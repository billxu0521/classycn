上在昌德宮。停常參·經筵。
大殿·中宮殿·世子宮·嬪宮,政院·玉堂,歲謁問安。答曰,知道。
兵曹,來初五日仁政門,百官朝參,何如?啓依所啓施行。
獻納李海朝辭職上疏。入啓。答曰,省疏具悉。爾其勿辭,從速察職。
吏曹判書李濡,兵曹判書尹世紀辭職上疏。入啓。答曰,省疏具悉卿懇。卿其勿辭,安心行公。
政院啓曰,昨因本院啓稟,有明日開政之命,而吏曹判書李濡,陳疏,參判金宇杭,呈□□□開政,政事成命,累次遷就,迄未擧行,事體極涉未安。李濡疏批已下,竝與參判金宇杭,卽爲牌招,何如?傳曰,允。
政院啓曰,吏曹判書李濡,牌不進,參判金宇杭,來詣闕外陳疏,還給之後,亦爲退去,日勢漸暮,迄無開政之望,其在事體,誠極未安。判書李濡,參判金宇杭,竝卽牌招,何如?傳曰,允。
院啓,王法莫嚴於治賊,刑政要在於懲惡,凡於罪關贓汚者,雖有曠蕩之典,其不可輕施肆赦之恩也,明矣。今此蒙宥罪人崔益望·河海雲·李文海·尹以寬等,貪汚不法之狀,極其狼藉,雖以本道査覈文案觀之,其所犯,有不能自掩,則合置烹阿之典,少無可恕之端,而因赦宥釋,有若微眚薄過者然,法意之乖舛,已不可勝言,而日後貪婪之徒,將無所懲畏,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。全羅兵使李碩寬,與前弼善任埅,相較之事,彼此均有所失,而埅之失較重,故朝家旣已拿問奪職,而碩寬,獨自晏然,臣竊以爲不可也。碩寬,巡到靈光之日,埅,旣移京職,則待遇之道,自當有別,而因其迎候之不謹,座首·三公兄,一倂決棍,太無相敬之風。及其移關傍邑,數埅之罪,而至稱狂言妄說,其陵蹴之習,殆無餘地。且方巡向前路,曾無一處留住之事,而馳啓之語,則稱以境上待罪,告君之辭,未免虛罔,顯有張大驚動之意,其在事體,不可置而不問,請全羅兵使李碩寬,罷職。平壤囚人李旭,用事西關,奸贓狼藉之狀,俱悉於道臣之前後狀聞,今不必更爲煩論,而當初道臣之枚擧狀啓,直請梟示,誠爲得體,則廟堂之終始曲護,傅之生議,實非常情之所及,中外之疑惑,已不可勝言,而關西一路之人,莫不憤惋矣。幸因西來之重臣筵奏,方令本道,囚禁徵捧,稍可以解中外之惑,而慰西民之心,而第今國家之憂,不在於財貨之匱乏,而在於刑政之日紊,則設令旭之贓貨,盡數徵納,而終貸其死,不置極律,則已爲失刑之大者。況萬無畢徵之理,而徒令國法不伸者乎?蓋此輩之恣爲奸利,無所忌憚者,事成則暴得大利,事敗則只納其贓,而終無必死之慮,故敢爲此縱猾不法之事,今若不卽斷以重律,又復遷延時月,則正中其奸計,而贓法終無所施矣。其在嚴懲勵之道,不可不亟正其罪,請平壤囚人李旭,梟示境上,以快人心。戶曹判書趙泰采之曾按關西也,貪汚濫縱之狀,非止一二,而雖以李旭事觀之,市井駔儈之徒,昵狎親信,恣其用事,蠹敗官貨,剝割店民,已失士夫檢身之道,而及至道臣狀聞之後,旭之奸贓狼藉,罪狀彰露,國言喧謄,無所不至,而泰采,不惟不自忸縮,又從而周旋彌縫,惟恐按治之盡法,人心疑惑,久猶未已,則在泰采之道,惟當稍加斂戢,彌自澡雪,可也,而守禦除拜之初,近千軍穀,減價發賣,畢竟區處,又多人言,而受任甫耳,幻弄至此,其到底手滑之狀,誠極駭然,度支重任,決不可仍畀,一任其耗敗,請戶曹判書趙泰采,罷職不敍。前判書李頤命,曾任江都也,發本府所儲之銀萬餘兩,使其親信人,息利取贏,以爲賑資之計,旣與賑廳,換米取用,則是宜明白區處,准數還本,而及其遞歸之時,只以二千石米,代充銀價,視諸本數,不滿半直,而其後代莅,亦不啓稟朝家,登時變通,抄出富戶,私自斂散,以貽島民之害。頤命,苟欲爲民賑貸,則本府各項穀物,不爲不多,馳啓貸用,無所不可,而何必下手於不敢下手之處乎?當初之不稟朝家,貸出重貨,已是可駭,而畢竟耗敗,又至於此。江都,卽保障重地,銀貨,乃是待變緊需,朝家,積年拮据,辛勤儲置,而一朝散失,充報無路,脫有緩急,將何爲需?其欠縮軍儲之罪,在所難逃,請令廟堂,覈實勘罪。平壤爲邑,物衆地大,甲於西關,從前莅是邑者,率皆曾經字令,聲績表著之人,而新除授庶尹尹世綏,陞六纔踰年,且未經字牧之任,除目之下,物情爲駭,請平壤庶尹尹世綏,改差。江都移轉之在各道各邑者,必以本色捧留,以重軍餉也。戶曹判書趙泰采之按關西也,移轉穀五千石,無端發賣貿錢,處事已極無據,而畢竟歸宿,亦甚不明,傳說狼藉,久而未已,且於守禦重記時,發賣價錢,無以充數,那移地曹穀六百石,急急貿錢,以補其數,其濫猾不法之狀,莫此爲甚,人言沸騰,有耳皆聞,終不可置而不問,請令該道該曹,明覈處之。前正言鄭栻,當擧世媕婀之日,論一二不法之事,讜直之風,有足多者。持平李裕民,濫籍臺職,乘機投疏,其意,專在於阿附。其言,無非抑勒,實是臺閣之辱,士夫之羞,而狙擊言者之罪,不可不懲,請持平李裕民,罷職。引嫌而退。獨當處置,用意欺罔,則費辭請出,迹涉偏私,請執義金相稷,遞差。答曰,不允。更發已停之論,繼有覈處之請,必欲構陷,已極駭然。恣意黨論之人,奬之以讜直,憂時進言之人,斥之以阿附,惟意所欲,尤可寒心也。一守令改差之論,不必持難,而曾於親鞫時,知其爲人之詳明,故不爲允許矣。勿煩。處置事,依啓。
政院啓曰,吏曹判書李濡,參判金宇杭,再招不進,非但日勢已暮,一日三招,亦涉未安,不得請牌,而開政,漸至遷就,何以爲之?敢稟。傳曰,明明日爲之。
京畿監司書目,衿川呈,以文學呂必重辭職上疏上送事。啓。答曰,省疏具悉。爾其勿辭,上來察職。以上春坊朝報
上在昌德宮。停常參·經筵。
吏曹參判金宇杭上疏。大槪,臣之所遭,終難仍冒職次,八違嚴召,罪合萬戮,席藁私次,悉暴危悃,伏乞先削臣職,仍勘臣罪,以肅朝綱事。入啓。答曰,省疏具悉。已甚之論,不必深嫌,卿其勿辭,從速察職。
禮曹啓曰,太廟展謁,每年正朝,恒式取稟事,曾已定奪矣。展謁吉日,以何間推擇乎?敢此仰稟。傳曰,今月旬前推擇。又啓曰,宗廟展謁,以今月旬前推擇事,命下矣。展謁吉日,卽令日官推擇,則今正月初六日平吉,初七日八日九日十日,皆有拘忌,十一日十二日爲吉云。此三日中,以何日定行乎?敢稟。傳曰,以初六日定行。又啓曰,今此太廟展謁時,王世子,亦以隨駕磨鍊乎?且每年歲首,王世子,永昭殿春享大祭,旣已親行,則兼行展謁之禮,似爲便當,而臣曹不敢擅便,何以爲之?竝此仰稟。傳曰,依啓。永昭殿展謁後,涓吉展謁于敬寧殿,可也。
正言李世最啓曰,大凡臺閣論事之體,或有旣發而旋停,或有旣停而更發,惟視事理之當否,本無規例之一定也。日者,兩重臣之啓,旣是重發之論,發論諫官,雖有一時引避之擧,公議所在,固當請出,而尹憲柱,不待承牌之長官,獨當處置,竟置落科,終至於擅停重論,不少留難,變幻旨意,歸罪言者,其力沮公議,縱恣無忌之狀,誠極駭然,故臣於詣臺之初,敢就前啓中,略加添刪以啓。蓋以兩款事,俱係軍國所需,人言大播,公議難遏,其不可以一人偏私之見,任自沮撓,而不爲之更發也。至於關西移轉戶曹那移之事,亦有可言者。蓋趙泰采之自西營遞歸也,以其重記所付錢貨,虧欠旣多,無以塡補,取其移轉之捧留各邑者,出以貿錢,以充其數。夫移轉之捧留,欲備凶歲賑民之資,元非道臣私用之物,則未知重記所付之錢,緣何逋欠之多,而至以此換錢充補耶?繼莅之臣,雖已料理區處,僅充移轉之本數,而當初換錢移補之實狀,不可不一番明覈。且守禦米發賣之錢,去處不明,無以充數,故及其遞任重記之日,以戶曹近千米石,急急移錄,以爲貿錢塡補之地,而此亦虛簿徒存,實數未充,夫度支之穀,本爲經費,則有司之臣,何敢不稟朝旨,任自那移乎?頃日,李海朝之竝擧關西度支而言者,可見其微意之有在也。其在國體,不可一任其幻弄,故敢有覈處之請矣。若夫持平李裕民之疏語,滿紙張皇,無非捃摭兩臣被劾之由,則全無據實論辨,明白條陳之事,只以構捏傾軋等說,力攻鄭栻,有若專出於黨私代異者然。蓋栻之所論,只是就事論列,有何一言之近於黨論,而裕民沮格之論,乘機闖發,欲售熒惑天聽,阿付當路之計,則前啓更發之日,不得不竝有駁正之論矣。區區寸忱,天日照臨,只欲正不法而恢公議,實無一毫他意於其間,而伏承聖批,不唯不賜允兪,至以構陷駭然等語爲敎,臣誠震駴,繼之以訝惑也。臣新入臺閣,欲盡一日之責,而言不見孚,致令聖明之世,有此咈言之過,此亦臣罪,臣何敢一刻仍冒於臺次乎?昨緣夜深,不敢瀆擾,今始自列,所失尤大。請命遞斥臣職。答曰,勿辭,退待物論。
修撰南就明上疏。大槪,蹤跡臲卼,情地危蹙,累違嚴召,自陷縲絏,聖度天大,纔出圓扉,繼降召牌,驚惶感戴,冒昧出肅,而伏聞日昨筵中,大臣,以臣在臺閣時,還收趙泰一補外之啓,大加非斥,前席語祕,雖不得其詳,而一言發口,卽招非議,此尤臣不可冒出之端。況其時覆逆之承宣,旣已坐罷,則臣理難獨免,且臣,累日囹圄之中,重得感冒,强疾就直,一倍添苦,決無供職之望,伏乞聖慈,諒臣情勢之危蹙,憐臣疾病之難强,特許鐫削,以謝公議,俾延殘喘事。入啓。答曰,省疏具悉。疏陳之事,予當留意,爾其勿辭,從速察職。
吏曹判書李濡上疏。大槪,冒陳危悃,未蒙恩許,情勢窮蹙,屢違嚴召,敢伸呼籲,冀速譴斥事。入啓。答曰,省疏具悉卿懇。用人之道,貴在和平,則已甚之論,何至深嫌?安心勿辭,速出行公。
觀象監,巳時,太白見於未地。夜五更,黑雲一道如氣,起自艮方,直指巽方,長十餘丈,廣尺許。良久乃滅。啓。以上春坊朝報
備忘記,今日再揀擇時,前郡守具尙禎女子,非壬申而乃庚午生也。都事盧世夏女子,非壬申而乃辛未生也。俱係定限之外,而爲家長者,不爲從實告知,京兆矇然呈單,殊甚不當,竝從重推考。漢城府,亦難免不察之失,當該堂上,推考。以上漢城府謄錄
上在昌德宮。停常參·經筵。
下直,咸從縣令趙泰一。
政院啓曰,正言李世最,引避退待,今已經宿,不爲處置,事甚未安。除在外外,大司諫李喜茂,獻納李海朝,竝卽牌招,使之處置,何如?傳曰,允。又啓曰,吏曹郞廳來言,今日爲政事命下,而判書李濡,參判金宇杭,俱以病不來,參議,未差,不得開政云。判書李濡,參判金宇杭,再疏承批之後,一向引入,事極未安,竝卽牌招開政,何如?傳曰,允。
禮曹啓曰,命下矣。王世子,敬寧殿展謁,令日官推擇,則今十六日以前,皆有拘忌,十七日,十八日,十九日,二十一日爲吉云,此四日中,以何日定行乎?敢稟。傳曰,以十九日定行。
假注書沈尙尹服制,代以金萬謹爲假注書。
吏曹判書李濡,參判金宇杭,牌不進。
左承旨韓聖佑上疏。大槪,昨夕出直,還家中路,精神猝然昏塞,幾乎墜馬,而幸賴從人,左右扶持,僅僅曳到私次之後,頹臥牀席,全不省事。及至曉頭,始得喚醒,而頭目眩亂,手足顫掉,有若新經大病者然,旬望之間,決無起動之勢,再明朝參及太廟展謁之時,難望進參陪從之列,不得不疾聲呼籲於天地父母之前,伏乞聖慈,察臣如許病狀,亟遞臣職,俾得專意調治,以尋生路事,入啓。遞差。
政院啓曰,吏曹判書李濡,參判金宇杭,竝牌不進,推考傳旨,今方捧入,而再度陳疏,旣承開釋之批,一向撕捱,事甚未安。且朝參·太廟擧動迫近,承旨及宮官,不可不急速差出,判書·參判,竝更牌招,何如?傳曰,事甚未安,推考,更爲牌招。
大司諫李喜茂,獻納李海朝,牌不進,依承傳罷職傳旨。傳曰,只推勿罷。
吏曹判書李濡,參判金宇杭,再招不進。
政院啓曰,卽者,吏曹判書李濡,參判金宇杭,特推再牌之下,又爲不進,至於待命禁府云。開政,自此無期,何以爲之?敢稟。傳曰,勿爲待命。又啓曰,大司諫李喜茂,獻納李海朝,只推勿罷,命下矣。更爲牌招,使之處置,何如?傳曰,允。又啓曰,吏曹判書李濡,參判金宇杭,勿爲待命事,旣已命下矣。開政,一時爲急,而一日三牌,有傷事體,待明朝,牌招開政,何如?傳曰,允。
禁府都事洪重亨,弑夫罪人奉尙,拿來。
義禁府啓曰,弑夫罪人奉尙,旣已拿來,係是綱常,依法例,三省推鞫,何如?傳曰,允。
政院啓曰,弑夫罪人奉尙,三省推鞫事,命下矣。兩司進參事,城上所當爲牌招言送,而兩司之官,或在外,或被論,或未差,或引避退待,或違牌,無一行公之員,不得言送之意,敢啓。傳曰,知道。又啓曰,弑夫罪人奉尙,三省推鞫事,命下矣。委官,何大臣進去乎?敢稟。傳曰,左相進去。
大司諫李喜茂,獻納李海朝,再招不進,依承傳罷職。以上春坊朝報
上在昌德宮。停常參·經筵。
巳午時,日暈右珥。五更,有霧氣。
下直,花梁僉使張南擧。
刑曹判書李益壽初度呈辭。入啓。給由。
禁府,三省推鞫問事郞廳二,朴熙晉·朴台東。啓。
政院啓曰,兵曹判書尹世紀,三度加由之後,陳疏承批,而一向引入,連呈辭疏,今至累日,不爲行公,明日朝參及明明日太廟擧動時,本兵之長,不可不出參,卽爲牌招察任,何如?傳曰,允。
吏曹判書李濡,兵曹判書尹世紀,身病出仕。
黃海兵使書目,延安呈,以牙兵文守連爲虎囕死事。
副校理趙道彬上疏。大槪,臣之情病,實無一分可進之勢,而兩日之內,嚴命驟迫,區區廉隅,有難暇顧,不避謗議,厭然出肅,只欲粗伸分義而已。卽今臣之季父泰采,慘被人構捏,奔逬城外,方在席藁之中,顧臣情理,已不容晏然蹲冒於論思之列,而況今諫臣處置,歸於本館,伴直僚臣,方當其是非,則尤何敢一刻仍據於聯席之地乎?玆不得不陳章徑出,臣罪至此,萬殞猶輕,伏乞聖慈,亟賜鐫削臣職名,仍治臣擅離直所之罪,以警具僚,以安微分事。入啓。答曰,省疏具悉。爾其勿辭,從速察職。
明日,仁政門朝參時,殿坐正時,初嚴,辰初初刻,二嚴,辰初三刻,三嚴,辰正二刻,開門,罷漏後。
玉堂箚子。大槪,請正言李世最出仕事。入啓。答曰,意在構陷,大失和平,則置之立科,未免乖當,遞差。
兵曹參判李光迪上疏。大槪,差祭永昭殿,旣行奠酌之禮,趨蹌下階之際,跌仆於凍石,踝骨撲傷,擔還私次,尋單請急,萬不獲已,而見阻喉司,未得登徹,明日朝參之班,及太廟擧動之時,末由趨詣陪從,敢此呼籲,亟遞臣職,以幸公私事。入啓。答曰,省疏具悉。卿其勿辭,調理察職。
謝恩,左承旨金德基,右副承旨魚史徽,同副承旨尹弘离,司書朴台東。
修撰南就明上疏。大槪,疏賤如臣,濫竽榮選,蒙冒衆譏,猥充禁直,中心悚恧,若無所容。不意玆際,諫臣處置,歸於本館,臣以孤陋之見,全昧時議,且念憲臣之擅停重論,已失臺體,繼發之論,極其嚴峻,事之輕重,姑舍勿論,其在恢張言路之道,不宜置諸落科,故臣果循例請出矣。伏承聖批,以未免乖當爲敎,臣不勝瞿然之至。臣旣以難安之跡,固不宜一日淟涊於職次,而獨當處置,承此未安之批,臣何敢抗顔自在,以貽淸朝之羞辱哉?玆不得不陳疏徑出,伏乞聖慈,特許鐫削臣職,以謝公議,仍治臣擅離直次之罪事。入啓。答曰,省疏具悉。處置乖當,陳章引嫌,可也。違禁徑出,不可也。
右承旨洪璛,副校理趙道彬,牌不進,依承傳罷職傳旨。傳曰,只推勿罷。
政院啓曰,明日,朝參擧動時,兩司當爲進參,除在外及被論人員外,大司諫黃欽,司諫金相稷,正言孟萬澤,執義李德英,持平柳泰明,竝待開門牌招,何如?傳曰,允。
備忘記,國家不幸,一自乙丙大殺,戊己毒癘之後,若經兵燹,民未蘇息,而加以三歲懷襄,災害非常,八路荐饑,西北尤甚,哀我民斯,大命近止,如傷之念,非不切於九重,而奈此積儲之蕩然,何?中夜焦憂,不知所以爲計也。然而誠之所存,無事不誠,今日君臣上下,苟能以誠心,着意賑事,則亦豈無濟活之道乎?內而主賑之臣,外而御史曁方伯,體予惻怛之意,講求荒政,孜孜不怠,而畢竟以捐瘠之有無,明示勸懲之典,宜各勉旃。仍念客歲孟春,以良役變通事,特下備忘,意非偶然,而一年已盡,了當無期,赤子倒懸之急,何時可解耶?予深慨然也。咨爾釐正諸臣,各自惕慮,無如前日之悠泛,俾有及民之實惠,至若勸農,在常年,猶爲急先之務,況歲惡民饑之日乎?另加申飭事目,令民力穡,無使田野不闢。以上春坊朝報
禁府啓曰,以全羅監司狀啓,刑曹粘目,全羅前右水虞侯朴荃,移本府處置事,允下矣。朴荃,自任所,時未上來,依例,發遣府羅將,拿來,何如?傳曰,允。又啓曰,今初六日,宗廟展謁擧動時,本府都事十員內,九員,大駕各差備隨駕,一員,本府入直,王世子考喧左右都事,無以備員,令該曹,假都事二員差出,以爲分差之地,何如?傳曰,允。以上禁府謄錄
有政。吏批啓曰,本曹參議,今當差出,而擬望之人乏少,外任竝擬,何如?傳曰,允。又啓曰,權知承文副正字李焌,權知成均館學諭申綎,俱以登科前,年滿五十,依法典,六品遷職,何如?傳曰,允。又啓曰,侍從臣父年七十者,每於歲初,該曹抄啓事,曾已定奪矣。侍從臣父年七十,及前以年七十加資,至今年滿八十之人,竝爲別單書入之意,敢啓。傳曰,知道。以上吏曹謄錄
吏批,以金德基爲承旨,李德成爲忠淸監司,缺李光佐爲獻納,缺金道濟爲司僕判官,表應瑞爲軍器判官,鄭澔爲吏曹參議,李遇春爲兼養賢直長,朴泰奎爲瑞山郡守,孟萬澤爲正言。以上燼餘移謄
兵批,以李濟爲副護軍,洪璛爲副護軍,韓聖佑爲副司直,金相稷爲副司直,鄭麟祥爲副司果,金萬謹爲副司正。
吏批,以洪受瀗爲弘文提學,黃欽爲大司諫,朴台東爲司書,金相稷爲司諫。校書博士單李震亨,著作單邊玉明。任道三爲相禮,李德英爲執義。奉常參奉單邊玉明,養賢庫直長單李遇春。燼餘追謄
上在昌德宮。停常參·經筵。
五更,有霧氣。
右承旨洪璛上疏。大槪,彈墨未乾,寵除復加,兩日之內,庚牌荐臨,不得不趨詣闕外,而以臣情跡,終無抗顔冒出,復玷邇列之望,伏乞聖慈,俯諒血懇,亟賜遞改事。入啓。答曰,省疏具悉。爾其勿辭,從速察職。
執義李德英,修撰南就明,牌不進,依承傳罷職。
謝恩,右承旨洪璛。
吏曹啓曰,臺諫有闕,政事,取稟。傳曰,明日爲之。
明日宗廟擧動時,出宮正時,初嚴,卯正一刻,二嚴,辰初初刻,三嚴,辰初三刻,王世子出宮正時,辰初初刻,開門,罷漏後。
兵曹口傳政事,都摠管二,鄭載崙·李世載,副摠管三,兪集一·金錫衍·元德徽。
今日,朝參時,吏曹判書李濡,牌招,釐整廳事,速爲講究事,及玉堂罷散人員,別單書入事,榻前下敎。大司諫黃欽所啓,本院,有地部那移穀物請査之啓,而臣之子啓河,方以地部郞廳,見任該掌,則臣於此啓,實有所不敢參涉之嫌,理難仍冒於臺席,請命遞斥臣職。上曰,勿辭,退待物論。持平柳泰明所啓,日昨,執義金相稷之處置諫院也,臣亦承牌詣臺,見其請出措語,而與聞其論矣。伊時右僚,以此引避見遞,則臣以當初與論之人,何可獨爲晏然仍冒於職次乎?臣於受由下鄕之日,旣見前司諫尹憲柱削版之批,則揆以臺體,自在應遞之科,固當怵惕引嫌之不暇,而拜辭單子,旣已入啓,故不敢自列,冒沒辭陛,昨纔還歸,陳章首實,而見阻喉司,不得上暴,朝參大禮,致勤嚴召,情地危蹙,姑置勿論,分義所在,負犯尤大,請命遞斥臣職。上曰,勿辭,退待物論。
司諫金相稷,正言孟萬澤所啓,本院,方有戶曹判書趙泰采罷職不敍之啓,而臣等於此,竊有所訝惑者。李旭之蠹敗官貨,剝割店民之狀,卽輿人之所共憤也。固宜亟正其罪,以嚴懲礪之地,而今若以此,歸罪於主將,謂之已失士夫檢身之道,則已非平心論人之義,而守禦軍穀發賣事,則其後得剩利數千兩,以補軍需,謂之減價發賣,又多人言者,亦甚不韙。且關西·江都移轉米事,則泰采,元無貿錢之事,繼莅之臣,亦以臺啓爲爽實云,而地曹發賣之事,則槪聞十月,守禦廳,文移戶曹,有湖南山郡錢價米換錢之事,未知,臺啓所論,果指此事,而此則乃在泰采遞任經月之後也。今以重記時,急急貿錢,以補其數爲言者,豈非虛妄之甚乎?至於前判書李頤命,江都銀貿米事,則其時頤命,欲得本府所儲軍餉米,以爲賑資,而爲廟堂所啓,與惠廳相議,以本府銀九千餘兩,換貢物價米,此非私自息利之比,而遞歸之時,未及以本色備置者,亦出於事勢之不得已也。厥後筵臣,備陳委折,到今年久之後,直斥以不法,律以耗敗,無亦近於吹毛而覓疵者乎?今此數件所論,或出於湊合,或出於抑勒,旣停之後,旋卽更發,而臣等,旣知啓語之失實,則不可苟然參涉於其間,請命遞斥臣等之職。上曰,勿辭,退待物論。
政院啓曰,禁府郞廳,以委官意來言,永昭殿亞獻官差祭,旣已受誓戒,自今日至正日,三省推鞫,不得開坐云矣。敢啓。傳曰,知道。又啓曰,太廟擧動時,兩司當爲陪從,而兩司多官,竝皆引避,無他處置之員,明日爲政,雖已命下,而執義未差,之代,必須趁今差出,可以處置多官。且玉堂下番,今方曠直,侍臣之班,亦無以備員,政官卽爲牌招,開政,何如?傳曰,允。
傳〈曰〉,前校理李㙫,修撰金興慶·李觀命·南就明,獻納李海朝,竝敍用。
全羅監司書目,茂朱府使洪萬恢,身病甚重,久廢官務,不得已罷黜事。
今日,朝參時,判尹閔鎭厚所啓,士夫女子,入錄帳籍事,嚴明申飭,非止一二,而國綱解弛,終不奉行,朝家,亦以多人之難於盡罪,每施姑息之政,誠可慨然矣。頃以具尙禎·盧世夏女子,年歲差異之故,臣亦被嚴旨,極爲惶恐,其外黃夏臣女子,亦如此云。蓋京兆,只據其本家昨年呈狀,而催捧單子,其或增或減,實未知其故矣。毋論年歲之如何,初不入籍,到今現露者,不可以自首論之,雖不必直施以落漏之律,宜有別樣論罪之道,而朝官士子,亦當參酌定律矣。上曰,前後申飭,非止一再,而初不擧行,不可不論罪,以懲日後矣。鎭厚曰,論罪之擧,烏可已也?或下詢大臣,或斷自宸衷,定其律名,而分付知委,何如?上曰,朝士則拿推,儒生則囚禁科罪,可也。又所啓,外方良役之類,自備局行會各道,使之修成冊上送矣。纔見湖南成冊,則己卯年,朝家,以工曹匠人,罷定軍役之後,工曹,又令各其邑,充其罷定之代,各邑,不敢違拒上司之令,依其本額,竝皆代充,國綱之不嚴,乃至於此,誠可寒心。若此不已,則雖日行美政,弊將何救?工曹堂郞,不可泛然警責而止,別樣論罪,恐爲得宜矣。上曰,若然,則朝令無可行之時,誠可駭然矣。鎭厚曰,此外諸司,多有如此者,扈衛軍官,亦然云。扈廳,是大臣兼帶軍門,而大臣,何以盡察細事耶?任事軍官,或有符同冒錄之弊,亦不可置之。己卯罷定後,不爲遵行者,從當一一査出更稟,而工曹事,旣已現露,尤極無據,爲先仰達矣。上曰,工曹當該堂郞,姑先罷職,可也。右議政金構所啓,今因言端,有仰達之事矣。白綿紙·大·小好紙上納時,爲弊甚鉅。蓋紙地之價,未必輕歇,而上納之際,人情之費,不啻倍蓰,以此,民不支堪,故曾因李世載所達,三南紙地上納時,必使其道內守令,曾經戶曹郞官者,定差員領納,欲防戶曹吏輩操縱之弊也。大意雖好,而卽今諸道奉行,有不便者。蓋差員,不爲都聚領來,而獨爲上來,紙地,則使各邑色吏,各自領來,到京之後,差員始爲領納於戶曹,色吏旣已來到,則人情之納,何可免乎?姑以嶺南一道言之,六十三官之吏,盡爲率來,至有竝其紙僧而率來者,其人情之費,可勝言哉?臣意,此事,宜如各道進上,及平安道內奴婢身貢領納之例,使差員,定都會于境上,咸聚各邑紙地而領來,以納于戶曹,而色吏,則從都會處落後,則人情所費必少。且標色名于紙上,如有不合,退送于厥邑,使之改納,則似好矣。上曰,依此分付,可也。大司成兪得一所啓,臣於成均館,有稟定之事,敢達。在前陞補學製,不得畢製於當年,則退行於翌年矣。己卯年間,判府事徐文重,以四學兼官之怠慢,不卽試製,而退行於臨科之後,致有紛踏之擧,學製之過其年條者,請爲蕩滌蒙允,而壬申春,金鎭圭爲大司成時,辛巳年合製,因朝家有故,不得試製,此非學官之責,請行於初試之前,定奪退行矣。臣於前冬,待罪本職之後,癸未條四學製,因兼官不齊,一不試製,故依故相臣閔鼎重爲大司成時已行之例,與兼官,會製四學生於泮宮,以防冒赴他學之意,陳達榻前蒙允後,四學抄選之額,旣已再次試取,而見帶兼官二員中,李晩成,則獨爲入直於玉堂,李觀命,則違牌坐罷,四學生考講,亦未擧行,故製述合製,不得設於歲前,此非兼官怠慢之事。且已試抄於當年,則與當初大臣陳達之意,有所不同,而大抵言之,朝家雖有事故,亦豈無數次試取之暇乎?毋論學官勤慢與否,都非士子之失,而循例講製勸課之事,直致廢閣,其在聖明作士之道,誠爲未安,而旣有己卯成命,下詢于大臣而處之,何如?上曰,此非士子之失,退行,可也。左議政李畬所啓,外方民弊,不可盡言,其係大段變通者,固難猝革,而京各司上納之際,胥吏輩,阻搪受賂之弊,日甚,比之數十年前,不啻倍蓰矣。雖若徵索於色吏頭目等上京者,其實,皆出於民,朝家自前,非不申禁,而其弊漸滋,罔有紀極,我國以胥吏亡云者,誠近之矣。舊制,則諸曹郞僚,及百司執事官,皆親執簿書,不委下吏,而今,則百隷怠官,惟下吏是任,故其弊如此,從今,如有下吏如前受賂者,各其所司之官,隨現報法曹,從其輕重,計贓論罪,如或不爲檢察,因事發覺者,竝罪其官色吏頭目之類,如有多用賂物,責徵於民間者,令各其邑守令,報于監司啓聞,以爲現發論罪之地,似宜矣。領議政申琓曰,我國胥吏之弊,古人言之,久矣,而亦不可人人禁之。官員若剛明,則下吏豈敢恣行耶?京外官,皆擇剛明之人,則此弊自可祛矣。且此非但京司爲然,外方營門州縣,亦皆如是,通京外申飭,似宜矣。上曰,所達誠是,通京外,一體依此申飭,可也。又所啓,京各司所納,外方諸般身役,例爲行關本邑,徵捧上送,而如有趁未上納者,則責徵於各其京主人,出倍利充納之後,下往本邑,又倍徵之於當身,窮殘之民,雖只納本色,猶不支堪,況責徵倍之,其爲呼冤,何可勝言?此亦不可不嚴防,自今申飭各司,諸般身役,替徵於京主人之弊,一切禁斷,何如?上曰,依此爲之,可也。右議政金構所啓,水軍身布三疋中,減其一疋事,曾已陳達。其時,有設局後,卽令磨鍊啓下之敎,而尙不啓下頒布,殊涉悶鬱,此事利病,臣所詳知。前已陳達,直爲頒布減除,使海隅窮民,速蒙實惠,何如?李畬曰,水軍身布之自有用處,而不先厘改其用度,徒減其布,則必有窒礙之端矣。上曰,無他窒礙之事乎?金構曰,左相之言固是,而外方給代,不必盡用三疋,雖二疋,足矣,而黃海道,則元捧二疋云,彼三此二,雖各自有例,而此以二疋而可支者,獨不可支於彼耶?減一疋之後,或有拘礙,則隨卽變通,亦無不可,今見李濡私書,雖未及磨鍊節目,而已得變通之端,先減一疋,無妨云。三疋減一,別無窒礙,不過邊將輩用度少縮耳。當此民生困窮之時,又承今日備忘辭旨,則雖邊將輩,亦何敢不體聖意,而不爲之節省,以爲推移支用之道乎?減一疋之事,爲先擧行,宜矣。李畬曰,雖未及酌定節目,必有指揮,使之以其所減之數,推移支用,然後可無窒礙矣。金構曰,若如災歲姑減之時,邊將等,例爲請得減布之代,故依常年用下,必有大縮之患矣。此則非姑減,乃永減,而旣無請得其代之望,何可依前用下,使之大縮乎?邊將,固當知此支用,而自備局行會之際,以二疋支用之意,論理分付矣。申琓曰,當初設廳之時,臣意以爲,必建立名目,然後庶有着實之效,不立名目,只令備局堂上兼察,則豈有成就之日乎?設廳,今已一年,而時無一事之變通,外方人民,以爲朝家,將有大段變通,喁望不已,而至今寥寥,民皆菀菀,中間,或以爲將行軍籍,或以爲將收戶布,浮言甚多,徒爲騷擾之端矣。今此水軍變通,固是均役省弊之政始事,初不可熟講行之,與其遷就歲月,不如試爲變通,前頭若有弊端,隨其弊而有所更改,豈不好耶?大凡我國法令不行,實由於兩班之弊,而以今日紀綱,實無善變之道,若欲大段變通,則無踰於人口錢,此法若行,則民役可均,民怨可紓,而終不得行,豈不可惜哉?鄕曲兩班之呼冤者,恐其充定軍保捧身布也。今若自鄕大夫以下,皆捧口錢,則雖其閑漫品官,何敢有怨乎?此輩,皆知將未免軍役,故願行此法者,乃是中外之願,此所謂今時則易然,而今日國綱之解弛如此,皆以創行新法爲難,故臣不敢索言矣。李畬曰,自古變通甚難,見一事之有弊,而欲除之,又於他事,別生一弊,則轉益難處,我國積弊已久,在前名臣碩輔,論說於章箚筵奏之間者甚多,而尙不得變改者,以此也。然昨下備忘中,誠之所存,無事不成之敎,誠爲至當。若能至誠救之,則豈無可救之道乎?此不可太急,急則不能完固,不可太緩,緩則歸於悠泛,必須不急不緩,一心孜孜,反復講究,始可有成矣。水軍一事,曲折亦多,姑不能盡達,而任事之臣,先講其利病,詳其首尾,使之入陳,自上,又必盡其當否,斷自宸衷,不爲浮議所撓奪,乃可行矣。上曰,重大之事,不須急急爲之,而釐整廳之事,今至一年,尙不能行一事,若以祛積弊爲念,着實爲之,可以收效矣。申琓曰,凡事,雖不當急急爲之,亦豈可一向遷就遲疑耶?若以至誠做事,常以不息爲功,則何事不可做耶?臣意,則今日變通之策,持疑太過耳。上曰,他餘事,自當徐議變通,而水軍布,則爲先減其一疋,可也。又所啓,前掌令朴見善,頃陳一疏,不得上徹,而其疏中辭意,已往往發現於諸臣之章疏,伏想聖明,已爲下燭矣。其曰,政院,竝請諸臺牌招,見善之疏到院,而謂有誤字,還爲出送,未及改呈,召牌繼下,竟致坐罷,臺官辭職之疏,兼附所懷,在所必達,而中間還給,召牌仍降,則違牌之擧,勢所固然,毋論其疏意之是非,旣是臺閣言事之疏,則雖已請招,允下之後,所當措辭入啓,違牌坐罷傳旨捧入之際,亦當措語啓稟,以待處分,而不此之爲,直捧傳旨,致使無端坐罷。頃日筵中承宣,陳白此事,而亦不詳悉,政院處事,殊涉無據矣。上曰,當該承旨,推考,可也。金構曰,臺臣罷職,則當仍置之乎?上曰,敍用,可也。行都承旨沈枰曰,朴見善上疏到院之日,臣適往廚院監膳,未得預聞此事,而自前以身病違牌,則傳旨捧入之際,例有稟達之規,而若以情勢難安違牌者,則曾無微稟之例,故伊日色承旨,不得已直捧傳旨,而蓋其疏,間有誤字,且有違格處,故往復之際,致有此擧云矣。申琓曰,臣於頃日,追到賓廳,此事曲折,全然不聞。且於筵中,承宣有所陳達,而退坐差後,故亦未得其詳矣。蓋聞其疏意,異於循例辭職之疏,而政院,以文字差誤,終不上徹,致有違牌坐罷之擧,似難免不察之失矣。以上春坊朝報
右議政金構所啓,各軍門直定軍役之弊甚大,朝令申禁,非一非再,而紀綱不嚴,終不能止,此由將兵之人,皆是貴重之臣,不畏朝令,且緣吏胥輩專管文書,乘間成出,分付外方之致,不但各邑,難於奉行,民間騷擾,賂免之際,不能支堪。自今各別申飭,若有京軍門直定軍役之擧,則本邑,報于監司,監司,轉報朝廷,隨卽論罪,不以尊官貴臣,而有所容貸,則庶可禁斷矣。上曰,依爲之。兵曹謄錄
領議政申琓所啓,近來朝家凡事,無趁卽擧行之時,殊爲不當矣。當此國事艱虞,人材絶乏之時,字牧之官,將領之任,不可不預爲抄擇,以爲需用之地,況今海坊申飭之日,人材亦不可別樣搜覓,而頃日,州牧薦,及將領不次抄選等事,尙無擧行之事,極爲未安矣。使兩銓之臣,與兩局大將,從速就議於廟堂,使之數日內,磨勘,何如?上曰,依爲之。以上御營廳謄錄
兵批,以鄭載崙爲都摠管,李世載爲都摠管,兪集一爲副摠管,元德徽爲副摠管,金錫衍爲副摠管。兵曹口傳政事,疊書在上
領議政申琓所啓,今年凶歉,八路同然,而其中江原之嶺西,黃海之峽邑尤甚,至於甚處,則朝家特減雜役,其所曲軫民隱,德何加於是。姑以都下所見言之,則未知前頭之如何,而卽今道路僵屍,不至如昨年之多,前頭設廳與否,臨時當知之,而第其離土就食之類,濟活之後,雖還本土,旣無耕作之事,無以資生,殊無接濟之意,不如初頭,送還本土之爲愈,故以上年事觀之,則群議携貳,久而未決,致令節晩後設賑,流丐之類,多有流轉四方之患矣。今年,則預令主賑之臣,講究善策,預爲料理,俾無後時之歎,爲宜矣。上曰,連歲設賑,公私赤立,今年賑事,尤爲悶慮。前頭設賑不遠,而江原嶺西峽邑,北關尤甚,必須至誠爲之事,監賑御史·本道監司處,別爲申飭,可也。左議政李畬曰,國家連歲荐飢,公私俱空,民將盡劉,國家於救民之道,宜無所靳惜,而若其盡力,則雖父母之於子,亦無奈何?力所不及處,至誠爲之,則庶能有濟矣。卽今京中流丐,雖不甚多,前頭必漸增,勢當設賑,而第賑救之法,必使還其田里,不廢農業,然後當有實效,若以目前之急,但爲設粥,則終歸無益矣。上曰,送還田里,然後當有實效矣。領議政申琓曰,年前亦有此議,而不得施行矣。上曰,使之歸農,然後方有前頭生道,不可以設粥而救之矣。左議政李畬曰,固當講定節目,使之各歸本土,而必令本土,於旣歸之後,加意接濟,使之不死,然後方可還集矣。上曰,然矣。領議政申琓曰,臣聞嶺西監賑御史之言,守令,若是常時善治之人,且以賑事,預爲留意,則或自備穀物,或多捧還上,以爲來歲賑救之資,故境內流丐者不多,其中或有新到之官,未及措置者,及常時不能留意者,則民皆流散云。雖在常時,民生休戚,固係守令,而今時,則尤當愼擇也。臣等,請以流民多寡,爲賑政之勤慢,流民最多之處,守令論罪者,正以此也。以此定爲節目,使守令,有所警飭,俾令境內之民,不至於流散,則京外必不多矣。上曰,守令,苟能盡心賑事,則民無流散之弊矣,預爲講究,着實爲之事,分付,可也。以上吏曹謄錄
領議政申琓所啓,訓鍊都監三手糧載運待變船,凡九隻,而若至腐破,則例自朝家,分付三南,使之改造。卽今年限已滿,當爲改造者二隻,使全羅左右各營改造,而改槊船二隻,則所入船材,不至如改造之多,送于忠淸各營,使之依例改色以送,何如?上曰,依爲之。左議政李畬曰,都監三手糧所載船,冬月,則待變於江都云,三手糧,則自有船價,賃船無妨,而待變爲重,似宜造給矣。卽今船材漸乏,前頭之憂,實爲無限,造船之中,戰船最重,漕船次之,待變船,又其次也。江都待變船,定年限造給者,爲三十餘隻,合都監船爲四十餘隻,臣意,似宜參酌減數,以省船材之用矣。領議政申琓曰,此不可猝然變通,當熟講善處,而第江都待變船,其數甚多,常時別無待變之用,長泊於江邊,或有私用於賃船之處,而及其致敗之後,則每請自朝家,分付三南,改造以送,事甚不當,故臣於前日回啓中,如此之類,請令造送矣。今當依此定節目,以爲申飭之地矣。左議政李畬曰,江都待變船,自朝家造給之外,又以其退船,作中小津船,合計,則近有府境私船之數亦多,冬月,則皆待變於甲串津,此外通津境,多有私船,若竝令聚待,則甲串津不廣,通渡不難,今雖有稍減待變船,宜不至深慮。況大駕之必向江都,旣不可定,而不減造船之數,終使船材頓盡,竝與戰船,而將不得改造,則脫有緩急,其將奈何,此乃必至之勢也,實爲悶慮矣。上曰,相議酌定而處之,可也。以上備局謄錄
判尹閔鎭厚所啓,年前,因西部主簿李高徵上疏,自備局覆啓,防役事目,更加申明,事目外弊端,令漢城府堂上,就議廟堂,而變通事,允下,而厥後尙不得擧行。近來防役,日漸苦重,至於各軍門侵責之弊,尤極難堪,依前日判付,就議廟堂,更作事目,入啓定式,何如?上曰,依爲之。以上備局謄錄
吏批,以金興慶爲副修撰,李海朝爲副校理,安受謙爲軍器主簿,金洵爲茂朱府使,李晩成爲執義,姜鋧爲同義禁。以上政軸
上在昌德宮。停常參·經筵。
副校理李海朝,副修撰金興慶,牌不進,依承傳罷職傳旨。傳曰,禁推。
大駕·王世子,詣宗廟,入齋室後,藥房·政院·玉堂問安。答曰,知道。大駕還宮時,初嚴,午正一刻,二嚴,午正二刻,三嚴,午正三刻,王世子還宮正時,午正二刻。
傳曰,明朝,弘文提學命招,而曾前每緣不卽承牌,以致儒生製述之窘速,今番,則趁早出牌,卽爲入來之意,別爲申飭。
政院啓曰,弘文提學,明朝牌招事,命下矣。新除授弘文提學洪受瀗,時未肅謝,明日,承牌肅謝之際,自爾遲延,今日牌招,使之出仕,待明早,更爲命招,何如?傳曰,允。
大駕·王世子,還宮後,藥房·政院·玉堂問安。答曰,知道。
禁府,李海朝·金興慶拿囚。啓。
弘文提學洪受瀗,牌不進。
成均館官員,以同知館事意啓曰,今正月初七日,儒生上旬輪次,當爲設行,而大提學,時未差出,限內不得爲之,今月內無故日退行之意,敢啓。傳曰,知道。
政院啓曰,弘文提學洪受瀗,牌不進,推考傳旨,今方捧入,而必於今日內出肅,然後可無窘急之弊,更爲牌招,何如?傳曰,允。
刑曹判書李益壽再度呈辭。入啓。加給由。
工曹判書洪受瀗,再招不進後,上疏。大槪,新授之職,萬不近似,決非如臣庸陋空疎者,所可承當,聞命驚惶,罔知攸措,庚牌洊降,終未得祗赴,臣罪至此,尤無所逃。伏乞聖明,亟命鐫削臣職,仍治臣罪,以肅朝綱事。入啓。答曰,省疏具悉。卿勿過辭,從速行公。
宗廟展謁時,上曰,侍衛諸臣中,有着耳掩者,前後申飭,非止一再,而如此小事,猶不奉行,何敢偃然若是,事甚駭然,卽爲摘發,從重推考,該房承旨,亦難免不能檢飭之失,推考,可也。以上春坊朝報
上在昌德宮。停常參·經筵。
巳時,太白見於未地。
判府事徐文重箚子。大槪,前後擧動,病未進參,惶恐俟罪,仍陳衰病實狀,願乞骸骨,以畢餘生事。入啓。
吏曹判書李濡上疏。大槪,臣於銓職,旣無冒沒蹲據之理,而未解銓職之前,亦難兼察釐整之任,更申危悃,冀蒙矜許事。入啓。答曰,省疏具悉。卿勿過辭,速出行公。
忠淸監司李德成辭職上疏。入啓。答曰,省疏具悉。卿其勿辭,速往欽哉。
謝恩,弘文提學洪受瀗。
傳曰,書題書入。
傳曰,都承旨,持此書題,與提學偕往泮宮,儒生等製述以來。
政院啓曰,卽因弘文館·侍講院草記,闕員差出事,令政院,稟旨變通事,允下矣。政官,卽爲牌招,使之開政差出,何如?傳曰,允。又啓曰,兩司多官,引避退待,而行大司憲李寅燁,執義李晩成,掌令吳羽進·李禎翊,獻納李光佐,正言權以鎭,皆在外,持平李裕民,被論,處置歸於玉堂,而副校理趙道彬,嫌不干涉,副校理李海朝,副修撰金興慶,在就理中,處置無期,事體已極未安。都目政新除守令署經,及前頭三省推鞫時,進參等事,俱係緊急,在前如此之時,或有變通之擧,何以爲之?敢稟。傳曰,正言權以鎭,改差。
右尹李世載上疏。大槪,臣於陪從罷歸之後,宿病添劇,乞遞職名,以便公私。且於臺啓,有關涉之事,略陳梗槪,以備睿察事。入啓。
吏曹判書李濡,兵曹參判李光迪,牌不進。
漢城參軍韓重熙,山訟摘奸後入來。
吏曹啓曰,以侍講院草記,政院啓辭,永昭殿春享大祭,王世子親行時,諸執事備員,然後可以行禮。輔德·說書,及兼官未差之代,竝爲變通,趁卽差出事,命下矣。兼官,則曾前擬望之人,俱在外云,今雖差出,趁期入來,有未可知,輔德·說書,以在京無故人差出,然後可以備員,而曾經輔德·說書之人,方在罷散中,無以備擬,合有變通之道,何以爲之?敢稟。傳曰,竝敍用。
傳,前輔德李德英,說書洪禹瑞,敍用。
罷職現告,前工曹判書嚴緝,正郞李蓍徵。
答判府事徐文重箚曰,省箚具悉卿懇。有疾未參,別無所傷,年齡雖高,精力尙旺,此時休致之請,決知其不可也。卿其須體至意,安心勿辭,亦勿待罪。仍傳曰,遣史官傳諭。
答右尹李世載疏曰,省疏具悉。伊時事狀,予已知之,卿其勿辭,調理察職。以上春坊朝報
禮曹啓曰,政院啓辭,永昭殿春享大祭,王世子親行事,旣已命下矣。曾前敬寧殿大祭,王世子親行時,則享所,在於時御闕內,承旨,軫三更傳香矣。今此永昭殿親祭,則王世子,自前一日,進詣慶德宮齋室,傳香節目,似當別爲磨鍊。且祝文措辭,亦與遣大臣行祭時,循例祝辭,事體有異,竝令禮官,預爲稟處,何如?傳曰,允事,命下矣。永昭殿祭禮,當以肅寧殿例擧行,而香室儀軌,及本曹謄錄中,未有載錄之處,無所考據,太廟親祭時,祭文,旣有別撰之事,則今此王世子親祭祭文,宜無異同。至於傳香一款,承旨,旣無出外傳香之規,王世子出宮時,承旨傳于香室官員,則官員陪進祭所,行祭臨時,傳于殿司,似爲得宜,而旣無前例,不敢斷定,何以爲之?敢稟。傳曰,依啓。祝文頭辭,國王使世子某敢告云云,則與太廟親祭有異,祝文,不必別撰也。以上禮曹謄錄
有政。吏批,以宋宅相爲正言,李觀命爲修撰,李德英爲輔德。政軸
上在昌德宮。停常參·經筵。
下直,安骨萬戶朴尙義。
謝恩,輔德李德英,說書金萬謹。
刑曹判書李益壽三度呈辭。入啓。遞差。
右承旨洪璛初度呈辭。入啓。給由。
謝恩,兼春秋權緝。
政院啓曰,兩司多官,引避退待,已過累日,守令署經,及省鞫進參,俱係緊重,故昨日稟啓,至有在外臺官變通開政差出之擧矣。新除授正言宋宅相,亦已下鄕云,前頭處置,杳無其期,兩司之累日虛曠,已極未安,而凶歲守令之留滯,莫重省鞫之淹延,委屬可慮,合有變通之道,何以爲之?敢稟。傳曰,掌令李禎翊,改差。又啓曰,掌令李禎翊改差事,旣已命下矣。政官卽爲牌招,開政,何如?傳曰,允。
明日,永昭殿春享大祭,王世子出宮正時,午初一刻。
吏曹,前弼善朴泰昌,身死,曾經臺侍。啓別致賻。
忠淸監司書目,淸風呈,以戶曹參判權尙夏辭職上疏上送事。啓。答曰,省疏具悉卿懇。予之敦召,不啻頻繁,而誠有所未孚,禮有所未至,固守東崗之志,杳無造朝之期,缺然之懷,曷勝云諭。卿其體寡昧思想之愈切,念胄筵輔翼之是急,安心勿辭,賁然來思,用副虛佇之望。仍傳曰,遣史官傳諭。以上春坊朝報
有政。吏批,以羅重器爲淳昌郡守,孟萬澤爲掌令,校書正字單孫景翼,兪彦明爲正言,金德恒爲司藝。政軸
巳時,太白見於未地。朝報
上在昌德宮。停常參·經筵。
辰時,日有重暈,內暈有兩珥,暈上有背,色皆內赤外靑。巳時,太白見於未地。
備忘記,居首進士尹世綏,直赴殿試,之次生員趙鎭禧,幼學金箕錫,進士洪萬迪,生員權益寬,竝直赴會試。
假注書徐命遇出使,代以尹植爲假注書,假注書趙聖復改,代以宋思翊爲假注書。
政院啓曰,兩司多官,引避退待,已經累日,尙不得處置,以致臺閣之久曠,事體殊甚未安,新除授掌令孟萬澤,正言兪彦明,竝卽牌招察任,何如?傳曰,允。
右承旨洪璛再度呈辭,大祭齋戒,留政院。
傳曰,史官二員待命,騎馬六匹立之,大祭所內摘奸。
掌令孟萬澤,正言兪彦明,牌不進,依承傳罷職傳旨。傳曰,只推勿罷。
政院啓曰,掌令孟萬澤,正言兪彦明等,推考傳旨,旣已捧入,竝當更請牌招,使卽處置多官,而孟萬澤,則初牌之下,來詣闕外,以諫職時引避,未決立落,不敢出肅之意,陳疏到院,而適値齋戒,不得捧入,以致自外徑退矣。憲府·諫院,同是言地,則立落未決之前,果難出肅,至於處置,尤不敢參涉者,其勢固然,有難强令行公,正言兪彦明,更爲牌招,以爲處置之地,何如?傳曰,允。
正言兪彦明,再招不進,依承傳罷職。以上春坊朝報
上在昌德宮。停常參·經筵。
右承旨洪璛,再度呈辭。入啓。加給由。
左參贊金鎭龜,初度呈辭。入啓。給由。
政院啓曰,今日,賓廳日次,兩司當爲入侍,而兩司之官,或在外,或引避退待,或被論,或未差,或未肅謝,諫院,則無入侍之員,憲府,只有掌令孟萬澤,卽爲牌招,使之入侍,何如?傳曰,允。
王世子還宮後,藥房·政院·玉堂問安。答曰,知道。
吏曹啓曰,臺諫有闕,政事,取稟。傳曰,明日爲之。
判府事徐文重箚子。大槪,更申前懇,乞賜矜許事。入啓。答曰,省箚具悉卿懇。已諭至意,復何多誥?卿其安心行公,以副予望。仍傳曰,遣史官傳諭。
吏曹判書李濡上疏。大槪,臣之情跡,終無因仍冒居之理,且於諫臣疏論,有不敢晏然者,乞遞本職及兼帶守禦之任事,入啓。答曰,省疏具悉卿懇。爽實之論,不必深嫌,卿勿過辭,安心行公。
京畿監司書目,富平縣監金楺,今月初九日,母在喪事。
政院啓曰,禁府郞廳,以委官意來言,十一日,三角·木覓·漢江等處節祭受香,十二日正日,十三日,國忌齋戒,十四日,國忌正日,十五日,望祭,此五日,省鞫不得開坐云矣。敢啓。傳曰,知道。
掌令孟萬澤,牌不進,依承傳罷職。
政院啓曰,今日,賓廳日次引見,兩司之官,或在外,或引避退待,或被論,或違牌,兩司不得入侍之意,敢啓。傳曰,知道。
傳曰,大臣·備局堂上引見。
禮曹,來乙酉式年進士鄕·漢城試初試,八月二十四日,生員鄕·漢城試初試,同月二十六日,文武科鄕·漢城〈試〉初試,九月十三日,雜科初試,同月二十五日,推擇。啓。
東平尉鄭載崙上疏。大槪,敢陳率爾受香之失,乞蒙譴何,仍請申明定式,以重祀典事。入啓。答曰,省疏具悉。疏辭,令該曹稟處,卿其勿待罪。
京畿監司書目,陽智兼任利川呈,以大司憲李寅燁辭職上疏上送事。啓。答曰,省疏具悉。卿辭至此,本職今姑勉副,卿其須勿引疾,卽日就道,毋使緊務久曠。
咸鏡監司書目,病勢沈劇,無望供職,乞蒙恩遞,俾尋生路事,上疏上送事。啓。答曰,省疏具悉。卿其勿辭,調理察職。又書目,新除授吉州牧使李世維,北評事朴弼明,數日內催促發送事。
全羅監司書目,泰仁縣監李宖,發怒於居中,擧措顚妄,爲先罷黜,其濫刑之罪,令攸司稟處事。
引見時,左議政李畬所啓,江原·嶺西,賑事方急,監賑御史孟萬澤,將復下去,未下去前,亦嘗來見臣等,商議凡事,纔以臺職,違牌坐罷,似宜敍用,付軍職使之察任,何如?上曰,敍用,可也。領議政申琓所啓,頃因朝參時,判尹閔鎭厚所達,有處子漏籍者,朝士則拿推,儒生則囚禁之命,而臣適在班列,今始詳聞矣。漏籍之人,自有當被之律,執法之臣,請治其罪,事所當然。聖上之欲有所推治者,亦知聖意之有在,而第我國習俗,士夫女子,不爲載籍,已成謬例,而自上申飭之後,則固當奉行之不暇,而厥後不爲入籍,猶夫前日,誠可罪矣。但念卽今抄上之人,其數近百,而重臣·宰臣·方伯·守令,當爲被罪者亦多,此亦難處,似難以一切之法行之,而卽今,三揀擇當入之家,亦在其中云。若以入於揀擇之故,特爲原恕,而只治其餘,則朝家用法,不當如是不均,若使其處子,入於揀擇,而以漏籍,罪其家長,事體亦爲未安。且因此而將就理,多至百餘,而自首居半矣。曾於筵中,旣有自首者,則不當入於漏籍之敎,已有成命。今若一切行法,則前後聖敎,亦似相違矣。朝家許其自首之路,則更無論罪之事,故前日關西虛錄官吏,皆入於原恕之中,今此漏籍之罪,反重於此類耶。臣意,則自今以後,更加申飭,乙酉戶籍時,若有漏籍者,則當依律施行,斷不饒貸之意,別爲申飭,而今番査覈,姑令停寢,未知何如?如是之後,必無如前漏落之弊矣。左議政李畬曰,近來國綱不嚴,累次申飭,終不入籍,固當論罪,而捧單之時,旣許以免罪,使之自首,則到今,竝其自首之類而罪之者,是爲失信也。京兆抄出之中,未知初卽自首者幾何,其未卽自首,窮覈現發者,亦幾何,而若欲査辨,則文書未明,事甚混亂云。今番則姑置之,待後戶籍嚴飭,其在大體,似得矣。判尹閔鎭厚曰,臣追聞左尹尹就商,以自首者,勿爲論罪之意,曾有所陳達云,而就商所達者,揀擇捧單事也。臣之所達者,帳籍漏落者也。女子載錄帳籍之令,前後累下,而終不擧行,實係紀綱,故敢請論罪,而拿推囚治之命,出自睿斷矣。臣考出帳籍,則女子不錄者,通朝士·儒生,幾至九十人,外方帳籍,則猶未及考出,議者或以爲,歲首之月,九十人,騈首就囚,似未穩當云,而大臣之言,又如此,今雖特從寬典,亦不可不別爲嚴立科條,以爲懲勵之道矣。左尹尹就商曰,朝參日,判尹閔鎭厚,以査處之意陳達,而臣以雲劍侍衛,故不敢出班繼達,而言端旣出,今始仰達矣。王子夫人揀擇捧單事傳敎之後,呈單之數,甚爲零星,故若有自首呈單之家,勿令論罪事,有所定奪,伊後呈單之數,頗多矣。今若混施其罰,則朝家命令,未免爲失信之歸矣。上曰,朝家命令,全不奉行,事甚無據,朝士拿推,儒生囚治事,固當依傳敎施行,而漏籍之家,多至近百云,一時拿致,似甚紛紜。且旣令自首,今不可反治其罪云者,誠如大臣所達矣。今後,則另加申飭,而若復有如前之習,重罪,可也。鎭厚曰,然則今無現告之事矣。上曰,依爲之,至於三南,則守令及流寓士夫最多,而單子或只捧一張,或全不收捧,此是守令·監司,次次見欺之致也。此類,則旣皆漏籍,又不自首,尤極無據,故已令行査,而其罪尤重於在京者矣。左副承旨崔重泰曰,今番朝令,朝士則拿推,儒生則囚治,而已無重律之事,前頭必定以某律,預爲嚴明頒布,似可有申令之效矣。申琓曰,本律則徙邊,而中間議定流三千里之律云矣。上曰,此律,何如?流配似涉太重矣。李畬曰,國俗於女子,深藏不言名,未婚之前,不入籍,其來已久,此與民丁爲避役漏籍者,情犯不同,似不當同罪,以徒配定律,似爲合宜矣。上曰,此與軍民漏籍有間,徒配定律,可也。又所啓,開城留守嚴緝,以素稱謹愼之人,必無違拒朝令,勒定工匠之理,故取考其時文書,則手決,雖是判書所爲,參判李寅燁,以當初査正廳堂上,亦爲同參,誠未可曉。冒錄移定之類,備局旣令計定,則工曹之行關,不是異事。且此不過不察之失,則元非大段,而松都數遞之餘,嚴緝赴任未久,又爲坐罷,則蘇殘無期,似當有參酌之道,故敢達。判尹閔鎭厚曰,此事,頗有曲折矣。己卯年朝家,有査定軍籍之令,大司憲李寅燁,主管此事,或以名字之少差,亦在罷定之中,故一人之身,未免疊役,其時至有臺官論啓之事。李寅燁,於庚辰春,陳達筵中,冒錄汰定之類,使之代定矣。工曹乃於辛巳冬,發關各邑者,已是怪事,而元數全減之邑,竝爲發關,本官論報,而亦不從之,烏得無其失耶?但松都數遞之弊,實爲可慮,而身帶重任之人,雖有罪過,罰已行矣,則還授其任,亦有前例,特爲仍任,亦似無妨矣。李畬曰,此事謂之不察,則可矣,而元非放肆違令之罪。其時李寅燁,旣以爲冒錄汰定之類,以他閑丁,旣速代定,定奪分付,而工曹行關中,冒錄汰定之代,一倂充定云者,元是朝令也。但所謂冒錄汰定,乃是各司存額中誤汰者,非指減額之類,而不分罷定汰定之邑,竝爲行關,以致混錯,此其不察也。工曹行關時,李寅燁,亦以參判同參,則嚴緝之不察,無足怪也。至於其後,工曹所失,則似非嚴緝獨當之事矣。上曰,考其文書,曲折果如此,則與違法有異,只推勿罷,可也。申琓曰,然則其時郞廳,亦一體勿罷乎?上曰,堂·郞,竝推考,可也。上曰,大君承襲嫡長孫初授職,爲正二品者,載在法典,綾原大君奉祀,錦川君榰,當爲加資,令該曹,考例稟處。副校理趙道彬所啓,卽今聖學高明,如臣儒術空疏者,雖日侍講席,豈有一毫裨益之望,而近緣下番闕直,講筵久輟,其在事體,殊甚未安。李海朝·金興慶,則方在禁推中,而李觀命·李晩堅,在外已久,尙不上來,揆諸分義,宜不敢若是,似當有別樣申飭之擧,故敢達。上曰,李觀命,則有旨纔降,而李晩堅,辭疏批下之後,尙不上來者,何也?判尹閔鎭厚曰,李晩堅,親病方重,不得上來云矣。左議政李畬曰,李晩成,亦受由下鄕,西郊不遠之地,久不上來,事甚未安矣。左副承旨崔重泰曰,玉堂不備下番,連日闕直,極爲未安。李晩成,則初以館職,受由下鄕之後,移拜臺職,尙無上來之報,不但李晩成一人而已。近來受由下鄕者,下去之後,不顧由限定式,任自退坐,無意上來,此亦綱紀所關矣。上曰,李晩堅,雖有親病,除拜已久,不可一向在外,斯速上來之意,別爲申飭,可也。重泰曰,李晩成上來之意,亦爲一體嚴飭,何如?上曰,一體申飭,可也。判尹閔鎭厚所啓,揀擇事目中,當宁八寸親,不捧單子,臣之愚意,則此事目,如壬午揀擇時,可以用之,而今番,則似當以王子八寸爲限矣。及見禮曹公事,則以當宁八寸親之女,亦爲入啓拔去,此當有一番定式之事,故敢達。上曰,此事,何如?左議政李畬曰,中朝之禮,同姓,則不論同貫與否,皆不娶,異姓,則雖四寸,亦通婚,而我國,則重外家,與本宗殆無分別,國俗如此,近親,則不可謂之古禮而通婚,至於寸數稍遠,則不當曲避,固有先輩之論,雖六寸,亦可連姻云,而此則猶爲重難,至於八寸連姻,則固不當避矣。領議政申琓曰,閭閻士夫,以八寸爲寸內,而十寸爲寸外,故彼此父母八寸親者,多有連姻之事,而至於十寸,則元無回避之事。若以當宁八寸親爲限,則不捧單子之路,似爲太廣矣。上曰,若以八寸爲限,則單子不捧之路,果爲漸廣矣。鎭厚曰,今後揀擇時,當宁八寸親之女子,竝爲捧單事,似當定式矣。上曰,依此爲之。領議政申琓所啓,前年五月,以時政記未修正事,有所請罪,則從其未修多寡,使之定限修納,而限內未及之人,論罰事定奪之後,卽今經年,尙未修納矣。考見文書,則趙正緯,盡爲修納,而今已身故,更無可論,而尹志和,修納二朔政記,餘存者,十日所記,權尙游,只有七日所記,而尙不修納,金興慶則最多,二十二月,全不修納,而朴鳳齡·李明浚,被論之故,不以史官自處,不爲修納,如此之類,令其時上番替修者,已有前例,而未修整者,則當有分輕重論罪之道矣。上曰,金興慶,朔數最多矣。左議政李畬曰,史局,事體自別,朴鳳齡·李明浚,旣被重劾,則不爲修史,其勢固然,而其時上番,卽金興慶也。上曰,史草未修正者,分輕重論罪事,曾已定奪矣。金興慶之未修正日數最多,拿推,尹志和·權尙游,從重推考,使之限十日修納,朴鳳齡·李明浚之草,則令金興慶修正,可也。以上春坊朝報
引見時,左尹尹就商所啓,上年二月,南伐院卜物,劫掠賊魁,失捕之後,左右廳,多般設機,今幸捉得,而此則兇悍,非如穿窬之類,故捉得之人,則常典之外,特加厚賞事,前已定奪於榻前矣。今者,左邊從事官申湜,盡心譏察密告,大將軍官折衝白壽海,捨命突入於後云所在之房,先登捕捉從事軍官兩人,則不待兵曹回啓,依前定奪,卽爲施賞,似合事宜。且後云移送刑曹之後,變辭不服云。如此劇賊,不可循例處之,直爲行刑,未爲不可,下詢于入侍大臣而處之,何如?上曰,自前捕廳承服之賊人,移送刑曹,則輒必變辭,延拖時月,或過累年,如是之際,率多徑斃,不得行刑,故中間變通,移刑曹變辭賊人,還送捕廳,以三度爲限,過三度,則卽爲處法事定式矣。今此賊人後云,殺越人命,特甚情犯,更無可疑之端,宜卽直爲施刑,而拘於事規,不卽處決,將未知其又延幾許時月,不但其徑斃之可慮,近來盜賊漸熾,此時治盜,尤不可不嚴,三送捕廳之規,常欲變改,而未果矣。言端旣發,故如是下敎,諸臣之意,何如?領議政申琓曰,盜賊之變辭於刑曹者,皆出於一時緩死之計,誠可痛也。情犯旣如此,則何必延拖時日乎?如此之類,直爲處斷,似無不可矣。今番捕得,實與他竊人財物,殺越人命者,有顯,白晝都城之中,拔劍橫行,終未捕得,故其時捕廳將校,皆因此而被罪,自上,亦有若能捕捉,則別爲重賞之敎矣。今此捕捉之人,不當以循例論賞,加資之外,似當實職除授,以爲激勸之道矣。左議政李畬曰,國朝,以人命爲重,雖是捕廳取服之賊,必待法曹結案,然後行刑,乃定法也。其後變通,以三度取服於捕廳,爲限者,亦出審克之意,此與死囚已斷,而必經三覆,同一例也。然用刑輕重,隨世治亂,亦古義也。卽今竊發之患漸滋,聖上若欲稍重其法,以嚴禁戢之道,則一番還送捕廳,再取服後,仍爲結案,而豈不可乎?今此捕廳所捉賊魁,則白晝恣行於都城,幾捕見失,部將輩皆知之,又聞白晝聚黨於鐵原,遮截大路,踞繩牀行號令,與他昏夜竊發者有異,直爲行刑,可矣。大司成兪得一曰,傳云刑亂國,用重典,卽今竊發之患,漸益滋蔓,如此劇賊,以其變辭,緩刑而延拖,則徑斃可慮,直爲處斷,恐無不可,而賊人之取服於捕廳,而移刑曹三次後,正刑者,此亦近間定式也。今若以法曹變辭之賊,直令處決,則人命至重,或不無日後濫枉之弊,臣意,依前定式,變辭三次後,始爲正刑,而賊情之無疑者,稟定後處斷,似可矣。上曰,後云,則卽爲結案取招,而此後賊人之承款於捕廳,而變辭於刑曹者,更爲移送於捕廳,再次取服後,直爲處斷事,改定式施行。申湜,則如此難捕之賊,終能捕捉,不可以循例加資,實職除授,可也。判尹閔鎭厚曰,變辭於刑曹者,自刑曹,刑推三次後,還送捕廳,再次取服後,直爲行刑乎?上曰,然矣。左尹尹就商曰,捕捉部將白壽海,亦當別爲論賞矣。左議政李畬曰,此時劇賊魁首,初旣購以重賞,而部將,能出死力捕捉,格外加賞,似不可已矣。上曰,白壽海,加資後,綿布量宜題給,可也。以上捕廳謄錄
備邊司啓曰,中江開市,在於二月初五日,依前商賈,預爲整齊,持物貨及期入送,俾無埋沒之弊事,西北監司·開城留守處知委,何如?傳曰,允。以上承文院謄錄
領議政申琓啓曰,臣每以此等事陳達,不勝惶恐,而以其情理矜惻,故敢達矣。徒配罪人李文興,九十老母身死,纔過歲抄,卽就配所,而無他兄弟,主喪無人,故未得經營葬事云,情甚可矜。臣曾以趙大壽事,陳達蒙允,其孝理之下,似有特許歸葬之望,故敢此仰達。上曰,依所達歸葬,可也。以上義禁府謄錄
判尹閔鎭厚啓曰,京兆物力素殘,而科擧設場時,必有應辦之役,本府無以堪當,故每以市民中所謂監考者,勒令應役,鋪陳·器皿等物,閪失居多,監考稱冤,罔有紀極。戶曹歲幣五同,曾有分給五部之規,而以五同之木,不能遍及於坊民,士夫家,亦多橫占,此豈爲實惠耶?若以此歲幣,劃給監考,使之擔當應辦之事,則似爲便當,故戶曹判書趙泰采行公時,以此相議,則亦以爲好矣。且監考有一二所之稱,而兩所苦歇有異,故一所監考,累度上言,許除防役,若以一二所監考,凡於應役之際,通同均定,以紓一所獨當之苦,而防役,則一倂出定,尤爲得宜,此雖細瑣,不可不稟定,故敢此仰達。上曰,依爲之。以上漢城府謄錄
傳曰,以臨昌君主婚事,分付。以上宗親府謄錄
左尹尹就商啓曰,臣曾前待罪京兆時,水標橋以下川渠,使五部坊民,掘去積沙,以爲流通之地矣。經潦以後,旋復如舊,河浪孝橋·馬前等橋,又爲低陷,少有霖雨,則川邊民舍,每被波溢傾圮之患,極爲悶慮,而必得數百塊石材,可以修改,故臣竭心思度,則於義洞新橋,水口門內沈橋,皆廢棄無用,而兩處石材,令營繕,預爲運致,多聚工匠,與本府郞廳,眼同看役,以爲春前完畢之地,何如?上曰,依爲之。以上漢城府謄錄
領議政申琓啓曰,片箭,實爲我國之長技,而近來,全至廢棄,軍兵等,罕有善射者,蓋未嘗習熟之致,而且以朝家,不加勸課,故將校·軍兵,亦未嘗習射,況秩高武弁乎?軍兵試射時,每令習射而勸課,俾得習熟精銳,庶有效於臨陣制敵之用,今後,則凡於軍門試射時,無論其將校及軍兵,竝令習射,似宜矣。左尹尹就商曰,片箭不能善射,則不無誤發貫手之患,外方軍士,尤不解其射法,故臣於近日,每加勸課,將校·軍卒,漸能得中矣。上曰,矢力之疾且遠,無如片箭,實我國之長技,而與鳥銃無異。且敵陣雖拾得,無筒兒,則不能射,此兵器中最妙者也。兩大將,着實申飭,使之習射,可也。就商曰,各軍門將官,五日射會時,堂上將官,一體習射,則自可無抛棄之慮矣。上曰,一體分付,可也。韓城君李基夏啓曰,事必務實,然後可責其效,而軍務,則尤有甚焉者矣。我國兵裝中,筒箇所揷白羽箭,徒爲觀美,而實無所用。蓋以所付之羽,旣大且廣,故發矢之後,其行不猛,且不能及遠。臨敵抽射,便作無用之物,今後,則一切不用,以筒箇例,用箭代之似好,故敢此仰達。上曰,御將所見,如何?尹就商曰,基夏所達,與臣所見,不謀而同。白羽箭,自古有之,雖不可一切禁之,而其實,則全無用處,故故大將申汝哲,令軍士,揷筒箇箭十五,尾箭三箇矣。今則不然,馬兵之類,皆揷白羽,實爲無用,大將及侍衛將士外,各軍門中軍以下,竝皆禁之,京外一體分付,似宜矣。基夏曰,雖是大將,不揷白羽箭,庸何傷乎?上曰,白羽箭,羽廣而矢無力,實爲無用,而亦是軍中威儀之具,其來已久,侍衛將士及大將,則依前帶揷,其餘各軍門中軍以下,所揷尾箭,亦不過觀美而已,竝禁之。以上禁營謄錄
判尹閔鎭厚啓曰,釐整廳,有可以稟達者,而首堂上李濡,不爲入侍,故臣敢仰達。漕船節目,曾已草成,送示諸大臣,而尙無停當之事,卽今漕運之節已迫,不可不急速分付,下詢入侍大臣而處之,何如?領議政申琓曰,漕軍變通之意,蓋爲其弊之多端也。釐整廳所定節目,臣亦見之,雖未知前頭利害之當爲如何,而固出於變通行之,而若有弊生之處,則隨弊變通,固無不可,何可預慮弊生,而膠守不變乎?原任大臣,及僚相之意,皆以爲,先施於一倉,知其利害之後,盡爲變通,宜當云。臣意,或慮同是漕卒,而彼此互有異同,則不無窒礙難行之端,諸議如此,故臣不敢强以試行一處。若無弊,則諸倉,自可施行矣,此亦一道矣。左議政李畬曰,漕軍變通節目,臣亦見之,蓋漕軍納米多者,一年或至五六石云。其偏苦之狀,有不可忍言,此誠不可不變通。今若收其復戶,依民結捧米,又依他軍役例,每名各捧二疋木,則其數,足以給船價修船械,而卽今訓局待變船九隻,以京江人募立,年年載運三手糧而無弊,若用此法爲之,則可保必行,而江都待變船,已有量減之命,仍以此船,冬後待變於江都,如訓局之爲,則不患無待變之用,一擧而兩得矣。卽今漕船當改者,有七隻,以此先試之,似好,此則不必持疑矣。此外亦有陳稟之端,而後日登對,令李濡入侍陳白,似當矣。鎭厚曰,京江船買用之後,稍減江都待變船一款,節目中,雖未擧論,而臣等,固以此相議矣。大槪船人,以自己船隻,運來外方穀物,猶恐不得者,只爲其船價之優厚也。今以官船授之,而循例計給船價,則豈無樂從者乎?以此京江船人,自願者頗多矣。況漕船改造之際,漕軍及沿海民人之弊,有不可勝言,故限滿當改者,皆令勿爲新造。今則節晩,雖欲新造,已不可及,買船之外,無他道理,限滿船之代,爲先自戶曹貿得,趁期下送,然後可無狼狽之患矣。上曰,以此先施,則利害可知,限滿船貿得事,依所達分付,可也。以上戶曹謄錄
領議政申琓啓曰,此則咸鏡監司李震休狀啓也,以爲海鹽之切緊於救荒,次於穀物,丁丑年,因監賑御史陳請,運用嶺南鹽五百餘石,而以其轉輸之甚難,故本道,有戶曹會付鹽,公用之外,皆用賑資矣。卽今戶曹會付鹽,除公用有餘三百四十餘石,請依丁丑年例,移用於切急飢民之賑資云。蓋海鹽於救荒,最爲切要,而丁丑,已有移用之例,似當依狀啓許給矣。上曰,依爲之。以上戶曹謄錄
領議政申琓啓曰,三和儒生金禹瑞上疏,以爲,本府設鎭後,連以武弁,差送邑宰,以致學校不興,請以文武交差事,吏曹回啓,而以爲,無論堂上·堂下,文臣之稍有名稱,常患乏人,雖是文臣,若爲苟充,則反不如擇送武弁。三和,自是內地,差送文臣,亦無不可,而旣兼防禦,事係關防變通,故令廟堂稟處事也。臣意,則守令治不治,在於其人,不以文武而有異也。但邊邑,多是武窠,曾無文吏差送之時,不事文敎,氓俗貿貿,邑弊亦由於此,此所以邊邑士民,皆願文倅之來,不但三和一邑如是也。朝家,方以海防爲慮,旣以武弁,擇差以送矣。日後,則雖難以文武一一交差,間或有以文官之有聲望者差送,則邊氓,可無缺望之患,以此分付該曹,宜當,故敢達。左議政李畬曰,本府士民之請,雖如此,今番,則欲爲申飭海防,已以武弁擇差,而此後,不必一一交差,銓曹,從其得人,間間差送文官,則似爲合宜矣。上曰,依此分付,可也。又所啓,此卽江原道監賑御史孟萬澤狀啓也,以爲,取考尤甚八邑所捧,移轉成冊,則伊·狼兩邑外,皆未及折半之數,楊口·金城,全無所捧,田三稅大同,則嶺西各邑,例於翌年春徵納,故姑無收捧之邑,而朝家之特令捧留,蓋爲明春賑資,則固當督捧,而民間形勢,萬無備納之道。若與移轉穀,一向督徵,則孑遺殘氓,必至流散,尤甚一邑,則今春移轉穀未捧,及田三稅大同,特許待明秋退捧事,請令廟堂稟處矣。移轉米,所當趁時收捧,而守令,不勤督捧,而歲末,始請捧留,今又請補賑,事甚不當。且田稅,乃是惟正,事體重大,而初旣請留,又請補賑,亦甚不當,此賙賑之時,又從以督徵,則救死不贍之民,實難支保,與其終未收捧而徒爲騷擾,毋令特許退捧,以慰民心,依狀辭施行,何如?左議政李畬曰,頃日,江原監司狀啓,亦以田稅蠲減爲請,而回啓時,以事體重大,不敢許施,只令御史句管,用於賑事矣。去秋,旣無所捧,今春,則民間形勢,實難督徵,尤甚八邑,似宜退捧矣。上曰,特許退捧,可也。李畬曰,上納田稅,則姑宜停捧,而本邑所用,似不可全減,以此分付,何如?上曰,依爲之。以上備局謄錄
左尹尹就商所啓,前右相金構,爲兵曹判書時陳達,武臣堂上朔試射時,柳葉箭一巡,代以騎芻一次試取事,定奪矣。今聞折衝劉守邦,上年九月朔,騎芻五中,折衝崔斗萬,上年十二月朔,騎芻五中云,將官朔試射,騎芻五中者,加資,自是例規,則堂上試射,與兵曹試射,宜無異同,竝爲加資,而仍爲定式施行,似合於激勸之道,惶恐敢達。上曰,劉守邦·崔守萬,竝加資,可也。判尹閔鎭厚曰,兩人之外,或有五中者,不可不竝施恩典,令兵曹,考出前後啓下單子,稟處,似爲得宜矣。左副承旨崔重泰曰,閔鎭厚之言,誠是,令兵曹稟處,似好矣。上曰,此外如有五中者,令兵曹一體稟處,可也。以上兵曹謄錄
上在昌德宮。停常參·經筵。
申時,日暈左珥。夜一更,月入東井星。
下直,安城郡守柳瑺。
江原監司書目,旌善郡守金始徽,今月初五日身死事。
政院啓曰,卽者吏曹郞廳來言,今日爲政事命下,而判書李濡,病不來,參判金宇杭,受由在外,參議鄭澔,在外,不得開政云。判書李濡,卽爲牌招,使之開政,何如?傳曰,允。
右承旨洪璛,三度呈辭。入啓。遞差。
吏曹,旌善郡守金始徽身死,曾經臺侍。啓。別致賻。
備忘記,昨觀咸鏡監司李震休狀啓,則甲山飢民死亡,至於三人之多,極爲驚慘,凶歲賑民之政,撫摩之責,在於守令,〈爲守令〉者,苟能至誠撫摩,着實料理,則豈有冬序未半,餓莩載路之理耶?誠甚駭然。甲山府使李元命,從重推考,着令道臣,申飭列邑,無使賑政疏漏。赤子塡壑,評事旣兼監賑御史,則尙不辭朝,實涉未便,故纔已推考矣。更加催促發送,而本道京司上納大口魚價米,依丁丑年例補賑,以示予軫恤之意。
政院啓曰,兩司引避多官,久不處置,事體極爲未安。今日政,新除兩司之官,除在外外,待明朝竝牌招,以爲處置之地,何如?傳曰,允。以上春坊朝報
有政。吏批,以申銋爲大司諫,李德英爲執義,兪得一爲刑曹判書。右承旨崔重泰,左副承旨李廷謙。趙正紳爲刑曹正郞,李明升爲工曹佐郞,金時保爲泰仁縣監,盧重徽爲旌善郡守,李明浚爲兵曹正郞,趙泰果爲富平縣監。兼漢學敎授單李觀命,釜山訓導單李碩麟,學諭單宋思翊。金萬謹爲正言,李禎翊爲掌令,李晩成爲校理,黃欽爲大司憲。吏曹政軸
上在昌德宮。停常參·經筵。
申時,日暈兩珥。
下直,康翎縣監朴聖楷,大同察訪李命大,多慶浦萬戶成熙疇。
魚史徽,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管兪集一,釐整廳坐起事,除標信進去之意,敢啓。傳曰,知道。
又以弘文館言啓曰,新除授校理李晩成,時在京畿高陽地,經筵入番事緊,請斯速乘馹上來事,下諭。傳曰,依啓。
以藝文館奉敎趙泰億,牌不進,罷職傳旨,傳于崔重泰曰,推考傳旨,捧入,崔重泰啓曰,奉敎趙泰億,只推勿罷事,命下矣。史局重地,不可暫曠,更卽牌招入直,何如?傳曰,允。
又以禮曹言啓曰,延礽君嘉禮物目,磨鍊啓目判付內,戊子年減付標之物,今亦仍減事,判下矣。依戊子年例減例,四色物目,付標以入之意,敢啓。傳曰,知道。
又以禮曹言啓曰,卽接宣陵參奉牒報,則昨日摠戎廳吹手李宗碩爲名者,入于陵寢至近之地,恣意放砲,事極寒心云。軍門之卒,私自出獵,恣意放砲於陵寢至近之地,誠極驚駭,不可不從重決罪,以杜後弊,令攸司,囚禁痛治,何如?傳曰,允。以上燼餘日記
謝恩,大司諫申銋,執義李德英。
正言金萬謹,牌不進,依承傳罷職。
奉敎趙泰億,牌不進,依承傳罷職傳旨。傳曰,只推勿罷。
工曹判書洪受瀗辭職上疏。入啓。答曰,省疏具悉。卿勿固辭,安心行公。
左參贊金鎭龜,再度呈辭。入啓。加給由。
大司諫申銋啓曰,引嫌而退,其所論啓,盡歸爽實,則不欲苟同,臺體卽然,請司諫金相稷,出仕。答曰,依啓。
府啓,杭子炤等兄弟,絶島定配之請,出於正王法討奸逆之意,而經年力爭,兪音尙閟,臣竊惑焉。夫杭,則宜伏重誅,而止於罄甸,炤等,當坐孥戮,而竝貸其死,聖上敦睦之意,好生之德,至矣盡矣,而論以邦法,則所失旣大矣。顧此島配之典,特其末減,而猶不擧行,任使逆魁子姓,自在於田廬,則失刑之中,又失刑焉。非但三尺之法,職此而廢隳,將使亂臣賊子,無所懲畏,其所關係,豈不重且大哉?決不可曲加私恩,枉屈公法,請還收炤兄弟放歸田里之命,亟命絶島定配。請還收北道守令·邊將減死定配之命,更加嚴鞫,依律定罪。頃日三覆時,有殺人罪人李命·武明·柳䤴,殺妻罪人金渭昌等,減死定配之命,臣竊以爲不然也。李命,雖曰爲父復讐,而旣殺不干之他人,柳䤴,雖曰打殺婢夫,而前有後勿援例之聖敎,渭昌殺妻之罪,亦不可諉之於狂易失性,而有所容貸。至於武明,則明知推案之相左,而不爲詳査,遽爾減死,皆有乖於難愼之意,三尺至嚴,不可輕撓,請還收殺人罪人李命·柳䤴,殺妻罪人金渭昌,減死定配之命,竝依本律處斷,武明,令該曹處決。新除授掌令李禎翊,時在忠淸道保寧地,請斯速上來事,下諭。引嫌而退,當初處置,旣有所據,私相酬酢,尤無可嫌,請持平柳泰明,出仕。答曰,不允。下諭及處置事,依啓。
政院啓曰,新除授左副承旨李廷謙,時在京畿楊州地,斯速乘馹上來事下諭,何如?傳曰,允。
政院啓曰,兩司多官,引避累日,今始處置,前頭省鞫進參,而今日兩司城上所,承牌就職,仍爲言送之意,敢啓。傳曰,知道。
去癸未秋冬等褒貶,兵曹正郞韓以原,中。
奉敎趙泰億,再招不進,依承傳罷職傳旨。傳曰,禁推。
禁府,趙泰億拿囚。啓。
吏曹啓曰,臺諫有闕,政事,取稟。傳曰,當日爲之。以上春坊朝報
有政。吏批,行判書李濡進,參判金宇杭受由在外,參議鄭澔在外,同副承旨尹弘离進。以孟萬澤爲正言,韓聖佑爲禮曹參議,李天果爲兵曹佐郞,沈鉉爲典籍,鄭纘輝爲軍資判官,李萬始爲工曹佐郞,宋炳翼爲司僕主簿,鄭以規單付奉常奉事。
兵批,判書尹世紀,訓鍊都監褒貶進,參判李光迪病,參議金澋病,參知金萬埰進,同副承旨尹弘离進。孟萬澤爲副護軍。
答洪川幼學鄭龍章等疏曰,省疏具悉。疏辭,令廟堂稟處。
答三陟幼學李世說疏曰,省疏具悉。疏辭,令該曹稟處。以上燼餘移謄
上在昌德宮。停常參·經筵。
仁獻王后忌辰齋戒。
魚史徽啓曰,大司憲黃欽,未肅拜,執義李德英,持平柳泰明,呈辭,掌令李禎翊·吳羽進,在外,持平李裕民,被論,以監察茶時之意,敢啓。傳曰,知道。
又以禁衛營言啓曰,頃因定奪,捉虎次,西北武士及善放砲手,使之出送,而已至累月,終不捉得,新正不遠,今姑撤還之意,入啓蒙允矣。今聞楊·抱之間,虎患尙不寢息云。本營砲手二十名,及江界砲手七名,別付料軍官李廷芳缺數字等,今日內,又爲發送之意,敢啓。傳曰,知道。
崔重泰,以弘文館言啓曰,本館下番闕直,已至多日,事甚未安。副校理李海朝,副修撰金興慶,纔已蒙宥,而金興慶,旋有拿推之命,李海朝,卽爲牌招,姑降入直,何如?傳曰,允。
又啓曰,擧行條,二度連有點下處,而莫重上敎,亦多落漏,至有改書以入之命,臣以該房,不勝惶恐。仍伏念,筵席說話,誠難以耳剽,盡爲記得,只據注書草冊,書出擧條,而秉筆記事之官,旣不能詳錄,又不卽抄出,稍過時日,漸至微忘,以致差誤落漏之患,宜有別樣警勵之道,當該假注書,竝從重推考,何如?傳曰,允。以上燼餘移謄
護軍柳星彩,平安兵使遞來。
副校理李海朝,牌不進,依承傳罷職。以上春坊朝報
上在昌德宮。停常參·經筵。
巳時,太白見於未地。夜自三更至五更,月暈。
仁獻王后忌辰。
魚史徽啓曰,大司憲黃欽,未肅拜上疏,執義李德英,持平柳泰明,呈辭,掌令李禎翊·吳羽進,在外,持平李裕民,被論,今日,以監察茶時之意,敢啓。傳曰,知道。
崔重泰啓曰,判付事徐文重箚子到院,而以國忌正日留院之意,敢啓。傳曰,入之。以上燼餘移謄
判府事徐文重箚子。大槪,更陳乞骸之請,冀蒙矜許事。入啓。答曰,省箚具悉卿懇。卿之固請,雖據禮經,予之靳許,良以時艱,卿其亟斷告老之章,勉副至意。仍傳曰,遣史官傳諭。
左參贊金鎭龜三度呈辭,以國忌,留政院。以上春坊朝報
上在昌德宮。停常參·經筵。
辰時巳時,日有重暈。夜自一更至三更,月暈。
下直,植松萬戶張忠漢,於闌萬戶宋後祥,金甲島,萬戶李枝漢。以上燼餘移謄
慶尙監司書目,固城等官呈,以惡虎橫行,囕殺人命,極爲驚慘事。
政院啓曰,近日憲府,無行公之員,連以監察茶時,已極未安。且都目政新除守令未署經者,多至十員,外方夫馬,留滯亦甚可慮,除在外及服制·被論人員外,兩司呈告未肅拜人員,竝卽牌招,何如?傳曰,允。
謝恩,大司憲黃欽,正言孟萬澤。
知義禁姜鋧,辭職上疏。入啓。答曰,省疏具悉。卿其勿辭,調理行公。
京畿監司書目,果川呈,以正言宋宅相辭職上疏上送事,啓。答曰,省疏具悉。爾其勿辭,從速上來察職。
左參贊金鎭龜,三度呈辭。入啓。只遞本職。
持平柳泰明,牌不進,依承傳罷職。
大司憲黃欽啓曰,臣至庸極陋,百不猶人,前後忝竊,涯分已踰,而今此憲司新命,又出人望之外,臣百爾揣量,決無冒昧承當之理,猥陳血懇,見阻喉司,縮伏累日,進退路窮。忽於此際,召牌儼臨,分義是懼,不得不抗顔出肅,而第臣於本府,李命依本律處斷之啓,有不可同參者。蓋李命,慘見其父之被殺於目前,陰懷必報之計,忍待稚弟之壯,積年經營,終成其志,則原其誠孝,有足以感人,而其弟,旣死於待時之日,其兄,又將伏法,臣誠悲其志,而憐其弟兄之俱死,頃於啓覆入侍之日,敢傅生議於法文之外,今何敢變改前見,而聯參於按法之請乎?臣連忝言議之職,未效一日之責,而每以瀆擾爲事,臣罪至此,益無所逃,請命遞斥臣職。答曰,勿辭,退待物論。
院啓,請還收蒙宥罪人崔益望·河海雲·李文海·尹以寬等放釋之命。措語見上請全羅兵使李碩寬,罷職。措語見上請平壤囚人李旭,梟示境上。措語見上新除授獻納李光佐,時在京畿驪州地,正言宋宅相,時在京畿果川地,請竝斯速乘馹上來事,下諭。答曰,不允。下諭事,依啓。前啓,戶曹判書趙泰采事,前判書李頤命事,平壤庶尹尹世綏事,江都移轉米事,持平李裕民事,停啓。
吏曹啓曰,臺諫有闕,政事,取稟。傳曰,明日爲之。
右參贊宋昌上疏。大槪,罪犯漏籍,宜被當律,意外恩宥,感懼罔措,終不可幸其苟免,靦然仍冒於職次,疾病亦且危痼,頓無陳力之望,冒死呼籲,乞賜鐫削職名,使公法得伸,私分粗安事。入啓。答曰,省疏具悉。卿其勿辭行公。
傳曰,延礽君夫人,定於進士徐宗悌之女子,言于該曹。
政院啓曰,卽者禁府郞廳,以委官意來言,三省推鞫,明當開坐,而判義禁洪受瀗呈辭,知義禁姜鋧未肅拜,同義禁金宇杭在外,將不得開坐云。莫重省鞫,不可一向遷延,判義禁洪受瀗,知義禁姜鋧,待明早竝爲牌招,以爲備員參鞫之地,何如?傳曰,允。以上春坊朝報
上在昌德宮。停常參·經筵。
下直,文城僉使趙興璿,加里浦僉使金嗣鼎,龍媒萬戶池必浩。
有政。吏批,行判書李濡進,參判金宇杭受由在外,參議鄭澔在外,都承旨沈枰進。以朴熙晉爲持平,權以鎭爲修撰,金萬胄爲兵曹正郞,申處華爲平市令,朴鏜爲監察,金啓明爲司䆃主簿,李益壽爲參贊,沈廷老爲南平縣監。開城留守嚴緝,淳昌郡守李蓍徽仍任事,承傳。朴始采單付兼承文著作,左參贊宋昌,右參贊李益壽,光恩君金鎭龜。已上燼餘移謄
持平李裕民,初度呈辭。入啓。給由。
全羅監司書目,兵使李碩寬,偏信私人,不恤民隱之狀,極爲可駭。其罪狀,令廟堂稟處,南平縣監張梡,語逼上官,無少顧藉,罷黜事。
謝恩,知義禁姜鋧。
禁府,枰·李斗興,拿囚。啓。
政院啓曰,今日三省推鞫時,兩司當竝爲進參,而憲府,則大司憲黃欽,引避退待,執義李德英,昨遭女喪未及成服,持平李裕民,呈辭入啓。掌令李禎翊·吳羽進,皆在外,無進參之員,今日政,新差持平,待下批卽爲牌招,使之參鞫,何如?傳曰,允。
禁府,三省推鞫司事郞廳朴熙晉臺諫,代李頤晩。啓。
刑曹判書兪得一上疏。大槪,秋部恩擢,實出意慮之外,驚惶罔措,只俟刺擧之論,而延過半旬,迄無朝家處分,不得不拜上辭本,空臆而言之,乞使收回新命,以重名器,以安賤分事。入啓。答曰,省疏具悉卿懇。卿之才望,允合陞擢,立朝亦近三十稔,今玆特授,意非偶然,安心勿辭,從速行公。
假注書徐命遇書啓,臣承命馳往于忠淸道淸風府黃江村戶曹參判權尙夏所住處,傳諭聖批,則以爲臣,屢違恩召,罪戾如山,虛帶職名,情地益蹙,不得不冒昧申乞,冀蒙聖慈之矜憐,而猥瀆之罪極矣。方俟誅罰之加,不意批旨隆重,恩禮超常,至遣近侍,遠臨窮谷,臣誠驚惶感激,罔知所措。夫人臣之得此於君父者,實千古之所罕見,臣雖頑蠢,亦非木石,豈不思所以糜身粉骨,仰酬聖渥之萬一哉?只以臣之自初至今,不敢承命者,實由於誤恩之太過,而今此聖敎,反以誠禮之未盡爲諭,是臣要君索價之罪,到此益深,臣於是一倍惶恧,求死不得也。且臣情勢之外,疾病沈篤,氣息奄奄,死期將迫,雖欲强起趨命,其勢末由,瞻望雲天,但有涕淚而已云矣。敢啓。傳曰,知道。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措語見上請全羅兵使李碩寬,罷職。措語見上請平壤囚人李旭,梟示境上。措語見上答曰,勿煩。
禁府,三省罪人奉尙,元情承服。以上春坊朝報
弘文館啓曰,下番連日闕直,令本院稟旨變通事,允下矣。纔因臺諫有闕,旣已稟政,待開政差出闕員,以爲入直之地,何如?傳曰,允。
吏批啓曰,新除授富平縣監趙泰果呈狀內,家有八十二歲老母,自歲下猝得寒疾,症情彌留,旣難將往,亦難離側,斯速入啓處置云,故稍待差減後赴任之意,論題矣。今又呈狀不已,可見其情勢之切迫,有難强令赴任,依近例罷黜,何如?傳曰,允。
又啓曰,新除授黃海都事朴師東呈狀內,偏母宿患沈重,近又感寒,症情更加,情勢實無離側赴任之望,斯速入啓處置云,本道都事,爲其峽邑賑政看檢,初旣擇差,而卽今賑政方急,朴師東呈狀,至於如此,有難强令赴任,亦不可等待其母病之差減,今姑改差,何如?傳曰,允。以上吏曹謄錄
上在昌德宮。停常參·經筵。
自昧爽至辰時,沈霧。
下直,永登萬戶林承俊。
尹弘离啓曰,大司憲黃欽避嫌退待,執義李德英服制,掌令李禎翊·吳羽進在外,持平朴熙晉呈辭,李裕民再度呈辭入啓。今日以監察茶時之意,敢啓。傳曰,知道。
又啓曰,刑曹久無長官,訟獄多滯,新除授判書兪得一,昨已陳疏承批,卽爲牌招察任,何如?傳曰,允。
崔重泰,以禮曹言啓曰,傳曰,延礽君嘉禮,二月內,雖無純吉之日,不無之次吉日乎?聞啓事分付事,命下矣。聚會日官,之次吉日,更爲推擇,則二月十八日二十一日,日辰雖吉,有些拘忌,初不敢涓擇入啓矣。今承不無之次吉日之敎,更問次吉之日,則此兩日爲吉云,兩日中,以何日定行乎?敢稟。傳曰,以二十一日定行。
尹弘离啓曰,奉敎趙泰億,旣已蒙放矣。史局重地,不可暫曠,卽爲牌招入直,何如?傳曰,允。
以統制使,河東居沙工王時奉等渰死事,狀啓,傳于尹弘离曰,渰死人等,令本道恤典擧行。
魚史徽啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。以上燼餘移謄
京畿監司書目,高陽呈,以修撰李晩堅辭職上疏上送事。啓。答曰,省疏具悉。爾其勿辭,俟母病間上來察職。
戶曹判書趙泰采上疏。大槪,臣之前後所被人言,極其非常,罪名層加,謬辱備至,不可一日偃息於輦轂之下,屛出國門,席藁俟命,時月旣久,迄無處分,玆敢不避僭猥,仰伸請譴之章,伏乞聖明,特賜鑑照,亟命下臣司敗,嚴加重究,快正縱濫貪汚之罪,以伸王法,以謝臺議事。入啓。答曰,省疏具悉卿懇。浮薄之輩,故爲喜事之論,必欲敗亂朝廷,豈但卿之不幸而已,實國家之不幸也。予已洞燭其構陷,則有何行査之理乎?卿其安心勿辭,從速行公。
京畿監司書目,楊州呈,以左副承旨李廷謙辭職上疏上送事。啓。答曰,省疏具悉。爾其勿辭,上來察職。
刑曹判書兪得一,牌不進。
奉敎趙泰億,牌不進,依承傳罷職。以上春坊朝報
議政府,觀察使薦,鄭澔·權尙游·崔重泰,節度使薦,尹五商·李暉·具後翼。朝報
上在昌德宮。停常參·經筵。
自昧爽至辰時,有霧氣。初昏,有霧氣。
下直,蔥嶺萬戶申璧,越松萬戶盧益昌,蛇梁萬戶宋震傑,天城萬戶文忠建。以上燼餘移謄
持平李裕民,三度呈辭。入啓。遞差。
傳曰,進士徐宗悌,相當職除授事,言于該曹。
政院啓曰,大司憲黃欽,引避退待,今已累日,尙不處置,殊甚未安。除在外及呈辭入啓外,執義李德英,持平朴熙晉,竝卽牌招,以爲處置之地,何如?傳曰,允。
明日王世子敬寧殿展謁時,出宮正時,巳正初刻。
禁府,弑夫罪人奉尙,當日堂古介行刑。啓。
持平朴熙晉上疏。大槪,柏府新命,遽及於已試僨敗之身,臣誠驚惶恧縮,靡所容措。且臣有違令漏籍之罪,今何敢不避當律,自以爲幸,而靦然冒據於臺端乎?昨承召命,詣臺自列,而見阻喉司,不爲上徹,省鞫之坐,冒昧進參,而不敢爲仍因蹲冒之計矣。今以長僚處置,庚牌又臨,嚴畏分義,來詣闕外,而顧臣情勢,斷無揚揚就列之理,玆敢疾聲仰籲於宸嚴之下,伏乞聖明,特賜諒察,亟削臣職,以伸公法,以安私分,不勝萬幸事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。以上春坊朝報
上在昌德宮。停常參·經筵。
有政。吏批,行判書李濡進,參判金宇杭受由在外,參議鄭澔在外,都承旨沈枰進。以韓永徽爲持平,李相周爲黃海都事,鄭纘輝爲富平縣監,李廷晉爲廣興主簿,宋世鼎爲典獄主簿,宋茂錫爲造紙別提,折衝劉守邦·崔斗萬,今加嘉善。武臣朔試射騎蒭五中加資事,受敎,鄭運亨,單付學諭。
兵批,判書尹世紀進,參判李光迪病,參議金澋進,參知金萬埰病,右副承旨魚史徽進。以李敏英爲五衛將,魚震成爲全羅水虞候,具尙禎爲司禦,申命任爲北虞侯,李壽民爲南虞侯,金震遠爲赤梁僉使,徐宗謙爲內禁衛將,尹演爲忠翊衛將。缺數行
持平朴熙晉啓曰,請還收炤兄弟放歸田里之命,亟命絶島定配。請還收北道守令·邊將等減死定配之命,更加嚴鞫,依律定罪。請還收殺人罪人李命·柳䤴,殺妻罪人金渭昌減死定配之命,竝依本律處斷。武明,令該曹更爲明査處決。以上三啓措辭見上日者,有刑曹判書兪得一特除之命,臣竊以爲不可也。中批除官,旣非聖世之美事。況且位躋亞卿,曾未多年,遽爾陞擢於大司寇之任,殊非惜名器愼爵賞之道,請還收刑曹判書兪得一特除之命。大司憲黃欽,以避辭見上引嫌而退,旣請貸死,今難連啓,揆以臺體,不可仍在,請大司憲黃欽,遞差。答曰,不允。處置事,依啓。
尹弘离啓曰,吏曹郞廳來言,臺諫有闕,政事何以爲之?取稟。傳曰,明明日爲之。
答正言宋宅相辭職疏曰,省疏具悉。爾其勿辭,救護父病。
尹弘离,以禮曹言啓曰,卽接孝陵參奉牒報,則陵寢,不幸十九日未時量,自西邊曲墻外五六步之地,火起兩岐,一自大王陵前繞燒,直犯王妃陵上,莎草盡燒,一自曲墻外,周燒至于東邊曲墻外,急率入番軍人,親自撲滅,僅救大王陵寢,而日睅風烈,頃刻之間,未能盡救,守齋之官,未能及時卽救,以致罔極之變云。陵上失火,遽出於千萬意外,實是所罕有之變,聞極驚駭。大王陵上,雖不延燒,兩陵,同在一墻之內,依丁丑年章陵失火時例,兩陵慰安祭,不卜日來二十一日設行,而依前例政府以下,進去奉審後稟處,當日入番守僕等,姑令本郡嚴囚,作變之人,期於必捕,入直參奉,亦難免不謹守直之罪,姑先從重推考,何如?傳曰,依啓。事極驚駭,作變人,刻期捕捉,參奉勿推。
孝陵失火後,夜三更,政院·玉堂,大殿口傳問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。以上燼餘移謄
刑曹參判李思永,再度呈辭。入啓。加給由。
義禁府啓曰,弑夫罪人奉尙,旣已承服,依法文破家瀦澤,子女爲奴,降其邑號等事,令各該司捧承傳擧行,何如?傳曰,允。
假注書洪禹瑞改,代以趙聖復爲假注書。以上春坊朝報
賑恤廳啓曰,卽接義盈庫所報,則本庫供上物種中,甘苔遺在數多,乙亥年權減時,全減矣。令則已盡封進,繼用無路云,故取見戶曹遺在重記,果如本庫報辭,甘苔元貢一百五十一斤,自甲申條復舊,何如?傳曰,允。以上戶曹謄錄
兵曹,觀察使薦,崔重泰·魚史徽·黃一夏。朝報
上在昌德宮。停常參·經筵。
夜二更三更,月暈。
漢城參軍柳一運,山訟摘奸事,廣州地,出去。
左議政李畬,繕工提調尹世紀,假監役朴泰春,禮曹參判兪集一,佐郞都永夏,孝陵失火處奉審事,出去。
政院啓曰,明日爲政事,命下矣。今以孝陵失火之變,三日停朝市,明日政事,何以爲之?敢稟。傳曰,過停朝市後爲之。
傳曰,史官一員待命,騎馬三匹立之,孝陵陵上失火處,內摘奸。
府啓,請還收炤兄弟放歸田里之命。請還收北道守令·邊將等減死定配之命。請還收殺人罪人李命·武明·柳䤴,殺妻罪人金渭昌等減死定配之命。請還收刑曹判書兪得一特除之命。三啓措語見上新除授持平韓永徽,時在京畿果川地,請斯速乘馹上來事,下諭。答曰,不允。下諭事,依啓。
右尹李世載上疏,再呈政院,以停朝市,留政院。
左議政李畬,繕工提調尹世紀,假監役朴泰春,禮曹參判兪集一,佐郞都永夏,孝陵陵上失火處奉審後,入來。以上春坊朝報
禁衛營啓曰,今日露梁習陣事,昨已啓下矣。卽聞孝陵陵上,遇失火之變,自上有避正殿之擧,戎政雖重,不宜循例擧行,停操之意,敢啓。傳曰,知道。以上禁衛營謄錄
上在昌德宮。停常參·經筵。
禮曹啓曰,孝陵陵上失火,自上變服,避正殿減膳撤樂,三日而止事,已爲磨鍊啓下矣。來二十二日還御正殿,進吉服復常膳復樂等事,知委擧行,何如?傳曰,允。
刑曹參判李思永三度呈辭,以停朝市,留政院。以上春坊朝報
上在昌德宮。停常參·經筵。
有政。吏批,判書李濡進,參判金宇杭受由在外,參議鄭澔在外,右承旨崔重泰進。以李頤命爲大司憲,宋炳翼爲軍資判官,洪重夏爲宗簿正,柳成運爲掌樂正,鄭世會爲氷庫別提,南就明爲副校理,黃欽爲刑曹參判,尹之贇爲永平縣令,李廷晳爲司贍直長,趙義耘爲司僕主簿。
吏批啓曰,卽接義禁府移文,則弑夫罪人奉尙居生邑,全羅道扶安縣云。依頃年定奪,縣監勿罷,班次於諸縣之下,以示貶降之意,何如?傳曰,允。又啓曰,進士徐宗悌相當職除授事,命下矣。卽今旣無相當見窠,前頭有闕遲速,亦不可知,以仕滿當次者,次次陞遷作闕之意,敢啓。傳曰,知道。
又啓曰,新除授平壤庶尹尹世綏,日昨因其呈狀,請推催促,使之斯速赴任矣。今又呈狀,備陳情勢外,病勢之難堪,朝令之下,如是撕捱,殊涉未安,而果有實病,則有難迫令赴任,本府曠官已久,亦甚可慮,今姑罷黜,何如?傳曰,催促赴任。
兵批,判書尹世紀備局坐起進,參判李光迪進,參議金澋病,參知金萬埰進,右副承旨魚史徽進。以黃欽爲副護軍。以上燼餘謄錄
下直,三和府使崔瑋,昌樂察訪李重培。
刑曹參判李思永,三度呈辭。入啓。遞差。
京畿監司書目,永平縣監徐宗孝,因朴熺査事,離官上去,已至多月,卽今親病甚重,無意還任,不得已罷黜事。又書目,江華經歷呈,以修撰李觀命辭職上疏上送事,啓。答曰,省疏具悉。爾其勿辭,從速上來察職。
副校理趙道彬上疏。大槪,臣於直廬中,得聞父病添劇,委頓牀席,食飮全却云。情理所在,不忍晷刻離違,玆敢冒萬死疾聲哀籲於天地父母之前,伏乞聖慈,特垂矜察,亟賜鐫罷臣職名,俾得專意救護,以伸人子至情事。入啓。答曰,省疏具悉。爾其勿辭,救護父病。
右尹李世載上疏。入啓。答曰,省疏具悉。卿其勿辭,從速察職。
開城留守書目,旣有罪過,決不當苟冒職次,仍施已勘之律,以重國法事上疏上送事。啓。答曰,省疏具悉。卿其勿辭,安心行公。
忠淸監司書目,懷德呈,以知事宋奎濂病重上去不得事,啓。傳曰,卿其勿辭,調理上來事,回諭。
京畿監司書目,李永達爲虎囕死事。
副校理南就明,牌不進,依承傳罷職傳旨。傳曰,只推勿罷。再招不進,依承傳罷職傳旨。傳曰,禁推。
大司諫申銋上疏。入啓。答曰,省疏具悉。疏辭,令廟堂稟處,而尹憲柱事,雖曰非出於粧撰,欺罔長官,同時承牌,而不待入來,獨自處置,實涉未便,終難免責罰,參酌罷職,爲宜也。爾其勿辭,從速察職。
傳曰,頃因刑曹草記,賊人後云,待判書出仕,結案取招處斷事,允下矣。判書,意外被論,行公未易,而佐貳無行公者,只有參議許玧一人,參判黃欽,明朝牌招,以爲備二員開坐擧行之地。
禁府,南就明拿囚。啓。以上春坊朝報
弘文館啓曰,本館上下番,只存六員內,校理李晩成,修撰李觀命·權以鎭,副修撰李晩堅,俱在外,副修撰金興慶,方在就理中,臣道彬,獨爲入直,而下番之連日曠闕,事體極爲未安,令政院稟旨變通,何如?傳曰,允。
政院啓曰,因弘文館草記,下番連日曠職,事極未安,令政院稟旨變通事,允下矣。今日政,差出闕員,仍卽牌招入直,何如?傳曰,允。以上吏曹謄錄
上在昌德宮。停常參·經筵。
政院啓曰,判義禁洪受瀗,連日陳疏,久不行公,罪囚多滯,委屬可慮,卽爲牌招察任,何如?傳曰,允。
右參贊李益壽,辭職上疏。入啓。答曰,省疏具悉。卿其勿辭,安心行公。
戶曹判書趙泰采,辭職上疏。入啓。答曰,省疏具悉卿懇。已諭至意,卿勿固辭,安心行公。
禁府,洪碩重拿囚。啓。
判義禁洪受瀗,牌不進。
謝恩,刑曹參判黃欽。
傳曰,館學儒生鄭亨益等上疏,留中。
持平朴熙晉,初度呈辭。入啓。給由。以上春坊朝報
上在昌德宮。停常參·經筵。
下直,聞慶縣監洪時傑,參禮察訪金慶賚,西坪萬戶全大星。
京畿監司書目,楊州呈,以左副承旨李廷謙病重,上去不得事。啓遞差。
假注書宋思翊改,代以韓重熙爲假注書。
吏曹啓曰,臺諫有闕,政事,取稟。傳曰,當日爲之。
持平朴熙晉,再度呈辭。入啓。遞差。
禁府,李宖·韓後瑗·鄭纘周拿囚。啓。
義禁府啓曰,孝陵放火罪人朱命哲,捕捉狀啓,旣已啓下,罪人亦爲捉送本府矣。事係逆獄,朱命哲,卽爲拿囚,依章陵放火罪人崔弼誠例,設鞫之意,敢啓。傳曰,知道。
政院啓曰,孝陵放火罪人朱命哲,設鞫事,命下矣。設鞫處所,何處爲之乎?敢稟。傳曰,本府爲之。
副校理趙道彬上疏。大槪,臣於再昨,猝聞父病添重,陳疏乞哀,特蒙恩由,歸見病父,感戴彌深,纔過一日,庚牌遽降,分義所在,不敢坐違,進詣禁局之外,而顧臣父病,日益沈綿,人子情理,不忍晷刻離側,玆不得不更伸崩迫之懇,伏乞天地父母,亟遞臣所叨館職,仍許臣數朔寬暇,專意救護,俾伸至情事。入啓。答曰,省疏具悉。爾其勿辭,救護父病。
禁府,推鞫問事郞廳四,鄭栻·呂必重·李裕民·李明浚。啓。
政院啓曰,孝陵陵上放火罪人朱命哲推鞫事,命下矣。判義禁洪受瀗,以昨日未赴召牌,陳疏到院,纔已退却,而莫重推鞫,迄未開坐,事體極爲未安,判義禁洪受瀗,卽爲牌招參鞫,何如?傳曰,允。
謝恩,左副承旨魚史徽,右副承旨尹弘离,禁都事李肇源。
同副承旨李濟上疏。大槪,臣於已試之地,不宜再誤,而且臣前任畿邑時,有壞損體統,飾詐欺謾之罪,不可以罰行事過,而晏然復冒於邇列,玆迫嚴召,趨詣闕下,敢伸危懇,乞蒙斥罷事。入啓。答曰,省疏具悉。爾其勿辭,從速察職。
推鞫罪人朱命哲,原情承服。
傳曰,北評事朴弼明,兼帶監賑御史,久不辭朝,故頃日特爲推考,使之催促發送矣。緣何故而已過累日,尙不辭朝耶?速爲問啓。以上春坊朝報
有政。吏批,以徐宗悌爲思陵參奉,安壽鼎爲禮賓主簿,柳載和爲禮賓奉事,李肇源爲禁府都事,朴台東爲持平。吏曹政軸
上在昌德宮。停常參·經筵。
下直,白峙僉使趙汝璋,古群山僉使林夏葳,召村察訪李珪。
罪人朱命哲,年五十二矣。矣身,以守護軍,正月十五日入番,十八日早曉出番之際,依例進詣陵上奉審是白如乎,適見山獺二口,走入西邊水寨之穴是白去乙,十九日,又爲進去,以倭椒雜於藁草,納諸穴中,仍以火鐵,取火焚之,以扇子煽之,則火焰透入於曲墻內通穴處,又自西邊,漸漸熾發,遍及於曲墻內外莎草是白去乙,矣身,以空手無計撲滅,顚倒走至齋室門外,齊聲告急,則入番參奉,卽率守護軍及奴子,一時奔救是白乎矣。火焰旣已遍發,王后陵上,盡爲被燒爲白是在果,矣身,手自放火的實,只罪凌遲處死事。
刑曹,賊人金後云·朱仁立·梁仁先·徐萬周,當日西小門外行刑。啓。
禁府,罪人朱命哲,當日軍器寺前路,凌遲處死。啓。
謝恩,同副承旨李濟。
義禁府啓曰,孝陵陵上放火罪人朱命哲,旣已承服正刑,破家瀦澤,罷其守令,降其邑號,妻子爲奴,緣坐籍沒等事,令各該司捧承傳擧行,何如?傳曰,允。
政院啓曰,命下矣。問於兵曹,則催促發送事,成命旣下之後,自本曹出牌催促,亦非一再,而朴弼明,身病之外,以向日未徹之臺疏,稱有難安情勢,呈備局乞遞,故尙不辭朝云矣。敢啓。傳曰,北道監賑,一日爲急,朝家特推催促之後,猶引前嫌,尙不辭朝,事之可駭,莫此爲甚,姑先從重推考,一兩日內,催促發送。
執義李德英上疏。大槪,臣之父病,十分危重,煎泣罔措之中,決無離側供職之勢,伏乞亟遞臣職,俾得專意救護事。入啓。答曰,省疏具悉。爾其勿辭,救護父病。
政院啓曰,今番孝陵陵上火變,已極驚惶,而罪人斯得,卽施邦刑,輿情稍快矣。第伏見罪人承服招辭,陵上放火,專出於爲捉山獺,夫入番陵卒之晝夜守直,入直陵官之檢飭巡山,固爲其警備不時之變,而今此陵卒,入於陵寢至近之地,不少嚴畏,白晝放火,則陵官之常時尸職,全不致意於檢束陵卒,申嚴火禁之狀,此而彰露矣。從前園陵,或有火變,而率由於嫉怨陵官,故爲作變,故朝家之不罪齋郞,雖出於一時權處之道,事體則實爲未安,而今日火變,亦有異於此者,身爲陵官,而不曾嚴束申禁,乃使守直陵卒,反自手犯,視爲尋常底事者,誠極寒心。當該參奉,不可不別樣重究,而本院無他可施之罰,姑先從重推考,何如?傳曰,今番陵上作變,非由於嫉怨陵官,則陵官之常時尸職,可以推知,極爲駭惋,故方欲論罪矣。啓辭亦如此,當該參奉,拿問定罪。
又啓曰,近來玉堂,無備員之日,連以一員省記,不然則上下番俱空,以至累日,此實前古所未有之事也。校理李晩成,副修撰李晩堅,頃以上敎,各別催促,則分義所在,宜卽承命,而家在郊外至近之地,尙無造朝之期。修撰李觀命,除授下諭之後,陳疏承批,亦至多日,而迄不上來,此莫非國綱漸弛,怠慢成習之致,李晩成·李晩堅·李觀命,竝從重推考,使之不日上來。卽今玉堂上下番,無一員在直,政官卽爲牌招開政,闕員差出,仍卽牌招入直,何如?傳曰,依啓。紀綱解弛,分義掃地,前後申飭之敎,視之尋常,惟以違牌爲高致,今雖開政差出,召牌之下,不過如前違慢而已,奚益之有哉?開政殆無虛日,而此弊終無可救,予實痛心也。
拿推現告,孝陵參奉李明弼。
政院啓曰,今日開政事,允下,而罪人旣已行刑,在前罪人,行刑相値,則不得開政,何以爲之?敢稟。傳曰,明日爲之。
副校理南就明牌不進,依承傳罷職。
持平朴台東上疏。大槪,柏府新命,出於意外,在臣分義,固當趨謝之不暇,而第臣老母宿患添重,方以藥餌爲事,情理所在,決無暫時離違出肅之勢,亟遞臣職,俾得專意救護事。入啓。答曰,省疏具悉。爾其勿辭,救護母病。
禁府,李明弼拿囚。啓。以上春坊朝報
上在昌德宮。停常參·經筵。
下直,咸陽郡守李萬吉,金堤郡守黃爾明,文山萬戶權益準。
京畿監司書目,高陽呈,以枝理李晩成辭職上疏上送事。啓。傳曰,還出給。
吏曹判書李濡,請對入侍。入侍時,都事·守令之已經諫院署經,而憲府未署經之人,竝除署經發送事,及北評事李東彦,前校理李海朝,前修撰金興慶,竝敍用事,榻前下敎。諫院呈告人員,卽爲牌招,守令署經事,榻前定奪。上曰,凡陵寢作變故犯者,多論以逆律,蓋以此也。今番孝陵放火罪人朱命哲所犯,雖出於無知妄作,而莫重陵上,至有延燒之變,則斷以逆律,在法當然,而第原其本情,與前日陵上作變罪人安繼李·金成器·崔弼誠等事,有問緣坐之律,終涉過重,其在審愼之道,宜有問議之擧,故纔已構草,未及正書,而姜鋧之疏,適至矣。其令金吾,議于諸大臣,稟處。
司直姜鋧上疏。大槪,仰暴病重實狀,乞遞金吾之任,兼陳區區淺見,以備裁察事。入啓。答曰,省疏具悉。緣坐一款,似爲過重,故已有問議大臣之命矣。卿其勿辭,從速行公。
正言宋宅相上疏。大槪,伏蒙恩由,扶護父病,已過數日,而一向沈綿,緊歇無常,尋單請急,實出於萬不獲已,而喉司不諒,每事退却。又於卽者召牌降臨,含恩畏義,黽勉趨詣闕下,而臣之情理,實無離側供仕之望,乞賜恩遞,以伸至情,仍治臣前後瀆擾之罪事。入啓。踏啓字。
副修撰金興慶,牌不進,依承傳罷職傳旨。傳曰,禁推。
京畿監司書目,驪州呈,以獻納李光佐辭職上疏上送事。啓。答曰,省疏具悉。爾其勿辭,從速上來察職。
禁府,金興慶拿囚。啓。以上春坊朝報
有政。
吏批啓曰,左通禮宋儒龍,身病危重,累次呈狀,無意察任,改差,何如?傳曰,允。以上吏曹謄錄
吏批,以閔又騫爲歸厚別提,李健命爲大司成,李海朝爲副校理,金宗衍爲禮賓別提,李光佐爲兼文學,李需命爲慶安察訪,李東彦爲司書,金興慶爲副修撰,承文副正字單黃翼再,梁濟商爲南部參奉,養賢庫奉事單鄭運亨,洪禹績爲左通禮,李國英爲東部參奉。以上吏曹政軸
上在昌德宮。停常參·經筵。
申時,日暈右珥。
桃源察訪具泰柱,差使員上來。
下直,茂朱府使金洵,柒谷府使李光輔,瑞興縣監韓永祚,鹿島萬戶金漢柱。
光恩君金鎭龜,辭職上疏。入啓。答曰,省疏具悉。卿勿固辭,安心行公。
昨日吏曹判書李濡請對時所啓,近日乏人之患,無處不然,非徒玉堂,如春坊之官,亦甚苟簡。卽今王世子學業長進,異於沖年,開廣輔導之責,誠不可少緩矣。李光佐,文學雖優,於玉堂,則以丙子參錄之故,不欲行公,一向退伏,其所守旣如此,則朝家終難强迫,今若姑勿除拜玉堂,而授以春坊之官,俾得久侍胄筵,則裨益必多,渠亦無復可辭者,以此意別爲分付,使之上來,似當矣。上曰,依爲之。
司書李東彦上疏。大槪,臣自北幕,冒法徑歸,重速臺評,分甘棄置。不意彈墨未乾,恩敍遄下,春坊新命,遽及於千萬夢寐之外,顧臣情地,已難冒據。且於前冬,儒臣抄揀宮僚之語,尤有所難安者,而昨於嚴召之下,不敢循套坐違,黽勉趨詣於象魏之下,適當禁門已閉,控籲無階,不得不冒沒出肅於昕陛,而前旣有壞法自便之罪,繼又有匪才冒進之嫌,玆敢露章徑出,臣罪至此,益無所逃。伏乞聖明,府諒危迫之懇,亟許鐫削臣職,仍治臣違慢之罪事。入啓。答曰,省疏具悉。爾其勿辭,從速察職。
吏曹啓曰,臺諫有闕,政事,取稟。傳曰,當日爲之。
京畿監司書目,長湍呈,以吏曹參判金宇杭辭職上疏上送事。啓。傳曰,吏曹參判金宇杭,受由下鄕,爲日已久,尙不還朝,縣道陳疏,殊甚未安,此疏還出給。以上春坊朝報
有政。吏批,以崔昌大爲兼司書,申拱華爲典牲主簿,李裕民爲正言,閔震元爲右通禮。吏曹政軸
上在昌德宮。停常參·經筵。
自辰時至未時,日暈右珥。夜五更,流星出河鼓星下,入巽方天際。狀如拳,尾長二三尺許。色赤。
下直,北評事朴弼明,歙谷縣令申厚軾。
忠淸監司書目,臣於文學呂必重疏中,遭反詈之辱,且於尹濂行査之事,終未得奉行,請罷臣職,仍治臣罪事,上疏上送事。啓。答曰,省疏具悉。事體所關,啓罷得宜,則張皇侵詆,在我何嫌?尹濂事,卿辭至此,新除監司到任後,使之査聞,卿其勿辭察職。
慶尙監司書目,晉州呈,以今月初九日白虹貫日,事係變異事。又書目,熊川呈,以李分發妻莫女爲虎囕死事。
漢城參軍柳一運,山訟摘奸後,入來。
副校理趙道彬,牌不進,依承傳罷職傳旨。傳曰,只推勿罷。
義禁府啓目,命下矣。問議于諸大臣,則領議政申琓以爲,今此罪人,論其情狀,固出於無知妄作之致,旣係逆律,收司之律,自是次第應行之典,故不敢有所低昂於其間者也。重臣之疏,以宮闕延燒爲比,且以首告免死爲證,而臣意則不然。所謂宮闕延燒者,乃指失火延及也,親屬首告者,亦指親自告官之謂也。此則雖無故犯之情,旣已手自放火,命哲招辭之中,雖有使其弟告官之語,道臣狀啓,旣無此語,則不可以首告施行,而但其情狀,非出於故犯,與前日陵上作變罪人,似爲有間,緣坐過重之敎,誠爲至當。若以審愼之道,特推欽恤之意,或除收司之律,恐無害於參酌之道,而事體至重,法律至嚴,自下不敢容議,伏惟上裁。左議政李畬以爲,今此朱命哲所犯,固可謂無知妄作,而至於園陵之至嚴,莎草之易燃,則渠以本陵守護之卒,雖極愚蠢,豈有不知而潛自煽火於曲墻之側,以致生變,延及陵上,則不可泛以失火延燒爲斷,罪人之招,雖其送其弟自告之語,本道狀聞,以爲本郡官奴,密告捕捉,則亦不可謂親屬首告,論以法律,固無可原,而然其本情,非出於設計作變,與前日章陵放火罪人故犯者,誠爲有間。若以好生之德,特寬收司之律,則不害爲欽恤之道,而法意至嚴,自下不敢輕議,伏惟上裁。行判府事尹趾善以爲,陵寢放火罪人,論以逆律,在法當然。今此朱命哲之所犯,雖出於無知妄作,渠旣手自失火,延及於至嚴之地,則揆以王法,固難輕議,而但念其情狀,與用意作變者有間。且律文,有親屬首告,則正犯不免,緣坐免死之文,則命哲之使弟告官,又將自現云者,似非飾詐,參以情法,宜有參酌之道,緣坐過重之敎,誠出於好生之德,而亦恐不悖於法意,伏惟上裁。行判府事徐文重,病不收議,領府事尹趾完,判府事崔錫鼎,在外不得收議,大臣之意如此,上裁,何如?啓依議施行。
副校理趙道彬,再牌不進,依承傳罷職傳旨。傳曰,禁推。
禁府,趙道彬拿囚。啓。
開城留守書目,辭職上疏上送事。啓。答曰,省疏具悉。卿勿過辭,從速行公。以上春坊朝報
政院啓曰,忠淸監司金□□,前慶尙左道敬差官李夏源,推緘啓本,則夏源六代祖浚慶,只以宣廟朝原從功臣懸錄,而不書功臣之號,莫重奏御文字,有此不察之失,推考警責,何如?傳曰,允。以上刑曹謄錄
上在昌德宮。停常參·經筵。
下直,永同縣監鄭津,甑山縣令崔錫弼,渭原郡守李後望,全羅都事李喜泰,所介僉使朴昌由。
政院啓曰,近日兩司,無行公之員,連日闕啓,已極未安。且聞大臣及備局堂上,有來會賓廳之擧,或賜引見,則兩司當爲入侍,除在外人員外,陳疏受由及呈告未肅拜人員,竝卽牌招,何如?傳曰,允。
黃海監司書目,去十二月朔道內各邑染病人摠數,至於五百六名之多,民事可慮事。
慶尙監司書目,安東等官呈,以黃時奉等渰死事。
京畿監司書目,道內各邑染病熾發,方痛七百三十名,向差二十一名,死亡六十九名,民事可慮事,
忠淸監司書目,保寧呈,以土兵金加福等六名,渰死事。
持平韓永徽上疏。大槪,恩召之下,不敢久逋,擔曳病軀,來伏私次,而顧臣滓穢之蹤,決無復玷臺端之勢,玆敢略暴危悃,仰溷天聽,亟命鐫削臣職,以重名器,以安微分事。入啓。答曰,省疏具悉。爾其勿辭,從速察職。
正言李裕民上疏。大槪,臣頃忝憲職,妄觸人怒,卒受無限醜辱,杜門病伏之中,忽承滋拂之恩,復置言路,臣誠感激,不知死所。嚴召之下,不敢坐違,趨詣闕外,而顧臣滓穢僨敗之蹤,決無復玷臺端之勢,玆敢疾聲仰籲,伏乞聖慈,亟賜遞改,以快人心,以安私分事,入啓。
謝恩,副修撰金興慶,持平朴台東。
工曹判書洪受瀗上疏。大槪,慘被囚人之無限醜詆,理難一刻晏然於職次,乞蒙譴罷,以正臣罪,兼陳文苑難冒之狀,冀許鐫改事,入啓。
傳曰,大臣·備局堂上引見。引見時,知義禁尹世紀,右邊捕盜大將尹就商改差事,及北評事朴弼明,評事之任改差,只以監賑御史帶行事,榻前定奪。憲府未署經守令,除署經發送事,榻前下敎。
執義李德英,牌不進,依承傳罷職。
答工曹判書洪受瀗疏曰,省疏具悉。卿無所嫌,須勿過辭,安心行公。
答正言李裕民疏曰,省疏具悉。爾其勿辭,從速察職。
兵曹,右邊捕盜大將元德徽。
今日引見時,實注書,後日政,越次差出事,榻前定奪。
引見時,持平朴台東所啓,杭子炤等兄弟事。殺人罪人李命·武明·柳䤴等事。殺妻罪人金渭昌事。北道守令·邊將等事。刑曹判書兪得一事。上曰,勿煩。措語見上又所啓,新除授大司憲李頤命,時在京畿楊州地,請斯速乘馹上來事,下諭。上曰,依啓。正言孟萬澤所啓,蒙宥罪人崔益望·河海雲·李文海·尹以寬等事。全羅兵使李碩寬事,平壤囚人李旭事。措語見上上曰,勿煩。以上春坊朝報
吏曹判書李濡所啓,賣爵募粟,出於凶年萬不得已之擧,而在前則受帖者,只榮其身,元無軍役免除之事矣。庚辰年間,因湖西監賑御史所達,始創勿侵軍役之例。當此良丁難得之日,不過納數石之米,而得免軍役,則實非朝家軫念白骨隣族之弊,釐正變通之意,自今一依舊例,良人之授通政帖者,勿使免軍役,宜當,以此各別申飭諸道,何如?上曰,所達誠是,依爲之。左議政李畬曰,有役之類,旣不以受帖免役,則無役之良丁,亦於歲抄時,不當以受帖減免,以此定式,可防良丁圖免之弊矣。上曰,依爲之。以上禁衛營謄錄
吏曹判書李濡所啓,外方今春水陸操,停止,只令營將巡歷事,旣已定奪,南漢大操,似當一體停止,而今春,則畿邑年事,雖云稱勝,軍兵多有散在災邑者,且卽今守禦軍制,方有釐正之擧,待其完定,則必至節晩,巡歷一款,亦爲觀勢更稟處之,何如?上曰,依爲之。以上守禦廳謄錄
領議政申琓所啓,此亦全羅監司狀啓,而以三南白綿紙之弊,論列啓聞,請令廟堂稟處事也。玆事之爲三南民弊已久,故曾自朝家,詢問於三南矣。前慶尙監司崔錫恒,忠淸監司趙泰耉,相繼狀聞,三南暗行御史及正言李東彦,皆陳此弊矣。蓋當下道之時,臣亦與聞,而其時,意欲使三南諸邑,修楮田定紙匠,皆自浮出上納,則紙地漸敷,而京中刀蹬之弊,亦可除故也。今則旣無治田種楮之事,又因荐飢,元無紙匠,而守令旣無料理備納之路,或多分徵寺刹,至於僧徒俱困之弊,難堪朝家定給之價,旣不滿五分之一,雖欲定給紙匠,合計其奉足之數,則將不下千餘石。當此閑丁難得之日,實難充給,而其他京司情債等事,種種難堪之弊,不可不變通矣。外議皆以爲下送外方,旣成巨弊,於本是京中紙廛人備納之事,以自今弊端言之,則還給紙廛,使之依前備納,可爲救弊之道矣。卽今京外物情,皆如此,似當從其願施行矣。左議政李畬曰,此弊果難處矣。我國紙品,甲於天下,足爲寶産,務宜使民業楮,以存其源,故當初下送三南,計固出此,而臣亦嘗忝在廟堂,與聞此議矣。至今紙産,則無所益,而民弊滋甚,爲南方僧俗難支之弊,上納時,戶曹人情,固宜痛禁,而此與本曹所用不同,彼中所送之物,過與不過,皆不用,故該官,亦難裁度,吏胥躁縱之弊,所以比物加甚也。鄕紙,多不合品,旣爲見退,則每以倍價貿納云,與當初下送之意相反,小臣,不習南方物情,而前後諸道監司·御史,每以此弊爲言,京契之人,則欲還上京,京外之人,所願如此,姑從其情願,以紓目前之急,似或便當矣。兵曹判書尹世紀曰,當初紙地稀貴,京價騰踊,故從其願下送於本邑矣。今則紙價頗歇,復欲擔當,若還授京人,則必復有如前之患矣。李畬曰,爲慮南民之弊,欲如是變通,而至於京民所爲,則實爲可惡。紙貴則請爲下送,紙賤則又請上京,此後亦不無如前之弊,今若更授京人,則固宜捧招嚴飭,以杜後弊耳。吏曹判書李濡曰,彼中每以白綿紙品劣執頉,前頭生事之患,誠爲可慮,而丙·丁年間,飢饉特甚,契人所納,紙品無形,故以其紙價,分半還送于三南者,出於此,而此事旣不從本理會,猝然分半其價,以送守令。初則自官料理,添加貿納,及其力竭之後,不得不勒令僧人貿納,以此各邑與各刹,不能支當,前頭則其害必將漸及於民間。蓋依舊例紙地,則勿爲磨鍊於大同,直以民結收楮,設紙所,然後方可有還送之實效,今乃不然,半上落下,徒爲中間無限弊端,反不若還給紙契之爲愈也。左副承旨魚史徽曰,小臣,曾莅淸州,稔知其弊矣。當初紙廛人,以紙貴價少稱冤,而齊訴于備局,自備局有此分送三南之擧,而今者紙廛之人,又願其還授,則不但情狀可痛,事體亦爲不可,而但三南除弊之道,此外無他善策,前頭事勢,雖未可知,而亦何可每引渠輩之煩訴,續續變改耶?尹世紀曰,然則勿論價之貴賤,永久擔當之意,先爲捧招於紙廛人處而後,還授似宜,不可以目前之急,一任其所願矣。申琓曰,下送本意,蓋出不得已,而不幸荐飢,紙産益貴,民間騷擾,僧俗俱困,目前救急之道,惟在於京中矣。上曰,此弊言之已久,非一非再,今欲變通,則還給京契人之外,更無他道矣。申琓曰,然則依前日還授京中紙契人乎?上曰,依爲之。以上宣惠廳謄錄
領議政申琓啓曰,臣方以領事,待罪於觀象監,故敢以本監事,有所仰達矣。國家設置本監,俾察乾象者,所謂欽若昊天,敬授人時之責,惟在於此,其爲任,豈不重且大哉?近來生徒·訓導輩,術業不精,故別設兼敎授二員,不拘士夫,必以精通其術擇差,而視爲賤藝,人多厭憚云。至於命課學,則以其無實效,而減去兼敎授之窠,不爲差出者,已有年矣。旣無本監試才之擧,久無生徒來講之事,所謂命課,殆將絶矣,此豈朝家設置之意哉?卜筮,乃是三代所重,以決疑惑於宗典,而視之尋常,今將廢絶,誠爲可惜矣。自臣待罪書雲之後,方欲留意勸課,頃以進士卞東規,差下天文學別兼敎授,而尙未來仕,此必以雜技視之故也。東規,乃故承旨榥之子也。旣是可合仕宦之人,若除授相當之職,使之兼察,則必不敢辭,而進士梁濟商,亦是生進,曉解占術,以此見稱於世矣。爲先除職,仍兼命課敎授,似爲合宜,故言於該曹,已除南部參奉矣。東規,亦於日後相當之窠,使之除職,仍察敎授之任,而命課敎授減去之代,濟商差下,勿限朔數,雖陞六移職之後,常兼敎授,視爲己任,專意勸課,則必有將來興起之望矣。此兩人,皆是兩班,且爲小科,可合百執事之人,故如是仰達矣。漢學兼敎授,則必以名官爲之,獨於此視爲賤技者,不過習俗使然也。今若如此勸課,則一洗習俗,大有所益矣。上曰,所達誠是,依爲之。以上吏曹謄錄
判尹閔鎭厚所啓,頃年因都城禁標內犯葬處査覈之事,自漢城府,改定境界,圖形內入,而以五部所屬之地爲限,故四山分排於五部之際,西道之山,混入於北道,此不可不釐正矣。前入地圖還下,則改其誤處而還入乎,抑新圖一件以入乎?敢此仰稟。上曰,更爲新圖以入,可也。閔鎭厚曰,京城底十里內禁葬者,乃是大典所載,而頃年改定境界時,五部所屬之地,竝入於禁標中,故西道則禁標,幾至四十里云,不但有乖於法意,民弊亦甚不貲。漢城府堂上,與該堂郞廳及四山監役,眼同周審,一從大典,定其境界,何如?上曰,禁標自有定制,何可如是太遠耶?更定境界,以十里爲限,可也。閔鎭厚曰,京城十里內犯葬者,曾有一倂推移之令,其時京兆堂上,以久遠之塚,難於盡掘之意陳達,仍命勿掘,而定境界,申嚴禁制矣。議者或以爲,勿爲掘出,雖是聖朝仁政,而其中有石物者,則不可不埋置云,此言似宜,故敢稟。上曰,此事何如?領議政申琓曰,不爲掘出,雖是聖朝仁政,而定境界入葬處石物,則所當禁之矣。左議政李畬曰,雖以久遠之故,令勿爲掘移,至於石物列豎,則不可仍置,固當禁之矣。承旨魚史徽曰,久遠之塚,勿令掘移,旣出於寬典,而至於石物,則禁之,宜當矣。上曰,分付埋置,可也。以上漢城府謄錄
領議政申琓所啓,他國事情,無他探知之路,故從前許令以私財,探得以來,則國家別爲論賞,以爲激勸之道矣。今番齎咨官李惟亮,購得登州海賊之報,來告朝家,始知彼國,方有海賊作梗之患矣,此固當爲論賞矣。且頃在壬午年謝恩使之歸行中,驛官,有以私財,購得寧波府海賊,本省銀貨掠去等項密報以來,其時使臣,請賞於引見之時,而以其未知虛實,自上不爲發落矣。今以李惟亮所得文書見之,則儘是的報矣。曾前故左議政李世白,爲譯院都提調時,以密報購得人,別單論賞之意,啓達蒙允矣。今此李惟亮,及壬午年使行密報購得驛官等,竝爲別爲論賞,則此後彼國事情,爭相探得來告,亦必有興起激勸之路矣。左議政李畬曰,他國事,無他探知之道,惟於驛輩往來時,以其私財,購得來告,虛實間,始有所聞矣。今此李惟亮所納文書,關係頗重,其盡力探得可知,似當別樣論賞,以爲激勸之道矣。吏曹判書李濡曰,彼中事情,探知之道,若以國家財貨,付之驛官,則不無虛踈之慮。若令渠輩,用其私財,則不可無論賞之事矣。壬午海賊之報,當初未知其虛實,而以今觀之,果爲眞的矣。向來日本云云之說,亦涉可疑,而更未得其端緖,今此海賊,旣云自浙江等處,轉至登州地方,則前頭事變,又如此,何必有爲先激勸之擧,然後庶可探知矣。上曰,驛官探得事情者,別單書入,可也。申琓曰,今番及壬午來告之人,竝爲書入乎?上曰,然矣。竝爲書入,可也。以上司驛院謄錄
吏曹判書李濡所啓,各軍門敎鍊官,最稱軍中之緊任,必以有才略,熟諳兵書者擇差,方可以擧職,而近來率多苟充,以致軍門凡事疎虞,脫有緩急,殊涉可慮。此後則吏·兵曹主管,與各軍官大將相議,知委京外,聚會試才,取其曉達兵書陣法者,且觀其爲人之優劣,以次差定敎鍊官,似宜矣。上曰,依爲之。兵曹判書尹世紀所啓,本曹鉛丸,元無出處,前有本營所屬鉛店,而今則移屬戶曹銀,則雖是戶曹取用之物,鉛則當送本營,而全不送來,今後依前還屬本營,句管取用,何如?吏曹判書李濡曰,各軍門所屬銀鉛店,竝爲移屬戶曹,稅銀,則屬之本曹,稅鉛,則送于軍門事,曾有定奪,而該曹所捧之鉛,不送軍門者,誠爲非矣。惟當申飭,使之依定奪,劃卽移送而已,今乃因此續續請還,軍門事體,不可矣。上曰,鉛鐵,申飭戶曹,使之劃卽移送,可也。以上摠戎廳謄錄
領議政申琓所啓,此黃海監司任胤元狀啓也,本道累經大侵,物力蕩殘,災邑飢民,無路接濟,各邑糶糴軍餉與各衙門會付還上所捧成冊,時未齊到,姑未知其幾何,而以上年春還分數計之,則各穀耗,都合七千八百餘石。災邑飢民,口數甚多,必有數萬石,然後庶可繼賑。請依上年關西例,以各邑還上耗穀,特爲劃給,以濟飢民云,而上年關西,曾無是事,此必錯認,而有所援例矣。然念海西峽邑之被災尤甚處,所當別樣救恤,而耗穀劃給,實無他道,依所願許給,何如?上曰,依爲之。左議政李畬曰,被災峽邑七八邑中,五邑特甚,故依嶺西·伊·安等邑例,身役退捧,則只許於五邑,而此則本邑狀聞,山峽尤甚邑,似宜竝許矣。上曰,然矣。一體許給,可也。以上司僕謄錄
左尹尹就商所啓,御營·禁衛兩營軍兵,改作一營之制,而御營,則一萬二千名,禁營則七千名除出,以補前頭闕額矣。第念近年荐飢之餘,軍保逃故,想必夥多,故今方行會諸道,知其實數,而以卽今各邑報來文書觀之,則軍保物故之外,限五年逃亡懸頉之類甚多,此實前頭難防之弊也。凡逃亡者,滿十年,然後許頉,意有所在,而頃於乙亥,巡撫使,慮其逃亡軍保,侵徵隣族之弊,姑以五年爲限者,固出於一時變通也。一自五年爲限之後,頑吏奸民輩,僥倖其減年,相與符同,以存爲逃,圖出公文,要待其五年之限,故避役之弊,日益滋甚矣。今此軍制變通,旣出於各邑籤丁之難,則己卯以上逃亡有公文者,不得不姑令許施,而今後,則依前以十年定限,然後庶無虛實相蒙之弊,以此遵行之意,分付于諸軍門及各道,何如?上曰,依爲之。以上御營廳謄錄
左議政李畬所啓,今番使行之回,未知彼中消息,又將如何,而凡海防軍務,不可不預爲講究。軍旅之事,臣未知之,而頃年首相箚子中所陳,無非急務,而其中信地事一款,最爲緊切矣。賊若下陸,則海防非所可恃,而築城之役,亦難輕擧。且固國之道,莫如使賊不得近於城下,而必須定計於素,可無臨急失誤之患,將臣及釐正廳堂上,今方入侍,臣意則此一款,宜令先爲講定矣。上曰,大臣先爲之講定之說,是矣。領議政申琓曰,此臣所陳於冊子者,固是今日急先之務,必須預定要害之處,先講必守之策,而亦非猝然可定之事,退出後,與諸臣及兩局大將,相議講定後,仰稟睿裁矣。左議政李畬曰,凡事每患遷就,旣爲定計,則令自今日爲始,講定節目,勿爲延拖,可矣。上曰,今日筵中,雖未及定奪,從速講定,可也。吏曹判書李濡曰,大臣所達信地事,誠是切急之論,而卽今海寇之報,誠甚可懼,必須留意根本之地,內築都城而後,外定信地,可也。向來北城之議,迄無歸宿,而或以爲都城,則闊大難守,北城形勢,固爲絶險,而此若終不可築,則以都城定計,以存效死勿去之義,在所不已,如其不然,則將何所依歸乎?爲先定計後,以五部及各軍門分排信地,俾得各自擔當修繕,以示必守之意,則民志大定,兵糧俱足,亦無闊大難守之慮矣。以旣往之驗言之,江都則勿論他事之利害,丙子蒼黃之際,未及得達,況於海寇,尤涉不便,南漢則臨急移蹕,出於不得已,亦非萬全之地矣。且壬辰之亂,非無勿去都城之議,而城池器械,初不預先經理,雖欲守之,勢不可得,西狩之擧,蓋亦恃天朝之應援,今則此路又絶矣。顧瞻四方,實有蹙蹙靡聘之憂,一朝有變,將若之何?若不守都城,則城中士民,爭相奔潰,其勢必向東峽之路,而旣無食糧,不過飢餒顚仆於草莽之間,至於隨駕軍兵,亦無收拾之望,而沿路各邑穀物,擧皆些少,數萬軍數日之糧,恐無以聚資,反覆思惟,決不若因都城之衆心,據京倉之積粟,堅守此城,爲得也。旣以此定計,又復完定各處信地,江都凡事,亦爲倍加修治,以防海賊之路,則其於固國之道,禦賊之方,本末輕重得宜,豈非善之善者乎?不此之爲,悠泛度日,及至事急之後,不知稅駕於何地?目今天災時變孔極,而境外憂虞之端,旣有不可勝言者,此臣之所以欲望早定都城之大計也。領議政申琓曰,李濡言,是矣。築城之議,臣固已屢達矣。北城旣極險阻,且是都城咫尺之地,若於緩急之際,大駕駐蹕,都城士民,同力堅守,則雖動天下之兵,決難盡圍,亦無攻拔之勢,眞所謂金湯,而論議不一,擧皆沮戱,故臣意以爲,雖不能築北城,都城,乃其次也。玆能增築而堅守,亦足爲根本之計,惟在上意之堅定如何耳。外定信地,內築都城,外有難犯之勢,內有必守之計,則豈不爲大計哉?使五部坊民同守,而使各軍門修築,則何憂其不成也?左議政李畬曰,我國保障之地,有江都·南漢,而若有海寇,則大駕難入江都,南漢山勢,雖云單薄,實是天險,亦是爲避兵之所。至於北城之計,臣意與首相,稍有不同,都城雖曰闊大,北城周圍,比都城加五里云。地勢險阻,雖勝於都城,亦不可謂不闊,玆以新築北城之力,增修都城,則似可易就,而都城〈乃〉廟社所在,士民所聚,與民共守。各使護其父兄,保其妻子,則孰不欲盡心死守乎?都城東西,低平難守,而若設雉城,則亦可爲固,堅守都城,事順理得。曾在壬辰,唐將,見漢城形止,以爲足以堅守,而惟北門外崗,及鞍峴高壓爲忌云,以臣所見,鞍峴,則不足忌,而北門外崗,亦豈無防禦之道乎?李濡曰,仁王山曲城,俯臨鞍峴北靑門之上,地勢高峻之處,設兵器,使賊不敢接足於其外,則非所慮也。上曰,予意,自初以都城,爲闊大難守矣。都城之築,初非爲守城計,故元不堅固,今若改築則已,只令五部修繕,似無益矣。判尹閔鎭厚曰,臣曾以必守都城之意,累度仰達矣。雖不能一時盡爲改築,每於潦雨之後,城堞多致毁落,若自軍門,着實句管,隨毁隨補,則稍愈於全然抛棄,久則自當完矣。李濡曰,臣意則雖不可一時增築,以五部與三軍門,分排信地之後,隨其頹圮之處,自兵曹依例出給物力,軍門示爲添補,堅固增築,則必不若前日之費財苟完。此外凡事,常加着意,方便整頓,則漸次成效矣。左尹尹就商曰,曾前下詢時,臣亦以都城闊大難守仰達,而諸臣意見岐貳,尙無歸宿處,誠爲憫慮矣。大臣諸臣,旣有所達,臣等,請一番往審後,當更爲稟定矣。領議政申琓曰,北城,自白岳山至北靑門一帶,橫截築城,而沮撓之議,猶以後脈爲言,此固可笑,而以其一帶山崗,與都城外,地勢相接,皆是壓臨之地。若使賊先據,則都城,決不可守,必欲守都城,或設長墩,或退築城堞,然後可無登高俯臨之患,故臣與將臣等,論此事,則皆願一往看審,其形勢,試令兩局大將,一番同往看審,何如?上曰,使兩局大將,一往看審,可也。以上禦營謄錄
左議政李畬所啓,臣於良役變通,未及知其詳矣。今聞御營軍將減者,爲一萬一千,臣竊以爲此軍,則不可輕減也。我國所謂戰兵,雖有束伍,實非可恃,國家以經費三分之二,專養都監軍,而數至數千,難用於出戰,惟御營·禁衛兩軍之制最善,平時則分番入衛,臨亂則徵集出戰,其數合爲三四萬,若得良將,何敵不可禦也?國內可用精兵只此,而今爲目前之急,減其過萬之數,實爲非計,其中剩額宂雜之類,減之亦可,而至於精鍊已成之兵,決不可減矣。行吏曹判書李濡曰,軍門軍額甚多,良丁難得,侵及白骨隣族,其弊甚多,故自上軫念此事,特令變通,罷禁營而無難,雖因事多掣肘而還寢。今此兩軍門之定制,視諸各軍門,則有間矣。所謂一營,亦不過略減其猥雜之數,且以其所餘,移定逃故之代,則白骨隣族之弊,庶可從此少紓故也。左議政李畬曰,先正臣李珥,在壬辰前,欲養兵十萬,而柳成龍諸人,以爲不然。及至壬辰,成龍,始有以文成眞聖人之語,今日事勢,雖難增養新兵,已養之兵,則豈所可減乎?積年團束,一朝罷之,萬一有用兵之時,而兵少不足用,則悔之何及?白骨徵布之弊,臣豈不慮,而此軍外可減者尙多,宜從其不緊者,先減之,猶不得已,則更議此軍,可矣。今不減他役,先減戰兵,臣竊以爲深慮也。李濡曰,各軍門軍額,無一定之制,隨得隨添,以致其弊漸滋,故欲爲定制,而非專出於減額也。一軍則似少,而稍加其數,作爲一營五部之制,正軍雜兵,竝幾至二萬,則亦不爲不多矣。領議政申琓曰,自上軫念白骨徵布之弊,欲均民役,有此設廳之擧,而初則至欲革罷禁衛營者,實出於爲民之盛意也。所謂禁衛·御營兩軍門減除之數,雖曰萬餘名,多是軍保相雜者,豈皆戰卒,而又是逃故居半,不至過多矣。今若還置,則當充其逃故之數,隣族侵徵之弊,猶夫前日矣。李畬曰,古語曰,有備無患,若有備無患,則固當幸矣。萬一有患而無備,則其將奈何?都監養兵之弊,言之已久,而有難猝革,至於禁·御兩軍,臣竊以爲緩急,終必得力,不宜輕減,其中逃故之類,雖姑置之,現存之兵,則減之可惜,一軍一營之制,臣固未詳,而今日國勢,戰兵則雖少難減,而良丁難得之弊,專由於民役不均,卽今救弊之策,莫善於講究均役之道矣。李濡曰,四萬之兵,固已不少,而保人竝計,則殆至二十萬,生民疾苦,蓋出於此矣。摠戎使,以畿內大將,且有萬餘兵,今此兩軍門所屬,至於二十萬,而又不可減,則無處着手,實無變通之路矣。上曰,大臣縷縷所達,非不顧民弊也。實出於爲國深慮,從容商議爲之,可也。以上御營謄錄
正言孟萬澤所啓,楊口一邑,雖在峽中,邑內東西南三面數十里之間,地皆平民田畓,折半,上年夏間,酷被懷襄之災,山崩川漲,沙水相滌,永無田形者,十居七八,一二十年之內,勢難盡數還起,而年分覆審時,拘於成川覆沙之數多,只以災結磨勘,若無別樣變通之道,則今年秋,又將以今陳,依舊收稅,孑遺之民,必將難保,特今本道監司,更爲踏驗,使之隨起隨稅,則庶有支堪之勢,此則雖與賑事有間,臣下去時,所見極慘,故不得不仰達矣。上曰,令該曹稟處。又啓曰,當此大殺之歲,凡係擾民之事,所當一切停止,以布朝家軫恤之澤,而淮陽,方有尙衣院卜定木物,其數不過樓柱五株,椵板五立,目今民間形勢,雖如此些少木物,旣無入山伐取之路,又無上京貿納之勢,實爲一邑飢民之巨弊,而自尙方言之,則雖無淮陽卜定木物,亦可支用於今年,特令該院,分付本邑,使之待秋上送,以除一分勞擾,似爲得宜矣。上曰,依爲之。
判尹閔鎭厚所啓,司圃署位田畓,多在松都,而其中,有久未推尋者,上上年委遣本署郞廳,使之打量以來,則其時留守,以年凶有弊,馳啓。自戶曹覆啓,請以待明年擧行。故上年,又送本署郞廳,則留守,又不許打量,未免虛還矣。其後戶曹,以更遣郞廳與經歷,眼同打量之意,覆啓分付,故郞廳,又爲下送矣。今聞松都,以戶曹覆啓,只爲擧論延慶宮基址之故,延慶宮基址之外,則皆不許打量云。本署田案中,旣以東南闕土城,西北都石城,分明載錄,則當以此四標,盡爲推尋,此外,又有所謂薏苡田,以本署之地,移屬於松都,此必由於一時許耕,久假不歸之致,今宜明白分付,一從本署田案,而打量矣。且郞廳之下去,今已多日,而因松都經歷,受由歸家,而不得打量云,奉命之人,何可一向留滯,以待經歷之還官耶?問於畿營,則經歷有故之時,有敎授代行之規云,今若使留守,指揮敎授,與本署郞廳,眼同打量,則實合事體,故竝此敢稟。上曰,依此爲之,可也。以上戶曹謄錄
領議政申琓所啓,此則全羅監司閔鎭遠狀啓,而請罪兵使李碩寬事也。本道兵營,以柴炭苟簡之故,每送將校,埋炭於有樹木處,故貽害民間,已成痼弊矣。兵營監官,持關來到於南平地界,多有作弊之事,故南平縣監張梡,枚報於監司,監司使之査覈,則兵使,怒其報狀,巡到之時,招致店民及寺僧,以其誣詐本官之罪決棍,而至有亂杖者云,良可駭異矣。監官之中間作弊,雖非兵使之罪,因本官之報狀,有此移怒之擧,而亂杖,豈可施之於平民乎?此狀啓,所謂偏信私人,不恤民隱者也。張梡則旣已侵逼上官,監司啓罷,而碩寬,亦有此駭擧,不可置之,似當罷職矣。上曰,李碩寬罷職,可也。又所啓,統制使洪夏明,以其病狀,報於備局,而以重任不可輕遞之意,題送矣。今又報狀,稱以一向沈重,而且聞外間之言,則其病,非一朝一夕之故,乃是風漸,將至於半身不收,若果如此,則統營與他閫任有異,輕易遞易,殊涉重難,抱病虛帶,亦甚可慮,許遞似宜矣。左議政李畬曰,兩度報狀,臣亦見之,而至令幕裨,應接公務云。海防重地,仍畀如此有病之人,脫有緩急,將若之何?恐不可不變通矣。上曰,洪夏明許遞,可也。左議政李畬所啓,曾以晉州岳陽縣,劃給河東之時,朝家本意,欲竝移營將,而事有次第,故不卽移鎭矣。頃者河東之民,以此上言,而此非以民訴不可爲之事,故回啓置之。然初旣以移設營將,爲定,則今宜定行,而此乃前監司所論啓也。或陞爲府使,仍兼營將,或別設營將便否,更令時任監司,審察所聞後,處之似當矣。上曰,依爲之。吏曹判書李濡所啓,江原道所請空名帖,雖已成送,而本道災荒孔慘,募粟誠難,故自賑廳下送于三南,募粟移給之意,定奪分付矣。應募之人,今始成冊上送,而本廳,適有用餘帖文,不必別爲啓下,以此下送,何如?上曰,依爲之。領議政申琓所啓,此卽慶尙監司朴權狀啓也,春秋習操,乃是詰戎之政,而本道上年農事,未免失稔,卽今民間,飢困特甚,若以春操,則兵使巡歷之時,廚傳之弊,姑舍勿論,軍兵赴操之際,裏糧往來,其弊不貲。且許多列邑之巡審,自爾曠日,始於春間,延至夏初,妨農之患,實甚可慮,自前凶荒之歲,多有姑停之規,今春兵使巡歷,姑爲停止,使其鎭營將,隨便點視,考閱戎器,仍試射放,則戎政亦不全廢,而足爲除弊之一端,本營所屬牙兵,亦使中軍,從便巡歷,仍試射放事,令廟堂斯速稟處云矣。全羅監司閔鎭遠,亦以春操停止狀聞,朝家,旣以依啓施行,海西·關北,亦因道臣狀聞,竝令停止,而今此嶺南農事,雖與西北有異,亦非登稔之比,民間飢困之狀,誠如道臣所陳,其在朝家軫恤之道,亦當一依狀聞姑停,兵使巡歷,使營將隨便默視,至於本營牙兵,令中軍巡歷事,亦爲從便依施,則凶歲軍民,可除一分之弊矣。上曰,依爲之。兵曹判書尹世紀所啓,鍮鑞,元非我國所産,而適得嶺南梁山地,將欲採取矣。本道監司,稱以宜松山,欲爲禁斷,至於狀聞,夫所謂宜松山,如長山串露梁船材所出之處,則固不當容易許採,而此則不然。名曰宜松,而實無養松之事,劃給其山,以濟軍用,何妨之有哉?況鍮鑞,旣是我國所無,且爲緊用之物,則設使眞是宜松之地,若棄其若干稚松一處,許得稀貴之物,似無不可矣。上曰,此乃頃日本道監司,有所狀聞,而自備局回啓者也。申琓曰,初因慶尙監司狀啓,自備局覆啓分付矣。厥後因水使報狀,以有害於宜松山,不可設店云,故備局,據此而防啓矣。判尹閔鎭厚曰,其時監司趙泰東,初則啓聞請採,後以有妨宜松山之意,更爲啓聞矣。李畬曰,宜松之山,固不可輕許,而若使採鑞,利過於松,則亦當酌量處之。但如此事,易於無實,必明知利害,可決矣。鎭厚曰,前監司之旣請還寢者,必有委折,令新監司詳察形勢,更爲啓聞,似宜矣。上曰,詳問本道後稟定,可也。又所啓,人多窠少,武士不能盡爲收拾,誠可憫惜。比來撥將,極其淆雜,監·兵使,必以所親無賴之輩差送,故目不識丁者,苟充差定,文書置簿,茫然不知,以此撥路不嚴,文書浮沈之患,比比有之,實爲寒心。自今無論畿·海·關西,皆以本道出身解文者擇差,給其撥將所授之料,自本曹成給差帖,如權管之例,定以五十朔爲限,陞出虛司果六品,以爲他日觀其人隨便調用之地,則用人之路差廣,西北武士之坐飢者,亦可稍慰之矣。上曰,玆事,何如?申琓曰,使西北武士,因此得料,則可以免餒殺之苦,而出六之後,將何以處之耶?李畬曰,此與外方將官之以司果出六者同焉,出〈六〉後宜不知難處,而在撥路,則似當勝於前,變通似好矣。左副承旨魚史徽曰,問於各道監司,然後變通,似宜矣。上曰,以本道出身,擇定撥將,而兵曹次知差送,可也。正言孟萬澤所啓,臣自嶺西還朝後,欲有所陳達,而初旬以前,則以臺職在於引避,初旬以後,則因朝家有故,連不得入對,故尙爾遷就,今始仰達矣。嶺西八邑,災荒之慘,振古所無,其飢餓流散之狀,已悉於前後狀聞,而各邑捧糴,旣甚零星。且其道內,無他生穀之路,故不得已十分量度,有所陳請矣。賑廳回啓中,旣減其數,而卽今開賑後,前日離散之民,稍稍還集,以此穀物,勢難終始繼用,而聞戶曹江倉所儲太,足支明年正二月,而米則不能有裕,百官頒祿時,米一斗代,給太二斗云,今此賑廳,則劃給米五千六百石內,除出三千石,移送戶曹,換太六千石,則在戶曹,不無所利,而於賑事,則米太無甚懸絶,非但有益於濟活之道,擇其上年所捧中不至腐傷者,分給各邑,以爲前頭種太,則事皆多便,故敢達。上曰,依爲之。又所啓,卽今各邑中,始賑處過半,臣則賑穀分定後,當爲下去,而自前京倉移轉,不爲改量,故到彼分給之際,例有欠縮之弊,民不得蒙其實惠,念番,則穀物數多,勢將分巡運去,初巡運去時,則臣躬進江倉,與倉官限同改量,分授於各邑守令,使之賃船載去,而臣下去後,則亦令倉官,一依初巡例,着實改量,出給於各其監·色,則可無中間虛疎之患,故敢此仰達。上曰,依爲之。又所啓,嶺西八邑中,金城·平康·楊口等三邑,則自冬間癘疫日熾,死亡相屬,若至節序和暖,則勢將遍滿各邑,民事誠爲罔極。當此饑荒,重以毒癘,設令前頭農事,雖十分勸課,必不如常年,而各邑捧糴中,種穀絶無,春牟種子,則方自賑廳,分定各邑,而淮陽·金城兩邑,則在於嶺底,地勢最高,春牟可耕之田,不能十之一二,若無耳麥種子,則將未免廢農,故臣取考各邑還穀成冊,則兩邑附近之處,皆無耳麥,獨麟蹄,有所捧五百石,而此亦尤甚饑邑,其勢不可盡數移給,五百石內,二百石,與戶曹換太後,以種太,量宜換給。且待嶺東各邑還穀文書之上來,擇其耳麥有裕處,以平·蔚移轉租數百石,相換分給,亦合事宜矣。上曰,依爲之。領議政申琓所啓,忠淸監司,頃以水陸操停止事狀請,兵使,亦以報狀問於備局,蓋今年湖西飢困之狀,與兩南無異,巡歷·習操等事,依他例令皆姑停,只使虞侯·營將,依湖南例巡點,似爲合當。黃海監司,亦以今春巡歷,政當賑飢之時,姑爲停止之意,啓聞矣。今年海西事勢,似難巡審列邑,使之一體停寢,未知,何如?上曰,依爲之。以上備局謄錄
左議政李畬所啓,孝陵改沙之役,殆將與新封陵無異,曲墻外,則似不必盡改,故已令該曹只就曲墻內及前階磨鍊,而亦將多用民力矣。或謂莎草,經燒增茂,小臣奉審時,掃灰見之,則萌芽已有靑色,若過一兩月,似當齊茁,必勝於新改之莎,陵上外,仍存爲便云,而臣意,陵寢事重,陵上則固不可論,曲墻內及前階,仍存延燒之莎,亦恐爲苟簡之歸,曲墻外則仍存,恐無傷,故敢達。兵曹判書尹世紀曰,事係陵寢,有不敢輕議,而凡延燒之處,草必茂盛,今當春暮,自可日新,前面象設莎臺,則事體至重,不可不改,而二層前庭以下不改,或似無妨。領議政申琓曰,陳草經火之後,倍加茂盛云,而陵寢事體重大,不可苟簡仍置,似當一體改莎矣。李畬曰,民力固可念,而陵寢爲重,不可爲苟簡之擧,臣意則事體重難矣。上曰,莎草延燒,異於枯損,雖不改自當更盛,曲墻外,則宜勿改,而曲墻內,則陵寢事重,仍存苟簡,依大臣所達改莎,可也。以上禮曹謄錄
左議政李畬所啓,朝家,方欲儲養將才,有將領不次抄啓之命,今才抄錄,從當入啓,臣有所懷,敢達矣。六鎭關防最重,在祖宗朝,必以一時名武,極擇差送,以此爲閫帥階梯,文官任此職者,亦多名士。丙子以後,邊防漸弛,朝家不復致念,而道里絶遠,物力凋殘,便作武士厭避之故,臣曾任銓曹時,以禁軍將擇差,則多有厭避之色,誠可寒心矣。臣意則申明舊制,分付銓曹,未經六鎭者,不得授兵·水使之任,則庶防厭避之路矣。領議政申琓曰,六鎭,乃是興王之地,且與彼境相接,故自祖宗朝,各別擇差以送者,蓋欲其習知邊事,以爲他日儲用之地,故曾經六鎭守令者,皆是名武,而由此而爲名將者,多有之矣。左尹尹就商曰,臣父累經北任,故臣於甲寅年間,嘗往見而稔知其事矣。其時則必以已經閫帥及將經閫帥者,極擇差送,而近來差送之人,履歷不足者,亦多有之,其見侮於軍民,誠爲可慮矣。關西江邊亦然,爲其守令者,若留心邊事,修飭器械,則軍民自當畏憚,而不然則雖日日笞撻,亦不足爲畏。臣意則一依舊例,各別擇送,且預爲抄選可合人,以爲隨闕擬差之地,似宜矣。李畬曰,就商之言,不無所見,而此則異於將領等薦,吏·兵曹,自當擇送,似不爲別樣抄選,只宜分付銓曹,使之別爲擇差,宜矣。吏曹判書李濡曰,臣聞在前必經六鎭守令後,方許閫帥之望,今若還復舊制,則自無厭避之弊,而亦可以擇差,似不必別爲抄選矣。上曰,自今以後,吏·兵曹,知悉此意,各別擇差,可也。左尹尹就商所啓,營將爲任不輕,其視閫帥之責,不甚相懸。當初擇差,意有所在,而近來調度之涼薄,率皆厭避,誠爲未便,今後則必以有履歷聲望者擇差,恐合事宜矣。上曰,所達誠然,申飭該曹,擇差,可也。領議政申琓所啓,人之才否,必歷試而後可知,故守令仕滿及十考十上,五考五上者,書出一通,臨政,置於政官案上者,其意有在。且於大政,每有各別收用之敎,而銓曹之以此收用者幾希,至於邊將之累次褒啓承傳之類,亦不得收用,此皆由於都目政,因久勤之遷轉,兩銓不得措手於其間,而若於散政時,或收用,則雖千百中用一二人,亦足爲興起聳動之道矣。邊將輩,竭力國事,雖蒙承傳,不得調用,則必有怠惰之心矣。賞一而千萬人勸者,正謂此也。其在朝家綜核之政,用人之道,俱爲得宜矣。自今分付兩銓,守令仕滿及十考十上者,連次褒啓者,別爲調用,似當矣。上曰,分付兩銓,一體申飭,可也。判尹閔鎭厚所啓,北評事朴弼明,昨日辭朝時,臣等,逢於闕中,則以禮貌間,多有妨礙之事爲言,其言誠然,故臣於賓廳,以此稟議於大臣矣。下詢而處之,何如?上曰,此事,何如?領議政申琓曰,評事,幕官也。御史,京官也。果有妨礙之端,而常時,則行幕官之禮,監賑時,則以御史隨行,亦是有大端所妨乎?左議政李畬曰,北路遐遠,連値大侵,而國力難及,凡於救民之道,雖靡不用極,恐不能一一濟活,御史監賑,不惟重其事面,欲以示朝廷極力救活之意,爲綏懷邊民之地,此小臣所以請遣御史也。弼明辭朝時,以禮貌妨礙,問於臣,臣以在幕爲幕官,監賑爲御史,似爲無妨,答之,而但其通關於監司一款,似有所窒礙,都事處行關,未知如何?吏曹判書李濡曰,御史體面尊重,與監·兵使相見時,禮貌通關等事,節節相礙。至於監司處,文移之事,行關於都事,亦甚苟簡。在昔平安評事之監賑,旣有已行之例,災傷覆審時,都事,行敬差官之事,而亦不兼帶,今此北評事之監賑,何必兼御史而後,乃可爲也。若曰御史之號,終不可已,則直以御史差遣,可也。評事與御史,實有妨於官方事體,不可兼行矣。鎭厚曰,監司體面自別,以評事而抗禮於監司,實有傷於體統,臣意則評事許遞,只以監賑御史下送,恐爲得當矣。上曰,節節拘礙,以監賑御史下送,而評事之任,改差。以上兵曹謄錄
申琓所啓,頃因孝陵失火之變,大臣以下奉審之行,觀象監提調,例當進往,而提調二員,俱以病不進,禮曹之官,至於替行,雖未知病情之如何,而事體誠未安,觀象監提調二員,竝命從重推考,何如?上曰,依爲之。以上禮曹謄錄
上在昌德宮。停常參·經筵。
成均館官員,以同知館事意啓曰,今正月初七日,儒生上旬輪次,今月內無故日退行事,曾已啓達矣。卽今大提學未差,大司成李健命未肅拜,限內不得爲之之意,敢啓。傳曰,知道。
義禁府啓曰,孝陵陵上放火罪人朱命哲,妻子女三寸姪,應爲緣坐之類,分付本道,捉囚於高陽郡矣。緣坐之律,特爲參酌勿施事,問議于大臣後,有依議施行之命矣。在囚緣坐罪人等,依判府竝爲放送事,當爲分付道臣,而至於破家瀦澤,罷其守令,降其邑號,籍沒家産等事,亦爲一體勿施乎?敢稟。傳曰,籍沒家産。
吏曹啓曰,臺諫有闕,政事,取稟。傳曰,過國忌後爲之。
都承旨沈枰上疏。大槪,臣於囚人擊錚原情,不敢以職是佐貳,官已他遷,而一任其誣詆,晏然仍冒於邇列,略暴危懇,冀蒙恩遞事。以國忌齋戒,留政院。
兵曹口傳政事。副司果朴弼明。以上春坊朝報郞廳李聖運校正。日記廳郞廳愼爾復書。
上在昌德宮。停常參·經筵。
卯時辰時,有霧氣。
禁府,朴荃拿囚,啓。以上春坊朝報
上在昌德宮。停常參·經筵。
卯時,日暈右珥。
下直,黃海都事李相周,碧潼郡守朴時梓,高敞縣監林熏,長水縣監崔熩,寧遠郡守李岋,茂長縣監尹世憲。
禮曹參議韓聖佑上疏。大槪,臣慘被擊錚人無限醜詆,決不可抗顔仍冒於職次,兼有奇疾,亦無陳力供仕之望。伏乞聖慈,亟許遞免臣職,以快囚人之心,仍得安意調治,俾免公私狼狽,千萬幸甚事。入啓。答曰,省疏具悉。爾無所嫌,勿辭察職。
都承旨沈枰上疏。入啓。答曰,省疏具悉。卿無所嫌,勿辭察職。
政院啓曰,政事,過國忌後爲之事,命下矣。今日當爲開政,而罪人行刑相値,政事何以爲之?敢稟。傳曰,明日爲之。
刑曹,賊人趙業先·朴毛老金·安壽奉·金者升老味·申字應·金時長等,當日西小門外行刑。啓。
假注書趙聖復,改代以申䨵爲假注書。
府啓,請杭子炤等兄弟放歸田里之命,請還收北道守令·邊將等減死定配之命,請還收殺人罪人李命·柳䤴·殺妻罪人金渭昌減死定配之命,請武明,令該曹更爲明杳處決事。答曰,勿煩。啓辭措語見上前啓,刑曹判書兪得一特除之命還收事,停啓。
掌令李禎翊上疏。大槪,顧臣滓穢之蹤,屢試僨敗,絲毫無補,決不可復廁臺端,而且臣於頃年漕臺之職,思革積弊,事多窒礙,橫被醜辱,罪名狼藉,此莫非孤根弱植,不量時勢之致,追惟至今,常自愧恧。不意湔拂之私,特及廢棄之身,恩召遠降,其在分義,行不俟駕,而草土餘喘,疾病纏身無望自力,冒死陳章,付呈縣道矣。未及登徹,因事遞改,曾未幾何,誤恩再加,惶隕蹙迫,不敢退在,舁疾登途,寸寸前進,僅纔來伏城外,而中路撼頓,舊恙添劇,僵臥旅次,頹憊涔涔,瞻望象魏,末由趨命,臣罪萬死,伏乞聖慈,俯諒情病實狀,亟賜罷遞,以延殘喘,仍治臣逋慢之罪事。入啓。答曰,省疏具悉。爾其勿辭,從速察職。
掌令吳羽進,辭職上疏。入啓。答曰,省疏具悉。今玆新授,意非偶然,爾勿過辭,從速察職。以上春坊朝報
上在昌德宮。停常參·經筵。
觀象監,自辰時至申時,日暈兩珥。酉時,日暈兩珥。夜二更,有霧氣。啓。
下直,陽智縣監李夏輔,泗川縣監趙裕錫,唐津縣監李弘廷,天水僉使金鼎遠。
戶曹判書趙泰采,正言孟萬澤,初度呈辭。入啓。給由。
傳曰,今此延礽君吉禮,奠鴈所,吉禮宮兩處附近閭閻,或不無拘忌之疾,前期嚴飭,一一出送,而如或不謹擧行,有現發之事,則當該部官,難免重責,此意各別申明,分付。
備忘記,自前大君·王子·公·翁主房,通稱宮家,而元無分作名號之事,以易知者言之,大君·王子·公·翁主吉禮時,皆稱嘉禮廳,而承旨,不有傳敎,別生意見,永安尉房則稱宮,吉禮宮,則稱所,顯有輕侮王子之意,殊甚駭然,入直承旨,竝姑先從重推考。
備忘記,親王子,體面尊重,而近來士大夫,多輕侮之,其習誠可駭惋,雖以今番嘉禮時凡事觀之,可推而知也。前頭圍繞,不無塞責之弊,各別申飭,而進不進,依例書啓。
政院啓曰,去夜入直承旨,推考傳旨,今方捧入,而臣等,伏見備忘辭旨,不無過重處,當初傳敎書出之際,率爾下字,固有不察之失,而本非有意分別之致,則不有傳敎,輕侮王子等敎,斷非本情,雖是問備薄罰,以此爲其罪目,恐涉過當,傳敎中措語,似宜有參酌之道,惶恐敢啓。答曰,勿煩。
忠淸監司書目,延豐呈,以吏曹參議鄭澔辭職上疏上送事。啓。答曰,省疏具悉。爾其勿辭,從速上來察職。
文學呂必重,牌不進,依承傳罷職。
忠情監司李德成上疏。大槪,乞於辭陛之前,獲受省墓之暇事。入啓。答曰,省疏具悉。卿其依疏辭往來焉。
右副承旨尹弘离,同副承旨李濟上疏。大槪,臣等昏謬不察,不能審愼於文字之間,致勤嚴敎,驚惶悚蹙,罔知攸措,迸出闕外,恭俟誅譴。不意此際,召牌降辱,感恩畏分,不得不黽勉趨詣,而決不可抗顔更進,以益其罪戾。伏乞亟罷臣等之職,仍治臣等之罪,以嚴國法,以安私分事。入啓。答曰,省疏具悉。爾其勿辭察職。以上春坊朝報
有政。吏批,以宋奎炫爲積城縣監,李宇春爲同福縣監。
吏批啓曰,新除授富平縣監鄭纘輝,除授今至十餘日,累次呈病,無意赴任,聞其病勢,差歇未易,而本縣曠官已久,事甚可慮,鄭纘輝,今姑依近例罷黜,何如?傳曰,允。又啓曰,積城縣監宋奎炫,以軍器別備之功,加資事命下矣。雖已資窮,未經准職,何以爲之?敢稟。傳曰,特爲加資。以上吏曹謄錄
吏批,以李寅燁爲江華留守,韓泰相爲造紙別提,兼命課學敎授單,梁濟商·申拱華爲監察,洪禹瑞爲注書,李箕洪爲執義,李益壽爲兼知義禁,金斗南爲禮賓正。吏曹政軸
上在昌德宮。停常參·經筵。
觀象監,辰時,日暈右珥。夜一更,東方·巽方,有氣如火光。二更,流星出紫微東垣上,入西方天際,狀如拳,尾長三四尺許,色赤,東方·巽方,有氣如火光。啓。
兵曹判書尹世紀,知義禁減下肅拜。
正言孟萬澤,再度呈辭。入啓。加給由。
備忘記,禹成績,劫人之妻,情跡彰露,而累次受刑,堅忍不服矣。適因大赦蒙宥,於渠亦幸,終身廢棄,少無所惜,而平安兵使李惠疇,敢以成績,首擧於守令之薦,事之可駭,莫此爲甚。李惠疇,從重推考,使之拔去於薦單中。
平安監司書目,江東縣監金壽能,正月二十八日身死事。
政院啓曰,近來王府罪囚多滯,而判義禁洪受瀗,陳疏承批之後,一向引入。知義禁李益壽,連日呈告,時未出肅,開坐無期。洪受瀗·李益壽,竝卽牌招察任,何如?傳曰,允。
刑曹判書兪得一上疏。大槪,聖恩雖重,公議甚嚴,不可以臺啓之已停而晏然冒出,玷辱睿簡,玆敢瀝情輸悃,更上免牘,將臣職名資級,亟行改正,以幸公私事。入啓。答曰,省疏具悉卿懇。卿勿過辭,宜遵前旨,安心行公。
謝恩,右參贊李益壽。
咸鏡監司書目,道內染病之類,合以計之,則一千七百六十八名內,方痛九百五十三名,向差六百二十八名,死亡一百四十名事。
工曹判書洪受瀗上疏。大槪,臣旣被宗臣無限醜詆,於其原情議處,尤不可晏然擔當,且所帶詞掖,自斷萬無仍冒之理,呈單縮伏,情地抑塞,適於此際,恩召儼辱,雖不敢偃伏私次,黽勉來詣於闕門之外,顧臣情勢之決難冒出,如右所陳,不得不投疏徑退,恭俟譴罰。伏乞俯賜諒察,亟將臣所兼金吾提學等任,竝賜鐫免,仍勘臣逋慢之罪事。入啓。答曰,省疏具悉。原情議處,令次官擧行,卿其勿辭,安心行公。
京畿監司書目,楊州呈,以大司憲李頤命辭職上疏上送事。啓。答曰,省疏具悉。卿之被人構誣,予已洞知。豈可行査。有若置之疑信者然哉?卿其勿辭,從速上來行公。以上春坊朝報
侍講院啓曰,本院僚員不齊,未有甚於近日,輔德·兼輔德·兼弼善·文學·說書·兼說書,俱未差,兼文學李光佐,兼司書崔昌大,在外,只有弼善金致龍,司書李東彦,而輪番之際,旣難推移,且講冊子,旣已議定,校正點吐之際,不可不備員,未差之代,後日政,以在京無故人,差出,以爲牌招察任之地,何如?傳曰,允。以上吏曹謄錄
上在昌德宮。停常參·經筵。
正言孟萬澤,三度呈辭。入啓。遞差。
戶曹判書趙泰采,再度呈辭。入啓。加給由。
同副承旨李濟,右尹李世載,初度呈辭。入啓。給由。
吏曹啓曰,臺諫有闕,政事,取稟。傳曰,當日爲之。
禁府,金克謙拿囚。啓。
大司諫申銋上疏。大槪,敢陳微悃,乞蒙鐫遞,以重言地,以延危喘事。入啓。答曰,省疏具悉。輕侮之習,實涉駭然,問備之罰,欲存事體,則收還之說,良可異也。爾其勿辭察職。
京畿監司書目,廣州呈,以校理李海朝辭職上疏上送事。啓。答曰,省疏具悉。爾其勿辭,從速上來遞職。又書目,江華呈,以修撰李觀命辭職上疏上送事。啓。答曰,省疏具悉。爾其勿辭,將母上來察職。又書目,高楊呈,以修撰李晩堅辭職上疏上送事。啓遞差。以上春坊朝報
有政。兵批,以孟萬澤爲副司果,崔昌大爲副司果,朴弼明爲副司果。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。又啓曰,前鏡城判官南彦昌加資事,命下矣。雖已資窮,未經準職,何以爲之?敢稟。傳曰,特爲加資。
吏批,以鄭治爲富平縣監,權益隆爲陽城縣監,金鳴夏爲江東縣監。以上吏曹謄錄
備邊司啓曰,壬午謝恩使行時,購得文書人,及今番齎咨官,竝爲別單書入事,命下矣。海賊之報,始於寧波,而以其未知虛實,故未卽論賞矣。今見齎咨官所得文書,則寧波海賊之患,今至登州,前後文書,皆是的報,故竝爲懸錄於各其名下,以入之意,敢啓。答曰,知道。以上備局謄錄
吏批,以朴熙晉爲文學,學正單洪夏濟,李夏亨爲典牲主簿,宋宅相爲正言,孟萬澤爲司僕正,李之星爲禁府都事。以上吏曹政軸
上在昌德宮。停常參·經筵。
下直,巨濟縣令邊震英,咸悅縣監任命元,旌善郡守盧重徽,泰仁縣監金時保,永平縣令尹之贇,廣梁僉使申汝逵,撫夷萬戶金義天。
同副承旨李濟,再度呈辭。入啓。遞差。
政院啓曰,憲府近日,無行公之員,連以監察茶時,殊甚未安,除在外人員外,掌令吳羽進·李禎翊,持平韓永徽·朴台東,竝牌招察任,何如?傳曰,允。
京畿監司書目,竹山呈,以束伍軍私奴金天日等三名燒死,事極驚慘事。
右副承旨尹弘离上疏。大槪,臣有積年水土之疾,根委已深,發作無時,近因脫着失宜,添得寒疾,醫治蔑效,症勢危劇,委廢牀席,奄奄垂盡,決無起動之望。伏乞聖慈,亟許遞免,安意調治,以尋生路事。入啓。踏啓字
謝恩,掌令李禎翊·吳羽進,持平韓永徽,注書洪禹瑞。
吏曹啓曰,承旨有闕,政事,取稟。傳曰,當日爲之。
府啓,請還收杭子炤等兄弟放歸田里之命,請還收北道邊將·守令等減死定配之命,請還收殺人罪人李命。柳䤴,殺妻罪人金渭昌減死定配之命,請武明,令該曹更爲明査處決事。措語見上新除授執義李箕洪,時在京畿楊州地,請斯速乘馹上來事,下諭。答曰,不允,下諭事,依啓。
文學朴熙晉上疏。大槪,春坊新命,遽及於已試蔑效之身,臣誠驚〈?〉感激,罔知攸措,當此另選宮僚之日,豈可以誤恩爲幸,而靦然冒進,厚招物議之嗤點也哉?況臣於承旨崔重泰日記削去之請,有不敢抗顔於榮次者,嚴召之下,不得不趨詣闕下,而顧臣情勢,斷無入謝恩命之路,且臣父病,閱歲沈痼,又自數日以來,症形危篤,實無離違供職之望。伏乞聖慈,特賜諒察,命削臣職,先治臣記事不審之罪,仍許臣歸護病父,以存廉義,以伸至情事。入啓。
右承旨崔重泰上疏。大槪,臣於文學朴熙晉之疏,有不可晏然者,不得不陳暴,乞賜鐫遞臣職,仍治臣妄言之罪事。入啓。
大司諫申銋啓曰,日昨承旨特推之命,實是意外,觀其所坐,不過以宮字所字之分別,爲案,所字之用,勿論尊卑,隨其文勢,皆可以用之,雖以古文觀之,不無可證之處,其不出於輕侮之意,斷可知矣,而王言一播,衆情皆惑,事本至微,而其爲過擧,則大矣。臣病伏昏昏中,不勝憂愛之忱,冀蒙恕察,敢請還收者,亶出於納君無過之意,而文辭拙訥,誠意淺薄,旣不能感回天聽,反承此未安之嚴批,如臣無狀,忝叨言地,未效開導之誠,徒積僭妄之罪,臣誠慙恧,無所容措,復尋長單,見阻喉司,今始力疾來避,臣罪尤大,其何敢一刻苟冒於臺席乎?請命遞斥臣職。答曰,勿辭,退待物論。
答文學朴熙晉疏曰,省疏具悉。爾其勿辭,救護父病。
答右承旨崔重泰疏曰,省疏具悉。疊錄處削去,爲宜,意外侵斥,不必爲嫌,從速察職。以上春坊朝報
有政。兵批,以李濟爲副護軍,尹弘离爲副司直,李晩堅爲副司果。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。以上吏曹謄錄
吏批,以南宮埞爲監察,洪禹道爲奉常判官。吏曹政軸
上在昌德宮。停常參·經筵。
觀象監,卯時,日暈兩珥。自辰時至午時,日暈。夜一更二更,月暈兩珥,廻木星。啓。
戶曹判書趙泰采,三度呈辭,及右尹李世載,再度呈辭,以社稷大祭齋戒,留政院。
政院啓曰,大司諫申銋,引避退待,而諫院無行公之員,不得處置,除在外人員外,呈告及未肅拜人員,竝卽牌招,以爲處置之地,何如?傳曰,允。又啓曰,秋曹久無長官,獄囚多滯,刑曹判書兪得一,再疏承批之後,一向引入,尙不出肅,卽爲牌招,何如?傳曰,允。
謝恩,右副承旨李震壽,同副承旨黃一夏,正言李裕民。
刑曹判書兪得一,牌不進。
正言宋宅相,牌不進,依承傳罷職傳旨。傳曰,只推勿罷。
正言李裕民啓曰,臣之受人凌籍,罔有紀極,無論是非之如何,在臣廉義,萬無冒沒就列之理,尋單未徹,縮伏俟譴,嚴召之命,又降此際,分義所在,不敢坐違,黽勉承詣,祗謝恩命,而以臣情跡,終不可苟且蹲據也,明矣。且臣前疏中,亦不無差爽事實者,蓋江都銀貨之換貿惠廳穀物者,臣則意謂,旣買惠廳所儲,則其貨當在於賑廳矣。伏見憲長之疏,其時請報惠廳,惠廳劃給貢物年條,使之換用云,然則此與惠廳之直,相買賣者有異,其銀貸之時在賑廳云者,果違實狀也。臣之論事不審之失,著矣。尤何可一刻仍叨於言地乎?請命遞斥臣職。答曰,勿辭,退待物論。
傳曰,史官一員待命,騎馬三匹立之,社稷大祭所內摘奸。
院啓,引嫌而退,隨事論列,誠得臺體,未安之批,不必深嫌,請大司諫申銋出仕。答曰,依啓。
大司諫申銋,牌不進,依承傳罷職。
吏曹啓曰,臺諫有闕,政事,取稟。傳曰,明日爲之。以上春坊朝報
賑恤廳啓曰,今正月二十九日大臣·備局堂上引見入侍時,正言孟萬澤所啓,飢民救活之資,鹽·醬最爲緊要,前頭菜生之時,尤不可無者,而嶺西一路,海程稍左,卽今各邑中沈醬處絶無,故方以爲憫矣。卽今江都及守禦廳,皆有待變醬改色之規,未知今年改色,將爲幾石,而不拘多少,盡數分給於八邑,以示朝家德意,似爲得宜,鹽則上年冬間,本道監司,請得戶曹所受,嶺東鹽盆稅一百十五石,而此則散在嶺東九邑,淮陽·麟蹄等嶺底數邑外,道路皆甚險遠,勢難以鹽運致,故臣上來後,廣問有鹽之處,則戶曹有若干稅鹽,而例下於養賢庫沈醬時,其他諸衙門,則無一石應納云,若不得公家所有,則其勢,不可不買用私鹽,而卽今江上鹽價,比前稍減云,亦令賑廳,量宜留得,分給平康·伊川·安峽·狼川·楊口等,距嶺東絶遠之邑,似甚便好矣。上曰,令賑廳稟處可也事,命下矣。曾前賑救時,元無鹽·醬下送之規,而今年嶺西凶荒,振古所無,監賑御史,又爲面請於筵中,則不可無別樣許施之道,江都·南漢,待變醬各十瓮,以改色許給事,分付,而海鹽,則本廳本無所儲,今方發關求貿於海西,待其來到,亦當參酌許給,令御史從後輸去,俾補賑救之資,何如?傳曰,允。以上備局謄錄
上在昌德宮。停常參·經筵。
觀象監,自辰時至申時,日暈,暈上有背。夜一更二更,月暈。自三更至五更,東方·巽方,有氣如大光。啓。
下直,登山萬戶邊洽。
戶曹判書趙泰采三度呈辭。入啓。只遞本職。
右尹李世載再度呈辭。入啓。加給由。
司諫金相稷啓曰,昨者同僚,引避退待,臣當處置,而臣於此,亦有所難安者,頃日江都換米銀査覈之啓,只言其銀貨之數,故臣之避辭,亦只言白金之數,而不爲竝及於錢文矣。今者憲長之疏,只以傳聞之差,不得其實爲言,而當初陳疏之臺臣,亦已引避,則不審之失,臣亦難免,決不可晏然冒當,處置同僚,請命遞斥臣職。答曰,勿辭,退待物論。
咸鏡監司書目,高原郡守李畛,旣犯濫刑之科,不可仍置,爲先罷黜,其代差出,給馬下送事。
江原監司書目,春川府使李泓,打殺無故之人,顯有移怒之跡,爲先罷黜,其罪狀,令攸司稟處,其代擇差,給馬下送事。
右副承旨李震壽上疏。大槪,新命甫降,恩召繼臨,分義是懼,黽勉祗肅,而第臣母病,尙在危重之域,情理煎迫,決難離側供仕,乞賜遞免,俾得專意救護事。入啓。答曰,省疏具悉。爾其勿辭,救護母病。
假注書韓重熙改代,以金始鑌爲假注書。
禮曹判書趙相愚上疏。大槪,王世子嘉禮納采之日,只隔一宵,顧臣病勢添劇,諸症危厲,萬無起動進參之望,玆敢疾聲申籲,乞遞臣所叨本兼都監堂上之任,以重事體,以延殘喘事。入啓。
右承旨崔重泰上疏。大槪,緣臣妄言,再被人詈斥,臲卼之勢,已不可仍處邇列,而煩瀆之罪,尤無所逃,懇乞鐫遞臣職,以謝人言,以安愚分事。入啓。答曰,省疏具悉。爾其勿辭,從速察職。
京畿監司書目,臣於陽智人擊錚,有不敢晏然者,乞遞職名事,上疏上送事。啓。答曰,省疏具悉。民習可惡,依疏辭施行,爲宜也。卿其勿辭察職。
文學朴熙晉辭職上疏。入啓。答曰,省疏具悉。爾其勿辭察職。答禮曹判書趙相愚疏曰,省疏具悉。所患如此,本職今姑勉副焉。以上春坊朝報
有政。兵批,以趙重簡爲晉州營將,密城君栻爲副摠管,申璨爲全羅右水使,具文漢爲忠壯將,沈塤爲五衛將,朴師尙爲武兼宣傳官,金天兌爲森森坡萬戶,金尙輝爲山羊會萬戶,朴守剛爲淸州營將,韓翼世爲慶尙左兵使,金重信爲上土僉使,邊是泰爲全羅兵使,梁益命爲白翎僉使。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。
吏批,以李夏禎爲春川府使,張相爲高原郡守。以上吏曹謄錄
吏批,以李翛爲司贍主簿,黃欽爲大司諫,訓鍊都監提調單金鎭龜,閔鎭厚爲禮曹判書。以上吏曹政軸
上在昌德宮。停常參·經筵。
觀象監,夜二更,月入東井星,有暈。啓。
下直,所江僉使李汝柱,瑞山縣監朴泰圭,報恩縣監辛受和,潼關僉使金世章,平壤庶尹尹世綏。
政院啓曰,諫院之官,引避累日,尙未處置,監察茶時,亦涉未安,憲府除在外人員外,呈告人員,竝卽牌招察任,何如?傳曰,允。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金義昌等減死定配之命。請武明,令該曹更爲明査處決事。措語見上新除授司諫院大司諫黃欽,時在忠淸道洪州地,請斯速乘馹上來事,下諭。竝引嫌而退。當初疏避,俱涉分疏,而事又差爽,咎在不審,則揆以臺體,勢難仍居,請正言李裕民,司諫金相稷,竝命遞差。答曰,不允。下諭事,依啓。處置事,謂之不審,則可矣。分疏之說,殊未可曉也。依啓。
副校理趙道彬,文學朴熙晉,牌不進,依承傳罷職。
持平韓永徽上疏。大槪,日昨迫於嚴召,黽勉祗謝,而顧臣情勢,不可重玷臺端,更申血懇,冀蒙恩遞,附陳瞽說,以備睿裁事。入啓。答曰,省疏具悉。有懷疏陳,予用嘉尙,而下款事,旣已設廳,才又申飭,而動於浮言,遽有請罷,殊未知穩當也。爾其勿辭,從速察職。
京畿監司書目,楊州呈,以大司憲李頤命辭職上疏上送事。啓。答曰,省疏具悉。前疏之批,已諭予意矣。卿勿過辭,安心上來行公。
政院啓曰,以弘文館草記,上番之過旬日曠直,事甚未安,令政院,稟旨變通事,允下矣。政官卽當牌招開政,而今已日暮,明日待開門政官牌招,開政差出闕員,使之入直,何如?傳曰,允。以上春坊朝報
上在昌德宮。停常參·經筵。
右尹李世載三度呈辭。只遞本職。
右副承旨李震壽,參知金萬埰初度呈辭。入啓。給由。
平安監司書目,成川呈,以良女明承等二名,爲虎囕死事。
忠淸監司書目,天安呈,以副修撰權以鎭辭職上疏上送事。啓。答曰,省疏具悉。爾其勿辭,從速上來察職。
持平朴台東啓曰,臣不量才分,冒沒行公,今已浹旬,觸感風寒,病情適苦,尋單請急者,實出於萬不獲已,而見阻喉司,反辱嚴召,臣畏分怵義,黽勉趨承,猝當諫臣處置,敢以愚淺之見,措辭請遞。蓋頃日諫臣,或疏或避,語涉偏護,而伏見憲長引罪之疏,則有辭說不一,傳聞俱差,劾者救者,不得其實等語,今臣處置中分疏二字,蓋亦指其疏中所謂救者之意,而差爽云者,亦不過釋其不得其實之語也。及承聖批,以分疏之說,殊未曉也,爲敎,臣於是實不勝瞿然,而第旣承依啓之批,則此與立落乖宜,致勤嚴旨者,有間,故臣循例聽批,泯默退出矣。今聞物議,以承此未安之敎,不卽引避,爲非云。臣之觸事生疎,虧損臺體之失,於此益著,其何敢一刻仍冒於臺次乎?請命遞斥臣職。答曰,勿辭,退待物論。
謝恩,文學李東彦,輔德金相稷。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命,柳䤴,殺妻罪人金渭昌減死定配之命。請武命,令該曹,更爲明査處決事。措語見上頃日備忘中,有入直承旨特推之命,而辭旨嚴峻,至以不有傳敎,輕侮王子等語爲敎,臣竊不勝訝惑焉。當初文字之誤,實出於偶然不審之致,而若其本情,則斷無他意。喉司之覆逆,諫長之疏辯,亦可見其公議之所在也。問備之罰,元非大段,而批旨之未安者,尙此存而不改,則不但群情之疑惑,滋甚,實有歉於大聖人包容之量。請伊日備忘中未安之敎,亟命刪改。答曰,勿煩。
忠淸監司書目,淸州呈,以李尙中家出火,其子龍成等三兒,一時燒死事。
吏曹判書李濡,牌不進。
兼司書崔昌大,牌不進,依承傳罷職。以上春坊朝報
有政。兵批,以趙相愚爲副護軍,趙泰采爲副司直,金相稷爲副司直,李裕民爲副司果。
禁府啓曰,以江原監司狀啓,刑曹粘目,春川前府使李泓,移本府處置事,允下矣。李泓,時在任所,依例發遣府書吏,拿來,何如?傳曰,允。以上禁府謄錄
吏批,成均博士單韓在垣,校書著作單孫騎龍,李允文爲司成,金演爲刑曹參判,金鎭圭爲右尹,黃啓河爲文義縣令,李東彦爲文學,權世恒爲司書,李晩成爲司諫,沈宅賢爲正言,金相稷爲輔德,趙泰采爲判尹,李觀命爲校理。以上吏曹政軸
上在昌德宮。停常參·經筵。
未申時,日暈。夜一更至四更,月暈。
下直,江東縣監金鳴夏,大靜縣監金弘瑞,牙山萬戶金尙維。
右副承旨李震壽再度呈辭。入啓。加給由。
京畿監司書目,仁川呈,以金昌俊等五名渰死事。
禮曹判書閔鎭厚上疏。大槪,臣於臺臣之疏,有不勝惶懼愧恧者,乞罷本兼職名,以爲巽軟不職者之戒事。及戶曹判書金鎭龜上疏。大槪,臣於僇辱之餘,所兼兩任之尙在身上,已極難安,不意又有度支新命,臣誠不敢妄廉隅犯譏笑,出而冒當莫重之職,亟命遞改,以幸公私,仍依前請,竝免備局胄筵等任,俾以原封散秩,優游聖際事。及吏曹判書李濡上疏。大槪,臣於臺疏,有不敢晏然者,昨日召牌之下,坐犯違慢之誅,乞罷臣本兼諸任,仍治臣罪事。及兵曹判書尹世紀上疏。大槪,臣於持平韓永徽之疏,有不敢晏然職次者,伏乞聖慈,亟遞臣本兼諸任,仍治臣罪,以謝臺議事。入啓。
政院啓曰,王府秋曹,俱是刑獄緊務,而判義禁洪受瀗,刑曹判書兪得一,累度違牌,一向引入,罪囚多滯,委屬可慮,竝卽牌招察任,何如?傳曰,允。又啓曰,因禮曹草記,居齋儒生,因臺疏捲堂不入,本館堂上,例有勸入之規,而時無行公堂上,令政院,稟旨變通事,允下矣。大司成李健命,前職未及交代,姑未請牌,而同知館事洪受瀗,纔以王府滯囚,牌招矣。同知館事趙泰采,亦爲牌招,以爲推移進往,勸諭多士,使之還入,何如?傳曰,允。
謝恩,刑曹判書兪得一。
工曹判書洪受瀗上疏。大槪,陳章未徹,情地抑塞,方在縮伏俟罪之中,不意此際,嚴召又辱,分義所在,不得不來詣闕外,而臣於泮儒勸入事,有不可參涉之嫌,玆敢略陳委折,冀蒙照察,兼乞將臣金吾·文苑·成均之任,以存事體,以安微分事。入啓。答曰,省疏具悉。卿其勿辭,速往勸入。
持平韓永徽啓曰,臣於乞免之際,附陳一二愚見,而下款所論,則蓋以軍制之有許多弊端,宜有一番釐正之擧,而然其別設無益之廳號,徒費員役之料布,未見實效,而致有中外之騷擾。且其變通之際,利害迭出,損益相錯,不可不博詢群議,十分商量,而其在重其事尊體統之道,宜令大臣領之,故敢以罷其廳號,歸之廟堂,爲請,此實爲國家深思長慮,欲其祛虛名,責實效,存事體,省煩費之意也,而及奉批旨,則乃以動於浮言,遽有請罷,未知其穩當,爲敎。臣於此,不勝瞿然,而第臣之本意,只望朝家擧措之詳審而已,元非動撓於噴訛之言。且其所請者,亦與直爲停罷,有異,豈聖明或未諒察,而有此情外未安之敎耶?仍念自古謀國之道,必須廣採衆言,以資其擧措之審愼,而若或不許人之違覆,輒疑以動於浮言,則此果合諮諏察納之道耶?臣雖無似,所處者,耳目之官,所言者,國家之計,而聖明不察其願忠之誠,反下情外之敎,臣何敢仍廁於臺列乎?昨緣賤疾猝劇,今始强疾來避,所失尤大。請命遞斥臣職。答曰,勿辭,退待物論。
政院啓曰,因弘文館草記,上番曠直,已至一望,令政院,稟旨變通事,允下矣。明日待開門,政官牌招,差出闕員,仍卽牌招入直,何如?傳曰,允。
答吏曹判書李濡,兵曹判書尹世紀,禮曹判書閔鎭厚疏曰,省疏具悉。卿其勿辭,安心行公。
答戶曹判書金鎭龜疏曰,省疏具悉卿懇。民部重任,不宜久曠,卿其勿辭,安心行公。以上春坊朝報
成均館官員,以同知館事意啓曰,臣承命卽到泮宮,招集捲堂儒生,以聖敎開諭勸入,則諸生以爲,臣等,頃以神宗皇帝建廟事,叫率多士,封章齊籲,伏承聖批,辭旨懇惻,睿意堅定。臣等聚首莊誦,感涕自零,以爲天朝再造之洪恩,庶可崇報,列聖未遑之盛典,今乃欽擧,惟以人無異議,事將亟行,有所祈祝矣。卽伏聞持平臣韓永徽,投進一疏,以向日館學疏中,不擧先正臣宋時烈之言,極加非斥,蹈藉醜詆,不遺餘力,臣等,不勝驚怪駭惑,繼之以危怖,玆不敢冒入食堂,縮伏齋舍,恭俟譴罰矣。不料聖明,特遣本館堂上,使之勸諭,臣等無任感蹙之交至,略暴其委折焉。先正臣宋時烈尊周之誠,終始不渝,至於華陽祠宇,亦出其遺意,則凡在後學小生,尊慕時烈者,孰不知其平生所執守,惟本於春秋之大義也哉?今此建廟之議,雖是先正之餘論,而第念事有主客,語有緩緊,臣等疏請,蓋爲神皇而發,則備陳恩德之難忘,只請廟宇之當建而已。何必援論先正之事,然後方可謂之不失其宗旨,而有光於尊慕之道耶?論與不論,於疏事,似無輕重,而於先正亦無損益,則臣等之不爲援論者,只以文字,有主客緩緊分數故也。臣等之意,斷斷無他,而永徽之疏,有曰,諱而不論,又曰,掩翳而不彰,其所爲言,吁亦險矣。臣等平日尊賢之誠,不後於人,則以何心腸,反欲諱其實而掩其美。設令臣等無狀,雖欲諱而掩之,先正之有此論,向日筵席,旣有諸臣之備陳,則何可諱之,旣有聖明之洞悉,則何可掩之?此不過以不近之說,欲爲把持臣等之資也。平心舒察,自可覷破,其巧織之狀,不欲呶呶爭辯,而至於所謂欲與媢嫉輩同事云云等語,尤極粧撰。我國臣子,莫非我神皇生成之遺黎也,則今日之擧,擧國合辭,欲贊聖明報德之盛事者,固天理人情之所不容己者也。以斯心至,斯受之而已。初何嘗有欲與同事,强設當論之實,曲循異議之意者,而亦何必區別色目,擯不得與於共公之論也哉?甘與此輩,聯署比肩云者,抑有辭焉,朝家注選,旣多參用,春秋釋奠,亦與同事,則滿朝諸臣,及曾前泮任,亦豈盡甘與比肩而爲此哉?當初疏議之方張也,有數三怪駭之輩,必欲沮戱,或有滅燭潛蹤,手呈通文者,或有見疏本着名之後,起鬧於拜疏之時者,以臣等見之,士習之不美,莫此爲甚,而不追議此,反責臣等之不勤,而直驅之於邪正之分,噫噫,甚矣,此何言也?蓋先正之於此疏,援之而有益於該事,則援之,可也。不援而無損於疏事,則不援,亦可也。援與不援,顧何關於風習之美惡,論議之邪正,而其所極口醜詆,恣意凌踏,至此之酷也?臣等,忝居賢關,旣被無限詬辱,則決不可冒沒更入,以貽士林之羞,聖敎雖勤,不敢黽勉奉承,祗切惶怖之〈?〉云。還爲退去,莫重聖廟空虛,已至信宿,而諸生,了無還入之意,誠極憫慮,何以爲之?敢啓。傳曰,過激之言,不必深嫌,從速勸入。以上成均謄錄
上在昌德宮。停常參·經筵。
下直,忠淸監司李德成。
傳曰,忠淸監司李德成,留待引見。
右副承旨李震壽三度呈辭,及參知金萬埰再度呈辭。入啓。遞差。
禮曹參判兪集一上疏。大槪,臣於憲臣之疏,有不勝悚踖者,冒死呼籲,伏乞聖明,亟罷臣本兼兩任,以爲不職者之戒事。入啓。答曰,省疏具悉。卿其勿辭,從速察職。
吏曹判書李濡,兵曹判書尹世紀,牌不進。
傳,前副校理南就明·趙道彬,兼司書崔昌大,正言兪彦明·金萬謹,持平柳泰明,文學呂必重·朴熙晉等,竝敍用,司果權·權忭·南相夏,護軍崔啓翁等,居中竝勿論。
府啓,請杭子炤等兄弟還收放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹,更爲明査處決。請伊日備忘中未安之敎,亟命刪改。新除授司諫院正言沈宅賢,時在忠淸道文義縣任所,請斯速乘馹上來事,下諭。竝引嫌而退。處置下語,意甚不韙,未卽自處,亦欠臺例,有懷必達,誠得臺體,未安之敎,何必爲嫌,請持平朴台東遞差,持平韓永徽出仕。答曰,不允。下諭及處置事,依啓。
謝恩,左副承旨崔重泰,右副承旨魚史徽。
成均館草記,儒生不爲還入,同成均趙泰采,牌招同議勸入事。傳曰,依啓。更爲開諭勸入。
同成均趙泰采,牌不進。以上春坊朝報
有政。兵批,以李世載爲副護軍。
忠淸監司李德成,留待引見時,所啓,本道雖不至於尤甚失稔,其中被災之邑,亦多,近間入春以後,民間已有飢困之患,而道內三倉穀物之爲各邑所受者,或輸納本倉,或捧留本邑,而其數頗優云。若待臣到營後,始爲啓聞分給,則必有後時之嘆,依前春,一半分給之例,到營之後,卽爲分付發給,何如?上曰,旣有上年已行之例,依所達爲之,可也。以上戶曹謄錄
吏批,以南就明爲修撰,金錫衍爲同敦寧,李廷謙爲兵曹參知,朴泰遠爲戶曹佐郞,趙道彬爲副校理。以上吏曹政軸
上在昌德宮。停常參·經筵。
未申時,日暈。夜一更,月暈。二更,月入軒轅星。
成均館官員,以同知館事意啓曰,過激之言,不必深嫌,從速勸入事,命下矣。臣受瀗,以傳敎辭意,縷縷開諭,且言臺疏雖可嫌,聖敎旣以開釋,一向違拒,以致聖廟之久曠,揆以事體,極爲未安,不可不趁卽入堂云爾,則諸生等以爲,臣等,猥暴危悃,反承溫諭,臣等非不欲奉承之不暇,而第念臣等所遭,終有所不可冒沒者,不得不更有陳暴焉。臣等疏中,不援先正之語者,正如昨陳所懷,則其援與不援,非關嚮賢之誠,有所淺深而然也,而韓永徽之自絶於先正云者,其不亦狂悖之甚耶?設令臣等,眞有當論不論之失,自當有士林之公議,此固非臺閣上所可駁正者,而乃敢構捏虛無,轉幻辭說,至謂之深居九重,亦何由知之等語,隱然若用意擧措,眞有如此者然,欲以爲眩惑天聽,脅勒多士之計,其所用意之巧慘,遣辭之悖謬,至於此極,則臣等,恐永徽所云,亦一世變者,正自道也。且念士習之不美,其來已久,臣等,忝居首善之地,每恐同浴之譏矣。今此不美之誚,乃出於永徽之口,臣等羞愧之心,有倍於他人之語,此則臣等,不以爲怒也。然其所臚列,罔非危險之說,則臣等何敢自謂無失,而不思所以自處之道乎?其在廉義,斷不可冒沒入堂,聖敎雖勤,不敢祗承,只俟違慢之誅,無任窮蹙之至云。還爲退去,今日亦無入堂之意,何以爲之?且在於捲堂之時,本館堂上,齊會勸諭,例也。同知館事趙泰采,雖未肅謝,更爲牌招,以爲同議之地,何如?傳曰,依啓。更爲開釋勸入。
同成均趙泰采,牌不進。
黃海監司書目,延安縣監李徵夏,身病極重,其爲差復之遲速,未可豫料,一向曠官,亦甚可慮,罷黜事。
慶尙監司書目,巨濟呈,以私奴士日等九名渰死事。又書目,尙州等官呈,以私奴福只等三名燒死事。又書目,醴泉呈,以去月十五日,白虹貫日,事係變異事。
吏曹啓曰,臺諫有闕,政事,取稟。傳曰,明日爲之。
世子宮,政院·玉堂問安。答曰,知道。嬪宮,政院·玉堂問安。答曰,罔極。王世子嬪,父喪擧哀正時,午正三刻。
成均館官員,以同知館事意啓曰,臣受瀗,卽以聖敎辭意,開諭諸生,且言聖廟空曠,已至累日,揆以事體,極爲未安,聖敎勤懇,開釋備至,論以分義,亦難一向違拒,理不可托以廉義,以致撕捱,斯速還入,宜當云爾,則諸生以爲,臣等再違明命,罪戾益增,方俟譴罰之加,反承溫諭之宣,相顧惶蹙,罔知攸措。臣等,雖極無狀,粗知分義之至嚴,則非不欲奉承聖敎,而第念士子持身,惟重廉隅,旣被邪論之斥,而復居首善之地,則臣等之忘廉喪恥,姑不可恤,而其爲貽羞於士林,爲如何哉?寧被違慢之誅,不敢冒沒承命,晏然入堂,臣等無任惶悚猥越之至云。仍爲退去,無意入堂,諸生所執,固難容易開悟,而且緣臣言語拙直,不能宛轉勸諭,以致屢辱聖敎,相持此久,惶恐敢啓。傳曰,遣禮官,開諭。
擧哀後,世子宮,藥房·政院·玉堂問安。答曰,知道。嬪宮,藥房·政院·玉堂問安。答曰,罔極。
府啓,請還收炤兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌等,減死定配之命。請武明,令該曹更爲明査處決。請伊日備忘中未安之敎,亟命刪改。措語見上答曰,勿煩。
右副承旨魚史徽上疏。大槪,冒陳私情,冀蒙矜許事。入啓。答曰,省疏具悉。疏辭,令該曹稟處。
京畿監司書目,楊州呈,以前府使李箕洪辭職上疏上送事。啓。答曰,省疏具悉爾懇。爾其勿辭,從速上來察職。以上春坊朝報
禮曹啓曰,司饔院僉正沈浩之喪,世子嬪,自今日至公除日供上,素膳封進之意,知委,何如?傳曰,允。以上禮曹謄錄
又啓曰,臣鎭厚,旣承勸入之命,卽爲來詣泮宮,與同知館事臣受瀗,招諸生傳諭聖敎,仍爲反覆開諭,則諸生以廉隅爲言,終不奉承,書進所懷以爲,乃者宗伯儼臨,傳宣聖旨,開釋備至,勸諭勤懇,臣等,惶隕感激,益無所措。非不知分義之極嚴,事體之至重,而第臣等所遭,誠非細故。所慕者先正,而斥之以自絶,所執者至公,而目之以邪論,脅勒持操,罔有紀極。凡爲士子者,得此名目,將何顔面,晏然復廁於首善之地耶?若使臣等,嚴畏分義,黽勉承命,則非但爲一世之嗤點,在國家培養之道,亦安用忘廉冒恥之士哉?臣等情窮辭蹙,不知所達,縮伏齋舍,恭俟鈇鉞之誅云,而又爲退去,何以爲之乎?敢啓。傳曰,所執者尊周大義,而先正之論援不援,別無大段損益,則臺臣疏語,實涉過當。須以此意,開諭勸入,俾無莫重聖廟,累日虛曠之患。以上成均謄錄
上在昌德宮。停常參·經筵。
觀象監,夜一更,流星出太微東垣上,入艮方天際,狀如拳,尾長三四尺許,色赤。啓。
下直,方垣萬戶田翊齊。
政院啓曰,卽者吏曹郞廳來言,今日爲政事,命下,而判書李濡,參判金宇杭,皆病不來,參議鄭澔在外,不得開政云。判書李濡,參判金宇杭,竝卽牌招開政,何如?傳曰,允。
黃海監司書目,瓮津呈,以良盲人田承吉妻金召史等五名,爲火燒死事。
吏曹啓目粘連,觀此右副承旨魚史徽上疏,則其父今年七十有七,筋力日以益劣,長在牀褥,家素窮匱,病中思喫之物,貧莫之供焉。情事日迫一日,乞得一弊邑,俾遂私願,亦縷縷陳懇爲白有臥乎所,近密之臣,出補外邑,事體不輕是白乎矣,其爲情理之切急,有足感動,孝理之下,特爲許施,恐亦合於體下之道,伏惟上裁。啓依回啓,施行。
禮曹啓曰,臣鎭厚,與同知館事臣受瀗,奉承聖旨,傳諭於諸生,則以縷縷聖敎,開釋無餘,其在分義,不敢一向撕捱,謹當還入食堂云,故臣等,亦爲罷出之意,敢啓。傳曰,知道。
左議政李畬箚子。大槪,冒陳情事,乞寬由限事。入啓。答曰,省箚具悉卿懇。卿其安心,從容往返焉。
掌令吳羽進上疏。大槪,臣於本職,雖迫於嚴召,黽勉趨承,而顧臣情病,決難久冒榮次,敢申前懇,冀蒙鐫免,兼附所懷,以備裁察事。入啓。
大司憲李頤命上疏。大槪,再上請罪之章,未蒙矜許,辭窮理極,莫知所措,思欲身近象魏,冒死更籲,且臣近緣顚躓,家廟在京,而終喪之後,未行吉祭,私情亦甚痛毒,昨夕冒沒入城,非敢爲苟然承命之計也。玆敢更暴瀝血之懇,伏乞亟命有司,治臣之罪,覈臣之事,以嚴公法,以快人心事。入啓。答曰,省疏具悉。卿之引罪太過,須勿撕捱,從速行公。
謝恩,右副承旨黃一夏,校理李晩成。
同副承旨李三碩,牌不進,依承傳罷職傳旨。傳曰,只推勿罷。
答掌令吳羽進疏曰,省疏具悉。陳戒之辭,予當體念,而他餘事,令該曹稟處,爾其勿辭,從速察職。以上春坊朝報
有政。兵批,以趙泰采爲副司直,李晩堅爲司果,李震壽·金萬埰·朴台東爲副司直,宋相琦爲副護軍。
備邊司啓曰,會寧·慶源開市,旣已完畢,令承文院,撰出回咨,別定禁軍,下送於義州府,使之傳給鳳凰城將處,以爲轉送北京之地,何如?傳曰,允。以上承文院謄錄
吏批,成均學錄單,鄭以規·鄭述先爲繕工假監役,李頤命爲瓦署提調,崔昌大爲兼西學敎授,李晩成爲校理,金萬謹爲持平,魚史徽爲延安縣監,李頤命爲知經筵,金相稷爲司諫。以上吏曹政軸
上在昌德宮。停常參·經筵。
觀象監,自午時至酉時,日暈。夜一更二更,月暈。啓。
繕工奉事王世萬,正薍監刈後,入來。
假注書申䨵服制代,以徐命遇爲假注書。
忠淸監司書目,淸州呈,以正月初六日,靑川古縣大川三百餘步,忽然斷流成陸,村人着襪,拾取魚族,初七日卯末日上之後,水頭,乃復奔流,事係變異事。
同副承旨李三碩上疏。大槪,狗馬賤疾,首尾八朔,已成癃癈之人,伏乞聖明,亟許遞臣新授職名,仍命有司,不復檢擧臣名於注擬之際,以安賤分,以重恩命事。入啓。遞差。
漢城參軍韓重熙,山訟摘奸事,坡州地出去。
吏曹啓曰,承旨有闕,政事,取稟。傳曰,當日爲之。
明日王世子嬪成服時,望哭正時,辰初一刻。
傳曰,大臣·備局堂上引見,引見時,工曹判書洪受瀗,兼帶弘文提學改差事,榻前下敎。
忠淸監司書目,淸州牧使李聖漢病重,曠廢職務,不得已罷黜事。啓。傳曰,李聖漢病勢輕重,殊未知如何,而赴任未久,遞易頻數,此狀啓還出給。
引見時,持平韓永徽所啓,臣於前疏,略陳頃日聖敎之有光於繼述之道,仍及泮疏之全沒先正定論之爲不當矣。泮儒,因此捲堂,而聖明答館官草記,旣以臣疏,爲過激之言,又於禮官草記,以實涉過當爲敎,臣於此,已不敢晏然,而泮儒所懷之啓,不但反詈,其所自明者,多不成說,臣安得泯默也?蓋立廟之論,本出於先正,則先正之於此事,固可爲主,不可謂之緩與輕矣。然則今於泮疏,雖無他端,而刪去先正之言,尙且歉然,況該論旣發之後,章甫之持正論者,皆力爭其不可刪去,則泮任,一切揮斥,終乃計較於媢嫉者之參不參,全沒諸言,曾不爲難,甚至尊慕先正之士,不欲與之同事,割名疏錄,散去不參,而亦不顧如是,而其可免公議之非斥乎?大抵如不爲此論則已,苟欲爲之,則固當推原先正之論,且彼與先正,臭味岐異者,蔽於好惡之私,容或有不用其論者,而今乃自謂以尊慕先正,而夷考其所爲,則乃反如此,此尤臣之所未曉也。抑臣自在章甫,素慕先正,今者泮疏之於先正,當援不援,而士林之中,旣不敢論斥,故臣於辭疏,略陳慨惋之懷,泮儒輩,平日尊賢之誠,果如其所云,則其於臣言,宜其自反之不暇,而一啓再啓,反肆詆辱,臣實大噱也。凡其所臚列者,儘多可辯,而臣不欲與年少儒生輩,呶呶爭辯,重傷事體,不復索言,而惟是前後聖敎,出於情外,容光之明,或有所未盡照燭而然歟?抑或姑爲勸入儒生,而曲加慰諭耶?此雖非小人之腹,所可仰測,而臣,上以致勤未安之聖敎,下以酷被無限詆斥,在臣廉隅,宜卽自列,而日昨就職之時,宿患胸痛猝發,且念泮事,時未了當,故尋單退伏矣。今日詣臺之後,得見掌令吳羽進之疏,則盛論己卯科,當復之意,而竝及當初罷榜之失體,或曰處分顚倒,舊典一壞,或曰前所未有之謬擧。夫己卯科,不當仍存之議,擧世同然,臣於其時,忝叨本職,首發罷榜之啓,仍有處分矣。今同僚,猝然請復於年久之後者,已是物情之外,而其所非斥,又復如此,則臣以當初首發之人,實難晏然,以此以彼,俱無仍冒之理,請命遞斥臣職。上曰,勿辭,退待物論。司諫金相稷所啓,臣頃忝本職時,重臣論劾之啓,方在本院,第觀其措語,則已非平心論人之義,而事旣湊合,言且抑勒,揆以臺體,決難隨參,略陳鄙見,有所引避,而厥後得見憲長之疏,則不無些少不審之端,故亦以此自列矣。日昨憲臣,提起臣前日避辭,旣斥以分疏,又責以偏護,臣於是不勝瞿然,而繼之以訝惑也。夫臺閣之規,若有所見之不同,所聞之或異者,則據實引避,以俟公議,例也。臣之前避,不過直陳見聞之不同,以示不可苟同之意而已。有何分疏偏護之事,而反以此攻臣也。若如其言,則雖有啓語之爽實者,其將不問事實之如何,惟以黜己見捨已聞,不敢容喙於其間,然後方可免分疏偏護之誚矣。此則實非臣淺慮之所及也。然而旣被其詆斥,理難一刻晏然於言地,請命遞斥臣職。上曰,勿辭,退待物論。吏曹判書李濡所啓,臣於昨年待罪本兵時,聚集飢民,給糧赴役於都城修築處,其所濟活,竝其妻子,幾五六百名,至于八九月,而始乃罷遣,第旣罷後,更無取資之路,未免還爲丐乞矣。今年飢民之流入都下者,方使五部査報,以爲賙恤之地,而其中稍有氣力者,欲爲抄出作農,如往年赴役之擧,而得聞水原牧場所謂洪原串內,可合起耕,馬群則只有五六十匹云。姑爲移置於近處,定監官,率飢民農作,則秋成亦有繼糧之道,首相方兼太僕都提調,下詢而處之,何如?領議政申琓曰,臣亦嘗聞之矣。頃因民人等上言,方使本官摘奸,而聞近處土豪,爭先冒占,視爲己物,殘民不得接足云。誠極駭然,今若如吏判所啓,則此亦救民之一道,而開墾之後,土地則當歸太僕,似爲兩便矣。上曰,依爲之。又所啓,近來其人貢物,弊端漸多,今以一事觀之,政院承旨望炬進排者,當初定式,則重不過七斤,而今至於百餘斤,以此其人,呼冤甚矣。此由於政院下人勒捧之致,而工曹亦然云。更爲申飭,使工曹,依定式稱量以送,俾無過濫之弊,何如?上曰,依爲之。右副承旨黃一夏所啓,近來玉堂·春坊上下番,俱已備員,而史局上番,則經年未備,事甚未安,趙泰億,方在罷散中,宜有變通之道,故敢此仰達。上曰,趙泰億敍用,決知其無益矣。前後收敍,非止一再,而惟以違牌爲事,今雖敍用,不過如前坐罷而已,必無入直之理,以泰億之故,新薦亦無期矣。左議政李畬曰,趙泰億事,果爲難處,臣亦欲一陳而未及矣。論其所遭,其不欲供職,固當然矣。卽今史局上下番不備,至於曝曬停廢,已至累年,而拘於規例,新薦亦不得爲之,合有變通之道,在前如此之時,或徑出六品,或奪告身云,臣未及詳考某某所行之例,而惟在自上參量處之矣。上曰,近來徑出六品者,多有之矣。隨敍隨罷,徒傷事體,新薦,亦以此拘礙,趙泰億,特爲陞六,可也。行吏曹判書李濡所啓,近來城中,流丐野集,若聚會設粥,則有熏成染患之慮,毋論出身閑散,擇定勤幹着實之人,各援數百名飢民,計給乾糧,使之善爲救濟,考其優劣,而分等論賞,似有實效,下詢大臣而處之,何如?領議政申琓曰,自上年有此議,而不能擧行矣。擇定將校,分授飢民,活人命者,從其多寡論賞,似爲便好矣。左議政李畬曰,賑救之政,莫如俾歸本土,就賑作農,卽今關東·嶺西及海西山邑之民,流丐於漢南畿邑者,方今次次接濟,送還本邑,其中願留仍居者,使之保授某里,與元民一體救濟,而都中流丐之類,則方今五部,査報某某邑飢民之數矣。流離之民,不入節度,雖欲送還,勢難一一還本,其留在之類,依李濡所達,爲之似便矣。上曰,所達似好,依爲之。領議政申琓所啓,此卽慶尙監司朴權狀啓也。東萊府使李壄,素多疾病,及到本府,過冬涉春,重傷水土,寢食俱廢,或至吐血數升,大小公務,全不酬應,再度呈于備局,而邊倅不可輕易許遞,故姑以調理題給矣。今則監司,據其病重實狀,馳啓,邊上重地,似不可一任其曠廢職事,宜有變通之道矣。左議政李畬曰,狀啓內,李壄不能出待於監司巡到之時,監司親往見之,則其病果重云,似是實狀矣。上曰,東萊事,予以爲不當也。非當李壄一人,前後爲是任者,未過一二年,輒稱水土之疾,每每圖遞,東萊與釜山,相距咫尺,而武將則瓜滿始遞,文臣則無一人瓜滿者,豈非未安之甚者乎?至於文臣之爲北邊守令者,亦有其弊矣。刑曹判書兪得一曰,李壄之以水土得病,臣亦聞之。監司,親見啓聞,似是實病,而近來東萊及北邊守令,以病辭遞之弊,誠如上敎,至於內地弊邑守令,輒皆稱病圖遞,此弊亦宜嚴防也。領議政申琓曰,李壄之呈病已久,而以邊倅之故,不敢輕易變通矣。監司親見病狀,至於啓聞,故不得不仰達矣。左議政李畬曰,邊任數遞之弊,誠如上敎,李壄,以病重呈狀於備局,已累次而不得啓達矣。此則道臣親見病狀,上稟朝廷,在廟堂處置,有難强存,故不得不仰達矣。上曰,李壄病勢,雖未知輕重之如何,而前後爲此任者,非拿推,則輒稱病圖遞,邊上重地,豈可如是也?李壄,勿爲罷黜,可也。以上春坊朝報
今日引見入侍時,兵曹判書尹世紀所啓,頃日引見時,諸軍門試才,無論將校及軍士,竝令片箭習射事,定奪矣。武臣堂上,則不爲擧論,亦當一體勸課,而常時試才,則以柳葉箭九巡,騎芻一次,定式矣。今若以片箭試射,則柳葉箭,減一二,以片箭三矢一巡,添入定式,未知,何如?韓城君李基夏曰,冬節則試射之際,每値日暮,片箭一二巡,似爲過中矣。左尹尹就商曰,柳葉箭,例以十巡爲之,而壬午春,減其一巡,以騎芻一次矣。今若以片箭爲一體勸課之地,則又減柳葉箭一巡,而代以片箭一巡,似爲便宜矣。但年老武臣,必不無未滿四矢者,臣意則更爲定式,似宜矣。上曰,武臣朔試射時,多有不滿四分者,夫射,以氣爲主,雖有得失,而五十矢四中,本非難事,雖合眼射,豈有不中之理乎?單巡不中,容或,可也,而至於累巡而不滿四分者,則此實常時不習之致也。苟能習於射,寧有如此之理乎?其中無分者,亦或有之,尤可異也。左議政李畬曰,不爲試射則已,旣爲試射,則十巡四矢,已輕,若又減一矢,則安有試藝之義乎?尹世紀曰,武臣堂上中,年少人甚少,老殘居半,今若柳葉箭九巡,又添片箭,則渠等,不知朝家勸課之意,似有難堪之弊,宜有減巡之道,惟在自上處分,故敢達。上曰,柳葉箭八巡,片箭一巡,騎芻一次,定式可也。尹就商所啓,臣與李基夏,承命往審都城形勢,圖形以進矣。上曰,兩大將,各陳所見。李基夏曰,此乃都城圖,而此峯,則狗蹲峯也。都城山勢,自此入來,而狗蹲一枝,東落爲貞陵主脈,此則都城之後帳也。在堪輿家,固稱極美,而於守城,亦爲藩蔽,若於其上,設築外城,以捍禦之處,則甚好,而卽今物力,有難竝擧,只設墩臺三四處,亦足爲防守之所,蓋其溪谷深邃,峯岸高峻,非賊兵所可隳突者也。又指一峯曰,此則駞駱峯也。一枝東走,突臨城中,便成窺峯,不可不嚴防,必設墩臺數三處,則可盡防守之道,而自東大門至水口門,地形平衍,最爲低下,此則必須別加高築,務令厚完,如中原平地築城之制,可容十馬隊·五馬隊者,且設垓子,然後可以防守矣。又指一峯曰,此則木覓,一枝之東走漢江者之俯臨城中,一如駱峯,設置墩臺,亦當如駱峯矣。自禹壽臺,至新門外,則間有山岡,雖不〈?〉東邊之低下,亦須內外高築,一如東門之制,方可守禦,而至於鞍峴,與曲城相對,矢石雖不相及,大砲則必至,必築墩臺五六處,以防賊兵之占據,而尹就商,則以爲築墩云。大抵都城,是至尊所居,必須堅完厚實,而卽今雉堞圮毁,無一全完者,反不如外方節度使之所處,豈不寒心乎?若其體城,則或有傷壞將頹,不得不改築者,或有堅完如新,不必改築者,此則當詳審以定,而女墻則當盡改築,下詢諸臣而處之,何如?左尹尹就商曰,臣意則以爲都城闊大,似難保守,北門外客峯,尤爲可慮矣。今番則與訓將偕往,看審其形勢,則都城來脈,自兄弟峯,逶迤起伏,左落一枝,㞳起爲狗蹲峯,作爲城北之後帳,以其地理論之,雖似有益,以守城之勢言之,城北低微,高峯壓臨,比如壯者之抱兒俯瞰者然,如爲賊兵所據,則雖高疊奇兵,恐難守禦,此是必爭之處也。自狗蹲峯西,而迤下一派,爲白嶽,於此兩間,設置一墩,使之連接於狗蹲,而仍列四五墩,則表裏有相助之勢,賊兵無壓臨之患矣。且三角·文殊等處,不無舊來寺刹,而近來或存或廢,若自軍門句管,招集僧徒,常加存恤,以爲緩急之用,則亦可爲一助也。至若鞍峴,則訓將以爲,設墩爲便,而臣意則似有不然者。鞍峴與曲城,雖曰對峯,曲城自是高峻,本非鞍峴之壓臨也。彼雖以大炮及之,豈可無防備之策,而大砲,我亦有之,此不足深慮。且鞍峴,獨立孤絶,無他聲援,雖設墩置兵,賊若來圍,絶其樵汲,則墩上之兵,將不忍而自斃,此則不必設墩也。大凡都城南北,則山勢絶險,頗有因山爲堞之處,舊築亦多完固,從容修改,尙未晩也。但東西地平城低,最爲疎虞,不可不廣高改築,物力中猝難辦者,石物也。今若動民運石,則不無騷擾之弊,令軍門各自料理,從便運置東西平易之地處,區劃步數,先爲改築,次及南北,恐或得當矣。領議政申琓曰,以險阻而言,則北城爲勝,故臣曾主北城議之,而群議多岐,故不敢更有所云云,而都城則宗社在此,臣民在此,此誠一國根本之地,而旣不能築北城,則無寧築此,以爲根本之計耳。嘗觀中原城池,多在平原,而以其城池完固,人心不搖,故能堅守而取勝矣。若無對峯,則固好,雖有窺瞰之山,亦何能盡避乎?大計一定之後,則人心庶可鎭定,故臣雖不敢膠守前見,而以形勢言之,則北城之險固,非都城之比矣。左議政李畬曰,卽今綢繆之策,不可但恃海防,故宜先定陸兵信地,以爲空扼之計,至於築城,當此國計民力蕩然之時,實難輕擧,而以事勢言之,都城,爲宗社士民之所,先爲增築,壯固根本,堅守勿去,實爲長策,北城雖云險固,若以都城與賊,而縮入北城,則與賊藪,隔一城門,能使人心堅固,臣實不敢必也。以臣思之,奉君父棄都城入北城,實未知有萬全之計也。臣意則莫如先築都城,以其餘力,徐築北城,未晩也。今之言者,以爲若守北城,則雖虛都城,賊不敢入云,而賊勢充斥之後,大駕始當入北城,旣不能使賊不至都下,而謂不敢犯空城,臣不敢信也。都城,固爲闊大,事力實有不逮,卽今修築,雖云重難,而若能堅築,使民有固志,則城內之民,無非死守之卒也。不患兵少難守,惟在得將而任之,又移入倉穀,使我飽賊飢,則雖欲久留,不可得也。臣意則以築都城定計爲當,定計之後,議定節目,以漸完築,則不至勞民動衆,庶可成矣。申琓曰,人之短北城者,多以爲一隅之城,不能禦敵云,而臣則以爲不然。北城,處於都城之後,實爲壓臨之勢,何可比之於一偏耶?以形勢言之,所謂拊背之勢也。若待群議之齊一,則無可定之日,姑以事勢之順便,先築都城,以固根本之計,而旣已定計之後,則分付軍門,使之主管,從速擧行,宜矣。李畬曰,在我能有制敵之勢,則領相之言,然矣,而旣不能制敵,終至入處北城,則都城爲必失之地,旣爲子母城,不保母城,而能保子城,豈不難乎?都城改築之役,固重,而若築北城,則城堞之外,又當有宮闕·官廨·倉庫等,營繕之役,而其爲費力必倍,以此計之,都城比北城,工役難易,懸殊矣。申琓曰,排置之難,果如僚相之言,然先修王都,以爲固守之所,而他日稍觀事力與形勢,次第修治,未爲不可矣。就商曰,東西平地十里之間,則用大石築之,而高處則或以甓築,或仍爲補築,亦可堅固矣。基夏曰,頃日自上以都城闊大爲敎,聖敎至當,而第念城大難守者,蓋爲城闊軍少,不能分排而然也。今則不然,自上旣爲駐蹕都城,則五軍門兵卒,其數甚多,卽今都城男丁,十一萬九千餘名,畿內人民之避賊入城者,不知其幾何,城若不廣,則何以容接乎?臣則以爲當此之時,城反爲小也。雖時存人丁言之,十一萬之中,或有出外未歸及老弱不能守堞者,餘存實數,必不減五萬餘名,城堞,應守之處,不過六千餘堞,一堞五名,自可足守,而加之以五軍門士卒,則豈不恢恢有餘乎?申琓曰,堞內士民,亦必多,入城守堞之難,不須慮也。就商曰,第於彼人所見之處,新築墩臺,亦不無所慮矣。基夏曰,修補都城,與別築新城,有異,雖或奏聞,恐無不可矣。上曰,此則修築都城而已。與新築有異,似無責言之端矣。尹世紀曰,王城,雖在常時,不可不修,一番工役,不須論也。然亦不可專恃一處,丙子之亂,大駕若入江都,則必不至取敗,至今人皆恨之矣。今此都城,雖云闊大,若定守堞之計,則自鞍峴至龍山,如瀋陽之築外城,然後當通江都,不但有運糧之道,朝廷命令,庶有遍及八路之便,南漢亦宜各別修築,以爲都城左右翼矣。刑曹判書兪得一曰,尹世紀,以丙丁江都事,陳達,而丁丑之事,國雖存而無異於喪亡,此實天也。雖容人力,而大抵山戎,則江都,當爲保障之所,而如有海寇,則江都,決不可往,南漢,雖險固,非萬全之地,當此災異孔酷,國事疎虞之日,恬憘狃安,不早定計,脫有意外事變,則將若之何哉?壬辰·丙子去邠時事,到今思之,不覺哽咽心寒,卽今人心國勢,何能轉動於一日程耶?賊若猝至,而江都·南漢,俱不可往,則勢將向入關東,非但運餉無策,乘輿衛卒,豈可成樣乎?向日筵中吏判之言,誠是矣。北城則皆言險阻,都城則固爲闊大,而兩處利害,臣雖未能詳知,都城,是宗社臣民所在之地,修築王都,事旣得當。以工役言之,宮室倉庫,亦無創設之弊,今若以都城定計,壯固根本,稍觀他日事力,繼築北城,亦好矣。國家未有定計,故都城人民,皆以兵前顚斃,爲慮,勿論北城都城,自上斷然定計,以爲他日死守之地,則人心可定,雖效忠於國家者,爲父母妻孥,似當有子來意矣。上曰,次次陳達。吏曹判書李濡曰,都城形勢,已陳於前日筵奏,而兩大將,旣已看審以來,蓋其險阻,固不及於北城,然以必守定計之後,則雖有些少病處,自當從便區畫,終無不可守之理,天下之事,難期,惟當速爲快斷,而旣定都城大計,則江都,乃是海路最緊之處,亦當倍加經理,俾無疎虞之患。行工曹判書洪受瀗曰,修築都城,以爲必守之所者,此是大計,不可不早定,而若其工役,則當此民窮財竭之時,雖使軍門分授,亦難保其軫時就緖,此其可慮,至於人心之便好,可見子來云者,似是虛言上達云。臣則只聞騷擾之弊矣。得一曰,今此築城事,所謂騷擾之說,亦有之,而此則城底居人,以家舍之撤毁,爲慮,而國家,爲此宗社臣民,萬年固守之計,則何可輕毁人家,以擾民心乎?受瀗曰,人心之狃安,已久矣。築城之議出,而或慮危機之在於不日,而有所修備,故其所危疑,勢固然矣。得一曰,此在國家安不忘危之道,恐不可已,何可以愚民危疑,而不思綢繆之道乎?此則不然矣。李畬曰,都城之築,已久,而法綱日弛,三門外閭家逼近城址者,頗多,今玆修築都城,則此輩,多以爲不便云,而國家大計,何可盡顧此弊乎?就商曰,自禹壽臺至三門外,城底人家,不至於盡爲毁撤矣。基夏曰,城底作舍,自有定限,而犯限冒築,在法應毁,雖令撤去,人必無辭,至於限外家舍之不得不撤毁者,則一依江都築墩之時例,自官給價取之,則似好矣。大凡內外當撤之家,其數不多,縱使一倂給假,亦無所難矣。今此都城修築事,下敎後,人莫不爲便,而武臣則尤以爲好矣。蓋自北城議論時,渠輩至欲上疏,今番亦陳疏云云,而國家大計,不必以渠輩之言,斷定,而大小人心,旣皆願築,古云地利不如人和,臣以此尤爲之多幸矣。受瀗曰,議築北城時,則人或有便之者,而都城則自壬丙之亂,無守城之時,故人皆以此,姑無信服之心矣。尹就商曰,北城議築之時,武人等上疏之說,果有之矣。基夏曰,民間論說,雖未遍聞,而亦何敢以虛言,仰達於殿下乎?不但武士之見臣者,皆以爲好,而臣之所帶書吏,或下人等皆言都民,亦未嘗有不便者矣。李畬曰,洪受瀗·李基夏所陳,皆是實言所聞各異故也。都民之言,亦豈無異同乎?然臣所聞,則都民,大抵以都城稱便云矣。得一曰,洪受瀗·李基夏,想必各以所聞陳達,而其於國家大事,惟當平心舒究,公說道理而已。何可以所聞之不同,互相爭辯乎?兩臣俱不可矣。基夏曰,此何等重事,而獨使臣等,往見完定乎?備局堂上,例參於此等事,使諸堂上齊往看審,各陳所見,以待殿下定計,實合愼重之道矣。得一曰,雖小事,人之意見,本自不同,諸大臣及備局諸宰所見,何可一齊無差耶?國家事,惟當先觀大體順民情,則能合於天心矣。以下民言之,奉君父坐守都城,其與扶老携幼而死於道路者,何如也?民情便否,於此可見,惟在聖上深量而定計。濡曰,凡於國家大事,人之意見,參差不齊,勢所不免,今此都城定計,雖云悅之者衆,而豈亦有千萬擧皆稱便之理乎?二百年來,曾無守都城禦敵之時,故或以爲闊大難守者,蓋以此也,而壬辰之亂,非無勿去之議,特以城堞之不早完,大計之不素定,終未守焉。今若預爲修繕,俾得堅固,則何可以旣往之不能守,而謂之不便乎?民情所在,卽其理勢而可知,卽今都城之內,或以料祿,或以貢物資生之類,苟圖目前,本無遠慮,一朝有難,其父母妻子,必不免顚仆於道路之間,況於近歲荐飢之時,尤無遠走得食之路,渠輩雖甚愚迷,亦莫不知其如此,故使守都城,則可無奔逬之患,而亦可爲子弟之兵,民情之便否,於此可想矣。得一曰,雖有變亂,若有萬全無虞之地,則奉往君父,固好,而變生倉卒,則實有蹙蹙靡聘之歎,其將坐以待亡耶?以前史觀之,三韓以來,未有數十年安過之時,我國丙丁以後,今至七十年,不見兵革,而天時人事,實爲可慮之端,而豈不懍懍乎?尹世紀曰,定計爲難,定計之後,則所築緩緊,物力容入,卽其次第擧行事,非看圖所爭者矣。得一曰,都城旣已定計,實是我國莫大事,作事之初,固當十分議審矣。李畬曰,固爲詳審利病,而都城大勢,則人皆見之,兩大將,又已往審,據險處過半云,守堞定計之後,更審其緩急輕重,可知處之之方矣。申琓曰,此言是矣。定計之後,使之更審築之,則好矣。校理李晩成曰,改築都城,係是國家大計,臣不敢妄論便否,而諸臣,皆請快斷於今日,臣則以爲不可也。以向日事觀之,罷禁營築北城,俱有成命之後,旋復中止,徒損國體,終無所益,今雖斷決於筵中,安知無岐議之沮撓耶?在外原任大臣及未入侍備局堂上處,竝爲下詢處之,恐有合於謀及卿士,謀及庶人之義,敢此仰達。申琓曰,廣詢之議,儘好矣。判府事徐文重·尹趾完,皆以北城爲難,而都城之議出後,臣曾往見,則皆曰,都城則事勢差勝於北城云云。閔鎭厚,則兩城修築,俱以爲難,而亦非斷然防塞之意也。尹世紀曰,金鎭龜,亦無異同於他人矣。基夏曰,臣亦往見兩大臣,則徐文重以爲,都城差勝,尹趾完則儘以爲好,至曰安山政丞,亦以爲好云云,洪受瀗,以北城爲便者,有之云,而臣之所聞如此,故敢達,而今乃謂臣虛言,故敢復如是仰達矣。申琓曰,王居,自是根本,北城,亦非根本之地乎?但於北城,則群議參差,都城則以事勢之順便,姑先築此,爲當矣。上曰,當初欲築北城,而論議携貳,至今未定,恬嬉度日,則誠甚泄泄,不可不速定大計矣。今此都城,若善爲修築,則宗社在此,人民在此,百姓雖各爲其父母妻子,必盡力死守,且無藉寇之患,以修築都城定計,可也。申琓曰,曾以築城事,陳箚,已過四歲,汔無一事措置,誠爲泄泄矣。上曰,若築北城,則非但宮闕經始之役而已。官廨·府庫,亦將次第營繕,所費必爲浩多,予意則莫如修築都城矣。濡曰,都城旣已定計,誠爲國之幸,而設施之際,自有方便善處之道,爲先以軍門分管,五部之民,亦爲分薦,使各知其信地後,措備器械,以爲次第修繕之地,不急不緩,毋撓人心,如城底家舍,亦不必輕議毁撤,其中最爲逼近處,不可不開拓處,則參酌給價買取,俾無稱冤之端,可也。一人稱冤,則足以煽動浮言,終至害事,且都城修繕,雖非新築山城之比,亦不可有煩耳目,前頭彼人往來時,或不能無慮,尤宜務加鎭靜,而常存不息之功,則不患其不成矣。李畬曰,周圍步數及地勢險易,舊城完不完處,更爲審量磨鍊,令三軍門分授修築,而或伐石或燒甓便否,亦宜商議後,似可始役矣。上曰,中州之城,皆用甓築,而能堅於石築矣。申琓曰,中原之城,皆在平地,故皆以甎甓築之,而中則以土堅築,外面則疊十甓,以鐵釘橫貫,被於士築之外,而其上則皆令士卒,成列而行,其爲堅厚,可知矣。如此則豈不堅固耶?上曰,此等事,出去後商議稟定,可也。基夏曰,使大臣諸臣,更爲往見後,詳定節目,似合事宜矣。就商曰,此是軍國莫大之事,大臣諸臣,更爲看審後,詳定節目,實爲得當矣。李畬曰,此乃國之大事,三軍門雖主之,而臣等,亦當同議爲之,何但一番看審,而至於定計,則兩大將,旣已看審,且都城形勢,人皆領略,不必更待臣等往審矣。申琓曰,都城形勢,兩局大將,旣已往審,則何必又請大臣之往見,而以其事體重大,故有此所達。就商曰,臣等方帶將任,不得任出門外,狗蹲峯設墩處,率其解事將校,時時往見,以爲定基之地,何如?上曰,依爲之。申琓曰,都城,旣已定計修築之役,則三軍門,自當主之,五部坊民,亦令分授,平時則修築,臨亂則堅守,此誠大計,而今已定計之後,外方嶺扼,定爲信地,各令堅守之計,亦當次第講定矣。今日之計,有同內外交修之道,內守都城,以爲根本之計,外定信地,以爲死守之所,今日之計,莫過於此,都城雖堅,外方關嶺,無防守之處,猝然遇敵,則人心豈不崩潰,而都城人心,亦安能堅固耶?外方信地,不可不從速講定矣。上曰,勿爲遲延,速卽擧行,可也。以上禁營謄錄
右副承旨黃一夏所啓,臣,頃日大臣,以皇曆齎咨官吳尙賚等,登·萊州苖賊犯境文書覓來之故,論賞事,陳達,蒙允矣。壬午年奏請使赴燕之時,譯官朴再蕃,購得邊報四度,一則江南苗賊構亂,提督林本植,年老難任,以兪益謨,代領其衆,使之速赴訊地事,二則兩浙沿海漁採船,無公帖而犯朝鮮海邊者,禁斷事也。三則朝鮮北道開市時,減送差人,以除外國雜弊事也。四則松江·尙州兩府海船數百隻,猝犯州縣,提督張雲翼敗績偸降,毁撤府庫,取考其銀貨掠去事也。此則提督阿山狀聞,使朴再蕃謄出矣。係是蠟書,密啓多費,私齎百餘金得來,其時使臣復命之後,重被臺劾,及其收敍,至有行中員譯書啓之命,而使臣等以爲,雖蒙恩敍,旣以不善周旋,被劾,再蕃購得文書之事,不敢循例書啓矣。今者皇曆齎咨官,以邊報得來論賞,則彼此所購,似無異同,臣以其時書狀官,詳知事實,故敢此仰達矣。領議政申琓曰,承旨在外,亦言於臣,而以其時爲書狀官,詳知文書購得其時事實,故似當一體論賞云矣。上曰,一體論賞,可也。以上吏曹謄錄判尹閔鎭厚所啓,士夫女子入錄帳籍事,嚴明申飭,非止一二,而國綱解施,終不奉行,朝家亦以多人之難於盡〈?〉每施姑息之政,誠可慨然矣。頃以具尙禎·盧世夏女子差異之故,臣亦彼嚴旨,極爲惶恐,其前黃夏臣女子,亦如此云,蓋京兆,只據其本家,昨年呈狀,而催捧單子,其或增或減,實未知其故矣。無論年歲之如何,初不入籍,到今現露者,不可以自首論之,雖不必直施以漏籍之律,宜有別樣論之道,而朝官士子,亦當參酌定律矣。上曰,前後申飭,非止一再,而終不擧行,不可不論罪,以懲後日矣。閔鎭厚曰,論罪之擧,烏可已也?或下詢大臣,或斷自宸衷,定其律名而分付,未知,何如?上曰,朝士則拿推,儒生則囚禁科罪,可也。以上漢城府謄錄領議政申琓所啓,臣有所懷,惶恐敢達。右議政金構,自上纔敦勉以出矣。將欲其圖國事之時,遽遭親喪,其爲公私之不幸,當如何哉?竊念國家之待大臣,固異於庶僚,自前已有親喪葬時顧恤之典矣。卽聞以來月將營葬事云,葬時祭需,似當別爲題給,以示待大臣有別之意,故敢此仰達矣。左議政李畬曰,大臣有老親喪之人,絶稀,前事未明,以此無定行之規,而竊聞宣廟朝及仁廟朝,大臣在喪時,俱有致弔致賻之典云,今亦令該曹考出前例,啓達後酌處,似宜矣。申琓曰,臣亦未詳前事,而曾在祖宗朝,或有遣近侍慰問之時,或有喪葬凡需題給之例,皆出於一時恩禮,自下不敢仰請矣。上曰,當初予亦有此意,而第大臣在喪,固是稀罕之事,未詳前例,故未及顧恤矣。旣有舊典,則令該曹,考例稟處,可也。禮曹啓辭云云,命下矣。本曹元無亂前文籍,無以考出,只以私家籍記之行於世者,見之,則宣祖朝相臣洪暹·盧守愼,丁憂時,有官庀葬賻賵,視大臣之例語,孝宗朝相臣鄭太和丁憂時,致賻特優,又遣中使致弔云,而係是特恩,有不敢自下請行,上裁,何如?傳曰,依舊例爲之。禮曹啓曰,因本曹啓辭,丁憂大臣顧恤事,有依舊例爲之之敎矣。故相臣盧守愼丁憂時,前例,更爲考出一冊子,則遣承旨致弔,優致貤賻,命一路護喪,本道給役夫云,而故相臣鄭太和丁憂時,則致賻特優,遣中使致弔,前後恩典,有些不同,今當從何例爲之乎?敢此更稟。傳曰,依故相臣盧守愼丁憂時,前例爲之,以上議政府謄錄領議政申琓所啓,此乃京畿監司洪受疇狀啓也。奉常寺籍田,因水災傷破處,當修治,而功役浩大,孝陵改莎草,適在於今十八日,役軍一時疊發,民力不逮,且當春耕,廢農可慮,請與開城府民丁,分半,以除畿邑一分之弊云矣。臣竊念當此畿甸荐飢,設賑遑遑之時,許多役軍,全責於畿邑,則勢將不堪矣。且籍田,元在開城府,調用其地民丁,亦似便好矣。若令赴役,則一處當出八百餘名,以此分付,何如?上曰,依爲之。左議政李畬所啓,監賑御史孟萬澤,旣得京倉米,欲親監受去,而因各邑不卽齊到,姑未下去,聞其言則淮陽·金城等處,賑救尤難,空名募粟,雖有弊端,僧帖與已爲通政者,許給嘉善帖,則比他良民,似有間,僧帖嘉善通政帖,合二百張,俗嘉善帖數十張,欲爲請得,只爲此一事,請對不堪云,似宜許給,故敢達矣。上曰,依爲之。領議政申琓所啓,今二月十二日,忠淸監司李德成留待引見時,以道內三倉穀物,依前春一半分給之例,到營後卽爲發給事,啓達蒙允矣。臣竊念忠淸道,雖有被災之邑,然亦愈於嶺海西之大無,況當早春,三倉之穀,不可一時分給,楊津·貢津兩倉,則先令分給,安興,則勿爲分給,姑觀前頭事勢,似當,故敢達矣。左議政李畬曰,各邑本倉穀,盡分後,始可給三倉穀,當此早春,姑不當一時盡分,而道臣,想必爲前頭之慮,因入侍有此陳請也。湖西山邑被災特甚,楊津則勢不可不給貢,津穀,則元數不當,此兩倉則依所請施行,至於安興,則似當姑留,觀勢處之矣。申琓曰,況當海防申飭之日,尤不可留置,楊津·貢津兩倉,先令分給,何如?上曰,依爲之。今日引見入侍時,上曰,都城修築事,旣已定計,而南漢·江都,係是保障,終非可棄之地,南漢則連爲修補,而江都則當初土城之築,有意存焉,而不能盡築,如欲完役,則物力不逮,至於已築之處,又不能修繕,今年纔補,明年旋潰,今若因循棄置,則必將日漸頹圮,殆無所餘,不可不念,予意則以其功力難支,旣不能繼築,若如堅內城,作爲藩蔽,俾不至於虛疎,其於防禦之道,實爲完備,以此定計,留意修築,可也。領議政申琓曰,內城之議,曾以有之矣。江都,乃是海島,則旣失長江天塹之後,雖有內城,固不足恃,而四面環海之地,延袤亦且百餘里,雖不能環築,譬之人家,藩蘺內外,俱不可無障蔽,使留守擔當環築,似可矣。李畬曰,江都,環海爲固,而周圍廣闊,皆可泊船,若舟師失禦時,當用陸戰禦之,故島中鎭堡,則皆領陸卒,其所設置,可謂得宜,而卽今諸鎭堡,疎虞莫甚,間有只領土卒數戶,不成貌樣云。至於西南外洋之邊,則鎭堡太稀,瞭望亦難云,此爲最急,若令留守,審察形勢,推移團聚,則不至大段費力,似可修擧,而兼築內城,則其於備禦之道,尤當完固矣。上曰,留守則每請修築,而廟當不許,以至因循棄置,誠爲可悶矣。李畬曰,新留守李寅燁,足任此事,今於赴任後,審察形便,稟議修築,可矣。上曰,土城未築之處,尙多,旣難完役,雖有天塹之險,內而無藩蔽之固,則虛疎莫甚,累朝保障之地,經理已久,而終無其實,堅築內城,似不可已,分付留守,使之着實料理爲之,可也。以上備局謄錄
有政。吏批,以金宇杭爲知經筵,宋相琦爲承旨。以上吏曹政軸
上在昌德宮。停常參·經筵。
司饔奉事尹爾楫,磁器燔造事,廣州地出去。
繕工奉事王世萬,敬陵洞口防築修補事,出去。
嬪宮成服後,藥房·政院·玉堂問安。答曰,罔極。世子宮,藥房·政院·玉堂問安。答曰,知道。
禮曹,來四月初十日,宗廟夏享大祭親臨,取稟敬依。
平安監司書目,雲山·成川呈,以入作田乬金等三名,爲虎囕死事。
府啓,竝引嫌而退。前避,蓋陳其所聞,處置反出於情外,今於是非旣定之後,實無撕捱可避之嫌,疏論泮任,實出尊賢,啓請罷科,亦爲執法,聖敎之姑爲勸諭,旣異深斥,儒生之反加詆辱,尤無所損,至於復科之有請,實駭聽聞,雖被行語之追咎,非可嫌礙,請司諫金相稷,持平韓永徽出仕。答曰,依啓。
掌令吳羽進啓曰,臣以遐卿賤品,猥玷臺職,徒感殊私,欲效愚忠,略陳瞽說,兼附己卯科當復之意矣。伏聞昨日筵中,特有詢問之擧,而苟且之譏,峻起於前席,非斥之說,至發於僚臺,臣誠瞿然繼之以訝惑也。大抵此科妖惡之變,實是國人之所共駭憤,而若其全一榜而混罷,則大有乖於明淑慝,辨玉石之道,有識之慨惋,至今未已,諸人之積被至冤,姑舍勿論,慶科之不成體格,終涉苟簡,揆以事理,不可無變通之擧,故臣當入臺之初,首陳牽復之請,欲望朝家處分,務歸允當,莫重慶典,無少欠缺,而庶幾上不負聖明不世之遇,下以效微臣一日之責,而譏斥之言,如是深峻,臣未知削無辜而不思區別,廢慶典而莫之變通,一任事體之顚倒,終無片言之匡救,然後能免苟且之斥,而果可合於物情耶?下土疎逖之蹤,不識論事之體,一言纔發,非責踏至,臣何敢自以爲是,而一刻仍冒於臺次乎?請命遞斥臣職。答曰,勿辭,退待物論。以上春坊朝報
上在昌德宮。停常參·經筵。
夜自四更至五更,月暈。
司諫金相稷,持平韓永徽就職。
府啓,引嫌而退。疏請復科,誠甚謬盭,揆以公議,勢難在職,請掌令吳羽進遞差。答曰,依啓。
刑曹參判金演,忠淸監司遞來。
政院啓曰,右副承旨宋相琦,時在忠淸道懷德地,斯速乘馹上來事,下諭,何如?傳曰,允。
吏曹啓曰,臺諫有闕,政事,取稟。傳曰,明日爲之。以上春坊朝報
上在昌德宮。停常參·經筵。
自午時至申時,日暈。
下直,赤梁僉使金振遠。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹,更爲明査處決。請伊日備忘中未安之敎,亟命刪改。措語見上昨年李廈成等之陳疏醜正也,臺章峻發,勘以削版,庶可少伸公議,而篤論者,猶以其疏下之無責罰,爲恨。昔年羅良佐等之疏語,視廈成差輕,而朝家,竝罪疏下者,蓋隨參與作頭,有間,而亦不可全然無罰故也。且在渠等廉義,尤不當歸罪於疏頭,自視如平人,而今廈成疏下等,不畏公議,不識廉恥,晏然帶職,不思自處之義,如此之人,決不宜仍置衣冠之列,請李廈成疏下在職者,竝命汰去。罪人金泳,船運公穀,行賂相門之狀,極其彰著,其在按治之道,惟當另加訊覈,使奸情盡露,邦憲快擧,而施以例刑,有若尋常罪犯,又不參覈吏卒,以得其端緖,遷延歲月,取服無期,公法將廢,物議愈憤,不可無別樣懲治之道,請申飭該府,嚴刑得情,亦令本道,行査於牧場,吏卒及船人,以爲憑覈之地。堂后,是參下淸選,苟非地望素高,詞翰兼優者,不可以濫與是選,今番被薦人沈尙尹,名論素輕,物情未允,請沈尙尹,拔去堂后之薦。答曰,不允。第六件事,依啓。
護軍李世載上疏。大槪,臣於平壤囚推罪人李旭子興瑞擊錚原情,有不可默然者,玆不得不略擧前後事狀,兼陳病重實狀,冀遞摠管之任事。入啓。答曰,省疏具悉。卿其勿辭,從速察職。
左承旨金德基,右承旨任舜元,左副承旨崔重泰,同副承旨黃一夏上疏。大槪,臣等,於重臣所達望炬勒捧之說,決不可歸罪於下人,而一刻晏然於榮次,乞賜鐫罷,以謝人言事。入啓。答曰,省疏具悉。爾等,勿辭察職。
都承旨沈枰上疏。大槪,臣於重臣筵奏之言,不敢靦然仍據於邇列,而論其前後所犯,又非諸僚之比,乞蒙先賜斥罷,仍勘臣罪,以警他人事。入啓。答曰,省疏具悉。卿其勿辭察職。
司書權世恒上疏。大槪,臣於直廬,猝聞母病危劇,情理煎迫,不得不冒萬死疾聲哀籲於仁覆之下,伏乞聖慈,俯諒臣私懇,亟命鐫解職名,俾得及時奔省,以伸人子至情事。入啓。答曰,省疏具悉。爾其勿辭,救護母病。
京畿監司書目,驪州呈,以獻納李光佐辭職上疏上送事。啓。答曰,省疏具悉。爾勿過辭,上來察職。
判尹趙泰采辭職上疏。入啓。答曰,省疏具悉卿懇。卿其勿辭,安心行公。
忠淸監司書目,鎭川呈,以江華留守李寅燁辭職上疏上送事。啓。答曰,省疏具悉。卿其勿辭,從速上來行公。以上春坊朝報
有政。兵批,以吳羽進爲副護軍。
禮曹啓曰,嬪父母之喪,王世子,遣使致奠事,載於五禮儀,今此僉正沈浩之喪,當爲依禮致奠,擇日擧行,何如?傳曰,允。以上禮曹謄錄
吏批,以權爲掌令,尹世綱爲司饔僉正。以上吏曹政軸
上在昌德宮。停常參·經筵。
初昏,白雲一道如氣,起自天中,直指艮方,長三四尺,廣尺許,逶迤而西,良久乃滅。夜自二更至四更,月暈兩珥,暈上有冠,暈下有履,色皆內赤外靑。五更,月暈兩珥,暈上有冠,暈下有履,白虹貫日。
下直,春川府使李夏禎,全羅右水虞侯魚震成。
知義禁姜鋧初度呈辭。入啓。給由。
同副承旨黃一夏上疏。大槪,臣於日昨登對,旣被儒臣面斥,退出之後,又復詳聞,則其時事實,尤果明白,而初不能據實詳陳,反致人意外非斥,不得不悉暴所蘊,仍冀鐫遞事。入啓。答曰,省疏具悉。爾其勿辭察職。
吏曹參判金宇杭辭職上疏。入啓。答曰,省疏具悉。卿其勿辭察職。
修撰金興慶上疏。大槪,臣於直廬中,重得寒疾,症兆危劇,氣息奄奄,不得不干冒鈇鉞之嚴,仰申疾痛之呼,伏乞天地父母,亟命遞臣職名,仍許退歸私次,隨便將理,俾尋生路事。入啓。答曰,省疏具悉。爾其勿辭,調理察職。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌等,減死定配之命。請武明,令該曹,更爲明査處決。請李廈成疏下在職者,竝命汰去。請沈尙尹,拔去堂后之薦。措語見上戶曹佐郞朴泰遠,曾任富平時,其虐民蔑法之狀,非止一二,而就其人所共知表著難掩者言之,莫重田結,從略圖勘上司,其餘則盡爲掩匿,終無歸處,除役之弊,朝家禁令至嚴,而紙·席·油·淸等物,勒捧於民結,囚禁箠扑,殆無虛日。當其簽丁之時,一任下吏之操縱,不辨良賤,混雜充定,侵毒之害,至及隣族,怨讟朋興,傳說狼藉,去春一臺官,將欲論啓,泰遠預爲知幾,汲汲圖遞,終不得擧罪劾正,已有乖於黜陟幽明之典,遞罷未幾,遽授是職,除目之下,物情駭然。請戶曹佐郞朴泰遠,罷職不敍。新除授掌令權,時在忠淸道連山地,請斯速乘馹上來事,下諭。答曰,不允。下諭事,依啓。
傳曰,今觀左相箚,有遷葬之擧,葬需從優題給,擔軍,令本道題給事,分付。
掌令李禎翊上疏。大槪,臣賤疾,觸感添劇,頭疼身熱,症情危惡,決非旬望之間,所可調治,玆敢不避煩瀆,更申前懇,亟賜遞免,以尋生路,兼附區區所懷,冀蒙裁察事。及左議政李畬箚子。大槪,冒暴忱懇,乞收葬需擔軍題給之命,仍陳儒臣復書委折,冀蒙垂諒事。入啓。
全羅監司書目,臣於囚人李宖之供辭,有不敢晏然者,不得已略陳伊時委折,伏乞聖明,先遞臣職,仍命有司,覈治臣欺天陷人之罪,以肅朝綱,以安私分事上疏上送事。啓。答曰,省疏具悉。卿無所嫌,勿辭察職。
答左議政李畬箚曰,省箚具悉卿懇。今玆特恩,意非偶然,卿其安心勿待罪。
答掌令李禎翊疏曰,省疏具悉。進言之誠,予用嘉尙,可不體念焉?爾其勿辭,從速察職。以上春坊朝報
上在昌德宮。停常參·經筵。
自辰時至未時,日暈。夜四更,月暈。
工曹判書洪受瀗,弘文提學減下肅拜。
去秋冬等褒貶,右通禮洪禹績,相禮閔震元,兼校書校理李光佐,兼南學敎授李光佐,校書著作金舜臣,正字陳斗柄,孝陵參奉李明弼,寧陵參奉鄭溫,司畜別提李太皡以上,中。
全羅監司書目,本道礪山等七邑,癘疫熾發,死亡之數,至於六十四名之多,事甚可慮事。
府啓,請杭子炤等兄弟還收放歸田里之命。請還收北道守令邊將等減死定配之命。請還收殺人罪人李命·柳䤴·殺妻罪人金渭昌減死定配之命。請武明,令該曹,更爲明査處決。請李廈成疏下在職者,竝命汰去。請沈尙尹,拔去堂后之薦。請戶曹佐郞朴泰遠,罷職不敍。措語見上
大司憲李頤命初度呈辭。入啓。給由。
吏曹啓曰,臺諫有闕,政事,取稟。傳曰,當日爲之。
漢城參軍韓重熙,山訟摘奸後入來。
校理李晩成上疏。大槪,臣以日昨筵席所達,至被承宣之疏斥,不可晏然於榮次,乞命鐫臣職名,以安私分事。入啓。答曰,省疏具悉。爾其勿辭察職。
右尹金鎭圭辭職上疏。入啓。答曰,省疏具悉。卿其勿辭,安意察職。
備邊司啓曰,度支之長,不容暫曠,而戶曹判書金鎭龜,除授已久,陳疏批下之後,尙不出肅,公務之積滯,委屬可慮,戶曹判書金鎭龜,卽爲牌招察任,何如?傳曰,允。
謝恩,戶曹判書金鎭龜。以上春坊朝報
有政。兵批,以朴自挺爲同知中樞府事,李煜爲習讀官,李大根爲都摠都事,朴魯爲龍媒僉使,張鵬翼爲三陟營將,尹弼周爲鐵串僉使,李惟亮·李成憲爲副護軍,李光佐爲副司直。
大臣·備局堂土引見入侍時,刑曹判書兪得一所啓,向日筵中,以捕廳賊人,承款於捕廳,而變辭於刑曹者,還送本廳,再次取服後,直爲處斷事,改定式使之擧行矣。臣於待罪本曹後,考見文案,賊人辛世壯,則去年十一月,再服捕廳,移刑曹三次受刑,賊人朴仁尙等五人,則去年十二月,再服捕廳,移刑曹,時未受刑,皆在改定式之前,而旣有所成命,所當稟達後擧行,故敢達。上曰,依改定式,擧行,可也。以上捕廳謄錄
吏批啓曰,繕工假監役鄭述先,除授本職之後,累次呈狀以爲,身有重病,旬月之內,決無察任之勢云,改差,何如?傳曰,允。又啓曰,今甲申年,年例守令應薦不薦人員,別單書入之意,敢啓。傳曰,知道。以上吏曹謄錄
禁府啓曰,罪人金砯,載米賂遺之狀,旣已彰著,故刑推啓請,已經累次訊問矣。今者臺啓,以施以例刑,有若尋常罪犯,又不參覈吏卒,以得其端緖,爲言,有嚴刑得情,本道行査之命矣。旣有査覈之擧,則姑爲停刑,待其査啓上來而處之,在例當然,而臺諫旣已嚴刑得情論啓,蒙允,本府不得擅自停刑,何以爲之?敢稟。傳曰,依爲之。以上禁府謄錄
吏批,以李海朝爲獻納,朴鐔爲宗廟令。以上吏曹政軸
上在昌德宮。停常參·經筵。
觀象監,自辰時至午時,日暈。啓。
下直,安興僉使崔鎭漢,雲寵萬戶梁彬。
大司憲李頤命,知義禁姜鋧,再度呈辭。入啓。加給由。
護軍李暉,所江僉使遞來。
傳曰,史官一員待命,騎馬三匹,卜馬二匹立之。
府啓,請還收炤兄弟放歸田里之命。請還收北道守令邊將等減死定配之命。請還收殺人罪人李命·柳䤴·殺妻罪人金渭昌等,減死定配之命。請武明,令該曹,更爲明査處決。請李廈成疏下在職者,竝命汰去。請沈尙尹,拔去堂后之薦。請戶曹佐郞朴泰遠,罷職不敍。措語見上司諫院獻納李海朝,時在京畿廣州地,請斯速乘馹上來事,下諭。答曰,不允。末端事,及下諭事,依啓。
司書權世恒上疏。大槪,臣之母病危劇,乞暇歸省,纔有日矣。今者召牌遽降,趣臣就直,顧此情理,萬無離違趨承之勢,而坐違君命,亦涉逋慢,不得不祗詣闕下,復申哀籲。伏乞聖慈,亟許遞改,俾伸至情事。入啓。答曰,省疏具悉。爾其勿辭,救護母病。
忠淸監司書目,天安呈,以修撰權以鎭辭職上疏上送事。啓。傳曰,還出給。以上春坊朝報
上在昌德宮。停常參·經筵。
自未時至酉時,日暈。
司果徐文縉,加資肅拜。
右尹金鎭圭初度呈辭。入啓。給由。
傳曰,延礽君吉禮時,主婚使者及嘉禮廳堂上以下員役工匠,竝書啓。
咸鏡監司書目,鍾城等邑呈,以虎囕死者四名,安邊呈,以燒死至於十四名之多,俱極驚慘事。
假注書金始鑌出使代,以趙以進爲假注書。
政院啓曰,守令未署經,至於三人,憲府則旣已爲之,而諫院之官,皆在外,只有司諫金相稷,正言宋宅相,而或呈告,或未肅拜,尙未署經,外方夫馬,留滯有弊,呈告·未肅拜人員,竝卽牌招,使之署經,何如?傳曰,允。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴·殺妻罪人金渭昌減死定配之命。請武明,令該曹更爲明査處決。頃日興德縣沙津浦,爲宮家折受,本道監司狀啓,請罷廟堂,請依狀辭施行,則雖賜允下,而別爲判下,以他衙門所屬兩處,使之折受,仍勅其衙門,毋得防塞,其後該宮,遂折受禁衛營所屬靈巖郡所安島。此島,本作空閑之地,故相臣金錫胄,爲本營提調時,以千數百金,買得,蓋爲其地之多産竹箭及鳥銃·槍柄所用之木,可以補軍器之需,非特取其田土而已也。近來宮庄折受之弊,已不可勝言,在朝家經國恤民之道,唯當一切禁斷,以杜弊源,今乃以毋得防塞,預勅各衙門,俾不得爭執,而終以軍門之所買得,而以補用於軍需者,一朝移給,使禁旅,失陰雨之備,而宮差,充囊橐之資,其爲壞國體而累聖德,大矣。本兵之臣,不思爭執之道,筵席所達,語甚骫骳,不免爲將順之歸,請兵曹判書尹世紀,推考,還收禁衛營所屬所安島折受宮家之命。先王制禮,本宗與母黨,雖有喪服輕重之別,而若其恩義之重,則固無內外之殊,況禮經之於昆弟之仇,仕不共國,從父昆弟之仇,執兵而陪主人之後,昆弟而尙且如此,則凡有外祖之仇者,其所處義之道,尤當如何哉?噫,己巳奸兇之搆殺先正臣宋時烈,實是世道之大變,士林之慘禍,苟非奸兇之黨,則上自搢紳章甫,下至輿儓婦孺,莫不憤惋痛傷,而以鎭,以時烈外孫,全昧禮經之義,少無痛恨之心,其赴司馬之試也。奸兇之相聚投疏,戕害先正者,爲考官,而以鎭,甘心入場,遂至得中其科,擧子之於考官,稍有嫌礙,則回避不赴者,世人之所共然,而伊日考官之於以鎭,是何等讐怨,而渠乃忍爲此不忍爲之擧,如此忘讐背義之人,不可置之經幄極選之地,修撰權以鎭,請命削錄。近來閫任,全不擇人,新除授全羅兵使邊是泰,本以常調武夫,聲望素輕,前任水使時,專事貪虐,怨讟載路,及授本職,物情莫不爲駭。況且南閫,爲任甚重,當此朝家擇差邊帥之日,不可畀之如此之人,請全羅兵使邊是泰,遞差。橫城縣監丁道徽,本以嗜酒之人,及授本職,全抛賑政,唯以沈酗爲事,刑杖太濫,醒日無多,家在近地,親戚故舊,布在境下及隣邑,不計賑資,馱載私給,殆無虛日,仰哺飢氓,無一蒙惠,皆將離散而莫之恤焉,凶歲賑民之政,不可付之此人,以貽其害,請橫城縣監丁道徽,罷職不敍。答曰,不允。
謝恩,正言宋宅相。
吏曹啓曰,臺諫有闕,政事,取稟。傳曰,過國忌後爲之。
京畿監司書目,楊州呈,以執義李箕洪病重上去不得事。啓遞差。
左副承旨崔重泰初度呈辭再呈。入啓。給由。以上春坊朝報
領議政申琓所啓,今日非日次,而有時急稟定之事,敢此請對矣。上曰,北道犯越事乎?此事前日引見時,忘未及之矣。犯越之禁,不啻不嚴明,而奸民不有邦禁,有此犯境生事之弊矣。今聞有犯越劫掠之事云,前頭査使,難保其必無,事若發覺,則甚可慮也。申琓曰,以此事,自本道連有狀聞矣。上曰,犯越人等所殺者,安知其止於四人乎?申琓曰,旣殺彼人,罪犯至重,且聞胡人,有物件推徵之事云,若報知北京,則恐必有査問之擧矣。上曰,今此公然越境劫掠者,其殺人之數,或三或四,亦未可知也。申琓曰,此與採蔘犯越者,有異,公然越境,行此劫掠之事,其爲情狀,尤極絶痛,不可不急送齎咨官,告知於彼中矣。且以狀啓見之,則阿吾地·阿山雪堡,互發於前後狀啓中,其地方之爲慶源·慶興,固未可詳,而狀啓多有可疑之處,罪人名字,及犯越日字,亦有相左者,諸罪人正犯之外,辭連各人,及兩堡邊將,一倂拿來京司,査問,然後可得實狀矣。且見丙寅新事目中,若無査使,則監兵使,不爲論罪,而此則殺胡之事,旣已狼藉於各人之招,而胡人,至有來問之事,査事之有無,雖未可預料,監兵使及地方官邊將等,不可不急急拿來,以待之,若有査事,而牌文猝然來到,則甚可慮矣。上曰,曾於乙丑年,亦有此犯越之事,而未及發覺,自彼中有査使後,捧招罪人,今則自此已先發現,此是我國奸民蔑禁之致,而旣有殺掠之事,彼中査使來不來間,急送齎咨官,先爲奏聞,似可矣。行吏曹判書李濡曰,邊民旣已犯越,至於殺害胡人,不可僥倖,其不發覺而置之,齎咨官倍道急送之後,雖或値査使,猶勝於不送,亦不無所益也。申琓曰,若能疾馳,則數十日可達北京,必於三四日內發送,似當矣。李濡曰,庚辰年北道之民,有犯越者,謂其迫於飢饉乞食,故皇帝特令寬貸,今此咨文,亦以邊民飢饉犯禁之意措辭,似當矣。上曰,固宜如是措辭,可也。申琓曰,監兵使·守令·邊將及罪人,竝皆拿來事,分付,何如?上曰,分付拿來,可也。以上備局謄錄
府前啓,李廈成疏下事,沈尙尹事,停啓。朝報
上在昌德宮。停常參·經筵。
觀象監,自巳時至申時,日暈。啓。
知義禁姜鋧三度呈辭,及左副承旨崔重泰再度呈辭,以國忌齋戒,留政院。
備忘記,延礽君吉禮時,主婚臨昌君焜,鞍具馬一匹,使者全山君深,嘉禮廳堂上參判兪集一,各熟馬一匹,堂上參議韓聖佑,半熟馬一匹,判書趙相愚·閔鎭厚,各兒馬一匹賜給,參議申銋,勿論,都廳弼善金致龍,加資,正郞李震栻,半熟馬一匹,郞廳朴壽仁,上弦弓一張賜給,別工作監役官李顧,修理官直長柳光廷,奉事郭萬績,竝陞敍,員役工匠等,令該曹,米布磨鍊題給。
領議政申琓,吏曹判書李濡,請對入侍。
今日領議政申琓,吏曹判書李濡請對入侍時,前奉敎趙泰億敍用事,榻前下敎。
傳曰,僉正沈浩之喪,喪需葬需,從優題給,擔持軍,令本道,參酌題給事,分付。
領議政申琓,吏曹判書李濡,請對時,領議政申琓所啓,因李濡所達,請賞之事,臣亦有所達矣。上年賑恤後,諸道守令,從其賑政之能否,穀物之多少,次第論賞矣。諸道守令中,備穀數百石者,皆蒙陞資之賞,而黃州判官趙泰興,政治最於一道,備穀賑民之數,至於數千石,大米至於千餘石,而只蒙次賞云,或謂賑廳堂上,有引嫌之事,如是,而朝家論賞之道,致有不均之歎,與他爲守令陞資者,一體施賞,似宜矣。吏曹判書李濡曰,泰興,與臣雖無相避,而爲異姓四寸妹夫,故大臣之陳達者,此也。筮仕未久,準職除授,亦不害爲參酌施賞之道,此乃當初覆啓之本意也。申琓曰,若循序遷秩,則固然矣。以賞典言之,以筮仕未久而廢賞,殊涉不當矣。上曰,依此施行,可也。吏曹判書李濡所啓,淸州牧使李聖漢,曾以善治,有準職承傳,故除授本職矣。聞其到任後,盡心修擧,務祛積弊,本府應納大同木·軍布之爲色吏輩中間花消者,五十餘同,査出徵捧,此亦可見其爲政之一端也。監司,以病啓罷,而特命勿罷,在本邑誠幸矣。第監司之啓罷者,非直爲其病也,與新監司李德成,有世嫌故也。蓋聖漢之祖,丙子前,以奉使失對事,被罪之時,德成之祖,以禁府堂上,不過隨參,而以此爲嫌云,或自朝廷分付還任,未知,何如?上曰,監司狀啓中,有善治之語,故特命勿罷矣。聞吏判之言,有世嫌云,而此非擔當請罪之比,不過隨參而已。李聖漢,分付使之從速還任,可也。吏曹判書李濡所啓,今日將欲聚見飢民於賑廳矣。頃日分授監官,救活之意,有所定奪,而昨年設賑時,算員林埏,初旣救活飢民二百名,罷賑後篤疾尤甚者一百五十餘名,又與禁衛別武士金益大,分領救活,而出官錢料理,末終還納其本錢,外方之以私賑被賞者,多矣,而此輩尙未蒙賞,林埏則自戶曹陞差本廳之任,金益大則亦自該曹除授邊將,方可爲今日激勸之道矣。上曰,依爲之。以上春坊朝報
行吏曹判書李濡所啓,都城旣已定計,而頃日上敎都城定計之後,亦當增修江都者,誠爲允當,蓋必堅守江都,可使賊船,不得沿流而直上也。臣見前留守李健命而議之,則有數件定奪事,而已遞未及云。其中一件,卽邊將事也。江都雖置邊將,而無分領之軍,空手當亂,何以禦敵乎?且其鎭堡形勢,不成貌樣,自兵曹下送軍布,一年殆近百同矣。今若諸鎭,各置一哨之軍,又於西北間鎭堡疎闊之處,加設數鎭,以爲相望警報之地,似合於防守之道,而摩尼山近處浦口,有可以築堰作畓累百石者云,以此分給於各鎭堡,而無論公私田畓,從其附近,推移相換,使所屬一哨之軍,得以耕作,如屯田之法,則軍兵旣有食糧,可無渙散之慮,邊將收稅取資,亦可省兵曹軍布之費矣。築堰時物力,用米一千石,則可以完役云,而若出二千石,則以其米完役,以其米轉販,足以充其本數矣。此事,實係江都增修之策,擇其處幹能之人,及邊將中解事者,使之斯速堤築,似爲便利,故李健命,亦以爲然矣。領議政申琓曰,臣未見江都,未知形勢之如何,而曾聞四面沮洳,舟船無處止泊,人馬不得接足,故謂之天險矣。近緣士大夫家,築堰作畓之故,前日沮洳之地,皆成陸地云。臣常慨惋於此,方欲禁斷此弊矣。今此築堰之處,未知,地勢之如何,而前日所築之處,若防於保障之地,固當廢之,今何又開築堰之路乎?待新留守下去後,使之審察,若無所妨,則商量處之,似宜矣。李濡曰,築堰之弊,果有如領相所言者,而舊堰旣難盡廢,則今此一二處新築與否,別無損益於其間,而布置鎭堡,分給田畓,實是不可已之擧也。上曰,所達似好,新留守赴任後,更議稟處,可也。申琓曰,新留守李寅燁疏批已下之後,尙不上來,以當別樣催促矣。上曰,新留守斯速赴任之意,申飭,可也。申琓所啓,前日吏曹判書李濡所達,水原牧場,令飢民入耕事,旣已定奪,而第聞他場,無可合移放之處,且馬匹之移放者,多致傷死云,牧場周回廣闊,擇其水草豐足之處,聚會馬群於一邊,其餘則許令飢民耕作,而分付監牧官,與監官眼同定界,使之耕作,宜當矣。李濡曰,此非永罷牧場許耕之比,一邊牧馬,一邊爲農,似好矣。上曰,依爲之。以上戶曹謄錄
吏曹判書李濡所啓,全羅監司閔鎭遠,抵臣私書中,有云,南原·雲峯·長水等邑,間於湖·嶺,而有大賊竊發,時方多般機捕,而密探幾微,則將於四月八日,有大會於一處云,前長水縣監權卨在任時,善於治盜,而瓜滿見遞,欲爲啓請仍任,而交代已出,未易變通,權卨,宜待來頭附近邑有闕,更爲差送事,敢此仰達。上曰,依爲之。以上吏曹謄錄
入侍時,咸鏡監司李震休,北兵使李弘述,及當該守令邊將等,竝拿來事,榻前定奪。以上備局謄錄
上在昌德宮。停常參·經筵。
酉時,日暈兩珥,暈上有背。
司圃別檢李彦緯,位田打量後入來。
右尹金鎭圭再度呈辭,以國忌齋戒,留政院。
假注書洪禹瑞病代,以宋思翊爲假注書。
寧陵忌辰祭所內摘奸。以上春坊朝報
政院啓曰,咸鏡監司李震休,北兵使李弘述,慶源府使朴錫昌,慶興府使柳必興等,拿來事,命下矣。依例交代後,拿來,何如?傳曰,允。以上禁府謄錄
上在昌德宮。停常參·經筵。
領議政申琓,禮曹判書閔鎭厚,繕工提調洪受瀗,孝陵莎草修改事,出去。
京畿監司洪受疇,領議政申琓陪行事,出去。
下直,白翎僉使梁益命。
知義禁姜鋧三度呈辭。入啓。遞差。
護軍趙相愚上疏。大槪,臣於賜馬之命,有不敢晏受者,且臣病狀,一味沈篤,決無復起爲人之望,玆將血懇,冒死仰籲,乞收恩典,仍遞臣兼帶諸任,以安私分,以延殘喘事。入啓。答曰,省疏具悉。卿其勿辭,調理行公。
臨昌君焜上疏。大槪,敢陳私悃,冀蒙恩許事。入啓。答曰,省疏具悉卿懇。卿其安心勿辭往來焉。
左尹金鎭圭,左副承旨崔重泰再度呈辭。入啓。加給由。
拿來現告,慶源府使朴錫昌,慶興府使柳必興,阿吾地萬戶鄭世周,阿山前萬戶趙汝興。
禁府,李斗興,楊州延曙驛徒二年半定配。啓。
京畿監司書目,廣州呈,以修撰南就明辭職上疏上送事。啓。答曰,省疏具悉。爾其勿辭,上來察職。
京畿監司洪受疇,落後入來。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴·殺妻罪人金渭昌減死定配之命。請武明,令該曹,更爲明査處決。請還收禁衛營所屬所安島宮家折受之命。請修撰權以鎭削錄。請全羅兵使邊是泰遞差。請橫城縣監丁道徽罷職不敍。措語見上答曰,勿煩。
弼善柳成運上疏。大槪,春坊新命,忽下於千萬夢寐之外,庚牌繼降,嚴畏分義,不得不趨詣禁扃之外,而顧臣已試滓穢之蹤,決難復玷於离筵侍講之列。且臣情勢,有不可一刻離違供職者,玆敢悉暴危懇於天地父母之前,伏乞聖慈亟垂矜察,遞改臣職名,俾得專意救護事。入啓。答曰,省疏具悉。爾其勿辭,救護母病。以上春坊朝報
傳曰,備邊司郞廳都摠經歷洪以徵,奔走勤仕,已滿十五朔,依例陞敍,或守令除授。
侍講院啓曰,本院上下番十員內,輔德·兼輔德·兼弼善·兼文學·兼司書·說書·兼說書,俱未差,司書權世恒,呈辭,入啓,只有文學臣李東彦,而上下番,無以備員,今日政新除授弼善柳成運,卽爲牌招入直,而有闕之代,後日政,以在京無故人,盡爲差出,卽爲牌招,察任,何如?傳曰,允。以上吏曹謄錄
有政。吏批,以鄭澔爲咸鏡監司,崔元緖爲慶源府使,柳成運爲弼善,趙泰興爲戶曹佐郞,權爲執義,張成漢爲慶興府使,校書副正字單朴命世,黃欽爲大司憲,李思永爲大司諫。以上吏曹政軸
上在昌德宮。停常參·經筵。
繕工奉事韓璛,厚陵石物塗灰事,出去。
司饔直長李溥,提魚事,安山地出去。
下直,魚面萬戶申績。
左副承旨崔重泰三度呈辭,及司書權世恒再度呈辭。入啓。遞差。
傳曰,明日晝講爲之。
明日晝講正時,午正初刻。
領議政申琓,繕工提調洪受瀗,監役朴泰春,禮曹判書閔鎭厚,佐郞都永夏,孝陵陵上莎草修改後,入來。
府啓,請還收杭子炤等兄弟放歸田里之命。請還收北道守令邊將等減死定配之命,請還收殺人罪人李命·柳䤴·殺妻罪人金渭昌減死定配之命。請武明,令該曹,更爲明査處決。請還收禁衛營所屬所安島折受宮家之命。請修撰權以鎭削錄。請全羅兵使邊是泰遞差。請橫城縣監丁道徽罷職不敍。新除授大司憲黃欽,時在忠淸道洪州地,執義權,時在韓山地,請竝斯速乘馹上來事,下諭。答曰,不允。下諭事,依啓。
政院啓曰,卽者以侍講院草記,當此逐日開筵之時,上下番不備,殊甚未安,令政院,稟旨變通事,允下矣。政官卽爲牌招開政,差出闕員,仍卽牌招,以爲推移入直之地,何如?傳曰,允。
去癸未秋冬等褒貶,司議趙正誼,中。
禁府,李泓拿囚。啓。
謝恩,知義禁閔鎭厚,左副承旨任舜元,右副承旨黃一夏,同副承旨金致龍。
司書朴鳳齡,牌不進,依承傳罷職傳旨。傳曰,只推勿罷。以上春坊朝報
有政。兵批,以李頤命爲司直,金致龍爲副司果,崔重泰爲副司直,權世恒爲副司果。
吏批,以宋相琦爲弘文副提學,崔昌大爲兼司書,朴權爲吏曹參議,閔鎭厚爲兼知義禁,李觀壽爲軍資判官,金時澤爲繕工假監役,朴見善爲掌樂正,朴鳳齡爲司書。以上吏曹政軸
上在昌德宮。停常參·經筵。
典牲直長元命龜,柴場監刈事,楊根地出去。
繕工監役成壽雄,靖陵石物塗灰事,出去。
全城君混,加土事,楊州地出去。
京畿都事金普澤,全城君焜,陪行事,出去。
下直,北虞侯申命任,山羊會萬戶金尙輝,穩城府使沈益晉。
右尹金鎭圭三度呈辭。入啓。遞差。
弼善柳成運初度呈辭。入啓。給由。
傳曰,明日晝講爲之。
傳曰,雖不至大段有不平之候,今明日晝講,停。
右承旨韓聖佑上疏。大槪,臣於頃者,重得衄血之症,頃刻之間,流血數升,些餘精力,隨以消陷,而只以儀曹事務不煩,藥餌爲資,庶有支過之道,且當王子嘉禮迫近,不敢祈遞,以至今日矣。銀臺新命,又及此除,庚牌繼降,促臣入謝,不敢坐違,舁到闕下,而顧臣病勢,實非尋常,小用筋力,則神思眩怳,有若癡獃之人,稍得閉目鎭定而後,始知眼前人事,醫言此病,實由老境失血之過多,若不數月坏蟄,趁時治療,則必至於難醫之境。將此病狀,含恩畏義,强疾奔走,則溘然之期,未卜其不時,豈非悶憐之甚者乎?不得不冒死哀籲於天地父母之前,伏乞聖慈,察臣如許病狀,亟許遞免臣職名,俾得安意調治,以尋生路事。入啓。踏啓字。
大殿·中殿·世子宮·嬪宮,政院·玉堂問安。答曰,知道。
慶尙監司書目,固城等官呈,以惡虎橫行囕殺人命,至於三名之多,極爲驚慘事。
京畿都事金普澤,落後入來
藥房啓曰,臣等卽伏見政院之敎,有不平之候爲敎,臣等,不勝驚慮之至。卽與諸御醫等入診,詳知症候,然後可以議定當進之藥,敢來問安,竝此仰稟。答曰,知道。症候,已言于醫官矣。勿爲入診。
再啓曰,卽伏聞入侍醫官金有鉉·崔聖任等之言,上候,自今朝,左邊耳部之下,猝發赤暈,按之熏熱,耳後亦有結核之氣云,與諸御醫及鍼醫等商議,則皆以爲,此由於風熱上升之致,或不無轉成風丹之慮,連翹敗毒散,加黃芩酒炒,牛蒡子炒硏各七分,連進三貼,且以紫草膏及胎水,調白礬末,相間塗付,以爲淸熱消毒之地,宜當云,湯藥及塗付之劑,竝爲劑入之意,敢啓。答曰,知道。
司書朴鳳齡,牌不進,依承傳罷職。
禁府,姜碩望拿囚。啓。
忠淸監司書目,洪州牧使權,今月二十日遭母喪事。以上春坊朝報
上在昌德宮。停常參·經筵。
下直,富平縣監鄭治。
禁府,姜碩望拿囚。啓。疊出
弼善柳成運再度呈辭。入啓。遞差。
大殿·中宮殿·世子宮·嬪宮,政院·玉堂問安。答曰,知道。
藥房啓曰,春寒料峭,伏未審夜來,聖候調攝,若何?昨夕,伏聞入侍醫官等之言,左邊頭部,有微疼之候,四末亦有寒冷之候云,臣等伏不勝驚慮之至。昨入湯劑,進御之後,其有和解之效,而左耳下赤暈,亦有消減之漸乎?臣等,今日率諸御醫等趁早入診,詳知症候之加減,宜當云。臣等,通宵憂慮,敢來問安,竝此仰稟。答曰,知道。症候已言于醫官矣。勿爲入診。
吏曹啓曰,承旨及臺諫有闕,政事,取稟。傳曰,當日爲之。
全羅監司書目,順天府使趙九畹,龍潭縣令李大成,身病沈痼,久廢公務,不得已罷黜事。
謝恩,弼善朴見善,司書朴台東。
繕工直長柳光廷,順懷墓丁字閣樑上塗灰事,出去。以上春坊朝報
有政。兵批,以金鎭圭·韓聖佑·柳成運爲副司直,權世恒爲副司果。
吏批啓曰,判書服制,參議在外,小臣獨政未安,何以爲之?敢稟。傳曰,仍爲之。又啓曰,前黃州判官趙泰興,以善治善賑,加資事,命下矣。雖已資窮,未經準職,何以爲之?敢稟。傳曰,特爲加資。又啓曰,洪州牧使,今當差出,而本州物衆地大,素稱難治,不可不各別擇送,而擬望之人乏少,守令中竝擬,何如?傳曰,允。又啓曰,慶尙監司,今當差出,而擬望之人乏少,守令中竝擬,何如?傳曰,允。又啓曰,司諫今當差出,而擬望之人絶乏,未準限守令,竝擬,何如?傳曰,允。
吏批,以南正重爲慶尙監司,尹行敎爲洪州牧使,李禎爲順天府使,金鎭玉爲龍潭縣令。以上吏曹謄錄
吏批,以孟萬澤爲掌令,朴見善爲弼善,尹弘离爲禮曹參議,趙義耘爲工曹佐郞,李墪爲右尹,金演爲戶曹佐郞,金相稷爲執義,朴台東爲司書,孟萬澤爲司諫,呂必重爲掌令。以上吏曹政軸
上在昌德宮。停常參·經筵。
禮曹判書閔鎭厚,正郞尹憲周,厚陵石物塗灰事,出去。
繕工監役黃鍍,昭顯墓丁字閣修補事,出去。
下直,陽城縣監權益隆。
大殿·中殿·世子宮·嬪宮,藥房·政院·玉堂問安。答曰,知道。
嬪宮除服後,政院·玉堂問安。答曰,罔極。
藥房啓曰,日氣陰冷,伏未審夜來,聖候調攝,若何?伏聞昨夕入侍醫官等之言,自上左邊耳部紅暈,漸有熾蔓浮高之氣云,臣等,不勝驚慮之至。前入湯劑,連日進御之後,症候猶尙如此,則不可不及時受鍼。今日臣等,率諸醫入診,詳知卽今症候,以定受鍼當否,宜當。臣等,無任憂慮之至,敢來問安,竝此仰稟。答曰,知道。受針時入侍,宜矣。
判尹趙泰采初度呈辭。入啓。給由。
大殿受鍼後,大殿·中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
弼善朴見善上疏。大槪,春坊新除之命,遽下於已試僨敗之身,召牌繼降,嚴畏分義,不得不冒昧祗肅,而顧臣情勢,終有所不可仍冒者,不得不略暴情悃,冀賜斥退。且臣於直廬中,得聞母病猝重,方寸煎灼,不得不冒死哀籲於仁覆之天。伏乞聖慈,亟許遞改臣職名,俾得專意救護,以伸至情事。入啓。答曰,省疏具悉。爾其勿辭,救護母病。以上春坊朝報
禁府啓曰,楊州牧延曙驛徒配罪人李文興,曾因大臣陳達,使之上來,過其母葬事後,還配事,命下矣。今聞葬事已過,還送配所之意,敢啓。傳曰,知道。以上禁府謄錄
受鍼入侍時,藥房都提調申琓所啓,今番犯越事,實是意外,故定送齎咨官,使之汲汲入往者,慮有勅使牌文,不時出來之患,而監兵使以下,一倂請拿者,固出於重其事之意,而亦恐未及來待於査使之前也。第考見謄錄,則乙丑犯越時,監兵使及邊將等,不爲拿來,只遞其任,使卽上京,以待査使之來矣。前例旣如此,且査使,姑未先聲,出來遲速,亦未可預料,而北道飢荒,特甚,監兵使以下,拿來時,不但北路騷擾,羅卒往來之際,其弊不貲,此亦可慮,姑寢拿命,依舊例竝爲改差,仍令及時來到京中,以待北使,何如?提調李濡曰,自此先爲移咨,則與彼中發覺者,有異,在我之道,不可不如此,而頃日大臣之請拿監司以下,蓋亦出於重其事之意也。第丁丑謄錄,則邊將輩,亦不過改差,庚午年,則兵使以下,以其稽査之故,拿來矣。今審査啓,亦似稽緩,而若以犯越事,監司以下竝爲拿來,則反重於前例,當此北路飢荒孔慘之日,羅卒往來之弊,實甚可念,大臣所達,誠然矣。査使出來遲速,不可預料,今雖還寢拿命,必須速令交代,來待於京中,可無臨時窘迫之患矣。上曰,依爲之。以上禁府謄錄
引見入侍時,吏曹判書李濡所啓,賣爵募粟,出於凶歲萬不得已之擧,而在外則受帖者,只榮其身,元無軍役免除之事矣。庚申因湖西監賑御史所啓,創始勿侵軍役之例,當此良丁難得之日,不過納數石之米,而得免軍役,則殊非朝家軫念白骨隣族之弊,釐正變通之意,自今一依舊例,良人之受通政帖者,勿使免軍役,宜當,以此各別申飭諸道,何如?上曰,所達誠是,依爲之。左議政李畬曰,有役之類,旣不免役,則無役良丁,亦於歲抄時,不當以受帖減免,以此定式,可防良丁圖免之弊矣。上曰,依爲之。以上兵曹謄錄郞廳李聖運校正。日記〈廳〉郞廳愼爾復書。
上在昌德宮。停常參·經筵。
掌令呂必重上疏。大槪,霜臺新命,決非如臣已試蔑效者所敢承當,且臣宿患嘔逆之症,近復添劇,稽謝累日,不勝惶恐。懇乞亟遞臣職,以重臺閣,以安微分,兼陳區區所懷,以備裁幸事。入啓。
大司憲黃欽初度呈辭。入啓。給由。
政院啓曰,朝者,吏曹判書李濡,來詣政廳之後,聞掌令呂必重疏中,有侵逼政官之語,卽爲出去,將不得開政,何以爲之?敢稟。傳曰,牌招開政。
吏曹判書李濡,參判金宇杭,牌不進。
政院啓曰,吏曹判書李濡,參判金宇杭牌不進,推考傳旨,今方捧入,而政事命下之後,皆不入來,事體極爲未安,判書李濡,參判金宇杭,更爲牌招,開政,何如?傳曰,允。
吏曹判書李濡,參判金宇杭,再招不進。
禮曹判書閔鎭厚,正郞尹憲周,繕工副奉事韓璛,厚陵石物塗灰後,入來。
府啓,請還收杭子炤等兄弟放歸田里之命。請還收北道守令邊將減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹,更爲明査處決。請還收禁衛營所屬所安島,宮家折受之命。修撰權以鎭,請命削錄。請橫城縣監丁道徽罷職不敍。請全羅兵使邊是泰遞差。措語見上北兵使閔涵,爲人濫猾,行己賤汚,專以善事發身,曲逕媚附,是其伎倆,曾任統帥時,已多情態之可鄙,事體之無據者,今不必追論,而至於船運許多軍需所用未穀,肆然饋遺於金德遠寓居之所,藉令德遠,無罪在朝,身爲帥臣者,固不敢輦賄穀物於相門,而德遠,旣有救護逆豎之大罪,則渠何敢船運穀物,肆行賂遺,如是無忌乎?其貪縱無恥,放恣無嚴之罪,不可以事在旣往,而不爲懲治。請北兵使閔涵削奪官爵。六鎭中,慶源·慶興,關防最緊,當此生事邊郵之日,尤不可不擇差,而新除授慶興府使張成漢,爲人庸闒,素乏聲望,曾典郡邑,無一善狀,年且衰老,精神昏耗,關防重地,不可畀之如此之人。請慶興府使張成漢遞差。答曰,不允。
假注書宋思翊出使代,以朴始采爲假注書。
慶尙監司書目,以東萊府使李壄病重馳啓事,聖敎至嚴,不勝惶恐,露章自列,乞伏邦憲事上疏上送事。啓。答曰,省疏具悉。卿其勿辭察職。
檢閱李縡,牌不進罷職傳旨。傳曰,只推勿罷。
政院啓曰,吏曹判書李濡,參判金宇杭再招不進,推考傳旨,今方捧入,而成命之下,終不開政,事體極爲未安,所當更請牌招,而一日三招,有傷事體,何以爲之?敢稟。傳曰,明日開政。
答丘曹參判李光迪疏曰,省疏具悉。憂時進言,予甚嘉尙,宜令廟堂稟處,卿其勿辭察職。
檢閱李縡再招不進,依承傳罷職。以上春坊朝報
備邊司啓曰,都城增築事,定奪之後,臣等同往看審,東邊平易處,令五軍門,爲先分授,使之改築矣。禁衛·御營兩廳,則初頭設築之役,以其軍門財力,猶可擔當,而訓局·守禦·摠戎三軍門,則素無物力,必須自朝家劃給財力,然後可以始役。當此荐飢之時,國力罄竭,無他着手之地,取考前例,江都築墩及文殊·大興等築城時,或給江都米,或給流來軍木,以爲完役之地矣。築城之役,先爲浮石,然後可以始役,而三軍門,則初頭物力,亦無出處,江都米一萬石·留木二百同·南漢一百同,姑爲分給,而皆是待變之需,不可不充上其數,兩南儲置米及關西所在本司句管木,其數不貲,儲置米,各限五千石,句管木三百同,及時輸運以爲充上之地,何如?傳曰,允。以上禁營謄錄
備邊司啓曰,本司,武郞廳申憲周,奔走勤仕,已滿十五朔,依例陞敍,或守令除授之意,奉承傳施行,何如?答曰,允。備局謄錄
上在昌德宮。停常參·經筵。
夜五更,流星出文昌星下,入北方天際,狀如鉢,尾長三四尺許,色白,光照地。
祥雲察訪金舜衡,差使員上來。
大司憲黃欽再度呈辭。入啓。加給由。
中宮殿·世子宮·嬪宮,藥房問安。答曰,知道。
藥房啓曰,春寒未解,伏未審此時,聖候調攝,若何?耳部赤暈,已盡消減,而水刺寢睡之節,亦已復常乎?臣等憂慮未弛,敢來問安。答曰,知道。今己消減,水刺,幾盡復常矣。勿爲問安。
政院啓曰,卽者吏曹郞廳來言,今日開政事,命下矣。判書李濡,參判金宇杭,俱以病不來,參議朴權在外,不得開政云。判書李濡,參判金宇杭,竝卽牌招,使之開政,何如?傳曰,允。
吏曹判書李濡,參判金宇杭,牌不進。
京畿監司書目,道內各邑,去正月·二月兩朔,染病熾發,方痛九百五十六名,死亡二百三十一名,向差五百三十三名,民事可慮事。
兵曹判書尹世紀上疏。大槪,情勢之外,病勢危劇,斷無復起供職之望。伏乞聖慈,亟遞臣本兼諸任,以謝公議,以安私分,不勝幸甚事。入啓。答曰,省疏具悉卿懇。卿其勿辭,安心行公。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹明査處決。請還收禁衛營所屬所安島,宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。請北兵使閔涵削奪官爵,請慶興府使張成漢遞差。措語見上答曰,不允。末端事,依啓。
政院啓曰,吏曹判書李濡,參判金宇杭,牌招不進,推考傳旨,今方捧入矣。開政之命,今已經宿,而尙未擧行,事甚未安,更爲牌招,使之開政,何如?傳曰,允。
慶尙監司書目,河東縣監李萬楨,去月二十四日遭母喪,其代,令該曹擇差,從速下送事。
京畿監司書目,龍仁呈,以正言沈宅賢辭職上疏上送事。啓。答曰,省疏具悉。爾其勿辭,調理上來察職。
答掌令呂必重疏曰,省疏具悉。進言之誠,予用嘉尙,而第疏中所論,或侵逼銓官,殊失和平,或追提旣往,欲惹不靖,或祖述已甚,意在擠陷,忠讜之目,大不襯合,奬詡之請,亦涉謬戾,或抉摘文字,疑人諛悅,予甚不取,而一事不宜疊錄,則存其詳而去其略,未知其不可也。
吏曹判書李濡,再招不進後上疏。大槪,被斥臺疏,非止一端,慙悚縮伏,累違嚴召,敢陳危悃,冀蒙斥退事。入啓。答曰,省疏具悉卿懇。過當之斥,不必深嫌,卿其勿辭,安心行公。
吏曹參判金宇杭上疏。大槪,重被臺疏侵斥,不敢仍冒銓地,屢違嚴召,惶恐欲死,庚牌又降,不得不來詣闕門之外,而反復思量,終難冒進,略陳危悃,乞蒙鐫遞,以謝人言,以安私分事。入啓。答曰,省疏具悉。過當之斥,不必深嫌,卿其勿辭,從速察職。以上春坊朝報
上在昌德宮。停常參·經筵。
未申時,日暈。
慶尙監司書目,南海呈,以人物渰死,至於八名之多,極爲驚慘事。又書目,盈德呈,以人物二名虎囕致死,極爲驚慘事。
掌令呂必重啓曰,愚陋如臣,猥蒙洪造,忝竊匪據,亦已多矣。迺者霜臺新命,忽及於已試蔑效之身,臣仰感恩私,擬卽趨承,而宿患嘔症,近適添劇,稽謝累日,踧踖靡容,仍竊伏念人臣之職,貴在無隱,臺閣之責,不言有咎,敢持狂瞽之見,粗申芹曝之悃,及承聖批,辭意嚴截,開釋備至,臣奉讀以還,感激悸恐,繼之以慙恧也。臣雖譾劣無似,若其所論數件事,無非朝議之所關係,愚衷之所激發,而聖明於此,猶有所未盡開悟者,臣不避煩瀆之誅,敢冒鈇鉞而言之。近來政曹用人,階路甚窄,苟有不合時好,見忤朝論者,則或靳許新通,或慳擬舊秩,公議之拂鬱,已不可言,謁聖一榜,群情致訝,而試紙變通,適在臨科之日,則尹星駿之誦其所聞,胡大罪也,而坐廢累年,獨漏解澤,尹志和之引避也,冒嫌處置,輿憤已極,搪塞華顯,使不得接迹於言地,人之致惑於科事,因此益甚,故臣歷擧二臣之無罪,兼陳衆議之多端,庶幾以一言悟主爲期,何敢有故惹不靖之意乎?亦何敢預慮其不靖,而不爲一言,以負自欺之義哉?貪濁之行,人所同惡,僨事之罪,法所當治,二諫臣劾正之論,實出於不畏權貴,振肅憲綱之意,則可謂臺閣風采,而一言纔發,遽加摧折,是聖明,猶未盡燭於兩重臣之負犯,反咎言者,若是其太過也。夫趙泰采濫猾之狀,初發於關西,再露於守禦,此特其表著者耳。平生行己,唯利是趨,廣占田園,多行不義,臺啓旣發之後,猶且役役經營,無少顧忌,十手共指,紛然唾罵,今日朝廷,雖曰乏人,何必以此等鄙汚之人,苟充於列卿之位哉?李頤命,則耗財敗事之罪,本自不輕,其所任使之人,貽累門戶,獲罪朝家,而不曾疎斥,有所屬托,畢竟耗敗之患,實自致之,惟被刺擧之論,比諸媕婀苟容之類,豈不卓然高出,而聖明之所宜扶植奬翊者,孰有過於此哉?臣之許與兩臣者,旣如此,而聞見之詳悉,視兩臣,又有加焉,則祖述擠陷等敎,實非臣意慮之所及也。噫,言路開閉,係國家之興喪,凡時政之得失,官師之邪正,非言路,則無以達於上也。目今讜言不聞,巽懦成習,此豈言者之罪也?上焉聖明,靳於優容,下焉銓部,偏於用舍,其或語涉科試,則施以廢錮之罰,事關權宰,則加以傾陷之目,聖聰塞聽,直士緘口,臣未嘗不爲銓地慨惜,而論劾銓地,久爲當世之禁戒,故臣於疏中,不敢索言,自愧不免於疲劣之科,尙何有侵逼之意哉?至於玉署代撰之文,語涉溢美,有所不襯,天知神知,有如楊震之淸操,則謂之質神,容或可矣,下此則非其實也。顧瞻今世,未聞有此等節行,則騈儷一句,烏得免爲諛悅之歸乎?臣詣臺之後,伏見吏曹參判金宇杭辭疏,則因臣疏語,顯加譏斥,至謂有偏着之意,臣之疏意,實謂政官用舍之有所偏倚,而今宰臣,反以臣爲偏着,此果有得於反己循省之道耶?臣實未曉也。臣忝居臺端,敢陳一日之責,而人微言淺,上不見孚於君父,致勤嚴敎,下不見重於同朝,有此非斥,以此以彼,何敢靦然蹲冒於職次乎?請命遞斥臣職。答曰,勿辭,退待物論。
政院啓曰,吏曹判書李濡,參判金宇杭,昨日陳疏,旣已承批,政事命下之後,不可一向遷就,竝卽牌招,使之開政,何如?傳曰,允。
吏曹判書李濡,參判金宇杭,牌不進。
大司憲黃欽三度呈辭。入啓。遞差。
府啓,請還收杭子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹,明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。請北兵使閔涵削奪官爵。措語見上近來朝議橫潰,傾軋成風,惎間之輩,百計讒毁,必欲擠擊廷紳,壞敗朝著而後已。昨者掌令呂必重,托以進言,一疏擧措,極其陰詭,不用本府公用疏紙,不使該吏依例齎呈,潛使家僮,偕陪吏呈納,有若事係機密,不可煩泄者然,此已非士夫公言正議之體,而其言,始雖假托於陳戒,若其一篇精神,亶在擠擊壞敗,凡其五六事之所構成者,固已莫逃於淵鑑,批旨赫然,逐段辯破,而抑恐聖明,猶有所未盡覷敗其情態者。頃年崔世鎰之受嗾誣人之狀,旣已彰露之後,輿情莫不痛惋,而今必重,陽若目之以怪鬼,陰實傳受其心法,欲售網打之計,此固臺閣羞恥之事,而其餘臚列者,亦莫非救護私黨,用意陷人之態,請命遞差。答曰,不允。末端事,依啓。
弼善朴見善上疏。大槪,頃於直廬中,聞母病猝重,略陳情勢矣。日月之明,無幽不燭,特許恩暇,專意救護,而數日之內,症情添篤,夙夜扶將,方寸煎熬,嚴召之命,又降此際,分義私情,進退維谷,不敢坐違,趨詣闕外,而顧臣情理之閔迫,如右所陳,復此號籲,乞賜鐫遞,俾得終始救護,以伸人子至情事。入啓。答曰,省疏具悉。爾其勿辭,救護母病。
兼司書崔昌大牌不進,依承傳罷職。
政院啓曰,吏曹判書李濡,參判金宇杭,牌不進推考傳旨,方爲捧入,而今此政官之連次違召,蓋因被斥於臺疏,而昨日聖批旣已開釋,則不必以此一向過嫌,開政成命,已至三日,而尙不擧行,其在事體,尤極未安,吏曹判書李濡,參判金宇杭,更爲牌招,何如?傳曰,允。
吏曹判書李濡,參判金宇杭,再招不進。
政院啓曰,吏曹判書李濡,參判金宇杭,再招不進推考傳旨,今方捧入矣。開政成命,已至累日,尙未擧行,極爲未安,而一日三招,有傷事體,何以爲之?敢稟。傳曰,明日開政。以上春坊朝報
上在昌德宮。停常參·經筵
卯時至酉時,日暈。夜二更,月犯東井星。
正言宋宅相初度呈辭。入啓。給由。
京畿監司書目,漣川縣監金埁,不識進上事體之重大,罷黜事。
政院啓曰,卽者吏曹郞廳來言,今日開政事,命下,而判書李濡,參判金宇杭,皆以病不來,參議朴權在外,不得開政云。判書李濡,參判金宇杭,竝卽牌招,使之開政,何如?傳曰,允。
吏曹判書李濡上疏。大槪,情勢已極狼狽之中,昨日臺避,轉加一層,廉義所在,決無抗顔冒出之理,屢犯違慢之科,罪戾山積,今又召牌下降,不得不進詣闕外,申暴危悃,冀蒙亟賜鐫斥事。及參判金宇杭上疏。大槪,臣之當遞之端,旣非一二,而今於臺議重發之後,尤不可一日仍據,且其避辭中,至有論劾之意,則其在廉義,何敢揚揚冒出,以犯方生之議乎?召牌荐降,不得不黽勉趨詣於闕外,略暴危懇,昧死申籲,乞垂憐察,亟遞臣本職,仍治臣前後違命之罪,以肅朝綱,以安賤分事。入啓。
答吏曹判書李濡疏曰,省疏具悉卿懇。卿勿過辭,安心行公。
答吏曹參判金宇杭疏曰,省疏具悉。卿勿過辭,從速察職。
戶曹判書金鎭龜上疏。大槪,臣於憲官之疏,有不敢晏然,亟命鐫削臣職名,仍令有司,明覈科事之可疑與否,以快臺議,以安臣心事。入啓。答曰,省疏具悉卿懇。過激之論,不必深嫌,卿其勿辭,安心行公。
政院啓曰,吏曹判書李濡,參判金宇杭,承牌詣闕,以臺臣避辭中語,更爲陳疏退去,不得已捧入矣。開政之命下,今至四日,尙未擧行,不但事體之極涉未安,卽今許多窠闕中,臺諫·守令,俱係緊任,至於邊倅,尤爲急速差出,決不可一任其遷就。今則疏批已下,判書李濡,參判金宇杭,竝更爲牌招,使之開政,何如?傳曰,明日開政。
掌令李禎翊啓曰,臣以慶興府使張成漢遞差事,有所論列,蒙允矣。今聞物議,以爲臺啓中,曾典郡邑等語,未免差爽云,臣不勝瞿然之至。成漢之衰耗孱劣,已知其不合於邊防重地,故與同僚,相議論遞矣。追聞成漢,只經邊將之任,而及除峽邑,未及赴任,旋卽被彈見遞云,臣之所論典郡云者,果爲爽實之歸,其論事欠詳之失,著矣,何可一刻仍冒於臺席乎?請命遞斥臣職。答曰,勿辭,退待物論。
持平韓永徽啓曰,臣於頃日本府之坐,右僚,發慶興府使張成漢遞差之論,故臣亦隨參矣。今者右僚,以其曾典郡邑等語,未免差爽引避,臣旣與之同參,則難冒之勢,與右僚無異,請命遞斥臣職。答曰,勿辭,退待物論。
禮曹判書閔鎭厚上疏。大槪,人言可畏,席藁俟譴,乞命有司,詳覈事實,明施邦憲,以快群情事。入啓。答曰,省疏具悉卿懇。過激之言,不必深嫌,卿其勿辭,安心行公。以上春坊朝報
上在昌德宮。停常參·經筵。
日出時,日色赤。夜自二更至四更,有霧氣。
白峙僉使趙汝璋,差使員還下去。
下直,鐵串僉使尹弼周。
刑曹參議許玧,弼善朴見善初度呈辭。入啓。給由。
正言宋宅相再度呈辭。入啓。加給由。
政院啓曰,卽者吏曹郞廳來言,今日開政事,命下,而判書李濡,參判金宇杭,俱以病不來,參議朴權在外,不得開政云。再疏,旣已批下,不當一向引入,開政遷就,已至五日,事體極爲未安,判書李濡,參判金宇杭,竝卽牌招,開政,何如?傳曰,允。
又啓曰,掌令李禎翊,持平韓永徽,引避經宿,尙未處置,除受由在外外,未肅拜人員,卽爲牌招,使之處置,何如?傳曰,允。
傳曰,明日晝講爲之。
咸鏡監司鄭澔上疏。大槪,臣病伏田廬,累違朝旨,罪合萬死,方欲舁致輦下,恭請鈇鉞之誅,北藩新命,忽下於千萬夢寐之外,惶感冞切,來伏城外,而顧臣難冒之勢,比前陪蓰,敢陳血懇冀蒙恩許,伏乞還收新擢職名,以安愚分事。入啓。答曰,省疏具悉。卿其勿辭,速往欽哉。
護軍李世載上疏。大槪,病勢添重,無路供職,且於掌令呂必重之疏,有不敢晏然者,乞削臣摠管之任,以謝人言,以延殘喘事。入啓。答曰,省疏具悉。卿其勿辭察職。
謝恩,執義金相稷。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹,明査處決。請還收禁衛營所屬所安島,宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。請北兵使閔涵削奪官爵。措語見上竝引嫌而退。當初論遞,主意有在,則一端差爽,不必深嫌。請掌令李禎翊·韓永徽竝命出仕。答曰,不允。處置事,依啓。
傳,前兼司書崔昌大·朴鳳齡,竝敍用,副司果李光佐,去秋冬等居中,勿論。
掌令李禎翊,持平韓永徽就職。
工曹判書洪受瀗上疏。大槪,臣於前掌令呂必重之疏,有不敢一刻苟冒者,乞賜鐫削臣職名,仍令有司,明覈科事,以正國法,以謝臺議事。入啓。答曰,省疏具悉卿懇。不韙之論,何必深嫌,卿其勿辭,安心行公。以上春坊朝報
吏批啓曰,近日三司備擬之人,常患絶乏,卽今玉堂及臺諫闕員,當爲差出,而或居中或罷散,實無推移擬望之勢,合有變通之道,何以爲之?敢稟。傳曰,書入。又啓曰,博川郡守李濟冕,以開市差員,有指揮防塞之功,加資事命下矣。雖已資窮,未經準職,何以爲之?敢稟。傳曰,特爲加資。又啓曰,卽接禮曹移文,則孝陵參奉李明弼,身病甚重,不得察任云,改差,何如?傳曰,允。又啓曰,新除授順天府使李禎呈狀內,衰老之中,添得鶴膝之症,多般針灸,收效無期,以此篤疾,斷無赴任之望云。方當農節,曠官可慮,有難等待其差病,順天府使李禎,依近例罷黜,何如?傳曰,允。又啓曰,司議趙正誼,冰庫別檢申聖夏呈狀內,不但有情勢之難安,身病方極,決無察任之期云,竝改差,何如?傳曰,允。
吏批,以南彦昌爲羅州牧使,李頤晩爲綾州牧使,金德恒爲順天府使,朴昌漢爲豐德府使,權克升爲慶興府使,崔寔爲天安郡守,黃奎爲昆陽郡守,李昌謙爲漣川縣監,權緝爲河東縣監,李宜璋爲洪川縣監,李濟冕爲博川郡守。以上吏曹謄錄
義禁府啓曰,卽接月令醫員鄭道成手本,則時囚罪人田遇龍,本以抱病之人,聞其老母病重,晝夜用慮,全廢飮食,症勢添劇矣,聞其母訃,仍以昏窒,不省人事,多施樂物,亦無其效,卽今症勢,千分危重,方在奄奄中云。自前罪人病勢危重,則例有保放救療之規,敢此仰稟。傳曰,依爲之。以上禁府謄錄
吏批,以崔啓翁爲掌令,權尙夏爲大司憲,兼春秋單朴壽仁,李光佐爲獻納,李世載爲戶曹參判,李海朝爲副校理,邊佾爲冰庫別檢,韓泰相爲司儀,趙以初爲監察,姜琂爲司僕主簿,金胄賢爲孝陵參奉,南漢明爲長寧殿參奉,李萬始爲戶曹佐郞,李廷濟爲禮曹佐郞,洪萬選爲工曹正郞,李濟爲兵曹參知。以上吏曹政軸
上在昌德宮。停常參,只晝講。
日入時,日色赤。
下直,同福縣監李宇春。
正言宋宅相三度呈辭。入啓。遞差。
弼善朴見善再度呈辭。入啓。加給由。
右承旨任舜元初度呈辭。入啓。給由。
傳曰,明日晝講爲之。
晝講入侍,同知事兪得一,特進官金演,承旨金致龍,玉堂李晩成·金興慶,假注書朴始采,兼春秋尹天成·朴壽仁,武臣具鳳昌。
吏曹啓曰,臺諫有闕,政事,取稟。傳曰,明日爲之。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請北兵使閔涵削奪官爵。請橫城縣監丁道徽罷職不敍。措語見上新除授大司憲權尙夏,時在忠淸道淸風地,掌令崔啓翁,時在全羅道南原地,請竝斯速乘馹上來事,下諭。答曰,不允。下諭事,依啓。以上春坊朝報
司譯院官員,以都提調意啓曰,本院壬午秋冬等,癸未兩等褒貶,皆以都提調及提調有故,不得磨勘,今已過時,勢難追勘,依前例竝爲蕩滌之意,敢啓。傳曰,知道。以上司驛院謄錄
晝講時,同知事兪得一所啓,臣以北路事,久欲一陳,而登對時,每緣怱擾,今始仰達。臣於年前忝按北藩時,敢以關防要歇及邊備疎虞之意條陳,前後狀聞,伏惟聖明,有所記省也。北關嶺阨之險易,因難細論於卒乍之間,而故相臣金錫胄,論北路五衛事有曰,鬼門·磨天·磨雲之險難,比中國之二崤·六函,無以過此云者,誠有所見矣。臣以城津僉使,請兼防禦使,控扼嶺海,以爲緩急得力之地,自朝家採施,其詳,已載於八幅啓聞中,而臣於六鎭及三甲沿邊,足目俱到。且與營下將校之慣知遍踏者,按圖訪問,裁量籌決於心,故北地形勢,蓋嘗領略矣。天下有故,若使强隣,一失中州,則我國七鎭,當先受禍,而七鎭,無可防可守之勢,勢必長驅深入,而自七鎭至咸興,猶可一千數百餘里,而自甲山,踰厚峙嶺,直到北靑,則未滿三日程。自厚州及新塵坡知,由江口堡水洞,踰赴戰嶺,至咸興府,僅五日程。自別害,歷長津柵·黃草嶺,至咸興府,未滿四日程,而三·甲烽火,始於魚面,報于北淸,而江口以上,則俱無傳烽之報,又無屯兵之守。氷合雪凍之後,賊若竝日疾驅,則臣之前日狀聞中,咸興之人,門不及閉,而賊兵已到云者,實非妄言也。臣意則脫有事變,賊兵必自三·甲,直到咸興,咸興失守,則南北兩閫,正如遊鼎之魚,恐無以交兵血刃,鐵嶺以北,勢將捐而棄之矣。今以國家安不忘危之道言之,北關監兵三營,皆當繕兵備糧,以爲表裏捍禦之計,而咸興,是豐沛興王之邦,道臣開營之地,事體尤重,而巡營屬將官假率以下馬步兵吹旗手,竝一萬三百餘名,其數不及於南北兩閫。且南北兩閫所屬騎步兵,皆給二保,而巡營所屬,無一人給保,故軍裝器械,不成貌樣,名爲軍官,而無戰馬,不佩弓劍者亦多,軍伍之虧疎,推此可知,以此兵力,難以捍逿强寇。且北藩,異於他路,不可不稍加兵額,而亦必商量便宜,定給保人,然後可以慰軍情而成軍容也。南關十一邑中,十邑則皆屬南兵營,咸興一邑,則南兵營所屬軍兵,亦令移屬於巡營,作爲獨鎭,而給保等事,令廟堂商確,往復于本道監司,而處之,何如?上曰,北路形勢,卿旣爲國家深慮,而如是陳達,令廟堂商確而處之,可也。又所啓,中嶺,在於黃草嶺十里許,咸興府九十里之地,而實是天作之險。領敦寧尹趾完爲監司時,啓聞設置別將,築小城於嶺上,長可六十餘步,高可七尺,而自黃草嶺,至中嶺之間,只有一線石路,他無着足之地。若使數人,持銃憑城,則雖萬兵,不敢過山下,而但別將,自監營循例差出,自十月至正月,四朔入送守堡,而以本堡耗穀,給單料。其餘八朔,則寄食於營下,待之如此,故將校中稍優之人,不肯願差,其何以勸督軍卒,效力於緩急之際耶?設堡今已十八年,而軍額,僅至一百二十九名,帶率九十餘人,餉穀二百三十餘石,軍器,箭不過三十編,弓止於二十五張,鳥銃一百柄,火藥一百斤,鉛丸一萬箇,此亦皆自京軍門下送矣。臣嘗見其地形勢,餉穀數多,則難於糶糴,二百餘石之穀,年年取耗,則不爲不足。軍兵,則以二百名定額,敎以火砲,帶率,亦以百名定額,試以射藝,合置三百名,則足以臨亂守堞,而鳥銃·弓箭·鉛丸等器械,最甚零星,以各軍門所在者,自廟堂斟酌多少,分付下送,以爲不時之需。別將,則自監營極擇將校及南關武士中,熟知邊情而曉解軍務者,差出啓聞後,自本兵,成送敎旨。且依長津別將例,倂奴馬會減給料,用視朝家激勸之意,使邊上將士,賈勇效忠,而以長津,爲中嶺之警報,以中嶺,爲咸營之應援,則似合於備邊制敵之要,而三·甲江水,早冰晩解,自十月至二月五朔,別將,領土兵一隊,帶率五人,輪番守堡,似可矣。臣曾在北藩,以此陳請,前八幅啓聞中,廟堂回啓時,許多條件之中,不爲分明擧論,而玆事別無大段變通之端,不過以已設之堡,稍增兵額,加給戎器,自本兵成給別將敎旨,勸勉修飭,則其於北藩陰雨之備,必大有益矣。下詢于廟堂而處之,何如?上曰,亦令廟堂,稟處,可也。特進官金演所啓,湖西幅員不少,事務亦繁,監司責任甚重,而春秋鍊習之餘,瓜期已迫,道內民瘼,刑獄軍務等事,每患未及審察,以致事多疎漏,朝家方軫念海防。公州雙樹山城,雖云地勢偏少,三面險絶,前臨錦江,無遮絶防備之勢。且監司營舍,年年被其水害,有不得不移建之議,監營,移設於山城,修築城堞,蓄積軍餉,則足爲捍禦之地。況卽今創設軍兵,鍊習撫養之道,一年之內,決難周旋,依兩南例,二周年瓜遞,則似有成效,故敢此仰達。上曰,令該曹稟處事,命下矣。方伯之久任責成,已有先正之論,從前非不欲行之,而本道事力,有所不逮,始議而還止,終不得與嶺南一體絜眷矣。卽今本營形勢,未知其果無難行之弊,而事係大段變通,非本曹所可擅便,令廟堂稟處,何如?答曰,允。以上備局謄錄
禮曹判書閔鎭厚所啓,小臣所遭人言,實非尋常,猥上請譴之章,批旨溫諄,雖極惶感,猶不敢行公,連日縮伏私次矣。猝當莫重莫大之禮節,有不可累煩啓稟者,玆敢不顧一身之廉義,而冒昧請對矣。聖明逢此甲申之歲,追念舊事,有特命設祭之擧,凡在聽聞,孰不欽誦?第卽今事勢,雖與新經丙丁時事有間,亦不宜大煩耳目,故大臣收議,亦以爲難。今雖設祭,當就隱屛處行之,而伏見判付,以景福宮如何爲敎,臣見領議政申琓之議,則以爲聖意,實不爲偶然,不敢沮止,而請行於仁廟朝焚香之所者,蓋出於不煩耳目之意,景福宮則似爲未安云。今此親祭,實無古禮之可據,節目之間,不無妨礙,終必欲行之,則設壇於後苑,似或穩當,景福宮,在闕中有異,動駕行禮,誠恐太煩矣。上曰,以後苑定行,宜矣。參贊官金致龍曰,設行於春塘臺,似好矣。上曰,禮節,盡爲稟定,可也。閔鎭厚曰,位版,決不可造成,似當紙牓行祭矣。紙牓行祭,不載於五禮儀,只遷陵時,用紙牓,而考其謄錄,則別作位版,有趺有臺,以紙牓付之,今若造成位版,則勢將造成於他所矣。旣造之後,奉以神輦,往于祭所之際,事多難處,祭罷後埋安一節,亦甚難處矣。上曰,禮判所見,何如?閔鎭厚曰,臣素昧禮文,玆事,且甚重大,何敢有所容議乎?但私家多有紙牓行祭之時,而只以紙牓,付於交倚,公朝禮所不載者,或有參用私家禮之時,今若只付紙牓於交倚,則無乃爲穩也?上曰,位版,不必造成,以紙牓付貼交倚而行,可也。閔鎭厚曰,旣以紙牓設行爲定,則前日之夕,預爲紙牓,臨時貼付於交倚,似當矣。上曰,依爲之。閔鎭厚曰,祭物,當依大祀例備設矣。上曰,然矣。閔鎭厚曰,親祭時祭文,例使大提學,或提學製進,今亦依此擧行事,分付,何如?上曰,依爲之。閔鎭厚曰,臣曾以祝文不書彼中年號事,陳達矣。因諸議參差,未蒙施行矣。今番則不可不以崇禎書之,當書以崇禎幾年乎?抑書以崇禎後歲次云云乎?今去崇禎元年,爲七十七年矣。上曰,以崇禎七十七年書之,可也。閔鎭厚曰,今此設祭,只寓哀痛不忘之意,則樂章,似當陳而不作矣。上曰,然矣。閔鎭厚曰,凡大祭時,有毛血盤飮福之禮,而紙牓之祭,例從簡略,此兩節,似當減之矣。上曰,依爲之。鎭厚曰,望瘞一節,無可行處,紙牓及祝幣,竝爲燒火,似當矣。上曰,依爲之。鎭厚曰,望闕禮,則世子及百官,皆入來,而此與望闕禮有異,當以祭論之矣。太廟親享外,凡親祭,則世子別無入參之節,此則不當磨鍊,而百官陪祭一款,何以爲之乎?上曰,此實無前之禮,雖無百官可乎?鎭厚曰,凡親祭時,百官當爲陪祭,而行祭於闕中,則百官出入,似或難便矣。敢此仰稟。致龍曰,設祭處所,旣定後苑,則百官混入似煩耳目,若限三司·侍從·二品以上,則似無紛擾之事矣。鎭厚曰,問安,則二品以上進參,而陪祭,何可以二品爲限乎?此則尤無所據,元不陪祭則已,若陪祭,則百官,當盡參矣。上曰,百官不參,則殊無君臣上下與同感愴之義矣。鎭厚曰,然則百官陪祭事,當爲磨鍊於儀註矣。上曰,依爲之。鎭厚曰,祭享時,四品以上,例爲朝服,而今旣以哀感爲主,則不用華盛之服。且古事,雖不敢知,而似聞皇明時,我朝陪臣,以黑團領肅拜云,陪祭百官,皆着黑團領,似當矣。上曰,今當甲申年,故有此義起之事,陪祭百官,皆着黑團領將事乎?一體黑團領,似好矣。鎭厚曰,親祭,當用三獻禮耶?上曰,三獻宜矣。鎭厚曰,然則亞終獻,當爲差出矣。上曰,分付差出,可也。鎭厚曰,前弼善柳成運疏中,有殉節臣四十五人竝爲配食之請,此事,何以爲之乎?上曰,禮判之意,何如?鎭厚曰,殉節人致祭,例行於立慬之地,今此配食之請,未知其果合於禮意,而或以爲旣祭毅皇,則同時殉節之臣,竝祭似好云,故敢請上裁矣。上曰,元非大段,置之。鎭厚曰,皇后與皇帝,同死社稷,而此與廟祀有異,宜不得竝祭矣。上曰,然矣。鎭厚曰,祭所,旣非外處,則自內臨時動駕,直請壇所,似宜矣。上曰,唯。鎭厚曰,以明紀編年,考見干支,則甲申年皇城淪陷之日,乃三月十八日,故臣曾以此陳達於啓辭中矣。柳成運疏,則以爲十九日,是臣不能詳考而然耶。令儒臣廣加考出,何如?上曰,予亦考見,則明是十八日,而令儒臣考出,誠爲得宜矣。依爲之。鎭厚曰,柳成運之疏,今無回啓之事,敢達。上曰,然矣。以上禮曹謄錄
同知事兪得一所啓,治國之道,政法不明,則敎化不行矣。臣於待罪本職後見之,擊錚傳旨,無日不下,或一日而再下,此由於國綱解弛,風習渝敗之致,誠可寒心。謹按法文,父子分辨,刑戮及身,嫡妾分辨,良賤分辨四者外,切勿捧入,故曾在先朝,故判書朴長遠爲大司憲時,陳達於筵中,四件事外,請依國法勿爲捧入,則先大王,慮有抱冤未伸之患,許令捧入後察處,當宁戊午受敎,擊錚,非四件事者,竝令嚴刑,而衰老殘弱之人,或不無致斃之患。臣意雖非四件事,孫爲祖父母,妻爲夫,弟爲兄愬冤者,及此外至冤極痛之事,則勿爲嚴刑,似合伸冤枉恤刑獄之道,而以微細猥越之事,闌入闕庭,驚動天聽,極爲駭愕,此類則依受敎,申明嚴刑,而亦當嚴立科條,諭示中外,然後可防其弊也。上曰,雖非四件事,若有冤痛之事擊錚者,則竝加詳察,依此擧行,可也。參贊官金致龍曰,驚動天聽,何等重事,而近來擊錚者,漸至紛紜,如田畓奴婢相訟等事,事甚微細,而必皆登聞,豈有是理哉?此後,則當捧者捧之,不捧者勿爲捧入,何如?得一曰,國法雖如此,四件事外,自外不捧,則抱怨茹痛之人,籲訴於何處耶?亦似有弊,捧入後,察其事情而稟處,似可矣。上曰,微細之事,亦皆擊錚,極爲寒心,而稱以微細,自外退却,則亦不無弊端,雖非四件事,捧入後,刑官觀其原情,可施者施之,不可施者,置之,可也。得一曰,近來人不畏法,或有願留守令而擊錚者,或有非理爭訟而擊錚者,或有小事之當呈該司該邑而擊錚者,尤極無嚴。此類則議啓後,非理好訟者,依續錄全家徙邊。構誣訟官者,依明廟朝受敎,杖八十。越訴及濫僞者,依宣廟朝受敎,杖一百,事理重則論以訴不以實徒三年之律。以山訟擊錚,移京兆者,摘奸覈處後,誣訴者,則還送法曹,考律定罪,則猥雜之弊,可以少防矣。上曰,依所達擧行,可也。以上刑曹謄錄
上在昌德宮。停常參·經筵。
自卯時至午時,日暈兩珥,暈上有背,色內赤外靑。未申時,日暈。酉時,日暈右珥。夜一更二更,月暈。
右承旨任舜元,刑曹參議許玧再度呈辭。入啓。加給由。
弼善朴見善三度呈辭。入啓。遞差。
持平金萬謹上疏。大槪,伏蒙恩暇,往省先壟,歸到江外,得見前掌令呂必重疏本,提起壬申科事,至以考官親屬參榜爲言,臣於釋褐之初,旣被崔世鎰之構誣,而今者憲臣,又襲其餘論,臣不可晏然而已。伏乞亟命鐫削臣職名,仍令有司,明査其科事之可疑與否,以存國體,以安私分事。入啓。答曰,省疏具悉。爾無所嫌,勿辭察職。
平安監司書目,昌城等三邑呈,以朴成中等三名,爲虎囕死事。
慶尙監司書目,晉州呈,以驛保鄭武應,虎囕致死事。
政院啓曰,今日賓廳引見時,兩司當爲入侍,而諫院,無行公之員,除在外人外,大司諫李思永,未肅拜,獻納李光佐,纔到城外,亦未肅拜,大司諫李思永,獻納李光佐,竝卽牌招,以爲推移入侍之地,何如?傳曰,允。又啓曰,卽者吏曹郞廳來言,今日爲政事命下,而判書李濡,參判金宇杭,俱以病不來,參議朴權在外,不得開政云。判書李濡,參判金宇杭,竝卽牌招,使之開政,何如?傳曰,允。
大司諫李思永上疏。大槪,臣於前冬,重被儒臣之論斥,今不敢冒出,而憲臣之疏,尤有所難安者,召牌之下,又未祗赴。乞罷臣職,仍治臣罪事。入啓。
獻納李光佐牌不進,依承傳罷職。
傳曰,今日晝講,停。
府啓,請還收炤等兄弟放歸田里之命。請還收北道守令·邊將等,減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。上曰,武臣論劾,或以貪虐,或以駄載,爲題目,予未知其穩當也,勿煩。又所啓,請橫城縣監丁道徽罷職不敍。上曰,守令數遞,民受其害,至於江原道,則凶年特甚,賑政方張,臺官風聞,如或失實,則迎送有弊,故姑令推考,觀其緘辭而處之矣。如是持久,予未知其,可也,勿煩。前啓北兵使閔涵削奪官爵事,停啓。
咸鏡監司鄭澔催促發送事,及北兵使閔涵遞差事,榻前定奪。
答大司諫李思永疏曰,省疏具悉。已諭於諸臣疏批矣。卿其勿辭,從速察職。以上春坊朝報
引見入侍時,行戶曹判書金鎭龜所啓,樂工·樂生,元無坊役之事矣。纔因漢城府査正變通,勿論有無,率使之一倂應役,而此類,本自外方上來,旣無根着,逐日習樂,且無暇隙,而其中無率丁者,尤無應役之勢,故以此報于備局,則回題內,樂工生,與他司所屬,事體不同,無率丁之類,尤難差役,而定奪未久,有難續續變通,自本院更稟爲當云,臣方待罪本院提調,故敢達。上曰,樂工,異於他役,形勢則然,而如此等事,初不通議于各其司,乃有此續續變改之擧,初不如不爲也。領議政申琓曰,此乃閔鎭厚爲判尹時所變通者,伊時,廣加通議云,而亦有所不能遍問於各司,致有如此之弊,而樂工,則不可與他役比矣。上曰,依所達爲之,可也。以上掌樂謄錄
入侍〈時〉,領議政申琓所啓,此則前江華留守李健命,狀啓也。御營廳所築龍堂寺創設之地,卽本府居幼學宋植世傳之田也。請依都元帥權慄,進士姜尙武亭基給價例,願得其價,累次呈訴于本府,本府亦以此意,報于備局,故具由啓聞之意,題送矣。今此啓本中,龍堂寺基一百六十五間,乃是宋植世傳之基,曾前旣有姜尙武等給價之例,則似當令該曹一體給價,俾無不均之歎矣。上曰,依爲之。戶曹判書金鎭龜所啓,頃者黃海監司狀啓,以黃州需用浩繁,別收米勿爲上送,元稅米太,亦許捧留,存本取耗,以補支用。平山·金川別收米及元稅,亦爲劃給,俾得支保爲請,而備局覆啓,以爲黃州別收米,則依狀辭許給,而田稅捧留,誠爲重難,平山·金川別收米,亦當一體許給,而田稅,旣令作錢,以備尤甚處賑資,前頭亦有不時客行,則自本道報該曹,參酌劃給云矣。卽接本道移文,則黃州別收米大小米竝一千九百餘石,平山二百餘石,劃給兩邑,金川則每年例給別收米二百石,而今年,因朝令減半,故二百石不足之數,殆至六十餘石,請以他邑米充給云。金川形勢,固宜優恤,而無他變通之道,平山旣是隣邑,且不至於金川之尤甚,別收米,亦爲仍留,以此推移充給於金川,而元稅旣已作錢之後,本道不可擅自盡用,更通本曹,出用之意,分付,何如?上曰,依爲之。以上備局謄錄
入侍時,戶曹判書金鎭龜所啓,田稅,乃惟正之供,代捧不可,而不幸連値凶年,稅入大縮,百官頒祿,軍兵放料,十分苟簡矣。戶曹所需田米,專靠於海西,而本道凶荒最甚,各邑所捧,或減數,或作錢故,卽今本曹,遺在甚少。至於軍兵放料,兩西貢物,皆以大米,相參代給,而上年三南田結大縮,大米亦將難繼,此甚可慮。本曹一年應下之數,殆近二萬石,而今年當納,不過萬石,以此何能支用?海西各邑之或減數作錢者,今難變通。關西洊飢,雖海西,無甚異同,近年凡田稅穀物,使之捧留聚置。今年年事,比海西,亦爲稍勝,關西沿海不遠處田米二萬石,從便除出運來,而此乃限明年春夏需用之資,不必一時盡數運來。趁今秋前,連續運來,則可以支用,而所載船隻,則京雇價下送,何如?上曰,允。以上戶曹謄錄
入侍時,右尹尹就商所啓,臣軍門敎鍊官金天兌,明敏解事,將校中不易得之人,而新差森森坡萬戶,在前軍門,或當任事之時,則差除邊將之人,亦多變通仍任矣。卽今將始修築之役,無可任事者,誠爲可悶,微末邊將之事,如是仰達,極涉未安,而議於都提調及兵判,則旣是可使之人,當此鉅役之時,陳達變通無妨云,故敢達。上曰,仍任,可也。以上御營廳謄錄
入侍時,領議政申琓所啓,此則慶尙監司朴權狀啓也。曾因東萊府使李埜狀聞,倭館所給公米及公木,各年各邑未收,至於數萬餘石之多。代官等,以催促運送之意,懇請不已,前頭若不連續入給,則頭倭,不久當爲出來催促云,若果出來,則接待之際,其弊不些,且不無生梗之慮,未收各邑使之査出狀聞矣。今則抄出各年條未收各邑,請令廟堂,稟處其罪狀矣。各邑未收,多少不同,而其中慶州未收最多,韓命相爲首,柳以復次之云。倭館應給之米,如是遷就不給,致有倭人之詰責,事之可駭,莫此爲甚,而柳以復,則只是壬午一年,而在任,僅七朔,此則容有可恕之道,而韓命相,則三年之內,未收之多,至於米三千餘石,木數十同,不可無論罪之擧,令攸司稟處,何如?上曰,依爲之。以上禮曹謄錄
入侍時,校理李晩成所啓,昨日因禮曹判書閔鎭厚所啓,皇城淪陷之日考出事,命下矣。考見明紀編年及明史本末,則毅宗皇帝自盡之日,明是十九日未明之時,此外無他可考之書矣。上曰,以此日,分付擧行。
禮曹啓曰,今此親祭時紙牓,書以大明毅宗皇帝神位,恐爲得宜,且考見大明祭禮,則皇明祭享之牲,只曰犢一,而上帝則用蒼犢,星辰太歲,用純色犢,我朝太廟用黑牛,文廟用黃牛,則今當用何牛乎?且旣無亞獻,則犧牲看品祝幣燎火等節,只令大祝擧行乎?竝此仰稟。傳曰,依啓。當用黑牛,犠牲,禮曹堂上看品,祝幣燎火時,該房承旨,偕詣擧行,可也。又啓曰,三月十八日,卽去甲申年皇城淪陷之日,故今此宣武祠愍忠壇致祭,以今月十八日設行事,啓下矣。今以毅宗皇帝昇遐,在其翌日,退行親祭於十九日,則宣武祠愍忠壇致祭,亦當退行於十九日乎?敢稟。傳曰,依爲之。以上禮曹謄錄
有政。吏批,以朴鳳齡爲正言,李有壽爲工曹佐郞,柳光廷爲造紙別提,朴台東爲弼善,權宇亨爲司藝,李觀命爲獻納,趙泰億爲典籍,宋思翊單付學錄。吏曹政軸
上在昌德宮。停常參·經筵。
夜一更,月暈。
右承旨任舜元三度呈辭。入啓。遞差。
忠淸監司書目,忠州牧使南致熏,身病久苦,還任無期,不得已罷黜事。
傳曰,晝講,明日爲之。
奉常主簿金南賮,柴場摘奸後入來。
注書洪禹瑞上疏。大槪,臣於前掌令呂必重之疏,有不敢一刻晏然於職次者,情窮勢蹙,縮伏累日,一向泯默,亦有所不敢,玆敢冒死號籲於宸嚴之下。伏乞聖慈,俯察危懇,亟命鐫削臣職名,仍令攸司,明覈科事,以快人心,以安私分,不勝幸甚事。入啓。
政院啓曰,兵曹判書尹世紀辭疏批下之後,再疏到院,連日退却,而尙未行公,本兵重任,不宜久曠,兵曹判書尹世紀,卽爲牌招察任,何如?傳曰,允。
兵曹判書尹世紀,牌不進。
副修撰金興慶上疏。大槪,臣重得寒疾,五日不汗,症勢漸劇,決難在直,玆申疾痛之呼,仰瀆仁覆之聽,乞遞臣職,俾得退歸私次,隨便將理,以尋生路事。入啓。
江原監司書目,洪川縣明火賊,突入官庫段,未及打破,守直軍全有尙,逢刃致斃,事甚驚慘事。
兵曹判書尹世紀上疏。大槪,情勢之外,病勢危苦,嚴召之下,未克祗赴,臣之罪戾,益無所逃。伏乞聖慈,亟遞臣本兼諸任,仍治臣違慢之罪事。入啓。答曰,省疏具悉卿懇。意外侵斥,在我何嫌,須勿過辭,速出行公,毋曠職務。
答注書洪禹瑞疏曰,省疏具悉。爾無所嫌,勿辭察職。
答副修撰金興慶疏曰,省疏具悉。爾其勿辭,調理察職。
參知李濟辭職上疏。入啓。答曰,省疏具悉。爾其勿辭察職。
京畿監司書目,驪州呈,以左議政李畬辭職上疏上送事。啓。答曰,省疏具悉卿懇。綴拾星駿輩餘論,欲售傾軋之計者,不滿一哂,何至引嫌?卿其安心勿辭,卽日還朝,用副虛佇之望。仍傳曰,遣史官傳諭。
義州府尹書目,謝恩使先來,三月初七日亥時量,還渡江事。
京畿監司書目,南陽府同推殺獄罪人金自雄,空官時,乘夜逃躱,日限已過,尙未捕得,府使尹就五罷黜事。啓。只推勿罷。以上春坊朝報
侍講院啓曰,本院上下番十員內,輔德·兼輔德·弼善·兼弼善·兼文學·兼司書·說書·兼說書,俱未差,只有上番文學臣李東彦,下番司書臣朴台東,連日入直矣。司書臣朴台東,今日政除拜弼善,下番無他推移替直之員,不得已以上番,姑降入直,而下番有闕之代,以在京無故人,趁速差出,卽爲牌招察任,何如?傳曰,允。以上吏曹謄錄
備邊司啓曰,本司武郞廳訓鍊副正閔遠重,副司果鄭恪,奔走勤仕,已滿十五朔,依例陞敍,或守令除授事,捧承傳施行,何如?答曰,允。以上備局謄錄
上在昌德宮。停常參·經筵。
刑曹參議許玧三度呈辭。入啓。遞差。
大司諫李思永初度呈辭。入啓。給由。
吏曹啓曰,承旨有闕,政事,取稟。傳曰,當日爲之。
政院啓曰,今日晝講爲之事,命下矣。玉堂下番副修撰金興慶,以身病,受由出去,無他推移入侍之員,今日晝講,何以爲之?敢稟。傳曰,停。
傳曰,明日晝講爲之。
持平韓永徽啓曰,本府,以全羅兵使邊是泰,橫城縣監丁道徽等事,有所論啓矣。伏見日昨筵中未安之批,臣竊慨然也。是泰之不法罪狀,略擧其梗槪於啓辭中,初不纖悉歷數者,槪出於不欲迫切之意,而經省其事,未槪聖聽,臣於是不得不索言也。海南謫配人沈檀,身負重罪,肆行毒螫,村里受害,愁極生變,至欲陰害,檀亦不得不移居水營之底,是泰擅發軍丁,逐日圍護於檀之所住家,彌至累朔。且慮欲害沈檀者持刃出入,多發將士軍卒,防守四方城門上下,出入之人,無不脫衣搜檢,以至往來斷絶,其爲擧措之可駭,莫此爲甚。如是之際,其所罄竭營儲,糜費饋遺,曲從請囑,貽害軍民之狀,不可毛擧,南來之人,至以爲沈檀設鎭,顧此罪犯,實關國綱,若以請遞之啓,謂之擬律太輕,則臣固無辭,安有負犯如此,得免簿罰,而反有陞除之理乎?貪虐駄載,世稱劾武夫之好題目,而苟其人也,果能畏法愼身,無甚爲害於軍民,則臺閣,亦何所憎嫉於武臣,而必欲構罪於白地乎?至於丁道徽之日事沈酗,專抛賑政,衆口難掩,而家在一日之程,親戚故舊,布在其境內及隣邑,今年峽邑之大殺,民將無遺,賑穀升斗,實關赤子須臾之命,而公儲糶穀,偏給親舊,或至濫用大手,駄輸本家,亦相陸續,則此人之仍置於其邑,便益一日之民害。臺閣所聞,不啻目見,此啓之持久,只爲橫民之可矜,而聖上,反以賑政方張,迎送有關爲慮,其於愍恤峽邑之意,不亦左乎?噫,居臺閣者,受人主耳目之寄,論一二無狀不法之閫帥·邑宰,而不惟不賜開許,反示不信之色,國家言責之地,未必不因如臣等輩而日以益輕也。且臺閣之論事,必聽公誦之言,又參眞的之證,十分無錯而後,方發白簡,此固國朝所以許開風聞之路,而今殿下,乃以風聞不實爲敎,此無非今日臺閣,不能見信於君父之致,其何可抗顔於臺列,復當論事之責乎?請命遞斥臣職。答曰,勿辭,退待物論。
政院啓曰,卽者吏曹郞廳來言,今日爲政事,命下,而判書李濡,參判金宇杭,俱以病不來,參議朴權在外,不得開政云。判書李濡,參判金宇杭,竝卽牌招,開政,何如?傳曰,允。
執義金相稷啓曰,臣於再昨榻前連啓時,末端兩件事,至於措辭批下,臣意以爲,今此聖批,蓋出於開釋之至意,則引此爲嫌,似涉太過,故循例承批而退矣。今者同僚,至於引避,臣之不卽自列之失,在所難免。且北兵使閔涵論劾之啓,方在本府,而伊日筵中,大臣陳達,有遞差之命,故仍停其啓矣。今聞物議,以爲此乃削奪之啓,而遽卽停止於遞差之後者,大失論事之體云,然則臣之率爾停論之失,亦難自解,以此以彼,俱不可一刻仍冒於臺席,請命遞斥臣職。答曰,勿辭,退待物論。
掌令李禎翊啓曰,臣自數昨,重得感寒,委頓昏昏,決無自力供仕之望,不得不尋單請急,而見阻喉司,方切悶蹙矣。伏聞日昨筵中,全羅兵使邊是泰及橫城縣監丁道徽遞罷之啓,不惟不賜允許,反降未安之敎,臣不勝瞿然,繼之以慨然也。邊是泰之恣行不法,南來之人,無不傳說,丁道徽之專抛賑政,峽民之怨,有耳皆聞,隨聞刺擧,爲軍民也,爲賑飢也。同僚,旣以此臚陳,而臣不敢一一索言,以犯疊床之戒,而緣臣疲劣,言不見信於君父,致勤聖敎,其何敢一刻冒廁於臺端乎?請命遞斥臣職。答曰,勿辭,退待物論。
校理李晩成上疏。大槪,敢陳愚見,冀蒙財察事。入啓。答曰,省疏具悉。進言之誠,予用嘉尙,兩件事,或沮戱大計,或請罷廳號,至謂有思亂者,殊涉妄率,引年之規,流來已久,則角勝之說,未可曉也。
副修撰李㙫牌不進,依承傳罷職。以上春坊朝報
政院啓曰,承旨有闕之代,今當差出,而親祭不遠,不可不預爲備員,以在京無故人差出,下批後,卽爲牌招察任,何如?傳曰,允。又啓曰,因弘文館草記,下番,將未免闕直,令政院稟旨變通事,允下矣。今日旣有開政之命,以在京無故人,差出闕員,仍卽牌招察任,何如?傳曰,允。
吏批啓曰,獻納,今當差出,而擬望之人乏少,未準限守令,竝擬,何如?傳曰,允。以上吏曹謄錄
禮曹啓曰,卽接濟州牧使李喜泰狀啓及膳狀,則上年十一月朔所封酸物十九運·二十運進上及正朝陳賀箋文方物進上所載船隻,元無到陸之事,似由於洋中敗沒,故宗廟·永昭殿·敬寧殿薦新唐柚子,代以靑橘,充數封進矣。船隻敗沒,固非人力所容,而莫重薦新,終致闕封。至於以他果代封,尤是前所未有之事,當該牧使李喜泰推考警責,代封靑橘,則移送司饔院,以爲內入之地,何如?傳曰,允。以上禮曹謄錄
有政。兵批,以南五星爲北兵使。
吏批,檢閱單李縡,李培爲繕工直長,李觀命爲校理,尹天成爲直講,洪重楷爲忠州牧使,權世恒爲司書,李㙫爲副修撰,金儁相爲刑曹參議,李世松爲監察,兼春秋單崔慶湜,李海朝爲獻納。吏曹政軸
上在昌德宮。停常參·經筵。
日出時,日色赤。夜自一更至五更,月暈。
大司諫李思永再度呈辭。入啓。加給由。
持平金萬謹初度呈辭。入啓。給由。
行副司直金鎭圭上疏。大槪,臣於前掌令呂必重之疏,凡所被構者,有罪一端,此在國體,宜有卞別枉直之道,而恭俟累日,迄無處分。玆敢席藁自列,伏乞亟命攸司,就臺疏與臣疏,悉覈其有罪無罪,使國體得擧,私冤亦伸事。入啓。答曰,省疏具悉。諸臣疏批,已諭予意矣。卿其勿辭,從速察職。
注書洪禹瑞病,代以李峻爲假注書。
假注書朴始采出使,代以趙聖復爲假注書。
謝恩,左副承旨尹弘离。
政院啓曰,校理李晩成牌不進,罷職傳旨,今方捧入,而晝講時刻,旣已臨迫,玉堂不備,今日晝講,何以爲之?敢稟。傳曰,停。
校理李晩成,檢閱李縡牌不進,依承傳罷職傳旨。傳曰,只推勿罷。
玉堂箚子。大槪,請持平韓永徽,掌令李禎翊出仕,執義金相稷遞差事。入啓。答曰,依啓。
檢閱李縡上疏。大槪,臣所遭非常,決難抗顔冒出,召命荐至,情地愈蹙,玆敢趨詣闕外,仰伸疾痛之呼,冀蒙矜諒,以卒生成之澤事。入啓。答曰,省疏具悉。爾無所嫌,勿辭察職。
校理李晩成上疏。大槪,妄進瞽言,遽承嚴批,出伏私次,恭俟誅譴,格外恩命,已極感惕,庚牌荐臨,分義是懼,不得不進詣闕外,而顧臣情勢,決難抗顔復出,冒申危懇,冀蒙斥罷事。入啓。答曰,省疏具悉。爾其勿辭察職。以上春坊朝報
義禁府啓曰,以慶尙監司狀啓,刑曹啓目,前慶州府尹韓命相,移本府處置事,允下矣。韓命相,時在忠淸道公州地,依例發遣府書吏,拿來,何如?傳曰,允。以上義禁府謄錄
上在昌德宮。停常參·經筵。
江原監司書目,病勢沈重,列邑賑事,不得巡審,且於橫城縣監丁道徽被彈事,不能自安,敢暴情實,冀蒙恩遞事,上疏上送事。啓。答曰,省疏具悉。韓一愈之事,極可痛駭,令攸司拿致京獄,剝割屯民,怨毒飛語之狀,別爲嚴覈,依律重究,卿其勿辭察職。
大司諫李思永三度呈辭。入啓。遞差。
持平金萬謹再度呈辭。入啓。加給由。
吏曹啓曰,臺諫有闕,政事,取稟。傳曰,明日爲之。檢閱李縡牌不進,依承傳罷職傳旨,傳曰,禁推。
掌令李禎翊,就職後啓曰,頃日本府之坐,橫城縣監丁道徽不治不法之狀,與同僚,相議論啓矣。卽伏見江原監司洪萬朝疏本,則張皇辭說,與臺閣角勝,必欲白脫其私黨。且其所稱道徽者,與臺啓,節節相反,臣不勝駭然也。道徽罪犯,已悉於論啓中,今不必更爲煩陳,而道徽之家住不遠,親舊布列,駄輸頻數,分糶不均,峽民呼怨,惟願速去,東來之人,無不傳說,而今道臣,欲生曲護之計,隱然以臺啓,歸之於偏聽造謗者之言,而有此脅持眩惑之擧。噫,臺閣論事,旣許風聞,則臺啓方張之日,道臣,憑藉屯監之事,爲管下急急分疏,而抑勒侵斥,乃至於此,如許事體,曾所未見而未聞也。臣於此,已不可晏然,而殿下又於答萬朝之批,至令攸司,有究覈飛語之命,何其待臺閣太薄,而偏信藩疏至此哉?以此以彼,俱難一刻仍冒於臺席,請命遞斥臣職。答曰,勿辭,退待物論。
持平韓永徽,就職後啓曰,臣卽伏見江原監司洪萬朝疏本,怒臣之彈劾丁道徽,盛稱其治績,替爲分疏,隱然以臺啓,歸之於信聽構誣者之言,臣於此,不勝駭然也。道徽不治不法之狀,已載於前日啓辭及避辭,今不必覼縷,而此蓋往來東峽者之所共傳說,不啻眞的,而今道臣,欲護其管下,乃欲置之白脫之科,豈有如許事體乎?臣之所聞,固非一端,而道臣之抑勒脅持者,大都爲道徽地耳。此固不須多辯,而當臺啓方張之時,急急伸救,有若角勝者然,此豈藩臣事體之所可爲耶?然彼旣以臣之所論,謂非公議,至目以全出白地,則臣於此,已不可晏然,而聖上,因其所論,至令攸司,嚴覈重究。噫,萬朝之以臺論,歸於造謗者之構誣者,已蔑視言官,而今聖上之有此處分,蓋謂臣信聽懷嫌者之飛語,以論無罪善治之良吏也。因一藩臣之疏,待臺閣太薄至此,參以彼此,俱不可一刻仍冒於臺端,請命遞斥臣職。答曰,勿辭,退待物論。
戶曹參判李世載辭職上疏。入啓。答曰,省疏具悉。卿其勿辭察職。
咸鏡監司鄭澔上疏。大槪,冒萬死敢陳區區私懇,冀蒙矜許事。入啓。答曰,省疏具悉。卿其依疏辭往來焉。
禁府,李縡拿囚。啓。
慶尙監司南正重上疏。大槪,臣爲母病醫治,自南邑受由上來,路聞嶺臬新命,驚惶震惕,直欲逃遁而不可得也。如臣負累之蹤,決無抗顔承命之理,來伏城外,瀝血哀籲,伏乞聖明,俯賜諒察,亟許鐫改,仍命選部,刊臣姓名於仕籍,以謝公議,以安私分事。入啓。答曰,省疏具悉。旣往之事,不必追咎,卿其勿辭,速往欽哉。
禮曹,靈春君涏,今日卒逝云,當日停朝市。啓。以上春坊朝報
上在昌德宮。停常參·經筵。
左副承旨尹弘离上疏。大槪,臣於病蟄垂死之中,遽叨喉司新命,扶擁入謝,委頓直廬,而症情添加,萬無復起供仕之望。伏乞特垂憐察,亟許遞免,俾得就私調治,以尋生路事。入啓。踏啓字。
政院啓曰,今日賓廳日次,兩司當爲入侍,而大司憲權尙夏,掌令崔啓翁,在外,執義未差,掌令李禎翊,持平韓永徽,引避退待,持平金萬謹,呈辭入啓,大司諫未差,司諫孟萬澤,獻納李海朝,在外,正言朴鳳齡,未署經。正言沈宅賢牌招,使之入侍,何如?傳曰,允。
持平金萬謹三度呈辭。入啓。遞差。
正言沈宅賢牌不進,依承傳罷職傳旨。傳曰,只推勿罷。
政院啓曰,今日賓廳引見時,兩司無入侍之員,正言沈宅賢,啓請牌招矣,違牌不進,他無入侍臺官,事甚未安。今日政新差大司諫李世載,卽爲牌招,使之入侍,何如?傳曰,允。
大司諫李世載,牌不進。
傳曰,大臣·備局堂上引見。
謝恩,左副承旨李震壽。
今日引見時,兵曹判書尹世紀,判義禁洪受瀗牌招察任事,及淸州牧使李聖漢遞差事,及諫院未署經守令,除署經發送事,下敎。
兵曹判書尹世紀上疏。大槪,情勢之外,卽今病狀,實無自力供職之望,嚴召之下,亦不敢屢犯違慢之誅,强疾扶曳,來伏禁扃之外,而咫尺天陛,末由致身,不得不陳疏退去,伏乞聖慈,亟遞臣本兼諸任,俾得及時醫治,以延殘喘,不勝幸甚事。入啓。答曰,省疏具悉。卿勿固辭,速出行公。
工曹判書洪受瀗上疏。大槪,頃陳請罪之章,濫蒙鐫諭之恩,惶感之餘,情地愈蹙,尋單縮伏,恭俟譴罰之加矣。不意玆者,恩召儼辱,嚴畏分義,不得不來詣闕門之外,而顧臣所遭,有非尋常,科事未按覈之前,臣固負罪之人也。其何敢晏然冒出,自辱其身,貽累淸朝,而終爲妄廉之歸哉?玆敢留疏徑退,以待處分,伏乞聖明,將臣本兼諸務,亟許鐫改,且先治違慢之罪,不勝幸甚事。入啓。答曰,省疏具悉。卿勿固辭,速出行公。
引見時,吏曹判書李濡所啓,頃者臣等,聚見飢民於賑廳,其時不過二千餘名,計給乾糧,而昨又聚見,分給乾糧,則其數比前倍加,幾至五千名。率多嶺西·海西流丐之類,而其中京城之民,亦多有冒入者,有難卒然區別。設粥一款,從前雖知其難行,而前頭則亦不可不設粥,以爲觀勢處之地,故卽依上年例,設粥於江倉,敢此仰達。上曰,依爲之。禮曹判書閔鎭厚所啓,故相臣金尙容江都死節時,其孫壽全,年方十三,在其側,命僕掖歸,挽衣泣不去曰,當從翁逝,尙何歸?僕亦不去,遂同死。尙容行狀,卽其弟文正公金尙憲所撰,而詳載此事矣。壽全,以幼穉之年,知其必死,而終不避去,與祖同死烈焰。以尙容之大節,而又有如此之孫,豈不奇特哉?昔魯人汪踦,以童子,死於國事,聖人稱之。今壽全之死,亦可謂死於國事,則何可無旌表之典乎?臣雖待罪禮官,旌閭事體重大,不敢直請,下詢于大臣而處之,何如?上曰,此事,何如?領議政申琓曰,金壽全事,臣亦嘗聞之,而素所嗟嘆者也,以其小兒之故,迄無表章之典,而稚幼之兒,猶能如此,尤極稀貴。依閔鎭厚所達,旌表之,似可矣。上曰,旌閭,可也。
刑曹判書兪得一所啓,臣方待罪於宗廟署提調,有稟定之事,故敢此仰達。殿閣有雨漏處,則例皆移安,而龕室外牀卓簾席有修改處,則不爲移安矣。每年春秋,祀官與本署提調,眼同奉審,執頉處,輒卽隨毁隨補者,非但事體至重,自上展謁親享時,如有下詢之事,則實甚惶悚,故些少傷處,亦卽補綴,而以今番修改時言之,二室則移安,其餘龕室,則不爲移安,而五六十市人入役之際,雖加嚴飭,不無喧譁雜擾之事,太廟肅敬之地,事之未安,莫此爲甚。臣意則春秋奉審,依前執頉大段傷破處外,勿爲這這修補,以三年或二年,爲定限,竝爲移安後,一時修改,則恐似得宜。下詢于大臣而處之,何如?領議政申琓曰,臣曾於待罪禮曹,春秋奉審之際,心竊未安,而他無變通之道,故只自泯默而已矣。凡簾席等物,片片補綴,雖於宗廟至尊之處,猶且惜費如此,祖宗廟節省崇儉之至意,於此,亦可見矣,而一二室所傷處,隨缺隨補之際,每致市人匠手輩喧鬧於至敬之地,誠極未安。若限二三年定式修改,似爲得宜矣。得一曰,凡於奉審時,龕室榻下,則無以審視,而今番修改時見之,移安兩室榻下席,靡不傷破。今若限年定式,竝爲移安後修改,則此等處,亦可以一時修補矣。上曰,限二年定式修改,可也。以上春坊朝報
入侍時,禮曹判書閔鎭厚所啓,頃日賓廳引見時,臣有他公故,不得入侍,而得見擧行條件,則因戶曹判書金鎭龜所達,有樂工樂生防役減除之事,而聖敎以續續變通爲慮,誠爲允當矣。近來人思自便,應役者,無不謀免,如樂工·樂生,自庚子事目,已入應役之中,戊寅年分,吏曹判書李濡爲判尹時,更爲申明。其間雖因提調送言或移牒,姑許減役,而別無入啓變通之事,則當初應役之狀,可以知之。今雖以本役之苦,許減防役,有率者,則似不當一倂許減矣。臣今雖移京兆,而新頒事目,乃是臣之所磨鍊者,而擧行條件,不甚明白,如或眩於奉行,故敢達。上曰,伊日筵中,亦以無率丁者減役之意,分付矣。領議政申琓曰,樂工,與他司下人不同,故從前有防役勿侵之規,此乃無率之謂也。有率者,則不當混減矣。鎭厚曰,擧行條初頭,以自前勿論有無率,不爲防役爲言,而末端則歸重於無率者,而亦無區別之語,此不明白矣。上曰,只無率丁者,許減防役,可也。以上掌樂院謄錄
入侍時,右尹尹就商所啓,今月念後,諸軍門當爲分掌伐石,而以木物與生葛輸運事,船隻送于水上,故役丁炊飯木,未及措備矣。四山稚松,多有枯損者,令監役量宜斫給,而斫伐之際,不無雜人混斫之患,諸軍門,各出一百名赴役,而自漢城府,成給帖文,使之斫用,則庶無中間虛疎之弊矣。上曰,依爲之。以上漢城府謄錄
禮曹判書閔鎭厚所啓,因防役事,又有所欲陳者矣。戊寅事目中,以北岳祭所修掃時,多有防民之弊,差出壇直,使之擔當,故今番申明時,仍舊書入矣,及臣待罪禮曹後問之,則北岳元無祭壇,故不得差出云。此是啓下公事,禮曹所當具由陳達,而仍置至今,誠爲未安。所謂防民之弊,只是司憲府·奉常寺下人憑藉侵責之事云,而當此良丁難得之日,不必差出前日所無之壇直。壇直則仍勿差出,此後司憲府·奉常寺下人,如前作弊,則各別隨現痛治事,捧承傳施行,恐爲得宜,故敢達。上曰,依爲之。以上漢城府謄錄
行吏曹判書李濡所啓,臣往見都城各軍門分授處地臺,則大抵堅固,而其間或有病處,或有完處。今若盡數改築,則功役必鉅,不必盡撤改之,而浮石,則京山近處,亦宜盡爲鑿破也。我國不知燔甓之法,而槪聞南漢燔甓事,則匠手二名,助役八名,合十名,而一朔捧萬丈云。以此計之,則功力不甚多費,浮石則視燔甓所入,不害倍蓰,而五軍門一時浮石之際,亦多傷人之慮,且不如燔甓之簡便,而至於女城,尤不可不用甓矣。武臣崔文徵,往北京,學得燔法。當此春夏間易就之時,試令燔造,則可知其成不成,令五軍門,浮石外一邊燔甓,似可矣。禮曹判書閔鎭厚曰,築城事,專委於五軍門,則凡係役事,臣固不敢參涉,而此在諸大將商議,從便而處之,何必續續稟定於上前耶?竊聞外議,或以浮石爲勝,或以燔甓爲勝,設令以甓築城,何可全不用石?以石築城,亦何可全不用甓耶?一邊浮石,一邊燔甓,知其功力之多少,事勢之難易,然後方可決其取舍矣。李濡曰,閔鎭厚之言,不然。我國之人,雖知中原甓築之堅好,而以其未詳燔法之故,凡於築城,必以石而不以甓者,此也。今當大役,石與甓,功力之難易自別,而旣有南漢燔甓已試之事,使五軍門,依此法燔造,果能善成,則以甓完築,如中原之制,實合便宜,而此非臣所可直爲分付於五軍門者,安得不稟定於榻前乎?領議政申琓曰,中原則皆燔甓築城,而我國之人,不曉其法,故臣曾以請得匠手之意,有所仰達矣。若能善燔,則功役可省於石築,而我國之人手生,故以千張計之,則不成者居半,故兩大將,皆以此爲慮,故有所持難矣。體城,雖以石築,至於雉堞·女城等處,則不可不用甓,一邊浮石,或定解事之人,差送監官,試燔於土城可燔之處,若能善燔,則量度事勢,推移用之,未爲不可耳。韓城君李基夏曰,李濡,以燔甓之功,省石之倍重爲言。甓築,豈不好矣,而若或値雨,則所燔者不成,至於石,則毋論風雨,固可浮出。臣意則雖多費物力,而東西平衍處,用石堅築,至於險高處,則漸次燔甓築之,似好矣。右尹尹就商曰,先爲浮石,築其平衍處,而燔甓之役,則措備木物,漸次爲之,似可矣。閔鎭厚曰,爲先始役,燔甓果勝於浮石,則以用甓築城之意,定奪於榻前,固無不可,而何必以燔甓之意,先爲煩稟乎?浮石·燔甓兩役,似當從速竝擧,以觀其便否之如何耳。申琓曰,浮石,方爲始役,燔甓事,亦爲分付,可矣。上曰,甓與石,各有用處,而稟定則是也。竝行浮取燔造,以堅固爲主而築之,可也。以上禁營謄錄
備邊司啓曰,都城修築之役,五軍門,今方措置物力,將於念間,始爲浮石,而曾前築城時,皆有擇日告祭之例,今亦令該曹斯速擧行,何如?答曰,允。
領議政申琓所啓,此卽京畿監司洪受疇狀啓也。因陽川縣監李斗相牒報,以爲鐵串浦,乃是江都往來之直路,且章陵陵行大路,亦由於此,故自朝家,出給物力,勸募僧徒,使之築成石橋,且移孔巖津船於楊花渡,以便公私往來之路矣。今者自壽進宮,築筒於鐵串坪,防塞大路,當初造橋移船之遠慮,盡歸虛套,從速變通事,令廟堂稟處矣。鐵串橋,旣是陵行大路,又是江都往來所由,當初築橋移津之意,實非偶然,宮家雖或築筒,豈無隨便儲水之道,而必至斷塞大路耶?一依道臣狀聞,分付該宮,使之隨便築筒,俾無官路斷絶之弊,何如?上曰,依爲之。又所啓,此則全羅監司閔鎭遠狀啓也。右水營虞候朴荃,發關徵債,多般橫侵之狀,事極可駭,爲先罷黜,其罪狀,令攸司稟處,而左水使邊是泰不能戢下之責,在所難免,薄罰警責之意,亦令廟堂稟處矣。朴荃之罪狀,該府方爲勘處,而是泰,爲其主將,不能禁斷營下,致有此擧,亦不可無警責之道,邊是泰從重推考,何如?上曰,依爲之。又所啓,都城修築之役,今方經始,臣因此亦有所仰達矣。茂朱赤裳山城,未知創於何時,而蓋自勝國時所置也。以其地勢之險絶,故旣奉璿錄,且置史閣,而曾在壬戌年間,道臣狀請,驪陽府院君閔維重,爲備局堂上,建請於朝廷,且與大臣相議,本邑陞爲府使,仍成獨鎭,且兼守城將,定給傍近五六邑,使爲屬邑,若有緩急,則慶基眞殿,欲爲移奉之計矣。厥後道臣,不能遵守其法,以爲眞殿·璿錄所奉之地,若廣設守備,則反爲寇賊之所必來,反不如不爲設備,有若閑慢之地,則賊必不來云,而罷其屬邑及守備,仍成廢城,事甚無據矣。旣奉璿錄與史閣,則事體固自不輕,而況有移奉眞殿之議,則何可視同等閑之地,廢其城而不爲設備乎?聞傍近如錦山·長水等數邑,旣無所屬,其地民人,皆願入守此城云,使之仍屬於此城,城堞之頹圮者,使本官,隨便修繕,則別無大段動民之事,而功可易辦矣。監司閔鎭遠素嘗留意於此等事,頃日蛟龍山城修築之意,亦已狀請,使之待秋爲之矣。此城事體,不比於蛟龍,而想或未及講究之致也。使與本官商確,從便修築,且定給屬邑,以爲同力守護之地,似當矣。行吏曹判書李濡曰,赤裳,旣是史閣所在,亦當奉安眞殿,而當初屬邑,爲其有弊,劃給錦山之安城面於茂朱,陞爲府使,使之專意管城,而前後守令,徒以官閑邑饒,樂爲休息之所,而至於山城,則全然抛棄,以致漸至頹毁,事極寒心。屬邑還定便否,雖未知其如何,而第當專責本官,使之修治矣。刑曹判書兪得一曰,臣於待罪湖藩及昨年奉使時,再次見之,赤裳形勢,誠爲險絶,可作守禦之所,又是璿閣史庫奉安之地,視他山城,事甚重大,而守土之臣,曾不修築,一任頹廢,我國凡事,誠可寒心也。其地,盡是石山,雖以雜石壘積,亦可以守城。當此信地講定之日,宜令修築,而本道監司閔鎭遠,處事詳審,使之商量而繕治,似可矣。申琓曰,號以赤裳者,以其屛石削立如裳故也。其險可想,而前後守臣,不體朝旨,至使信地,一任頹廢,極爲非矣。今不必動民廣築,雖本邑,亦足爲之,而所屬之邑民丁,皆以爲便云矣。李濡曰,修築之難,亦不如他山城,只以雜石壘積而已,險絶處,則或有高不過女城者,不必多費民力,前後守令之廢而不修者,誠爲無據。今難一一追論其罪,而卽今府使金洵,方自任所上來,見臣論及此事,臣以此言之,使之着實繕治矣。上曰,當初築城,意非偶然,事當隨毁隨補,而前後守令,全不留意,極爲無狀。令本官修治事,分付,可也。申琓曰,屬邑事,何以爲之乎?上曰,令本道監司,問議處之,可也。申琓所啓,此卽江原監司洪萬朝狀啓也。因金化縣監鄭覺先牒呈,以爲嶺西被災八邑,因是監賑御史狀啓,常平賑廳耗穀,皆許賑,而本縣,則有賑廳耗穀一百五十餘石,而以其不入於尤甚之中,故不得取用云。且鐵原·金化·洪川等三邑被災,與尤甚八邑無異,而獨漏於尤甚之中。目今飢民日滋,賑穀甚少,實有麥前難繼之患,依八邑例,兩廳所管耗穀,一體劃給事,令廟堂稟旨指揮矣。金化等三邑,當初狀啓,入於尤甚之中,而因諸道分等,尤甚之外,又出尤甚之尤甚者,曾所未有之規,降其尤甚於之次,故漏於尤甚中云者,出於此也。三邑,皆以峽中殘邑,被災最酷,卽今民間飢饉之狀,誠如道臣狀聞。朝家宜有一體濟恤之道,一依道臣所請,以此劃給,俾補賑資,則峽邑飢民,庶免捐瘠之患矣。上曰,依爲之。以上備局謄錄
有政。吏批,以具夏柱爲內贍奉事,趙泰億爲兵曹佐郞,鄭世會爲司宰主簿,金相稷爲掌樂正,崔重泰爲禮曹參議,李箕洪爲執義,李世載爲大司諫,兪彦明爲持平。吏曹政軸
上在昌德宮。停常參·經筵。
卯時,日暈。夜一更,月暈。
下直,文義縣令黃啓河。
假注書朴始采書啓,臣承命馳往于驪州睡谷村左議政李畬所住處,傳諭聖批則以爲,臣立朝無狀,行不見信,被疑罔極,無以自湔,人言未已,愈出愈甚,使搢紳蒙汚,朝著不靖。究厥所由,罪皆在臣,今當屛廢,沒齒自省,旣往冒進,爲罪已大。今臺臣疏避,專以試紙事,爲行私之證。臣欲抗顔自辨,羞恥益甚,何得復就百僚之首,以重浼淸朝乎?區區衷懇,庶幾天日臨燭,瀝血控籲,佇蒙體諒,而不意恩批靳許,史官遠臨,開釋勤諄,促臣還朝,臣惶駴感泣,益無所逃罪也。臣病勢方苦,精神迷昧,稍俟小定,當復以一疏,申暴危悃云矣。敢啓。傳曰,知道。
政院啓曰,諫院,久無行公之員,正言朴鳳齡,除授已久,尙未署經。況且前頭親祭不遠,不可不預爲備員,除在外人員外,大司諫李世載,正言沈宅賢,竝卽牌招察任,何如?傳曰,允。
冬至使書目,二月二十二日北京離發,今月初一日,到山海關,渡江之期,似在今月念後事。
謝恩,正言沈宅賢。
大司諫李世載,牌不進。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請平壤囚人李旭梟示境上,以振國法,以快人心。措語見上臺閣之風聞論事,自是職責之當然。日昨憲臣之論罷橫城縣監丁道徽者,蓋出於隨聞論列之意,而江原監司洪萬朝,敢於臺啓方張之日,投上一疏,專意分疏。其所謂屯監罪犯,姑未知實狀之如何,憲臣所聞,亦未知果出於何處,而臺官,旣採所聞而擧正,則爲道臣者,何敢爲容護一私友之計,徑以臺閣所論,勒驅於一屯監,爲眩惑天聽,遮截國家耳目之路哉?其蔑臺閣壞事體之罪,不可不懲,請江原監司洪萬朝罷職。京畿監司洪受疇,衰朽鈍滯,都無可取,而聖上,擢置畿輔重地,其在感激圖報之道,惟當克祛己私,盡心奉公之不暇,而種種疵政,無非出於私之一字,一道之內,民怨大播。就以陽智事言之,初有法外之請托,而怒其不卽奉行,終置之於下考。其倅之治最道內,民皆頌德,有耳皆聞,有口皆言,特以私屬未售之故,斥去善治之守宰,國家之置方伯考績,豈爲其逞私憾之地哉?此而置之,後弊無窮,請京畿監司洪受疇罷職。鎭岑縣監李峻,到任旣久,爲政漸滑,其所擾民不法之事,固非一端,而以其田結事言之,多作隱結,使其兄居在隣境者,私自買賣於民人等,民人等,亦利其價歇,每當年分之時,預納其價於峻兄,而得免徭役,故本邑之民,仍號以李戶,爭相買得,以致賦役不及於富戶,侵虐偏苦於貪戶。如此欺公罔民之人,不可置之字牧之任,請鎭岑縣監李峻罷職不敍。新除授獻納李海朝,時在京畿廣州地,司憲府執義李箕洪,時在忠淸道延豐地,持平兪彦明,時在京畿衿川地。請竝斯速乘馹上來事,下諭。竝引嫌而退。論劾峽守,旣據公議,而道臣之疏,顯加抑勒,則避辭糢糊,辨釋不明,有壞臺體。不可仍在,請掌令李禎翊,持平韓永徽遞差。答曰,不允。下諭及處置事,依啓。前啓全羅兵使李碩寬罷職事,停啓。以上春坊朝報
上在昌德宮。停常參·經筵。
下直,慶源府使崔元緖。
賑恤廳啓曰,飢民設粥事,旣已定奪於榻前矣。監賑郞廳,以司僕主簿姜琂,廣興主簿李廷晉差下,使之察任,何如?傳曰,允。
吏曹啓曰,今此親祭時,奠幣爵酒官實預差,當以本曹參議及曾經淸職之人差出,而卽今堂上通淸人中,在京無故者絶乏。前大司諫李喜茂·申銋,雖是曾經淸職之人,亦在罷散,無他推移差出之勢。合有變通之道,何以爲之?敢稟。傳曰,竝敍用。
兵曹口傳政事,副司直李喜茂·申銋。
吏曹啓曰,臺諫有闕,政事,取稟。傳曰,過齋戒後,爲之。
慶尙監司書目,東萊等官呈,以今月初五日下雪,事係變異事。以上春坊朝報
上在昌德宮。停常參·經筵。
觀象監,自巳時至酉時,日暈。夜一更二更,月暈兩珥。自三更至五更,月暈。啓。
京畿監司書目,驪州呈,以左議政李畬上疏上送事。啓。答曰,省疏具悉卿懇。纔諭予意,更何多誥?卿其須念國事,亟斷巽牘,安心就途,勉副至望。仍傳曰,遣史官傳諭。
明日親祭時,大駕出宮正時,三更四點,親祭正時,四更一點,開門,二更一點。以上春坊朝報
上在昌德宮。停常參·經筵。
觀象監,夜一更月出時,月色赤。啓。
大駕入齋室後,藥房·政院·玉堂問安。答曰,知道。
親祭罷後,藥房·政院·玉堂·二品以上·六曹問安。答曰,知道。
平安監司·義州府尹書目,謝恩使一行,本月十四日戌時量,還渡江事。
假注書李峻出使,代以金始鑌爲假注書。
禁府,李徵楫拿囚。啓。以上春坊朝報
上在昌德宮。停常參·經筵。
辰巳時,日暈兩珥。
大司諫李世載上疏。大槪,臣之病勢,一向沈痼,召牌荐臨,竟未祗赴,擧動盛儀,又未趨參,惶縮罔措,罪合萬死,且於擊錚人誣訴,有不可晏然者。懇乞亟遞臣職,以安微分,以延殘喘事。入啓。答曰,省疏具悉。卿其勿辭,從速察職。
全羅道進士曺根夏等上疏。大槪,敢冒萬死,請亟擧先正臣文元公金長生從享文廟之典,以壽道脈,以光斯文事。入啓。答曰,省疏具悉。已諭予意於前後章甫之疏批矣。
正言沈宅賢啓曰,臣於日昨鎭岑縣監李焌論罪之啓,焌之名,誤以埈字書入。此雖出於怱卒間未及覺察之致,人名誤書,自在應遞之科,則已難在職。且於京畿監司洪受疇請罷之啓,亦不無疎漏之失。蓋臣自湖邑上來時,病滯近畿,細聞民間公頌之言,道臣不治不公之聲,大播道路。臣之所得於耳者,姑不欲彈擧,以傷篤厚之風,而至於陽智前縣監善治之餘頌,見惡營門之事實,亦無不審悉。當初道臣,以求山事,出送其子弟及地師朱姓人,皆濫騎驛驂,奪人墳山,狀訴紛紜,而道臣,反治其呈狀之民,今其題辭,尙在民間。且其子弟,乃以營門私通,勒徵糧饌於本縣,本縣之守,據理不應,又以軍丁頉下事,因本縣下吏言囑,則其守不惟不聽,至囚其因緣納囑者,重加笞罰。道臣,以是藏怒,終置下考,一境之民,至今痛惜,咸怨道臣之假公逞私,至有垂涕而道之者,臣纔自其境過來,不得不直據所聞而論列矣。今聞傳說之言,殿最時,道臣,因本道都事之言,以田政疎漏,爲其貶目云。夫田政覆審,都事掌之。苟有差錯之事,則當其巡檢之時,何不用應行之罰,而時移事久之後,反借道臣之手乎?考績黜陟,道臣主之,彼無當黜之罪,則亦何以徒循幕官之指使,强置貶考,而莫敢違覆耶?設令都事果發田政之說,其所主掌貶啓,終出於道臣之手,則雖欲以都事之說,籍其口而掩其迹,恐不可得也。雖然,卽今物議,或以臣之啓辭中,道臣之法外請囑等語,不爲擧實條陳,爲欠明白,或以都事不無參涉於貶題,而啓辭不爲詳細打破爲非云。臣安得自以爲無失而晏然乎?以此以彼,俱難仍冒,請命遞斥臣職。答曰,勿辭,退待物論。
傳曰,明日晝講爲之。
忠淸監司書目,懷德呈,以副提學宋相琦辭職上疏上送事。啓。答曰,省疏具悉。爾其勿辭,上來察職。
兵曹判書尹世紀辭職上疏。入啓。答曰,省疏具悉。卿勿撕捱,速出行公。
禁府,韓一愈拿囚。啓。
京畿監司書目,楊州呈,以司直李頤命辭職上疏上送事。啓。答曰,省疏具悉。構陷之說,不必爲嫌,安心勿辭,上來行公。
校理李晩成,修撰金興慶,文臣朔試射時,稱病不進,依承傳罷職傳旨。傳曰,只推勿罷。
司果宋宅相,文臣朔試射時,稱病不進,依承傳罷職。以上春坊朝報
有政。吏批,以趙以進爲典籍,李裕民爲掌令,李彦經爲濟用正,兪集一爲戶曹參判,朴見善爲淸州牧使,朴弼震爲冰庫別提,崔昌大爲司書,金萬謹爲持平。以上吏曹政軸
上在昌德宮。停常參,只晝講。
下直,洪川縣監李宜璋。
傳曰,史官一員待命,騎馬三匹立之,設粥所內摘奸。
司書權世恒上疏。大槪,臣於直廬,病情危劇,耐至三宿,有進無退,就私將理,勢所不已,敢冒萬死,申此疾痛之呼。伏乞聖慈,亟遞臣職,俾便醫治,獲延危喘事。入啓。答曰,省疏具悉。爾其勿辭,調理察職。
傳曰,明日晝講爲之。
晝講入侍,知事李濡,特進官金錫衍,承旨李廷謙,玉堂李觀命·南就明,假注書金始鑌,兼春秋朴壽仁·閔致龍,武臣沈欞。
判尹趙泰采上疏。大槪,被人醜辱,更無餘地,不敢偃處於京輦之下,屛出江外,恭俟譴罰,而仄聽旬餘,汔無處分。玆敢疾聲哀籲,乞賜鐫削,仍命有司,明覈虛實,如有一毫近似於人言者,卽勘重律,以肅朝綱,以快人心事。入啓。答曰,省疏具悉卿懇。用意構誣,何必深嫌?安心勿辭,速出行公。
韓城君李基夏辭職上疏。入啓。答曰,省疏具悉。卿其勿辭,調理察職。
左副承旨李震壽上疏。大槪,嚴召之下,黽勉趨詣,而情理切急,又此陳籲,乞賜遞免,俾得專意救護事。入啓。答曰,省疏具悉。爾其勿辭,救護母病,
今日晝講時,兵曹判書尹世紀牌招察任事,及檢閱李縡放送事,榻前下敎。侍讀官李觀命所啓,引嫌而退。一字誤書,云非大段,隨聞論啓,不失臺體,請正言沈宅賢出仕。上曰,依啓。
正言沈宅賢就職。
檢閱李縡牌不進,依承傳罷職。
今日晝講時,知事李濡所啓,江華前留守李健命,適到京中,而移拜他職,不得下去,新留守李寅燁,在鄕陳疏,至今不來矣。臣到政院聞之,則寅燁,又於中道,上送辭疏,而前疏,自上旣有還給之命,政院不敢捧入。蓋其疏意,以承命前進,纔到一息地,病勢沈重,不得已陳疏退去爲言云。江華旣是重地,況當此時,新舊留守,皆不在任所,極爲可慮。宜有急速變通之道,故敢此仰達。上曰,李寅燁疏,何時來到耶?參贊李廷謙曰,今十六七日間,來到本院,而非但親祭時齋戒相値,前疏,自上特令還出給,故不敢上達,而第觀其疏意,則居留之任,無奔走之路,私計亦便,而病勢沈痼,決無赴任之望,惟俟朝家處分云。似是實狀矣。上曰,李寅燁,除拜江華留守已久,而初疏之批,使之從速上來矣。其後,又呈辭疏,故特爲還出給,因大臣陳達,別爲催促,似在去月二十四日間矣。江華·松都,雖與京官一體,而江華,旣是重地,事務且緊,終始不來,固不可矣。濡曰,臣於前日,累以李寅燁事陳白者,非有他意也。蓋以寅燁盡心國事,雖因一時情勢,而至於下鄕,自上旣以批旨過當之意,有所開釋,更無難安之端,故臣嘗以私書勸勉,使之趁卽上來矣。歸臥鄕里,人孰不欲,而受國厚恩,値此艱虞溢目,不可徒爲屛退之計。寅燁非不知道理之如此,而猶是陳疏,似有實病也。然而到中路還歸,則亦不至於委頓不能起動矣。宜有變通之道也。李廷謙曰,病勢果如所陳,則不可强令赴任,今又別諭之後,病不能承命,則重地非惟漸致久曠,於朝家事體,秪益損傷矣。上曰,開釋旣已備至,亦且分付,使之上來,而每爲撕捱,病勢似不至危重,而今又陳疏,從重推考,更爲分付,催促上來,可也。又所啓,江原道嶺西,飢荒孔慘,故朝家別遣監賑御史,而只管其所謂尤甚八邑,其餘各邑,則當初分等之際,雖不入於尤甚之中,到今形勢,則彼此無甚差別矣。此際監司,被論臺啓,收穀未知其遲速如何,而雖一二日之間,賑事實爲可慮。監司必不敢以難安之故,一切恝視,不思接濟之道,而八邑外他各邑,若令御史,一體看檢,則似好矣。上曰,依爲之。以上春坊朝報
入侍時,知事李濡所啓,臣於頃日,聚見飢民,乾糧分給時,其數幾至五千,其間似多有虛實相蒙之弊,而今於設粥江倉之後,則不過一千四百餘名矣。旣已設粥,則所用柴木最緊,而措辦未易。四山稚松枯損者,已自軍門啓請,斫用於城役,今此賑所,亦爲量宜取用,何如?上曰,依爲之。以上漢城府謄錄
御營廳啓曰,今此浮石時所用炊飯木,以四山稚枯松,令漢城府斫給事,已爲定奪矣。浮石時,不可無機械木物,而諸軍門,未及措置,始役日子,只隔數日,極爲可悶。四山枯松中可用者,量宜斫給之意,分付漢城府,何如?傳曰,允。以上御營廳謄錄
上在昌德宮。停常參·經筵。
司饔奉事李眞卿,捉魚事,金浦等地出去。
下直,龍媒僉使朴魯。
吏曹參判金宇杭初度呈辭。入啓。傳曰,還出給。
江原監司書目,狼川等官呈,以癘疫死亡之數,至於二百二十五名之多,當此農節,寧息無期,民事可慮事。又書目,平海等官呈,以人命囕死·燒死·渰死,至於二十名之多,事極驚慘事。
平安監司書目,泰川呈,以二十一日地震,事係變異事。
政院啓曰,憲府,久無行公之員,連以監察茶時,事甚未安,除在外,呈〈告〉未肅拜人員,竝牌招察任,何如?傳曰,允。又啓曰,今日晝講,特進官當爲入侍,而無一人入來,事極未安,除在外公故實病人外,竝推考警責,推移入侍,何如?傳曰,允。
右參贊李益壽辭職上疏。入啓。答曰,省疏具悉。金吾之任,今姑勉副,卿其安心救護。
慶尙監司南正重辭職上疏。入啓。答曰,省疏具悉。卿勿過辭,速往欽哉。
持平金萬謹上疏。大槪,以臣情地,又忝臺職,恩數雖隆,廉義亦重,嚴召之下,未能冒進。且於曾忝本府,湖閫峽宰之論啓,難安之勢,有非一端,玆敢仰籲於象魏之下,伏乞刊臣姓名於仕籍,以快人意,以安私分事。入啓。答曰,省疏具悉。爾其勿辭察職。
政院啓曰,纔以特進官不爲入來之故,竝請推考,使館吏,更爲催促矣。晝講正時已迫,終無入來之員,今日晝講,何以爲之?敢稟。傳曰,停。
掌令李裕民,謝恩後啓曰,臣冥墑世路,妄觸衆怒,屢入言地,輒取顚沛,屛退省愆,無復當世之念,掌憲陞除之命,又出夢寐之外,驚惶感激,罔知攸措。召牌之下,不敢坐違,黽勉承詣,祗謝恩命,而第臣於本府柳䤴依律處斷之啓,有不可同參者。臣於頃年待罪南邑也,以推官,究覈此獄,則柳䤴之打殺婢夫,專出於徵貢,原其罪犯,固無可恕,而考見律文,則打殺雇工者,論以杖流。以此推之,則柳䤴罪犯,與打殺雇工者,似不必加重,故果以淺見,曾亦論報于營門矣。卽今臣之意見,與前無異,則更何可變改前見,而參涉於按法之請乎?臣連忝言議之職,未效一日之責,每以瀆擾爲事,臣罪至此,益無所逃,請命遞斥臣職。答曰,勿辭,退待物論。
校理李觀命上疏。大槪,臣於直廬,聞老母宿病沈淹之中,再感風寒,症情危篤,方寸煎灼,不能自定,冒死疾籲,冀蒙恩遞,俾得專〈?〉救護,以伸至情事。入啓。答曰,省疏具悉。爾其勿辭,救護母病。
院啓,請還收蒙宥罪人崔益望。河海雲·李文海·尹以寬等放釋之命,竝爲仍囚,依律定罪。請平壤囚人李旭,梟示境上,以振國法,以快人心。請江原監司洪萬朝罷職。請京畿監司洪受疇罷職。請鎭岑縣監李焌罷職不敍。以上措語見上答曰,不允。
繕工奉事王世萬,敬陵磚石修築後,入來。
政院啓曰,卽因特進官不爲入來,至有晝講停止之命,臣不勝慨然之至。卽今特進官應爲入侍者,多至十九員,其中衆所共知公故實病之外,如行司直姜鋧,左尹李墪,同敦寧金錫衍,刑曹參判金演,工曹參判柳之發,行司直黃欽·李思永·金鎭圭,其所稱頉,皆是身病,雖未知其病勢輕重之知何,而本院請推催促之後,終不入來,致令法講,竟至停輟,實是前所未有之事,不可無別爲警責之道,從重推考,何如?傳曰,允。
校理李晩成,修撰金興慶牌不進,依承傳罷職傳旨。傳曰,禁推。
禁府,許埰·韓命相·李晩成·金興慶拿囚。啓。以上春坊朝報
忠勳府啓曰,保社原從功臣及曾前功臣原從參錄人員承蔭長派,開錄于後爲白去乎,依例忠翊衛口傳施行爲白乎矣。曾已橫被軍役,亦依事自頉下,以爲宿衛之地,何如?啓依允。以上御營廳謄錄
上在昌德宮。停常參·經筵。
假注書李焌書啓,臣承命馳往于驪州睡各村左議政李畬所住處,傳諭聖批,則以爲臣酷被汚衊,難復冒進朝列,再疏申籲,悉暴危衷,而聖批愈勤,史官又臨,責勉深切,諭令安心就道。噫,三至之言,慈母所疑,而臣以何等無狀,乃得此於君父,感激涕零,不知死所,在臣分義,固不敢復有控乞,而病勢方苦,僵委牀席,恩旨之下,扶擁出拜,而氣息喘喘,不能自定,强起趨程,實無其路,稍俟少歇,當進詣都下云矣。敢啓。傳曰,知道。
禁府,李晩成·金興慶拿囚。啓。
觀象監,辰時,日有兩珥。午時,日暈。啓。以上春坊朝報
上在昌德宮。停常參·經筵。
假注書趙聖復病,代以黃翼再爲假注書。
政院啓曰,掌令李裕民,引避退待,處置歸於諫院,而正言沈宅賢,連日呈告,尙不處置,卽爲牌招,使之處置,何如?傳曰,允。
院啓,引嫌而退。執法之論,不欲隨參,揆以臺體,勢難仍在,請掌令李裕民遞差。答曰,依啓。
吏曹啓曰,臺諫有闕,政事,取稟。傳曰,明明日爲之。以上春坊朝報
上在昌德宮。停常參·經筵。
京畿都事金普澤,左議政李畬迎候事,出去。
下直,漣川縣監李昌謙。
黃海監司書目,兎山縣監韓世億,旣不能善賑,文狀之間,語逼上司,不可仍置,不得已罷黜事。
校理李觀命上疏。大槪,冒申血懇,乞蒙恩遞,以伸至情事。入啓。答曰,省疏具悉。爾其勿辭,俟母病間察職。
政院啓曰,今日賓廳引見時,兩司當爲入侍,而無行公之員,除在外,未署經·呈告·未肅拜人員,竝牌招,推移入侍,何如?傳曰,允。
大司諫李世載牌不進。
持平金萬謹牌不進,依承傳罷職傳旨。傳曰,只推勿罷。
全羅道進士曺根夏等上疏。大槪,敢冒萬死,請亟擧先正臣文元公金長生從享聖廡之典,以壽道脈,以光斯文事。入啓。答曰,省疏具悉。予之靳許,實出於愼重之意也。
京畿都事金普澤,因分付,先爲入來。
傳曰,大臣·備局堂上引見。引見時,正言沈宅賢啓曰,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。措語見上上曰,勿煩。又所啓,請平壤囚人李旭,梟示境上,以振國法,以快人心。措語見上上曰,依啓。又所啓,請江原監司洪萬朝罷職。措語見上上曰,推考。又所啓,請京畿監司洪受疇罷職。措語見上上曰,遞差。又所啓,請鎭岑縣監李焌罷職不敍。措語見上上曰,依啓。
刑曹判書兪得一所啓,今者聖上,以紀綱解弛爲敎,臣於秋曹之事,亦有仰達者矣。法禁之不行,良由於紀綱之不嚴,而近來士夫家,尤不畏法,良可寒心也。法司禁亂,多有弊端於閭巷,故臣於待罪本職之後,不出雜禁,而頃日士人魚必徽家私屠,被捉渠家婢子,明白納供,而非但不爲納贖,取考戶口,則多有壯奴,而亦不送奴受刑,累次嚴飭,而終始違拒,國家之法,豈亶施於殘氓下隷,而不可行於士夫耶?私屠本律,則全家徙邊,而士夫則除全家,勘以流三千里矣。懸房,亦有納贖之規,故頃年,因筵臣陳達,願贖者納贖後,刑推一次,貧殘之人,刑推三次,以此定式,而如必徽之家,無所嚴畏如此,所當捉囚重治,而年纔十六,故姑徐矣。今後則士夫之私屠犯禁,而不卽納贖,不爲送奴受刑,違拒法令者,以本律流三千里,施行,何如?上曰,刑判之言,是矣。領議政申琓曰,法如是嚴明,然後士夫家,亦可懲畏,而國法可伸,刑判所達,似宜矣。上曰,依爲之。
領議政申琓所啓,嶺西民事孔慘,故自朝家,別遣御史,使與道臣相議賙賑矣。本道監司,方被臺彈,未知臺啓事實之如何,而恐難察任,故頃日,因李濡陳達,尤甚八邑外,他餘各邑,亦令御史,一體看檢者,出於不得已之致也。道內凡事,道臣當主之,臺啓未及了當之前,旣難察任,雖或停止,被彈之人,必不欲冒居,如此撕捱之際,賑事誠爲可慮,洪萬朝則今姑改差,差出新監司,使之催促赴任似當,故敢達矣。上曰,賑政方急,而監司形勢,亦難察任,今姑改差,可也。上曰,三南監司處,以道內女子漏籍査啓事,曾已分付矣。今見慶尙監司朴權狀啓,則稱以全無,守令雖極無狀,何敢仍爾?道臣亦何敢如是?當初漏籍,已極寒心,而嚴査之後,一向欺隱,守令之瞞報監司,監司之不爲嚴査,俱極痛駭。今日紀綱,雖曰解弛,欺罔君上,何敢若是其放肆耶?左副承旨黃一夏曰,嶺南七十餘州,無一處女云者,極爲無據,自政院,纔已請推矣。刑曹判書兪得一曰,向日京中士夫女子漏籍者,其數多至七十餘人,以此不爲拿問,而其時侍從及職在卿宰之臣,女子入籍,無甚難事,而頃年申飭之後,猶不入籍,視他尤非,此則外議皆以爲可罪也。今此外方査啓,又復如此,嚴敎之下,雖被大何,揆以人臣分義,惟當從實現告,而一向欺隱,寧有是理乎?吏曹判書李濡曰,京中漏籍者,以其數多之故,置而不問,而以事體言之,則伊時似當囚禁,參酌論罪矣。今此外方漏籍者,亦且從實査出,以待朝家處分,而稱以全無,極爲可駭矣。上曰,一査再査,止此而已,則將無以懲勵,三南監司,竝爲從重推考,刻期嚴査啓聞事,分付,可也。以上春坊朝報
侍講院啓曰,本院實兼官有闕未差之代,至於六員之多,當此逐日開筵之時,或有疾病事故,則每以一員侍講,其在事體,已極未安。且以上番,連日姑降入直,而司書權世恒,身病尙未差愈,始未行公,侍講輪直之際,事多苟簡,卽今闕員,雖不得一時差出,其中輔德·說書,明日政,爲先變通差出,仍卽牌招察任,何如?傳曰,允。
入侍時,右副承旨黃一夏所啓,此咸鏡監司李震休狀啓也。犯越罪人前後物故,至於二人,前頭査使出來與否,雖未預知,亦不宜使之徑先致斃,而四名中,二名旣死,事極寒心,不可無警責之道,而政院,則請推之外,無他施罰之道,故敢此仰達。下詢大臣而處之,何如?領議政申琓曰,臣來到閤門外,聞承旨之言,不勝驚駭矣。罪人二名,今已致斃,則査使雖來,實無憑覈之路矣。監兵使之不卽拿問,非但有乙丑已行之規,今年北路民事孔慘,賑政方張,一路繹騷之弊,不可不慮,故姑請停止,使之交代後來待矣。厥後罪人査覈之後,不爲連續啓問,殊甚稽緩,而兵使,亦不能親自按問,只令推官査問,而推官,亦相推諉,遷就時日,致令罪人,相繼殞斃,亦甚可駭矣。監兵使及推官,俱極稽緩,監司則罷職,兵使及推官,則拿問宜矣。刑曹判書兪得一曰,犯越日字罪人招辭,與胡人所言相左,入去之地,亦未歸一,此出於推諉之計,而尙不明査以啓,邊上生事之後,如是緩忽,已極非矣,而罪人,連次致弊,査使若來,事甚可慮。況今此路,飢饉孔酷,死亡相繼之日,不卽詳覈,至使憑問各人,拿致京獄,其弊又何可言也?監司罷職,北兵使及會寧府使拿問事,大臣旣已陳達,而庚午年犯越時,邊將則亦爲拿問,今番越去地方官慶源·慶興兩守令及當該邊將,似當一體拿問矣。上曰,十二月十三日入去云者,似是矣。一夏曰,初以十一月初九日入去云,而終稱以十二月十三日入去云。此不過守令不欲自當之致,而十二月之說,似是矣。上曰,此是敎誘罪人,使之進其日字之致,前頭査使,雖或出來,將無憑覈之處,事極可慮矣。申琓曰,今此兩人,雖非首犯,作變之時,旣已同參,則亦是正犯也。前頭若有査使,則事極可慮。監司爲先罷職,兵使及推官,似當拿問矣。上曰,大臣所達是矣。此不可循例而處之,監司罷職,北兵使及會寧府使,拿問,可也。得一曰,慶源·慶興兩邑守令及當該邊將一體拿問乎?上曰,依爲之。以上吏曹謄錄
右尹尹就商所啓,今此浮石所用器械木及炊飯木,昨日五軍門,斫伐於東郊,而山勢絶險,所斫之數,甚爲零星,軍門使用船隻,炭葛等物載運之故,未及周旋於炊飯木矣。自前軍門焰焇煮取時,陵寢所在枯松,旣有斫用之事,而德興大院君山所火巢內,多有蟲損松木云,稍遠之處,量宜酌用於炊飯之資,未知何如?上曰,依爲之。以上漢城府謄錄
領議政申琓所啓,此黃海監司任胤元狀啓也。沿海各邑所在各衙門諸宮家鹽盆·漁箭等物,每年有收捧上納之規。今年凶歉,前古所無,器械未備,多數廢棄,當此設賑之日,各樣稅納,沒數督捧,則飢民勢難支保。曾前如此之歲,亦有減半之規,今此漁鹽等稅,一依前例,減給窮民一分之弊事,令廟堂稟處云矣。海西民事如此,故凡於補賑之道,無不曲從,而狀聞如是連續,此則上年已有減半之例,今當減其所捧之稅,而至於斜水,則曾無許給之例,而頃日道臣,以此論報備局矣。各衙門諸宮家,旣失漁鹽之稅,又失斜水,則必有難支之勢,道臣,雖以目前之急,有所論報,各司及諸宮家形勢,亦不可不念故耳。斜水則曾無許給之理,且不可以報狀,有所施行之意,題送於報狀中矣。此則前頭雖有狀聞之事,似難許施矣。漁鹽之稅,則依乙·丙·戊·己之例,許減宜當矣。上曰,依爲之。以上守禦廳謄錄
司僕寺啓曰,癸未年分養馬中,故失瘦瘠病傷不馴者,當該守令等,依事目錄啓請罪,而此外又有以病報,請仍留不送者,或有秋後來納者,或有枚報後價木不納者,如此之類,別單書入,竝依例推考,何如?傳曰,允。以上司僕寺謄錄
行戶曹判書金鎭龜所啓,頃以觀象監紙地事,筵臣有所陳達矣。臣待罪本曹後,定遣算員,叩算紙地,則兩南旣已上送,而忠淸道,則不爲來到云矣。曾前自觀象監,或有直爲分定冊紙之事,而其時,以大同儲置米,會減給價矣。今此紙地旣已上納之後,則不可不趁時給價,亦依前例會減乎?李濡曰,觀象監之直爲分定冊紙於外方者,雖或有一二前例,此乃謬規也。各司凡事,自有法制,該監亦有可印之冊子,則容入紙地,宜令該曹進排,豈有直自分定外方之理乎?今後則更勿如是事,定式申飭可矣。金鎭龜曰,如有可印冊子,則該曹該廳,自當因其所報,貿送紙地,觀象監之直自分定,事體不當矣。申琓曰,此事之分定,已久矣。臣待罪領事之後,本監官員,以兩南則輸送紙地,湖西則不來,告以更爲催促之意,臣以當此春窮,不可更促,故姑令停止,而兩南所送紙地,已裁折云,故觀象玩占·象緯考等冊,皆是切緊之冊,不可不印出,太乙統宗,乃是我國所無之冊,亦當印出,而皆是祕書,不宜廣布,進上件外,不可廣印,以其紙地,磨鍊於三冊,印出若干件矣。玩占與象緯,印出幾至一半,太乙統則僅印十餘丈,勢當鱗次印出,而兩南所送之紙,印出三冊,更不責出紙地於三南矣。金鎭龜所達直定不當云者,誠如其言,當初分定之時,臣雖未及知,今後則如此等事,言于該曹,使之分定,宜當矣。上曰,此後則言于該曹,而勿爲直自分定,已來紙地價,則依前以儲置米會減事,分付,可也。以上宣惠廳謄錄
領議政申琓所啓,曾前使臣出來之時,譯官及軍官,必以解事者擇送者,意有所在,而今番前後使臣先來軍官譯官等,渡江後,皆稱有病。謝恩使,則上副軍官,竝皆不來,譯官一人,獨爲來到。冬至使,則譯官軍官,皆爲落後,只使灣上軍官替送,此實前所未有之事也。若使先來,有論賞之擧,則必星夜馳來,猶恐不及,而今番則知其無賞格之事,故故爲落後,已極寒心,而且以其路程言之,自山海關,至瀋陽,不過九日程,自瀋陽,至義州,亦不過九日程。計其日子,則不過二十日程,而今此先來等,出關後十五日,始爲渡江,以此見之,則其爲緩緩作行,可以推知,而猶且稱病落後,此莫非不有國法,徒爲自便之計,其爲痛駭,已不可勝言,而使臣初不擇送,致有如此之弊,不可無警責之道矣。前後使臣,竝從重推考,譯官軍官等落後者,令攸司囚禁,別樣科罪,以爲日後懲礪之地,何如?上曰,依爲之。又所啓,此黃海監司任胤元狀啓也。谷山等七邑,白峙等九鎭,無依飢民之類,一一計數,則竝壯老弱,多至一萬九千五十餘名,故以其邑鎭,各自料理,所備穀及新募帖價米,分賑救活,而此外二萬三千七百餘戶民人等,亦分緩急,以還上分給。且以江都米二千石及延安·白川兩邑壬午條田稅仍留之米二千九百餘石,分給各處,以補賑資,而其他沿海之次邑鎭,比諸山邑,雖似差勝,目今民人飢饉之狀,實無異同,以此等穀物,麥前繼活,無他善策。江都米三千石及折衝帖三百張·嘉善帖二百張,特令許給,以補賑資之意,令廟堂稟處云矣。今年海西民事孔慘,其於賑恤之道,靡不用極,前後道臣狀聞,輒皆施之,且自賑恤廳,下送米太數千石,以補賑資,而今此狀聞,非但又請加得,竊聞西來之人所傳之說,道饉相續,所見慘酷云。前日連次下送之穀,不爲不多,而亦難救活許多飢民,以江都米二千石,又爲許給宜當,而至於空名帖,則當初許賣,已極苟簡之政,且有虛僞相雜之弊,而到此地頭,他無着手之路,如有應募之人,則不無有補於賑資矣。嘉善折衝帖合三百張,分付該曹,卽爲成送,何如?上曰,依爲之。又所啓,此卽咸鏡監司李震休狀啓也。前日下送護軍·通政·嘉善帖,旣已募粟補賑,而其七邑兩驛,願募者多,而其外十四邑願募者,姑未來到,未知其如何,而卽今餓殍載路,升斗有關,通政帖數百張·嘉善帖四五十張,更請成送矣。北路年事孔慘之中,旣無生穀之道,且無移轉之路,而嶺南移轉之穀,海路遼遠,恐未及時到泊矣。此與他道形勢有異,固宜別樣救濟,而第應募之際,有虛僞相雜之弊,故朝家之不欲輕許者,蓋以此也,而卽今民事之切急至此,不可立視其死,似當有變通之道。通政帖二百張·嘉善帖五十張下送,以爲募粟補賑之地,宜當矣。上曰,依爲之。戶曹判書金鎭龜所啓,李濡以船隻事,有所稟定,臣亦有所懷,敢此仰達矣。曾前臣待罪工曹時見之,則外方船隻,則專屬於戶曹,京江船隻,則盡屬於工曹,乃是舊制,而近來漸不如前,有形勢衙門,則船隻之數漸多,至於諸宮家遠代子孫,亦多有免稅私船者,而且以讀書堂言之,今無官員,而吏胥憑藉,任意操縱屬船,多至數十隻,極爲無據矣。卽今工曹形勢,物力蕩竭,不能責應國役,不可不別爲變通。自今以後,特令定式,各衙門屬船,參酌定數,而其餘則皆屬工曹,使之收稅,則似爲一助矣。李濡曰,工曹實難支保,而蓋其物力,則當有收稅之路,頃見工曹郞廳,詳問其形勢,則本曹,以其閑官之故,凡事多不着實收拾,以致漸至於此云矣。且船隻,則固當專屬本曹,宜自備局,一番査出定式,而本曹判書,亦是備局堂上,相議爲之,似好矣。上曰,依爲之。申琓所啓,刑曹判書兪得一,頃於筵中,備陳北路形勢及關防備禦之道,有令廟堂稟處之命矣。臣未見北路形制,而頃年奉使時,但見咸興一方而已。蓋北路,異於他道,卽是興王之地,豐沛之鄕,朝家所以撫恤備禦之道,視他處,宜似有別,而城池武備之虧疎,西北最甚,蓋與彼境相接故也。彼中有事,則此路當先受病,誠非細慮,而識者之慮,固已久矣。敵若長驅,則七鎭之路,猶爲千數百里,若自甲山,由厚峙嶺,直抵咸興,則爲五日程,自別害直來,則不滿四五日程云,此皆得一親見其地勢,熟諳其遠近者也。北路,地雖闊大,自彼直來,其路孔邇,則備禦之策,尤當熟講矣。八路信地事朝家方爲留意,而咸興,以北路初頭,監司開營之所,而各廳將校·諸邑軍兵摠數,不過一萬三百餘名,而軍裝器械,不成貌樣。南北兩營軍兵,則各給二保,而巡營軍兵之獨爲不給者,當初本意,固未可知,卽今得保之難易,亦未可料,而同是軍兵,而或有或無,似爲不均。且南關十一邑,從前屬於南兵營,而其中咸興,則乃是監司所住之處,固當爲獨鎭,屬於監營云者,其在防遏强敵,撫恤軍卒之道,似爲得宜矣。自今以後,南關十一邑中,十邑則仍屬兵營,咸興則兵營所付之軍兵,移屬監營,作爲獨鎭,而仍使給保,俾令戎備不疎,軍情胥悅爲當,竝令依此爲之,而新監司鄭澔,不久當爲辭陞,以此意分付,使之擧行,何如?上曰,依爲之。尹就商所啓,浮石處,不可無飜石軍,而三軍門,則募軍出送,禁衛·御營兩營,則出番鄕軍,欲爲輪回出送,使之飜石後還來之地,而出送之際,草記恐或煩瀆,視其役事之多寡,出用,何如?上曰,依爲之。領議政申琓所啓,以築城事,今日行告祭,各軍門,因始浮石之役,而第此石役最難,殆將彌月,待其畢浮後,方始城役,姑未知始築之當何時,而一邊伐石,一邊築城,勢有所難,如是之際,自値潦雨之節,則勢將停役矣。今若預爲措備器械,從容取石,盡爲輸運於城下,則修築,不過一時事矣。潦雨旣過之後,自八月始築,以爲今年內畢築之地,則更無中間停役之患,事亦便好矣。卽今大役,一時倂興,非但財力有所不逮,民心亦恐騷擾,此亦不可不慮,以八月爲始事,分付將臣等處,未知何如?上曰,似爲便好矣。李濡曰,城役事,大臣旣已發端,臣亦有所懷,敢達。都城,旣已定計,自此人心有所恃,誠爲國家之大幸,第自古如此大役,必慮事定期之後行之,故擧無失宜,今則不然,當初定奪之後,分排各軍門,使之擧行,而別無定期,各軍門,雖各自措備諸具,方爲浮石,亦不能詳知前頭功役之如何,或以爲一邊浮石,一邊改築云云,未有一定之論,浮石之所,亦無指的之處,未知都城始築時,取於何地,而山陵浮石,則每在於牛耳及蘆原,無乃都城十里之內,則不宜傷破故耶?抑以無可用之石而然耶?卽今各軍門浮石,或定於蘆原,或定於貞陵,近處,此亦不可審量者也。蓋臣本意,則幸而定計,自有漸成之道,不必做事大急,致有騷擾之端,爲先分給米布於各軍門,或浮石或燔甓,從便準備物力,且觀麥事,以至秋成後始築,一擧而完役,則其前庶可以從容周旋,而以禁衛·御營兩軍門言之,俟秋,以千名之軍,竝爲上番而使役,則一朔,可以坐得三萬軍之力,其爲省費不亦大乎?今者許多看役將校輩,本料之外,加給之料,一軍門所磨鍊之數,殆至六七十石云,五軍門合而計之,則一朔加料三百餘石,其他浮石,可推以知也。以朝家分給米布,必不能支用,勢將連續加請,而無他繼給之路,則外方各營所儲,亦必取來,如是則內外不免一時俱空,此實不可不念處也。因大臣陳達,築役則旣已八月定期,可無如前太急之慮,宜令五軍門,各自磨鍊容入物力,知其實數,預爲之所,且以其分給米布,使之善爲料理,及其完築之後,計其所費之多小,幹事之勤慢,以爲論賞施罰之地,則實合激勸之道,似有着實之效矣。在昔都城之役,皆有大臣主管,今若只令五軍門,無所統屬,徒爲務勝,則終必有害事之患,誠非細慮,大臣主管,隨事指揮,則亦似得宜矣。申琓曰,事不謀始,則終必無成,今此城事,乃是鉅役,諸軍門,各自擇定解事將校,使之料理措辦,轉換取嬴,則事必有成矣。至於大臣主管云者,日昨尹就商,亦有所達,而臣意則以爲不然矣。各軍門,或有不能獨斷之事,或論議不一之弊,則議于大臣,稟于廟堂,無所不可,何必至於別出主管大臣乎?向來釐正廳定號之時,臣意以爲我國凡事,曾無着實之事,若別立名號,受任之人,視爲己任,必無悠泛之患,與委之於籌司堂上,只事玩愒者懸勝,故差出堂上,別立名號,欲爲着實做事,而到今外議多端,至發於臺章矣。今於築城,又令大臣而主之,則外議亦必有非之者,無益於事,徒啓紛紜之端矣。上曰,各軍門,自當着實擧行,而亦與大臣,商議爲之,可也。以上備局謄錄
兵曹判書尹世紀所啓,因年凶,諸般身役停捧與減捧之時,則鷹師身役,係是御供,見減之代,自賑廳上下者,已有前例,今亦依前給代之意,移報賑廳,急速上下,以爲繼封之地,何如?上曰,依爲之。又所啓,龍媒萬戶,陞僉使事,旣已定奪矣。萬戶池必浩,不可仍存,改差,各別擇差其代之意,敢啓。上曰,依爲之。以上兵曹謄錄
上在昌德宮。停常參·經筵。
京畿都事金普澤,回還謝恩使迎候事,出去。
下直,順天府使金德恒。
戶曹啓曰,卽接廣興倉所報,則左議政李畬來四月朔頒料次,倉官進去,請受祿牌,則以爲時在驪州地,不爲出給,係是大臣祿俸,何以爲之?敢稟。傳曰,上來後輸送。
政院啓曰,江原監司洪萬朝推考,京畿監司洪受疇遞差事,命下矣。臺諫,方以罷職論啓,不得捧傳旨之意,敢啓。傳曰,知道。
平安監司書目,泰川等邑呈,以渰死·燒死人,至於十九人之多,事極驚慘事。
黃海監司書目,道內各邑染病摠數九百九十八名,死亡者,至於八十七名之多,民事可慮事。
政院啓曰,近因金吾堂上之不齊,久未開坐,罪囚之多滯,委屬可慮,判義禁洪受瀗,知義禁閔鎭厚,同義禁金宇杭,新除授同義禁李墪,竝卽牌招察任,何如?傳曰,允。
謝恩,同義禁李墪,輔德金相稷。
京畿都事書目,衿川呈,以持平兪彦明辭職上疏上送事。啓。答曰,省疏具悉。爾其勿辭,上來察職。
獻納李海朝上疏。大槪,臣病伏田里,屢違恩召,除命荐仍,罪戾層積,而日昨前掌令呂必重之疏,又提壬午科事,諸臣陳章,竝請究覈。臣危怖震慄,卽當趨伏闕外,恭俟嚴譴,而宿恙添感,閱旬危劇,今始小間,菫菫擔曳,來伏私次,而竊聞,朝家終無處分,臣之情勢,一倍危蹙,循例控免,亦有所不敢,職名在身,不可一刻仍帶。玆敢冒死哀籲,乞削臣職,仍令攸司,嚴覈科事,以正王法,以快人言事。入啓。答曰,省疏具悉。已諭予意於諸臣疏批矣。爾其勿辭察職。
全羅道進士曺根夏等上疏。大槪,敢冒萬死,申請亟擧文元公金長生從享聖廡之典,使盛典無闕,士趨歸正事。入啓。答曰,省疏具悉。前後疏批,已諭予意矣。
平安監司書目,義州呈,以冬至使一行,今二十三日還渡江事。以上春坊朝報
吏批啓曰,春坊闕員,今當差出,而擬望之人乏少,未準限守令,竝擬,何如?傳曰,允。
吏批,以李勛岳爲兎山縣監,鄭世模爲鎭岑縣監。以上吏曹謄錄
有政。兵批,以金起俊爲守門將,洪禹寧爲副率,柳星彩爲副摠管,光善君漳爲副摠管,崔聖任爲知事,沈澍爲訓鍊判官,朴斗漢爲宣沙浦僉使,李應斗爲同知,愼景尹爲副摠管,閔銑爲忠壯將,河漢明爲阿吾地萬戶,閔晨重爲兼司僕將。
吏批,兼同義禁單李墪,成均學錄單鄭運亨,校書著作單孫景翼。李禎翊爲掌令,都永夏爲禮曹正郞,李頤命爲典設提調,金相稷爲輔德,金洙爲監察,卞東規爲翼陵參奉,李墪爲兼知義禁,崔昌大爲副校理,金鎭圭爲禮曹參判。吏曹政軸
上在昌德宮。停常參·經筵。
政院啓曰,憲府,久無行公之員,連以監察茶時,事甚未安,除在外外,呈告·未肅拜人員,牌招察任,何如?傳曰,允。
謝恩〈上〉使礪山君枋,副使徐文裕,書狀官李彦經入來。
謝恩,同知徐文裕,濟用正李彦經。
京畿都事金普澤,謝恩使迎候後入來。
傳曰,謝恩上·副使,書狀官,留待引見。
司直趙相愚辭職上疏。入啓。答曰,省疏具悉。卿其勿辭,調理行公。
持平金萬謹牌不進,依承傳罷職。
副修撰金興慶上疏。大槪,臣母病危篤,情理煎迫,違傲嚴命,自速置對,聖度涵貸,恕罪垂寵,特仍職名,繼降召牌,臣嚴分畏義,不得不趨詣闕外,而臣母所患,今已逾旬,危兆敗症,有加無減,至情所迫,不忍離側而就直,略暴血懇,徑歸私次,乞命遞罷臣職,俾得專意救護,仍治臣任情慢命之罪,以肅朝綱事。入啓。答曰,省疏具悉。爾其勿辭,救護母病。
平安監司·義州府尹書目,冬至使一行,本月二十三日未時量,還渡江事。
吏曹啓曰,臺諫有闕,政事,取稟。傳曰,明日爲之。
校理李晩成牌不進,依承傳罷職。
謝恩使留待引見時,書狀官李彦經所啓,臣於入境之後,有得於沿路者,敢此仰達。海西峽中谷山等五邑,飢荒尤甚,田稅旣許退捧矣。平山·瑞興失稔,則比五邑,無甚異同,而有若干水田之故,未得均蒙其惠,田稅方當作錢上納,而民皆赤立,無計措辦,勢將自官分給糶穀,使之備納。卽今濱死之民所仰哺者,唯在於若干糶穀,而若又失此,他無可生之道,其爲形勢,誠極渴悶矣。谷山等五邑田稅,旣令退捧,則今此兩邑,亦令一體退捧,以爲別樣賑救之地,何如?上曰,令廟堂稟處,可也。副使徐文裕所啓,奉使之臣,以沿路聞見,歸奏朝廷,旣是法典,臣敢有所達矣。平安道郭山郡,本以路傍殘邑,近因數遞,連値災歲,不成貌樣矣。郡守李鳳徵,到任於前官身死之後,盡心官事,革祛弊瘼,政尙愛民,一境稱頌,臣等前冬入去之時,民人等,呼訴於道路,以爲郡守瓜滿,在於明年,若失此倅,則民將無依,願得仍任矣。今番回還之時,民人等,處處屯聚,擁馬齊訴,又以爲郡守瓜滿,今則已迫,願借一年,以活邊民,臣問郡守善治之實狀,則民人等以爲,鳳徵到任之後,尙無出役民間之事,上年兩勅稠疊之時,亦且不煩民力,每年監兵營例納之物,皆自官家,料理備納,故至今民間,元無斗米應役之事云。臣詢問於傍邑,則鳳徵善治之狀,人多傳說,減除民役之事,亦皆實狀云。郭山,乃是邊邑三年之窠,卽今飢荒,比海西稍間,姑無設賑之事,金石之典,有難撓改,臣不必更請仍任,而鳳徵,以微末武夫,盡心治民,蘇殘革弊之狀,誠爲可尙,在前如此善治守令,或有別樣褒賞激勸之道,故敢達矣。書狀官李彦經曰,近來民俗,爲其土主,多有媚悅之習,而今此郭山之民,則其所稱頌願留之說,可知其出於至誠,而隣邑之所稱道者,亦皆同然,其居官盡職,至誠愛民之狀,可以推知,不可無論賞激勸之道矣。上曰,令該曹稟處,可也。
下直,豐德府使朴昌漢。以上春坊朝報
副使徐文裕所啓,臣等於今行,欲知海賊消息,使譯官輩探問,而無他可問之路,在前亦有用賂購得文書之事,故今番譯官輩,以私財,購得文書,旣已陳達於別單中矣。聞李惟亮,方以此事施賞云,今番譯官輩所得文書,雖未知其虛實之如何,而以沿路所聞及京報題奏觀之,似有可據,宜有一體論賞,以爲激勸之地,故敢達矣。上曰,別單書入,可也。左承旨金德基曰,旣已別單書入事,下敎矣。當分付備邊司乎?上曰,依爲之。以上備局謄錄
上在昌德宮。停常參·經筵。
觀象監,夜一更二更,北方有氣,如火光。啓。
下直,咸鏡監司鄭澔。
大司諫李世載初度呈辭。入啓。給由。
傳曰,咸鏡監司,留待引見。
開城留守書目,本府境內,自前月染病者一百一名內,死亡二十八名,方痛五十一名,向差二十二名,當此農節,饑饉旣甚,染病又如是熾蔓,民事可慮事。
假注書徐命遇服制,代以趙聖復爲假注書。
禁府啓目,粘連咸鏡監司狀啓云云。罪人閔昌道,郭山郡移配,何如?啓依允。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請江原監司洪萬朝罷職。請京畿監司洪受疇罷職。措語見上答曰,勿煩。
判尹趙泰采上疏。大槪,冒萬死更陳危迫之懇,乞蒙斥退,以快人心,以安微分事。入啓。答曰,省疏具悉。卿勿固辭,安心行公。
判決事李東馣上疏。大槪,猝被擊錚人全善益之構捏,病情且苦,決無仍蹲供仕之望,伏乞聖明,特許遞免,不勝幸甚事。入啓。答曰,省疏具悉。爾其勿辭,從速察職。
禁府,玄孝綱拿囚。啓。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。風憲之長,微卿其誰?須勿撝謙,安心就途,以副虛佇之望。以上春坊朝報
咸鏡監司鄭澔所啓,本道凡事,臣於赴營後,所當隨事啓稟,而其中一二事,有不可不稟定者,敢此仰達。邊民之生事彼境,其來已久,而朝家之所慮,只在於越採越獵而已。今番則有越境勦掠之變,其爲將來之憂,實不淺淺。大抵前後犯越之人,每緣彼中來査之後,有所勘律,而自我國,元無詗察勘罪之擧,故邊民頻頻犯禁,苟幸無事,元不知其應死之律。臣意則自今以後,嚴立科條,邊將邊倅之不勤把守,致有犯越者,因事發覺,則勿論彼國之知與不知,論以一罪,倂與犯禁之人,一體梟示於境上。若有設機捕捉與知幾告官者,邊倅邊將,則不但可嘉,兼以實職除授,邊民告者,則與捕賊之功,同賞加資後,又以米布,優數題給,則其於禁奸防閑之道,似爲着實矣。上曰,令廟堂稟處,可也。又所啓,北路,素以戎馬之地,專尙武藝,今之議者,或以爲文敎之事,不必勸成,而臣意則文敎武備,不可偏廢,必先尙文敎,使民俗稍知親上事上之義,兼尙武藝,奬成其材,似爲完備,而但念武士激勸之道,在於較藝試賞,而弓角·魚膠·箭竹等物,元非本道所産,營中物力殘薄,亦無取辦收用之路。弓角·魚膠·箭竹等物,令備局優數下送,以爲試材較藝時施賞之地,何如?上曰,依爲之。以上備局謄錄
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。以上吏曹謄錄
義禁府啓曰,因咸鏡監司狀啓,利城縣流三千里定配罪人閔昌道,平安道郭山郡移配事,覆啓,允下矣。依例發遣府書吏,配所押送之意,敢啓。傳曰,知道。以上禁府謄錄
成均館官員,以同知館事意啓曰,今三月初三日,儒生課試,當爲設行,而限內有故,不得爲之,今月內無故日退行事,曾已啓達蒙允矣。大提學未差,大司成李健命,時未肅拜,不得爲之之意,敢啓。傳曰,知道。以上成均館謄錄
留待引見時,咸鏡監司鄭澔所啓,臣除授本職之後,北路武士之留京來見者甚衆,臣問其上來之由,則蓋緣往年自上御隆武堂試射時,以西北武士弓馬之材,絶勝他道,命爲軍門將官有闕之代,必先調用,隨窠塡差之敎,故北路武士,聞風上來者,多至二十五六人,而遠方之人,旣不得付料,留在爲難,歲初還歸者五六人。其餘二十餘人,尙滯城中,飢餓失所,當初激勸奬許之意,反爲落莫抑鬱之歸,不可無疎通之道。自上申飭,各軍門將官有闕之代,隨窠塡差。且聞前例,西北武士,除取材直赴禁軍者,意非偶然,而中問廢棄不行云。今北路武士未付料之類,依前例除試才,隨窠直赴禁軍,何如?上曰,北路武士調用事,自前申飭矣。今此禁旅變通事,令該曹稟處,可也。左副承旨李震壽曰,凡武士之赴禁旅,或以取材,或以納馬,今此北路武士,則直爲許赴乎?上曰,此則兵曹自當稟處,可也。以上兵曹謄錄
有政。吏批,承文正字單黃翼再,成任爲掌樂正,宋德涵爲禮曹佐郞,李汲爲長興主簿,柳遃爲南部主簿,柳泰明爲持平。吏曹政軸
上在昌德宮。停常參·經筵。
昧爽,北方有氣如火光。五更,流星出織女星上,入乾方天際,狀如奉,尾長三四尺許,色赤。
大司諫李世載再度呈辭,以國忌齋戒,留政院。以上春坊朝報
義禁府啓曰,北兵使李弘述,會寧府使金重三,慶源府使朴錫昌,慶興府使柳必興等拿來事,命下矣。依例交代後拿來之意,敢啓。傳曰,知道。以上禁府謄錄
上在昌德宮。停常參·經筵。
卯時辰時,有霧氣。午時,日暈。夜自一更至三更,南方·艮方,有氣如火光。
禁府啓目,前府使李泓議處云云,道臣,爲慮賊患,發關嚴飭,則討捕使之懲治討捕將,事理當然,而管下將校,略施九度棍打,邂逅致斃,而遽施濫刑之罰,則爲討捕使者,將不得措手,似當有分揀之道,上裁,何如?啓分揀放送。又啓目,前郡守許埰議處云云,北關移粟之役,船隻沒數入往,則限內不得運納,其勢固然,此與無端晩時發船之罪有間,而自本府,有難擅便。前牧使李徵楫議處云云,裝載之差遲,儘有曲折,直施徒配之律,亦涉冤枉,上裁,何如?啓依事目施行。以上春坊朝報郞廳李聖運校正。日記廳郞廳愼爾復書。
上在昌德宮。停常參·經筵。
下直,統制使李昌肇。
大司諫李世載再度呈辭。入啓。加給由。
傳曰,統制使李昌肇,留待引見。
院啓,請還收蒙宥罪人崔益望·河海雲·李文海·尹以寬等放釋之命。措語見上京畿監司洪受疇之擢置畿輔重地,出於特恩,其在感激圖報之道,唯當盡心奉公之不暇,而種種疵政,率多行私,就以陽智事言之,營門私人之濫騎驛驂,奪人墳山,勒徵糧資,囑頉軍丁等事,俱係不法,而道臣,反怒其倅之不卽奉行,終置下考,境民之痛惜,久而未已,咸怨道臣之用意修憾,及今人言藉藉,公議始發之後,雖欲以幕官之一言,爲藉口掩跡之計,其所主張貶啓,終出於道臣之手,則其假公逞私之罪,不可不懲,請京畿監司洪受疇罷職。掌樂正成任,蝨附己巳黨人之門,凡係戕賢毒正之論,無不受嗾而擔當,以爲發身之資,國人之唾罵,至今未已,而暗圖攀緣之逕,昏夜乞哀於銓宰之門,其情態之可惡,蹤跡之奸穢,不可復廁衣冠之列,以汚名器也,決矣。梨園之擬,出於物情之外,公議所在不可置之,請掌樂正成任削去仕版。忠淸水使南崙,家在海美地,相距未滿一日程,安民島船材松木,潛隱偸斫,作筏輸運之說,狼藉於道內,且朝家爲慮水軍難堪之弊,特減其番布一疋,而又嫌其疋數之減縮,勒捧細木,以代其減除之數,故軍民等,以曾前所納三疋之價,貿納細木二疋,而猶且紛紜點退,賄賂公行,貧殘軍丁,不能支堪,愁怨載路,聽聞俱駭,如此不法之人,不可仍置於沿海重地,請忠淸水使南崙罷職不敍。答曰,不允。
政院啓曰,因侍講院草記,今此會講時,宮官不可不備員,兼官,雖不得一時差出,說書未差之代,令本院稟旨變通,趁卽差出事,允下矣。政官卽爲牌招,開政差出,何如?傳曰,允。
慶尙監司書目,都事盧世夏,以女息成婚,受由上京之後,身病甚重,不得已罷黜事。
府啓,請還收杭子炤等兄弟放歸田里之命。請還收北道守令·邊將減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹更爲明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。措語見上國綱解弛,百隷怠慢,未有甚於近來,識者之寒心,固已久矣。日昨晝講命下之後,因特進官之不進,致令法筵中輟,事之可駭,莫此爲甚矣。政院,事當一體請推,以示警責之意,而有公故者,則不爲擧論,未免失體,事體之重,莫過於法講,設有公故,講筵出入,亦不過時刻間事,則諉以公故,已不成說,而問備之罰,亦不及焉。其在振朝綱杜後弊之道,不可無規警之道,請當日因公故不進特進官及當該承旨,竝命從重推考。答曰,不允。末端事,依啓。
咸鏡監司書目,咸興判官鄭宇柱,身病一向危重,當此賑政方張之日,曠官已久,不得已罷黜,其代,令該曹擇差,給馬下送事。
全羅監司書目,潭陽府使沈徵,身病沈重,還任無期,罷黜事。又書目,玉果呈,以私奴大隱男,爲虎囕死事。
今日統制使李昌肇留待引見時,檢閱李縡敍用事,榻前下數。
明日晝講正時,巳初初刻。
吏曹參判金宇杭,兵曹參判李光迪,牌不進。
掌令李禎翊上疏。大槪,敢陳切迫私懇,冀蒙矜許事。入啓。答曰,省疏具悉。爾其勿辭往省焉。
校理李觀命上疏。大槪,冒將血懇,再瀆宸嚴,而情未見察,尙靳恩遞,晝宵惶蹙,岡知攸措,嚴召之下,不得不趨詣闕外,而母病沈篤,決無一刻離側供職之望,玆冒萬死,悉暴危悃,乞蒙遞改,專意救護,以伸至情事。入啓。答曰,省疏具悉。爾其勿辭,救護母病。以上春坊朝報
侍講院啓曰,今此會講時,宮官,只以四員入侍,其在重盛擧之道,殊甚未安。且太廟親祭迫近,陪從執事時,尤不可不備員,兼官四窠,雖不得一時差出,說書未差之代,令政院斯速稟旨變通,以爲趁卽差出之地,何如?傳曰,允。
吏批啓曰,會寧府使金重三拿來之代,今當差出,而當品中,可擬之人乏少,堂上曾經閫帥及時任閫帥中可合人,竝擬,何如?傳曰,允。
吏房承旨,以司謁啓曰,新除授會寧府使鄭祥斗,時無加資之命,何以爲之?敢稟。傳曰,依例加資。以上吏曹謄錄
有政。吏批,以崔重泰爲江原監司,韓世讓爲潭陽府使,鄭祥斗爲會寧府使,李廷濟爲咸興判官,金萬胄爲慶尙都事,李觀命爲兼文學,檢閱單李縡,尹徵商爲直講,李德運爲監察,李晩堅爲修撰,洪禹瑞爲說書。以上政軸
上在昌德宮。停常參·經筵。
夜二更,流星出張星下,入坤方天際,狀如拳,尾長三四尺許,色白。
下直,天安郡守崔寔,龍潭縣監金鎭玉,河東縣監權緝。
禁府,李徵楫廣州良才驛,許埰洪州龍谷驛,徒三年,金宇鼎樂安洛昇驛,徒二年半定配。啓。
執義李箕洪上疏。入啓。答曰,省疏具悉爾懇,陳戒殊切,可不加意焉?爾其勿辭,宜速上來察職。
說書洪禹瑞牌不進,依承傳罷職。
大司諫李世載三度呈辭。入啓。遞差。
傳曰,史官五員待命,騎馬十五匹立之,津船內摘奸。
吏曹參判金宇杭上疏。大槪,臣於諫院論成任之啓,有不敢晏然者,昨於嚴召之下,竟未祗赴,略暴危懇,昧死呼籲,伏乞聖慈,俯賜諒察,遞臣本職,仍治臣罪,以爲任銓行私者之戒事。入啓。
同知愼景尹辭職上疏。入啓。答曰,省疏具悉。卿其勿辭察職。
正言沈宅賢啓曰,江原監司洪萬朝請罷之啓,蓋出於存事體重言路之意,而言不見信,未蒙允許,相持曠日,徒妨賑事,不得已停論矣。追聞物議,則道臣之爲管下分疏,臆度言根,脅持臺官,大關後弊,譴罷之罰,斷不可已。至於本道賑政,大臣旣有陳達變通,政院當以擧行條,分付該曹,差出其代,此非臺閣所可知,則只當一循公論,准請爲期,而徑先寢啓,有乖臺體云。臣之意見,則入侍之時,旣已親承問備之批,可以少伸公議,而賑民之政,且是國事,則一向爭執,亦非所以共濟之道,故果停其啓,而物議之非斥,旣如是嚴截,臣安得自以爲是,而晏然仍冒乎,請命遞斥臣職。答曰,勿辭,退待物論。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹更爲明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職。措語見上答曰,勿煩。
答吏曹參判金宇杭疏曰,省疏具悉。卿其勿辭,從速察職。
都承旨沈枰上疏。大槪,臣於憲府當該承旨推考之啓,不敢獨爲晏然,乞蒙鐫遞,仍命一體勘罪,以肅朝綱事。及禮曹參判金鎭圭辭職上疏。入啓。答曰,省疏具悉。卿其勿辭,從速察職。
傳曰,明日晝講爲之。
吏曹啓曰,臺諫有闕,政事,取稟。傳曰,明日爲之。以上春坊朝報
有政。吏批,以李宜章爲禮曹佐郞,李揆一爲淸河縣監,金興慶爲兵曹佐郞,權克升爲茂山府使,洪重箕爲司僕僉正,呂必重爲海美縣監,崔昌大爲修撰,尹趾仁爲安東府使,呂必容爲慶州府尹,金鼎臣爲掌樂僉正,兪彦明爲持平,兪命弘爲掌樂正,李晩成爲司諫,金宇梁爲社稷令。以上政軸
上在昌德宮。停常參,只晝講。
下直,兔山縣監李勛岳。
司諫孟萬澤初度呈辭。入啓。給由
黃海監司書目,谷山呈,以牙兵林岳尙,爲虎囕死事。
傳曰,明日晝講爲之。
晝講入侍,同知事兪得一,特進官尹就商,承旨金致龍,玉堂南就明·金興慶,假注書黃翼再,兼春秋閔致龍·朴壽仁,武臣趙世成。
忠淸監司書目,瓮匠丁男妻金召史,爲虎咬死事。
府啓,請還收杭子炤等兄弟放歸田里之命。請還收北道守令·邊將等減死定配之命。請殺人罪人李命·柳䤴,殺妻罪人金渭昌等減死定配之命。請武明,令該曹更爲明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。術人任,行己妖妄,托術堪輿,詿誤一世,蓋已久矣。頃年出入妖獄之後,僞誕盡露,世人之迷惑,稍得開悟,渠亦不敢出頭復齒於世矣。歲月差久,復衒於前日之伎倆,方住湖中,公肆怪誕,以風水之說,眩亂遠近之人,高峯絶頂,無不鏟破封塚,使人葬地不得安穩,而愚俗奔波,迷不知悟,鞍馬輻輳,輦輸旁午,其妖術誣民之習,實爲世道之大害,如此怪鬼之人,不可仍置,以長其誑惑人心之弊,請術人任遠地定配。引嫌而退。體例規警,不須持久,意外人言,何必爲嫌?請正言沈宅賢出仕。答曰,不允。處置事,依啓。
今日晝講時,玉堂罷散人員書入事,榻前下敎。
左承旨金德基上疏,大槪,被彈縮伏之中,嚴召遞辱,分義所在,不敢不趨詣禁扃之外,而日昨臺啓,語意非常,終難晏然冒進,陳疏徑退,臣罪益大。伏乞特賜諒察,先遞臣職,仍勘臣罪,以謝臺議,以安賤分,公私不勝幸甚事。及右承旨李廷謙上疏,大槪,臺彈峻發,情勢難安,縮伏之中,召牌遞降,嚴畏分義,不得不趨詣闕外,而終有所不敢冒進者,玆敢悉暴危懇於宸嚴之下,伏乞聖明,亟命遞改職名,以肅朝綱,以安微分事。入啓。答曰,省疏具悉。爾其勿辭,從速察職。
傳,前獻納李光佐,修撰李㙫,校理李晩成,竝敍用。
慶尙監司書目,上年災結敬差官都事所給之數,不給民間,私自擅用爲在昌原府使郭基之,咸安郡守張孝源,咸陽前官寧海府使申奎,爲先罷黜,柒谷府使洪夏臣,旣已遞歸,四人罪狀,令攸司處置事。
慶尙監司書目,軍威縣監洪受澤,三月二十七日遭母喪事。
忠淸監司書目,懷德呈,以副提學宋相琦辭職上疏上送事。啓。答曰,省疏具悉。爾勿過辭,宜速上來察職。以上春坊朝報
禁衛營啓曰,今此浮石所工匠炊飯木,依定奪德興大院君山所近處蟲損木斫伐事,出番軍兵一百名,領將校出送,而程道稍遠,經宿入來之意,敢啓。傳曰,允。
訓鍊都監啓曰,兩局勸武軍官春秋試取事,曾有定奪,而連有事故,不得試取矣。勸武軍官應試之人,今已來待,今月內無故日設行之意,敢啓。傳曰,允。以上禁營謄錄
晝講入侍時,特進官尹就商所啓,臣有所懷,敢此仰達。臣於丙寅年,待罪三和,伊時陞爲淸南防禦使,而元無水軍虛帶防禦之號,脫有緩急,只以廣梁·老江兩鎭兵防牌六隻之船,實難捍禦,其在海防之道,豈不虛疎乎?肅川府使,兼淸南陸軍前營將,而所屬安州·肅川·順安·永柔·甑山·江西六邑軍摠數,多至五千,咸從〈府使〉兼淸南陸軍後營將,而所屬咸從·三和·龍崗三邑軍摠數,僅至三千,而自前營,距江西,近者二日程,遠者三日程,自後營,距江西,近者一日程,遠者一日半程,當初分屬之不均,未知其故也。臣之淺慮,則以爲後營之所屬三和,則使之獨鎭,且兼前營將,如有水賊,則以其兵,領率出戰,如有陸賊,則聽調於節度使,而凡歲抄收布磨勘等事,自兵營,依前句管,則於兵營,小無所損,於三和,且有水陸得力之道,故臣遞歸後,適以武臣入侍陳達,有令廟堂稟處之敎,而尙不得擧行。當此海防申飭之日,不可不急時變通,故敢復仰達矣。上曰,令廟堂,斯速稟處,可也。以上備局謄錄
入侍時,同知事兪得一所啓,臣於本曹,有稟定之事,故敢此仰達。近來擊錚之弊,甚爲紛紜,而向日筵中,亦以此陳達,而凡罪人供口傳取招,乃是受敎也。審聽其言,作爲文字,使之讀聽,無少違誤,然後繕寫入啓者,自是定規,而近來連以文字書納。臣於待罪本職後見之,則罪人等書納原情胡亂,多不成說,詰問事實,亦不知所對,欲遵法意,以言捧招,而雖是謬規,有不敢擅便更改矣。昨者擊錚人原情時,書納之文,無以解見,屢使改構,僅成文理,睿覽之際,實爲未安,而間或有非理爭訟者,倩手於舞文弄奸之人,巧飾辭說,眩亂是非,此弊亦不可不防。自今以後,更爲定奪,罪人原情,依受敎皆以口傳取招,勿許文字書納,似宜矣。上曰,依爲之。以上刑曹謄錄
吏批,以韓聖佑爲大司諫,韓重熙爲典籍,李尙說爲戶曹正郞,吳守經爲監察,金栽爲兵曹正郞,趙泰東爲禮曹參議,趙以進爲禮曹佐郞。吏曹政軸
上在昌德宮。停常參·經筵。
下直,綾州牧使李頤晩,忠州牧使洪重楷,淸州牧使朴見善,慶興府使權克升。
忠淸監司書目,石城呈,以兩堤堰內,自二月十九日,有惡臭,三月初十日間,始爲止息,係是畢常事。
禮曹判書閔鎭厚上疏。大槪,臣卽聞偏母在途病重,方寸煎灼,不能自定,未及請暇,徑先發程。伏乞亟遞臣職,仍治臣罪事。入啓。答曰,省疏具悉。卿其勿辭往來焉。
江原監司崔重泰上疏。大槪,新授藩臬之任,不敢冒當,乞收成命,以重名器,以安私分事。入啓。答曰,省疏具悉。卿其勿辭,速往欽哉。
司鍊孟萬澤再度呈辭。入啓。加給由。
傳曰,今日晝講,停。
假注書金始鑌病,代以尹植爲假注書。
正言沈宅賢,就職後啓曰,臣得見銓臣之疏,怒臣之論劾成任,盛氣張皇,徑加譏詆,臣誠駭惑,莫知其故也。成任之己巳後慘毒戕害之罪,播人耳目,而銓臣,獨以爲未詳,臣不欲强與之論下,就以昨年出入彦良,獄事之狀觀之,其不可復廁仕籍也,決矣。任乃奔走曲逕,乞哀昏夜銓官之門,行跡屢彰,此固國人之所唾罵,啓辭所論,擧其實狀,而亦非專指卽今銓門,則前後秉銓者何許,而今乃躬自擔當,費辭訟暴,若是其太勞,無乃反求其心,不無自慊而然耶?至於郡邑·國子之際,亦未知公議之如何,而俱非臣在臺職之時,則恐不當攙證於今日。況梨園之職,雖非淸望,亦非守宰直講等職之比,而必於獨政之日,突然擧擬,有若無故出入三司之人循例備擬者然。物情之致惑,公議之齊駭,勢不可禁遏,而銓臣之不自省悔,反加聲色,臣未知果得事體也。噫,銓席注擬,安得一一得當於公議,而臺閣之臣,亦安得恐懼銓地之不安,因見物情之不協,而瞻顧緘默,以負職責也哉?近來銓注之事,臺閣一有所論,則銓官,輒自起怒,恣意噴薄,以爲箝制臺官,不得容喙於注擬之間者,此豈國家之福哉?臣竊慨然,如臣〈?〉久冒臺席,論一微事,受此無限譏斥,臣何顔面,復據此職,以辱臺閣哉?請命遞斥臣職。答曰,勿辭,退待物論。
傳曰,今日晝講,停。疊書
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹更爲明査處決。請還收禁衛營所屬所安島宮家折受之命。修撰權以鎭,請命削錄。請全羅兵使邊是泰遞差。請橫城縣監丁道徽罷職不敍。請術人任遠地定配。引嫌而退。當初論劾,實循公議,銓臣疏辯,在我何嫌?請正言沈宅賢出仕。答曰,不允。末端事及處置事,依啓。
吏曹啓曰,守令多闕,政事,取稟。傳曰,當日爲之。
政院啓曰,今日爲政事命下,而判書李濡,因臺避陳疏,參判金宇杭病不來,參議朴權在外,不得開政云。判書李濡,參判金宇杭,事當牌招,而闕門已閉,明日待開門,牌招開政,何如?傳曰,允。
觀象監,昧爽下霜。啓。以上春坊朝報
兵曹啓曰,前本曹正郞金萬胄,當初除授本職,而旣出於臣曹之自辟於吏曹者,而其所句管本色,乃是有廳軍布數多出納之地,一自授任之後,事多修擧,頗有收拾之望矣。日昨,反移拜慶尙都事,已是料外,雖已出代,交代正郞金栽,方以赴燕書狀官,時未復命,自前如此之時,例有啓請仍存之規,今亦依此例,金萬胄仍任本曹正郞,使之仍察本色事務,何如?傳曰,允。以上吏曹謄錄
有政。吏批,以金栽爲兵曹正郞,兪命弘爲執義,崔重泰爲兵曹參議,申厚軾爲刑曹佐郞。吏曹政軸
上在昌德宮。停常參·經筵。
正言沈宅賢就職。
司諫孟萬澤三度呈辭。入啓。遞差。
謝恩,禮曹參判金鎭圭。
吏曹判書李濡,參判金宇杭,牌不進。
政院啓曰,備邊司郞廳,以大臣意來言,臣等,今以賓廳日次,來會矣。昨因停講之命,伏聞自上有咳嗽之候,夜來亦無所減,前頭親祭不遠,卽今風日失和,備局亦無大段稟定之事,臣等退去云矣。敢啓。傳曰,知道。又啓曰,吏曹判書李濡,參判金宇杭,皆牌不進,推考傳旨,今方捧入,而開政成命,不可遷就,竝卽更爲牌招,使之開政,何如?傳曰,允。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹更爲明査處決。請還收禁衛營所屬所安島宮家折受之命。修撰權以鎭,請命削錄,措語見上國家財用,孰非君上之有,而攸司存焉,人主命令,孰非奉行之臣,而喉司掌焉。蓋所以重財用而愼事體之道也。竊伏聞自內司,凡諸需用,中官傳言,分付下吏,則各其該司,只憑下人之言,奉行不暇,此雖流來之例規,而其有乖於宮府一體之義則大矣。置喉司掌出納之意,果安在哉?凡人主一動一靜,必使外庭之臣,曉然洞知,然後方可無中外之疑惑,而有美擧,則自當將順,有闕失,則亦可匡救矣。今也則不然,無名之費,或及於軍國之需,而喉司及擧朝臣僚,莫之知焉。此豈淸朝之美事,而後世之可法也哉?此等擧措,終未免傷事體而啓後弊。請自今以後,內間所需,必分喉司,捧旨擧行。人主端本之道,莫過於嚴宮禁,而近來宮禁不嚴,外人之出入無常,識者之憂,固已久矣。近來王子宮丘史,稱以問安於王子,頻頻往來於差備門外,此是前所未聞之事,內兵曹入直郞廳,當爲檢飭,而前後該郞,矇不致察,不爲禁抑,其在嚴宮禁之道,豈容如是?請今年正月以後,內兵曹入直郞廳,竝命從重推考,宮婢出入,別爲嚴飭禁斷。答曰,勿煩。
院啓,請還收蒙宥罪人崔益望·河海雲·李文海·尹以寬等放釋之命。請掌樂正成任削去仕版,請忠淸水使南崙罷職不敍。措語見上答曰,勿煩。
吏曹參判金宇杭,再招不進。
吏曹判書李濡上疏。大槪,情勢決難冒出,而嚴召荐降,不得不趨詣闕門之外,略暴危悃,冀蒙亟遞銓職,以幸公私事。入啓。答曰,省疏具悉。卿其勿辭,安心行公。
禁府,洪夏臣·趙汝興拿囚。啓。
政院啓曰,吏曹判書李濡,疏批已下矣。一日不得三牌,雖是常規,自明日至初七日,國忌齋戒,初八日至初十日,大祭齋戒,其間無開政之日,似當有變通之道,雖已日暮,政官更爲牌招開政乎?敢稟。傳曰,依爲之。
刑曹,任理山郡遠配。啓。
全羅監司書目,南原府使趙遠朋,身病沈重,差復無期,罷黜事。又書目,道內各邑,癘疫熾盛,死亡之數,至於一百二十四名之多,極爲驚慘事。
慶尙監司書目,咸安郡守張孝源,上年災結,不給民間,擅自那移,纔已罷黜爲白如乎,去三月二十二日,遭母喪事。
吏曹參判金宇杭上疏。大槪,一日之內,三承召命,不得不趨詣闕外,而顧臣情勢,終難冒進,玆敢略陳危悃,乞蒙遞臣銓職,以幸公私事。入啓。答曰,省疏具悉。卿其勿辭,從速察職。
觀象監,夜一更,月犯東井北第二星。啓。以上春坊朝報
義禁府啓曰,以慶尙監司狀啓刑曹粘目,昌原府使郭基之,咸安郡守張孝源,咸陽前郡守申奎,柒谷前府使洪夏臣等,移本府處置事,允下矣。郭基之·張孝源,時在任所,申奎,移拜寧海府使,洪夏臣,以廣州南漢山城中軍,亦在任所,俱未上來,依例發遣書吏·羅將,拿來,何如?傳曰,允。
備邊司啓曰,北道犯越罪人,非久似當入來,而典獄時囚,其數過百,則今此罪人之與他囚混處,出入推問之時,不無可慮之端,故取考前例,乙丑年則移囚於守禦廳,而庚午年則因軍器米布之多儲,移囚於籍沒空家。卽今該廳庫舍,皆積軍需,勢難推移云,掌隷院新舊所造庫舍中,擇其容置罪人處,令戶曹卽速修補,俾無虛疎之弊,何如?答曰,允。又啓曰,犯越罪人入來後,自前刑曹郞廳,與典獄官員,輪回守直,如有査勅出來之事,則罪人推覈之際,該曹專管,而郞官六員,分半各房,常時亦患不足,査使遲速,有難預度,則勢無以周旋減省。郞官二員中,一員依庚午年例加出事,分付該曹,預爲差出,待罪人入來,使之察任。監獄書員·鎖匠使令及守直·巡更等軍,亦考庚午謄錄,擇定以送。此外事續續草記,有煩睿覽,自該曹照例捧甘,使之擧行,何如?答曰,允。以上備局謄錄
吏批,以李思永爲京畿監司,李顯徵爲昌原府使,李之驥爲咸安郡守,權世恒爲寧海府使,李仁壽爲軍威縣監。以上吏曹謄錄
兵批,以具爀爲兼內乘。
吏批,以金萬胄爲兵曹正郞,鄭贇〈爲〉奉常主簿,李㙫爲校理,閔鎭東爲漢城參軍,李焌爲典籍,金相稷爲司諫。政軸
上在昌德宮。停常參·經筵。
備邊司啓曰,慶尙監司南正重,除授今已三朔,自南邑上來之後,稱以情勢,再度陳疏承批,尙無出肅之意,不但遠道夫馬留滯有弊,其在事體,亦甚未安,令政院牌招,使之從速赴任,何如?傳曰,允。又啓曰,北兵使南五星,除授今過數十日,肅謝之後,累度催促,而尙無辭陛之意,聞其病狀深重,宿病之外,添得時令,症情決無登途之望,此時北閫新舊遞代,萬分緊急,不可等待其差歇,南五星今姑罷黜,新兵使斯速差出,使之不多日內赴任,何如?傳曰,允。
全羅監司書目,沃溝等官呈,以崔云先等八名渰死,極爲驚慘事。
政院啓曰,卽者慶尙監司南正重,承牌來詣闕外,陳疏到院,觀其措語,則復陳前疏中難安情勢,而藩臣三疏,旣涉大過,且値齋戒,退却不捧,則卽爲從闕下退去,正重階是通政,則罷職傳旨,所當捧入,而方伯之任,係是二品,二品例無直捧罷職傳旨之事,本院,且無前例可據者,今此南正重牌不進傳旨,以罷職捧入乎,以推考捧入乎?敢稟。傳曰,以推考傳旨捧入。又啓曰,因侍講院草記,王世子太廟親祭時陪從執事,實無推移備員之勢,實兼官有闕之代,令政院稟旨變通事,允下矣。輔德·司書及兼官未差之代,不可不趁速差出,以爲備員之地,在前如此之時,雖値齋戒,亦有啓稟開政之時,政官,卽爲牌招開政乎?敢稟。傳曰,依爲之。以上春坊朝報
義禁府啓曰,今此夏享大祭親臨擧動時,本府都事十員內,九員各差備,隨駕一員,本府入直,王世子考喧左右,無以推移之員,假都事二員,令該曹差出,以爲分差之地,何如?傳曰,允。以上禁府謄錄
吏批,以金昌錫爲南原府使。以上吏曹謄錄
兵批,以李天根爲北兵使。
吏批,以金洙爲刑曹佐郞,張震煥爲敦寧奉事,權詹爲司書,李彦經爲輔德。政軸
上在昌德宮。停常參·經筵。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,卽伏聞夜間入侍醫官之言,自上近日連有咳嗽淸涕之氣,而不至大段矣。昨夕以後,比前有加,水刺厭進,困惱頗甚,有似再感云。臣等不勝憂慮之至,與諸醫入診,詳知症候,然後可以議定當進之藥,敢來問安,竝此仰稟。答曰,知道。問于入侍醫官,議藥宜矣。
冬至使徐宗泰,副使趙泰東,書狀官金栽入來。
謝恩,知事徐宗泰,禮曹參議趙泰東,輔德李彦經,司書權詹。
樂安郡守李萬葉,差使員上來。
藥房再啓曰,卽伏聞入侍醫官金有鉉·崔聖任等之言,卽今上候夜間微汗之後,肌熱·脈數·困惱等症,頗得減歇,而咳嗽連聲作苦,水刺味苦厭進云,故仍與諸醫商議,則以爲此由於感冒之候未及和解之致。參蘇飮,加柴胡·黃芩·桑栢皮·蜜水炒·杏仁去皮·尖麩炒各一錢,連進三貼宜當云,此藥卽爲劑入之意,敢啓。答曰,知道。
藥房口傳啓曰,今此夏享大祭,旣有親行之命,自今日,當入淸齋,而上候方在未寧中,以攝行事,分付該曹,使卽擧行之意,敢啓。傳曰,知道。
傳曰,夏享大祭,因藥房啓辭,使之攝行矣。莫重大祭,將欲親臨,已行肄儀之後攝行,有吾不與祭,如不祭之歎,心甚缺然,未可差退行之耶?雖未知已前規例,而丙辰年冬享大祭與祔廟大祭,親臨定日之後,其時有未寧之候,不得行之於前定之日,而差退日子行之矣。常時應行大祭,亦有差退日字之例耶?分付該曹,稟處。以上春坊朝報
上在昌德宮。停常參·經筵。
大殿,政院·玉堂問安。答曰,知道。勿爲問安。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨入湯劑,其已進御,而咳嗽·困惱等症,漸有差勝之效乎?水刺味苦之候,亦復何如?臣等通宵憂慮,敢來問安。答曰,知道。咳嗽·困惱等症,水刺厭進之候,比前差勝,湯劑進御矣。
傳曰,夏享大祭,因藥房啓辭,使之攝行矣。莫重大祭,將欲親臨,已行肄儀之後攝行,有吾不與祭,如不祭之歎,心甚缺然,未可差退行之耶?雖未知已前規例,而丙辰年冬享大祭與祔廟大祭,親臨定日之後,其時有未寧之候,不得行之於前定之日,而差退日字行之矣。常時應行之大祭,亦有差退日字之例耶?分付該曹,稟處。疊書
禮曹啓曰,命下矣。不但丙辰冬享大祭,有差退一旬之例,曾於癸丑冬享時,因遷陵相値,大臣,因禮家初旬有故,退行中旬之語,陳達榻前,推擇吉日於中旬,蓋旣是孟月之內,則上·中·下旬之隨便進退,論以禮意,似無所妨,前例之可據者,亦且班班如此。今此夏享大祭,依傳敎差退行之,則庶無違於古禮,亦有慊於聖心,而大廟祀享,事體至大,臣曹有不敢擅便,上裁,何如?傳曰,依爲之。又啓曰,因本曹草記,依爲之事,命下矣。卽當依此擧行,而竊聞大臣之意,以爲所謂初旬有故,退行中旬者,乃指士夫家之禮,而王朝禮,則事體有異,五禮儀,只曰四孟月上旬,享宗廟,而無有故退行之語。且遷陵與祔廟,與常時有間,癸丑·丙辰之前例,亦不必援據於今日云。此與臣等之淺見,有所差殊,則朝者之直爲啓稟,未免率爾之歸,不勝惶恐,卽速問議于諸大臣,更爲稟處,何如?傳曰,允。
京畿監司書目,衿川呈,以持平兪彦明辭職上疏上送事。啓遞差。又書目,副校理趙道彬辭職上疏上送事。啓。答曰,省疏具悉。危險之說,不必爲嫌,爾其勿辭,上來察職。
輸城察訪李萬協,差使員上來。
府啓,請還收杭子炤等兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹更爲明査處決。請還收禁衛營所屬所安島宮庄折受之命。請橫城縣監丁道徽罷職不敍。請兵曹入直郞廳,竝命從重推考。王子宮丘史婢出入,別爲嚴飭禁斷。措語見上北門鎖鑰,國之重防,其不宜人人而濫授也,明矣。新除授北兵使李天根,毋論才諝之有無,治績之能否,徒以善事,驟躋閫任,人以債帥目之者,久矣。此謗一出,縉紳喧傳,則事之虛實,雖未知如何,而決不可猝然更擬於戎閫重任矣。今此除目之下,物情大駭,公議難過,請北兵使李天根改正。順川郡守劉大老,孱劣昏庸之狀,衆所共知,昨年秋,與前官交龜之時,言辭鄙汚,擧措駭異,一道守宰,羞與等伍矣。今聞西來之言,則專事徵斂,政委下吏,闔境嗷嗷,民不堪命,如此之人,不可仍畀飢歲字牧之任,請順川郡守劉大老罷職。答曰,不允。
京畿監司書目,高陽呈,以檢閱李縡辭職上疏上送事。啓。傳曰,還出給。
觀象監,自辰時至酉時,日暈。夜一更·二更,月暈。啓。以上春坊朝報
備邊司啓曰,北道犯越罪人金有日等十名,纔已押來矣。依庚午年例,令該曹嚴囚推問,朝夕饋飯,襦衣題給,定軍守直等事,亦令該曹擧行之意,分付,何如?答曰,允。以上備局謄錄
有政。吏批,以崔昌演爲忠勳都事,李箕翊爲富平縣監,李坦爲副修撰,金興慶爲正言。吏曹政軸
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?湯劑連日進御之後,咳嗽·困惱·水刺厭進等症,益有差勝之效乎?臣等憂慮未弛,敢來問安。答曰,知道。日漸差勝矣。
禮曹啓曰,命下矣。問議于大臣,則領議政申琓以爲,今此大祭,因上候未寧,肄儀已行之後,將有攝行之擧,此聖心所以缺然,而有此如不祭之敎也。王朝典禮,與大夫不同,四孟月上旬,享宗廟,旣載於五禮儀,而上·中·下旬隨便進退云者,特指私家享禮,非所可論於邦禮矣。雖有癸丑及丙辰前例,此是因祔廟與遷陵,有此不得已之擧,非所援據於今日也。卽今未寧之候,雖非大段,中旬,距今不過一旬,其在愼疾之道,恐或有添傷之慮,若又有臨事難處之端,則其將又退於下旬耶?太廟享禮,至重且大,一時攝行,雖或無妨,退定日期,誠如未安,五禮儀所定之禮,恐難輕變矣。臣素昧禮學,當此下詢,只以臆見,敢此仰對,伏惟上裁。行判中樞府事徐文重以爲,太廟享祀,五禮儀,俱載攝行之儀,蓋有事故,殿下不得親行,則大臣攝行故也。今者將以親行,旣經肄儀,受香已迫,而適値上候未豫,不得親行,則王朝之禮,無退行之文。聖意雖甚缺然,自當依例攝行,不可援引遷陵·祔廟時前事,輕易變改,以違典禮,伏惟上裁。左議政李畬以爲,太廟親享,旣經肄儀,而玉候欠安,改以攝行,聖敎至有如不祭之歎,雖差退日期,必欲親行,群下於此,孰不敢欽承,而第念王朝之禮至嚴,古禮,士大夫之祭,則四時仲月筮日,固不拘於上·中·下三旬,而至於國朝太廟之享,則五禮儀所定,但有孟月上旬卜日之文,又著攝事儀,可見雖不得親行,宜有攝而無退也。至若癸丑之値遷陵,丙辰之有祔禮,非可比例於常日,太廟享典至重,恐不可但以不得躬親祼獻,而輕變應行之期。且聖上未寧之候,雖若由於一時微感,而爲日則已久,將攝之道,所宜加愼,今雖差退卜日,若或不免臨事難處,則又將奈何?臣之愚見,參以禮意事勢,似難輕易退行,伏惟上裁。判中樞府事尹趾善,與領議政議同,領中樞府事尹趾完,判中樞府事崔錫鼎在外,不得收議,大臣之意如此,上裁,何如?傳曰,依議施行。
傳曰,史官一員待命,騎馬三匹立之,夏享大祭所內摘奸。
慶尙監司書目,柒谷呈,以良人金已命子夢弼,今月初一日雷震致死事。又書目,大丘·慶山·慈仁等三邑,三月二十九日慘被雹災,民事可慮事。以上春坊朝報
備邊司啓曰,卽見咸鏡監司鄭澔狀啓,則犯越罪人金巨勒·先同,皆是鍾城府入籍居生之人,而北兵使李弘述推覈狀啓,不爲擧論云,今始請罪矣。鍾城,旣是罪人居生之地,則勿論査使之出來與否,地方官不能防禁之罪,在所難免,當初狀啓之矇矓,臣等亦以爲駭,將奏達而未及矣。鍾城府使洪萬紀,當與慶源·慶興兩邑守令,一體論罪,卽爲拿問,何如?答曰,允。以上備局謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,日氣陰濕,伏未審夜來,聖候調攝,若何?昨日問安之批,以日漸差勝爲敎,臣等伏不勝喜幸之至,前入湯劑,已盡於昨日,諸醫等以爲,〈聖候〉幾盡和解,苦口湯劑,不必連進云。臣等與諸醫入診,詳知夜來症候,然後進藥當否,可以議定,臣等憂慮未已,敢來問安,竝此仰稟。答曰,知道。困惱之症快愈,水刺猶未復常,咳嗽之候,每患支離,止嗽之劑,議定宜矣。勿爲入診,亦勿逐日問安。再啓曰,卽伏承問安之批,以咳嗽之候每患支離,止嗽之劑議定宜矣爲敎,臣等,卽與諸醫等商議,則皆以爲困惱之候,雖已快愈,水刺之猶未復常,咳嗽之尙今作苦,蓋由於脾肺經餘熱未盡祛之致,淸肺湯元方五味子代,紫莞酒洗七分,加柴胡·知母蜜水炒各一錢,連進五貼,以爲淸熱止嗽之地,宜當云,此藥卽爲劑入之意,敢啓。傳曰,知道。
全羅都事李喜泰,漕運後入來。
刑曹參判金演,副摠管愼景尹初度呈辭。入啓。給由。
判決事李東馣辭職上疏。入啓。答曰,省疏具悉。爾其勿辭察職。
傳曰,史官一員待命,騎馬三匹立之,設粥所內摘奸。
京畿監司書目,楊州等官呈,以去月二十九日,今月初一日雨澤及霜雹緣由事。又書目,道內各邑三月朔染病方痛五百六十三名,向差一百六十三名,死亡四十八名之多,民事可慮事。
左副承旨李震壽上疏。大槪,母病添劇,決難離側供職,乞賜遞免,俾得專意救護事。入啓。踏啓字。
政院啓曰,近因兩司之不備,諫官及監察,尙未署經,事甚未安,而守令未署經者亦二人,遠地夫馬久留之弊,尤爲可慮,兩司除在外,呈告·未肅拜人員,竝待開門牌招,使卽開坐署經,何如?傳曰,允。
文學李東彦牌不進,依承傳罷職。
全羅監司書目,南原兼任雲峯呈,以掌令崔啓翁辭職上疏上送事。啓。答曰,省疏具悉。爾其勿辭,上來察職。以上春坊朝報
有政。
義禁府啓曰,鍾城府使洪萬紀拿來事,命下矣。依例交代後,拿來,何如?傳曰,允。以上禁府謄錄
吏批啓曰,鍾城府使洪萬紀拿來之代,今當差出,而堂上中,可擬之人乏少,堂下曾經侍從人及守令,竝擬,何如?傳曰,允。
吏批,以李萬英爲鍾城府使,成至行爲安峽縣監,洪萬選爲丹陽郡守,姜樸爲慶尙都事。承文博士單朴始采,校書正字單金正龜。朴熙晉爲持平,朴斗世爲濟用正,李光佐爲兼校書校理,李晩成爲司僕正,黃任龜爲監察。吏曹政軸
上在昌德宮。停常參·經筵。
自辰時至午時,日暈。
判尹趙泰采初度呈辭。入啓。給由。
忠淸監司書目,全義呈,以瓮匠金丁男妻良女金召史,爲虎囕死事。又書目,庇仁等邑呈,以染病方痛,至於五百六名,死亡三百八名之多,民事可慮事。
弼善朴台東上疏。大槪,臣之老母,宿病沈篤之中,方遭同氣之慽,所患諸症,一倍加重,臣身在直所,不卽扶護,情勢煎灼,不得已留疏徑出,亟命遞臣職名,且治臣擅離直次之罪事。入啓。答曰,省疏具悉。爾其勿辭,救護母病。
持平朴熙晉牌不進,依承傳罷職傳旨。傳曰,只推勿罷。
獻納李海朝牌不進,依承傳罷職。
吏曹啓曰,承旨有闕,政事,取稟。傳曰,明日爲之。
府啓,請還收抗子炤等兄弟放歸田里之命。請還收北道守令邊將等減死定配之命。請還收殺人罪人李命·柳䤴,殺妻罪人金渭昌等減死定配之命。請武明,令該曹更爲明査處決。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行事,請今年正月以後內兵曹入直郞廳,竝命從重推考。王子宮丘史婢出入,別爲嚴飭禁斷事,請北兵使李天根改正事。請順川郡守劉大老罷職事。措語見上答曰,不允。
兵曹判書尹世紀上疏。大槪,臣於掌令崔啓翁之疏,有不可仍冒職次者,伏乞亟遞臣職,仍治臣罪,以重臺議,以肅朝綱事。入啓。
禁府都事洪洵,倫紀罪人點山拿來事,金堤郡出去。
持平朴熙晉上疏。大槪,柏府新命,遽及於已試僨敗之蹤,庚牌荐降,卽宜趨承,而第臣所患胸脅之痛,閱月彌留,症形危惡,斷無自力祗肅之望,竟犯違慢之科,只俟誅譴之加。勿罷之命,又下格外,臣誠驚惶感激,益無所措,玆不得不疾聲呼籲於靜攝之中,且有情勢之不敢晏然於榮次者,略此附陳,伏乞聖明,察臣病重實狀,諒臣情地難安,亟命鐫斥臣職,俾得隨意調息,以尋生路,以安微分事。入啓。答曰,省疏具悉。爾其勿辭,調理察職。
答兵曹判書尹世紀疏曰,省疏具悉。卿其勿辭,安心行公。
輔德李彦經牌不進,依承傳罷職。以上春坊朝報
義禁府啓曰,以全羅道金堤郡推考敬差官啓本刑曹粘目,殺兄罪人,移本府處置事,允下矣。依例發〈禁〉府都事,拿來,何如?傳曰,允。以上禁府謄錄
上在昌德宮。停常參·經筵。
樂安郡守李萬葉,差使員還下去。
江原都事書目,護軍洪萬朝,誤覈駔儈奸贓,厚招臺臣之詬罵,乞削所帶軍銜,仍治妄言之罪,以快人心事上疏上送事。啓。答曰,省疏具悉。卿無所嫌,勿辭察職。
中宮殿·世子宮·嬪宮,藥房問安。答曰,知道。
藥房啓曰,近日風氣不調,伏未審此時,聖候調攝,若何?前入湯劑,連日進御,而咳嗽之症水刺之節,日漸差勝乎?臣等憂慮未弛,敢來問安。答曰,知道。湯劑連進,而咳嗽益有差勝之效,水刺幾盡復常矣。
刑曹參判金演,副摠管愼景尹再度呈辭。入啓。遞差。
禁府,李萬協拿囚。啓。
正言沈宅賢初度呈辭。入啓。給由。
政院啓曰,吏曹郞廳來言,今日爲政事命下,而判書李濡,參判金宇杭,俱以病不來,參議朴權在外,不得開政云,判書李濡,參判金宇杭,卽爲牌招開政,何如?傳曰,允。
禮曹參議趙泰東辭職上疏。入啓。答曰,省疏具悉。爾其勿辭察職。
吏曹判書李濡,參判金宇杭牌不進。
政院啓曰,卽者吏曹判書李濡,參判金宇杭,皆不承牌,推考傳旨,今方捧入,而成命之下,不卽擧行,殊極未安,竝卽更爲牌招,使之開政,何如?傳曰,允。又啓曰,吏曹判書李濡,參判金宇杭,再招不進,推考傳旨,今方捧入,而一日三招,有傷事體,今日政事,何以爲之?敢稟。傳曰,明日開政。
都承旨沈枰上疏。大槪,宿患腰脅之痛,挾感重發,委頓叫苦,不得轉動,今日藥院起居之時,無路致身,乃使院僚,代參問候之啓,分義虧缺,已極惶悚,而臣所叨出納之任,實無復起行公之望,伏乞亟命鐫遞臣職,俾令緊任毋曠事。及吏曹參判金宇杭上疏。大槪,臣自數日前,重患時令,委頓叫痛,今已三日,而危逆之症,日漸層加,奄奄牀席,人鬼未分,此際召牌荐降,轉動無路,終未祗赴,敢將疾痛之呼,冒死哀籲,伏乞聖慈,俯賜諒察,亟遞臣本兼諸任,俾得專意調治,以尋生路,仍治臣違慢之罪,以肅朝綱事。入啓。答曰,省疏具悉。卿其勿辭,調理察職。以上春坊朝報
侍講院啓曰,本院上下番十員內,兼輔德·兼弼善·說書·兼說書,俱未差,弼善朴台東呈辭,文學李東彦陳疏,兼文學李觀命受由,兼司書崔昌大在外,只有輔德臣李彦經,司書臣權詹,連日入直矣。臣彦經,自再昨重患,而今日書筵,他無推移之路,不得不忍死入侍,事體之苟簡,莫此爲甚。上下番闕員,後日政,以在京無故人差出,呈告人員,牌招察任,何如?傳曰,允。
政院啓曰,卽者,因侍講院草記,莫重禁直,不宜曠闕,令本院卽速稟旨變通事,允下矣。政官,當卽請牌招,而夜漏旣下,明日爲政,旣有成命,使之待開門,趁早開政差出,仍卽牌招入直,何如?傳曰,允。以上吏曹謄錄
上在昌德宮。停常參·經筵。
京畿監司李思永,到界事出去。
京畿監司書目,漣川呈,以崔成達女召史,爲虎囕死事。
平安監司書目,淸南各邑,均得雨澤,此雖多幸,淸北各邑,自二月,至今不雨,雲山段,去月二十九日雨雹交下,民事可慮事。又書目,平壤等二邑呈,以渰死囕死,至於三名,極爲驚慘事。
咸鏡監司書目,新除授咸興判官李廷濟之父世維,方爲道內吉州牧使,則判官之通關於牧使,牧使之牒呈於判官,其間事體,俱有嫌礙之端,令該曹曾經守令聲績素著者,各別擇差事。
政院啓曰,今日爲政事,昨已命下,而卽者吏曹郞廳來言,判書李濡陳疏,參判金宇杭受由,參議朴權在外,不得開政云。判書李濡辭疏批下之後,卽爲牌招開政,何如?傳曰,允。
正言沈宅賢,判尹趙泰采再度呈辭。入啓。加給由。
吏曹判書李濡上疏。大槪,臣於臺臣之疏,有不敢抗顔復立於朝端者,縮伏俟譴之中,昨日召牌荐降,又重違慢之誅,冒陳危迫之懇,冀蒙亟遞臣職,仍正臣罪事。入啓。答曰,省疏具悉。卿其勿辭,安心行公。
吏曹判書李濡,牌不進。
政院啓曰,吏曹判書李濡辭疏批下後,牌招開政事,允下矣。卽者出牌,又不進來,推考傳旨,今方捧入,而成命經宿之後,尙不開政,殊甚未安,吏曹判書李濡,更爲牌招,何如?傳曰,允。
京畿監司李思永,到界後入來。
京畿監司書目,廣州呈,以江華留守李寅燁辭職上疏上送事。啓。答曰,省疏具悉。卿其勿辭,從速上來察職。
江原監司書目,安峽縣監蔡時謙,今月初六日身死事。
觀象監,夜一更至五更,月暈。啓。以上春坊朝報
有政。吏批,以鄭樞爲淸州牧使,尹趾仁爲楊州牧使。
吏批啓曰,頃日政,司憲府監察黃任龜之龜字,誤以耉字,書於望單子,至於受點,而矇然未及覺察,不勝惶恐,望單子,以龜字改付標以入之意,敢啓。傳曰,知道。又啓曰,春坊闕員,今當差出,而擬望之人乏少,外任竝擬,何如?傳曰,允。以上吏曹謄錄
刑曹啓曰,咸鏡道犯越罪人十名捧招,別單書入,而本道及本曹前後所供,或有相左之言,反爲鉤問覈實後謄啓之意,敢啓。傳曰,知道。以上備局謄錄
吏批,以金鎭華爲司宰僉正,徐文裕爲刑曹參判,李光佐爲獻納,金普澤爲文學,具志禎爲工曹正郞,鄭瑞河爲軍資奉事,李晩成爲輔德,金宗衍爲禁府都事。以上吏曹政軸
礪山君枋上疏。大槪,敢陳私懇,乞蒙恩暇,往省母墳事。入啓。答曰,省疏具悉卿懇。卿其安心往來焉。仍傳曰,給由馬,順和君墓拜掃時,澆奠床備給。
禁府啓目,前僉使姜碩望矣,虐使士卒,濫用刑杖,以致士卒之潰散,至於三十戶一百十八口之多兺不喩,稱以身病,擅自離鎭罪,杖一百,罷職,邊遠充軍,告身盡行追奪,私罪。啓。又照目,韓一愈議處云云。其矣自明之言,不可取信,令本道明査啓聞後,稟處,何如?啓依允。外方行査,例歸白脫,殊甚未便,今此一愈罪狀乙良,使之各別嚴覈啓聞。春坊朝報
上在昌德宮。停常參·經筵。
自卯時至巳時,日暈。午時,日有重暈。未時,申時,日暈。
正言沈宅賢三度呈辭。國忌齋戒,留政院。
中宮殿·世子宮·嬪宮,藥房問安。答曰,知道。
藥房啓曰,日氣沈陰,伏未審此時,聖候調攝,若何?湯劑連進之後,水刺幾盡復常,而咳嗽亦幾差愈乎?前入湯劑,當盡於今日,而諸醫等以爲,卽今上候已盡平復,苦口湯劑,不必連進,今姑停止,宜當云矣。臣等憂慮未弛,敢來問安。答曰,知道。咳嗽差愈,水刺復常矣。勿爲問安。
忠淸監司書目,淸州新牧使朴見善,未及赴任,今月初九日身死,本州久作空官,凡事可慮,其代,令該曹各別擇差,數日內下送事。
文學金普澤上疏。大槪,臣之情跡臲卼,雖嘗待罪佐幕,黽勉隨行,而猶不得刊名仕籍,常懷不安矣。春坊新命,遞下於千萬夢寐之外,念臣經年去朝之餘,又將昵侍胄筵,固當感戴洪私,趨承不暇,而第臣昨年所被臺臣疏斥,實非尋常,而亦非一端,有不敢復廁榮次,以犯衆怒者,召牌之下,嚴畏分義,不得不來詣闕外,而終不得致身天陛,祗謝恩命。玆敢悉暴危懇,伏乞亟許遞改臣新授職名,以安賤分,以快時議事。以國忌齋戒,留政院。以上春坊朝報
上在昌德宮。停常參·經筵。
恭惠王后忌辰。
李廷謙啓曰,大司憲權尙夏,執義李箕洪,掌令李禎翊·崔啓翁,在外,持平柳泰明·朴熙晉,呈辭,今日以監察茶時之意,敢啓。傳曰,知道。又啓曰,備邊司郞廳,以大臣意來言,今日賓廳日次,而國忌相値,不得來會云矣,敢啓。傳曰,知道。以上燼餘移謄
禮曹佐郞朴壽仁,忠穆公李廷馣祠宇,賜額致祭後入來。
判尹趙泰采三度呈辭。以國忌,留政院。
禁府,申奎拿囚。啓。以上春坊朝報
上在昌德宮。停常參·經筵。
下直,宣沙浦僉使朴斗漢。
以備忘記,傳于李廷謙曰,今下弓矢,宣沙浦僉使朴斗漢處,給送。
政院,以侍講院言啓曰,本院下番司書權詹,連日入直矣。以有母病,陳疏受由出去,他無推移替直之員,文學金普澤,疏批已下,卽爲牌招,姑降入直,新除授輔德李晩成,時在京畿高陽地,書筵入番事緊,斯速乘馹上來事,下諭,何如?傳曰,允。以上燼餘移謄
判尹趙泰〈采〉正,正言沈宅賢三度呈辭。入啓。遞差。
吏曹參判金宇杭初度呈辭。入啓。給由。
領敦寧金柱臣,溫陽地沐浴呈辭。入啓。給由馬,令御醫,持藥物隨往。
司書權詹上疏。大槪,滯直之中,伏聞母病添劇,方寸煎灼,不能自定,玆敢冒萬死,仰陳疾痛之呼,伏乞天地父母,曲加愍恤,亟命鐫遞臣職名,使得及時歸護事。入啓。答曰,省疏具悉。爾其勿辭,救護母病。
京畿監司書目,衿川呈,以校理崔昌大辭職上疏上送事。啓。答曰,省疏具悉。爾其勿辭,上來察職。
江原監司崔重泰辭職上疏。入啓。答曰,省疏具悉。卿無所嫌,勿辭察職。
府啓,請還收炤兄弟放歸田里之命。請還收北道守令·邊將等減死定配之命。請還收殺人罪人李命·柳䤴,殺妻罪人金渭昌減死定配之命。請武明,令該曹更爲明査處決。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行。請今年正月以後內兵曹入直郞廳,竝命從重推考。請王子宮丘史婢出入,別爲嚴飭禁斷。請北兵使李天根改正,順天郡守劉大老罷職。以上措語見上新除授司諫院獻納李光佐,時在京畿驪州地,請斯速乘馹上來事,下諭。答曰,不允。李天根改差,末端兩件事,依啓。
文學金普澤上疏。入啓。答曰,省疏具悉。爾其勿辭,從速察職。
傳曰,僉正沈浩發靷,定於開月初六日云,凡事各別顧護事,分付本道。
吏曹啓曰,臺諫有闕,政事,取稟。傳曰,明日爲之。
文學金普澤上疏。大槪,臣於新除之下,猥陳哀悃,略辯向日臺疏,冀蒙恩遞,而及承聖批,諭以勿辭,臣誠惶感,岡知攸措。且臣於頃者儒臣所達揀選宮僚之事,及日昨前京畿監司論罷之啓,有難冒進而自安者,召牌荐降,而終不敢祗肅,來詣闕下,更申血懇,亟許遞改臣職名,仍治臣瀆擾之罪,以安愚分,以肅朝家事。入啓。答曰,省疏具悉。爾勿過辭,宜速察職。以上春坊朝報
上在昌德宮。停常參·經筵。
下直,羅州牧使南彦昌。
自巳時至未時,日暈。
李喜茂啓曰,明日常參·經筵,取稟。傳曰,停。
又啓曰,來二十二日輪對日次,取稟。傳曰,爲之。
又啓曰,今日爲政事,命下矣。卽者吏曹郞廳來言,判書李濡,病不來,參判金宇杭,呈辭受由,參議朴權,在外,不得開政云。判書李濡,所當牌招開政,而今日罪人行刑相値,明日待開門,牌招開政,何如?傳曰,允。
李廷謙,以都摠府言啓曰,副摠管兪集一,除標信,釐正廳坐起進去之意,敢啓。傳曰,知道。
又以備邊司言啓曰,慶尙監司南正重,除授兩朔,一向陳疏,不爲出肅,故頃日,自本司啓請牌招矣。稱以情勢難安,終至違牌,尙無赴任之意,藩臣再牌,有傷事體,遠道人馬留滯之弊,亦甚可慮。南正重今姑改差,新監司,令該曹從速差出,催促下送,何如?傳曰,允。又以備邊司啓曰,兵曹判書尹世紀,因臺疏,陳章引入承批之後,尙不行公,本兵事務之積滯,誠爲可慮。尹世紀卽爲牌招,使之察任,何如?傳曰,允。
又以兵曹言啓曰,忠壯將安夢齡,身病不得行公,累次呈狀,今姑改差,何如?傳曰,允。
又以禁衛營言啓曰,前文學李東彦,本營郞廳旣已啓下,而方在罷散中,時無職名,令該曹依例付軍職,冠帶常仕,何如?傳曰,允。
金致龍,以戶曹言啓曰,故內官宋尙殷,以徽陵侍陵官,恩賜田畓,尙未淮受矣。慶尙道數外官屯畓金海府一結五十二負九束,昌原府五十四負九束,慶山縣一結四十二負二束,自本家望呈願受,依例折給,何如?傳曰,允。
又以弘文館言啓曰,本館上番校理李觀命,以親病陳疏,受由出去,而上番,無他入直之員,副修撰金興慶卽爲牌招,姑陞入直,何如?傳曰,允。
又以弘文館言啓曰,副修撰金興慶,承牌詣闕,陳疏退去,疏批方下,而闕門已閉,待明朝牌招,以爲姑陞入直,何如?傳曰,允。
傳于金致龍曰,歸厚署外棺板二部,送于內需司事,言于該曹。
以黃海監司任胤元,以海州別隊金有悅等九名,一時渰死事,狀啓,傳于金致龍曰,渰死人等,令本道恤典擧行。
以黃海監司任胤元,以載寧居金㗡男家失火,連接七十六家,一朝連燒,其中老人崔奉尙·金莫龍等,爲火焰所傷,幾至死境,別樣顧恤之意,申飭事,狀啓,傳于金致龍曰,令該曹考例顧恤。缺數行
答校理李觀命疏曰,省疏具悉。爾其勿辭,救護母病。
答副修撰李晩堅疏曰,省疏具悉。爾其勿辭,從速上來察職。
答副修撰金興慶疏曰,省疏具悉。爾其勿辭察職。
答禮曹參判金鎭圭疏曰,省疏具悉。卿勿固辭,安意察職。以上燼餘移謄
刑曹,賊人辛業·安泰成·安貴業·金先玉·劉命奉·金二立等,當日西小門外行刑。啓。
傳曰,自前宮家造成,或在吉禮之前,或在吉禮之後,蓋有第宅,而後可以出閤故也。延礽君吉禮已過,稍待年長,自當出閤,而尙無第宅,此亦不得不已也。第其間,巨役方張,似難爲之,當隨便造給,而爲先令該曹,依前給價。
持平柳泰明上疏。大槪,敢陳區區所懷,以備裁察事。入啓。以上春坊朝報
上在昌德宮。停常參·經筵。
自未時至申時,日暈。
黃一夏啓曰,大司憲權尙夏,執義李箕洪,掌令李禎翊·崔啓翁在外,持平柳泰明,陳疏入啓,朴熙晉呈辭入啓,今日以監察茶時之意,敢啓。傳曰,知道。
金致龍啓曰,明日常參·經筵,取稟。傳曰,停。
又啓曰,今日爲政事命下,而判書李濡,牌招不進,推考傳旨,今方捧入,而成命已下之後,尙未開政,事甚未安,吏曹判書李濡,更爲牌招,開政,何如?傳曰,允。
又啓曰,卽者文學金普澤,陳疏徑出,所當依定式直捧禁推傳旨,而觀其疏語,以情勢難安爲辭,此與無端徑出有異,而旣犯擅離禁直之科,推考警責,何如?傳曰,允。又以侍講院言啓曰,本院下番司書權詹受由,文學金普澤,姑降入直矣。謂有情勢之難安,陳疏徑出,下番將未免闕直,其在事體,殊甚未安,司書權詹,爲先牌招察任,文學金普澤,待疏批,亦卽牌招,以爲推移入直之地,何如?傳曰,允。
黃一夏,以司僕寺官員,以提調意啓曰,因本寺草記,孟串牧場摘奸次,發遣郞廳,而泰安南面居民等,稱以本非牧場,而本寺混同還推,稱冤不已,至於擊鼓訟冤,不可不一番摘奸,分其彼此曲直,以解民人之疑惑,故使郞廳歷過之時,亦爲摘奸,而分付本道監司,別定剛明官,眼同摘奸矣。今聞郞廳之言,且見本道査官所報,則兩牧場基址,尙今宛完然,而民人等,或稱道里之有所差違,或稱三韓所築之城,欲以不成之說,掩遮十目所視之處。其爲情狀之巧詐,殊甚痛駭,而第渠輩,當初冒占之後,累代耕食,一朝見奪,故不計事理及法例,有此飾詐仍占之計。此出於頑漢土豪輩敎誘愚氓之致,猝難施之一切之法,姑觀前頭所爲,若有更爲誣詐之弊,則論以冒占公田,誣辭擊錚之罪,而兩牧場,則使之還屬本寺,擇其閑曠可合放牧處,爲先放馬,何如?傳曰,允。
備忘記,傳于黃一夏曰,今日宣傳官等賞試射時,南行宣傳官李弘規,柳葉箭十巡居首,直赴殿試,宣傳官尹世挺,十巡未滿三分,所當汰去,而賞試射,與朔試射有異,則不可無參酌之道,姑先從重推考。
以慶尙監司朴權,密陽等官居束伍軍劉斗明等渰死事,狀啓,傳于金致龍曰,揜死人等,令本道恤典擧行。
以慶尙監司朴權,義城居良女召玉等燒死事,狀啓,傳于金致龍曰,燒死人等,令本道恤典擧行。
答領敦寧府事金柱臣疏曰,省疏具悉卿懇。今玆遣醫之命,意非偶然,卿其安心勿辭,依疏辭往來焉。
答文學金普澤疏曰,省疏具悉。爾其勿辭察職。以上燼餘移謄
答持平柳泰明疏曰,省疏具悉。有懷疏陳,大意固好,而未知其必皆得當也。疏末事及淸白吏優恤事,已有成命者外,竝令該曹稟處。以上春坊朝報
大司諫李喜茂所啓,泰安·唐津兩縣,有古牧場,載錄於輿地勝覽,太僕,因此橫奪民田,盡入收稅之中,事之無據,孰甚於此?輿地勝覽,成於成廟朝,距今二百年有餘,勝覽旣稱古牧場,則牧場之設,不知在於何時。年代久遠,事跡渺茫,其間廢置之由,今無一毫可據文字,而太僕,只憑牧場二字,遞奪許多民人久遠世耕之田,怨讟朋興,冤呼徹天。前日筵臣之奏,儒臣之箚,旣已備陳其弊端,而當此遇災驚懼之日,此等病民之事,尤不可不劃郞罷革,上以答天譴,下以慰民心。請泰安·唐津兩縣古牧場,勿令太僕稟處,斷自宸衷,亟命還給於兩邑民人,何如?上曰,依爲之。
府啓,今日茶時,忠淸道洪州幼學李世亨,泰安幼學權以欽等,呈狀本府,以爲其先祖利城君,以成宗大王第九王子,爲其職田,泰安大小山舊牧場,望呈折受,已至二百年所,今有奸人,誣告太僕。太僕,只據其古牧場三字,橫奪設屯,而利城君,以不遷之位,今其祠宇,寓在此地。以此呈狀本道,曾已啓聞,而終不採施,繼呈太僕,又不聽施,不得已伸訴法府云。取考其當初折給立案,則乃是正德八年中廟朝啓下文書,蓋牧場陳荒,特爲折受,其時折給實狀及打量結數,斑斑可考。設令此地,果是舊牧場,先王朝折受親王子賜牌之地,今至二百年之後,法不當折入於太僕。今又爲許多民人買賣世耕之地,則尤不可公然奪屬於太僕,抛棄先朝啓下之成命,所奪居民世傳之生業,事係民怨,且關後弊,請依日昨臺啓中兩處還給之命,一體出給,以慰民情。答曰,所安島事,與王子宮莊之連續見奪,特給營屯,俾成貌樣,揆以人情,不是異事,則必欲角勝者,抑何意也?況宮庄,同是私庄,禁營太僕,同是公屯,而此則惟恐不爲還屬,彼則謂法不當折入,今日臺閣,可謂惟意所欲也。予意牢定,決難撓奪,亟停勿煩。以上司僕謄錄
全羅監司書目,光山縣監金鼎臣,身病沈重,數月之間,斷無痊可之望,凶歲劇邑之久曠,極爲可慮,不得已罷黜事。又書目,全州·茂朱等地,今月初三日下雪,雨雹霜降,俱係變異事。
慶尙監司書目,興海郡守趙以粹,今月初五日遭母喪事。出春坊朝報
上在昌德宮。停常參·經筵。
黃一夏啓曰,大司憲權尙夏,執義李箕洪,掌令李禎翊·崔啓翁在外,持平柳泰明呈辭,朴熙晉呈辭受由,今日以監察茶時之意,敢啓。傳曰,知道。
以都摠府言啓曰,今日入直軍士中日習射,請出標信。傳曰,知道。又以都摠府言啓曰,今日入直軍士中日習射事,標信,命下矣。罪人行刑相値,不得爲之之意,敢啓。傳曰,知道。
李喜茂啓曰,明日常參·經筵,取稟。傳曰,停。
李喜茂啓曰,近以檢閱李縡在外之故,連以兼春秋,替察下番之任,事體之未安,莫此爲甚。今聞李縡遭其妻母喪,方到城外云,卽爲牌招,使之察任,何如?傳曰,允。
又啓曰,卽者副修撰,金興慶,陳疏徑出,所當依定式直捧禁推傳旨,而觀其疏語,以被人反斥爲辭,此與無端徑出有異,而旣犯擅離禁直之科,爲先推考警責,原疏批下後,卽爲牌招入直,何如?傳曰,允。
以副修撰金興慶,檢閱李縡牌不進罷職傳旨,傳于金致龍曰,禁推傳旨捧入。
金致龍啓曰,各道監司,雖已遞職,凡干啓聞之事,親自封進,例也。江原監司洪萬朝,頃者雖被臺殫,旣已停論之後,則所當親自封啓,而每令都事代行,殊失事體,推考警責,何如?傳曰,允。以上燼餘移謄
副修撰金興慶上疏。大槪,臣卽伏見文學金普澤之疏,則斥臣以阿好修隙,其在廉義,決難一刻冒據於論思近密之地。玆敢略暴危衷,逬出禁扃,乞罷臣職,仍治臣罪,以安愚分,以振朝綱事。入啓。答曰,省疏具悉。爾其勿辭察職。
吏曹判書李濡上疏。大槪,久據銓地,又被臺疏之非斥,昨日嚴召荐降,竟未趨承,敢陳危悃,冀蒙譴何事。入啓。答曰,省疏具悉卿懇。卿其勿辭,安心行公。
京畿監司書目,楊州兼任抱川呈,以校理李㙫辭職上疏上送事。啓。答曰,省疏具悉。爾其勿辭,上來察職。
江原監司書目,道內各邑,四月初一日下雨,而其中淮陽·金城·金化·歙谷·杆城·襄陽段,雨雹交作,仍爲下雪,山野皆白。至於淮陽段平野所積,幾至數寸,山上則半尺,四月下雪,事係變異事。以上春坊朝報
政院啓曰,卽者吏曹郞廳來言,今日爲政事命下,而判書李濡病不來,參判金宇杭呈辭受由,參議朴權在外,不得開政云。成命之下,已至三日,而不得開政,事體極爲未安。判書李濡,所當牌招開政,而今日罪人行刑相値,明日待開門,牌招開政,何如?傳曰,允。以上吏曹謄錄
上在昌德宮。停常參·經筵。
金致龍啓曰,明日常參·經筵,取稟。傳曰,只晝講。
李廷謙啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
黃一夏啓曰,大司憲權尙夏,執義李箕洪,掌令李禎翊·崔啓翁在外,持平柳泰明呈辭,朴熙晉呈辭受由,今日以監察茶時之意,敢啓。傳曰,知道。
金致龍又啓曰,吏曹判書李濡,再招不進,推考傳旨,今方捧入,而開政命下,已過累日,事甚未安,所當牌招開政,而一日三招,有傷事體,今日政事,何以爲之?敢稟。傳曰,明日爲之。
又以弘文館言啓曰,本館上番,連日闕直,極爲未安,而校理李觀命,親病受由,已至多日,卽爲牌招入直,何如?傳曰,允。
又啓曰,卽者金普澤,陳疏徑出,所當依定式直捧禁推傳旨,而旣以情勢爲辭,此與無端徑出有異,而旣犯擅難禁直之科,推考警責,待疏批,卽爲牌招入直,何如?傳曰,允。
金德基,以賑恤廳言啓曰,自今月初九日以後,十八日至,飢民就粥之數,多則二千八十四名,少則一千四百三十八名矣。將校崔翼齡等,請得其中八百名,分賑於弘濟院,故計給米·醬等物,使之善爲救活,俾無同聚熏染之患。今則本賑所就粥之數,多不過一千餘名,少則八九百名,而乾糧受食之民,則竝與弘濟院移送者,亦幾滿千,一旬之內,物故者六名矣,敢啓。傳曰,知道。
李廷謙,以兵曹言啓曰,今四月二十日,武臣賓廳講書日次,而政事相値,不得爲之意,敢啓。傳曰,知道。
黃一夏,以弘文館言啓曰,本館上番,連日闕直,事甚未安。校理李觀命,疏批方下,旣已受由,他無推移之員。卽者副校理崔昌大,來在城外,陳疏到院,而今已夜深,明日待開門,牌招入直,何如?傳曰,允。
又以侍講院言啓曰,下番文學金普澤,連日姑降入直矣。朝者陳疏徑出,方已罷職,他無推移入直之員。司書權詹,受由屬耳,而不得已牌招,以爲入直之地,何如?傳曰,允。
又以義禁府言啓曰,鐵串前僉使姜碩望拿來,京畿水使狀啓,備邊司粘目,憑閱處置事,傳旨啓下矣。罪人姜碩望,前以他罪,忠淸道公州牧雙樹山城充軍次,昨日決杖發配,而姑未及發行云,卽爲拿囚之意,敢啓。傳曰,知道。
答校理李觀命疏曰,省疏具悉。爾其勿辭,救護母病。
答文學金普澤疏曰,省疏具悉。爾其勿辭察職。
答左議政李畬箚曰,省箚具悉卿懇。年少過激之言,何必介懷?卿其安心勿辭,速出視事,以副至望。仍傳曰,遣史官傳諭。以上燼餘移謄
政院啓曰,卽者吏曹判書李濡,承牌來詣闕外,陳疏到院,觀其措語,復申昨日疏意,而初疏承批之後,一向引嫌,實涉太過,故卽爲還給其疏,則從闕下直爲退去,推考傳旨,今方捧入,而開政命下,已至四日,事體殊極未安,更爲牌招,俾卽開政,何如?傳曰,允。以上吏曹謄錄
兵曹照目,全羅兵使李碩寬矣,不諒頉報,發怒於不爲五里呈公狀,重棍座首下吏等,行關推治,俱失事體。且關文中,至有藉此名位等語,其在相敬之道,不宜如是凌侮罪,杖一百,告身盡行追奪,私罪。啓除決杖,只贖,功減一等。
大司成李健命辭職上疏。答曰,省疏具悉。卿其勿辭,從速察職。
咸鏡監司書目,都事金鍰,猝稱有病,終不延命,不得已罷黜事。以上春坊朝報
上在昌德宮。停常參,只晝講。
自昧爽至卯時,有霧氣。夜五更,有霧氣。
李喜茂啓曰,明日常參·經筵,取稟。傳曰,只晝講。
又啓曰,今日晝講爲之事命下,而副校理崔昌大牌招不進,罷職傳旨,今方捧入,而上番,無推移入侍之員。校理李觀命,雖以親病受由,旣已經宿,卽爲牌招,使之入侍,何如?傳曰,允。
李喜茂啓曰,吏曹判書李濡,再度承牌,到闕外陳疏退去,推考傳旨,今方捧入,所當更爲牌招,而一日三招,有傷事體,開政命下之後,今至五日,尙未擧行,每每退日,亦甚未安,何以爲之?敢稟。傳曰,情勢雖曰難安,分義亦重,而陳疏承批之後,一向違牌,無意行公,揆以事體,極爲未安。從重推考,明朝牌招開政。
傳于李廷謙曰,江華留守李寅燁留待。
李廷謙,以承文院官員,以都提調意啓曰,院寫字官李奎錫·李麟錫·李永錫·李武錫等,在喪終制,依例付軍職,冠帶常仕,肄習移他司及身死有闕代,學生李義芳·宋商郁·李光綬·李枝鳴·金璹·鄭俊興·池必河·金億萬·李時興·劉興祚·鄭寅興等筆法,頗有成就之望,屬于寫字官肄習,使之鍊業,何如?傳曰,允。
答江原監司崔重泰疏曰,省疏具悉。卿其依疏辭往來焉。以上燼餘謄書
持平柳泰明啓曰,臣於日昨,猥進瞽說,竊自附於有懷必陳,無負一日之責矣。聖明不惟不以爲罪,至下大意固好之敎,臣感激莊誦,深仰大聖人優容之盛德,而第其批旨之中,未知必皆得當之敎,臣有所未敢曉者。臣所歷陳之言,非止一二事,明示是非,逐節分釋,可用者用之,可責者責之,使愚矇之見,快蒙聖明之誨諭者,固臣今日之所仰望者,而及承聖批,泛論混答,無所別白。方切悚愧悶鬱之中,且伏見大臣箚本,則以李天根·趙爾重疏論事,或譏之以已極非常,或斥之以不諒之甚,臣於此,益不勝訝惑之至。若夫李天根者,其諂事鄙陋之狀,不可一一提論,而曾莅東峽,爲妖賊,助其淫祠之需者,已極怪惡,曝鷄作糜,以餽當路者,亦爲駭異,逮授畿牧,一武將宴需之助,多至五十生雞,一百雞子,其視苟變之二卵,果何如也?卽此三事,可見其行己鄙汚,用巧求媚之態,人以債帥目之者,何足怪乎?臣之論劾,未必不由於此等事,則治績之有無,非臣之所知也。若夫趙爾重,則始除平山之日,名稱寥寥,前此居官,治績蔑聞,不過常調一武夫而止,及與李師尙相較之後,名聲大播,治績又從以藉甚,驟擢幢節,有同拾芥,前後一爾重,而其名譽之有無輕重,判若二人。臣之以此疑惑,謂之吹噓者,豈非實際語也?臣以年少新進,言不擇發,章牘迭出,朝著不安,聖明又斥之以過激之言,臣何敢自以爲是,而晏然仍冒於職次乎?請命遞斥臣職。答曰,勿辭,退待物論。
下直,江華留守李寅燁。
慶尙監司書目,安東等三邑,三月十九日雨雹,比安等六邑,今月初二日三日,微霜連降,立苗·木花·豆太,幾盡枯死,其餘各邑,早氣頗甚,年麥未得茂盛,今月十二日,始得鋤雨,被旱牟麥及立苗·木花,似有回蘇之望事。
大司諫韓聖佑三度呈辭。入啓。遞差。
晝講入侍,同知事兪得一,特進官金演,承旨金致龍,玉堂李觀命·南就明,假注書尹植,兼春秋閔致龍·朴壽仁,武臣尹五商。
今日晝講時,憲府未署經守令,除署經發送事,榻前下敎。春坊朝報
江華留守李寅燁所啓,臣於年前登對時,以三軍門藥丸,間式年移置於江都·南漢事,有所定奪矣。臣未知厥後諸軍門,果皆輸送與否,成命之下,不可不着實擧行,依前定奪,間式年移送藥丸事,更爲申飭,似宜矣。上曰,依爲之。又所啓,臣入城後,始聞都城築役,江都餉米一萬石,令諸軍門取用事,自廟堂已定奪云。江都所儲穀,移貸諸道之後,卽今現存,未知其幾何,而且一萬石運致京城之際,船馬價,當至五百石許,此實不貲。自京若無推移之道,則惟此耗費,固不足恤,而臣曾見宣惠廳所儲,湖西·湖南舊穀餘存,其數頗優矣。若令此兩廳,各出五千石,以爲城役之用,則辦出亦甚不難,而亦無運移耗費之弊,事極便用,故敢此仰達。上曰,令該廳稟處。以上備局謄錄
上在昌德宮。停常參,只晝講。
自昧爽至卯時,有霧氣。
李喜茂啓曰,明日常參·經筵,取稟。傳曰,只晝講。
黃一夏啓曰,大司憲權尙夏,執義李箕洪,掌令李禎翊·崔啓翁在外,持平一員未差,柳泰明引避退待,令日以監察茶時之意,敢啓。傳曰,知道。
李廷謙,以都摠府言啓曰,今日入直軍士中日習射,請出標信。傳曰,知道。缺數行
以備忘記,傳于黃一夏曰,羽林衛出身金仲器,柳葉箭五中,邊將除授,遞來後,還屬禁旅。
金德基啓曰,假注書黃翼再,行公已多日,且有身病,今姑改差,他假注書差出,使之察任,何如?傳曰,允。
以金始鑌爲假注書。
金德基啓曰,今日爲政事,命下矣。承旨二員,當進吏兵批政廳,而都承旨未差,右承旨李喜茂,自昨夜,面部猝生毒癤,今方塗藥調治,勢難進參,廳中,方有臣德基,左副承旨李廷謙,右副承旨黃一夏,同副承旨金致龍,兵批政廳,則李廷謙當進,而吏批,則何承旨進去乎?敢稟。傳曰,左承旨進去。
吏批,行判書李濡進,參判未差,參議朴權在外,左承旨金德基進。啓曰,大司諫今當差出,而擬望之人乏少,承旨竝擬,何如?傳曰,允。又啓曰,慶尙監司,今當差出,而擬望之人乏少,承旨及守令,竝擬,何如?傳曰,允。又啓曰,本曹參判,今當差出,而擬望之人乏少,承旨竝擬,何如?傳曰,允。黃欽爲都承旨,徐宗泰爲判尹,宋正明爲文學,金鎭華爲光山縣監,朴師東爲順川郡守,李尙說爲興海郡守,崔慶湜爲咸鏡都事,李世載爲大司諫,金演爲慶尙監司,李之星爲社稷令,朴熙晉爲京畿都事,羅重器爲刑曹正郞,李東彦爲持平,李裕民爲正言,金萬謹爲兵曹佐郞,李海朝爲校理,趙相槪爲司宰僉正,李健命爲吏曹參判,李暉爲通津府使,南五重爲戶曹正郞,鄭世會爲禁府都事,尹世緯爲工曹正郞,鄭祥龍爲禮賓別提,李震成爲引儀,李彦經爲宗簿正,李孚命爲繕工假監役,申輔爲齊陵參奉,柳鳳采爲敬陵參奉。鄭以規單付學正,池欽單付校書副正字,李晩成單付兼漢學敎授,金萬胄單付兼春秋
兵批,判書尹世紀進,參判李光迪受由在外,參議金澋病,參知李濟進缺數行李敦五·魚史忠爲慶德假衛將,金重元爲副摠管,吳重周爲南兵使,李行成爲慶尙右兵使,沈文圖爲南陽監牧官,鄭斯玄爲江華監牧官,鄭道三爲水原監牧官,洪受疇爲同知,南正重爲副護軍,趙泰采·金宇杭·沈枰·韓聖佑·朴熙晉爲副司直,沈宅賢·李東彦爲副司果。
吏批啓曰,前茂山府使閔泳,以藥丸措備之功,有加資之命,而方在褒貶居下,不得下批之意,敢啓。傳曰,知道。
兵批啓曰,前縣監崔世珪,以平安監司軍官,賑救時,料理善賑,前僉使金鼎鳴,加里浦僉使時,拯出人命,前宣傳官禹成績,及第弓至强,千摠林成發,閑良朴順福,幼學李瑄等,或惡虎捕促,或賊人指捕,俱有加資之命,而崔世珪·金鼎鳴,雖已資窮,未經準職,禹成績·弓至强·林成發,未資窮未準職,朴順福·李瑄,係是閑良,何以爲之?敢稟。傳曰,竝特爲加資。
又啓曰,開市別將鄭之昌·朴枝萬等,義州開市時,幹事周旋之功加資事,因平安監司狀啓,備局覆啓判下矣。兩人,皆未經準職,亦未資窮,何以爲之?敢稟。傳曰,竝特爲加資。
答副司直趙泰采疏曰,省疏具悉卿懇。卿其勿辭,安心行公。
答戶曹判書金鎭龜疏曰,省疏具悉卿懇。卿其勿辭,安心行公。以上燼餘移謄
司諫金相稷啓曰,昨者憲臣,因日昨陳疏之事,引避退待,處置歸於本院,而臣於此,有不可晏然可否,而冒沒仍居者,第其疏中,亦言黨論之害,而詆斥臺閣,語頗深緊,至於伐異爲風采等語,有所云云。夫居人主耳目之任,而若以擊去異己爲風采,則其黨同蔑公之罪,當如何哉?臣之忝叨臺職,前後凡三十餘次,而曾不能進一言匡一事,以效職責之萬一,居常愧恧,反躬靡安,而至於朋比之習,則素所深惡,而自戒于中矣。今此伐異之誚,混加臺閣,其所譏斥,不啻尋常,而臣亦近日臺閣之一,則何可諉之於泛論,而苟然仍冒,處置於其間乎?近緣病故,今始來避,所失尤大。請命遞斥臣職。答曰,退待物論。
參贊官黃一夏所啓,近來弘文館入直,每多苟簡,而校理李㙫,副校理趙道彬,副修撰李晩堅,皆在外陳疏,無意上來,趙道彬則受由下鄕,來到近郊云。李㙫·李晩堅,本在京城至近之地,一向退坐,其在事體,不當如是,以此意,出擧行條件,急速上來之意,另加申飭,似宜矣。上曰,依爲之。
知事李濡所啓,谷山府使李泰長,以分養馬瘦瘠事,旣已降資,而谷山,乃兼營將堂上窠也。法當遞歸,而本邑被災尤甚,卽今民事孔極,此時迎送之弊,尤有不可言者。他邑,亦有以堂下兼營將者,依此例姑爲仍存勿遞,似無所妨,問于大臣,則亦以爲然,故敢此仰達。上曰,仍任,可也。以上春坊朝報
晝講入侍時,谷山府使李泰長,雖降資,災邑遞易可慮,仍存勿遞事,榻前定奪。以上吏曹謄錄
兵曹啓曰,因訓鍊都監啓辭,兩局勸武軍官,春秋試取事,曾有定奪,而連有事故,不得試取,勸武軍官應射之人,今已來待,今月月內無故日設行事,命下矣。今二十九日,臣尹世紀,與兩局大將會同,依例試取之意,敢啓。傳曰,知道。以上兵曹謄錄
晝講入侍時,特進官黃欽所啓,卽者李濡,以安興軍餉米事,有所陳白,臣於待罪湖營時,詳知形勢,故敢達。湖西財穀,元數無多,軍餉所儲,只有三倉。安興米則當初不滿二萬石,而連仍取耗,方爲二萬四千餘石,貢津則萬餘石,楊津亦不滿二萬石,合計爲五萬石,而乙·丙年,取以爲賑資,湖民多有所賴。至於楊津米,移賑關東之數亦多,未卽今當儲幾何,而安興米則散在各邑之外,卽今現在於本倉者一萬四千石,而今將自軍門,船運六千石而貸用云,若除此數,則留庫僅八千石矣。年事之豐凶,有不可知,軍門邊報之遲速,非所預料,凡緩急之備,兵食爲先,城池次之,未有無糧而能守城者。一萬四千斛之留儲,旣甚哀痛,而又將除其米移用,疏虞莫甚,而目今旱災又如此,兩麥之凶歉,內浦特甚云。脫有賑飢之用,尤不可不慮,似當有商量處之之道矣。上曰,此事,何如?知事李濡曰,江都米移給軍門事,出於不獲已,往來船馬價,耗費甚多。李寅燁未達之前,臣亦欲爲陳達而未及矣。至於安興,實爲海防要害處,而得見海西狀啓,則荒唐船,近又現形云,莫重軍餉,固不可盡散,致有疏虞之患。且卽今麥事,將未免失稔云,賑資,亦不可不留念,雖因鉅役,有不得不移用之計,形勢如此,宜與廟堂相議,姑觀前頭而取用矣。上曰,姑觀前頭形勢處之,似好矣。以上備局謄錄
知事李濡所啓,頃以燔甓事,有所仰達矣。旣已始役於瓦署,觀其所先燔者千餘張,擧皆完好可用,今方連續燔造。平安道所在匠八十餘名,亦已招致試其法,則其所用工,比他大省矣。但柴木難繼,曾前守禦廳,請宣·靖陵蟲損木,斫用於山城燔甓之時矣。卽今兩陵之內,蟲損之木,尙有餘存者,自前取用燔甓之所,而一時調送軍兵斫伐,則似涉驚擾,若給糧資於入直陵軍處,參奉看檢,使之從容斫置後運來,則似爲便當矣。且於南山,亦多有蟲損枯松云,使漢城府,分付當色監役,與次知將校,眼同許斫,何如?上曰,依爲之。以上禮曹謄錄
書講入侍,知事李濡,特進官黃欽,承旨黃一夏,玉堂李觀命·南就明,假注書尹植,兼春秋閔致龍·朴壽仁,武臣金錫命。
左議政李畬箚子。大槪,冒申危懇,冀蒙斥黜事。入啓。答曰,省箚具悉卿懇。恣意侵逼,所失在彼,於我何嫌?卿其安心勿辭,速出視事,用副予望。仍傳曰,遣史官傳諭。以上春坊朝報
上在昌德宮。停常參,只晝講。
金致龍啓曰,明日常參·經筵,取稟。傳曰,停。
黃一夏啓曰,大司憲權尙夏,執義李箕洪,掌令崔啓翁在外,掌令李禎翊受由在外,持平柳泰明避嫌退待,持平李東彦未肅拜,今日以監察茶時之意,敢啓。傳曰,知道。
又以義禁府言啓曰,殺兄罪人點山,旣已拿來囚,係是倫紀,依法例三省推鞫,何如?傳曰,允。
黃一夏,以兵曹言啓曰,近來武弁,官序驟躐,驕重成習,若經營將數處,則右職外,輒生厭苦之心,多般稱托,終不赴任而後已,此由於官方之淆雜,國綱之解弛,事之可駭,莫此爲甚。南虞侯李壽民,除拜過四朔,或稱身病,或稱同氣之喪,無意赴任,累度呈狀,皆以調理赴任之意,題給矣。延拖時日,一向呈病,不但累度遞易,事體未安,其不畏國法,終始厭避之狀,殊甚可愕,依例改差後,本鎭淮期充軍,何如?傳曰,允。
又啓曰,殺兄罪人點山,三省推鞫事,命下矣。委官,何大臣進去乎?敢稟。傳曰,左議政進去。
又啓曰,殺兄罪人點山,三省推鞫事,命下矣。兩司進參事,當牌招城上所言送,而兩司之官,或在外,或未署經,或引避退待,或未肅拜,無一行公之員,未肅拜人員,卽爲牌招言送,何如?傳曰,允。
有政。
金德基啓曰,今日開政事,命下矣。承旨二員,當進於吏兵批政廳,而行都承旨黃欽未肅拜,右承旨李喜茂病不仕進,左副承旨李廷謙式暇。廳中,方有臣德基及右副承旨黃一夏,同副承旨金致龍。兵批則一夏,以代房當進,而吏批政廳,則何承旨進去乎?敢稟。傳曰,左承旨進去。
吏批,行判書李濡進,參判李健命未肅拜,參議朴權在外,左承旨金德基進。
兵批,判書尹世紀病,參判李光迪受由在外,參議金澋進,參知李濟病,右副承旨黃一夏進。
吏批,以洪大猷爲工曹正郞,崔邦彦爲司宰主簿。分差兼中學敎授單韓奕,東學敎授單南國翰,西學敎授單申義命,南學敎授單朴泰三,兼春秋單洪大猷。缺數行
金致龍啓曰,卽者禁府郞廳來言,三省推鞫事,往稟于委官,則以爲情勢難安,方在縮伏中,不得爲之云矣,敢啓。傳曰,知道。
又以刑曹言啓曰,咸鏡道犯越罪人等,以前後招辭相左之言,發〈爲〉問目,各各盤問,別單書入,而與本曹向日按問時初招,皆無異同。會寧府杖斃二人外,卽今推問十人中,越去彼地,殺害淸人之金禮進·朴七連·朴仁旭,爲正犯,金巨勒·金有一,爲隨往,而金禮爀·金起弘·小成·李友白,則當初渠等及犯越各人之招,或云同往,或云不往,或云誣援者,反覆鉤詰,實出於杖下亂言之致,則更無可覈之端。車先同則慶源·會寧兵營三處及本曹推問時,俱無同往之語,但以接置物件,一體被拿,而亦不入於咨文之中,則今無更問之事,當於後日大臣登對時,陳白稟處,而前頭査使出來後,各人所供,則依榻前定奪,抄略要語,更爲取招歸一以待之意,敢啓。傳曰,知道。
以副校理李海朝牌不進,罷職傳旨,傳于金德基曰,禁推傳旨捧入。以上燼餘謄
禁府都事洪洵,殺兄罪人點山拿來事,出去。
今日晝講時校理李海朝牌招察任事,及今日開政,故僉正沈浩追贈下批事,榻前下敎。侍讀官李觀命所啓,竝引嫌而退。有懷必陳,旣得臺體,批旨箚辭,俱無可嫌,疏中泛論,元非指斥,以此引嫌,實涉太過。請持平柳泰明,司諫金相稷,竝命出仕。上曰,依啓。
持平柳泰明就職。
持平柳泰明啓曰,臣一言妄發,譏責四至,引避退待,而處置請出,出於意外,不得不承命趨詣,而當初大臣之箚,誠有所不安者,略將寂寥數語,欲明其所聞見,實未有一毫侵逼之語。今者大臣,不諒臣本意,一謂之盛氣凌駕,一謂之適增疑怒。又以禮敬公心等語及不避瑣屑,責之殊切,臣誠慙恧,而亦何可泯默而已乎?李天根·趙爾重之事,已盡於前避中,今不必疊牀,而臣之初啓中債帥之說,面目不佳,宜乎大臣之驚心欲覈,而大抵近來官方日紊,人心不淑,注擬之間,不協衆望,則輒致嘵說,雖以臣所臚列數三事言之,其人之鄙汚,己可知矣。以此人,而做此官,道路之指目,烏可免乎?然而臣亦未敢遽信所傳,而只以人皆目之爲言,臣若知其用賂之處,則何憚,而不爲之竝劾耶?且債帥之名,其來已久,名臣碩輔之濟濟者,未有盛於宣廟朝及先朝,其前後先輩,亦有以債帥二字,登之於章奏間,而不害爲淸明之治,則今何必以臣一言,至疑朝著之盡皆混濁耶?此又臣之所未曉也。若其護黨之語,臣之所論,非止一二發也。廟堂,居具瞻之任,進退百僚,若使黜陟得宜,論議平允,則今日國勢之委靡,黨論之乖裂,必不至如是也,而以臣觀之,有罪者不必退,有才者不必進,賢愚相混,黑白不分,朝廷之上,戈戟相尋,而民憂國計,反置度外,前後任世道之責者,恐不當辭其咎也。臣之泛論者,欲附於交相勉戒之義,而今大臣,引咎太深,疑臣太過,此非臣意慮之所及也。諫臣避辭,亦引臣疏中一句語,過自爲嫌,聖明又於大臣之批,以所失在彼爲敎,臣之難冒之端,非止一二,而若欲逐節辯破,則似涉激惱,臣不須更爲提論,而至於李東馣陳疏事,臣亦有所駭異者。凡事之是非虛實,自有公議,臺閣所論,設有風聞爽實之語,被其論者,惟當縮伏自謙,恭俟物議之不暇,而今東馣,不此之爲,乃敢肆然投疏,張大其重記之所付,邊需之修擧,以爲自明自掩之計,事體,如何?姑置勿論,士夫風習,豈容如是?夫李東馣,本以畿鄕一寒生,纔典數邑之後,其屋猝潤,大家三處,布置京鄕,數十餘石所種田畓,猝然買占。且以驛妓冒法率來,貯之江閣,其所豪侈,罔有紀極,此非靑出於藍者耶?其猝富如此,則其人之貪黷可知,蔘貂之喧騰,何足異也?臣不必一一索言,以傷簠簋不飾之厚風,而其疏中所謂一切搖手一毫染指等語,誠有所可笑者,臣在西營時,聞東馣之遞歸也,行到一處,行橐蔘封,親自手掬,以給坐中紅粉,一道唾罵,孰不聞之?果若廉吏,則曾莅南邑,亦何必入於繡衣之啓乎?一經行査,罪止罷職,則臣所謂夤緣倖免者,亦非深文也。如臣無狀,猥忝言地,使被駁一汚吏,壞敗體統,以貽臺閣之羞,以此以彼,俱難仍冒。請命遞斥臣職。答曰,勿辭,退待物論。
領議政申琓箚子。大槪,更暴微懇,兼陳病〈症〉乞賜罷斥事。入啓。答曰,省箚具悉卿懇。纔諭予意於左相箚批矣。安心勿辭,卽起視事,用副予望。仍傳曰,遣史官傳諭。
判決事李東馣上疏。大槪,臣於持平柳泰明之疏,酷被醜辱,非但臣身之汚衊,實是淸朝之羞恥。下臣司敗,明覈虛實,如有一毫近似於臺諫者,亟正其罪,以嚴王法事。入啓。答曰,省疏具悉。爾其勿辭察職。以上春坊朝報
晝講入侍時,知事以下遂罷出,至武臣閔最重再拜而退。金德基進曰,凡於入侍進退之時,單拜例也,而武臣閔最重,再拜而退,殊失事體,推考,何如?上曰,此不閑於入侍之儀故也。勿爲推考。承旨史官,以次退。以上燼餘移謄
知事李濡所啓,侍從臣父年七十加資,已成近例,而必待歲首,別單書入,不許續續陳請者,亦有定式,故臣有欲仰達之事,而不敢久矣。前承旨南弼星,以曾徑侍從之臣,年至七十,而其子相夏,亦經侍從矣。以其出繼之故,其所生父,不得入於歲首別單,朝臣之官高,應爲追贈其父母者,或陳疏,以祈推恩於所生親,而此則與此有異,其子不敢自以爲曾經侍從,猥陳祈請之疏云。弼星之年,已過七十,則老人生死,有未可知,而如此事狀,無由一聞於上,故敢達。上曰,加資,可也。以上春坊朝報
上在昌德宮。停常參·經筵。
李喜茂啓曰,明日常參·經筵,取稟。傳曰,停。
又以弘文館言啓曰,本館上番校理李觀命,以訓鍊都監郞廳,今日坐起時,晝仕出去之意,敢啓。傳曰,知道。
以備忘記,傳于黃欽曰,朝家之待國舅,事體自別,驪陽府院君,特贈領議政。
金致龍,以義禁府言啓曰,以刑曹啓目,高原前郡守李畛,移本府處置事,允下矣。李畛,今方待命,卽爲拿囚之意,敢啓。傳曰,知道。
又以訓鍊都監言啓曰,浮石時所用炊飯木,頃因定奪,德興大院君山所近處蟲損松木,斫伐取用矣。卽今浮石之役方張,所斫之木,已盡無餘,今月二十五日,軍兵二百名出送,更爲斫伐後,仍令經宿運下之意,敢啓。傳曰,知道。以上燼餘移謄
政院啓曰,憲府,無行公之員,連日監察茶時,事甚未安。除在外人員外,未肅拜臺官,卽爲牌招察任,何如?傳曰,允。
又啓曰,卽者禁府郞廳來言,以三省推鞫事,更稟于委官,則以情勢難安,今日亦不得爲之云矣,敢啓。傳曰,從速開坐。
禁府,張孝源拿囚。啓。
府啓,請還收炤兄弟放歸田里之命,亟命絶島定配。請還收殺人罪人李命·柳䤴,殺妻罪人金渭昌等減死定配之命,竝依本律處斷。〈請〉武明,令該曹更爲明査處決。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行。請自今年正月以後內兵曹入直郞廳,竝命從重推考,王子宮丘史婢出入,別爲嚴飭禁斷。引嫌而退。箚語避辭,旣無可嫌,徑先疏辯,其失在彼,以此引嫌,殊涉太過。請持平柳泰明出仕。新除授司諫院行大司諫李世載,時在京畿抱川地,請斯速乘馹上來事,下諭。答曰,不允。處置事及,下諭事,依啓。前啓,北道守令·邊將等減死定配之命還收事,及北兵使李天根改正事,停啓。
左議政李畬箚子。大槪,情勢危蹙,疾病兼劇,冒死申懇,乞蒙斥黜,仍治省鞫淹延之罪事。入啓。答曰,省箚具悉卿懇。比來國事之日非,職由於年少喜事之輩,恣意黨論之致,尋常慨惋矣。泰明,乃反歸咎大臣,豈非謬戾之甚者乎?於卿少無可引之嫌,亟遵前旨,安心視事,毋孤如渴之望。仍傳曰,遣史官傳諭。以上春坊朝報
禁衛營啓曰,一番前部前司屬黃海道五哨軍兵逢點實數六百三十五名,已爲整齊矣。來五月初一日,與內外各處入直軍兵等,依例替代後,舊軍放送之意,敢啓。禁營謄錄
上在昌德宮。停常參·經筵。
下直,扶餘縣監成至行。
政院啓曰,卽者禁府郞廳,以委官意來言,省鞫今將開坐,而判義禁洪受瀗,同義禁金宇杭,或陳疏,或身病,俱不來參,無以備員云。洪受瀗·金宇杭,竝卽牌招,以爲備員開坐之地,何如?傳曰,允。
傳曰,明日晝講爲之。
禮曹啓曰,近來旱氣太甚,間雖得雨,終未浹洽,而點雨不下者,已至一旬,不但牟麥擧皆萎黃,水田播種,亦且愆期,前頭民事,極爲可慮。祈禱之擧,不爲少緩,初次祈雨祭,風雲雷雨山川·雩祀·三角山·木覓山·漢江等處,不卜日,來二十八日設行之意,知委,何如?傳曰,允。
持平柳泰明就職後啓曰,臣於前後大臣之箚,誠有所不安於心者,略陳臣疏論之本意,且附於廟堂臺閣可否是非之義,而大臣,不諒臣意,又復箚陳,過自引咎,聖敎嚴峻,斥之以謬戾,臣誠慙恧,無以自解也。夫黨論之害,終爲亡國之機,卽今世道委靡,人心渙散,莫可收拾,鎭服調和之責,捨廟堂而誰哉?至於聖敎中恣意黨論之語,實中今日之膏肓,而上下之交相憂者也。其別是非而破朋淫,豈非吾君吾相之責,而如臣寂寥之語,反不免爲喜事之科,惟當自尤之不暇,何可尤人乎?殿下旣知臣言之謬戾,則何不直責於臣,而必待大臣之箚耶?臣之一身見斥,固不足恤,而殿下之待臺閣,亦云太薄矣。此無乃訑訑之色,拒人千里之外歟?非所以恢言路,而集衆善之道,此豈國家之福哉?臣之疲劣,忝居言地,因一嘅時之疏,徒益紛擾之端,數日之內,連事瀆擾,將何顔面,因仍蹲冒?請命遞斥臣職。答曰,勿辭,退待物論。
禁府,三省推鞫問事郞廳二,宋正明·韓永徽。啓。
禁府,韓䋊拿囚。啓。
吏曹參判李健命上疏。大槪,新授職名,決非如臣資淺地輕,試佐貳顚躓者,所可濫竊,且於政例,尤有所難安者,冒陳血懇,乞蒙恩遞,以重銓法,以安私分事。入啓。答曰,省疏具悉。卿其勿辭,從速察職。
同義禁金宇杭,牌不進。
慶尙監司金演上疏。大槪,嶺臬寵命,遽及於已試蔑效之身,惶隕踧踖,不知所措。且臣氣火之症未除,少有酬應,輒覺昏瞀,尤難稱塞重任,玆敢疾聲仰籲于天地父母之前。伏乞聖慈,亟遞臣方面之任,回授可堪之人,以幸公私事。入啓。答曰,省疏具悉。卿其勿辭,速往欽哉。
謝恩,兼春秋金萬胄。
領議政申琓箚子。大槪,悉暴情狀,乞賜罷斥事。入啓。答曰,省箚具悉卿懇。昨者左揆箚批,備悉至意矣。卿其須念國事,安心論道,勉副如渴之望。仍傳曰,遣史官傳諭。
忠淸監司書目,臣猝得重疾,專廢公務,乞蒙恩遞事上疏上送事。啓。答曰,省疏具悉。卿其勿辭,調理察職。
三省罪人點山,元情承服。
義禁府啓曰,以刑曹啓目,弑母罪人檢同,移本府處置事,允下矣。檢同,今方囚禁於典獄署,而係是綱常,卽爲移囚,依法例三省推鞫,何如?傳曰,允。
政院啓曰,弑母罪人檢同,三省推鞫事,命下矣。兩司進參事,城上所牌招言送,何如?傳曰,今方開坐,更勿牌招,使之仍爲進參。又啓曰,三省推鞫事,命下矣。委官,何大臣進去乎?敢稟。傳曰,今方開坐,左相仍爲進參。
慶尙監司書目,義城縣令申鐔病重罷黜事。
禁府,三省罪人檢同,元情承服。以上春坊朝報
義禁府啓曰,殺兄罪人點山凌遲處死事,承傳啓下矣。卽當行刑云,法典內雨未晴,夜未明,勿行死刑云,待無故日擧行之意,敢啓。傳曰,知道。以上禁府謄錄
上在昌德宮。停常參·經筵。
傳曰,明日晝講爲之。
觀象監,夜五更,黑雲一道,起自艮方,直指南方,長竟天,廣尺許,漸移東方,良久乃滅。啓。
同知洪受疇上疏。大槪,向臣所被臺參,罔非人臣極罪,揆以邦憲,宜伏刑章,而聖度天大,罪止遞免,席藁數旬,尙無處分,西樞新命,遽及於千萬夢寐之外,益復惶隕,不得不露章請譴。伏乞聖明,下臣司敗,明覈虛實,勘臣罪名,快正王法,以謝臺議,以安微分事。入啓。答曰,省疏具悉。卿其勿辭,從速察職。
府啓,請還收炤兄弟放歸田里之命。請還收殺人罪人李命·柳䤴,殺妻罪人金渭昌等減死定配之命。武明,令該曹更爲明査處決。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行。請今年正月以後,內兵曹入直郞廳,竝命從重推考,王子宮丘史婢出入,別爲嚴飭禁斷。措語見上災傷覆審,事體至重,不以一毫私意參錯於其間。江原都事金世鎬,前秋覆審時,到三陟府,旣已覆審,畢捧文書之後,自都會所,還過本府也。以其族人推奴事,濫用刑杖,幾至殞命,本官,慮其因斃成獄,爲先捉囚其推奴人之所率奴子,則世鎬猝然發怒,當食投匙,出坐客舍門外,促令驛卒,鞴馬催發,更爲覆審,汲汲如狂。其擧措之駭異,已不可勝言,而凡覆審之規,初入其境,詳細審檢,察其差錯,行其罪罰,固不可任使更檢,故爲作梗,而世鎬則初旣順捧文書,後乃越例再覆,公肆逞憾之計,殊極無據。況當監色刑推之時,怒氣勃勃,至擧其推奴人奴子見囚之事,多發忿詈之言,其憑公營私,壞法意而虧事體,莫此爲甚。此而置之,則日後敬差官之藉重田政,挾私黜罰之弊,將不勝其紛紜。請江原都事金世鎬罷職不敍。外方守令之尊禮敬差官,乃所以重事體,而如有挾私違法之事,則爲守令者,亦不可任他簸弄,俛首聽命也,決矣。金世鎬之行到三陟府,因事濫刑之日,府使朴行義,旣不能據理爭執,又不能執法報使,只囚其推奴人之奴子,已涉脆弱。及其乘忿挾私,越例再覆之時,亦不援例違覆,惟其言之是從,乃反出送監色及田政文書,一任其逞行私憾,豈不知此事之大違法例,而徒憤世鎬之憑私作梗,罔念事體之如何,顯有故犯見罷之跡,前後處事,俱極乖謬,後弊所關,不可置而不論。請前府使朴行義罷職。引嫌而退。當初避辭,泛論時病,則箚批雖嚴,不必深嫌。請持平柳泰明出仕。答曰,不允。末端三件事,依啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請掌樂正成任削去仕版。請忠淸水使南崙罷職不敍。措語見上日昨,前文學金普澤,副修撰金興慶等,追提旣往之事,相與陳疏,而語不擇發,因其相較之端,侵逼父兄者,已欠穩當,而至於揷入別語,延及祖先,則尤涉未安。彼此所失,雖有輕重,俱有乖於士夫相敬之義,終不可無規警之道。請前文學金普澤,副修撰金興慶,竝命從重推考。凡疏章捧入之規,若非進言,則雖重宰之疏,固不當隨呈輒捧,而日昨前文學金普澤,副修撰金興慶之累陳辭疏,不過爲各陳情勢,相與爭詰之事,則初疏許捧,容或可也,而至再至三,輒皆入啓,不但出納之際,殊甚煩猥,揆以事體,亦涉未安。請當該捧入承旨推考。答曰,不允。成任遞差,南崙推考,末端兩件事,依啓。
禁府,鄭世周拿囚。啓。
政院啓曰,今日晝講事,命下矣。卽者禁府三省推鞫罪人行刑單子,纔已入啓,今日視事頉稟之意,敢啓。傳曰,知道。
禁府,殺兄罪人點山,弑母罪人檢同,當日堂古介行刑。啓。
左承旨金德基,右承旨李喜茂上疏。大槪,臣等於該房被推之事,亦有所不敢晏然者,乞蒙鐫遞,以嚴臺議事。入啓。答曰,省疏具悉。爾等勿辭察職。
忠淸〈監〉司書目,淸風呈,以大司憲權尙夏病重上去不得事。啓。傳曰,卿其體予思想,煩勿引疾,安心就道,毋孤至望事,回諭。以上春坊朝報
上在昌德宮。停常參·經筵。
傳曰,明日晝講爲之。
義禁府啓曰,弑母罪人檢同,旣已承服正刑,依法例破家瀦澤,子女爲奴婢等事,令各該司,捧承傳擧行,而降其邑號一款,罪人係是京籍,不得爲之之意,敢啓。傳曰,知道。又啓曰,綱常罪人承服處斷後,例有降其邑號,破家瀦澤,子女爲奴婢等事,倫紀罪人,則不爲施行矣。今此正刑罪人點山所犯,係是倫紀,降其邑號,破家瀦澤,子女爲奴婢等事,依近例不爲擧行之意,敢啓。傳曰,知道。
政院啓曰,卽伏見訓鍊都監草記,集春營入直軍士徐以宗放砲之事,不勝驚愕。宮墻宿衛,何等重大,而常時不能嚴飭軍卒,致有此無前可愕之擧,則爲大將者,已難免其責矣。發覺之後,固宜嚴辭請罪,以俟朝家之元情處置,而乃以失足顚仆,觸火發聲等語,諉以出於無情,顯有徑先營救之意,其在嚴軍政之道,豈容若是?草記纔已入啓,而不可無別爲警後之道。訓鍊大將李基夏,從重推考,何如?傳曰,允。
傳曰,史官三員待命,騎馬九疋立之,祈雨祭等所內摘奸。
護軍李基泰,慶尙左水使遞來。
禁府,郭基之拿囚。啓。
左議政李畬箚子。大槪,悉暴情病難冒之狀,乞蒙諒察事。入啓。答曰,省箚具悉卿懇。前後箚批,已盡開釋,而卿胡不諒,連章祈免,若是其過乎?愕然之極,無以爲諭。卿其念國事之多艱,安心勿辭,卽起視事,以副虛佇之望。仍傳曰,遣史官傳諭。以上春坊朝報
上在昌德宮。停常參,只晝講。
自辰時至午時,未時申時,日暈。
下直,江原監司崔重泰。
江原監司書目,道內各邑,染病一向熾盛,死亡之數,至於二百四十七名之多,民事誠爲悶慮事。又書目,淮陽等官呈,以惡虎橫行,人命囕死,至於三名,誠爲驚慘事。
政院啓曰,監司·閫帥,有拿問之命,則本院,啓稟開政,曾有先朝定奪,載錄於本院故事矣。卽今北兵使拿推之代,尤不可不速爲差遣,而仍新兵使再度遞易,尙未差遣,事甚可慮。望單子旣已入啓,政官卽爲牌招,開政,何如?傳曰,允。
傳曰,明日晝講爲之。
晝講入侍,知事閔鎭厚,特進官兪集一,承旨李喜茂,玉堂李觀命·南就明,假注書金始鑌,兼春秋金萬胄·朴壽仁,武臣尹遇進。
府啓,請還收炤等兄弟放歸田里之命,亟命絶島定配。請還收殺人罪人李命·柳䤴,殺妻罪人金渭昌等減死定配之命。武明,令該曹明査處決。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行。請今年正月以後內兵曹入直郞廳,竝命從重推考,王子宮丘史婢出入,別爲嚴飭禁斷。措語見上近來宗班之不思謹潔,放肆無嚴者,間多有之。屬遠微宗之橫行威脅於中外,已不勝其紛紜,而位高貴宗,亦有如此者。全城君混酗悖縱恣之狀,曾發於臺章,而猶不少悛,作弊閭里,賊害平民,都市側目,視如豺虎。且宗班之於外朝,體貌自別,閑域有截,而混,曾與曩時權奸,托交深密,情跡陰祕,國言之喧藉,蓋已久矣。今又不知懲畏,頻頻來往於勳戚崇宰之家,其所處身,已極無狀,而重以交結匪人,聚會酒色之場,情意款押,蹤跡詭汚,如此悖義之人,不可以屬近班齊,而終無懲勵之道。請全城君混削奪官爵,門外黜送。官物刷還之令,朝家非不申明,而人不畏法,宿弊未革,朝士之冒禁率畜,已極駭然,至於西北官妓,則朝家之尤加防禁,義有所在,而錦川君榰,擅畜鏡城官妓,已至十二年之久。前後刷令申嚴之日,自本官,囚其族黨,別樣懲督,渠之族黨,來到榰家,欲爲率去,則榰乃反肆威喝,使不得接跡絶邊官隷,不敢出一言,恇劫退歸,而尙今留貯於榰家。夫官物率畜之禁,旣是國法,刷還督現之令,出自上命,則榰雖貴宗,其何敢蔑公法而慢君命,若是其無嚴乎?臣待罪北幕時,以此意,論報備局,仍請入啓論罪刷還,則備局,泛以督現題送,而旣無入啓論罪之擧,又無督令下送之事,今日大小紀綱之解弛,類多如此,誠可寒心。其在執法之道,不可一任其掩覆,而置而不問。請錦川君榰拿問定罪,其所率畜之妓,分付該曹及本道,刻期刷還,交付本官後啓聞,俾無如前掩覆之弊。臺閣章疏中,如有重大刺擧,則雖大臣·重臣,不敢登卽露章自辯者,蓋所以重臺閣而畏公議也。日昨崔啓翁疏中所論元德輝事,則以賂發身,庸流膴仕爲言,持平柳泰明疏中所論李東馣事,則以平生行己貪黷,貂蔘等說爲言,其所發擧,俱極緊重,則勿論其事之虛實,其在自處之道,固當嚴畏縮伏,恭俟物議,而不此之爲,乃反徑先投疏,汲汲自明。設令該語,果可準的,臺疏峻發,未有處置之前,自家分解之說,何足取證於人,而如此無嚴之擧耶?其蔑公議輕臺閣之罪,不可不先加規劾。請副摠管元德輝,判決事李東馣竝命罷職。答曰,不允。
大司諫李世載啓曰,臣狗馬賤疾,已無陳力之望,薇垣長席,亦非苟冒之地。頃者承乏忝叨,自知決難堪承,尋單丐免,幸蒙恩遞,一朔未周,除命再辱,自惟譾薄,何以得此?含恩畏義,不敢不黽勉祗謝,而第疾病難强之外,又有不可晏然者。身帶軍銜,不得下鄕,朝禁極嚴,而顧臣父母墳山,在於近畿,前月才擧修墓之役,其時病苦,未能躬行,情理所在,不可不一番往省,計其往返,不過費了數日,猥請恩暇,亦涉煩瀆。徑自力疾往赴,昨暮舁歸私次,而乃於未還之前,遞有此恩除,至使召旨,在道相違,驚惶危蹙,不知置身之所也。臣忝居宰列,異於微官,所叨諫職,宜先循法,而身旣冒禁,理難逭罰,其不可在職也,決矣。請命遞斥臣職。答曰,勿辭,退待物論。
吏曹判書李濡,參判李健命,牌不進。
今日晝講時,同義禁金宇杭改差,今日政差出其代事,榻前下敎。
領議政申琓箚子。大槪,悉暴血懇,冀蒙斥退事。入啓。答曰,省箚具悉卿懇。予意已竭,而巽牘愈懇,自愧誠淺,寧欲無言?卿其體寡昧之誠,安心勿辭,卽起視事,以副虛佇之望。仍傳曰,遣史官傳諭。
政院啓曰,今日爲政事,命下矣。卽者吏曹判書李濡,牌不進,參判李健命,到闕外,陳疏退去,其疏則還給,推考傳旨,今方捧入,而成命之下,將不得開政,殊甚未安。吏曹判書李濡,參判李健命,更爲牌招開政,何如?傳曰,允。
吏曹判書李濡上疏。大槪,病伏之中,嚴召荐降,不得不强起趨詣闕外,而顧臣賤疾,實無陳力就列之望,且於同僚之疏,有不敢晏然者。伏乞亟遞臣職,以便公私,仍治臣違命之罪,以肅朝綱事。入啓。答曰,省疏具悉。卿勿固辭,安心行公。
政院啓曰,吏曹判書李濡,承牌來詣闕外,陳疏承批,參判李健命,承牌來詣闕外,陳疏到院,而觀其措語,則不過復申前疏中引嫌之語。判書疏中,亦言擬望委折,尤不當捧入,故還爲出給,則仍卽退去,推考傳旨,今方捧入,而一日三招,有傷事體,今已日暮,明朝待開門,牌招開政,何如?傳曰,允。
京畿監司書目,驪州呈,以獻納李光佐辭職上疏上送事。啓。答曰,省疏具悉。爾其勿辭,上來察職。以上春坊朝報
江原監司崔重泰留待引見時,崔重泰所啓,本道飢荒,近古所無,仄聞秋冬間,農民盡食種子,各邑分給種子,斗斗升升,春耕則僅僅播種,而至於根耕各種,無路辦得。其中木麥,乃是東峽宜土之種,又是救荒第一之穀,而民間旣食種子,木麥將未免絶種云。若待臣到任後,啓聞請得,則必有後時之嘆,而聞上年西關,木麥稍實云。臣有所就議于廟堂,種子木麥二三千石,急速船運上送之意,自宣惠廳,頃已發關於平安監司,而峽中早寒,必於六月初耕播,可無愆期之患,待其船運到泊,卽載京船,無留一日,督送于本道之意,申飭惠廳,何如?上曰,依爲之。以上備局謄錄
御營廳啓曰,兩局勸武軍官試射事,已爲定奪矣。本廳軍官應試實數一百二十一人姓名,別單書入之意,敢啓。傳曰,知道。
晝講入侍時,知事閔鎭厚所啓,臣今方待罪惠民署提調,本署有一弊端,極涉細瑣,而敢此仰達。凡官家捧債之法,子母停息,而無逐年加邊利之事,此實京外通行者也。本署所屬貢物人等,頃年貸出銀子五百兩於御營廳,年年所償利息,已至千餘兩,而卽今該廳,又爲督納其本銀,臣以法不當如此之意,送言該廳,而終不許之,蓋此係軍需,故大將不敢擅許蠲減而然矣。不但貧殘貢物人等,將無以支保,其在國法,決知其不可,若自朝家,特命蠲減,則恐爲得宜矣。參贊官李喜茂曰,子母停息,旣是國法,軍需雖緊,何可以此,而不行國法乎?上曰,分付勿捧,可也。以上御營廳謄錄
禮曹啓曰,來五月初五日,泰陵陵上及健元陵陵上·穆陵陵上石物塗灰修改時,本曹堂上·郞廳進去,監董畢役事,啓下矣。堂上·郞廳,所當各爲進去,而其日,與端午物膳看品及監進相値,其勢實難推移矣。健元陵·穆陵,同在一山之內,泰陵之於兩陵,相距不遠,時刻亦不相妨,曾前如此之時,或有兼進之例。今此泰陵進去堂·郞,畢役後,仍進健元陵·穆陵,監董畢役,似爲便當,依此擧行,何如?傳曰,允。以上禮曹謄錄
晝講時,知事閔鎭厚所啓,今年設粥所飢民名數,雖不甚多,而臣連往見之,則其中亦多有兒弱無依,慘不忍見者,臣令民人等救活,仍作奴婢,則絶無自願者。蓋以在前立案成給之後,士夫家,稱以其奴婢,或爲還推,至懲役價故也。臣反覆開諭,且或勒授,前後受去者,僅三四十名矣。今年凶歉,雖異於乙·丙,旣令救活,則法當仍作奴婢。況江原·咸鏡兩道監賑御史節目中,亦以此許之?今此京中飢民救活者,依事目十五歲以上,則己身使喚,十五歲以下,竝其子孫仍爲奴婢,似好矣。但在前不限日數,收養不多日者,不入於其中,故兩道節目中,以六十日定限,前頭畢賑後,稟議廟堂,計其日字,稍加分等別錄,啓下成給,俾無日後紛紜之弊,似宜,敢此仰達。上曰,依爲之。參贊官李喜茂所啓,近來擊錚,極其紛紜,多有冒法猥濫之弊。頃者平壤梟示罪人李旭,使其子擊錚,該曹以勿施回啓,則又使鄭明金稱名人擊錚,該曹又以勿施回啓,其奸計,固不得售,而觀其原情,則專出於伸救李旭,而陽爲銀店訟冤,有若監司規外加徵者然。假令明金,眞是店人,其伸救死囚,而誣毁道臣者,其罪已重。況明金,本是平壤官婢之奴子,元無干涉於銀店者,而爲李旭所敎誘,假稱店人而擊錚云。令本道査覈,從重科罪後,啓聞,何如?知事閔鎭厚曰,爲李旭伸救,固爲無狀,而敢以虐斂等語,侵誣道臣,尤極痛駭矣。此事大關綱紀,不可不別樣懲治,外議以該曹之只許勿施,而不爲治罪,爲非矣。上曰,令本道,査覈啓聞,可也。以上春坊朝報
上在昌德宮。停常參,只晝講。
卯時辰時,日暈左珥。自午時至申時,日暈。
下直,昌原府使李顯徵,軍威縣令李仁壽。
開城留守書目,本府境內染病出幕一百二十名內,方痛,九十六名,死亡二十二名,向差二名,當此農節,染患如是熾蔓,民事可慮事。
謝恩,吏曹參判李健命。
吏曹判書李濡,牌不進。
慶尙監司金演上疏。大槪,臣將受任南下,乞得恩暇,往省父母丘墓事。入啓。答曰,省疏具悉。卿其依疏辭往來焉。
晝講入侍,同知事兪得一,特進官金錫衍,承旨李廷謙,玉堂李觀命·南就明,假注書金始鑌,兼春秋金萬胄·朴壽仁,武臣柳星彩。
政院啓曰,近因兩司之官未備,正言朴鳳齡除授已久,尙未署經,其在事體,已極未安。至於監察未署經,亦至四人之多,前頭祈雨節祭,無以推移,兩司之官,除在外及引避退待外,竝牌招,以爲署經之地,何如?傳曰,允。
禮曹,再次祈雨祭,宗廟·社稷·北郊,不卜日,來五月初三日設行事,知委,何如?啓依所啓施行。
司憲府啓曰,正言朴鳳齡,除拜已久,尙未署經,臺諫署經,備三員爲之者,自是古例,而大司憲權尙夏,執義李箕洪,掌令崔啓翁在外,掌令李禎翊受由在外,只有持平柳泰明·李東彦。在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
司諫院啓曰,正言朴鳳齡,除拜已久,尙未署經,臺諫署經,備三員爲之者,自是古例,而大司諫李世載引避退待,獻納李光佐在外,只有司諫金相稷,正言李裕民。在前如此之時,亦有二員開坐,啓請署經之規,今亦依此例開坐署經之意,敢啓。傳曰,知道。
禮曹參議趙泰東上疏。大槪,臣之情勢病勢,俱無供仕之望,而尋單請急,見阻喉司,不得不復伸前懇,冀蒙恩遞事。入啓。
院啓,請還收蒙宥罪人崔益望·河海雲·李文海·尹以寬等放釋之命,竝爲仍囚,依律定罪。請前正成任削去仕版。以上措語見上三和府使崔瑋,性本狂悖,處事暴戾。曾任統營虞侯也,妬恚其所眄之妓,酷施淫刑,卽致殞命,其爲慘毒,言亦汚口,人心駭惋,至今唾罵。及授本職,前習不悛,侵虐之政,貪饕之狀,不趐一二數,闔境嗷嗷,怨聲載路,如此之人,不可仍置西邊重地。請三和府使崔瑋罷職不敍。引嫌而退。身帶軍銜,冒禁下鄕,揆以臺體,勢難仍在。請行大司諫李世載遞差。答曰,不允。處置事,依啓。
禁府,黃鈺拿囚。啓。
正言朴鳳齡上疏。大槪,禍釁餘喘,荐蒙收錄,坐罷未幾,恩敍遽降,薇垣新命,又及於不似之身,感隕惶蹙,無地自容。顧臣情勢,實有斷不可復玷周行之勢,自畫榮塗,勉守微分,前後除拜,竟未祗承,則其不可忘廉冒進於今日,固已決矣,而第拘於格例,未署之前,不敢陳疏尋單,進退路窮,自處無日,遲回累旬,黽勉一肅,爲一暴私悃,以尋速遞之路,則非有一毫仍因冒據之意也。玆敢悉暴情實,仰干宸嚴,伏乞聖明,察臣臲卼之情勢,諒臣危蹙之實狀,亟遞臣職,仍令選部,勿復檢擧,無使官方再誤,俾令私分粗安事。入啓。答曰,省疏具悉。爾其勿辭,從速察職。
答禮曹參議趙泰東疏曰,省疏具悉。疏辭,令廟堂稟處,爾其勿辭,宜速察職。以上春坊朝報
參贊官李廷謙所啓,臣以兵曹該房,勸武軍官單子,昨已捧入,而有稟定事,惶恐敢達。當初勸武廳設立,蓋欲極擇一時武士之可用者,而近來勸武軍官中,多有猥雜之類。以今番言之,三軍門所選,其數幾至半千,此是以上缺於意外,而告期等禮,旣未及行,則與禮所謂未成婦者無異,仍存爵號,終身使不得有室家之樂,則揆以人情,尤所不忍爲者。依啓施行。
政院啓曰,端午帖,當爲製進,大提學金萬基,明日待開門牌招,使之出韻科次之意,敢啓。傳曰,旱災此酷,虛文不必爲之,勿爲製進。以上朝報
義禁府啓曰,今日審理時,本府時囚罪人丁炯,移刑曹事,榻前定奪矣。罷出之後,考閱文案,則乃是前萬戶,而未免誤達,不勝惶〈恐〉,仍囚本府之意,敢啓。傳曰,知道。義禁府謄錄
審理入侍時,以前濟州牧使尹堦文案。上曰,雖是死囚,不啓擅斬,至於八人之多,此非尹堦創開之事,而後弊所在,不可全釋,削職放送。今後濟州罪人獷悍大儻時急處斷者,則先斬後啓,其他死囚,則竝啓聞後,處置。禁府謄錄以上缺拿囚之意,敢啓。傳曰,知道。以上禁府謄錄
兵批,以金重元爲北兵使。
吏批,以沈枰爲同義禁,韓以原爲江原都事,趙以進爲兵曹佐郞,孟萬澤爲司僕正。吏曹政軸郞廳李聖運校正。日記廳郞廳愼爾復書。
雖或出於無情所致,而其無常時敬謹之意則可知,所當從重科罪,以警惰慢之習,而今以決杖輕律勘斷,此非所以重宿衛而嚴紀綱之道。請放砲軍人徐二宗,更令考律科罪。答曰,不允。
禮曹參判金鎭圭上疏。大槪,臣之情勢,不可廁迹朝端,尋單乞遞,見〈阻〉喉司,而顧此藝苑兼任,旣有難冒之嫌,本職亦宜速卽自處,俾免臨事窘急,故玆敢悉陳衷懇,遞臣本兼職任,使得遂循分之志,無曠官之失事。入啓。答曰,省疏具悉。卿勿過辭,從速察職。
京畿監司書目,高陽呈,以輔德李晩成辭職上疏上送事。啓。傳曰,還出給。以上春坊朝報
上在昌德宮。停常參·經筵。
司果南弼星,加資肅拜。
北道監賑御史書目,往審茂山府形勢,則民間姑不至遑急,鏡城·吉州兩邑,穀少民多,麥前難支,誠爲悶迫。鏡城判官宋墁,貪汚不法,賙賑不均,闔境嗷嗷,如在水火。鍾城府使洪萬紀,病廢賑政,專委監色,監色用奸,民怨朋興,竝只罷黜。宋墁罪狀乙良,令攸司稟處其代,令該曹急速差出,催促發送事。
政院啓曰,卽者藝文提學金鎭圭,來到闕下,以情跡難安,決難復任文苑之意,陳疏到院,還給其疏,則終不承牌,仍又退去。一日三牌,有傷事體,若待明日更招,亦有窘迫之慮,何以爲之?敢稟。傳曰,試官二員啓下。又啓曰,端午帖出韻科次,試官二員,旣已啓下矣。若待明日請牌,則科次後,分排謄書之役,似有窘急之患,必須今日內出韻科次,日勢尙未甚晩。判尹徐宗泰,司直姜鋧,卽爲牌招,使之出韻科次,何如?傳曰,允。
假注書趙聖復出使,代申䨵。
判尹徐宗泰,牌不進。
政院啓曰,端午帖抄出別試官,必備二員,當爲出韻科次,而卽者,判尹徐宗泰,身有實病,不得承牌,推考傳旨,今方捧入,而旣是實病勢難再招。自前如此之時,亦有改啓下之例,今亦似當依此爲之,而今則日勢已暮,試官一員,亦難獨爲出韻。徐宗泰病代,卽爲改啓下,竝與姜鋧,明朝牌招,何如?傳曰,允。
端午帖出韻科次,別試官徐宗泰改,代洪受瀗。
禮曹啓曰,今此端午物膳看品監進時,本曹堂上一員,例當進參,而健元陵·泰陵·穆陵石物塗灰,又在是日,堂上一員,亦當兼進監役矣。卽今行公之員,只有臣鎭厚,而參判金鎭圭,參議趙泰東,俱在呈告中,日期已迫,無以推移,事甚可慮。令政院稟處,何如?傳曰,允。以上春坊朝報
賑恤廳啓曰,卽接典牲署牒報,則祭享所用羔牲一年元貢二十八口,曾因年凶,全數權減矣。辛巳年,九口復舊,其餘十九口,尙在權減之中,而卽今遺在幾盡,前頭祭享,無以繼封,所減羔牲,斯速復舊云,故移文戶曹,相考羔牲遺在之數,則只是四口半,不可無變通之道,權減羔牲十九口中十口,爲先復舊,何如?傳曰,允。以上戶曹謄錄
御營廳啓曰,蔚山府使,以其保米,債船爲難,作錢代納事,有所報來,而軍餉作錢,事係重大,故仍以本米上納之意,回題分付矣。京居無賴人趙萬俊,與三水人柳奎益符同,下往于蔚山府,本廳所納癸未條保米二百六十石零,圖囑府使,旣已得載,納米陳省一張,及以錢代納稟報一張,竝爲受來,船隻則潛送于通川地,使之轉賣,到京周旋之際,兩張報狀,現捉於本廳。趙萬俊,捉來,推問其曲折,則趙萬俊招內,果與府使相親,故敢生射利之計,受出兩張報狀云,事之痛駭,莫此爲甚。萬俊則拘留本廳,奎益則與本廳將校,下送于船泊處,以爲指示推米之地矣。今此弄奸各人及騎船監色,則運米以來後,知其所犯之輕重,當爲處置,而大抵府使姜世輔,不念軍餉之重大,一保米陳省,以兩色目各張成給,致有此防納之擧,殊甚駭愕,不可無別樣懲治之道,令攸司照法處置,何如?傳曰,允。以上御營廳謄錄
傳曰,史官三員待命,騎馬九匹立之,祈雨祭等所內摘奸。
領議政申琓初度呈辭。入啓。傳曰,遣承旨敦諭。
左議政李畬箚子。大槪,更暴病難任職之狀,乞賜遞改事。入啓。傳曰,遣承旨敦諭。春坊朝報
上在昌德宮。停常參·經筵。
夜三更,流星出於河鼓星上,入巽方天際,狀如鉢,尾長四五尺許,色赤,光照地。
政院啓曰,命下矣。禮曹參判金鎭圭,參議趙泰東,俱在呈辭中,當卽牌招,而今已日暮,明朝待開門,竝爲牌招,使之察任,何如?傳曰,允。
同副承旨金致龍書啓,臣承命往諭于領議政申琓處,則以爲,臣情勢已極臲卼,疾病亦且沈淹,四上辭箚,繼尋長單,實出於萬不獲已,而誠意淺薄,天鑑未燭,近侍宣諭之命,已是常格之外,而十行綸音,辭旨勤摯,其所以責勵敦勉之義,逈出尋常,臣奉讀未半,不覺涕淚之交逬,而又繼之以惶悚悶塞也。臣自前冬,被人侵詆,非止一再,雖迫於嚴命,不得不黽勉承命,而非敢爲因仍冒居之狀,則不特同朝之所共知,聖明亦必俯諒矣。日昨臺臣疏避,雖有指斥之語,而無非藥石之言,則臣不敢有所芥滯於其間,而旣忝具瞻之任,無一報效,譏詆之言,前後迭出,則臣之得罪於公議,公議之不容,臣此可見矣。今又隱忍冒居,盤礴不去,則不幾於患失之鄙夫,而抑恐日後,終無稅駕之所矣。雖無疾病,惟當引退,以避賢路,況今病勢沈篤,委頓牀席,昏眩不省,與死爲隣,實無一分之氣力,可以運動,虛辱寵命,臣罪萬死,從當以文字,仰請威命云矣,敢啓。傳曰,知道。
右承旨李喜茂書啓,臣承命敦諭于左議政李畬處,則以爲,臣情勢臲卼之外,病狀深痼,幾於痿廢,實無陳力之望,冒死申懇,冀蒙諒察,而微誠未格,聖恩愈隆,至遣近臣,傳宣諭旨,反覆責勉,丁寧諄切,萬非愚陋賤臣,所敢承當,感激惶隕,不覺涕汗之交迸,臣之難於冒進固不但臺斥之故,而號籲已瀆,聖敎至此,區區軀命與廉隅,不敢更計,病若小間,庶乎黽勉造朝,而卽今跬步運動,亦難末由承命卽出,尤增惶恐俟罪云矣,敢啓。傳曰,知道。
領議政申琓箚子。大槪,近侍敦諭之命,出於常格之外,驚惶感泣,罔知攸措,而顧臣情病,俱無自力趨承之望,乞賜斥罷,以幸公私事。入啓。
禮曹參議趙泰東,牌不進,依承傳罷職。
答領議政申琓箚曰,省箚具悉卿懇。卿因年少過激之言,四上巽牘,仍尋長單,必欲釋負就閑者,固已太過。昨遣承宣敦諭,意非偶然,而卿又連章,棄予邁邁,是何情志之不孚,一至於此耶?愕然且慙,如失左右手也。噫,國事之岌嶪,日甚一日,元輔之去就,不宜自輕,卿毋困我,卽起視事,用副至望。仍傳曰,遣史官傳諭,仍與偕來。
備忘記,放歸田里罪人南九萬·柳尙運,竝放送。以上春坊朝報
上在昌德宮。停常參·經筵。
禮曹參判金鎭圭,佐郞宋德涵,健元陵·穆陵·泰陵陵上石物塗灰事,出去。
假注書尹植書啓,臣承命馳往于領議政處,傳諭聖批,則以爲,臣之情勢與病狀,有萬分難安之端,無一毫自力之望,故前後陳章請急,實出於肝膈之懇,而聖明不諒,視爲例讓,兩日之間,承宣與史官,相屬於路,至有與之偕來之命,臣誠惶恐感激,跼天蹐地,不知處身之所也。臣之情勢,不敢冒進之狀,旣已備陳於前上辭箚,聖明想已下燭,而卽今病狀,日漸添劇,委頓牀席,作一彊尸,方在昏昏不省,奄奄若盡之中,雖欲不計死生與廉隅,擔曳請譴於闕下,亦不可得也。伏地俟罪之外,涕泣不知所達云,而臣旣承偕來之命,姑爲仍留之意,敢啓。傳曰,知道。
禮曹,三次祈雨祭,風雲雷雨山川·雩祀·三角山·木覓山·漢江沈虎頭,不卜日,來初七日設行之意,知委,何如?啓。傳曰,風雲雷雨山川·雩祀,遣重臣,三角山·木覓山·漢江,遣近侍,虔誠祈禱事,分付。
寧陵忌辰祭所內摘奸。
領議政申琓箚子。大槪,兩日之內,承宣及史官,前後相繼,而偕來之命,尤是曠世之異數,驚惶感位,罔知攸措。以臣情病,旣無趨承之望,將未免更尋申籲之路,臣罪益無所逃。伏乞召還史官,仍遞臣職,且勘臣前後慢命之罪事。入啓。
答領議政申琓箚曰,省箚具悉卿懇。前後箚批,備盡至意,更何多誥?噫,目今旱暵太甚,玉食靡安,而卿又引入,恝視國事,憂鬱之極,實不知所以爲諭也。此時望卿造朝,不啻大旱雲霓,卿其亟斷巽牘,出而視事,勉副日夕之望。仍傳曰,此批答,偕來史官處傳諭。以上春坊朝報
上在昌德宮。停常參·經筵。
戶曹判書金鎭龜,正言朴鳳齡,文學宋正明初度呈辭。入啓。給由。
都承旨黃欽上疏。大槪,臣方以節藥監封,仕進藥院,而第臣足部瘡病,久在腐爛流汁之中,行動之際,須人扶掖,今此祈雨祭官,決無趨蹌將事之路。伏乞聖明,俯諒病狀,亟許遞改臣職名,使祭官不至苟簡,賤分得以粗安事。及同知洪受疇上疏。大槪,臣於待罪畿營時,有大段誤事之失,乞命攸司,勘正罪狀,仍令廟堂,更爲稟處事。入啓。
政院啓曰,卽者吏曹郞廳來言,今日爲政事命下,而判書李濡,參判李健命,俱以病不來,參議朴權在外,不得開政云。判書李濡,參判李健命,卽爲牌招開政,何如?傳曰,允。
假注書尹植書啓,臣敬奉聖批,往諭于領議政申浣,則以爲,臣之情勢,旣無趨命之望,臣之病狀,又無自力之路,瀝陳肝血,冒瀆宸嚴,而臣誠無狀,誠意淺薄,苦心悲懇,不能見諒於君父,此莫非臣罪也。大旱雲霓之批,固非愚臣所敢承當,而玉食靡安之敎,奉讀至此,尤不覺惶悚悶塞之至,直欲攢地以入,而不可得也。臣雖冥頑,粗有知識,卽今情病,苟有一分冒進之勢,則何敢恬然不起,自速犯分之誅哉?初緣請急之章,遞遭格外之恩,敢上辭箚,冀蒙聖明之矜憐,且暴不敢循例申籲之忱,而到今情迫勢窮,唯當席藁私次,更申疾聲之號而已,伏地俟罪,不知所達云矣。臣旣承偕來之命,仍留之意,敢啓。傳曰,知道。
慶尙監司書目,右兵營,與晉州下吏輩弄奸,俱有犯屠之事,參酌治罪爲有如乎。右兵使鄭履祥段,已過六朔之後,乘臣遞歸,本州下吏,酷施棍罰,誠極無據,令廟堂稟處。晉州牧使柳鳳徵段,下吏受罪,設有難安之事,狀中措語,專不擇發,營門未處分前,徑先乘歸,罷黜事。
全羅監司書目,康津縣監柳之厚,受由歸家之後,以其母病危重之故,累度辭狀,無意還任,不得已罷黜事。
平安監司書目,臣於憲臣之疏,有不敢自安者,乞遞臣職,以謝人言事,上疏上送事。啓。答曰,省疏具悉。卿其勿辭察職。又書目,自四月以後,雖得若干雨澤,終不得一霈,至今點雨不下,旱風連吹,芒種已過,未得落種居多,前頭民事,極爲可慮事。又書目,寧邊等六邑雨雹,咸從等四邑雹災,事係變異事。
吏曹判書李濡,牌不進。
領議政申琓再度呈辭。入啓。傳曰,不允批答。
政院啓曰,頃日濟州牧使李喜泰,以本島年凶,諸罪人移配等說,有狀聞之事。又於今日狀啓數度,亦爲來到,而科獄罪人到配狀,則尙不來到,殊涉怪訝,招問禁府下吏,則科獄罪人押去羅將,皆已還歸云。羅將旣歸之後,到配狀之尙無形影,已極駭然,而至於科獄罪人,何等重罪,而旣因臺啓,自禁府爲奴,定配本島,則與他罪人有別,固不當輕易擧論,而乃敢以新配八人移配等事,肆然馳啓,極爲無嚴,而本院則問備之外,無他可施之罰。濟州牧使李喜泰,從重推考,何如?傳曰,允。又啓曰,監司遞來時,密符親納,例也,而前江原監司洪萬朝,中途病重,陳疏上送,使其軍官,替納密符,原疏,自本院旣已還出給,而事體未安。前江原監司洪萬朝,推考,何如?傳曰,允。
咸鏡監司書目,道內安邊·德源·文川·高原·甲山等邑四月之雪,洪原縣之雹災,事係變異。甲山府之牛疫大熾,致斃者至於三百二十頭之多,民事誠極悶慮事。
禮曹參判金鎭圭,佐郞宋德涵,繕工奉事王世萬,監役黃鍍·成壽雄,健元陵·泰陵·穆陵,石物塗灰後入來。
傳曰,領議政處偕來史官,姑爲入來。
司書權詹上疏。大槪,敢暴難冒之端,乞蒙譴遞,附陳芻蕘之愚,冀備採擇事。入啓。
謝恩,都承旨兪集一。
忠淸監司書目,臣疾病益劇,無復生意,更陳哀號之章,冀蒙矜許之恩事,上疏上送事。啓。答曰,省疏具悉。疏辭至此,令該曹稟處。
慶尙監司書目,處女捧單時,不考戶籍,見欺列邑,待罪上疏上送事。啓。答曰,省疏具悉。卿其勿待罪。
傳曰,都承旨黃欽,旣移他職,此上疏,還出給。
答司書權詹疏曰,省疏具悉。爲春宮眷眷之誠,予甚嘉尙,可不留意,而謄出一本入達,及未盡硏究者,以文字退而呈納,事當依施,爾其勿辭察職。
答同知洪受疇疏曰,省疏具悉。疏辭,令廟堂斯速稟處,卿其勿待罪。以上春坊朝報
吏批啓曰,判書李濡,牌招不進,參議鄭澔在外,小臣獨政未安,何以爲之?敢稟。傳曰,仍爲之。又啓曰,大司諫·大司成,今當差出,而擬望之人乏少,承旨外任,竝擬,何如?傳曰,允。又啓曰,卽接禮曹移文,則穆陵參奉郭始徵,身病甚重,不得察任云,改差,何如?傳曰,允。又啓曰,新除授咸興判官李廷濟,頃者本道監司狀啓中,一道之內,父子俱爲守令,不無嫌礙之端,令本曹變通,而旣有可據之前例,不當許遞,故自本曹,以此覆啓蒙允矣。其後李廷濟,稱以情勢難安,病勢難强,累次呈狀,無意赴任,其情勢則朝家處分已定,更無難安之事,而卽今病勢,旣云難强,則北路營下災邑之久曠,實爲可慮,不可等待其差復赴任,李廷濟,依近例罷黜,何如?傳曰,允。
有政。吏批,以權慜爲鏡城判官,吳命增爲康津縣監。以上吏曹謄錄
政院啓曰,兵使拿罷代,辭朝日限,自朝家曾有定式,其意有在,而卽今北兵使李弘述拿來之代,連仍遞易,久未辭朝,事甚可慮。新除授北兵使金重元,各別催送,使之不多日內下直,何如?傳曰,允。
傳曰,今觀濟州牧使狀啓,其中所謂飛船,夜則依峯下陸,盜殺牛馬,晝則還集船上,退浮洋中之狀,似非漁採荒唐船之比,而且其數,多至五十餘隻,追捕之船近入,則無意潰走,反圍數重,矢石如雨,不敢進前,重被傷還云者,形止極涉殊常,不無可慮。此狀啓,急急出給於備局,使之畫卽稟處。且邊報何等緊重,而只言船隻數,不言船隻來泊時日,而泛稱近來,且旣有追捕之船,則人數多寡,雖未得詳,或可揣知,而專不擧論,殊極糢糊。濟州牧使李喜泰,從重推考。莫重邊報,所當以密匣盛入,而視以常例狀啓,泛然捧入,亦難免不察之失,當該承旨推考。
備邊司啓曰,傳曰,今觀濟州牧使狀啓,其中所謂飛船,夜則依峯下陸,盜殺牛馬,晝則退浮洋中之狀,似非漁採荒唐船之比,而且其數,多至五十餘隻,追捕之船近入,則無意潰走,反圍數重,矢石如雨,不敢進前,重被傷還云者,形止極涉殊常,不無可慮。急急出給於備局,使之劃卽稟處事,命下矣。臣與諸堂上,開見李喜泰狀啓,則所謂擺列海上者,只言多至五十餘隻,而不言船制與服色之如何,不惟不言船隻來泊時日及人數多寡而已,其爲糢糊甚矣。狀啓內以爲,非用兵刃,其勢萬無退却之路,雖或陸浦民,不有禁令,便作海中之賊,則追逢殺捕,爲民除害,少無可惜云。若是異國之人,則矢石相及,至於被傷之際,宜無不知之理,而乃以我國浦民疑之。且此狀啓封進,在於三月初三日,而其後同月二十五日,罪人請移之啓,及四月初五日,報備局瞭望無事之狀,連至,而不復提論此事。以此觀之,似無大段可慮,而旣曰船隻數多,又言矢石傷人,則兵刃從事,勢所當然。至於生擒之類,嚴囚本牧,究問其根脚情節,啓聞後梟示,爲宜。地方官·助防將不勤捕捉者,從其輕重,或啓稟處斷,或直爲科罪,自是牧使之職責,不必定式施行,以此回移于本牧,且令本道監司,一邊申飭海防,一邊詳探卽今事情,從速啓聞事,別定禁軍,給馬知委,何如?答曰,允。以上備局謄錄
有政。兵批,以徐時演爲訓鍊習讀,沈澍爲兼內乘。
吏批,以朴弼成爲造紙提調,臨陽君桓爲司饔提調,金興慶爲副修撰,韓重熙爲禮曹佐郞,申銋爲禮曹參議,黃欽爲大司成,金宇杭爲大司諫。政軸
上在昌德宮。停常參·經筵。
禁府都事尹志源,前北兵使李弘述拿來事,出去。
下直,北兵使金重元。
正言朴鳳齡,文學宋正明再度呈辭。以祈雨祭齋戒,留政院。
贈右議政沈浩發靷,嬪宮望哭後,政院·玉堂問安。答曰,罔極。
領議政申琓再度呈辭。不允批答,王若曰,國家安危,所係甚重,元輔去就,不宜自輕。前後之巽辭雖勤,勸勉之予意愈篤。惟卿,圭璧令望,鍾鼎故家,貞亮篤厚之風,濟其世美,沖和樂易之性,得之天資。居常則推分任直,淡然無我,立朝則厲志竭蘊,篤於愛君。累載秉勻,會精神之默契,百責所萃,廣猷慮而同寅,夫何仰成之辰,乃有丐閑之請?時到十分之地,方卹卹而靡寧,卿無一毫之嫌,胡邁邁之如遺?內省不疚,則何恤於人言?上章徒煩,而已定於予志。矧今暵旱之慘,曷堪宵旰之憂?再次祈雨,而雨意猶慳,荐値歉歲,而歲凶又兆,念惟國事之泮渙,亦由朝議之分崩,詞垣代撰之辭,何乃至於摘抉?臺臣繼發之語,亦未知其稱停,量大者無所不包,任重者有難輕去,大禮有所考定,孰體予心?巨役方且經營,惟仗卿力,思卿之篤,不啻雲霓之望,毗卿之深,奚異棟樑之倚?承宣往諭,已竭誕敷之誠,史官撤還,亶出勉安之意,至於營衛之少損,庶幾神明之有扶。呂蒙正之佯若不聞,自是美事,諸葛亮之瘁而後已,在今可師,卿其深思,予何多誥?於戱,大夫莫肯朝夕,惟務少廉,宰相與同休戚,毋執過讓,須體予旨,亟斷來章。所辭宜不允,故玆敎示,想宜知悉。知製敎南就明製進
傳曰,史官五員待命,騎馬十五匹立之,祈雨祭等所內摘奸。
傳曰,史官一員待命,騎馬三匹,卜馬二匹立之。
副修撰金興慶,牌不進,依承傳罷職傳旨。傳曰,只推勿罷。以上春坊朝報
上在昌德宮。停常參·經筵。
卯時,日暈。午時未時,日暈。夜一更,流星出軫星上,入南方天際,狀如拳,尾長二三尺許,色赤。
戶曹判書金鎭龜再度呈辭。以國忌齋戒,留政院。
禁府啓目,朴有年·朴再與更推云云。或張大功役,或濫數折價,欺罔國家之狀,俱極痛駭,竝只刑推得情,何如?啓嚴刑得情。
備邊司啓曰,吏曹判書李濡,行公未幾,還復引入,所管諸務,無非緊重,而曠廢已久,今日本司之坐,亦不仕進,事甚未安,卽爲牌招察任,何如?傳曰,允。
吏曹判書李濡,牌不進。
領議政申琓三度呈辭。入啓。傳曰,不允批答。
檢閱李縡,牌不進,罷職傳旨。傳曰,禁推。
政院啓曰,以侍講院草記,下番將未免闕直,令政院稟旨變通事,允下矣。輔德李晩成在外,文學宋正明呈辭受由,兼文學李觀命入直玉堂,此外無他推移入直之員,似當有變通之道,何以爲之?敢稟。傳曰,文學宋正明改差。又啓曰,文學宋正明改差事,命下矣。曾前齋戒之日,亦有開政之例,政官卽爲牌招開政,仍卽牌招入直,何如?傳曰,允。
禁府,李縡拿囚。啓。
禮曹啓曰,四次祈雨祭,楊津·德津·五冠山·松岳山等處,遣重臣,來十一日設行事,知委,何如?啓。傳曰,宗廟·社稷·北郊,遣大臣設行。
吏曹,李濡,牌不進。
禮曹啓曰,命下矣。楊津等五處,今姑停止,依聖敎,宗廟·社稷·北郊,遣大臣四次祈雨祭,以前定十一日設行之意,知委,何如?啓。傳曰,以初十日設行。
文學李正臣,牌不進,依承傳罷職傳旨。傳曰,只推勿罷。以上春坊朝報
侍講院啓曰,本院上番弼善朴台東,下番司書權詹,連日入直矣。卽者司書權詹,聞其母病危劇,留疏徑出,而輔德李晩成在外,文學宋正明呈辭受由,兼文學李觀命入直玉堂,他無推移替直之員,下番將未免闕直,其在事體,殊甚未安。令政院,斯速稟旨變通,何如?傳曰,允。
有政。
吏批啓曰,判書李濡,牌招不進,參議朴權在外,小臣獨政未安,何以爲之?敢稟。傳曰,仍爲之。
吏批,以洪景濂爲晉州牧使,李夏亨爲咸興判官,李世載爲戶曹參判,李正臣爲文學。以上吏曹政軸
上在昌德宮。停常參·經筵。
夜一更二更,月暈。
領議政申琓三度呈辭。不允批答,王若曰,股肱相須成體,倚毗方專,君臣貴在知心,巽避奚遽?無庸困我,尙忱念予。惟卿,帶礪舊盟,圭璋令譽,心存愷悌,藹藹乎其接物之和,身係安危,眷眷乎其愛君之志。激揚淸濁,聲名著於東廳掌銓之時,調劑辛甘,訏謨勤於上台當軸之日。一二臣同德,期國勢之挽回,三十年立朝,殫素節於終始。方喜輔弼之協贊,庶幾艱虞之少紓,詎意仰成之辰,荐上丐閑之牘?必愼去就之際,卿乃曲引少嫌,永念休戚之同。予則申勉大義,論議若是太激,人心不如我心,進退寧可自輕?國事殆甚家事,奚忍望望然去?固當休休有容,多誥不啻丁寧,豈未諭意?巽辭猶且動摯,反欲無言。矧今俯察而仰觀,不覺太息而流涕,上天之警告已甚,禍機伏於冥冥,下民之塗炭孔艱,怨毒至於肸肸,公私罄竭,若何拯濟之方?朝著乖張,誰任調娛之責?桑土備陰雨之具,或時屈擧贏之爲譏,大夫無夙夜之勞,慨文恬武嬉之成習。革軍制而未得挈領,儀成禮而未得折衝。姚元之數日告休,不但簿書之委積,杜如晦一言裁決,必待老成之規爲。歲大旱作霖,是望卿之愈切,涉巨川無楫,胡棄我之如遺?至若風露之爲災,可見藥石之有效。於戱,獨使至尊憂社稷,何如綠野之閑?但令端委坐廟堂,少答蒼生之望,須體至意,亟斷來章。所辭宜不允,故玆敎示,想宜知悉。知製敎李觀命製進
大司諫金宇杭啓曰,臣於病伏之中,奄曹同氣之慽,喪戚所傷,疾勢越添,數旬沈綿,幾死僅甦,不意諫省新命,忽及於此際,累日稽謝,分義未安,不得不黽勉出肅,而顧此已試蔑效之地,旣不當苟然更冒。加以重患時令之餘,左邊不仁之症,比前倍劇,肩臂脚膝,全不運用,多施焫灸,瘡穴遍身,坐立行動,前牽後扶。以此病狀,決無供職之望,而且於本院前啓成任之事,有不可干涉者,當初注擬,旣出於臣手,則到今隨參削版之啓,實有嫌礙之端。旣不得參啓,則何可一刻仍居於臺次乎?請命遞斥臣職。答曰,勿辭,退待物論。
院啓,引嫌而退。其所引嫌,事勢固然,揆以臺體,不可仍在。請行大司諫金宇杭遞差。答曰,依啓。
持平李東彦上疏。大槪,臣幸蒙恩暇,往省先壠,冒炎撼頓之餘,病勢越添,歸伏私次,未卽入謝。玆不得不露章乞免,兼陳北道弊瘼,且附區區所懷,以備財察事。以國忌,留政院。
文學李正臣,牌不進,依承傳罷職傳旨。傳曰,只推勿罷。以上春坊朝報
上在昌德宮。停常參·經筵。
領議政申琓四度呈辭。入啓。答曰,不允批答。
吏曹啓曰,臺諫有闕,政事,取稟。傳曰,過國忌後爲之。
司書權詹,牌不進,依承傳罷職。
謝恩,文學李正臣。以上春坊朝報
上在昌德宮。停常參·經筵。
太宗大王忌辰。
未時,日暈。夜自一更至三更,月暈。
李廷謙啓曰,大司憲權尙夏,執義李箕洪,掌令崔啓翁在外,掌令李禎翊受由在外,持平柳泰明呈辭,持平李東彦未肅拜上疏,今日以監察茶時之意,敢啓。傳曰,知道。以上燼餘移謄
傳曰,四次祈雨,雨意愈邈,言念民事,憂心如薰,顧予誠淺,敢望上格,而凡旱至此,親禱可勝,其令禮官,太廟親祭,不卜日,以十三日定行。
傳曰,今此太廟親祭時,世子當行亞獻之禮,分付該曹。
傳曰,今此太廟祈雨親祭祭文中,罪己之意,別爲措辭事,言于詞臣。
領議政申琓四度呈辭。不允批答,王若曰,國事日至泮渙,可謂岌岌乎殆哉,大臣身係安危,豈宜望望然去也?予不允若玆多誥,卿庶幾少廻遐心。惟卿,以憂國如家之忠,有同休共戚之義,嘉謨碩德,資啓沃於贊襄,雅量淸標,足鎭壓乎浮躁。霖雨舟楫之責,望實切於股肱,進退行藏之間,時可占於否泰,夫何朝議之久貳,以致鼎席之不安?惟其位望之俱隆,所以見嫉,必欲斥逐而後已,何患無辭?前後侵逼之言,雖已屢至,終始倚毗之篤,未嘗少衰,其如休休有容,詎宜細故之介意?豈不綽綽餘裕?惟在丕時之讓人。矧今衛事之日非,聿見殷憂之方始?黨議橫騖,策豈緩於調停?餓殍相連,政方急於賙濟。旱魃之虐熾肆,虔禱罔徵,土國之役經營,方略宜講。此危急存亡之日,豈輔弼休致之時?始承宣之遣臨,可見春待之異禮,俄史官之繼至,蓋出敦勉之深誠。謂宜體予而造朝,用副如渴之望,胡乃連章而乞退,罔念求助之勤?自愧情志之未孚,致有巽辭之彌懇。獨憂社稷,夫豈安於卿心?共濟艱虞,是所望於元老。彼過激之浮議,固知在我而無嫌,縱營衛之少愆,何妨臥閤而論道?玆庸敷心而誥,冀斷丐閑之章。於戱,予志已堅,寧因控籲而副請,國危如此,罔以情病而撝謙。式遄視事之期,勉盡匪躬之節。所辭宜不允,故玆敎示,想宜知悉。知製敎尹弘离製進
政院啓曰,十三日太廟親祭祈雨事,旣已命下矣。藝文提學金鎭圭,卽爲牌招,使之製進祭文,何如?傳曰,允。
藝文提學金鎭圭,牌不進。
政院啓曰,今十三日,祈雨親祭事,命下矣。訓鍊大將李基夏,當爲陪衛,多有趁速擧行之事,而卽聞大將李基夏,因留院臺疏中,有侵攻之語,待命於禁府門外。都提調申琓,亦在呈辭中,軍門凡事,主管無人,殊甚可慮。將任異於他官,雖有一時難安情勢,當此動駕之日,固不當引入。況臺諫雖有非斥之語,元無請罪之事,而至以未徹之疏,待命金吾,尤涉過當。本兵之長,亦多有擧行之事,而兵曹判書尹世紀,連呈辭疏,不爲行公。李基夏·尹世紀,竝卽牌招察任,何如?傳曰,允。又啓曰,藝文提學金鎭圭,承牌來到闕外,以情勢難安,陳疏到院,卽爲還給,則仍爲退去,推考傳旨,今方捧入,而親祭祭文之撰進,事體至重,日字且急,不爲承命,殊未妥當,更爲牌招,何如?傳曰,允。又啓曰,以侍講院草記,今此宗廟祈雨親祭,王世子亞獻時,宮官不可不備員,令政院急速稟旨變通事,允下矣。兼實官窠闕外,在外輔德,亦當有變通之道,何以爲之?敢稟。傳曰,改差。又啓曰,因侍講院草記,宮官差出事,命下矣。雖値齋戒,亦有牌招開政之例,而今已日暮,明日待開門,政官牌招,開政差出,仍卽牌招察任,何如?傳曰,允。
兵曹判書尹世紀,訓鍊大將李基夏,牌不進。
吏曹啓曰,今此親祭時,奠幣瓚爵官,當以本曹參議及曾經堂上淸職之人差出,而卽今本曹參議朴權,在外未上來,曾經堂上淸職之人,亦無在京無故者,前參議趙泰耉,方在罷散中,此外他無推移之勢,合有變通之道,何以爲之?敢稟。傳曰,敍用。
政院啓曰,卽者兵曹判書尹世紀,訓鍊大將李基夏,來到闕外,陳疏退去,原疏旣已還出給,推考傳旨,今方捧入,而當此擧動迫近之日,將兵之臣,一時違牌,事體未安,明早更爲牌招,何如?傳曰,允。
兵曹口傳政事,副摠管四,徐文裕·黃震文·姜銑·林原君杓。
司直趙泰耉,司果朴乃貞·金萬謹·金栽·宋宅相·南相夏。以上春坊朝報
備邊司啓曰,北路犯越之獄,旣停査使,宜卽有謝恩陳奏之擧,使臣差出,方物措備,文書撰出等事,分付各該司,何如?傳曰,允。以上備局謄錄
義禁府啓曰,今此太廟祈雨祭親臨擧動時,大駕各差備都事九員,王世子考喧左右都事二員,當以十一員分差,而本府都事十員內,一員,本府入直,一員,前北兵使李弘述拿來事出去,令該曹假都事三員,預爲差出分差之地,何如?傳曰,允。以上禁府謄錄
上在昌德宮。停常參·經筵。
辰時巳時,日暈。
政院啓曰,近來憲府之官,久不行公,監察茶時,今已累日,事甚未安,而親祭只隔一日,擧動時侍臣陪從,亦多苟簡,兩司之官,除在外受由外,呈告人員,竝牌招察任,何如?傳曰,允。
又啓曰,明日擧動時,漢城府堂上,當爲導駕,而判尹徐宗泰,左尹李墪,俱以病呈辭,右尹尹龍商,以將兵之臣,進詣陣頭,無他推移之員,徐宗泰·李墪,竝卽牌招,何如?傳曰。允。
明日宗廟擧動時,大駕出宮,初嚴卯正一刻,二嚴辰初初刻,三嚴辰初三刻,王世子出宮正時,辰初初刻,開門差早。
判尹徐宗泰牌不進。
王世子嬪父安葬時,嬪宮望哭正時,寅初初刻。
傳曰,閟宮親禱之禮,事體至重,凡廟庭出入之人,無大無少,各別齋沐虔誠事,分付。
領議政申琓五度呈辭。入啓。傳曰,日者史官傳宣之批,諭以偕來之意矣,誠志不孚,遐心莫回,愕然失圖,無以爲諭。噫,試看今日,此何等時?朝著分朋,而國事泮渙,旱魃肆虐,而田野遑遑,憂虞之端,指不勝屈,若何以調娛,若何以感回?中夜以思,不覺太息。當此之時,予所倚重,惟在二三元老,而以卿體國之誠,不念協輔之慮,遽因臺諫之侵逼,翩然有求退之志,是豈所望於大臣者乎?況莫大典禮,尙未稟定?廟堂機務之待卿,而裁決者亦多,此尤不可不念也。玆遣近侍,申誥至意,卿其體諒,勿以過激之論而介意,勿以旡妄之疾而丐閑,卽起視事,用副予望。仍傳曰,遣承旨傳諭。
持平柳泰明牌不進,依承傳罷職。
傳曰,忠淸監司李德成,病重陳疏,下該曹,未及覆啓之前,遽爾身死,心甚矜惻,監司之在任身死,例有擔持護送之事,依例擧行事,分付。
政院啓曰,明日擧動時,憲府官員,當爲導駕,而大司憲權尙夏,執義李箕洪,掌令李禎翊·崔啓翁,俱在外,持平李東彦,陳疏辭職留院,持平柳泰明,纔又違牌罷職,他無推移導駕之員。政官卽爲牌招開政,差出闕員,仍卽牌招察任,何如?傳曰,允。
忠淸假都事書目,本道監司李德成,今月初九日卒逝事。
謝恩,參知洪璛,輔德李彦經,司書李相周。
右副承旨黃一夏書啓,臣承命馳往于領議政申琓處,傳諭聖批,則以爲,臣之情跡,雖被誅譴,旣無冒進之理,臣之病勢,亦無復起爲人之望。日者承宣之臨諭,史官之偕來,俱是不敢當之恩禮,臣雖冥頑,亦有知識,豈敢强引情病,以爲便身之計,而前後瀝血之辭,未蒙矜察。又令近侍儼臨,十行綸音,辭旨懇惻,有非臣所敢承聞者,直欲循墻而不可得,覓死而無其路,惶隕抑塞,精爽飛越,奉讀以還,不覺汗渡之交逬也。噫,臣之今日乞免,非以一時臺疏,有所介懷,而從前被詆,凡幾遭矣。旣不敢仍因冒據,盤礴不去之狀,不但通朝之所知,聖明想必下燭,視以例讓,每以恩禮荐加,有若督迫拘束者然,豈不有傷於朝家禮使之道,而在臣區區私義,徒恃寵眷,不顧公議,惟以趨命爲恭,則便是忘廉喪恥,無所忌憚之小人,聖明若以簪履之舊,特推恕諒,則豈不俯察臣今日苦心悲懇耶?況今病勢所患痰火之症,近因旱炎,一倍添劇,食飮全廢,委頓牀席,不能起動之餘,又添下泄之症,度數無算,眞元幻脫,精神昏迷,方在奄奄垂盡之中。此實近侍之所目見者,雖欲不計死生與廉隅,扶曳請譴於闕外,有不可得者。當此憫旱憂勞,將行親禱之日,偃伏私室,徒事號籲,臣罪至此,尤萬萬矣。惟願速賜刑章,以肅朝綱,以安私分而已。伏地俟罪,不知所達云矣,敢啓。傳曰,知道。以上春坊朝報
吏批啓曰,判書李濡,承牌來詣,陳疏出去,參議朴權在外,小臣獨政未安,何以爲之?敢稟。傳曰,仍爲之。
又啓曰,春坊闕員,今當差出,而擬望之人乏少,外任竝擬,何如?傳曰,允。
有政。吏批,以李濟爲忠淸監司。
政院啓曰,以侍講院草記,今此宗廟祈雨祭親祭,王世子亞獻時,宮官不可不備員矣,令本院急速稟旨變通事,允下矣。兼實官窠闕外,在外輔德,亦當有變通之道,何以爲之?敢稟。傳曰,改差。
又啓曰,因侍講院官員差出事,允下矣。雖値齋戒,亦有牌招開政之規,而今已日暮,明朝待開門,政官牌招開政,仍卽牌招察任,何如?傳曰,允。以上吏曹謄錄
吏批,承文副正字單沈尙尹,校書正字單朴命世,李晩夏爲司贍主簿,申綎爲典籍,柳成運爲掌樂正,典涓司直長單安瑞柱,李彦經爲輔德,宋相琦爲大司諫,李相周爲司書,洪璛爲兵曹參知,宋宅相爲持平。吏曹政軸
上在昌德宮。停常參·經筵。
申時至酉時,日暈。夜自一更至四更,月暈。
王世子嬪父安葬時,嬪宮望哭後,嬪宮,政院·玉堂問安。答曰,罔極。
領議政申琓箚子。大槪,前後瀝血之懇,未蒙矜諒,近侍傳宣之批,不啻丁寧,而顧臣情病,實無强起承命之路,席藁私次,恭俟威命。乞賜遞免,仍勘臣罪,以重國體,以延殘喘事。入啓。答曰,省箚具悉卿懇。勤懇之旨,屢悉於前後之批,更何多誥?君臣之間,貴在知心,須勿連章,以孤予意,速出視事,以濟時艱。仍傳曰,遣史官傳諭。
大駕詣宗廟入齋室後,藥房·政院·玉堂問安。答曰,知道。
王世子詣宗廟入齋室後,藥房·政院·玉堂問安。答曰,知道。
大駕·王世子望廟禮後,藥房·政院·玉堂問安。答曰,知道。
政院口傳啓曰,行司直趙泰耉,差定奠幣瓚爵官,而昨日陳疏到院,觀其措語,則以前日見侵於未徹臺疏,附陳情勢難安,決難冒出之意,還給其疏之後,以差祭事重,不可不進參之意,分付以送矣。卽者隨駕,來到門外,不爲入來,莫重親祭時執事,諉以情勢難安,不欲進參,實爲未安。趙泰耉,爲先推考,斯速來參之意,分付,何如?傳曰,依啓。
又啓,奠幣瓚爵官預差韓聖佑,方有身病,初不來待云。聖佑老病之狀,雖是衆所共知,而莫重差祭,不爲力疾來待之狀,亦甚未安,推考,何如?傳曰,依啓。
明日親祭正時四更一點,開門二更一點。以上春坊朝報
上在昌德宮。停常參·經筵。
觀象監,自辰時至申時,日暈,夜自一更至四更,月暈。啓。
親祭後,大殿·世子宮,藥房·政院·玉堂·二品以上·六曹問安。答曰,知道
大駕還宮,初嚴卯正二刻,二嚴卯正三刻,三嚴辰初初刻。
世子宮還宮正時,卯正三刻。
還宮後,大殿·世子宮,藥房·政院·玉堂問安。答曰,知道。
吏曹口傳政事,謝恩兼陳奏正使崔錫鼎·申琓·李畬,副使李世載,書狀官李夏源。正使望單子,傳曰,宗班中備擬。
傳曰,旱害斯酷,不可無欽恤之擧,禁府·刑曹時囚及編配罪人,竝於再明,榻前疏決事,分付。
備忘記,嗚呼,今日國事,可謂岌岌乎殆哉。上天警告,而可驚可愕之變,式月斯生,下民困瘁,而饑饉孔瘥之慘,無歲無之,朝論日乖,而有腹心先潰之憂,盜賊日熾,而有一朝土崩之慮,而文恬武嬉,惟事玩愒,委靡之勢,漸趨危亂,當寢忘寐,臨朝興歎,實無南面之樂也。然而日夜祈願,惟在於今年穡事之稍登,赤子之蘇息矣,奈之何天不悔禍,蘊隆之災,又至於此耶?靡神不擧,圭璧旣卒,而神不我顧,冥應愈邈,如焚如惔,責己親禱,而微誠未格,一霈終靳,三農廢輟,萬彙焦枯,失今不雨,大命近止,罪在一人,何辜于民?嗚呼,丕德忝位,三紀于玆,而使臣民未見奠居之樂,每有仳離之歎,靜言思之,尙寐無訛也。自今日避正殿,益篤敬畏之心,以盡修省之方,承旨代予草敎,宜自政府,廣求直言,以匡不逮,言雖不中,予則優容。嗚呼,今玆召災,亶由無良,責勵臣隣,徒切愧恧,而君臣之間,貴在交修,則其可無一言乎?目今可虞之端,固非一二,而切急之憂,孰有過於國事之泮渙耶?然其所以泮渙者,蓋黨論致之也。嗚呼,黨論之害其國,末路愈甚,論議分裂,門戶各立,一室之內,戈戟相尋,朝廷之上,風波日激,禮讓蔑聞,傾軋成習。大臣卿宰,席不暇煖,或臲卼引入,或蒼黃逬出,曾無一月安其位者,百度渙散,爻象不佳,尙安有聚會精神,挽回世道之望乎?予以爲此厥不祛,終必亡人之國,寧不大可懼哉?大抵君爲四方之標準,則使黨論至此者,誰執其咎?亦宜反省,懋我建極。咨爾大小臣僚,自乃祖乃父,事我列祖,勤勞王家,卿等,俱以世祿,義同休戚,遭此板蕩之辰,痛革朋比之私,一乃心力,盡瘁後已,則默想祖宗在天之靈,必悅豫於國事之庶幾,而卿等,亦世濟其休矣,豈非邦家之福哉?言非騰口,良由心腹,欽玆多誥,毋替予意,小答天譴,弘濟時艱,減膳·撤樂·禁酒等事,其令該曹,劃卽擧行。
吏曹口傳政事,謝恩兼陳奏正使,臨昌君焜。
正言李裕民啓曰,臣於今日自闕下退歸之際,猝遇標信於大道之上,急遞之間,未及回避,其在分義,惶恐無地,何敢一刻冒居於臺次乎?請命遞斥臣職。答曰,勿辭,退待物論。
領議政申琓六度呈辭。入啓。傳曰,安心調理。
政院啓曰,聖上憫旱禱雨,終宵將事,其所以不遑自暇,軫念民天之誠,蔑以加矣,而雨意愈邈,杲日旋出,臣等聚首憂歎,罔知所以。卽伏見備忘,十行綸音,丁寧懇惻,遇災惶懼,責己警衆之意,有足以回天怒而動人心,至於憂黨論之害國,而勉臣工以革心者,尤爲今日切實之先務也。噫,分門裂戶,傾軋成習,馴至於國事泮渙,而爻象不佳,此莫非臣僚不能祗承聖意,而各自爲心之致也。然而聖上,不但歸咎於群〈下〉,而乃以反省建極,爲自勵之本意,有以見反躬修省之德,遠孚於成湯之六責也。在廷臣僚之聞此敎者,孰不感激惶懼,思所以澡心易慮,而欽承丕命也哉?今雖有代草之敎,而臣等拙訥之辭,旣不足以揄揚聖意之萬一,且應天感人之道,惟在於以實而不以文,直以此聖敎,播告中外之意,敢啓。傳曰,文辭蕪拙,代草,宜矣。
又啓曰,臣等纔以直播聖敎之意,有所陳啓,而聖明不賜允兪,又以代草宜矣爲敎。此固於聖上謙挹之至意,而今此備忘,丁寧懇惻,一字一句,無非出於懼災憂民之至誠,以臣等膚淺之見,荒拙之文,何能模寫其萬一乎?强爲代撰,徒歸文具,反復思惟,終不敢承命,不避煩瀆,惶恐敢啓。傳曰,知道。以上春坊朝報
禮曹啓曰,旱災此酷,至行親禱太廟之擧,而雨意邈然,方切憂遑,卽伏見下政院之敎,有避正殿,減膳·撤樂·禁酒之命,卽令各該司,依例擧行,而勿擊鼓一款,依近例安徐之意,敢啓。傳曰,知道。以上禮曹謄錄
傳曰,鬱鬯灌地之穴,大小不等,或有板穴則大,而地衣通穴甚少,以致灌地之際,或有汎溢之患。此後灌地之穴,一從其最大處改穿,而地衣之穴,小者亦爲改穿,使大小均一,俾無汎溢之患,且今番瓣香甚細,或有如鍼者,三上香之時,香煙不能多起,此後則瓣香稍大事,分付。
右承旨李喜茂曰,板與地衣,皆在殿內,當速行告由祭,而改爲穿穴乎,抑後日修改時,兼爲改穿乎?敢稟。傳曰,灌地禮,非朔望通行之禮也。必於大祭時爲之,趁秋享改穿,可也。以上禮曹謄錄
上在昌德宮。停常參·經筵。
觀象監,辰時巳時,日暈,未時申時,日暈。啓。
下直,寧海府使權世恒。
京畿監司李思永,東南道各陵奉審後,入來。
中宮殿·世子宮·嬪宮,藥房問安。答曰,知道。
藥房啓曰,伏未審夜來聖候,若何?昨日淸廟親禱,徹曉將事,不瑕玉體勞傷乎?甘霔尙閟,元陽猶熾,伏想聖心,一倍焦憂。王世子冒暑勞動之餘,氣候亦復何如?臣等區區仰慮之至,敢來問安。答曰,知道。無事,微誠未格,雨意逾邈,言念民事,罔知攸措。世子氣候,平穩矣。
大司成黃欽上疏。大槪,國子新命,決非如臣不文之人所可堪承,悉暴由中之懇,冀蒙反汗之命,而喉司不諒,一向退却,徊徨累日,進退路窮,適値憫旱親禱,百僚駿奔,而顧此所叨之職,終有所不敢唐突出肅者,偃伏私室,未得趨參於陪從之班,分義掃地,罪戾益重。伏乞聖明,俯諒人器之不稱,將臣新授職名,亟許改正,仍治臣逋慢之罪,以重官方,以肅朝綱事。入啓。
文學李正臣上疏。大槪,荐罹凶禍之餘,祖母以九耋之年,癃病沈重,長在委頓中,人子情理,不忍暫離。且臣於先師之被罪,尤有所不敢冒進者,玆敢悉暴危悃,仰瀆宸嚴。伏願聖明,亟遞臣職名,特依祖宗朝法例,俾得終養祖母,且令該曹,勿復擧擬於榮塗,以伸至情,以安私義,仍治臣前後逋慢之罪,不勝幸甚事。入啓。
忠淸監司李濟上疏。大槪,湖臬新命,遽及於千萬夢寐之外,揣量才分,終難冒當,敢暴危悃,仰于宸嚴。伏乞聖明,俯諒由中之懇,亟遞臣職,以幸公私事。入啓。
判尹徐宗泰初度呈辭。入啓。給由。
正言朴鳳齡再度呈辭。入啓。加給由。
戶曹判書金鎭龜再度呈辭。入啓。加給由。
副修撰金興慶上疏。大槪,嚴召之下,趨詣闕外,而顧臣情勢,決難冒進,玆敢冒申危懇,仰瀆宸嚴。乞命遞罷臣職,俾守自靖之義,千萬幸甚事。入啓。答曰,省疏具悉。爾其勿辭,從速察職。
答大司成黃欽疏曰,省疏具悉。卿其勿辭,從速察職。
答忠淸監司李濟疏曰,省疏具悉。卿其勿辭,速往欽哉。
禁府,金寶命拿囚。啓。
慶尙監司書目,機張縣監許榏,身病重輕,雖未可知,臺疏中所論,有非尋常彈劾,今不可强令察任,不得已罷黜事。
政院啓曰,明日榻前疏決事,命下矣。在前疏決時,時任大臣·禁府·刑曹堂上,及三司各一員,例爲入侍,而原任大臣,或參或不參,承旨或一員或二員入侍,今則何以爲之?敢稟。傳曰,原任大臣,亦爲入侍,承旨,該房入侍,可也。
傳曰,祈雨祭,更勿等待,連次設行事,分付。
副校理李海朝,副修撰李晩堅,牌不進,依承傳罷職。
京畿監司書目,楊州兼任抱川呈,以校理李㙫辭職上疏上送事。啓遞差。
答文學李正臣疏曰,省疏具悉。疏末詆誣之說,殊甚謬戾也。爾其勿辭察職。
咸鏡監司書目,臣於本道飢民擧將盡劉之日,無策可救,不忍立視,辜恩負職,無所逃罪。且於前日狀聞之辭,未免有妄率之失,辭職上疏上送事。啓。答曰,省疏具悉。疏辭令廟堂稟處,卿其勿辭從速察職。
副修撰金興慶,牌不進,依承傳罷職傳旨。傳曰,只推勿罷。
全羅監司書目,南原呈,以掌令崔啓翁辭職上疏上送事。
政院啓曰,卽伏見掌令崔啓翁之疏本,則有世廟朝庭請大臣追削黜享之請,勿論其言之得失,敢論先朝時事,終未免爲謬戾妄率之歸,而係是臺疏,旣自縣道上來,不得不捧入之意,敢啓。傳曰,今觀疏辭,敢以庭請大臣追削黜享事,肆然陳請事之可駭,莫此爲甚。崔啓翁,罷職,此疏還出給。
持平李東彦上疏。入啓。答曰,省疏具悉。縷縷進言,稟出於憂愛,予甚嘉尙,可不留意焉?可以議處事,令廟堂覆稟,而賜與營屯,不是異事,宮基折買,非今創始。此人才望,可合陞擢,破東之說,無乃太過?負犯雖重,歲月旣久,只放歸田里,有何不可?泛稱凌詆,未詳曲折,而遣辭之際,大欠和平也。爾其勿辭,從速察職。以上春坊朝報
上在昌德宮。停常參·經筵。
自辰時至巳時,未時,日暈。夜自一更至五更,月暈。
左副承旨李廷謙初度呈辭。入啓。給由。
正言朴鳳齡三度呈辭。入啓。遞差。
領議政申琓七度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,過齋戒後爲之。
慶尙監司書目,道內農事,自春以後,雖得雨澤,終未周洽,兩麥旣已失稔,而卽當移秧之節,一向旱乾,民事可慮事。
禮曹啓曰,五次祈兩祭,楊津·德津·五冠山·紺岳山·松岳山等處,不卜日,來十九日,遣重臣設行,而典祀官兼大祝祭物,自京下送,執事官及犧牲,則令本道差定進排之意,各該司及京畿監司處,知委,何如?傳曰,允。
政院啓曰,今日疏決時,刑曹堂上,不可備員入侍矣。卽聞判書兪得一,以被斥臺疏,情勢難安,不得入來云,而莫重疏決,長官之不得入侍,事體未安,卽爲牌招,使之入侍,何如?傳曰,允。
禁府啓目,朴有年·朴再興·田遇龍,刑問各一次,崔宇泰,刑問二次,不服,加刑得情,何如?啓依允。
檢閱李縡,牌不進,依承傳罷職傳旨。傳曰,禁推。
刑曹判書兪得一,牌不進。
判府事徐文重箚子。大槪,今日疏決,病未進參,惶恐待罪事。入啓。答曰,省箚具悉卿懇。有疾未參,何至引咎?下款所陳,可不聽納焉?卿其安心勿待罪。仍傳曰,遣史官傳諭。
政院啓曰,刑曹判書兪得一,牌招不進,推考傳旨,今方捧入,而取考前例,則判書有故,有只令次官入侍之時,今則何以爲之?敢稟。傳曰,只令次官入侍。
江原道監賑御史孟萬澤請對。傳曰,引見時入侍。
傳曰,大臣·備局堂上引見。
政院啓曰,曾前疏決,與賓廳日次相値,則或有偕入之時,今則何以爲之?敢稟。傳曰,大臣·備局堂上先爲引見。
副修撰金興慶,牌不進,依承傳罷職。
禁府,李縡·金正基·金信弼拿囚。啓。
政院啓曰,今日刑曹疏決公事,仍夜深姑罷,明日更爲入侍,稟決事,命下矣。退而思之,則明日乃是月食齋戒,何以爲之?敢稟。傳曰,再明日爲之。
今日疏決時,禁府時囚罪人尹濂·申奎,削職放送,洪夏臣·張孝源·郭基之,徒配罪人李萬協,罷職放送,韓䋊·黃鈺,放送,李畛,放送,而令本道査覈,姜碩望,還發配所,定配罪人睦林一·柳命堅·柳命天·沈檀,放歸田里,吳始復·李鳳徵,撤園籬,朴萬鼎·朴涏,減等,李秀儁·金澤·宣豪臣·朴壽雄·李文興·李斗興·樞·許埰·金禹鼎·李碩·鄭忠源·趙達先,放送。
引見時,都承旨兪集一厘正廳堂上兼察事,榻前定奪。判尹徐宗泰辭單勿捧事,及咸興判官李夏亨除署經發送事,及副校理李海朝,副修撰金興慶·李晩堅竝敍用事,榻前下敎。
司諫金相稷所啓,臣伏聞親祭時,有承旨大祝推考之命,臣於是,不勝瞿然之至。伊日第一室初獻禮時,承宣中,有以此後大祝,當爲預斟云云,臣在其傍,以酌酒旣有其任,則大祝不當越代之意,略有所言。若於喧譁之罪,則臣無異同,而問備之罰,不及臣身,臣何敢以獨免爲幸,而晏然於職次乎?且臣近緣病故,連尋長單,曾無一言少效職責,雖非人言,恒切愧恧矣。今者憲臣疏中,以兩大臣放送,不爲爭論事,非斥諸臺,臣亦近日臺閣之一,則不職之責,亦無以自解。以此以彼,俱不可一刻仍冒,請命遞斥臣職。上曰,勿辭,退待物論。
持平李東彦所啓,臣猥叨言責,冒陳一疏,至若末端所論將臣事,只出於隨聞規警之意,而及承聖批,以遣辭大欠和平爲敎,臣於是,已不勝惶恧,而且伏見將臣疏槪,臣竊駭惑也。大凡臺閣風聞,旣非目覩,局外傳說,易致嘵訛,而玆事顚末,亦不過耳剽,則設令臣疏語,有所差爽,遲待疏批之下,諦見原疏之後,歷陳其終始事狀,使臺章自著其虛實,事理則然,而今乃於疏辭未徹之前,突然露章,至以換易實狀等語,毆脅臺臣。夫換易事實,用意論人,是何等讒構陷人者題目,而將臣,不復顧藉,勒加於非斥自家之臺臣?藉曰,將臣初無凌詆本兵之語,到今凌詆臺閣,則亦已審矣。以此習氣,更何所畏憚於今日朝廷哉?噫,臺疏留院,動駕迫期,而徑先待命,疏涉要君,原疏未下,公議難揣,而遽自分疏,略無忌避,至於換易等語句,尤極驕蔑。臣雖無似,職忝言地,則彼奈何挾將領之重,傲晲臺閣,若是之甚哉?近來中外武將之蔑臺閣侮侍從,已成弊習,今此將臣,又循謬套,此實由於朝家體統之久壞,而如使臣言論素重當世,論事果皆審的,則因一事體間相規之語,豈受此噴薄於將兵之臣乎?緣臣疲闇,貽辱臺閣,只此一款,已無抗顔盤礴之勢,而今又聞物議,則以爲,訓局之於本兵,體貌雖別,旣異管下,則臣疏中警治褊裨一數語,殊乖事體云。臣之不詳軍門體例,率爾下語之失,於此著矣,臣於此,尤難冒居。且於今日筵中,因大臣之陳達,聖上,拈出臣疏中將驕卒悍之語,目之以過激,至下未安之敎,臣情地一倍危蹙。大臣,又以兪得一事,縷縷伸訟,至擧疏中狠愎二字,曲爲分解,有若以臣,過信秋曹悍胥輩怨懟之流言,有此疏彈者然,臣竊訝焉。得一,雖有剛果之名,而率多不近人情之事,雖有勤勞之稱,而皆出自用偏隘之癖,則臣所謂偏淺狠愎底語,實是頂門上一鍼。至於司寇之長,責任如何,而人有狀訴,笞杖輒先,坐衙覈事,苛刻備至,終日訊核,煩瑣如毛,至有溲溺於訟庭者,冤鬱怨呼,溢於中外?臣之所論,實出輿誦,若其平日豪奢巧治,隨時俯仰之色態,則初不索言,以傷忠厚之風,而今者大臣,乃於臺議未結梢之前,徑先營解,此雖出於包荒容物之盛意,臣之難冒之勢,於此又加一層矣。疏決事,重不敢登卽引避,今始自列於罷筵之際,疲劣之誚,益無所逃。請命遞斥臣職。上曰,勿辭,退待物論。
上曰,漢城判尹徐宗泰,前後除職,輒皆辭免,而奉使還朝之後,又復引入,本職旣不行公,兼帶亦且辭免,旣非年少之人,而每每如此,其在分義,豈容如是?特爲推考,呈辭還給,可也。右副承旨黃一夏曰,徐宗泰,當初使命,亦欲乞免,辭避不得,不黽勉往還之後,又尋長單,而宰臣呈辭,一向退却,亦涉未安,故纔已捧入矣。今承聖敎,呈辭則當還給矣。
引見時,上曰,李縡事,極爲未安。卽今史局,只有渠一人,故前後因筵臣陳達,敍用者累矣,而每以違牌爲事,予之累令禁推者,欲其行公也。槪李縡,非有他事,只以壬午科事爲嫌,而曾因崔世鎰疏,已令刑曹査覈,呂必重,更爲提起,極涉未穩矣。今當論議乖激之日,强引不必嫌之事,而必欲自廢,則朝廷,豈有無故行公之人乎?一牌再牌,至於三牌,而每每不進,揆以分義事體,豈容如是?今雖禁推,從當有處置之道,此意書出擧行條,分付申飭,可也。至於李海朝·趙道彬等,亦不過引此爲嫌,欲爲自廢之計,而玆事旣經査下,則每每違牌,一向撕捱,豈非未安之甚者乎?此意亦出擧條,一體分付,可也。校理李觀命曰,臣有所懷,方欲仰達,上敎及此,玆敢備陳。卽今國勢委靡,紀綱解弛,大小臣僚,玩愒成習,服勤奉職之義廢,圖便自安之弊痼,此國事之所以日就陵夷也。以本館事言之,新錄屬耳,絶無行公之員,莫重經幄之地,只令魯莽如臣,苟然充數,徒備禁直,擧皆强做引嫌之端,以違命爲高致,以便身爲得計。若李㙫,以曾遭臺議,設有難安情勢,歲月已久,物議已釋,而猶且退臥近畿,累度陳疏,終至釋免。若正言李晩堅,元無可引之嫌,而只以才分之不堪,過自控免,終始不就,若必待才堪啓沃,然後方居是職,則環視今世,孰敢有唐突承命者乎?且渠於春坊·兩司,未聞有是讓,而獨於此固讓者,誠未可曉也。若李海朝,過嫌冒嫉之言,朝家旣已洞燭,而欲以此自畫,實涉太過。若李晩成,半鄕半京,出入無常,少有間隙,輒投閑便。若金興慶,因金普澤之疏,謂之語及祖先,屢度違命,普澤之揷入剩語,誠爲不當,而元無一毫侵詆之事,興慶一疏陳暴,旣已承批,則萬無可嫌之理,而兩日之內,三違召命,此豈非廉隅太勝,分義反輕耶?至於趙道彬,尤有未安,初因受由下鄕,已過四朔,翺翔江干,偃然自在,近臣之不畏分義如此,其何以責庶官之越法乎?大抵黨議橫流,世道嘵嘵,不樂仕進,奉身就閑之心,人孰無之,而君臣之義,天地莫逃,彼皆以世祿之臣,致身侍從,固當忘身奉公,夷險不避,而慮不及此,汲汲然惟以圖占便安爲計。今聖上,悶旱憂勞,祈禱閟宮之辰,尙無一人來參駿奔之班,臣竊慨然。古人所謂三事大夫,莫肯夙夜,亦云可仕,怨及朋友者,正衰周之亂象,而不幸近之。若此不已,臣恐恬嬉之習,終無可矯之日,顧問之列,亦無備員之時,徒使一日二日,出牌旁午,國體不尊,朝綱日虧,豈不大可寒心乎?若別加申飭,責以大義,則彼數臣者,自非山林長往之人,豈敢一向偃蹇,復踵前日之弊習耶?伏見備忘記,責勵群工之意,反復懃懇,至以玩愒委靡,深軫聖慮,若欲振起頹綱,責勉臣僚,必自近班始,惶恐敢達。上曰,所達,誠是矣。金興慶,以金普澤疏中揷入別語,爲嫌,而此非詆辱之比,每每違牌,徒傷事體,而至於李海朝,亦不必更爲引嫌,李晩堅則別無難安情勢,亦不行公,極爲未安矣。金興慶·李海朝·李晩堅,竝敍用,以此分付,使知分義之不當如是,可也。左議政李畬所啓,此卽濟州牧使李喜泰狀啓,而科獄罪人等,請移配事也。此罪人等,當初臺啓,擧地名改配,與循例定配不同,且到配屬耳,何敢以移配之意,有所請乎?況爲奴罪人,元無移配之例,此狀啓,極爲無據,勿施,可矣。上曰,到配未幾,旋請移配,極爲無形矣。此狀啓,勿施,可也。以上春坊朝報
入侍時,左議政李畬所啓,此乃咸鏡監司鄭澔疏也。以北路所耕,只是耳麥,成熟當在六月晦間,其在賑穀已盡,無以救民,請得嶺東秋牟還上三十石,以東海船,急速移轉,可也。上曰,嶺東能有据移之穀耶?不過彼善於此而已,則似無波及於他道者矣。李畬曰,嶺東則稍勝於嶺西,故今者監賑御史孟萬澤,亦以嶺東糴牟移賑嶺西之意,欲爲陳達,而嶺西,距京師不甚遠,自賑廳,猶可以料理劃給,而北路則耳麥遲熟,前頭尙遠,飢民擧皆顑頷,道臣如是告急,自朝家全不應接,亦有所不忍。自賑廳取考還上文書,參量推移,或別加料理,從多少入送,似當矣。監賑御史孟萬澤曰,嶺西淮陽·楊口等四邑,四月以後,點雨不下,凄風連吹,春牟已無成熟之望,而卽今賑穀垂盡,五月以後,則無他繼給之策。得聞嶺東秋牟,比嶺西較多,而今已登場云。急速分付于嶺東,秋牟還上,趁卽收捧,移給於嶺西,則早粟之前,飢民庶可延活,若不得此,則勢將盡劉,而前功終未免歸虛矣。臣之今行,自嶺西東路,轉向北邑,民間形勢,皆以目覩,今日請對入侍者,蓋爲請得嶺東秋牟,以救嶺西尤甚之邑,豈可以此移給於他道乎?行吏曹判書李濡曰,嶺東比嶺西,不過差勝,秋牟亦未必有裕,而北路形勢如此,旣已告急於朝家,則在朝家,不可恝視,試問江原監司,詳知秋牟還上所捧之數後,隨其多少,急速移給北路,何如?上曰,北路形勢如此,速問于江原監司處,知其所捧之多寡,參酌移給,可也。以上戶曹謄錄
左議政李畬所啓,頃日濟州牧使李喜泰狀啓措語,極其糢糊,宜卽論罪,而久未入對,不卽陳達矣。上曰,狀啓中,不言船制服色形止之如何,至於船隻來泊之日字,亦不擧論,泛稱近來,極爲糢糊矣。李畬曰,李喜泰狀啓中,謂前牧使李衡祥,以偸採人事,啓聞嚴禁之語,其意,蓋似以爲朝廷,已知偸採事,故不復詳陳,而所謂偸採,實我國南邊沿海浦民也。其日覆啓時,搜覓李衡祥狀啓於備局而不得,追得於司僕,見之則以爲,沿海浦民,採鰒於濟州外洋者,例受都會官公文,到付於濟州,納稅採來,故奸民,厭其納稅,不受公文而去,浮在海中,其類甚多,自濟州送差欲禁,則船人衆多,力不能敵,或掠奪衣服,或戕殺減口,夜則下陸,屠殺公私牛馬云。正如今番喜泰狀啓相類,而喜泰,則但言偸採,不言其所從來處,又有實非偸採,必是海賊,反圍數重,矢石如雨等語,宜致自上驚動也。其處事如此,海防重地,不可仍授,以邊上事體言之,宜有拿問之擧,而其罪,在於狀啓措語不分明。且本島大飢,若送金吾吏卒,則其弊不貲,此亦不可不慮,外議則以爲,拿問似過,罷職則太輕云。李喜泰,削職,擇送其代,何如?上曰,李喜泰,削職,別爲擇送他人,可也。李畬曰,事雖微細,又有所達矣。濟州牧使狀啓入來之後,自上驚動,有劃卽稟處之敎,故臣與備局堂上,急速會議,構成啓辭,則人定之過未久,故從門隙,入送政院矣。未知其草記之遲滯於何處,而政院,稱以已至三更,翌日始乃入啓,兵曹結束吏·政院下人,則臣竝以囚治,而如此事,政院所當微稟入啓,而不此之爲,待明捧入,極爲非矣。此後如有邊上急報,而又復如此,則其弊不可不慮,伊日當該承旨,推考警責,何如?上曰,依爲之。又所啓,北道犯越罪人等,今方囚禁於掌隷院,定軍人使之守直,而在前如許罪人,査使還歸後,移送典獄署云。今番則査使旣不出來,守直亦甚有弊,罪人等,依前例移送典獄,使之堅守,以待勘律,何如?上曰,査使旣不出來,移送典獄,可也。孟萬澤所啓,頃因前監司洪萬朝被論,尤甚八邑外,各邑設賑處,令小臣一體看檢事,旣有成命,故臣於前月,已爲周視矣。今則新監司到任日,凡干賑事,自當着實檢察,八邑外各邑,則令本道監司句管,臣則依當初定奪,只管尤甚八邑,未知何如。上曰,依爲之。又所啓,前監司洪萬朝,啓請空名帖七百餘張,分給於嶺西各邑,而淮陽·伊川兩邑,則應募者頗多,帖文未給之前,預爲捧價,而監司所得帖文,已盡於各邑,故納價人處,尙未出給,非但事歸失信,所捧穀物,已入於飢民口吻中,則有難還推,自吏曹依數成送,似爲得宜,故敢達。禮曹判書閔鎭厚曰,必知人數,然後可以準其數,成給帖文矣。萬澤曰,兩邑納價者,已盡成冊,以此照數成給,爲宜矣。上曰,依所達爲之。又所啓,臣於春初,爲慮各邑賑穀之不足,請得嘉善帖,及僧嘉善通政帖二百餘丈而受去矣。下去之後,以其節晩之故,應募者,皆以錢文願納,卽今雖未盡捧,其數無多,而淮陽·楊口等四邑,飢饉尤甚,所食移轉穀甚夥,若以空名帖所捧錢文,折價徵納于賑廳,而減其所食,移轉穀物,則賑廳無損失,而在民則爲大惠,故敢此仰達。李畬曰,救民之道,固宜靡不用極,而施賑之後,又以帖價錢文代納,以減其還納之數,此爲曲施之惠,似難開路。若擇其中不能作農,秋後勢難還徵之類量減,則容或可也,而不爲分別,一竝減給,則似爲不可矣。萬澤曰,勿論有土無土,飢餒遑遑之狀,則無甚異同,而無土者,皆以乾糧白給,有土者則以還穀受食,事甚不均。一斗之內,雖減一升,其爲惠則不淺,今若擇其尤甚貪餒者而減之,則不無虛實相蒙之弊,事甚不便矣。李畬曰,空名帖救民,固爲苟簡,而當餓殍顚連之時,爲救其急,有此不得已之擧,至於爲其秋後還報之難,用帖價代納,則尤傷事體。近來外方之官,皆以空名帖所募錢穀,視爲空得,謂可以輕易施用,此爲非矣。御史旣受救民之任,所達如此,而其中最爲哀矜之類,一竝混減,則恐不可矣。萬澤曰,空名帖發賣補賑,雖出不得已之擧,自辛亥以後,皆以白給用之。況今錢數,不過二千餘兩,以穀計之,則甚爲零星,而淮陽·楊口等邑,旣是尤甚飢民,則在朝家賑恤之道,以此施惠,恐無不可矣。上曰,所得錢數不多,使之量減移穀,亦似無妨,此事,何如?李畬曰,此關後弊,然嶺西旣是無前大無,自上以特恩施行,則亦無妨矣。但不可以此,援例於後日也。上曰,嶺西遭無前之凶荒,特以此施惠,可也。李畬所啓,此則濟州牧使李喜泰狀啓,而科獄罪人等請移配事也。此罪人等,當初臺啓,擧地名改配,與循例定配不同,此徒配屬耳,何敢以移配之意,有所陳請乎?況爲奴罪人,元無移配之例,此狀啓,極爲無據,勿施,可矣。上曰,到配未幾,旋請移配,極爲無形矣。此狀啓,勿施,可也。知義禁閔鎭厚所啓,姜碩望追後所犯之罪,今雖減律,必不過於充軍,還發配所,固爲得當,而船隻事,前日備局,以結末後更稟之意,回啓矣。渠之供辭,歸咎於本鎭軍官,此一款,必須詳覈,然後船隻,當有徵出之處,自備局,取來碩望原情,行査本道而處之,似宜矣。上曰,依爲之。以上備局謄錄
禁府啓曰,忠淸道公州牧雙樹山城,徒三年充軍罪人姜碩望,還發配所事,承傳啓下矣。發遣府書吏,依前配所押送,何如?傳曰,允。以上禁府謄錄
左議政李畬所啓,今番齎咨官李後勉,持停査回啓而來,査使之停,旣曰皇帝特恩,則非渠之周旋,而關係頗重,彼中事情,亦能探來,似有褒賞激勸之道,故敢此仰達矣。上曰,令該曹稟處,可也。以上司譯院謄錄
吏曹判書李濡所啓,曾於王子師傅差出時,王子師傅一員與否,自上下詢,而本曹久遠文書散失,未得考出前例矣。今始得見政院日記謄本,則去去己巳年仁祖朝,因大君·王子師傅瓜滿朔數詢問之事,自該曹有所稟啓,而初則王子師傅二員,大君師傅一員,故大君師傅,亦以二員改定式矣。但其後本曹謄錄中,王子師傅,亦皆以一員差出,其間或有變通之事,而此則未能詳知矣。卽今王子師傅成晩徵,家在尙州,經學見稱,實合此任,而以其未經痘疫之故,難於遠來從仕,連次呈狀,而不卽許遞者,蓋惜其才也。已過累朔,終無上來之期,有難一向等待,所當姑爲改差,而二員差出當否,不可不稟定,故敢此仰達。上曰,大臣之意,何如?左議政李畬曰,臣未諳前例,而曾聞大君·王子師傅,只有一員矣。王子師傅,則出二員云者,未知何故,而姑先差出一員,觀勢加出,亦未晩矣。上曰,成晩徵改差,姑先差出一員,可也。以上吏曹謄錄
宗廟望祭獻官密城君臣栻啓曰,臣差太廟望祭獻官,三更五點,進詣殿門,傳香于廟司,未及入就拜位之前,守僕,以廟司大祝·宮闈令之言,來告於臣曰,第一室大王位大祝,旣已出主奉安,宮闈令,奉出王妃神位,則元妃神懿王后神主,誤安於神德王后之下,旣知其誤安,故依序次奉安云。罷祭之後,臣聞其委折,則曾於乙卯,有誤爲換安之事,自其後,每令大祝·宮闈令詳審,故更無誤安之弊矣。今十三日行祭後還安之時,宮闈令,乃有差誤奉之失云。事甚驚駭,宜有明覈之擧,令政院稟旨處之,何如?傳曰,事極驚駭,當該宮闈令,拿推。以上禮曹謄錄
入侍時,知義禁閔鎭厚所啓,尹濂,徑先勘罪,則本道必將停査,其所犯之如何,何以知之乎?上曰,雖已勘罪,若無勿査之命,則本道仍爲査啓者,乃是規例也。鎭厚曰,査啓後果有大段所犯,當更加罪,或元無所犯,亦當淸脫矣。但外方未必詳知規例,凡査啓命下之事,雖或徑先勘罪,仍爲査覈修啓之意,明白分付,何如?上曰,依爲之。以上禁府謄錄
上在昌德宮。停常參·經筵。
忠淸都事李震煥,漕運後還下去。
戶曹判書金鎭龜三度呈辭,及左副承旨李廷謙再度呈辭。以月食齋戒,留政院。
政院啓曰,兩司多官,引避退待,未得處置,監察連日茶時,事體尤爲未安。憲府,除在外外,呈告人員,卽爲牌招察任,何如?傳曰,允。
都承旨兪集一上疏。大槪,臣於兼察釐正廳之命,有不可壞例仍冒者,冒死號籲,伏乞聖慈,亟遞臣喉司之任,仍治臣遷就釐正之罪,以警具僚,以安微分事。以月食齋戒,留政院。
同副承旨金致龍,牌不進,依承傳罷職。
假注書尹植改,代徐命遇爲假注書。
忠淸假都事書目,保寧呈,以掌令李禎翊辭職上疏上送事。啓遞差。
府啓,竝引嫌而退。不避標信,雖緣急遞,揆以臺體,勢難仍在,略有所言,旣非喧譁,不請還收,人各有見,何可以此,輕遞言官?隨聞規警,臺體則然,聖批於將疏,不須深嫌,言雖過中,有懷必陳,大臣之言,何用引避?請司諫金相稷,持平李東彦出仕,正言李裕民遞差。答曰,依啓。
京畿監司書目,道內各邑呈,以旱乾此酷,未付種處尙多,兩麥不實,民事可慮事。
黃海監司書目,道內各田畓各穀,經月旱乾,盡爲枯死,卽今農形,誠極渴悶,附近靈驗山川,親自虔誠祈雨事。
夜四更,月食。以上春坊朝報
上在昌德宮。停常參·經筵。
下直,慶尙都事姜楧,丹陽郡守洪萬選。
傳曰,史官一員待命,騎馬三匹立之。
左副承旨李廷謙再度呈辭。入啓。遞差。
傳曰,史官一員待命,騎馬三匹,卜馬二匹立之。
政院啓曰,卽者吏曹郞廳來言,今日爲政事命下,而判書李濡,參判李健命,俱以病不來,參議朴權在外,不得開政云。李濡·李健命,竝卽牌招,使之開政,何如?傳曰,允。
平安監司書目,道內各邑,一自四月初生,若干雨澤之後,至今三十餘日,點雨不下,晝則烈炎,自夕至朝,則日氣凄涼,有同涼秋。兩麥則方當發穗之節,旱乾此酷,幾盡枯死,今雖得雨,已無可望,畓穀則不善立苗,擧皆焦涸,木花段,立苗稀疎,莖葉奉縮,太半枯損,黍粟段,今若得雨,則猶有可望,而凄風連吹,密雲旋解,漠然無雨徵,民事極爲渴悶事。又書目,都事尹志和,受由還家之後,身病甚重,日漸沈痼,還任無期,不得已罷黜事。
領議政申琓八度呈辭。入啓。傳曰,遣承旨敦諭,仍與偕來。
戶曹判書金鎭龜三度呈辭。入啓。只遞本職。
文學李正臣初度呈辭。入啓。給由。
司諫金相稷,持平李東彦,就職。
傳曰,史官一員待命,騎馬三匹,卜馬二匹立之。
今日疏決時,刑曹參判徐文裕罷職事,及修撰權以鎭遞差事,榻前下敎。
玉堂箚子。大槪,敢貢憂愛之忱,以備睿察事。入啓。答曰,省箚具悉。應旨進言,戒誨切至,予甚喜尙,可不留意焉。
兵曹判書尹世紀辭職上疏。入啓。答曰,省疏具悉。大失相敬,在我何嫌?安心勿辭,從速行公。
都承旨兪集一上疏。入啓。答曰,省疏具悉。卿其勿辭,斯速兼察。
右副承旨尹弘离,牌不進,罷職傳旨。傳曰,只推勿罷。
設粥所內摘奸。以上春坊朝報
司諫金相稷所啓,請三和府使崔瑋罷職不敍。措語見上上曰,依啓。又所啓,請放砲軍人徐二宗,更令考律科罪。措語見上上曰,勿煩。又所啓,再昨疏決時,有巨濟圍籬安置罪人李鳳徵撤圍籬之命,臣竊以爲不然也。鳳徵之當初疏語,極其絶悖,幸國家之不幸,創禮外之異論,其乘時繳幸之罪,與知凶謀之跡,昭不可掩,雖與始復之賂結幽陰,偵探內事者,稍似有間,而斷以春秋之義,則厥罪惟均,不可以一時疏釋,而遽撤圍籬。請還收安置罪人李鳳徵撤圍籬之命。上曰,不允。又所啓,凡臺疏未入啓之前,則被斥之人,勿論罪犯輕重之如何,不敢陳疏,事體當然,雖或有不得已辯破之事,亦不當提起未徹疏中語,徑先自解,而訓鍊大將李基夏,乃於臺疏未入啓之前,敢以換易實狀等語,肆然陳疏,其昧事體輕臺閣,甚矣。不可無警責之道,請訓鍊大將李基夏從重推考。上曰,依啓。又所啓,堂后日記,雖與史局祕藏有異,而卽日後傳信之書,則必須明自記錄,俾無差違之端,而辛已秋入侍說話與擧行條件,詳略不同,彼此爭端,迄今未已,伊日筵奏,何等關係,而記注之不審,若是耶?頃因憲臣疏批,有至今記認之敎,則伊時事實,自可推知,而其日記事,史官終難免疎漏之失,不可諉以旣往,而無規敬言之道,請其時入侍當該史官,從重推考。上曰,依啓。又所啓,新除授大司諫宋相琦,時在忠淸道懷德地,請斯速乘馹上來事,下諭。上曰,依啓。前啓,蒙宥罪人崔益望等釋放之命還收事,及掌樂正成任削去仕版事,停啓。持平李東彦所啓,臣素性愚戇,屢忝言地,惟以隨聞論事,爲一分報效之地。日者疏論兪得一事,臣本非有私愛憎於得一,實採輿人之公誦,則得一苛酷之實狀,今日上下諸人,孰不聞知?而日昨筵中大臣,徑先分解於臺議方張之日,故臣不得不據實引避,而夜深前席,倉卒遣辭之際,臣之所言,亦安保其一一中窾耶?今者大臣,以此不安,至於引嫌,臣之情地,到此益蹙,其何敢晏然仍據於臺次?請命遞斥臣職。上曰,勿辭。又所啓,請還收炤兄弟放歸田里之命,亟命絶島定配。措語見上上曰,勿煩,又所啓,請還收殺人罪人李命減死定配之命,更令依律處斷。措語見上上曰,勿煩。又所啓,請還收禁衛營所屬所安島宮家折受之命。措語見上上曰,勿煩。又所啓,請自今以後,內間所需凡物,必分付喉司,奉旨擧行事,定式施行。措語見上上曰,勿煩。請自今以後,別飭兵曹,王子宮丘史婢出入,嚴加禁斷。措語見上上曰,諸宮家丘史婢之出入闕內,自是流來之規,而非今斯今,臺臣初見而爲訝耶?朔望問安外,常時出入,則當令申飭矣。又所啓,請全城君混遠竄。措語見上上曰,混,嗜飮而不能自檢,曾以此或罷或削,而今次措語,視前尤加,渠雖嗜飮,其罪豈至於竄逐乎?近來外朝,每有凌侮宗班之習,予未知其穩當也。勿煩。又所啓,請錦川君榰拿問定罪,其所率畜之妓,分付該曹,本道,刻期刷還,交付本官後啓問,俾無如前掩置之弊。措語見上上曰,刻期刷還,而若復不遵朝命,則拿問論罪。又所啓,臺閣章疏中,如有重大刺擧,則雖大臣·重臣,不敢登卽露章自辯者,蓋所以重臺閣而畏公議也。日昨掌令崔啓翁疏中所論元德徽等事,則以以賂發身,庸流膴仕爲言。持平柳泰明疏中所論李東馣事,則以平生行己貪黷,貂蔘等說爲言,其所發擧,俱極緊重,則無論其事之虛實,其在自處之道,因當嚴畏縮伏,恭竢物議,而不此之爲,乃反徑先投疏,汲汲自明,設令其疏言,果可準的,臺疏峻發,未有處置之前,自家分解之說,何足取證於人,而乃爲此無嚴之擧耶?其蔑公議輕臺閣之罪,不可不先加糾劾。請前副摠管元德徽,判決事李東繩罷職。上曰,依啓。又所啓,外方官屬之刷還,朝命極嚴,近來人不畏法,率畜官物,則雖或免賤,不許移居他處者,蓋出實邊之意,而西北官物之不計贖良與否,擅自率畜者,又不趐一二,法綱解弛,莫此爲甚。西北兩界及諸道官物之留蓄於士夫家者,一邊申飭京外,皆令自首,一邊分付各道,詳査啓聞,一竝刷還于該邑。己卯·庚辰年間,因臺啓新頒事目後,免役免賤之類,亦令各道,一一摘發還賤後,其圖贖人及許贖官員,竝皆論罪。上曰,此事已於年前申飭矣。依啓。又所啓,湖南沿海邑浦民之偸採於耽羅三邑,掠奪戕害,爲弊已久。前牧使李衡祥之狀請禁捕者,蓋由於此,而海邑鮑作之結伴偸採,其習如前,一島之民,苦其橫掠,則身爲守臣,固當申請嚴禁,而牧使李喜泰,猝然馳啓,有曰,船五十餘隻,擺列海上,實非偸採之類,必是海賊。又曰,追捕之船,近入則無意潰走,又圍數重,矢石如雨,非用兵刃,則萬無退却之路。有若海外他賊,欲犯島中者然,末乃以此,雖陸地浦民,不有禁令,自相矛盾,夫邊臣狀聞,何等緊重,而船隻制樣,人數服色,及來泊日時,俱不提論,其所論列,極爲矇矓,而至於海賊用兵等說,語涉報警,致令朝野驚疑,聽聞駭惑,訛言沸謄,閭里驛騷。噫,果有海寇,則千里海外,何可稟奏而勦討,旣是浦民,則欲禁偸採,豈無變通之良策,何敢以危疑之言,恐動朝廷,至此哉?況其後狀啓中,全不言其船隻之去住,其處事俱極無據,其在重邊機防後弊之道,不可不重加究覈,削職之罰,不足以懲其罪。請濟州牧使李喜泰,拿問考律勘罪。上曰,不允。又所啓,放歸田里罪人南九萬·柳尙運,得罪名義,負犯至重,當初付處,失之太寬,輿情憤惋,至今未已,而歸田之命未幾,放送之恩遽宣,其在植倫常嚴懲勵之意,殊極乖舛。請還收放歸田里罪人南九萬·柳尙運放送之命。上曰,不允。又所啓,司寇之長,責任最重,而刑曹判書兪得一,性本褊急,病在自用,曾前莅外,雖有剛果之稱,已多不近情之誚,及授本職,煩苛尤甚,刻核爲明,磐酷爲威,狀者少有失辭,先施刑杖,訟者或有盡情,輒刪供辭,覈一微事,竟日未勘,問一呈詐,細如簡髮,排日按事,外似勤勞,疑忌積中,事多侵劫,威喝徒尙,衆志壅閼,鉤鉅煩密,獄訟凝滯,民情雖有冤結,伸訴無處,僚寀雖有意見,莫敢容喙,專愎自任,詑以無訟,怨讟之言,喧藉道路。請刑曹判書兪得一罷職。上曰,上疏措語,固已過當,而今此所論,尤爲過矣。勿煩。又所啓,三年通喪,貴賤無間,天常禮防,截然難越,而我國尤愼喪禮,雖心喪之制,未盡禫期之前,則不敢赴擧從仕,況於三年之內乎?昨年䄙嬪之喪,二王子昍,方在苫塊,而殿下,只爲其旁題一款,特下備忘,遄加爵號,而異金革之變禮,乖先王之定制,已非聖朝率先之意,至於宗親府有司堂上啓下,尤違禮經,宗臣循例擧擬,政院矇然捧入,至受天點,有若無故受職者然。雖曰私喪,禮制難撓,風敎所關,不可以事在旣往,而仍置不論。請還收二王子延齡君宗親府有司堂上之任,其時薦望宗臣,及當該捧入承旨,竝命罷職。上曰,勿煩。前啓,殺人罪人柳䤴·武明,殺妻罪人金渭昌減死定配之命還收事,及內兵曹正月以後入直郞廳從重推考事,停啓。以上春坊朝報
疏決時,左議政李畬所啓,今此築城之役,一軍門浮石之數,當至萬塊云。此爲莫大之役,國初築斯城也,豈盡浮取於遠地?以堪輿家言之,主山來脈及龍虎水口等處,雖不可鑿破,而洞壑卑下之處,則宜無所害。竊聞古老人相傳之言,慶會樓石柱,浮出於三淸洞東崖云,不避近地,此可見矣。槪築城之役,運石最難,比浮石當費十倍之力,而今乃取之於殆近三十里之地,一日一軍,僅輸一塊,欲以完役,難矣。雖是近城十里之內,如非崗麓相見處,及地家所忌之地,使之浮取,則庶可減其勞費,而易於成就矣。上曰,浮石後運致之難,有倍於築役矣。李畬曰,捨近取遠,故其功尤倍,頃聞一軍門,欲爲取石於狗蹲峯外淸水洞,而其運出之路,爲貞陵禁標外,故慮有人言,旣始而還撤云。如此等事,宜稟承上旨,以爲變通之地,故敢達。上曰,大段拘礙處外,隨便浮取事,分付,可也。以上備局謄錄
政院啓曰,新除授右邊捕盜大將李基夏,所當卽爲牌招,命召及大將牌傳令牌傳授,而今已初更,牌招留門之際,必致夜深。左邊捕盜大將,業已兼察,李基夏,待明早牌招,傳授,何如?傳曰,允。以上右捕廳謄錄
吏批啓曰,兩司·玉堂闕員,今當差出,而擬望之人乏少,相避·外任,竝擬何如?傳曰,允。又啓曰,濟州牧使,今當擇差,而擬望之人乏少,守令竝擬,何如?傳曰,允。
有政。吏批,以宋廷奎爲濟州牧使,朴壽仁爲黃海都事,宋道涵爲平安都事,盧世器爲機張縣監。
今日疏決時,刑曹參判徐文裕所啓,犯越罪人,旣令移送本曹矣。卽廳加出者,當爲減下,而守直人等,依庚午年例,參酌定送,何如?上曰,依爲之。以上吏曹謄錄
政院啓曰,右邊捕盜大將元德徽,因臺啓罷職之後,來納密符,旣已捧入,而罷職傳旨,則當捧於擧行條件啓下之後,而許多臺啓,未及正書,人定已迫,巡羅事緊,未捧傳旨之前,合有變通之道。自前如此之時,或有兼察之例,何以爲之?敢稟。傳曰,依爲之。又啓曰,左邊捕盜大將,卽爲牌招兼察事,言送,何如?傳曰,允。以上捕廳謄錄
入侍時,刑曹參判徐文裕所啓,慶尙監司女子漏籍人査報狀啓,纔下臣曹矣。此等事,長官例爲回啓,而卽今長官,被斥臺疏,出仕未易,當此民事方急之時,許多守令,以其情勢之難安,久不得察任,事甚可慮。大臣方爲入侍,下詢而處之,何如?左議政李畬曰,當初捧單子時,自京兆無他可知之路,本府堂上,入侍榻前,以漏籍士夫自首免罪之意陳達,以爲捧單之地矣。雖是女子,朝令申飭之後,旣已漏藉,則宜有其罪,故有査出之命,而伊時領相,以多人有難盡罪,有所陳達。臣意則朝家旣許自首免罪,而强欲治罪,則未免爲失信之歸,故臣亦以此陳達,都下則停査,而至於外方,則與此不同。今此嶺南處子,則異於漏藉,而家長之隱諱,守令之不爲査出捧單,此其罪也。監司旣已啓聞之後,則六七邑守令,皆當待罪,宜速有處置,故刑官有此陳達,而第臣則査啓守令中,有親嫌之人,不敢可否於論罪之事矣。上曰,刑官所達,誠爲未安,事之無據,孰有如今番者乎?三南士夫,流寓者甚衆,而一査再査,恣意欺罔,故頃下嚴敎,而三度嚴査,終始牢諱,國綱雖甚解弛,何敢若是其放恣乎?爲刑官者,所當卽請定罪,而請問大臣,反爲緩罪之計,安敢乃爾?徐文裕,罷職,當該守令,移禁府拿問定罪。
禁府啓曰,安東府使李善溥,仁同府使黃再明,柒谷前府使洪夏臣,榮川郡守洪天敍,善山府使趙龜祥,龍宮縣監李志奭拿問定罪事,傳旨啓下矣。李善溥,時在忠淸道海美本家,黃再明·洪天敍·趙龜祥·李志奭等,自任所時未上來,依例發遣府書吏拿來,而洪夏臣,仍他罪,京畿楊州牧延曙驛,到配押去,啓目才已啓下,未及發配之前,以曾任柒谷時流寓士夫處女隱漏之罪,拿問傳旨啓下矣。不得發配仍囚之意,敢啓。傳曰,知道。
司諫金相稷所啓,臣於朴涏·朴萬鼎等減等之事,竊有區區所懷,敢此仰達。涏等,頃於仁顯王后出就私第之日,至有陳疏之擧,則其後疏語,似亦出於陳其意見之致,而今此疏決時,柳命天·沈檀等,皆以遠配之人,特令放歸,而至於涏·萬鼎等,則當初勘律,不過付處,而只許減等,亦涉偏重,下詢于入侍大臣而處之,何如?持平李東彦曰,朴涏·朴萬鼎等事,卽臣所嘗論啓者也。伊時因鳳徵悖亂之疏,有此尋根計原之論,而此與鳳徵乘機探試者,情實有間,故其所勘律,止於付處矣。左議政李畬曰,鳳徵之疏,其源出於萬鼎等之疏,而鳳徵,旣未蒙宥,故初不得全釋矣。萬鼎等陳疏,若出於意見之謬誤,則似無深罪之事,臺臣所達,似爲得當矣。上曰,竝放送,可也。以上禁府謄錄
禮曹啓曰,卽見香室手本,則璿源殿,自七月至十二月朔望所用之香,例爲付送於香祝下送之時,而今番則適値親祭紛擾之際,未免忘漏云,極可驚駭。當該官,難免不察之失,推考,守僕,亦令攸司治罪,香陪書吏,別爲定送事,分付吏曹,何如?傳曰,允。以上禮曹謄錄
疏決時,左議政李畬所啓,臣於下鄕時,有所聞事,雖若微細,實關紀綱,故敢達。太僕諸處牧場馬,稍有駿品,則輒爲牧子輩所偸竊,稱以故失,換送皮張者,比比有之,以此國馬品,漸不如前,實可痛駭,驪州牧分養馬,新舊牧使交替空官之時受去,而致斃之後,考其毛色,則明非本馬云。必是中間盜換之致,分養馬之法至重,而又如此,豈不寒心乎?槪聞當初京人,受出國馬之後,邑人,始爲牽去云。雖未知潛換,在於何處,而一則在京,一則在鄕,自本州鉤問,事有不便,不得査出,刑曹又不肯受云。令本道各別嚴覈擠發,從重科罪,以爲懲後之地,似當矣。上曰,依爲之。以上司僕謄錄
吏批,李㙫爲副修撰,金萬謹爲正言,吳羽進爲掌令,朴爲廣興守,李行泰爲穆陵參奉,元命益爲寧陵參奉,李夏源爲掌令,李晩成爲校理,李晩堅爲正言,金興慶爲副校理。吏曹政軸
上在昌德宮。停常參·經筵。
巳時午時,日暈。
全羅監司書目,臣於向日嚴敎之下,已極惶悚。且伏見前後臺臣之疏,則臣之難安之端,不止一二,懇乞聖慈,亟遞臣職,仍勘臣罪,以安私分,以靖朝著事,上疏上送事。啓。答曰,省疏具悉。旣知曲折,則啓請何妨,錄出詳盡,則臺疏何嫌?卿其勿辭,從速察職。
左承旨金德基書啓,臣承命敦諭于領議政申琓處則以爲,臣情地迫隘,辭意窮竭,旣不能逃遁,又不能滅死,辜負隆私,坐速嚴誅,而近侍敦諭之命,又出於意慮之外,縷縷開釋之敎,勤勤敦諭之旨,實非愚下賤臣所敢得,而至於偕來之命,則尤有所不敢承當者。臣雖無狀,粗識事君之義,苟非大不難安之事,則何敢違拒君命,甘心於鈇鉞之誅哉?臣之情勢,至此之極,而聖明猶不矜諒,則將何所赴愬,而聖明若念簪履之舊,則何不早爲之所,而使之輕犯衆怒,終爲一世之僇人哉?臣之咎愆,固不可歷數,而以臣之故,前後代撰王言之人,皆被臺疏之詆斥,則臣之不容於公議,聖明亦可以垂察矣。且臣之病勢,日就危篤,前患痰火之症,仍成眩暈,昏倒不省之中,傷於旱炎,累日暴泄之餘,轉成毒痢,度數無算,氣息如縷,而近又添得時令,寒熱交攻,頭疼如碎,胸膈否塞,呼吸喘促,粥飮專廢,僵臥不能起動,雖欲自力,決不可得。天日在上,臣何敢一毫慢聖明哉?伏地涕泣,惟願速就刑章云矣。臣旣承偕來之命,仍留之意,敢啓。傳曰,知道。
右副承旨尹弘离,牌不進,依承傳罷職傳旨。傳曰,只推勿罷。
校理趙道彬,修撰李㙫,牌不進,依承傳罷職傳旨。傳曰,禁推。
傳曰,史官一員待命,騎馬三匹立之,祈雨祭所內摘奸。
禁府,趙道彬·李㙫拿囚。啓。
文學李正臣再度呈辭。以祈雨祭齋戒,留政院。
謝恩,左副承旨李喜茂。
傳曰,時囚罪人尹濂,削職放送,洪夏臣,徒配,李萬協,罷職放送,申奎,削職放送,李畛,今姑放送,令本道査啓,張孝源,徒配,姜碩望,還發配所,黃鈺,放送,郭基之,徒配,韓䋊,放送,徒年罪人李秀儁·金澤·宣豪臣·朴壽雄·李文興·樞·李斗興·李徵楫·許埰·金禹鼎,竝放送,未及拿來罪人金重三,罷職,勿爲拿來,定配罪人李礥,放送,柳命賢·柳命天·沈檀·睦林一,竝放歸田里,趙達善·鄭忠源·朴萬鼎·朴涏,竝放送。
政院啓曰,李鳳徵撤圍籬事,命下矣,臺諫方以還收論啓,不得捧傳旨之意,敢啓。傳曰,知道。
持平李東彦上疏。大槪,臣於全羅監司閔鎭遠之疏,不勝驚訝。揆以史家體例,不可一任其矇矓疑幻,乞命有司,明加鉤覈,俾無傳疑之弊事。以祈雨祭齋戒,留政院。
副校理金興慶,牌不進,依承傳罷職傳旨。傳曰,禁推。
禁府,金興慶拿囚。啓。以上春坊朝報
禁府啓曰,時囚罪人疏決時單子中,前咸安郡守張孝源,以徒配,付標啓下矣,喪前所犯徒流以下之罪,發於喪後者,除十惡外收贖,載在法典。所犯亦在喪前,依此施行,何如?傳曰,允。以上禁府謄錄
上在昌德宮。停常參·經筵。
都承旨兪集一上疏。大槪,臣昨暴微悃,冀蒙矜許,誠未格天,反承溫批,諭令斯速兼察,臣惶感悶縮,罔知攸措。所叨之職,苟有可以兼察他事之勢,則豈敢重爲此撕捱,自速重誅哉?事勢格例,有萬分窒礙難冒者,不避鈇鉞,更申前懇。伏乞聖明,俯賜諒察,亟遞臣出納之任,仍治遷就釐正之罪,以安微分事。入啓。
領議政申琓箚子。大槪,疾病危綴之中,又被偕來之命,而旣無趨承之望,惟願速死而無知,玆敢略暴哀懇。伏乞召還近侍,仍賜鐫免,以安私分,以延殘喘事。入啓。
吏曹啓曰,承旨有闕,政事,取稟。傳曰,明日爲之。
答領議政申琓箚曰,省箚具悉卿懇。如渴之志,必欲面諭,須體此意,俟間偕來,毋孤日夕之望。仍傳曰,此批答,偕來承旨傳諭。
刑曹參議金儁相初度呈辭。入啓。給由。
備忘記,噫,爲民祈澤,已至五次,而視天夢夢,雨意邈邈,節序漸晩,民事愈急,曷惠其寧?憂心如惔。第念牲璧旣遍,群祀嫌瀆,其在靡不用極之道,豈可別有所思,而默然而已乎?先農親禱,禮文攸在,於赫神農·后稷,肇我稼穡,萬世以賴,用祈康年,享祀是虔。祈年寔爲穡事,祈雨亦爲穡事,則更竭菲誠,代犧親禱,不容少緩也。其令禮官,卽爲問于大臣,稟處。
文學李正臣再度呈辭。入啓。遞差。
持平李東彦啓曰,臣於日昨筵中,伏見刑曹參判徐文裕,因一奏稟之事,至被特罷之命。此實聖明之過擧,臣不勝慨然。擬申反汗之請,而竊瞷聖明,移日酬酢,玉色勞憊,且臣袖中簡草,亦出猥夥,不暇及於別件事,含辭未露,泯默而罷矣。退以思之,則臣之處事,終涉鈍懦,揆以臺體,殊甚疏漏。且於伊日諸啓中,臣以己卯事目後,官物之免賤免役者,一竝還賤論罪事,陳達蒙允矣。追後聞之,則己卯冬,因大臣陳達,以恩典捧承傳免役者,有勿爲擧論之命云,而臣於論啓時,未及詳聞,不爲別白,此一款,混圇論請,頗欠詳悉。以此以彼,俱難晏然,昨緣賤疾適苦,今始來避,所失尤大,請命遞斥臣職。答曰,勿辭。
韓城君李基夏上疏。大槪,臣之所遭,極其危怖,旣不可冒沒仍蹲,終陷大戮,昨暴危懇,冀伏刑章,見阻喉司,終未登徹矣。卽見重臣之疏,若如斯言,臣之自言自忘,死期將迫之狀,著矣。益無久冒重任之理,而捕廳新命又下,召牌繼降,拘於格例,冒死趨受命召,而顧臣情犯,終難抗顔朝列。伏乞亟削臣職,仍治臣罪事。入啓。答曰,省疏具悉。卿勿過謝,安意察任。
府啓,請還收炤兄弟放歸田里之命,亟命絶島定配。請還收殺人罪人李命減死定配之命,更令該曹,依律處斷。請自今以後,內間所用凡物,必分付喉司,奉旨擧行事,定式施行。請全城君混遠竄。請濟州牧使李喜泰,拿問考律勘罪。請還收放歸田里罪人南九萬·柳尙運放送之命。請刑曹判書兪得一罷職。請還收二王子延齡君昍宗親府堂上之任,其時薦望宗臣及當該捧入承旨,竝命罷職。以上措語見上日昨筵中,刑曹參判徐文裕,以嘉禮時處子單子漏報守令等勘罪事,有所稟奏,此蓋以長官被臺劾,次官例難專斷,故請詢大臣,從速區處者,實出於詳審遄決之意,初非有一毫玩法容護之計,則適重適輕,惟在睿斷,而聖明不復鑑諒,遽加聲色,前席未撤,至下特罷之命,臣竊不勝訝惑也。藉令文裕奏對之際,有些不槪於聖心,固當諄諄開諭,明其不然而已。況其所達,斷無他意,則何殿下,疑怒太深,有此過中之擧耶?處分輕遽,有乖於大聖人包容之道。請還收刑曹參判徐文裕罷職之命。新除授掌令李夏源,時在忠淸道忠州地,吳羽進,時在咸鏡道安邊地。請斯速乘馹上來事,下諭。答曰,不允。下諭事,依啓。
左議政李畬箚子。大槪,冒申前席之懇,乞賜罷斥事。入啓。答曰,省疏具悉卿懇。宰相臺閣,曰可曰否,自是美事,臺避措語之欠當,何至深嫌?卿其念時事之岌嶪,安心勿辭,卽起視事,勉副至望。仍傳曰,遣史官傳諭。
答都承旨兪集一疏曰,省疏具悉。卿之所執,亦有意見。不宜强迫,本職今姑許遞焉。以上春坊朝報
上在昌德宮。停常參·經筵。
禮曹啓曰,命下矣。問于大臣,則行判中樞府事尹趾善以爲,伏讀備忘辭旨,有以仰見聖上悶旱憂勤之至意。先農壇祈雨之文,雖無五禮儀之所載,而旣有已行之例,則至誠虔禱,不無冥應之理,伏惟上裁。行判中樞府事徐文重以爲,伏見備忘辭旨,有以仰見悶旱祈籲,靡不用極之聖意也。古之帝王,如殷湯之桑林,宋帝之太乙,皆能感回上天之休,以致千里之雨。惟在盡我誠敬而已,亦何處所之有常也?第念籍田,乃是祈穀之地,歲首行祀,以祈有年,風雲雷雨,祀於南郊,以祈振發之功,以資膏潤之澤,均是爲穀,各有所主,禮不可相錯。至於丁巳年處變攝行之事,亦不宜援以爲例,與其創行新規,不如爰循古典,克擧南郊之禮,恐爲得宜。伏惟上裁。左議政李畬以爲,臣病勢方甚,纔有陳籲,火升神迷,昏昏無省,而伏讀備忘記,有以仰見聖上悶旱祈澤,靡不用極之意。臣何敢以病未任職,默無仰對乎?神農·后稷,寔肇我稼穡。五禮儀,雖無先農壇祈雨之文,曾在丁巳,亦有已行之例云。至誠虔禱,以求冥應,恐爲得宜。伏惟上裁。領議政申琓,病不收議,領中樞府事尹趾完,行判中樞府事崔錫鼎,在外不得收議。大臣之意如此,上裁何如?啓。傳曰,先農壇親禱之禮,不卜日,以二十二日定行。
左承旨金德基書啓,臣敬奉聖批,傳諭于領議政申琓處則以爲,臣之大聲疾號,悲辭血懇,竭盡底蘊,而乃於今日之批,又有俟間面諭之命。無非臣誠意淺薄,不能見信於君父之致,尙誰怨乎?噫,以臣之無狀,荷聖明之任使,凡幾年所,而一段苦情,聖明猶不垂諒,則疾痛之號,於何赴愬?臣之所患,乃是積傷所發,非一朝偶感之症,轉輾沈痼,諸症交攻,方在奄奄之中,實無復起之望,而賴天之靈,雖不卽死滅,不可以時月,期其少歇,則尙何望致身天陛,瞻望淸光耶?聖眷至此,而決無欽承之路,一息未泯之前,無非俟譴之日,伏地涕泣,不知所達云矣。臣旣承偕來之命,姑又仍留之意,敢啓。傳曰,纔諭予意,復何多誥?矧今悶旱,親禱先農,尤不宜一向引入,獨使我焦憂,卿無困我,卽起偕來,用副至望事,更爲傳諭。
禁府,洪夏臣,楊州延曙驛,郭基之,竹山分行驛,徒三年定配。啓。
政院啓曰,今日爲政事命下,而親祭·散齋相値,不得循例開政云。未差承旨,不可不備員,政官卽爲牌招開政,以在京無故人差出,何如?傳曰,允。
又啓曰,左副承旨李喜茂,自去夜,左眉下,猝生毒腫,浮高痛痒,不能開眼,今早出去,陳疏到院,原疏以齋戒,不得捧入,而親祭時,承旨不可不備員,合有變通之道,敢稟。傳曰,改差。
傳曰,今此先農壇祈雨祭祭文中,罪己之意,措辭添入事,分付。
傳曰,明日擧動時,南草及酒醪,一體禁斷事,分付。
傳曰,擧動時,壇所近處禾穀,若或踏損,則有非祈雨親祭本意,各別分付申飭,可也。
藥房口傳啓曰,今此先農親禱之命,實出於悶旱憂民之至意,而第念方當極熱,連次勞動,恐有傷於玉體。況且癘氣熾盛,東郊尤甚,區區憂慮,有倍常時。在前有再次親禱成命之後,或因大臣陳達,有攝行之擧。今亦依此變通,恐無所妨。臣等忝在保護之地,惶恐敢啓。傳曰,今此親禱,實出於悶旱靡不用極之意,雖有癘疫,不必拘忌,決不可攝行矣。
吏曹口傳政事,兼春秋尹憲周。
政院啓曰,今此先農親祭時,承旨六員,俱有執事,且自今日,有齋宿之規,而左承旨金德基,以領議政偕來事,方住其家近處。在前擧動時,有入參之例,今則何以爲之?敢稟。傳曰,姑爲入來齋宿。
右承旨任舜元,牌不進,依承傳罷職。
謝恩,都承旨李墪,左副承旨洪璛,右副承旨李震壽,檢閱李縡。
明日擧動時,出宮初嚴戌正初刻,二嚴戌正三刻,三嚴亥初二刻,王世子敦化門外祗迎時,出宮正時,戌正三刻。
政院啓曰,右承旨任舜元,旣已違牌罷職矣。親禱日期已迫,承旨不可不備員,政官卽爲牌招開政,以在京無故人差出,仍卽牌招,使之齋宿,何如?傳曰,允。
謝恩,副校理金興慶,副修撰李㙫,右承旨洪璛,左副承旨李震壽,右副承旨黃一夏,同副承旨申銋。
副校理趙道彬,牌不進,依承傳罷職傳旨。傳曰,累度違牌,無意行公。他員,率皆承牌出仕,則道彬,終無不可行公之事,推考傳旨捧入,更卽牌招察任。
兵曹口傳政事,副摠管洪受疇,禁軍別將洪時疇。
持平宋宅相啓曰,臣於昨年,重得奇疾,幾殊僅甦,餘症尙重,已至難醫,神思消落,無望從宦,而銓曹不諒,每擧備擬,乃者柏府新命,又下於病蟄之中。親祭迫期,不得不忍死陪班,而强策奔走之餘,舊痾新恙,一時添篤,連尋長單,悶蹙度日,辜負職責,臣罪固大。且本府,方有兩大臣放送還收之啓,而臣之愚見以爲,兩臣之蒙宥歸田,已至經年,今此放釋之命,出於聖上特加推恕之意,實未害於包容恢蕩之道,故臣於儕友之間,已以此意,有所酬酢,則今何可變改初見,苟然隨參乎?請命遞斥臣職。答曰,勿辭,退待物論。
持平李東彦啓曰,臣卽伏見將臣疏本,其所謂黑白失眞,換易差爽等說,詬詆轉加。臣於此,竊不勝駭惋也。大抵臣疏旣出之後,扶抑彼此之論,蓋多有互易實狀者。今以重臣與將臣之疏觀之,駕說判然岐分,則非臣目覩之事,臣不敢一一質言,呶呶辯詰,而竊怪夫伊日事實,果如將臣疏語,則體貌雖別,科事亦重,以將臣素驕之習氣,何不引去自靖,顧反含憤匿慍,忍耐竟日,乃於經宿日晩之後,始逞餘怒,陳疏乞解,亦何獨移怒於局外疏論之臺官,而前噴後噀,有若怒室色市者然哉?此臣之所未曉也。至於幕佐云云,尤不滿一哂。臣雖參帶禁郞,旣不參見於伊日公坐,則目所未及之事,不過聽衆人之傳說而已,有何別樣明的之聞,而乃以必浮他人等語,隱然暗嘲,以爲脅持之欛柄耶?蓋此事端,關係於本兵之長,則揆以堂·郞之分,臣宜嫌避,而全昧觸忌,妄有論列,初旣致上官侵詆之言,遂使臺閣不重,體統益壞,皆臣自取,尙誰尤哉?又伏見大臣箚辭,以臣日昨避辭,過自引嫌,臣竊瞿然也。宰相臺閣之可否相濟,固是淸朝美事,則臣豈欲令大臣,不敢有言,亦何嘗有一毫侵軼之意哉?第於伊時臺議方始,姑未結梢,而大臣之言,遽發於前席,故前後避辭,略明此意,而語欠宛轉,廉稜稍露,致令大臣,深懷不安,連上箚辭,此又臣之罪也。臣一言發口,譏責沓至,使安危注擬之地,疑怒俱甚,咋指捫舌,情地危蹙,自訟慙悔。決無冒沒仍據之勢,請命遞斥臣職。答曰,勿辭,退待物論。
政院啓曰,今日晝講爲之事命下,而親祭·散齋相値,何以爲之?敢稟。傳曰,停。以上春坊朝報
禮曹啓曰,因大臣收議,先農壇祈雨親祭,不卜日,以二十二日定行事,命下矣。凡干節目,分付各該司,趁卽擧行,而祭物,依大祀禮爲之乎?敢稟。傳曰,祭物,依親享先農時例爲之。
又啓曰,今此先農壇親祭時,壇上修理事,依例別遣戶曹·工曹郞廳及本曹郞廳,眼同看檢,而亦令繕工監,別定監役官,急速修理,何如?傳曰,允。
又啓曰,今此先農壇親祭時,王世子闕門外祗迎祗送之禮,及亞獻之禮,竝爲磨鍊乎?敢稟。傳曰,亞獻之禮,勿爲磨鍊。
又啓曰,曾前南郊祈雨親祭時,上於二更初,動駕出城,詣壇所,仍爲行祭還宮,而無野次經宿之事矣。出宮時刻,今亦依此擧行,而祭官執事,二十一日質明,先詣祭所,與中使及近侍,竝爲私習,俾無失儀之患事,知委擧行,何如?傳曰,允。
又啓曰,祈雨親祭時,自上逮至諸享官,例有散致齋之規。今此先農壇行祭,只隔二日,散齋則勢未及擧行,自今日,殿下,別殿致齋,不弔喪問疾,不聽樂,有司不啓刑殺文書,惟啓享祀事,諸享官近侍之官,應從外者,竝自今日,宿於本司,致齋一日,享所陪祭百官諸衛之屬,守衛壝門者,各於本司,淸齋一宿事,知委擧行,何如?傳曰,允。以上禮曹謄錄
傳曰,先農壇親祭擧動時節目,一依曾前南郊擧動時減磨鍊例,擧行事,分付。以上禁府謄錄
內醫院官員,以都提調意啓曰,鍼監造官考例施賞事,命下矣。取考前例,則或有相當職除授之敎,或陞出六品之命。今此監造官玄悌綱,已出六品,似當施以相當職除授之典,而恩賞事重,自下不敢擅便,敢此仰稟。傳曰,依爲之。以上吏曹謄錄
有政。吏批,以趙爾重爲驪州牧使,李德運爲禮曹佐郞,李喜茂爲判決事,趙泰耉爲兵曹參議,申命益爲監察,宋茂錫爲宗廟令,趙泰采爲工曹判書,裵泰期爲輸城察訪,尹一商爲三和府使,宋世鼎爲典牲主簿,金栽爲司藝,趙泰億爲文學,李海朝爲修撰,金宇杭爲左尹,兼春秋單尹憲周,朴鳳齡爲兵曹佐郞,金萬埰爲兵曹參知,申銋爲承旨。吏曹政軸
上在昌德宮。停常參·經筵。
嬪宮生辰,政院·玉堂問安。答曰,知道。
刑曹參議金儁相再度呈辭。以親祭齋戒,留政院。
文學趙泰億,牌不進,依承傳罷職傳旨。傳曰,只推勿罷。
政院啓曰,明日擧動時,漢城府當爲導駕,而判尹徐宗泰,呈辭還給之後,今日亦不出肅,事甚未安。卽爲牌招察任,何如?傳曰,允。
吏曹啓曰,今此奠幣爵酒官,趙泰耉·申銋,實預差啓下矣。趙泰耉則違牌坐罷,申銋則移拜承旨,此外他無無故塡差者。纔罷之人,旋卽請敍,極知未安,而事勢如此,不可無變通之道,何以爲之?敢稟。傳曰,敍用。
謝恩,判尹徐宗泰。
院啓,竝引嫌而退。隨事規警,誠得臺體,將臣侵詆,所失在彼,可否相濟,自是美事,大臣箚語,何必過嫌?崖異大論,語甚苟且,揆以公議,勢難仍在。請持平李東彦出仕,持平宋宅相遞差。答曰,依啓。
持平李東彦,就職。
兵曹口傳政事,副司直趙泰耉。
吏曹啓曰,臺諫有闕,政事,取稟。傳曰,過國忌後爲之。
傳曰,史官一員待命,騎馬三匹立之,壇所內摘奸。
謝恩,文學趙泰億。
吏曹口傳政事,兵曹參議元聖兪。
兵曹參議金萬埰,參知元聖兪。以上春坊朝報
上在昌德宮。停常參·經筵。
自巳時至申時,日暈。
大駕詣壇所,入幕次後,藥房·政院·玉堂·二品以上·六曹問安。答曰,知道。
祭罷後,藥房·政院·玉堂·二品以上·六曹問安。答曰,知道。
大駕還宮時,初嚴寅正一刻,二嚴寅正二刻,三嚴寅正三刻。
傳曰,自作門外至陽山守家前,捧上言。
大駕還宮後,藥房·政院·玉堂·二品以上·六曹問安。答曰,知道。
謝恩,兵曹參議金萬埰。
政院啓曰,摠府堂上十員內,一員未差,卽今現存九員,而擧動時八員,皆隨駕,一員則守宮矣,入直互相推諉,八員皆已出去,副摠管洪受疇,去夜跌傷不輕,呈辭到院,仍卽出去。莫重宿衛之直,不可任其虛曠,況此上下番俱空,曾所未有之事,而本院問備之外,無他警責之道,竝從重推考,趁卽推移入直,何如?傳曰,允。
又啓曰,昨夜擧動時,自關王廟至壇所植炬,旣爲稀疎,雖所植之炬,亦不爲燃火,以致前路不明,今日還宮時,關王廟以東,道上不潔之物,全不修掃,俱甚可駭。工曹·漢城府當該堂上·郞廳,及當該部官,竝推考警責,何如?傳曰,允。以上春坊朝報
傳曰,壇上執禮引導守僕,不但笏記呼唱之際,多有遲緩,位數不多,籩豆易徹,而不爲連續呼唱,及至籩豆旣撤,祝史下來之後,始奏雍安之樂,殊無雍撤之意,事甚可駭。當該守僕,推治。以上刑曹謄錄
上在昌德宮。停常參·經筵。
大殿,政院·玉堂問安。答曰,知道。
中宮殿·世子宮·嬪宮,藥房問安。答曰,知道。
藥房啓曰,動駕郊外,達宵將事,悶旱憂勞之餘,伏未審夜來聖體,若何?臣不勝區區伏慮之至,敢來問安。答曰,知道。無事。親禱再擧,冥應終邈,愧甚誠淺,憂切民事矣。
傳曰,祈雨祭連次設行事,分付。
傳曰,史官一員待命,騎馬三匹立之。
政院啓曰,日昨以黃海監司任胤元,新都事急速差出催促下送事,馳啓,係是緊急,故微稟入啓,下于該曹矣。卽者吏曹下吏來言,新都事朴壽仁,頃已差出,而時未署經,不得催促云。本道狀啓,只爲年例公都會,前頭殿最日期迫近,而卽今臺諫不備,署經遲速,有未易期,似當有變通之道。何以爲之?敢稟。傳曰,除署經發送。
判府事尹趾善箚子。大槪,疾病危篤,不能進參於郊壇親禱之日,乞罷臣職,以安微分,兼陳芻蕘之說,以備裁察事。入啓。
領議政申琓箚子。大槪,近侍踵門,望絶趨承,乞收偕來之命,亟許鐫免,仍勘臣罪事。入啓。
禮曹判書閔鎭厚請對入侍。入侍時,龍山江楮子島,今二十六日,遣重臣,祈雨祭爲先設行事,榻前定奪。
健元陵忌辰祭所內摘奸。
答判府事尹趾善箚曰,省箚具悉卿懇。卿之宿患,予所詳知,不克進參,庸何傷哉?旱災此酷,焦憂方深,箚語殊切,可不加意,而築城之役,今姑停止,京囚及編配,纔已疏釋,而方外獄囚中,罪重而情輕,罪疑而久滯者,宜令諸道道臣,區別啓聞,輕者亦卽決遣,以示憂災恤囚之意,卿其安心勿辭,從容善攝。仍傳曰,遣史官傳諭。
答領議政申琓箚曰,省箚具悉卿懇。前後之批,備悉決不可因一少嫌,恝視國事之意,而只緣情志未孚,造朝愈邈,益用愧恧,無以爲諭。予若早知卿之出來城外,則一者面諭,可回遐心,而此亦未能,曷勝缺然?卿其須體思想之至意,卽起視事,以濟時艱。仍傳曰,此批答,偕來承旨處傳諭。
入侍時,禮曹判書閔鎭厚所啓,事雖微細,關係國綱,故敢達。兩南扇竹漸貴,故節扇進封,無過一二十柄事,曾在廟堂定式分付,而外方不遵朝令,上年進封扇數,過於定式,臣猥陳榻前,請推數三帥臣矣。今年扇數,又有加於上年,今若又爲指名請罪,則太涉瑣屑。且念諸帥臣,必不至於故犯禁令,豈當初廟堂,因御史書啓回啓,而定其柄數,上年臣之筵奏,又不出於朝報,故外方,或未詳知新令而然耶?以臣今日所達之言,書出朝報,使外方曉然明知,此後如又過數,則隨卽責罰之意,亦爲嚴明知委,何如?上曰,依爲之。又所啓,京外疏章,下本曹,未及覈啓者頗多,故臣試爲科檢,則丁丑十月初八日全羅道儒生宋翼龍等疏,有祠宇請額之事,而疏本,爲其時注書所持去,仍致閪失云。雖未知疏辭之可施與否,而誠極可駭矣。曾於乙亥年間,亦有如此之事,朴泰尙,爲本曹判書,陳達筵中,則自上特命罷其注書,疏本,令政院謄送本曹矣。今亦依此例謄送,事不可已,注書則臣雖不敢直請罷職,而亦當有警責之道矣。上曰,事甚駭然,當該注書,罷職,疏本則自政院謄送,可也。以上春坊朝報
兵曹啓曰,今此先農壇祈雨親祭時,本曹堂上,不可不備員,而臣當爲隨駕,參議金璟,方在被論中,參知金萬埰,差祭,先詣享所,只有參判臣李光迪,當爲守宮。此外王世子出次祗迎時,本曹堂上一員,當爲守衛,今無推移之員。在前如此之時,或有只以郞廳守衛之例,而事體未安,合有變通之道。何以爲之?敢稟。傳曰,參議金璟,改差,口傳差出。以上吏曹謄錄
傳曰,祈雨祭連次設行事,分付。
禮曹判書閔鎭厚所啓,臣祈雨祭事,有區區所懷,敢此仰達。今年大早,固是無前之災,而大抵水旱,有國之所不必免,此後亦安保每年不旱乎?曾前祈雨祭次序,未知其定於何時,而如風雲雷雨·雩祀等處,初次,第三次,第七次,第九次,第十二次,連續設行,煩瀆莫甚。且一時行祭處,或至五六處,或七八處,享官及凡事,不無苟簡之患。若問議大臣,一番定式,先行歇處,漸及重處,先遣宰臣,漸及大臣,一次遍行之後,猶未得雨,則周而復始,未爲不可,而至於親祭,則惟在臨時特敎之如何,以此斷定,似合於祀典矣。上曰,所達似是,問于大臣,定式,可也。又啓曰,享先農禮畢望瘞時,取祝板及幣黍稷飯,置於坎,置土半坎者,乃是五禮儀所載,故今番儀註中,亦以此磨鍊以入,而壇所,本無設坎之事,曾前行祭時,只以祝幣燎火云。今亦依前例,設望燎之意,敢啓。傳曰,知道。
傳曰,朝見禮曹草記,則先農壇,無望瘞位,以望燎位設事,稟啓矣。社稷則固無可論,而南北郊·雩祀·漢江等諸處祭壇,皆無望瘞位,而設望燎耶?先農壇,獨爲望燎,則事體未安,今番親祭時,則雖未及變通,祭罷後,卽問其諸處望瘞有無,一體爲之事,分付。
閔鎭厚所啓,先農壇望瘞位事,纔有傳敎矣。詳細問之,則諸壇所,或置石,就石上燎火,或於盤上燎火,而皆不設坎云。蓋壇所,旣無守直官員,所謂壇直,亦在稍遠之地,石函封鎖之後,或有汚穢難處之患,此亦不可不慮。曾前不爲設坎者,似不無其意。事勢雖如此,必設望瘞位乎?敢此仰稟。上曰,予亦非欲必設望瘞位也。社稷固無可論,其他壇所,或有望瘞位,而獨此無之,則似爲未安,故傳敎中,使問諸處有無,一體爲之矣。他處旣無望瘞位,則此亦不必設之矣。鎭厚曰,此後依前設望燎位乎?上曰,依爲之。又所啓,諸陵寢松柏,或盡蟲損之事,曾已仰達,此後守護之道,惟在於培養雜木矣。陵寢火巢內,一草一木,皆不敢下手者,乃是國法,而陵官,視雜木,差輕於松柏,故雜木不能茂盛。今後如有斫伐現露者,則從重科罪之意,各別申飭,何如?上曰,樹木之茂密,無如光陵。曾於陵幸時,見其滿山叢鬱者,皆雜木也。守護陵寢之道,無論松柏雜木,惟以茂爲主,自今各別待養雜木事,分付申飭,可也。又所啓,大祭用犧牲,禮曹堂上,例爲前頭看品,而勿論某公廨,臨時開坐,取來犧牲而看品,犧牲往來之際,不無其弊,若當暑熱,則傷弊亦可慮。蓋舊例則禮曹堂上,出往典牲署矣,他公廨開坐之規,出於近年云。似由於典牲署稍遠,本曹堂上,多事之故,有此取便之擧,而事體則未安矣。臣謹以申明舊例,承旨申銋,爲本曹參議時,亦嘗出往看品,而此後永久遵行,有未可必,似當有啓稟定式之道,故敢此仰達。申銋曰,臣於伊時,忝爲本曹參議,犧牲看品次出去,則東平尉鄭載崙,以提調來坐,詳知舊例而言之矣。禮制之欲爲復舊者,誠爲是矣。上曰,依爲之。以上禮曹謄錄
上在昌德宮。停常參·經筵。
夜三更,流星出墳墓星上,入東方天際,狀如拳,尾長二三尺許,色赤。
下直,咸鏡都事崔慶湜。
領敦寧府事金柱臣上疏。大槪,臣於郊壇親祀之日,有顚倒失禮之事,而問備之罰,獨及於贊引,不勝惶悚。伏願亟命勘臣所犯,以重典禮事。以國忌,留政院。
備邊司啓曰,刑曹,以獄訟衙門,不可一日虛曠,而判書兪得一,被論下鄕,參判徐文裕,罷職之後,臺諫方請還收,參議金儁相,再度呈辭,因齋戒,不得入啓。卽今三堂上,無一行公之員,事甚可慮。合有變通之道,參議今姑改差,其代,令政官從速差出,仍卽牌招察任,何如?傳曰,允。
左承旨金德基書啓,臣敬奉聖批,傳諭于領議政申琓處則以爲,臣之情地,愈迫而愈窮,臣之病勢,愈久而愈危,而近侍臨守,聖批隆重,無非臣所不敢承當者。臣雖欲循墻而莫能逃,覓死而不可得,臣之情理,可謂窮迫而悲切矣。在聖明禮使之道,其於去就進退之際,不宜如是敦迫拘束,使不得伸其志而達其情。臣於今日所仰恃者,惟在聖明,而猶且如此,臣之抑塞之情,悶鬱之忱,無路伸訴,疾病垂死之中,必添狂疾,而亦是死期將迫之致也。臣更將何辭,仰干高明之聽哉?只恨一縷殘命,至今未泯,每勤聖敎也。有臣如此,生不〈如〉死,惟願速就滅死而已,伏地涕泣,不知所達云矣。臣段仍留之意,敢啓。傳曰,知道。以上春坊朝報
上在昌德宮。停常參·經筵。
自昧爽至卯時,有霧氣。夜三更,流星出大角星上,入西方天際,狀如拳,尾長二三尺許,色赤。
戶曹啓曰,卽接廣興倉所報,則來六月朔頒料次,倉官進去于領議政申琓家,請受祿牌則以爲,方在呈辭中,祿牌不爲出給云。係是大臣祿俸,何以爲之?敢稟。傳曰,令倉官輸送。
政院啓曰,臺諫有闕,政事過齋戒後爲之事,旣已命下矣。今日當爲開政,而祈雨祭齋戒相値,何以爲之?敢稟。傳曰,明日爲之。
罷職現告,當該假注書龍岡縣令姜履相。
傳曰,史官二員待命,騎馬六匹立之,祈雨祭所內摘奸。以上春坊朝報
上在昌德宮。停常參·經筵。
初昏,黑雲一道,起自西方,直指東方,長竟天,廣尺許,良久乃滅。
下直,慶尙監司金演。
司諫金相稷初度呈辭。入啓。傳曰,還出給。
傳曰,慶尙監司金演,留待引見。
傳曰,明日晝講爲之。
禮曹,七次祈雨祭,風雲雷雨山川·雩祀,不卜日,來二十九日,更遣重臣設行,而慕華館池邊蜥蜴童子祈雨,閭閻屛柳,亦於同日爲始,三日而止事。啓。
文學趙泰億上疏。大槪,臣之情勢,決無復玷淸班之理,日昨除命之下,自犯違召之科,勿罷之恩,出於意外,一日之內,庚牌再臨,親祭隔宵,不敢偃伏,不得已黽勉出肅,連因齋戒,控辭無路,泯默就直,今已數日,而廉義所在,終不可仍因蹲冒,玆敢悉暴衷懇,疾聲呼籲。伏乞聖慈,諒臣危迫之懇,遞臣所叨之職,以重官方,以靖私義事。入啓
平安監司書目,旱乾此酷,播種注秧,今已愆期,年麥亦皆枯損,民方遑遑,祈雨之意,知委于列邑事。
慶尙監司書目,安東府使李善溥,受由歸家,已至四朔,一向呈狀,還任無期,不得已罷黜事。
京畿監司書目,永平等官呈,以良人金乭金等,爲虎囕死事。
黃海監司書目,谷山等官呈,以騎兵金之方等四名,爲虎囕死,事極驚慘事。又書目,道內各邑農形,累月旱乾,暴陽斯酷,黍粟唐稷與木花,盡爲枯損,畓庫稻穀,土地如石,不能着鋤,春牟小麥,發穗萎黃,秋年所出,一馱四五斗,民間景色,遑遑難狀,山川祈雨,連次不已,而雨意邈然,烈日杲杲,民將盡劉,節節渴悶事。
全羅監司書目,嶺下沿海一帶,兩麥失稔,又復如此,民事可慮,麥復賑資,宜速料理,而康津·海南,累朔曠官,亦甚可慮,兩邑守令,令該曹催促下送事。
忠淸假都事書目,道內各邑,閱月旱乾,雨意邈然,民事渴悶,祈雨祭設行,新昌縣,今月初六日,雨雹交下,大如鷄卵,小如鳥卵,兩麥盡落,所見慘然,此時雨雹,亦係災異事。
禮曹參判金鎭圭上疏。大槪,臣於親禱太廟祭文中,所陳私第事,致勤筵敎,不避煩猥,冒死自列,亟命攸司,治臣强拙應製,遣辭欠詳之罪,以爲不職者之戒事。入啓。
咸鏡監司書目,慶源·慶興等官呈,以海水色赤,事係變異事。
戶曹啓曰,領議政申琓,來六月朔頒料,依傳敎,令倉官輸送矣。卽接廣興倉所報,則以身病方在呈辭中,辭而不受云。何以爲之?敢稟。傳曰,出仕後輸送。
忠淸假都事書目,淸風呈,以大司憲權尙夏辭職上疏上送事。啓。答曰,省疏具悉卿懇。風憲之長,不宜久曠,當初朝令,未及聞之,則今玆引嫌,無乃太過。目今旱災非常,爲屬薰心,其在世祿休戚之義,決不可固守東崗之志,以孤至意,毋執撝謙,賁然來思,補予不逮。
戶曹判書洪受瀗辭職上疏。入啓。答曰,省疏具悉。卿其勿辭,安心行公。
兵曹參議金萬埰辭職上疏。入啓。答曰,省疏具悉。爾其勿辭察職。
持平李東彦辭職上疏。入啓。答曰,省疏具悉。爾其勿辭,調理察職。
領敦寧府事金柱臣上疏。入啓。答曰,省疏具悉卿懇。責有所歸,卿其安心勿待罪。
答文學趙泰億疏曰,省疏具悉。爾其勿辭,從速察職。
咸陵君極辭職上疏。入啓。答曰,省疏具悉。卿其勿辭,救護母病。
今日慶尙監司金演留待引見時,刑曹判書兪得一,參議朴泰恒,改差,政官卽爲牌招,開政差出事,及明日禁府·刑曹堂上入侍,更爲疏決事,及戰亡處,遣近臣致祭事,榻前下敎。上曰,今玆亢旱,振古所無,言念民事,夙夜焦迫,其所靡不用極之道,不可不更爲錄囚,以爲導迎和氣之地,故擬於明日,親臨疏決。當此之時,決不可一向引入,恝視國事,須體至意,卽起視事,無孤日夕之望事,領議政處,遣史官別爲傳諭。
答禮曹參判金鎭圭疏曰,省疏具悉。卿其勿辭察職。
副校理趙道彬,牌不進,依承傳罷職傳旨。傳曰,只推勿罷。
政院啓曰,明日榻前疏決事命下,而禁府刑曹堂上入侍事,旣已下敎矣。時·任大臣及三司各一員,爲入侍,而原任大臣,或參或不參,承旨,或一員或二員入侍,今則何以爲之?敢稟。傳曰,依十五日疏決時例爲之。
又啓曰,明日疏決時,禁府堂上,不可不備員,新除授同義禁李世載,明日待開門牌招,刑曹堂上,以在京無故人差出,以爲一體牌招入侍之地,何如?傳曰,允。
又啓曰,明日疏決時,兩司當爲入侍,而憲府則只有持平李東彦,纔以身病,陳疏受由,其餘在外,無他變通之道。持平李東彦,明日待開門牌招,而諫院則除在外人員外,竝卽牌招,以爲推移入侍之地,何如?傳曰,允。
禁府,深拿囚。啓。
慶尙監司金演所啓,臣方受任南下,而本道凡事,未及到任,姑無可達之事,今此旱魃之酷,實近古所罕有,聖上再次親禱,靈應邈邈,民事誠爲罔極。將來賑救之策,在所不已,而民生命脈,都在守令之賢否,前頭守令之窠,必以曾經守令有聲績者擇差,曾前不法不治現發者,竊勿擧擬事,嚴飭政曹,何如?上曰,依爲之。又所啓,當此悶旱之日,自上有疏釋之擧,繼因原任大臣箚陳,有外方獄囚區別啓聞之命,是亦感應之一道,敢不精白奉行,而第外方罪囚,多因同推之遲滯,以致積年延拖,冤鬱莫伸,事甚未安。每一月三次同推事,定式施行,而或有如前遷就之弊,則守令,啓聞論罪,何如?上曰,依爲之。以上春坊朝報
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
又啓曰,玉堂長官,今當差出,而擬望之人乏少,外任竝擬,何如?傳曰,允。又啓曰,刑曹判書,今當差出,而無故可擬之人乏少,政府西壁,竝擬,何如?傳曰,允。
有政。吏批,以尹德駿爲安東府使,尹會爲端川郡守。以上吏曹謄錄
戶曹判書趙泰采所啓,解由拘礙之法,甚爲嚴重,雖三司之官,自守令內遷,則例拘解由,不得受祿俸矣。近來武弁中,未出解由之前,得爲軍門將校者,則自軍門移文戶曹,許給散料,旣曰未解由而不受祿,則自經費又從而給料,實非解由拘礙之本意。此規未知出於何時,而或自各軍給料則宜矣。自戶曹給料,終涉不可,入侍大臣處,下詢而處之,何如?左議政李畬曰,未解由前,例不得除職,軍門將校,異於實職,罷散之人,亦且爲之,而未解由之類,自戶曹給料,實有乖於立法之意,自其軍門,別爲給料則可矣。兵曹判書兪得一曰,旣以解由拘礙,則自戶曹別給散料,未知其可,而朝家之待軍門將校,有異於他,但未知此規,創自何間也。漢城判尹閔鎭厚曰,臣之所帶守禦廳,在諸軍門,最爲疲弊矣。然而堂上將官,未出解由者則,自本廳給料,則禁衛·御營廳,豈至於力綿難給耶?自戶曹給料,誠無所據矣。刑曹參判李基夏曰,泰采所達,是矣。然而都監則有掣肘事,諸軍門則各有軍餉,可以推移給料,而至於都監,則元無出處,誠可悶矣。泰采曰,此則想不過二三窠,豈無推移給料之道乎?別營,係是都監軍兵給料之倉,自別營給料則似可矣。得一曰,解由拘礙之人,不許給料,此出於用罰警飭之意,不可獨給於訓局,戶曹則似當一體防塞矣。上曰,戶判所達,是矣。自經費不爲給料,可矣。兪得一所啓,近來文武恬嬉,殆至於莫可收拾,宜有奮勵振刷之政,而以武臣,不習弓馬,則將何得力於緩急之際?將官朔試財,其規甚嚴,闕內領軍入直將官,除標信替代進參,與內中日相値,則中日射後,亦爲代直出射。先朝壬子年間,受由及呈病不參者,因本曹啓辭,批以事極駭愕,捉來,一時試取,今後竝勿許雜頉,當宁受敎,判書有故,則令參判代行,參判有故,則稟啓,使之逐朔擧行,朝家之所以勸課者,若是勤摯,而將官輩,自便成習,全廢操弓,每當試射,輒請追試,且緣本曹將官有故,昨年十月後,今番始行朔試射,才落之人,視前最多,此實由於久抛不習之致,臣爲此慮,稱病追射之類,一切不許,而國家用武之道,雖以射藝爲重,亦當觀其人品才識而用之矣。朔試射四十九矢,未滿四中者,固可謂無才之甚,而神氣不調,則雖平日善射之人,亦或不中,不可以一時才落,不爲調用,一邊嚴飭勸課,一邊隨才牽復,似合於激勸之道。今後則依受敎,判書有故,則令次官代行,逐朔試射,而在外新除未上來外,其餘雜頉,竝勿許施,入啓,受由下鄕不射者,摠府·訓院·內三廳各軍門進試者,雖遷他職,竝令進射,而六月·臘月,則時當盛暑隆寒,且與都目大政相値。此兩朔則勿令試射事,更爲定式,申明擧行,何如?上曰,朔試射時,常時不能善射之類,恐有才落之患,每每懸頉矣。至於都監將校中,有僅中小布十一矢者,豈不駭然也?所達皆是,依此擧行,可也。閔鎭厚所啓,臣妄有都城修築之議,以致臺議峻發,縮伏累日,恭俟威譴,終又迫於朝令,冒昧行公,而區區愚忠,不能自已,玆敢更進所懷焉。臺臣之所論列者,臣不敢一一辨析,而效死勿去之義,古人所重,雖以壬辰事言之,其時形勢,決不可守城,而獨有以死力爭者不料今日,賊兵未至,而棄城不守之議,已發於臺閣之上也。然人言不齊如此,自上以爲終不可築,則雖前功可惜,亦當置之,不復提起,而不然而聖志堅定,無撓於浮議,則宜明白下敎,使群下有以奉行,今當盛熱,雖不可擧役,亦可以預爲措置料理,待秋改築,何可使已運之石,棄置於城底,仍作無用之物耶?財力之浪費,固不足言,而朝家擧措事體,決不當如此,下詢大臣而處之,何如?右議政李畬曰,小臣,亦欲以此事,仰稟而未及矣。當初定計之後,臣每以徐徐完築,俾無民怨之意,有所陳達。至於末梢,又請姑停,遠處運石之役,以其旣已運入之石,爲先修補毁傷處而已,元無停役之語矣。向日臺啓,自上雖不允從,物議旣如彼,則其在事體,自下有不敢直爲動役,一經稟旨後,可以擧行矣。兵曹判書兪得一曰,都城繕築事,自上未有撤罷之敎,廟堂亦無請停之言,而各軍門捧甘時,以隨毁隨補爲辭,故外門爲之停役,至於臺啓峻發,臣亦伊時待罪之人,固不敢一二辯論,而訓局·摠廳,以備局句管米布若干劃給,使之存本補役之外,元無外方財貨取用之事,而諸路鉅萬之財,枵然無餘云者,大是虛罔之言。且都城乃宗社所在之處,效死勿去,古今常談,而棄城不可守之論,出於臺啓,誠可駭然也。不築墩臺·雉城於鞍峴等處,則今雖修築都城,似難守禦,而古人有囊沙而禦敵者,我國壬辰之亂,李廷馣,以延安數尺之城,能抗賊寇,終至勝捷。以此論之,自上堅定聖志,期於完築,則當爲宗社萬年之計矣。臣於前席,曾以陳達,而今日之事,不但牽制於强隣,朝議之紛亂如此,恐無着手做功之日矣。今當盛熱,固不可擧役,而大臣中,只右相入侍,從容詢問而處之,何如?戶曹判書趙泰采曰,都城繕築,國之大計,則財力之費,固不足恤,而向時所取用者,只是關西百餘同木,則此豈爲耗財之歸,臺啓,至謂京外之財,枵然耗竭,此豈誠實之言乎,築城之計已定,則決不可撓動於浮議,而中止已始之役矣。仍令修築,斷不可已,若令隨毁隨補,則一兵曹郞官足矣。何必使諸軍門主管乎?盤庚遷都之時,浮言胥動,而終不撓改,使殷民莫居,此事宜爲可鑑矣。卽今城底居人,恐撤其家,雖有此浮議,豈可因此中止,不爲修築乎?使諸軍門分掌責成,則數年之間,可以完築矣。禮曹判書尹世紀曰,當初下詢時,臣待罪本兵,亦以守城當否,非愚賤之見所可的知,而都城年久毁傷,則守城與否,姑舍勿論,其在事體,不可不堅固更築之意,陳達矣。第今日朝廷,紀律解弛,頃因臺議峻發,仍使擧朝殆空,此習誠甚不美,廟堂諸臣熟講定奪之事,一臺諫沮戱,則寢而不行,如此則何事可做乎?大計旣定之後,如有異議者,則繩以重律,然後國事可做矣。李基夏曰,臣雖以奏聞始役之言,重速臺論,而迷滯之見,終不自已。蓋以築城之役,若如兵曹逐年修補之例,則終必難守,何必令軍門,分掌改築乎?若欲爲堅完可守之地,則必爲奏聞擧役,然後似乎萬全矣。得一曰,李基夏奏聞之言,不無意見,而春間登對之時,聖上不可奏聞之敎,誠爲至當。自當初雖有此意,臣考見咨文謄錄,誠有難言之憂,奏聞則決不可爲也。新築墩臺於彼人往來所見之地,則恐不無嘖言,而都城修築,論以事理,似無可慮矣。泰采曰,奏聞之事,不必擧論矣。世紀曰,所謂在於約條中者,似指外方城池之謂也。王都毁頹,則何可不爲改築,而雖似彼人知之,亦何可爲非耶?李畬曰,稟旨聖旨之後,則自當擧役,而卽今正當盛熱,旱災之慘,又如此,姑爲待秋,觀勢爲之,似可矣。鎭厚曰,此事,上下講論經年,則今不必更詢諸臣,臣之所陳達者,只欲知聖意堅定與否耳。聖上,如有一毫不必爲底意思,則前日所費財力,雖甚可惜,及今停止,猶可不重費財力,如以爲此皆浮議,不足動撓,則明敎諸軍人,使之拮据諸具,隨時修築,爲宜矣。上曰,累年講論,終以都城定計,則何可以沮戱之言,有所撓改耶?依前分付,仍爲改築,可也。得一曰,諸臣與大臣,料理講究,待秋更爲始役,似可矣。鎭厚曰,雖秋節之後,諸軍門,不必一時擧役,隨其財力之措備,改築其分授處,爲好矣。上曰,然矣。以上摠戎廳謄錄此下出於摠戎廳謄錄,故一竝謄書,而考之備局謄錄,則此日,元無大臣,備堂引見之事,且兵判則尹世紀,而書以兪得一,戶判則洪受瀗,而書以趙泰采,判尹則徐宗泰,而書以閔鎭厚,禮判則閔鎭厚,而書以尹世紀,必有誤錄,而今不可考,後當更考。
兵批,以李翊周爲曹司衛將,尹翰周爲慶福宮假衛將,李汝迪爲宣傳官,申漢章爲宣傳官,吳相良爲同知,李墇爲兼五衛將,李汝玉爲礪山營將,金德三爲金甲島萬戶,李頤命爲知事,沈潗爲翊衛,閔聖濬爲咸鏡南道虞侯。
吏批,以李正臣爲正言,李喜茂爲大司諫,朴泰恒爲刑曹參議,李晩堅爲副修撰,宋宅相爲龍崗縣令,李晩成爲兼西學敎授,學正單鄭運亨,李世載爲同義禁,朴泰三爲監察,李廷謙爲禮曹參議,宋相琦爲副提學,兪彦明爲持平,李喜茂爲工曹參議,李益壽爲刑曹判書,許玧爲刑曹參議,韓爲典籍,朴弼揆爲工曹正郞。吏曹政軸
上在昌德宮。停常參·經筵。
下直,咸興判官李夏亨,義城縣監沈漢柱,完山縣監金鎭華,順川郡守朴師東。
假注書申書啓,臣承命馳往于領議政申琓處,傳諭聖旨,則以爲,臣之疾病,方在奄奄垂死之境,而前後瀝血之懇,皆未蒙矜諒,承宣之來守,今已累日,而氣力澌綴,精神昏昧,雖欲更事呼籲,不能思索文字,昏昏不省,僵臥牀簀,惟待命盡之日。不意史官,來傳聖旨,使之卽起視事,仍令入侍疏決,臣於病昏之中,伏讀諄切之敎,抑塞悶鬱,只恨尙稽一死,又勤此敎也。聖上,當此振古所無之旱,又有親臨錄囚之擧。臣雖在濱死之中,神識不至全昧,苟有一分自力之勢,雖至僵死於道路,惟當擔曳請譴於闕門之外,而卽今病狀之危綴,實是史官之所目見者。辜負恩命,死有餘罪,伏地涕泣,不知所達云矣。敢啓。傳曰,知道。
謝恩,同義禁李世載,刑曹判書李益壽,參議許玧,大司諫李喜茂,正言金萬謹。
司諫金相稷上疏。大槪,臣之病勢,實無供仕之望,而辭單還給之命,出於慮外,方此徊徨踧踖之中,召牌又降,嚴畏分義,不得不來伏闕外,更此呼籲,乞蒙恩遞,以便調息,仍附芻蕘之說,以應明旨事。入啓。
正言李正臣上疏。大槪,頃忝春坊時,以先師被罪事,略暴情勢之難安,而及承聖批,以謬戾爲敎。臣於是,悚怵震駭,不敢偃在直廬,退伏私次,尋單蒙遞矣。不意諫省新命,出於夢昧之外,在臣分義,固當竭蹶趨承,而向日聖批之嚴峻,旣非尋常,則其不可晏然復廁於言議之地也決矣。且臣祖母,以九耋之年,荐遭喪禍之餘,氣息澌綴,奄奄若盡,近復爲烈炎所傷,頑痰陞降,粥飮專廢,種種危惡之症,不可殫擧。以此情理,尤無暫離就職之勢,嚴召之下,分義是懼,不得不來詣闕外,而咫尺天陛,末由入謝,臣罪至此,萬殞猶輕。伏乞聖慈,亟賜遞改,俾得專意救護事。入啓。
吏曹參判李健命上疏。大槪,敢於本曹事,略陳愚賤之見,以備裁察事。入啓。
忠淸都事書目,延豐呈,以執義李箕洪辭職上疏上送事。啓。遞差。
工曹判書趙泰采辭職上疏。入啓。答曰,省疏具悉。卿其勿辭,安心行公。
吏曹啓曰,臺諫有闕,政事,取稟。
今日疏決時,大司諫李喜茂所啓,頃日疏決時,有巨濟圍籬安置罪人李鳳徵撤圍籬之命,臣竊以爲不然也。鳳徵之當初疏語,極其乖悖,幸國家之不幸,創禮外之異論,其乘時僥倖,預知凶謀之跡,昭不可掩,心跡叵測,罪名至重,不可以一時疏釋,而遽撤圍籬。請還收安置罪人李鳳徵撤圍籬之命。上曰,勿煩。又所啓,泰安·唐津兩縣,有古牧場,載錄於輿地勝覽。太僕,因此橫奪民田,盡入收稅之中,事之無據,孰甚於此?輿地勝覽,成於成廟朝,距今二百年有餘,勝覽,旣稱古牧場,則牧場之設,不知在於何時,年代久遠,事蹟渺茫,其間廢置之由,今無一毫可據文字,而太僕,只憑牧場二字,遞奪許多民人久遠世耕之田,怨讟朋興,冤呼徹天。前日筵臣之奏,儒臣之箚,旣已備陳其弊端,而當此遇災警懼之日,此等病民之事,尤不可不劃卽罷革,上以答天譴,下以慰人心。請泰安·唐津兩縣古牧場,勿令太僕稟處,斷自宸衷,亟命還給於兩縣民人。上曰,依啓。又所啓,帝王治法,莫如節儉,國家典章,一宜遵守,此今日聖上之所當勉者也。我國法文中,公私第宅,皆有定制,及至近古,雖不能一遵舊制,而猶不至如今日之侈靡,宣廟朝王子駙馬第宅,多在城中,今皆可推而知也。又伏聞先王朝後宮,若有子女,則必待其出閤,而始爲營第,且母子同居,乃是理勢之當然,故後宮第宅,未嘗別設。是以螽斯之慶,雖甚兟兟,弊不及於公私,此實朝宗盛德弘規,百世之不可墜失者也。目今國家財力蕩竭,雖前例之所當遵守者,亦宜隨時節損,務歸減約,俾無傷財之患,且勵率俗之方,而間架制度,如或比古有增,則國力何以支,侈俗何以正,而亦豈不有累於聖上崇儉之德乎?請自今以後,後宮王子第宅之新建者,一遵定制,毋或逾越。上曰,依啓。前啓,放砲軍人徐二宗考律勘罪事,停啓。持平李東彦所啓,臣頃以全城君混遠竄事,論啓矣。今於筵中,因其弟深擊錚事,聖明,拈出臣啓辭中滅絶天經,擧狀法府一款語,以凌侮宗班,一筆句斷,殊未穩當爲敎,臣不勝瞿然之至。蓋此一事,雖非臣目覩,衆口同辭,不趐眞的,則方當孝理之朝,似不可以其貴宗,而有所容覆,故不得不略擧其槪,而提人所難言之處,意多呈露,辭涉迫切,則臣固自知其有傷於忠厚之風,而初豈有一毫凌侮之意哉?今此未安之敎,至下於前席,臣之論事太激之失,著矣。其何敢晏然於臺次乎?請命遞斥臣職。上曰,勿辭。又所啓,請還收炤兄弟放歸田里之命,亟命絶島定配。請還收殺人罪人李命減死定配之命,更令依律處斷。請還收禁衛營所屬所安島宮家折受之命。請自今以後,內間所需凡物,必分付喉司,奉旨擧行事,定式施行。請全城君混遠竄。請濟州牧使李喜泰拿問,考律勘罪。請還收放歸田里罪人南九萬·柳尙運放送之命。請前刑曹判書兪得一罷職。請還收二王子延齡君昍宗親府有司堂上之命,其時薦望宗臣及當該捧入承旨,竝命罷職。以上措語見上上曰,勿煩。又所啓,請還收刑曹參判徐文裕罷職之命。措語見上上曰,從重推考。又所啓,新除授持平兪彦明,時在京畿衿川地,請斯速乘馹上來事,下諭。上曰,依啓
刑曹判書李益壽所啓,卽伏聞典獄中,染患熾盛,傳痛者甚多云。在前如此之時,則入直獄官,例於獄門外近處,捉得閭家而守直矣。今亦依此爲之之意,分付,何如?上曰,依爲之。持平李東彦所啓,臣有所懷,敢達。今我聖上,値此無前之旱,旣已再臨躬禱,兩遭錄囚,凡於弭禳之方,靡不用極,而第念綱常所坐及咀呪殺人之獄,若眞有罪實,而久稽刑章,則死者之幽鬱極矣。或果無罪犯,而枉滯牢狴,則生者之冤屈甚矣。如此之類,足以上干天和。古人云,匹婦含冤,三年不雨。且國家刑法,有罪者正法,無罪者疏釋,俾無淹滯,卽亦應天之道也。凡係久滯重囚,依審理之規,申飭中外,從速決折,似合於弭災召和之實矣。上曰,臺臣所達,誠是,依此申飭于中外,可也。李畬曰,外方久獄,或近數十年者有之,雖有罪犯者,拘囚幽鬱,不無感傷之理,況間有無辜者乎?京獄最久之囚,已令該曹,速爲稟決,而外方久滯之獄,亦爲申飭諸道,卽先疏滌,似可矣。上曰,依爲之。以上春坊朝報
疏決時,校理李觀命所啓,臺臣,旣以古牧場還罷事所啓,蒙允矣。此則只是兩邑而已,而臣之日昨箚論,則元非止此。至於巨濟等處,亦多有之,民怨孔極云。凡太僕之只憑輿誌所載,而推尋於久遠之後,以取民怨者,一竝革罷,何如?上曰,臺啓所論兩處,爲弊甚鉅云。故雖爲允許,其他自本寺,如有可推尋者,則似不必一竝許罷,令本寺稟處,可也。以上司僕謄錄
知義禁閔鎭厚所啓,臣有區區所懷,惶恐敢達。禁府·刑曹罪人外,自兵曹直爲充軍者,不入於疏決文案中云。故臣招問兵曹書吏,則卽今充軍者,果有一人矣。以軍法論罪,事體固重,而充軍之類,皆入疏決,此獨見漏,似不無冤鬱之歎矣。上曰,此則虞候厭避者也。係是朝官,則似當入於禁府文案中矣。鎭厚曰,此卽李壽民,以虞候厭避之故,才被充軍之罪云。然臣之所達,非爲此人而發,此事不可不一番定式也。上曰,此則放送,今後雖自兵曹照律,文書則移送禁府,可也。鎭厚曰,外方罪人,自監營照律者,到配狀,則例下刑曹,若依此例,自兵曹照律之類,係是朝官,則以到配狀,啓下禁府,凡於赦令及疏決時,與他罪人,一體書入,未知何如?上曰,然矣。以其到配狀,啓下禁府,可也。大司諫李喜茂所啓,嶺南守令等,朝令之下,不善奉行,聖上,罪之固宜,而至於邊遠定配,則終涉過重,故敢達。上曰,豈有過重之理乎?持平李東彦曰,刑法必須得中,而今此邊遠之擧,殊極較重矣。喜茂曰,當此大霈之時,凡干罪犯,莫不從輕酌處,而獨此守令等,勘罪太重。況無律名可擬,宜有參酌之道矣。東彦曰,此等守令,初若如道臣之爲,査出戶籍,則豈有落漏?而今乃不然,其緩忽之罪,固所難免,而第律以邊遠定配,則極爲過重矣。前頭國婚,設或有如今番落漏之弊,則勢將依今日定律施行,而永爲令甲,卽今創定之法,何如是太重乎?上曰,守令初不盡心,一査再査,終始欺罔,及至三査,始乃發覺,國綱雖曰解弛,何敢若是放恣乎?喜茂曰,厥罪雖重,邊遠則過矣。上曰,詐不以實,爲徒三年乎?右副承旨黃一夏曰,然矣。上曰,徒配太輕,定配,可也。以上禁府謄錄
上在昌德宮。停常參·經筵。
下直,江原都事韓以原,黃海都事朴壽仁。
傳曰,政事,過齋戒後爲之。
傳曰,明日晝講爲之。
傳曰,史官二員待命,騎馬六匹立之,祈雨祭所內摘奸。
領議政申琓箚子。大槪,更暴疾病危急之狀,仍請前後違慢之罪,乞命召還近侍,鐫削臣職,俾得安意就盡事。入啓。答曰,省箚具悉卿懇。前後敦勉,辭已竭矣,復何多誥?卿其念君臣之大義,勿以少嫌介懷,速出視事,用副至望。仍傳曰,此批答,令該來承旨傳諭。
答吏曹參判李健命疏曰,省疏具悉。疏陳三條,令廟堂稟處。
答正言李正臣疏曰,省疏具悉。爾其勿辭救護。
答司諫金相稷疏曰,省疏具悉。應旨陳戒,亶出憂愛,予甚嘉尙,可不留意,而宮庄奉旨等事,皆非今日之所創也。爾其勿辭,從速察職。以上春坊朝報
上在昌德宮。停常參,只晝講。
午時,日暈。
傳曰,時囚罪人朴有年·朴再興·田遇龍·崔宇泰·金砯,減死絶島定配,金悅命·金正基·金信必·金寶命,竝放送,韓一愈,削職放送,趙汝興·鄭世周,今姑放送,待諸罪人拿來,一體勘罪,洪夏臣,定配,朴錫昌,原情後放送,待諸罪人拿來,一體勘罪,深,問啓後放送,定配罪人李命世,放送,崔孝敬·張善漢·韓後瑗·鄭纘周,竝減等,未及拿來罪人宋墁,削職,李善溥·黃再命·洪天敍·趙龜尙等,定配,李志奭,分揀放送,放歸田里罪人韓構,放送。
輔德李彦經上疏。大槪,敢陳病重濱死,決難供仕之實狀,冀蒙鐫遞職名,俾得及時調治,以尋生路,附進養正圖解二冊,仰備睿覽事。入啓。答曰,省疏具悉。所進冊子,予當留意,爾其勿辭,從速察職。
全羅監司書目,本道農事形止,卽今雨澤,數三邑周洽之外,其他各邑,鋤雨犁雨,或得或否,不得均霑,而全州等十四邑,旱災尤爲慘酷,移種無望,凄風日吹,雨意逾邈,前頭民事,誠爲渴悶事。
京畿監司書目,農事形止及旱乾比極,祈雨祭設行事。
慶尙監司書目,豐基等官呈,以今月初八日地震,事係非常事。又書目,尙州牧使沈極,受由歸家,以病呈狀,四朔空官,百事廢弛,不得已罷黜事。又書目,安東·居昌等官呈,以良女梅月及烽軍李士男等,虎囕致死事。
政院啓曰,刑曹參判徐文裕,從重推考事,命下矣。臺啓未收殺之前,推考傳旨,不得捧入之意,敢啓。傳曰,知道。
傳曰,明日晝講爲之。
晝講,入侍同知事閔鎭厚,特進官尹就商,承旨洪璛,玉堂李觀命·李㙫,假注書徐命遇,兼春秋尹憲周,史官李縡,武臣元德夏。
左承旨金德基書啓,臣敬奉聖批,傳諭于領議政申琓,則以爲,臣之病勢,已至萬分危劇之境,此固人非之極,鬼責亦重,涯分已逾,死期將迫之致,批旨之下,臣更將何辭仰對嚴命乎?聖明若知臣之籲呼,由其至誠,則當許其求退之懇。若以臣之陳乞,出於託辭,則宜正其欺君之罪,而臣以情勢爲言,則聖明,敎以勿介少嫌,以疾病爲辭,則又疑其引疾丐閑,情狀莫暴,忠懇未伸,臣於此,不勝冤悶之至。臣荷聖明之任使,凡幾年所,而一段苦心,猶未蒙明察,違傲之外,又添欺罔之罪,臣雖減死,將不得瞑目矣。惶恐涕泣,惟俟聖明處分而已,更無所達云矣。臣以前後聖旨,累日敦諭,迄無進詣之期,而旣承偕來之命,仍爲留待之意,敢啓。傳曰,姑爲入來。
靈光幼學李弘濟上疏。大槪,請以孝弟,俾致和平燮理之道事。入啓。答曰,省疏具悉。憂時進言之誠,深用嘉尙,可不體念焉?
抱川幼學洪禹濟上疏。大槪,適當求言之日,敢陳芻蕘之說事。入啓。答曰,省疏具悉。應旨進言,予甚嘉尙,可不留念焉?疏末事,令該曹稟處。
童子祈雨祭所內摘奸。
海州幼學田景垕上疏。大槪,敢陳區區所懷,以應明旨事。入啓。答曰,省疏具悉。進言之誠,予用嘉之,而永罷之說,復科之請,旣非草野之所敢干預也。
持平李東彦上疏。大槪,臣賤疾添苦,無望供職,疾聲申控,乞賜鐫遞,兼附瞽說,以應明旨事。及靈愼君瀅上疏。大槪,略陳區區之懷,敢應明旨事。及左參贊宋昌上疏。大槪,臣於船人黃克吉上言之事,有不敢晏然者,猥陳委折,乞遞職名,以安私分事。及掌令李夏源上疏。大槪,臣聞有出疆之命,急於治任,黽勉登途之際,伏聞柏府新除,又及於已試蔑效之身,召旨至違於中路,臣誠驚惶感激,繼之以悚惕也。昨才來伏城外,而撼頓之餘,重得暍病,無路卽謝恩命,且有難安情勢,敢此冒瀆宸嚴,冀蒙許遞,俾得及時調治,無致臨行狼狽之患事。入啓。
禁府,朴有年,珍島郡,朴再興,羅州黑山島,田遇龍,羅州智島,崔宇泰,扶安蝟島,金砯,巨濟縣,減死絶島定配,洪夏臣,瑞山縣,李善溥,泰安縣,黃再命,海美縣,洪天敍,丹陽縣,趙龜祥,公州牧定配。啓。
答掌令李夏源疏曰,省疏具悉。爾其勿辭,從速察職。
答左參贊宋昌疏曰,省疏具悉。誣罔之說,何足爲嫌?卿其勿辭,從速行公。
晝講時,知事閔鎭厚所啓,考見本曹所下前後疏章,則其中有鏡城生員鄭時麟之疏,而疏意以爲,北關距京絶遠,每當科時,初試與會試之間,日子相促,故雖得初試,或有元不上來者,或有中路還去者,又或有入京而未及入場者,渠亦得占解額,旣到京裏,而會試已過,實爲冤抑,願蒙變通云矣。蓋初試出榜之後,貧寒士子,遠路治裝,趲程作行,皆甚未易,必須稍寬其間日子,然後庶可及期來赴,今後凡於科擧初會試間,以四十餘日擇定,俾無遠人落莫之歎事,定式施行。上曰,依爲之。鎭厚曰,鄭時麟上疏回啓,固非面陳之事,而其疏無批答,故考出政院日記,則亦無所載云。當初元無批答,及漏落與否,皆未可知,而科擧外,又有他陳弊之事,移送各該司,使之覆奏乎?此不可不稟定,故敢達。上曰,依爲之。又所啓,陵寢內雜木長養事,才已稟旨分付,而聞陵官之言,則必須斫去枯松,然後雜木,方可茂盛云,而旣斫之後,空棄所斫之松,亦甚可惜矣。曾見各陵破瓦修補之事甚多,而瓦亦自京輸送,故京兆及京畿夫馬之弊,有不可勝言。若以斫伐之枯松,燔瓦於陵所近處,積置於參奉直所,隨毁隨補,則可無枯松空棄之事,而亦除夫馬輸送之弊,令戶曹商量事勢,稟定擧行,似好,故敢達。上曰,令該曹稟處。參贊官洪璛所啓,因禮判所達,臺疏中所論日記事,令本院査稟,而日昨本院,請令該曹次官擧行矣。伏承聖批旨,以自本院,出稟處爲敎,今當奉行成命,記注傳信,事體至重,今此日記之一事疊錄,大違常規,成一鬧端,至於全羅監司閔鎭遠疏中,未知一件,出於何人等語,尤涉疑訝,臺臣覈辨之請,蓋以此也。取考諸臣章奏,則朴熙晉疏以爲,別兼春秋權尙游,果有錄送日記,末又以擧行條,亦出於尙游之所構草云,信如其言,則筵語〈擧〉行條,是皆出於一人手,其時廳注書,雖被罪,擧行條構出,本非別兼春秋之任,則尙游之替當,未知何故,而旣已構草,則一時非處等語,何等緊關,而初不載錄,致令筵語擧條,如是相左,疎漏之責,在所難免,其間曲折,亦當問知,然後可以稟處。權尙游推考,取其緘辭,以爲稟處之地,何如?上曰,依爲之。上曰,再昨內官,適以公事,奉命出往之際,路遇吏曹參判李健命,則呵喝不已,內官答以奉命云,而不以爲信,捉去各色掌,拘留治罪,而內官,旣乘司僕馬,則可知其非私行,而有此執治下人之擧,極爲未安。吏曹參判李健命,從重推考。以上春坊朝報
入侍時,知事閔鎭厚所啓,松木蟲損事,曾已累次陳達,而頃見全羅右水使報狀,則靈巖等地,亦有此患云,故詳査更報矣。査報,昨才上來,而靈巖葛頭山松田三十里內,二十餘里簇立長松,盡爲蟲損,小鍾山松田八里,旣盡蟲損,片片生存,芿邑島松田八里,蟲損過半,東車之松田八里,沒數蟲損云。船材之木,專靠湖南,而乃至於此,極可悶慮。旣已枯損,則仍存無益,空然斫棄,亦甚可惜。今日儒臣,以賑恤事,預爲料理之意,陳達,而賑廳儲蓄已空,他無措手之路。若以此枯松,煮取鹽石,或以鹽運來,或換貿穀,則其於賑救之道,必有大益。自本廳,差送解事人,句管爲之,恐爲得宜。曾以此,議于大臣,則亦以爲然,故敢此仰達。上曰,依爲之。以上備局謄錄
有政。吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。
吏批,以李相殷爲善山府使,鄭必東爲仁同府使,朴鐔爲榮川郡守。以上吏曹謄錄
知事閔鎭厚所啓,臣待罪京兆,京城十里內禁葬處,更爲定界事,陳達蒙允矣。厥後判尹,連不行公,佐貳則待首席之出仕,至今不得奉行云。臣之當初陳達時,以堂上一人,與郞廳及監役,眼同定界爲言,而必待首席之行公云。左尹尹就商,方爲入侍,分付卽速擧行,何如?特進官尹就商曰,禮判所達,至今遷就云者,蓋因首席之不爲行公,臣則方帶將任,難於遠出,而旣爲出往,則不可不詳審,旣欲詳審,則其日勢難回來,以是爲慮。鎭厚曰,不必一時盡爲周審,排日出往,則有何宿留郊外之事耶?竊聞民情,頗願從速定限,故敢此更達。上曰,速卽擧行,可也。以上漢城府謄錄
吏批,以李汲爲儀賓都事,李晩成爲執義,梁益遠爲司圃別提。吏曹政軸
上在昌德宮。停常參·經筵。
初昏,流星出北斗星下,入西方天際,狀如鉢,尾長四五尺許,色赤。
司饔直長李溥,捉魚後入來。
領議政申琓九度呈辭。入啓。傳曰,安心調理。
政院啓曰,今日賓廳日次,兩司當爲入侍,而憲府,大司憲朴尙夏,執義李晩成,掌令吳羽進,持平兪彦明在外,持平李東彦陳疏未下批,掌令李夏源牌招,使之入侍,何如?傳曰,允。
答持平李東彦疏曰,省疏具悉。縷縷陳戒,亶出憂愛,予甚嘉尙,可不留念,而終始違拒,猝創苟且等說,實未可曉也。發賣事,令該廳稟處,爾其勿辭,從速察職。
答靈愼君瀅疏曰,省疏具悉卿懇。應旨陳戒,可不留意,而抄啓及賞典,令該曹稟處,下款所陳,曾於筵中,已有稟定,不必更議也。
校理李觀命上疏。大槪,敢暴病重實狀,冀蒙恩遞,以尋生路事。入啓。答曰,省疏具悉。爾其勿辭,調理察職。
謝恩,掌令李夏源。
備邊司啓曰,近日賓廳日次,連値有故,久未入待矣。今日來會之意出令,而堂上進參者,只是二員,無以備員開坐,事甚未安。除應頉人外,竝卽牌招,使之參坐,何如?傳曰,允。
傳曰,史官二員待命,騎馬六匹立之,屛柳內摘奸。
傳曰,今日引見相値,晝講,停。
傳曰,大臣備局堂上引見。
都承旨李墪上疏。大槪,臣有見輕同僚,壞損體例之失,乞賜斥免事。入啓。答曰,省疏具悉。卿其勿辭,從速察職。
左副承旨李震壽上疏。大槪,臣有冒禁之罪,不敢晏然於職次,露章首實,乞罷臣職,仍治臣罪,以嚴公法事。入啓。答曰,省疏具悉。爾其勿辭察職。
輔德李彦經,牌不進,依承傳罷職。
文學趙泰億,牌不進,依承傳旨。傳曰,只推勿罷,
積城幼學李尙格上疏。大槪,敢陳芻蕘之說三條,冀蒙財察事。入啓。答曰,省疏具悉。法宮重營,孰無此心,而時詘擧羸,何暇念及於土木之役也?
刑曹判書李益壽,判尹徐宗泰,牌不進。
今日引見時,訓鍊大將李基夏,更爲牌招事下敎,副校理趙道彬牌招事,及先農壇親祭還宮後,摠管中軍門中軍之領軍者外,推諉不爲入直人員,竝罷職,其代,令該曹卽爲口傳差出事,榻前定奪。
罷職現告,都摠管鄭載崙,林原君杓,副摠管密城君栻,光善君漳,咸陵君極,金錫衍·洪受疇。
兵曹口傳政事,都摠管二,金鎭龜·礪山君枋,副摠管五,海豐君燧·雲興君·尹以道·金宇杭·朴宣興。
前西部主簿李商徵上疏。大槪,敢陳芻蕘之說事。入啓。答曰,省疏具悉。憂愛進言,大意則好,而第贅入臣强之說,未免荒雜之病也。前後飢死人等,方欲一體致祭矣,令該曹擧行。
政院啓曰,以侍講院草記,輔德有闕之代,令本院稟旨,變通差出事,允下矣。政官當爲牌招開政,而今日日暮,明日待開門,政官牌招開政,何如?傳曰,允。
引見時,大司諫李喜茂所啓,請還收安置罪人李鳳徵撤圍籬之命。措語見上上曰,勿煩。又所啓,近來國綱不嚴,百隷怠官,至於身在卿宰之列者,亦不得效盡瘁之義,無怪乎紀綱之陵夷,事務之不擧也。今日備局堂上之違牌不進,至於五員之多,其間情病,雖未知其如何,而其在事體,極爲未安,不可無警責之道。請戶曹判書洪受瀗,光恩君金鎭龜,刑曹判書李益壽,判尹徐宗泰,韓城君李基夏,竝從重推考。上曰,依啓。持平李東彦所啓,臣卽伏見全山君深,爲其兄訟冤擊錚供辭,則縷縷辭說,竝歸臺啓於搆誣之科,臣不必呶呶較爭,以傷事面,而凡外朝之於宗臣,邈不相涉。臣又與混,本無一毫嫌怨,則臣何有白地誣混之意?而一世輿論,有不可掩,隨聞論劾,自是臺體,則直斷以搆誣,抑何故也?彼以天倫至情,曲爲隱護,固是人情天倫之所必然,而身居臺閣,論一悖宗,前旣承未安之敎,今又被勒加搆誣之斥,則其何敢晏然仍冒於臺次?請命遞斥臣職。上曰,勿辭。又所啓,請還收炤兄弟放歸田里之命,亟命絶島定配。措語見上請還收禁衛營所屬所安島宮家折受之命,請自今以後,內間所需凡物,必分付喉司,奉旨擧行事,定式施行。請全城君混遠竄,濟州牧使李喜泰拿問考律勘罪。請刑曹判書兪得一罷職。請還收二王子延齡君昍宗親府有司堂上之任,其薦望宗臣及當該捧入承旨,竝命罷職。以上措語見上上曰,勿煩。又所啓,新除授執義李晩成,時在京畿高陽地,請斯速乘馹上來事,下諭。上曰,依啓。前啓,李命依律處斷事,及南九萬·柳尙運放送還收事,及刑曹參判徐文裕罷職還收事,停啓。
左議政李畬所啓,此則全羅監司閔鎭遠狀啓,而道內各邑儲置米虛增會減者,査出守令姓名事也。此出於下吏用奸,而守令不察文書之致,當初啓聞中,下吏則以已許自首之故,只施一次刑推,守令則不論,而此事關係旣重,用奸之下吏,則雖許自首,若至滿贓,則宜論以次律,守令亦不當無責,故以此覆奏,更令査出姓名啓聞矣。覆啓內,各邑虛減年條穀數,及當該守令成冊,送于備局云。取考成冊,則各邑虛減都數三千五百餘石內,自未滿二十石以下,至一二石者,爲二百五六十人,自二十石至九石者,爲三十餘人,過百石者三人,此由居官久近,邑用多少之致,其不齊如此,要不過見瞞下吏之致,而異於自犯,旣已査覈之後,則似當差等勘正,而許多守令,一時論罪,實涉紛紜。其中如有自査其居官以後誤減之數者,此則便同自首,宜有參酌之道,下吏瞞贓者,則自本道,已論以次律云。今無可論,守令見欺者一百石以上則罷職,二十石以上不滿一百石者,推考,不滿二十石者,置之似宜,首相之意,亦以爲然,故敢達。上曰,旣令査覈之後,無所責罰,則亦非所以査之之意,隨其多少,依所達罷職推考,可也。李畬曰,自爲査報者,宜有容恕之道,似當勿論矣。上曰,依爲之。又所啓,臺臣,以西·北關奴婢己卯後免賤免役者,還賤事,陳啓蒙允,西北事,例關廟堂,故敢有所達矣。國家法令,不信於民,此爲今日之病,免役之不出於朝令者,固當一竝還役,而至於免賤,則己卯防塞後,辛已間,因內司單子別判付,復許之。至壬午間,黃欽,爲咸鏡監司時,啓請革罷,則該院,以不可失信,限其已免者仍存,自其後,復防塞不許,臣取考該院啓辭,則其後錄啓下仍存者爲十口,國家失十口奴婢,則不至重大,而再有成命之事,到今還罷,其爲顚倒甚矣。決非平常之政,臣意則其入於該院後錄啓下仍存之類,勿復還賤,自今立法嚴防,永革此弊,恐爲得當矣。大司諫李喜茂曰,所謂陳告免賤者,每於內司官員推刷下去時,多給銀貨,以新花名奴婢,充數以納,稱以陳告,兩界爲尤甚。各司奴婢,則以贖案所不載者,搜得以納,稱爲陳告,事之無據,莫此爲甚,一依己卯定式,嚴飭堤防,可也。而內司官,圖得聖旨,恣爲欺天,此輩何足責,而掌隷之臣,必知其虛罔,而從而曲施,豈不寒心?持平李東彦曰,士夫之或有血屬於外方,爲其骨肉之情而圖贖者,猶有可恕,若爲情暱之私而爲此者,殊可慨惋,此皆圖囑推刷官或掌隷院,不費一錢,白地贖出,以臣所聞於北關者言之,亦非一二矣。己卯臺啓後,判府事徐文重及刑曹判書李彦綱,同爲定奪於筵中,以恩典免役免賤者外,陳告則不在此中,令甲旣下,該院所當依事目防塞,而不能奉行,亦宜摘發科罪矣。今者大臣,雖以失信爲言,己卯因臺啓定式之後,旋卽開路,此乃朝家失信之致,到今還賤,臣則未知其爲失信之歸矣。所謂十口,若不還賤,而自今爲始,別爲定式,則不出數年,又將復踵前習矣。左議政李畬曰,陳告虛疏之弊,臣亦聞之,而其間,亦豈全無實告隱漏者乎?臣之所惜者,朝令之顚倒也。且所謂以恩典免役者,亦多昌濫,而此類則臺臣避辭,欲置之,臣意則恐有不然,被恩典者,自願免役,只限父母妻子兄弟云,而外方此類,雖不係族屬者,僞稱同氣,圖囑頉案者,大抵皆然,而爲官員者,不考戶籍,公然瞞報,此尤寒心矣。禮曹判書閔鎭厚曰,臣待罪刑曹最久,而無一人以恩典請贖者,蓋恐其或考帳籍,奸狀現露而然云,以此推之,則可知其所謂代贖者,多有冒濫之弊矣。上曰,己卯判付後,免賤之類,竝爲還賤,可也。李畬曰,今若不計再度成命,陳告免役者,竝爲還役,則以恩典,自願免役冒濫之類,一竝査出還役,然後國法可行矣。上曰,當初恩典之類,不入於査覈中矣。鎭厚曰,此則非但北路,似當竝與他道而査出矣。東彦曰,己卯冬兩臣陳稟時,奉承傳之類,勿爲擧論,此在新頒事目矣。大司諫李喜茂曰,臺臣雖以此引避,而元非不爲擧論之意,皆當一體施行矣。東彦曰,己卯以後則皆當一竝査處矣。鎭厚曰,臺啓只言陳告免役,則非族而冒稱者,當爲別件査覈矣。上曰,然矣。鎭厚曰,此亦以己卯爲限乎?亦當有明白分付之道矣。上曰,亦以己卯爲限,可也。以上春坊朝報
引見入待時,大司諫李喜茂所啓,近來船材所産處濯濯,漸至於赭山,蓋緣偸斫無算,或以此販賣,或以此煮鹽,仍至於此,極可慮也。且聞戰船退件,私人買去撑用,至於十餘年之久云。此必以未及腐傷者,徑先發賣之致也。若令倍退造船年限,俾無數數改造之弊,則船材或可以繼用矣。下詢于大臣諸臣而處之,何如?左議政李畬曰,此事固然矣。然戰船則體大,易致腐傷,私船則體小,持久撑用,恐不可以此爲準,而當初戰船改造之年限,亦必有所見,今若倍年退限,則似有虛疏之慮矣。左尹尹就商曰,慶尙·全羅·忠淸左道船隻,則有螦蝕之患,故限六十朔改造,其餘他處,無螦蝕之患,以八十朔爲限矣。莫重戰器,不可以船材之垂乏,猝難退限,統水使處,問其便否,商確定式,爲宜矣。李畬曰,三年一改槊,五年一改造,乃定限也。今若五年再改槊,七年一改造,則似好矣。就商曰,他道造船之法,皆以眞木爲釘,改槊之時,還用其舊穴,故雖頻數改造,少無所妨而。嶺南則造船之法,與他道不同,不用木釘,以鐵釘用之,改槊之時,棄其舊穴,故限滿則元無改槊之事,仍作等棄之物,不可以一例論之矣。喜茂曰,臣聞徐文重之言,則近來船材日乏,若或逢變,則無以措手,戰船限十年勿爲改造,松木可長云矣。李畬曰,其在備邊之道,好師則不可輕易盡廢,而臣意,各各戰船與邊將,專任看護者不同,虛疏莫甚,平日徒費松材,緩急未必得力,若欲姑減,則各邑戰船,似當減矣。禮曹判書閔鎭厚曰,各邑戰船,不但不善看守,船倉泊處,亦皆不好,常時則掛在港口,而脫有緩急,無以運動云。今雖減之,似當先減其船倉最不好處矣。然沿海事,臣足目未到,不能詳知,而試以站船言之,限滿舊退之船,自戶曹受廉價發賣,則改造當次之邑,周旋圖買,略加修補,還作站船,又準年限云。若此之類,退其年限,則豈不有益於愛惜船材之道耶?喜茂曰,戰船若退年,則站船亦當退年矣。右副承旨黃一夏曰,船材漸艱之弊,誠非細慮。蓋近年戰船之易致腐傷者,亦由於船材體小不堅之致也。年限則不可倍退問于帥臣處之,似宜矣。上曰,問于水使,稟處,可也。李畬曰,臣聞造船之規,以一株木,斲其前後,爲一板用之,又以船材漸艱之故,木體不能如前,加數連板,以此費材益甚,松田漸盡矣。本板外,若令鉅作二板用之,則船材之費,似可稍減矣。就商曰,臣之先父,在統營時,慮其船材之多費,一木鉅作二片,用造船隻矣。當此船材絶乏之日,若用此規,則補益甚多,以此意亦爲分付,何如?上曰,依爲之。以上戶曹謄錄
禮曹啓曰,以西部主簿李商徵上疏,有前後餓死人等,一體致祭事,令該曹擧行之命矣,令日官推擇,則來六月初六日,爲吉云。以此日,東西南三郊淨潔處,依辛巳年例,遣近臣設行,何如?傳曰,允。以上禮曹謄錄
入侍時,左議政李畬所啓,此乃慶尙前監司朴權狀啓,而梁山産鑹處,請勿設店事也。故令本道,審察啓聞矣,梁山郡守權龜老牒呈則以爲,産鑹之穴,四面六七十步,則無松木長養,設店則在十里許封界少云。左水使李基泰牒呈則以爲,産鑹處,雖無松木,四面旣與松田接近,無非船材,而松木少,眞木亦茂盛,卽今船材,皆取於此,採鑹則勢必侵伐,終至赭山,鉛鑹猶可貿用,而船材若盡,則貿用亦無路,決難設店云。道臣所見亦然,卽今船材漸乏,實甚可慮,似不可許其設店,而首相之議,亦以設店爲不便,依狀啓勿設,似宜矣。上曰,勿爲設店,可也。又所啓,此乃黃海防禦使李汝柱狀啓,而所屬五鎭軍卒減布稱冤事也。海西水軍,與三南不同,常時二疋受代,而皆以無田土之故,二疋受代之時,猶不自給,今因各邑被災蠲減之擧,所受只是半疋,以此何以保存?請依乙亥年例,以本道兵營重記付鎭軍木,參酌劃給云。近因各軍減布,南中鎭堡土卒稱冤之報連至,而難於此,則所受本是二疋,而因災減如此,與南邊事有不同,似當參量許施,而兵營重記所儲木,亦何能優足也?五鎭所減木,爲六十五同云,姑以二十餘同,或以折半劃給,似當矣。上曰,折半劃給,可也。又所啓,卽今南中船材絶乏之患,實非細慮,靈巖葛頭山船材木,有蟲損之患,水使曾有報狀,故使之親審更報矣。其報狀纔到,而葛頭山周回數十里簇立之松,幾盡被損,傍及小鍾山蒊島東半之等處,所餘無幾云,誠悶慮矣。閔鎭厚,昨於筵中陳白,請以此等島枯松,斫取煮鹽,以補賑資,已蒙允云,而其中可合船材者,雖被蟲損,木理不變則可用,宜令水使親審,不論多少,斫取積置山下,善爲蓋覆,使無折傷之患,以備前頭造船之用,其餘不堪爲船材者,亦必夥然,此則移給賑廳,宜當。枯松斫伐後,例有稚松茁長,申飭本道監·水營,別加護養,以爲日後成材取用之,似好矣。上曰,依爲之。左尹尹就商曰,斫伐之處,所當長養稚松,而南中地少人多,或有島民入耕之弊,則是亦可慮,別爲申飭,似好矣。李畬曰,松田冒耕之禁,自有事目,而各別嚴飭,可無侵禁矣。上曰,着實分付,可也。李畬曰,松木之禁,不可不十分嚴飭。事目內,陸地松田,則地方官主管,鎭堡近處松田,則邊將主之,近聞南來邊將之言,則地方官,全不致意,或有犯禁者,執捉移文,而例護土民,不爲査治云。邊將之力,每屈於地方官,雖欲嚴禁,其勢未易,更爲分付兩南監·水營,松田所管邊堡及地方官,竝爲開錄報備局後,當該守令·邊將,逐朔親摘,如有犯者,報監營,依定律科斷,每於四孟朔,以松田犯斫有無,報水營,自水營,報知於備局,又自水營,間間別送虞候摘奸,如有犯斫,而守令邊將,掩置不報者,亦依事目論罪,似宜矣。上曰,依爲之。又所啓,閔鎭厚爲刑判時,以各司坐起,太多拘忌日,廢事可慮,陳於筵中,有令廟堂稟定變通之命矣。鎭厚,方入書筵,未及同時登對,而在外時,聞鎭厚之言,則曾在戊辰間。刑曹以此,就議大臣,區別磨鍊,署經兩司,入啓頒布云,而其所定式,臣亦取見,則似爲得宜,不必更爲變通,以此申明,似好,而雖已經啓稟,今旣年久,更爲別單,啓下施行,何如?上曰,依爲之。又所啓,尹就商,以三和爲獨鎭事陳達,有令廟堂斯速稟處之敎矣。三和,雖爲淸南水軍防禦使,而所管,只是廣梁,老江留鎭兵,以此舟師,脫有緩急,實難得力,必兼爲陸戰之備,然後庶可捍禦。肅川,兼淸南陸軍前營將,而所屬安州·肅川·順安·永柔·甑山·江西六邑軍卒摠數,爲五千,咸從,兼淸〈?〉陸軍後營將,而所屬龍崗·咸從·三和三邑軍卒摠數,爲三千,江西一邑,於前營則相距爲數日程,於後營則不過一二日程,若以江西移屬後營,而除出三和一邑爲獨鎭,使府使兼防水陸,則似便云,而變通之道,不可輕遽,未卽稟定矣。今聞本道,旣自從軍情變通,以江西屬於咸從云,若以三和爲獨鎭,且兼別營,摠率水陸軍,則必有他日得力之效,首相之議,亦以爲然,故敢達。就商曰,小臣,曾任三和時,則江西屬肅川矣。今聞又屬於咸從云,以三和爲獨鎭,尤爲便好矣。上曰,一依此施行,可也。又所啓,黃海防禦使李汝柱,以海防變通事,有所條陳,而白翎,以海路要衝之地,距陸地四十里,脫有緩急,難待應援,若廣募民戶以入,則庶可防守,而島中有司僕牧場,田土不廣,自白翎十里許,有大靑島,民不入去,若移其馬於大靑,而墾其牧場,爲司僕屯田,則可以募民入居云。若然則形勢似爲兩便,而又聞前防禦使李暉之言,則大靑島,雖無船材,松木雜木茂盛,戰船器械,每賴於此,若設爲牧場,則當盡斫成材之木,此甚重難云。不可以一人之見,輕議變通,故白翎島募民便否,大靑島移馬利害,方欲自軍門,下送將校二人,看審以來,而此亦國事,給馬下送,何如?上曰,依爲之。右副承有黃一夏所啓,今日賓廳日次,堂上多數不進,臺臣纔已請推,而吏曹判書李濡,承牌入來云。故追後入侍之意微稟,而尙不入來,殊甚非矣。與他堂上,一體從重推考,何如?上曰,依啓。持平李東彦所啓,末俗人心不古,侈汰之弊漸痼,故於是乎有出禁之令,而蓋祖宗朝,已久禁制條,則古今異宜,雖執法者,亦或有不敢行者矣。臣累忝憲府,而熟知此弊,若欲禁其踰制而出禁,則其弊甚多。若或廢而不行,則末世僭猥之俗,全無所懲畏,此甚難處,而漢城府刑曹,亦皆出禁,出禁多門,其弊無窮,憲府雖照百司之事,至於市廛凡事,京兆當句管,而如升斗稱子,各色亂廛,憲府一一照察,則不亦細瑣乎?凡于亂廛出禁等事,皆移漢城府,騎馬·神祀·會飮等禁,專送于憲府,未知何如?閔鎭厚曰,此則臺臣,恐或知之不審也。三司皆有亂廛之禁,而朝家,曾以頗有弊端,使之勿出禁,使待本廛人捉告,隨卽治罪,定式,故刑曹·漢城府,則無亂廛出禁之事矣。東彦日,臺諫則或以其有弊,不爲出禁,而刑曹·京兆,則禁吏亂出,多有弊端,如閔鎭厚,諳鍊時宜,故不爲出禁,只令本廛人來告,而他人,豈皆如鎭厚乎?上日,移送京兆之說,亦似好矣。鎭厚曰,禁制至重,故曾前自廟堂定式啓下,而如有新禁條,則臺臣,就議於廟堂而爲之者,亦載於其節目中,舊制之變改,與新制之創設無異,則似當令廟堂,商確稟定矣。左議政李畬曰,禁制有啓下定條,如有更改,必令就議於廟堂,以其定風俗防民習,關係不輕故也。其間節目,苟欲財約,則從容相議似好,至於亂廛之移送京兆,臺言似是矣。東彦曰,亂廛禁決,不可仍置於憲府,至於枰子升斗等禁,尤非本府之所宜主也。上曰,令廟堂稟處,可也。閔鎭厚所啓,己卯年,自備局査正存減之後,諸各司,不遵朝令,仍存不減者甚多。故臣於春初,以工曹事仰達之時,兼陳一竝査出之意矣。近始一一査出,則其所增加於定額者,工曹五百四名,繕工監一百四十一名,吏曹一十二名,典設司一名,軍器寺二十三名,中樞府七名,司譯院二十六名,惠民署八名,觀衆監六十七名,合爲八百名,而本官成冊,比都案尤加者,亦有之,此則當更査問於各邑矣。大抵朝令旣頒之後,各司之不爲擧行如此,雖日行善政,有何益哉?國綱所關,誠可寒心。前頭釐正廳節目啓下之後,又將爲一張休紙而止,必須隨其現露,別樣科罪,法可以行於國矣。但以臣所兼帶之地言之,惠民署生徒,加於定額者八人,而問於醫官,則皆不知己卯定額之事,他司亦或如此矣。豈當時備局,不能明白分付而然耶?己卯年官員,皆以離職,則後官之未詳新令,勢所固然,今難盡爲重繩,其增額之數,則不可不更爲減削,下詢於大臣而處之,何如?李畬曰,工曹事,已於春間,只爲推考矣。今此各司定額外,濫增之數,未知某某色,都合爲幾名,而京各司官員,凡干公事,無所親檢,一委於書吏,以致如此,色吏輩情狀可惡,而國家用罰之道,不可只治吏輩,然猝難重繩,當與工曹堂上,一體論罰,使之速卽區別,還減其所增之額,而近來諸般身役,逃故居多。當初定額時,所謂見存,亦多虛簿,以此各司之弊滋甚,皆有難支之慮。此由於自廟堂不計虛實,直以小名劃給之致,今使各其司,取其實數後,餘數則付諸各其邑,以爲區處之地,似可矣。上曰,事無異同,依工曹事處之,可也。鎭厚曰,然則前後官員,皆當推考,且分付各司,一從定額,小名成冊,送於備局,而餘數則使各其官,充定他役,今後元額有闕,則自有闕之邑,隨卽塡補,俾無混雜紛亂之弊,似可矣。上曰,依爲之。以上備局謄錄郞廳李聖運校正。日記廳郞廳愼爾復書。
上在昌德宮。停常參·經筵。
傳曰,前縣監朴其良·李彦維·金裕慶·趙泰果·鄭纘輝·金埁·韓世億·張梡·李徵夏·柳之厚·許榏·洪禹采·金鼎臣·尹棆·鄭勖先,縣令李世沆·徐宗孝·李大成·申鐔,察訪金錫剛·申後甲·柳尙重·申垕,判官金重禹·朴璿·鄭宇柱·李廷濟·金龜瑞,主簿趙彝重,參軍朴重龜,司諫尹憲柱,執義李德英,府使洪萬恢·趙遠朋·朴行義·沈徵·成碩夔·李泓,著作陳斗柄,說書洪禹瑞,文學金普澤,都事金鍰·盧世夏·尹志和·金世鎬,牧使李文興·沈極·南致熏,司書權詹·柳泰明,副校理崔昌大,佐郞朴泰舒·朴泰遠,修撰尹星駿·吳命峻,承旨李國芳·金弘楨·金致龍·尹弘离·任舜元,判決事李東馣,壺平副守檽,壺正副守檉,昌山正相,綾平副令純彧,內官安就昌,兵使鄭履祥·南五星·李碩寬,僉使朴承瑞·尹廷舟·李弘喆,護軍金淮·申澤萬·元德徽,虞候韓信哲·朴荃,萬戶盧世新·金益亮,司果鄭栻,哨官張命達·金振鳴,出身鄭文斗,權管金時相等,敍用,獻納洪柱震,郡守朴春相·許採,察訪辛後甲,縣監李萱·李相成·崔東溟·洪命興,弼善任埅,庶尹慶明會,主簿玄孝綱,司書李台佐,副奉事尹徵三,別提宣豪臣,牧使李徵楫,判書李彦綱,府尹韓命相,府使李斗望·崔文徵,壺山副守檉,夏川都正椅,內官金午益·朴贊文,竝職牒還授,前府使南致熏,前縣監李萬楨,前府使李泰長,前郡守鄭智等,加資還授事,下吏·兵曹
領議政申琓十度呈辭。入啓。傳曰,安心調理。
文學趙泰億初度呈辭。入啓。給由。
吏曹參判李健命上疏。大槪,伏聞日昨筵中,聖敎嚴峻,惶悚罔措。在臣分義,不可以薄罰爲幸,而晏然於職次,玆於召牌之下,來詣闕外,而負犯旣重,罪名未勘,乃敢仰首陳籲,乞伏刑章,以嚴國法事。入啓。答曰,省疏具悉。帶推陳疏,已非古例,而所謂引路呼辟者,卽指問安摘奸,而所謂雖大臣,尙皆回避者,以其有檁信御押也。常時奉命,不過不避不辟而已。旣遵定式,乃反推治,而今於特推之下,費辭自是,殊甚未便。旣曰奉命,則上來下來,非所可論,亦可謂成說乎?揆以事體,不敢若是也。
府前啓,請杭子炤兄弟絶島定配事。請還收禁衛營所屬所安島宮家折受之命事。請內間需用凡物,必分付喉司,奉旨擧行事,定式施行事。請全城君混遠竄事。請前濟州牧使李喜泰拿問考律勘罪事。請前刑曹判書兪得一罷職事。請還收二王子延齡君昍宗親府堂上之任,其時薦望宗臣及當該捧入承旨,竝命罷職事。措語見上新啓,今日茶時時,忠淸道洪州幼學李世亨,泰安幼學權以欽等,呈狀本府,以爲其先祖利城君,以成宗大王第九王子,爲其職田,泰安地大小山舊牧場,望呈折受,已至二百年所,今有奸人,誣告太僕。太僕,只據古牧場三字,橫奪設屯,而利城君,以不遷之位,今其祠宇,寄在此地,以此呈于本道,曾已啓聞,而終不採施,繼又呈訴太僕,而亦不聽施,不得已伸訴于法府云。臣取考其當初折受立案,則乃是正德八年,中廟朝啓下文書,而益以馬場陳荒,特爲折受,其時折給實狀,及打量結數,班班可考,則設令此地,果是舊場。先王朝折受親王子賜牌之地,令至二百年之後,法不當折入於太僕,今又爲許多人民買賣世耕之地,則尤不可公然奪屬於太僕,抛棄先朝啓下之成命,水奪居民世傳之生業,事係民怨,且關後弊。請依日昨臺啓中兩處民田還給之命,一體出給,以慰民情。臣頃聞前富平縣監朴泰遠,爲其妻喪,橫占葬山於富平境內兩班之墓地,逼殺其至云,而未得其詳矣。今見富平居喪人閔喜甲呈狀,則以爲,泰遠,奪山葬妻之後,喜甲祖喪,卜葬於他穴,則泰遠,來到本縣,藉其前官之勢,指囑本官,別定刑吏使令,官奴及渠家奴輩,乘夜突入,有若捕捉逆黨者然,其父震標,蒼黃避出之際,朴奴及官差,捽曳迫蹴,牢鎖震標於房內,自夜至翌午,水漿不通,百端危逼,震標之妹閔氏,聞其危急,欲入救護,則官奴輩,嚼嚙閔氏手指,使不得接迹,震標,不勝困迫,終至殞命,而前後推官,曲護泰遠,檢驗不明,窮天之冤,無以伸雪云。果如狀辭,則此雖非泰遠手殺,其因爭山,逼殺無辜之狀,昭不可掩,而推官,掩護周遮,亦甚無據。事關殺獄,不可一任其循情玩法。請閔震標獄事,彼此干連人等,一竝移致京獄,嚴明究覈,前縣監朴泰遠,亦爲一體拿問,以待獄事結末,前後推官,竝姑先從重推考。答曰,不允。所安島事,予念王子宮莊之連續見奪,特給營屯,俾成貌樣,揆以人情,不是異事,則必欲角勝者,抑何意耶?況宮莊,同是私莊,禁營太僕,同時公屯,而此則猶恐不爲還屬,彼則謂法不當折入,今日臺閣,可謂惟意所欲也。予志堅定,決難撓奪,亟停勿煩,末端事,依啓。
輔德尹憲柱上疏。大槪,臣於前冬,忝叨諫職,因一處置間事,重忤長僚之意,卒陷於罔測之科,思之至今,餘悸熏心,杜門斂迹,分作明時之棄物,千萬夢寐之外,恩敍才下,除命繼降,召牌之下,不敢偃伏私次,擔舁病軀,忍死祗詣於闕外,瀝血哀籲於天地父母之前,伏乞亟賜鐫遞臣職,以安微分,以快人心事。入啓。答曰,省疏具悉。爾其勿辭,從速察職。以上春坊朝報
有政。
吏批啓曰,春坊闕員,今當差出,而擬望之人乏少,未準限守令,竝擬,何如?傳曰,允。
吏批,以元聖兪爲尙州牧使,李明升爲文化縣令,李光佐爲吏曹佐郞,尹憲柱爲輔德,金弘楨爲工曹參議,趙泰耉爲判決事,趙相愚爲右參贊,沈廷輔爲廣興守,金克礪爲典獄主簿,盧世煥爲敬陵參奉,李海朝爲獻納。以上吏曹政軸
上在昌德宮。停常參·經筵。
自昧爽至卯時,有霧氣。未時申時,日暈右珥。
下直,康津縣監吳命增。
領議政申琓十一度呈辭。入啓。傳曰,安心調理。
文學趙泰億再度呈辭,入啓。遞差。
都承旨李墪初度呈辭,入啓。給由。
忠淸假都事書目,道內各邑,一向亢旱,各樣禾苗,漸至萎黃,溫陽·懷德·永同三邑段,去月初三日,雨雹交下,大如鳩卵,小如鳥卵,兩麥盡落,未免全失。今月二十七日,驟兩乍下於營底,僅至浥塵而止,不足以蘇枯,民事渴悶事。
咸鏡監司書目,安邊等官呈,以陸田段,擧半初件除草,畓段,纔已畢付種,而自春徂夏,旱氣太甚,立苗各穀,酷被旱災,前頭民事,誠爲悶慮事。
黃海監司書目,去月二十七日未時,風雨兼作,終晝達宵,一樣注下,足爲二犁許,田畓各穀已枯損者,更無可及,餘存者段,庶有回蘇之望,民事萬分多幸事。
副修撰李㙫上疏。大槪,臣卽聞母病添重,情理煎迫,徑出直次,臣罪萬死,乞削臣職,仍勘罪犯事。入啓。答曰,省疏具悉。爾其勿辭,救護母病。
輔德尹憲柱,修撰李晩堅,牌不進,依承傳罷職傳旨。傳曰,只推勿罷。
禮曹,八次祈雨祭,宗·社·北郊,遣重臣,不卜日,未初五日設行,而慶會樓池邊蜥蜴童子祈雨,同日爲始,三日而止事。啓依所啓施行。
工曹判書趙泰采上疏。大槪,陳章乞免,未蒙矜許,尋單請急,亦未上徹,狼狽憫迫,罔知爲計,情勢之外,病狀且劇,旬月之內,實無起動之望,而且於日昨臺啓,有不敢自安者,今始仰首請譴。乞賜亟削臣本兼諸任,仍命攸司,勘臣罪犯,以嚴邦禁,以安賤分事。入啓。
持平李東彦啓曰,臣屢添言地,絲毫無補,只恃聖明之優容,必欲隨事盡言,有懷輒陳,覆羹觸諱,有不暇顧,今此所安島事,不過循前啓謄故紙,而昨日嚴批,實出意慮之外,臣不勝惶駴之至。前者道臣之狀論沙津,今者臺章之請仍營屯,亶爲公不爲私,而聖批中連續見奪,必欲角勝之敎,辭意深峻,甚非前日備局之回啓,顯斥今日臺閣之力爭,此豈王者無私之德,聖人虛受之量哉?愛欲其富,雖出止慈之聖情,若使國家乂安,生民富庶,則天家貴介,豈有貧匱不成貌樣之理,而乃有此失平之敎耶?匡輔闕遺,期於回天者,自是臣子之職分,而今乃斥之以角勝,則自今以後,君上雖有過擧,朝家雖有失政,其將低首結舌,曲避角勝之嫌哉?大抵宮庄,旣是私莊,則比之營屯,自有公私輕重之別。太僕雖是公屯,較諸軍門,抑有先後緩急之分,而況禁營屯島,本是海防備虞之所,則一朝移給於宮家,旣非重邊之道。泰安舊場,旣是先朝賜下之田,則公然奪屬於衙門,尤失事體之重,故一則請還屬,一則防折入者,臣之所執,各有攸當,而何聖明,偏重今日之賜與,反忽先朝之賜田,獨念宮家之私莊,莫念軍門之營屯耶?推彼而證此,擧一而反三,則聖心,想必洞悟,而日月之明,或有所蔽,天地之大,猶有所憾,大臣面奏,愚臣再疏,俱不能有無,今又顯加摧折於累月爭執之啓,至以惟意所欲等敎,鐫責切至,蓋所以格人主意欲之私,而反以惟意所欲,爲其身之斷案,則聖明之待臺閣,無亦太薄乎?噫,惟意所欲,角勝君父者,是何等極罪,而如臣駑劣,冒居言責,顧此一事,本非杆格難入之言,而或疏或啓,竟未蒙頷可,重拂聖聽,嚴旨遽下,致令聖上拒人之志,日益牢固,臺閣言議之重,日就虧壞,不職之責,忤上之罪,臣實自知,顧何敢更齒臺次,以益其罪戾乎?昨緣日暮,賤疾又苦,經宿日晩之後,今始自列,所失尤大。請命遞斥臣職。答曰,勿辭,退待物論。
傳曰,明日晝講爲之。
大司諫李喜茂啓曰,臣伏見輔德尹憲柱疏本,則提起其前冬被罪之事,縷縷自明,而以其當初處事,自許得當,而以臣所論,歸之於乘憤脅持,臣看來,不勝駭惋也。蓋其疏辭,其所徑先處置之由,則歸咎於臣之緩緩入來,臣疏所斥粧撰欺罔等語,則謂出於下吏反復,此皆有可卞者,臣於其時,因病尋單,適因同僚處置,召牌下臨,而臣之所居,距闕下頗遠,臣之詣臺,固後於憲臣,而兩人一時承牌,則必須相會論啓,臺例則然,而憲柱,不能等待須臾,徑先處置,其擧措蒼黃,規例墜失,臣不得不以見輕引避矣。蓋臣詣臺之時,憲柱處置之啓,尙在政院。政院,曲爲憲柱地,與臣避辭,參差入啓,而其終則同爲承批之後,日勢猶未迫昏,憲柱所謂不能遲待,以至闕門之下鑰者,其果成說乎?至於下吏問答之事,則臣與憲柱,同坐臺廳也。憲臣,見臣避辭,徐言於所會諸吏曰,聽汝之言,而先自處置云。諸吏無有答者。臣又謂,汝等以何語告知,而司諫乃爾耶?諸吏亦無有答者,及見憲柱避辭,則以爲,承牌詣臺問之院吏,則處置傳啓,城上所固自當之,會禮不須爲之云云。臣意以爲,院吏未解事者,一時誤告,固無足怪,而如憲柱之屢入臺省者,今乃質問於迷劣下輩,心竊訝之,適有院吏之到臣家者,更問其所告之言,則答以一院諸吏,皆無所言,而司諫之言如此,渠或意司諫,與所帶陪吏,有所問答,問於院吏,則皆無所言云,實未知司諫之聽於何人也。臣聞之,心甚駭異,始知憲柱之言,皆是孟浪,故乃於疏中,斥之以粧撰欺罔矣。彼下吏者,身雖微賤,其亦人爾,在於彼此之間,何左何右?而故以其明白說道於憲柱者,佯爲不知於臣耶?若如憲柱之言,而下吏之後例得當,則其何罪罰之可言,亦何反復之可論,而不爲之明言於兩員同坐之處耶?蓋憲柱,獨擅論啓之後,其失不能自掩,倉卒遣辭之際,乃反推諉於無識之下吏,其心所在,不難知矣。伏聞憲柱被罪之後,乃以在家時問於陪吏,爲其自明之證,故政院,欲爲之伸白,招問其陪吏,則陪吏所對,不分曉。厥後申銋,爲諫長,乃於陪吏咸集之處,問於陪吏,則陪吏,不敢以憲柱之言,盡歸虛罔,乃以憲柱在家時,略有所問答爲對,銋,責其反復,而治罪除名,夫以官員之失,而責之下吏,爲下吏者,不亦難乎?且憲柱之避,則以召牌詣臺,問於院吏爲言,而銋之疏,則以憲柱未承牌,前果問於院吏,爲伸白之疏,此固未免爲彼此矛盾之歸,而今憲柱,乃爲先問所帶吏,爲問院吏云云,夫托問於陪吏,而使陪吏承罪者,已是艱難辦得,而又稱問於院吏,必欲實其前日避辭,伊時院吏,尙在其可誣乎?又過遂非,固是常人之例態,而豈知憲柱,又襲欺罔之前套者,乃至於此乎?至於趙爾重啓辭之不問擅停者,尤可見其不有僚席,縱恣自顓之失,今以疏率二字,爲其自恕之端,良可異也。臣旣被其反詈之斥,何敢自爲無失,而晏然而已乎?請命遞斥臣職。答曰,勿辭,退待物論。
答工曹判書趙泰采疏曰,省疏具悉。卿其勿辭從速行公。
兵曹判書尹世紀上疏。大槪,旣有難冒之勢,且有違犯邦禁之罪,伏乞聖慈,亟罷臣職,仍治臣罪以肅朝綱,以快人心,不勝幸甚事。入啓。答曰,省疏具悉。卿其勿辭,安心行公。
輔德尹憲柱,再招不進,依承傳罷職。
副修撰李晩堅,再招不進,依承傳罷職傳旨。傳曰,禁推。
光恩君金鎭龜上疏。入啓。答曰,省疏具悉。卿其勿辭,從速行公。
禁府,朴泰遠拿囚。啓。春坊朝報
上在昌德宮。停常參,只晝講。
下直,興海郡守李尙說。
領議政申琓十二度呈辭。入啓。傳曰,安心調理。
都承旨李墪再度呈辭,入啓。加給由。
正言李正臣初度呈辭,入啓。給由。
江原監司書目,橫城縣監丁道徽,累朔曠官,連次呈狀,無意還任,不得已罷黜事。
忠淸都事書目,懷德呈,以副提學宋相琦辭職上疏,上送事。啓。答曰,省疏具悉。陳戒殊切,可不留意焉。牟麥還上及量宜還分事,今該司稟處。
晝講入侍知事李濡,特進官李世載,承旨金德基,玉堂金興慶·南就明,假注書徐命遇,兼春秋洪大猷,史官李縡,武臣具鳳昌。
政院啓曰,侍講院草記,輔德·文學有闕之代,令政院稟旨變通事,允下矣,政官卽爲牌招,開政差出,何如?傳曰,允。
罷職現告,前南原縣監金世平·李寅錫。
判決事趙泰耉上疏。大槪,臣之情勢,萬無復廁周行之理,而隷院新除,遽及於縮伏俟罪之中,感激悶蹙,不知攸處。顧臣向日所遭,實非尋常,則不可以時月之稍久,而唐突於朝班,不得不疾聲哀籲於宸嚴之下。伏乞聖慈,俯諒危迫之懇,亟命遞改臣新授職名,仍命選部,勿復檢擧,以靖私義事。入啓。答曰,省疏具悉。爾其勿辭,從速察職。
掌令李夏源啓曰,臣於昨年忝叨本職也,所論魚史徽事一款不審之失,業已略陳於前疏,今不必更爲覼縷,而伊時不韙之斥,固非尋常題目,論人差爽之失,亦難諉之於旣往,揆以臺體廉義,決不可一刻冒居,而日昨承牌出肅也,適遭緦服,未卽自列,悶蹙度日矣。今者僚臺處置,歸於臣身,而臣自處之不暇,其敢處置他人乎?請命遞斥臣職。答曰,勿辭,退待物論。
右承旨洪璛上疏。大槪,暑感症情危惡,旬月之內,無望起動,且於頃日臺啓,亦有冒禁之罪,敢此首實,乞就王章。伏願聖慈,亟削臣職,仍治臣罪,以肅朝綱事。入啓。答曰,省疏具悉。爾其勿辭察職。
今日晝講時,都摠管鄭載崙勿罷事,榻前下敎。
文學李明浚,牌不進,依承傳罷職傳旨。傳曰,只推勿罷。春坊朝報
知事李濡所啓,在前亦豈無旱災,而豈有如今日之慘者乎?移秧與根耕,俱以愆期,旣爲落種之處,亦甚焦枯。至於川澤竝涸,江流幾乎斷絶,田野之間,氣象愁慘,國家不幸,一自庚年大侵之後,或有稍稔之歲,如人之經重病,而未蘇者久矣。甲戌以來,又復荐飢,國儲民力,漸至蕩竭,至于今日而極矣。以戶曹及宣惠廳·賑廳言之,擧有難繼之慮,殆無異於私家之新舊相繼,已極哀痛,而秋事大歉,歲入益縮,則賑民之資,經費之需,從何以辦出?念及於此,不覺心寒,自上夙夜焦憂,再次祈禱,疏決罪囚,特示霈澤,而雨意一向漠然,天人相感之理,有不可知,而應天之道,要在至誠,區區祈禱疏釋之擧,未必得力。惟願聖上,益加寅畏,務實德而行實政。且念今雖得雨,勢難免凶,前頭無他生穀之路,自今日爲始,凡干浮費,不但自上務從節省,申飭諸各司,亦爲一節裁省,以存羸餘,則其數雖或無多,猶可以求得十之一二,故敢達。上曰,依爲之。以上備局謄錄
有政。
吏批啓曰,原州以營下之邑,近因數遞,凋弊已極。今此有闕之代,不可不擇差,以爲收拾之地,守令中有聲績人,竝擬,何如?傳曰,允。又啓曰,郭山郡守李鳳徵,以善治,加資事,命下矣,雖已資窮,未經準職,何以爲之?敢稟。傳曰,特爲加資。又啓曰,校書館著作孫景奭,受由過限,依例罷職,何如?傳曰,允。
吏批,以李昌齡爲原州牧使,林世弼爲橫城縣監。
入侍時,知事李濡所啓,驪州以蕩敗之地,收拾爲難,曾以宋廷奎擇差,治效方著,而移授濟州牧使,其代,以趙爾重,擬望受點。蓋近來驪州近處,賊患熾發,至於朝士之家,亦有明火刃傷之變,宜以武弁差送,而武弁中,可以善治者難得。聞趙爾重,前任本州時,未滿數月,頗得民譽,而因事坐罷,此乃已試之人,故今玆擬差,意有所在矣。爾重以爲,不當再任於十年之內,與當初交代官,還爲交代,尤有所嫌云,而援引鄭祥斗再任水使時,見遞之例爲言,累次呈狀,無意赴任,十年內不當再任之說,法典所無。且閫帥與守令有別,與交代還爲交代,固涉苟簡,而鄭祥斗之事,不過出於一時物議之如此,亦非所可援以爲例者。趙爾重,催促赴任,似當,故敢達。參贊官金德基曰,曾前李澤,爲忠淸兵使,遞來不久,旋又再任,閫帥旣如此,況守令乎?今此驪州,則蕩敗已極,人所厭避之地,故爾重,托以法外之嫌,而實有圖遞之意,事極未便。且年久所治之邑,或不無可嫌,而爾重之初任驪州,不滿數朔而遞歸,到今再任,尤無可嫌之端矣。上曰,所達是矣。催促赴任事,分付,可也。又所啓,上年諸道畢賑狀啓回啓時,各其道居首守令只一人,論以加資之典者。蓋近來濫賞之弊,臣嘗累陳,故雖以昌城府使尹廷舟之善治善賑,且有淸白之操,亦不得預焉矣。本道監司李世載遞來後,細問廷舟所爲,則非但盡心奉公,善治善賑,淸白尤爲可賞云。武弁中如此之人,宜有別樣褒奬之道。特進官李世載曰,淸白二字,固不可容易許之,而爲政廉簡,當其大凶之歲,多聚穀物,救活土民。且臣巡歷時,詳察本邑物情,境內鎭堡土卒,一視救濟,鎭卒亦皆稱頃,及其遞歸,所留錢穀亦多,則其盡心居官之狀,可知也。畢賑後,若論其優劣,廷舟政績,似無減於李泳,而但寧遠,至小至殘之邑,且其年凶,有甚於昌城,而其所賑活,竝及於隣道小民之流丐,故雖以寧遠,爲一道之最,廷舟盡心賑事之事,亦甚可尙,故與吏判,略有所酬酢矣。上曰,與李泳,一體論賞,可也。
吏批,以尹爾楫爲義盈直長,金致龍爲兵曹參知,林世弼爲橫城縣監,鄭世會爲工曹佐郞,李明浚爲文學,具志禎爲漢城庶尹。吏曹政軸
上在昌德宮。停常參·經筵。
副護軍趙爾璧,加資肅拜。
都承旨李墪三度呈辭,及正言李正臣再度呈辭。以祈雨祭齋戒,留政院。
答掌樂正柳成運疏曰,省疏具悉。今玆進言,寔出憂愛,予甚嘉尙,可不留心焉。南孝溫·趙根事,令該曹稟處,而不知奉命之爲重,乃敢汲汲營救,可謂不識事體之甚也。
政院啓曰,兩司多官,引避經宿,尙未處置,諫院之官,除在外陳疏呈告人員,竝卽牌招,使之處置,何如?傳曰,允。
假注書金始鑌改,代以宋思翊爲假注書。
假注書徐命遇服制,代以趙聖復爲假注書。
傳曰,史官二員待命,騎馬六匹立之,祈雨祭等所內摘奸。
領議政申琓十三度呈辭。入啓。傳曰,安心調理。
院啓,竝引嫌而退,前後爭執,旣得臺體,聖敎未安,不必深嫌,引避措語,雖欠稱停,不可以此,輕遞言官,論人不審,在例當遞,事雖旣往,勢難仍在。請持平李東彦,大司諫李喜茂竝命出仕,掌令李夏源遞差。答曰,依啓。
政院啓曰,因待講院草記,令木院稟旨變通事,允下矣,政官所當卽爲牌招,而日勢已暮,明日待開門牌招,以爲開政之地,何如?傳曰,允。
文學李明浚,牌不進,依承傳罷職。
大司諫李喜茂·持平李東彦,就職。春坊朝報
上在昌德宮。停常參·經筵。
平安監司書目,五月二十七日戌時量始雨,二十八日辰時開霽,洽滿一犁,民事多幸事。
傳曰,史官一員待命,騎馬三匹立之,蜥蝎祈雨所內摘奸。
政院啓曰,今日乃賓廳日次,兩司當爲來待,而卽今諫院,無行公之員,除在外及呈辭受由人外,大司諫李喜茂,司諫金相稷,正言金萬謹,竝卽牌招,以爲推移入侍之地,何如?傳曰,允。
領議政申琓十四度呈辭。入啓。傳曰,安心調理。
都承旨李墪三度呈辭,及正言李正臣再度呈辭。入啓。遞差。
右承旨洪璛初度呈辭。入啓。給由。
傳曰,大臣·備局堂上引見。刑曹判書李益壽,訓鍊大將李基夏卽爲牌招察任事,及驪州牧使趙爾重改差事,及鏡城判官權慜催促發送事,榻前下敎。
副修撰李晩堅,牌不進,罷職傳旨。傳曰,只推勿罷。
左承旨金德基上疏。大槪,臣於數日之內,重得暑泄,夙夜之任,無路自力,乞遞本職及兼帶,以便公私事。入啓。答曰,省疏具悉。爾其勿辭察職。
京畿監司書目,衿川呈,以持平兪彦明辭職上疏上送事。啓。答曰,省疏具悉。爾其勿辭,上來察職。
同副承旨申銋辭職上疏。入啓。答曰,省疏具悉。爾其勿辭察職。
副摠管尹以道辭職上疏。入啓。答曰,省疏具悉。卿其勿辭察任。
政院啓曰,以待講院草記,上番無他推移入直之員,輔德有闕之代,令本院稟旨變通,以在京無故人差出事,允下矣。政官卽當牌招開政,而今則日勢已暮,明日待開門,政官牌招,以爲開政差出之地,何如?傳曰,允。
引見時,大司諫李喜茂所啓,臣被人反詈,不得不引嫌,而備陳伊時實狀,欲使我聖朝曉然,辭語自不免其支離,此出於事勢之使然,豈臣所樂爲哉?伏見同僚處置,則以引嫌措語,雖欠稱停,不可輕遞爲辭,所謂欠稱云者,未知指的何等語,而旣是貶意,則宜置落科,而强請出仕,殊未可曉也。臣旣遭同僚之非斥,決不可仍因苟蹲,昨日承牌之後,宜卽自列,而日勢已暮,賤疾且苦,未免泯默而退,今始引避,所失尤大。請命遞斥臣職。上曰,勿辭,退待物論。持平李東彦所啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請全城君混遠竄。請前濟州牧使李喜泰拿問,考律勘罪。請還收二王子延齡君昍宗親府有司堂上之任,以重喪制,以厚禮俗。請泰安大小山舊牧場,依日昨臺啓中兩處民田還給之命,一體出給,以慰民情。措語見上上曰,勿煩。又所啓,近來京外獄囚之淹滯,足以上干天和,而外方尤甚,近畿之地,亦多此弊,壬午間,振威,有幼學李聖根殺妻之變,屍體終不知置處,其妻娚孫重任,呈狀成獄,而重任則以爲,聖根,惑於兩妾,撲殺其妻,藏匿其屍,巧爲滅跡之計云。聖根以爲,其妻乘夜潛逃,不知去處,重任,欲掩其門戶之累名,誣渠以殺妻云。起獄初頭,則聖根殺妻情節,幾盡綻露於干連各人之招矣。中緣道臣及推官之屢遞,日月旣久,獄事遲滯,奸情益滋,疑端層生,罪人供辭,或變其前辭,獄事漸至遷就,殊極寒心。若如聖根之言,則聖根之三年縲絏,誠爲冤矣。若如重任之言,則孫氏,旣以兩班之女,被訴悍妾,死非其命,使其父母兄弟,尙不知其遺體之置處,已極冤痛,況被罔測惡名於枉死之後,豈不爲窮天徹地之至冤乎?如此重獄,決不可一任其延拖,使獄情愈變,幽鬱莫伸。請李聖根殺妻獄事,亟命移付京獄,頻數開坐,劃卽明覈處斷,以洩幽明之冤。上曰,依啓。前啓,刑曹判書兪得一罷職事,及薦望宗臣及當該捧入承旨罷職事,停啓。
引見時,持平李東彦所啓,信者,國之重寶,而法不信於民,未有如近來,頃年大殺時,賣爵勸分,收養遺棄之令,後皆失信,至如東西班實職除授之令,當初則不翅明白,而事過之後,收錄者絶少,年前閔鎭遠之疏陳,及臣之暗行時別單,俱已備陳矣。卽今亢旱,振古所無,今雖得雨,凶歉則已判,前頭活民之策,不可不預先留意,而此後則雖有賣爵勸分,及實職除授之令,外方之人,必不準信,擧將懲羹於前,雖有積穀者,豈肯奉承朝命耶?卽今兩銓,方入侍,曾前許除東西班實職之類,未盡甄錄者,一一錄用,以爲彰信中外,激勸來效之地,似爲合宜。自上更加申飭于兩銓,未知何如?上曰,此類甚多,未及盡用矣。所達誠是,申飭,可也。左議政李畬所啓,守令犯贓之類,曾有自禁府,送其文書於廟堂。自廟堂,抄錄啓稟,送于吏曹,使勿復除外職之命矣。旣是贓汚之人,則不但守令不可擬,雖邊將亦不可擬,且其犯贓,不獨在於守令,宜以凡係犯贓者抄啓,竝送于吏兵曹,群議如此,故敢達矣。上曰,依爲之。又所啓,此卽慶尙監司朴權狀啓也。臣於昨年筵中,以己卯條各樣身布未收,戊寅條一體蕩滌事,陳達蒙允矣。本道己卯條應減之數,査出啓聞,請令廟堂稟處,而其數都合各色木二十五同零,貢紙四十四卷矣。朝家旣許蕩減,以此分付各該司,使之施行,何如?上曰,依爲之。禮曹判書閔鎭厚所啓,各陵參奉,或有不善禁斫者,或有不爲入直者,故先王朝,曾有定式。自禮曹,每朔發遣郞廳摘奸,而事係嚴祕,先以兵曹立待馬騎去,而馬牌單子,則追後入啓,仍成流來規例矣。厥後以其摘奸之際,不無弊端,雖不逐朔發遣,亦或間間爲之,近來則旣無內摘奸之擧,而本曹摘奸,亦至全廢,故陵官漸有怠慢之習云,設有若干弊端,有不可顧,本曹摘奸,似當間間發送,而此是中間久廢之事,故敢此仰達。但聞摘奸時人馬供饋,皆責於陵卒云。當此凶歲,必難支堪,若令宣惠廳,量給米太,而立待馬,先爲騎往,單子追啓一款,亦依前例擧行,何如?上曰,依爲之。持平李東彦所啓,礪俗之方,節行爲先,況遐方絶邊,則王化夐遠,尤不可不各別表章。年前善山地,有一常漢烈女,因道臣狀啓,自朝家旣已旌表云。臣在北時,聞鍾城居內婢玉娘貞節,渠雖賤女,敢此仰達。玉娘,卽鏡城品官韓哥之庶女也。自兒時,才行異凡,同府士人朱壽康者,聞其賢,求爲卜妾於玉娘之母,其母旣已許之,定日卜期之後,壽康之父,以染疾死,壽康,亦傳痛繼殞,玉娘,聞喪之後,欲爲奔哭其嫡室,諸人,以無夫婦之義,切責,使不得赴,則玉娘以爲,雖未結姻,吾母已許婚定期,吾雖女兒,已卜此身之必爲朱家妾婦,則豈以其人之存亡,而移易此心耶?堅守其志,必欲奔赴,而亦不敢經到,先以一書,細陳其情,通告于壽康之母八十里之地,率其同生娚,乘夜奔喪,哀毁備至,又念壽康,死於染疾,襲殮必不極臻,盡賣奩具,親自政棺改斂,仍居朱家,敬奉壽康父子祭祀,極其誠禮,鞠育壽康正室之女,養作己女,又養壽康同生之子,愛育甚於己出,以爲前頭繼祀壽康之計,孝養壽康之母,敬事壽康之妻,謹睦朱家,一門遠近,莫不感歎。每年一度其父忌日外,一不來往其家,今近十年,衣素度日,本洞里任,連續報知于本府及道臣,則亦皆嘉其行矜其志,優給食物以奬之,而尙無上聞之擧者,蓋以其賤流故也。旌閭之典,雖不敢直請,其高節貞性,誠可欽歎,而尙在賤籍,年年備納其身貢,此則宜令蠲減,仍許贖免,量給復戶,似合表奬之道矣。上曰,令該曹稟處,可也。左議政李畬所啓,臺臣,以善山烈女事陳達,而誤認爲已施旌表之典,臣適詳知其事,故敢達矣。善山有常漢女,名香娘,自幼不與村中男兒同遊,年十六七時,嫁爲同鄕常漢之婦,其夫則年僅十三四,而性行乖悖,自初無端疾視其妻,叱辱毆打,無所不至。香娘,隱忍數年,終不能容於其家,還歸其父之家,則其父有後妻,而性惡不慈,朝夕叱責曰,汝旣嫁復來,何以育養?其父見其不可相容,使往依其叔,則其叔,初頗撫育,稍久後,又以爲常漢女子。不得於夫如此,何可一生獨居?勸其改適,香娘,峻辭力拒,則其叔,有奪志之意,香娘,又不得已復往其舅家,則其舅亦曰,汝未聞吾言,故難於適他,而吾子,旣無敎誨之勢,當成給文書,許汝改適云。香娘,更無所歸,將投水而死,痛哭走往洛東下流所謂砥柱淵,適逢路傍年幼一樵女,招之執手言曰,汝若男子,則吾不可與言,若年長則當止吾死,而今汝年幼且伶俐,足以能傳吾言,而不能止吾死,此乃天也。仍力言其前後窮隘之狀,且曰吾雖嫁往,本無夫婦之道,而旣已許身,何可改志?吾今無表而死,則吾父母與舅姑,必不知吾之死,而以吾潛逃從人爲疑,豈不爲至冤極痛乎?遂解其髢及草鞋,繋而付之曰,汝以此傳於吾父,以爲吾之蹤迹,且曰,吾旣爲父母之罪人,吾死後,父雖尋吾屍,吾無面出視云。乃作山有花歌,一哭一唱,且敎其兒曰,汝後以此歌,來唱於水邊,則吾當出聽,汝見波動處,可知吾魂也。遂脫其衫,掩面赴水而死,其兒,以其髢及鞋,歸傳其父,其父卽往尋屍,積十四日而無得,其父纔歸,而屍卽浮出云。邑宰聞之,招問其樵女,後報于監營,監司趙泰東,捉治其父舅與繼母,而狀聞于朝,自禮曹,以旌表報政府,而政府久無舍人,故不得開坐,覆議啓達矣。此以遐方常漢之女,未成夫婦之道,而能知不更二夫之義,以死自守,且其臨死處事,從容明白,雖三綱行實所載古昔英烈之婦,何以加此?臣久欲一陳而未及矣。此事不獨嶺南之人,聞而嗟嘆,都下亦盛傳,如此之類,似宜特加旌表之典,以爲激勸之地矣。上曰,特爲旌閭,可也。以上春坊朝報
左議政李畬所啓,此乃全羅監司閔鎭遠狀啓也。臨陂都會甲戌條站船一隻,竝汲水船什物,今當新造,其工費所入,將至米九十餘石之多,而大同節目元數,本以七十石,中年減數爲五十石,今又減分爲三十七石零。臨陂雖稱都會,本無屬邑合力之事,而以尤甚被災邑,決無獨當拮据之勢,大同元價七十石復舊上下事,令廟堂稟處云矣,旣爲減分定式,此等添給之請,有難開路,而以三十石之米,決無造船之勢,臨陂旣是尤甚災邑,則不無參酌之道。七十石,雖不可盡給,以五十石劃給,似當矣。行吏曹判書李濡曰,當初七十石,減爲五十石,其後又減爲三十餘石,若開添給之路,則繼此而請者必多,其勢難支,殊無當初裁減之意,今雖特爲許施,後勿援例,似當宜矣。禮曹判書閔鎭厚曰,七十石之減爲五十石,出於參酌定式,則到今決不可復舊,而五十石之減爲三十餘石,蓋因年凶,姑減八分之三而然矣。此則特爲許給無妨,而此邑外,後勿援例,宜當矣。上曰,此則姑爲許施,後勿援例,可也。以上戶曹謄錄
又所啓,此京畿監司李思永狀啓也,通津前府使李行成,以本府傳掌文書,甲戌以後應納官需儲置等米,連因歲歉,不得收捧,江都捧留米百十一石零,及文殊山城軍需米八十五石零,那移取用,其代則以其各年官需儲置未收,移錄,而耗米役價,則其時色吏處懲納事,報于本營,自本營更査其某某年條,及某某官石數矣。府使尹五商,區別牒報,而前府使柳德玉,取用江都米八十四石零,朴星錫,取用江都米二十七石,文殊米十石零,李道源,取用文殊米十七石零,崔樸,取用文殊米五十八石零。莫重軍餉穀物,那移取用,耗役價則欲爲懲納于色吏,誠極可駭,前後官員罪狀,令廟堂稟處云矣。大凡國穀那移,自有其罪,況此軍餉待變之穀,任自取用,移易文簿,耗役價,又欲懲納於色吏,誠極駭然,而柳德玉等四人已故,一人生存,拿問處置,何如?上曰,依爲之。又所啓,此慶尙監司朴權狀啓也,臣於昨年筵中,以己卯條各樣身布未收,戊寅條一體蕩滌事,陳達蒙允矣。本道己卯條應減之數,査出啓聞,請令廟堂稟處,而其數都合,各色木二十五同零,貢紙四十四卷矣。朝家旣許蕩減,各該司使之施行,何如?上曰,依爲之。疊書又所啓,今此己卯條身布未收蕩減事,諸道狀聞,當連續上來,而旣已定奪頒令,不當續續稟達,此後自廟堂直爲分付於各該司之意,敢達。上曰,依爲之。又所啓,纔見濟州牧使李喜泰狀啓,則偸採船事,果無可慮矣。當初狀啓內,以矢石如雨,爲欲除其兵刃從事矣。今到狀啓以爲,依前日備局施行云,而若只爲浦民偸採,則何可輕用兵刃也?全羅監司閔鎭遠狀啓內,爲採進上全鰒粉藿入往者,非所當禁,自監營成給勿禁帖云,此則然矣。其所以私採入往者,前日李衡祥狀啓後,依備局回啓,申飭本道,必令受公文於都會官,然後入往,其有不受公文,潛自入往者,自其所居邑,覈發懲治,亦自島中,嚴加追捕送于本道,各別重究,以革島民之弊,爲宜。以此更爲分付於本道及本牧,何如?上曰,依爲之。兵曹判書尹世紀所啓,城役時,訓鍊都監·摠戎廳所用木同,江都留木劃給事,定奪之後,因江都留守狀啓,以本曹餘丁木二百同劃給事,自備局覆啓蒙允,而江都給代布,自本曹上下,每朔七同,合一年計之,則八十四同,此則每朔隨捧隨下之木,卽今餘丁遺在之木,只是六十同零,勢難推移劃給。今則城役姑停,待其始役之時,或以江都留木,依當初定奪劃給,或以本曹所捧,逐朔上下,何如?上曰,依爲之。又所啓,凡係冤枉之端,則不可以微末武夫而置之。前縣監申復奎,曾任泗川時,戰船儲米,以改色分給於軍民等,因年凶未及畢捧,而徑先遞歸,應納軍民等處,追徵充數次,文書成置而來,則此與未捧,已捧樣虛錄有異,而金吾勘罪時,以終未免虛錄之歸,爲結語,吏曹因以此置之,還上虛錄之科,殊涉冤枉矣。吏判今方入侍,下詢而處之,似宜矣。吏曹判書李濡曰,自金吾以虛錄勘律,故吏曹,循例置之於禁錮之科矣。今聞兵判之言,則不報上司,徑先分給,固有其罪,而以遞歸後未捧之故,至被虛錄之律,則果爲冤枉,更令該府,明覈稟處,似宜矣。李畬曰,所謂虛錄,乃報上司,傳掌文書,以未捧爲已捧者也。若未及秋捧,而徑先遞歸,則宜不爲虛錄,此則自當有報上司文書,不難知矣。上曰,令該府査覈稟處,可也。李畬所啓,守令犯贓之類,曾有自禁府送其文書於廟堂,廟堂抄錄啓稟,送于吏曹,使勿復除外職之命矣。旣是贓汚之人,則不但不可擬守令,雖邊將亦不可擬,且其犯贓者,不獨在守令,宜以凡係犯贓者,抄啓送于吏·兵曹,群議如此,故敢達。上曰,依爲之。疊書又所啓,此則京畿監司洪受疇啓本,而亦是己卯條諸般身布未收蕩滌事也。畿民重困,逋役尤多,其數爲木一百八十七同零,米二千五百二十八石零,錢一千五百三十八兩零,鷹師雉一千三十二首,炭四十八石,此亦當一體蕩滌矣。上曰,依爲之。禮曹判書閔鎭厚所啓,臣嘗有所慨然于中者,今因禁蔘之事,敢此仰達。人蔘本是我國所産,而近因彼中生事,竝與我境採蔘而嚴禁,故人蔘日漸稀貴,有病之家,持價不能買用,倭市則轉湊交易,雖以萊府成冊見之,一年所入送者,不知其數,灣上潛商,亦甚狼藉,此皆由於紀綱之頹弛,而眞可謂無法之國也。議者或以爲,灣上亦依萊府例收稅,則猶勝於公然見失云,而若開此路,其弊必益甚。此則今不可輕議,每於使行時,別爲申飭於書狀官,使之嚴飭,可也。至於萊府,則稍加其稅,似有益於矯弊之道云,下詢大臣,而一番定式,恐或得宜矣。李畬曰,此議固有之久矣。義州以嚴禁潛商之故,無收稅之事,而奸民潛犯之弊,終不得盡防,然此則不可變改。至於萊府,旣有蔘稅,則與義州異矣。商議定式,加其稅數,則亦似有益於防禁之道矣。上曰,依爲之。持平李東彦所啓,臣自北關,南來不久,道內守令能否及人才高下,聞見不廣,雖不能一一審知,以其所詳知者言之,時任茂山府使全百祿,本是穩城人也。曾因南九萬拔薦,遂通武弁淸路,而臣初不知其爲人與處事矣。臣在北幕時,渠方爲北虞候,留住行營,故細聞其居官行事,赤心奉公,夙夜孜孜之狀,實是今世所罕有,行營樓櫓府厙,元來疎虞,至於軍器,則曾前北兵使者,率多以別逕,違道別備,以爲衒鬻之計,而舊軍器則一皆抛棄,每等如此,別備愈多,而器械愈不精其無實效,據此可知。至於全廢軍務者居多,前兵使李弘述在任時,本營軍器,則連次修補,一準京軍門之制,而行營則距本營三百餘里,兵使力亦不給,百錄,慨然以修葺戎械爲已任,數請兵使,一一修補,破壞汚澁無用之物,擧皆煥然一新,庫舍城堞,靡不修改,其他軍伍之錯亂者,民情之隱漏者,亦皆釐正,聿新軍制,苦心焦思,無一時或怠,一道之人,無不敬歎。故兵使,以此狀聞,雖未知該曹回啓與否,如此之人,宜有別樣奬拔之道,而但其人品,淸勤剛毅,立朝數十年,曾不曲事當路,只知爲國盡職,且是荒裔之人,故一時流輩中闒茸,皆得閫鉞,而渠獨不顯,誠爲可惜。近來武弁臣,不多見,而以臣耳目所覩記,無踰於百祿者,雖遇緩急,足當一面,不可無別樣超陞激勸之擧,敢此仰達。上曰,吏·兵判,今方入侍,知悉此意,各別奬用,爲當。北路武士,以無薦主之故,雖不得爲宣傳官,如全百祿,則旣經都摠都事,雖閫帥之任,開路擬望,未爲不可,言端旣發,如是及之矣。李濡曰,西北之人別爲收用事,前後聖敎,非止一二,而猶且拘於科臼,不能大加擢用。如全百祿之才望履歷,實合於閫任,臣於待罪本兵時,欲爲擧擬而未及。頃日擬茂山府使者,蓋亦爲邊上重地而擇差也。臺臣自北路,備知其居官實績,而如是備奏。兵判今方入侍,使之隨闕擢用,似好矣。上曰,其才望足爲閫帥,則不必拘於北人,斷然行之,以爲聳動之地,宜矣。尹世紀曰,宣傳官薦,不許西北人事,小臣曾已陳達,而雖未經宣傳官,而旣出六品之後,果是有才可用之人,則摠府閫帥之任,足可爲之。似聞全百祿,其履歷處,皆有能聲,固當擢用,豈拘於北人乎?李畬曰,六鎭事勢,臣嘗深憂之。今雖有收拾,其中武臣傑出者,朝廷心腹,庶可攬結人心,爲他日得力之地矣。如全百祿爲人,卽其中超出者,而履歷聲績,已無不足於閫帥,不當以北人爲拘之意。臣於今日在賓廳,已言及於兵判矣。大抵北人樸質,間有可用之才,此類宜拔擢奬用,宜矣。上曰,令兵曹斯速擢用,可也。李畬所啓,今因申復奎事,敢有所達矣。守令虛錄者,十年禁錮之律,雖若至重,意有所在,而其中又不無輕重之可言者,爲守令者,傳掌國穀,不解職事,欺瞞朝廷,若以未捧爲已捧樣,則其罪固重,而間或有前官虛錄之數,力不能充補,而拘於交承之義,不忍摘發,仍存前簿者,或有文書磨勘之際,以兼官不得反庫。如此之類,似與身自分給,未收捧而公然虛錄者有間,而同歸於十年禁錮之科,恐爲太重,減以五年,似或得宜,下詢于諸臣,何如?上曰,此事,何如?李濡曰,臣於頃年待罪禁府堂上時,守令之以虛錄拿囚者多,而其中嶺南之人,有六石虛錄者,亦入於禁錮之科,臣意以爲,當初朝家之定爲此法,固出於嚴防其弊,而守令之所以虛錄者,還上收捧時,未準定限,則恐被居末之法,未捧之數,或至累百石,則亦難以官力,推移充補。故敢生姑息之計,以未捧爲已捧,以致終歸於虛錄之罪,不過五六石者旣無難充之事,必無爲虛錄之理,此則明是文書不察而然也。如此之類,一例論以虛錄,施以禁錮之律,太無勘酌,且末世之刑政,患在嚴刻,持循常法,無所撓改,則紀綱亦足以自立,故虛錄石數,不可不分等定律之意,陳達於榻前,因大臣防塞,未得變通矣。卽今所見,則適有虛錄人嫌礙之端,不敢仰達於詢問之下矣。李畬曰,雖身自收捧,而文書磨勘之際,不能詳察,以致虛錄,則與故犯者有間,而其有情無情,似未易分別矣。閔鎭厚曰,臣曾於忝叨玉堂時,亦以虛錄人禁錮之過重,陳達前席,而其時大臣,以不可撓改,防塞矣。用法自有輕重,一石虛錄之罪,與千百石虛錄者,何可同律耶?臣意則以石數分等,實合於用法之道,前日陳達者以此耶,若夫兼官後官,則雖不無間隔,而朝家一從其文書之磨勘,則一例勘罪,不可謂無所據也。尹世紀曰,各邑所儲公穀,虛錄頗多,罄竭殆甚,故欲防此弊,以嚴其律,而一石與百石虛錄者,同被十年禁錮之罪,其石數之多寡,情犯之輕重,似不可無參酌分等矣。左尹尹就商曰,臣嘗屢經守宰,隣邑守令之犯此科者,多見之矣。或有官員,慢不知何事,見欺於監色而然者,或有分給未捧之前,旋卽遞來而然者,或有一半留庫,一半分給,而上司不許,則擅自分給,趁未收捧而虛報。如此之類,宜有參量輕重之道,而混入於虛錄中,則豈不冤甚乎?大司諫李喜茂曰,兼官虛錄,則本以徒三年定式,而元無禁錮之事,至於一二石虛錄之類,與千石虛錄者,同被十年禁錮,殊無差等定罪之意。以若干虛錄,至於禁錮,則偸國穀之類,何以加其罪乎?我朝法令,素從寬厚,雖貪婪犯罪者,亦或收敍,而獨此虛錄之法,近〈?〉深刻,此非舊制,乃近來權宜矯弊之政,決非永久遵行者也。凡爲守宰者,豈欲故爲虛錄?而民窮歲惡之時,雖十分督捧,而不得準數,磨勘文書,上司不捧,且或居末,則決杖可慮。故有若干未收,則姑以已捧勘報,至春初則卽以還給,成文書,此所謂反作也。守令若久任,則自當無弊充穀,而見遞則或至發覺被罪,此不係於政績治否,蓋出於不得已也。年過四十,便被禁錮,則十年之後,自至衰老,終爲無用之棄人矣。若其闒茸之徒,固無可恨,而稍有才能,則豈不惜乎?臣意則以千石,百石,十石以上,各分輕重,限年徒配,則足以懲其罪矣。至於禁錮之律,速爲變通,似爲可矣。持平李東彦曰,臣未經外職,外方官事,臣未詳知,而凡爲守令者,誰欲以一二石,欺罔朝家乎?此不過不察文書之失,或欲免營門決杖而然也。其間若有以未捧爲已捧,故爲反作者,情實可惡,然別用他重律,容或可矣。十年禁錮,則勿論石數多寡,情犯輕重,終涉太重,至於一二石四五石之類,竝從禁錮之律,當初朝家定律之意,蓋痛其欺罔朝家,而藉令守令,果是欺罔朝家,偸食國穀,若至一二石,則其罪必不至於十年禁錮,且守令禁贓之類,輕則徒三年,重則減死定配,幸而遇赦,終至放還,漸次敍用於十年之內,而獨此虛錄之科,至於十年禁錮,十年之內,雖或遇大霈之典,如審理疏決時,俱不得蒙恩,豈不冤甚乎?流放竄殛,雖三代盛時,亦有之,而禁錮之法,創在末世。況此一二石虛錄者,亦至十年禁錮?夫四十强而仕,五十服官政,古禮則然,而若或偶罥此律,則四十者至五十,五十者至六十,雖是抱才之人,何能及時展布?至於六十之人,罹此罪,則便至七十,七十稀年,非人人所得,人壽幾何,而能復立朝乎?其爲苛刻,甚於秦法,似當有參酌變通之道。臣嘗慨然於此,今承下詢,敢此仰達矣。校理金興慶曰,大臣諸臣,皆已陳達,別無所達之意,而十年禁錮之律,終涉至重,隨其石數之多寡,參以情犯之輕重,分等定律,似宜矣。上曰,當初以終身禁錮定式,中間改以十年爲限矣。鎭厚曰,小臣陳達時,則以終身禁錮,定式矣,中間改以十年爲限矣。上曰,諸臣所見如此,而不可猝然變改,更加商議稟定,可也。又所啓,此乃咸鏡監司鄭澔留待引見所達,而北路邊將邊倅,不勤把守,致有犯越者,因事發覺,則無論彼國知與不知,竝與犯民,一體梟示,設機捕捉,知幾告官者,邊倅邊將,則不但加資,兼以實職除授,邊民告者,則與捕賊同賞。加資後,又以米布優數題給事,令廟堂稟處矣。鄭澔之言以爲,我國允無詗察勘罪之擧故,邊民,不知其爲應死之律云,而此則似不知朝家已有事目也。邊將不能摘發者,現捉於兵使,極邊充軍如有知情之事則犯人一體梟示,犯越進告人,良人陞堂上,堂上陞嘉善,公私賤,贖良,犯人財物,竝爲許給矣。邊將不能嚴禁,其罪固重,而若不分知情與否,一切論以一罪,則未免太重,且告者,陞資贖良,竝給犯人財産,則論賞不爲不厚,若無事時,以除職給米布,有若懸購之爲,則亦似至當。事目立法旣嚴,自本道若以此申明,則足以禁奸,今不必更爲增律,只以前事目申嚴之意,分付似宜矣。上曰,鄭澔下去時,如是陳達,而前事目,旣已酌定,似無加於此者。以前事目申明之意,分付,可也。以上備局謄錄
司饔院官員,以都提調意啓曰,分院進上沙器,例於六月內畢燔,而運來京中,該掌郞廳,例爲入直看檢,洗淨進上矣。監燔官尹爾楫,昨日政,移拜義盈庫直長,沙器未收納前,該郞遞易,殊甚難便,依前例本院直長,換差,何如?傳曰,允。以上吏曹謄錄
入侍時,行吏曹判書李濡所啓,臣頃聞社稷參奉逢賊被傷之說,未得其詳矣。今因將事社稷,詳問逢賊參奉任謜之言,則渠之入直時,夜將三更,有刃持斧而入,適値睡覺。且當月白,見其形迹,赤身起立,與之相抗之時,一臂爲賊斧所傷,全不運用,以一手奪其斧,賊遂退走。因此幸得免死,急招守門部將及守僕輩,點考入直軍士,則其中一名,果是月下所見之賊,而乃〈?〉門軍士,故結縛拘留,欲送捕廳,與部將,搆出報狀於大廳之時,後面忽有大聲,有若砲響,參奉·部將,驚怖惶㤼,蒼黃奔避於閭家,聚得洞內之人,人來搜見,則已無蹤跡,只以縛置者一人,送于捕廳,卽爲取服,而其招辭以爲,參奉累次除下之故,含嫌欲殺云云。其言似有隱情,必是偸出祭器等物之計,而因參奉之睡覺,欲害而不得售矣。社增至敬之地,守直之官,逢賊,幾死得免,此實莫大之變,不可不嚴覈。竝其同黨,捕得正法,而日子已久,不無疏緩之慮云。以此各別申飭該廳,何如?兵曹判書尹世紀曰,臣於翌朝,卽聞此變,招致本廳部將輩,以各別跟捕之意,分付矣。自本署,罪人斯得,旣已得情,而蓋慮急速嚴究,徑先致斃,姑不爲嚴加刑杖,徐徐推覈,究得其儻,以此趑趄遲延云,臣亦以爲然矣。今聞其儻,尙未現捉云,以多般詗察,期於必捕之意,分付捕廳,宜矣。上曰,依爲之。以上左捕廳謄錄
兵曹判書尹世紀所啓,近來武弁中,可用者絶少,各軍門中軍,多未差出。臣營別將趙爾重,除授驪州牧使後,不但渠以依例當遞之意,累咨呈狀,外議皆以爲見遞,屬耳復除此邑,事體不當云,下詢大臣後,似當有變通之道矣。上曰,纔因吏判所達,已令勿遞赴任矣。吏曹判書李濡曰,驪州以蕩敗之邑,無以收拾,宋廷奎,治效頗著,移授濟州牧使,趙爾重,曾任驪州,未滿數月,至今稱其善治,故以此擇送,而渠以再任交代等事爲嫌,援據前例而呈狀,其所爲嫌,揆以法典,別無所據,日昨陳達,才有勿遞赴任之命矣。今因大臣送言,有此改差之請,再任交代等事,固無可論,而若以軍門任事爲重,則大體亦無不可矣。左議政李畬曰,爾重,曾任驪州,未滿二旬,而治績已著,吏曹復以此人擬除,則聞驪民,無不聳動矣。今日入來賓廳後,郞廳,來傳首相之意,以爲爾重,爲交代官之交代,曾前閫帥·方伯,亦以此許遞,而今必令爾重赴任,似未妥當。卽今諸軍門中軍之任,幾盡作窠,而無以塡差,此亦可慮,爾重,變通改差云。爾重,前雖暫爲驪牧,僅過半月,到今雖再任,文簿凡事,似無妨礙之弊,而軍門事則實爲苟簡,不可不慮矣。上曰,再任交代事,不必嫌礙,而軍門事勢如此,則改差,可也。又所啓,禁軍乃是挾輦扈駕之軍,而所騎馬匹,極爲疲殘。頃日擧動時,自上所俯燭也,不但所見可駭,脫有緩急,顚仆可慮。濟州馬分養馬上來分給之際,自上御覽賜與後,禁軍所授官馬,先爲擇給各軍門,與帖子馬方許,何如?上曰,禁軍馬,先爲受出,可也。以上兵曹謄錄
兵批,以尹埠爲景福宮假衛將,安斗齡爲內禁衛將,李世澤爲司禦,李鐵徵爲新防仇非萬戶,金嗣胤爲同知,金錫命爲同知。
吏批,以李裕民爲掌令,柳光廷爲禁府都事,朴鳳㱓爲正言,李夏源爲文學,李世最爲兵曹正郞,金浣爲工曹正郞,明廷耉爲禮曹正郞,黃鎭爲通川郡守,李翊文爲司饔奉事,李世載爲都承旨。吏曹政軸
上在昌德宮。停常參·經筵。
下直,平安都事宋道涵。
司果李後勉·崔世珪,加資肅拜。
東平尉鄭載崙上疏。大槪,乞收勿罷之命,俾無罪同罰異事。入啓。答曰,省疏具悉。卿其勿辭,安心行公。
領議政申琓十五度呈辭。入啓。傳曰,安心調理。
右承旨洪璛再度呈辭,入啓。遞差。
正言金萬謹啓曰,臣於日昨,迫於嚴召,冒當兩司之處置,卽伏見長僚避辭,則乃以旣示貶意,不置落科,譏臣處置之乖當,臣於此,不勝訝惑。夫尹憲柱之徑先獨啓,固自有顚錯之失,費辭分疏,亦不免支蔓之歸,而長僚,操切太急,凌轢轉深,至以欺罔二字,一筆句斷,直驅之於人臣極罪,殊欠同朝相敬之風,其可謂稱停其辭乎?然而當初爭執,不無所據,則揆以體例,不可輕遞,故臣果略示權度於請出之中,此固臺閣恒有之規,非臣所自創爲也。今長僚,以此引避,顯加譏斥,臣何敢晏然於職次乎?請命遞斥臣職。答曰,勿辭,退待物論。
府前啓,請炤兄弟絶島定配事。請還收禁衛營所屬所安島宮家折受之命事,請自今以後,內間所需凡物,必先分付喉司,奉旨擧行事,定式施行事。請全城君混遠竄事。請前濟州牧使李喜泰,拿問考律勘罪事。請還收延齡君昍宗親府有司堂上之任事。請泰安大小山舊牧場還給民人事。入啓。答曰,勿煩。
傳,前輔德李彦經·尹憲柱敍用。
謝恩,右承旨李震壽,左副承旨黃一夏,右副承旨申銋。
司諫金相稷啓曰,昨日長僚,以日昨處置措語之未安,引避退待,卽者同僚,亦以此自列,臣當處置,而臣於此,有不敢可否者。前冬兩諫臣之引避,初不過體例間微事,且其避語,各自有執,故臣於其時,只據其避辭,而竝請出仕矣。厥後長僚之疏復出,而事端轉加,聖批且嚴,臣亦因此,別避見遞,而至被偏護之斥,則今於關係玆事是非,決不可晏然更爲參涉於其間。請命遞斥臣職。答曰,勿辭,退待物論。
謝恩,輔德李彦經。
吏曹參判李健命,牌不進。
氷庫別檢邊佾,童子祈雨所內摘奸時,無緣不進,依承傳罷職。春坊朝報
有政。
吏批啓曰,輔德有闕之代,變通差出事,命下矣,無故可擬之人絶乏,外任及奉命在外未還者,不至擬望,無有禁直變通之實效,雖有才已本職坐罷者二人,而直爲請敍,亦有所不敢,何以爲之?敢稟。傳曰,敍用。
吏批,以申漢章爲驪州牧使,朴弼揆爲盈德縣令,李箕洪爲執義,兪集一爲刑曹參判,李時煌爲繕工假監役,徐文裕爲同敦寧,呂必重爲直講,金宗所爲敦寧判官,李肇源爲戶曹佐郞,李廷濟爲兵曹佐郞,金希魯爲氷庫別檢,李彦經爲輔德,金宇杭爲戶曹參判,姜銑爲兼同義禁,成均博士單洪夏濟。吏曹政軸
上在昌德宮。停常參·經筵。
夜一更,月入太微垣端門內。
領議政申琓十六度呈辭。入啓。傳曰,安心調理。
吏曹參判李健命初度呈辭。入啓。遞差。
傳曰,明日晝講爲之。
傳曰,景福宮池邊,童子祈雨,當止今日,不待明日,祈雨祭連次設行事,分付該曹。
政院啓曰,守令末署經者,至於四人之多,且諫院多官,引避經宿,尙未處置。憲府,除在外外,呈告未肅拜人員,竝卽牌招,使之署經,仍爲處置,何如?傳曰,允。
假注書宋思翊改,代以尹植爲假注書。
開城留守書目,令月初四日,得雨一鋤許,累月亢旱之餘,得此甘霔,雖甚不足,而焦枯各穀,庶有一分回蘇之望,亦爲多幸事。
刑曹判書李益壽辭職上疏。入啓。答曰,省疏具悉。頃年卿疏,非出阿好,須勿過嫌,速出行公。
謝恩,掌令李裕民。
禁府,姜世輔拿囚,啓。
政院啓曰,戶曹判書洪受瀗,連呈辭疏,久不行公,本曹事務積滯,委屬可慮,卽爲牌招察任,何如?傳曰,允。
禮曹啓曰,命下矣。九次祈雨祭,欲於明日啓稟矣,卽者有不待明日,連次設行之特敎,以次第言之,則似當設行於宗廟,而前後行祭竝親禱,旣已三次,一向瀆告,有所未安。其餘諸處,行祭二三次,而唯龍山楮子島,只行一次,不卜日,來初十日,更遣重臣,設行於龍山江楮子島,而閉南門,開北門,遷市等事,亦自其日擧行,土龍祭,亦爲擇日設行事,知委各該司,何如?傳曰,依啓。丁亥年,仍旱災太甚,慕華館·慶會樓·春塘臺池邊童子祈雨連次設行,考例擧行,而土龍祭,九次後更稟爲之。又啓曰,命下矣。春塘臺池邊童子祈雨,亦於初十日爲始,三日而止事,知委各該司之意,敢啓。傳曰,知道。
江原監司書目,莫重考課之政,不敢苟當,請令道臣,依定制擧行事,上疏上送事。啓。答曰,省疏具悉。卿其勿辭擧行。
忠淸監司李濟上疏。大槪,猥陳私悃,乞蒙恩許,便道歷省父母墳事。入啓。答曰,省疏具悉。卿其依疏辭歷省焉。
謝恩,副修撰李晩堅。
府啓,請還收炤兄弟放歸田里之命。請還收禁衛營所屬所安島宮家折受之命,請自今以後,內間所需凡物,必先分付喉司,奉旨擧行事,定式施行。請全城君混遠竄。請前濟州牧使李善泰拿問考律勘罪。請還收二王子延齡君昍宗親府有司堂上之任,以重喪制,以存禮俗。請奉安大小山舊牧場,依日昨臺啓兩處民田還給之命,一體出給,以慰民情。措語見上竝引嫌而退,處置措語,元非深斥,以此引嫌,殊涉太過,略加權度,不妨臺例,僚席引避,何必深嫌?玆事是非,初旣參涉,不欲可否,其勢固然。請大司諫李善茂,正言金萬謹,司諫金相稷竝命出仕。新除授執義李箕洪,時在忠淸道延豐地,司諫院獻納李海朝,時在京畿果川地,請竝斯速乘馹上來事,下諭。答曰,不允。處置事,及下諭事,依啓。以上春坊朝報
上在昌德宮。停常參,只晝講。
夜一更,白雲一道,起自艮方,直指巽方,長竟天,廣尺許,良久乃滅。
領議政申琓十七度呈辭。入啓。傳曰,安心調理。
政院啓曰,刑曹判書之久不行公,訟獄重地,事務多滯,判書李益壽,昨承疏批之後,今又尋單,無意出仕,卽爲牌招察任,何如?傳曰,允。
左參贊趙相愚辭職上疏。人啓。答曰,省疏具悉。卿其勿辭,從速察職。
都承旨李世載上疏。大槪,喉司長席,已非如臣庸陋者所可堪承,而且臣喪慽之餘,重傷毒暑,許多危惡之症,無路供仕之望,玆敢疾聲哀籲於宸嚴之下,伏乞聖慈,特垂諒察,亟遞臣職名,使官方無至墜損,殘喘得以少延事。入啓。答曰,省疏具悉。卿其勿辭,從速察職。
晝講入侍,知事李濡,特進官沈枰,承旨黃一夏,玉堂金興慶·李晩堅,假注書尹植,兼春秋洪大猷,史官李縡,武臣李暉。
刑曹參判兪集一上疏。大槪,臣於秋曹,屢試蔑效,今不可虛畀尸素,重速譏議,且有難安情勢,玆敢露章自列,伏乞聖明,亟遞臣職,仍治臣罪事。入啓。答曰,省疏具悉。卿其勿辭察職。
今日晝講時,視事縕繹間,頉稟事,榻前定奪。
傳曰,今番楮子島龍山江祈雨祭祭文,親製以下,知悉。
晝講時,知事李濡所啓,近日旱炎愈熾,雨意愈邈,農事之大歉,判矣。國計民憂,實爲罔涯,爲今之道,上下凡百需用,務從節省,庶可爲一分之益,故頃已陳達此意矣。我國習俗,最多糜費於酒食之資,閭巷愚民,尤無遠慮,徒取目前之醉飽,誠宜嚴加禁斷,而雖是凶歲,賣酒資生者有之,買飮救飢者有之,此則不可一切混禁,反貽騷擾之弊,而至於設饌浪費,可已而不已者,所當嚴禁。且外方守令,隨事減損之外,使行騶從供億之需,亦爲從略除弊,則其於前頭救民之方,必不無少補,法司及各道監司處,竝爲各別申飭,何如?上曰,酒禁貽弊之說誠然,嚴加申飭則似勝矣。依所達爲之,可也。以上春坊朝報
又所啓,臣待罪守禦使之任,旣已略知山城利病,多有不可不變通者矣。軍制則方自釐正廳講定,而當初爲保障重地,募民入居,或以有罪徙邊者實之,今至年久,殆近千戶,而元無農作之事,專仰糶糴之穀,多食不納,積年逋欠,終歸於蕩滌,軍餉之缺少,蓋由於此,而每於所屬各邑之民,移轉輸納之際,亦多幻弄侵害之端,此皆無他生理之故,而各邑之民,疾視山城之兵者,亦以此也。古者屯田之法,乃於興師守邊之時,得閑曠之地,使軍卒耕穫,以繼糧餉,如趙充國·諸葛亮事是也。今之所謂屯田,平常之時,設置於各處,差送別將,收稅於耕作之民,以補軍需,而太半歸於別將之私橐,其間貽弊招怨者,亦非一二,實有違於屯田之制也。本廳屯田之在於外方者,若移設於山城之下,使城內之民,出入作農,深有資生之道,亦令本府,檢飭勸課,則必有着實之效,論其彼此得失,不啻懸絶,其所救弊之策,此爲最緊。李濟爲廣州府尹時,疏陳栗木亭設倉一款,自廟堂覆啓許施,臣已依此,移設松坡倉於栗木亭,而兼且備置田畓若干石,以爲漸次成就之計矣。第念移此之擧,殊涉便好,而如此等事,若或專委於募屬輩,則未必其善爲,亦不無人言,屯田所在地方官處分付,從公發賣,捧價上送後,使廣州府主管,指揮措置,則似爲得宜,故敢達。上曰,所達似好矣。依爲之,可也。以上備局謄錄
上在昌德宮。停常參·經筵。
自辰時,至未時申時,日暈。
領議政申琓十八度呈辭。入啓。傳曰,安心調理。
都承旨李世載初度呈辭。以祈雨祭齋戒,留政院。
傳曰,史官二員待命,騎馬大匹立之,祈雨祭所內摘奸。
備忘記,卿之頃年一箚,予以爲不是,而蓋其本心,出於過慮,斷斷無他也。臺臣不諒,至以護逆等語,勤加於大臣,豈非未安之甚者乎?卿因此難安,竟歸田園,缺然思想,愈久愈深,玆遣史官,渙然開釋,宜速就道,以副至意事,遣史官傳諭于崔判府事。春坊朝報
上在昌德宮。停常參·經筵。
下直,晉州牧使洪景濂。
領議政申琓十九度呈辭。入啓。傳曰,安心調理。
都承旨李世載初度呈辭。入啓。傳曰,還出給。
右副承旨申銋辭職上疏。入啓。遞差。
吏曹參議朴權上疏。大槪,臣於嶺南守令被罪事,有不可獨免者。乞削臣職,仍正臣罪,以嚴國法,以安私分事。入啓。答曰,省疏具悉。爾其勿辭察職。
司書李相周辭職上疏。入啓。答曰,省疏具悉。爾其勿辭,調理察職。
工曹參判柳之發上疏。大槪,臣有冒法難贖之罪,不可晏然在職,玆敢露章自劾。伏乞聖慈,亟削臣職,仍勘臣罪,以肅朝綱,以安賤分事。入啓。答曰,省疏具悉。卿其勿辭察職。
禁府都事尹志源,前北兵使李弘述拿來。
禁府,李弘述·柳必興拿囚。啓。
謝恩,文學李夏源。
京畿監司書目,果川呈,以同義禁姜銑,病重,上去不得事。啓。傳曰,卿其勿辭,調理上來事,回諭。又書目,道內各邑,去五月二十七日,下雨,而多少不適,或得犁許,或得鋤許,或浥塵而止,田穀之枯損處,庶有回蘇之望,而畓庫段,炎土旋乾,龜拆碩處,未及潤濕,前頭民事,極爲可慮事。
持平李東彦啓曰,頃當再次疏決之日,臣與大司諫李喜茂,同坐臺廳,喜茂,出示新啓草,其一,卽泰安·唐津古牧場還給民人事也。臣以爲此事,兩邑民人等,連續狀訴於本府,本府亦欲論啓,而未及云爾,則喜茂,求見其狀草二件,仍言果符所聞云,而兩狀中所謂泰安事,卽南面舊牧場也。臣則竊意,諫長之啓,只爲南面牧場而已,曾不料此外他場,同在竝論中,不復疑問于諫長矣。旣已論啓蒙允之後,一日茶坐時,洪州,泰安民人等,以泰安大小山舊牧場事,呈狀本府,臣或慮其諫長,論啓諸處外,別有此見奪之處,意以爲,彼此之事,事端一般,則竝許予民,允合一視之道,故撮其狀辭,考其文案,卽爲論啓矣。今聞物議,則皆以爲,湖西舊牧場事,前日筵臣之陳達,旣皆竝諸處而混論,今此諫長之啓,意亦已通彼此而請給,則旣蒙頷可之後,兩處舊場,擧皆均入於還給之中,而鄕曲殘珉,不及聞筵話與朝奇,謬擧狀於已許之後,則憲司,固當明言其已得上旨,題退其狀,而不復審察,率爾論啓,致令一串之事,岐而爲二,別生贅疣,惹一節拍云,臣於此,不勝瞿然。臣若早諦諫長之啓,竝擧而無別,湖民之訴,不知而後時,則顧何必派分一事,扮作兩件,以至煩浼天聽乎?祗緣臣昏瞀顚錯,初不知一郡中二舊場之已竝入於諫長論啓中,而一體蒙兪,誤以一圈事,別爲兩段,矇然陳啓,知拂聖聰,而未卽覽得,浪事爭執。臣之論事不審之失,於此著矣,決不敢晏然仍據於臺次,請命遞斥臣職。答曰,勿辭,退待物論。
臨昌君焜上疏。大槪,臣頃遭臺評,方深悚慄,過蒙洪造,終免譴何?震惕惶感,無所容措。今於憲臣之疏,有不敢自安者,玆敢盡暴委折,以備恕察,伏乞聖慈,亟治臣罪,以安微分事。入啓。答曰,省疏具悉。卿無所嫌,安心勿待罪。
傳曰,史官一員待命,春塘臺童子祈雨所內摘奸。
吏曹啓曰,承旨有闕,政事,取稟。傳曰,明日爲之。
假注書申書啓,臣承命馳往于衿川紫霞洞行判府事崔錫鼎所住處,傳諭聖旨,則以爲,情地悶蹙,蹤跡危臲,屛伏田間,棲息隨分,不敢自進於輦下,無復齒列於平人矣。乃於意象之外,史官遠辱,另降溫諭,察愚臣本情之無他,明臺疏罪名之橫加,夬示開釋之旨,申以思想之敎,臣誠感激震惶,心神惝怳,奉讀未畢,不覺涕泗之交迸也。以臣所遭,蒙此格外之殊遇,揆以分義,非不欲進詣天陛,叩謝恩命,少伸臣子之忱,而顧惟拘馬賤疾,積久沈淹,委頓牀席,與死爲隣,無以自力於趨造,逋慢之罪,實所難逭,瞻望雲天,祗增隕越,當以一疏,仰暴衷懇,以請鈇鉞之誅云矣,敢啓。傳曰,知道。
咸鏡監司書目,安邊呈,以掌令吳羽進辭職上疏上送事。啓。答曰,省疏具悉。爾其勿辭,上來察職。
京畿監司書目,果川呈,以獻納李海朝辭職上疏上送事。啓。答曰,省疏具悉。爾其勿辭,上來察職。以上春坊朝報
司饔院官員,以都提調提調意啓曰,分院燔造沙器,例於本月初旬前,船運下來,而船隻,分付京畿監營捉送矣,稱以因本道啓下備局覆啓,沙器柴木等物,皆以站船輸運事定奪,尙不擧行。站船往來,元無期限早晩,而本院沙器,則畢役後輸運進上,自有定限,有難等待站船來泊。今年則姑爲依前,令京畿監營,及時捉送船隻俾無遲滯之患,明年則令戶曹,分付站船,六月十月內,於初旬回泊,俾無沙器輸運遲滯之患,宜當。戶曹及畿營,以此意分付,何如?傳曰,允。以上戶曹謄錄
政院啓曰,春塘臺池邊童子,蜴祈雨所獻官監察送言,日暮姑罷之後,獻官·監察,當留宿闕內,而童子一百名,出送闕外,則殊無致齋本意,以此意微稟分付爲言矣。招問禮曹該吏,則以爲,取考丁亥年前例,旣無可據之文,日勢已暮,闕門未閉之前,勢未及草記稟定云。獻官旣已齋宿於靑陽門外,則童子,不當散處於闕外閭閻,竝於憲官齋宿之處,限祈雨間留宿,似爲合宜。以此分付之意,敢啓。傳曰,知道。以上禮曹謄錄
上在昌德宮。停常參·經筵。
領議政申琓二十度呈辭。入啓。傳曰,安心調理。
大司諫李喜茂初度呈辭,入啓。給由。
傳曰,忠淸監司李濟,留待引見。
府啓,請還收炤兄弟放歸田里之命。請還收禁衛營所屬所安島宮家折受之命,自今以後,內間所需凡物,必先分付喉司,奉旨擧行事,定式施行。請全城君混遠竄。請前濟州牧使李喜泰拿問考律勘罪。請還收二王子延齡君昍宗親府有司堂上之任,以重喪制,以存禮俗。措語見上引嫌而退。只據民狀,率爾論啓,不審之失,在所難免。請持平李東彦遞差。答曰,不允。處置事,依啓。前啓泰安縣大小山舊牧場還給民人事,停啓。
咸鏡監司書目,安邊呈,以掌令吳羽進辭職上疏上送事。啓。答曰,省疏具悉。爾其勿辭,從速上來察職。
京畿監司書目,果川呈,以獻納李海朝辭職上疏上送事。啓。答曰,省疏具悉。爾其勿辭,從速上來察職。
都承旨李世載上疏。大槪,長單還給之命,出於意外,臣誠驚惶,不知置身之所,卽當趨謝恩命以伸分義,而顧臣病狀,決無强起行公之望,不避瀆擾之誅,更暴病重實狀。伏乞聖慈,亟許鐫遞職名,俾尋生路事。入啓。傳曰,陳疏後旋卽呈辭,呈辭還給之後,又爲陳疏,事甚未安。此上疏,還出給。
左副承旨尹弘离上疏。大槪,臣負罪甚重,坐罷,惶悚縮伏之中,敍命繼下,恩除隨加,榮寵旣極,廉隅還輕,黽勉承召,趨詣闕外,而顧臣情迹,有不可復齒仕路者,玆敢冒陳其顚末,仰暴於天日之下。伏乞聖慈,俯諒危悃,亟令刋去臣名於朝籍,以謝臺議,以安賤分事。入啓。答曰,省疏具悉。意外侵斥,不必深嫌,爾其勿辭,從速察職。
京畿監司書目,楊州呈,以司直兪得一辭職上疏上送事。啓。答曰,省疏具悉卿懇。卿之剛果,予所詳知,今玆臺論,決非實狀,安心勿辭,上來行公。又書目,高陽呈,以同副承旨李晩成辭職上疏上送事。啓。答曰,省疏具悉。爾其勿辭,上來察職。
忠淸監司李濟留待引見時所啓,臣曾經兩處守令,熟知山訟之弊,而今聞湖西山訟最多云,故敢以常欲稟定者陳達。曾前則山訟步數,一從法典,而因受敎,以龍虎內養山處,爲限定式矣。又有內龍虎養山處,若過闊大者,訟官臨時參酌決定之敎,故欲禁者,務在廣占,爭訟之端,因此紛紜,而訟官,亦無定規,不遵葬山有限,而禁斷過遠,則其弊有不可勝言。臣意則若以法典所載,完定步數,參量受敎中所定之限,明白定式,則訟官可以遵守,而爭端亦當少息。且士夫求山者,例皆置塚,或稱兒葬,或稱置標,本非法文所載,而訟官,或以置標爲主,而許禁他葬,或以置標不足憑信,而不許聽理。蓋置標立案者,與未葬者相爭,則置標者,固當爲主,而若旣入葬,則葬者似當爲主,此亦不可無一定之規。此兩款,宜令該曹稟旨定式,使訟官有所遵行矣。上曰,令該曹稟處,可也。以上春坊朝報
傳曰,今日春塘臺蜥蜴童子祈雨所摘奸,則着笠帽下人,至於五人之多,事甚可駭,令該曹推治。以上刑曹謄錄
有政。吏批,以李健命爲右尹,崔昌大爲吏曹佐郞,金宇杭爲吏曹參判,郭始徵爲王子師傅,李喜聃爲禁府都事,梁益祉爲禁府都事。待敎單李縡,尹澤爲工曹正郞。吏曹政軸
上在昌德宮。停常參·經筵。
大司諫李喜茂再度呈辭。入啓。加給由。
吏曹啓曰,臺諫有闕,政事,取稟。傳曰,當日爲之。
政院啓曰,來十五日,儒生殿講日次,取稟。傳曰,爲之。
又啓曰,京兆長官,引入累朔,連呈辭疏,無意行公,事務多滯,委屬可慮。判尹徐宗泰,卽爲牌招察任,何如?傳曰,允。又啓曰,刑曹久無長官,獄訟事務之多滯,未有甚於近日,佐貳之官,除授多日,亦不出肅,俱甚未安。判書李益壽,參判兪集一,竝卽牌招,使之察任,何如?傳曰,允。
吏曹,奉常正成虎臣,身死,曾經臺侍。啓。別致賻。
領議政申琓二十一度呈辭。入啓。傳曰,安心調理。
謝恩,刑曹參判兪集一。
判尹徐宗泰,牌不進後,上疏。大槪,頭痛彌旬苦劇,昏昏不省,終不能趨承召命,頃日嚴敎之後,罪戾疊積至此,實合萬死。且於日昨憲臣之疏,營護之斥,尤無冒進之理,不得供職,亶由濱死,此姑不可言。伏乞亟令削臣本兼職名,仍治臣罪,俾得安意就盡事。入啓。答曰,省疏具悉。人臣立朝事君,身非已有,盡瘁之義,在平時尙然。矧伊多艱,比來朝臣,或退臥鄕莊,或托疾不起,警責屬加,略不動念,殆同皇朝末年之氣象,予之慨歎,固已久矣。卿其念君臣之大義,痛革舊習,共濟國事。
府啓,請還收炤兄弟放歸田里之命。請還收禁衛營所屬所安島宮家折受之命。請全城君混遠竄。請前濟州牧使李喜泰拿問考律勘罪。請還收二王子延齡君昍宗親府有司堂上之任,以重喪制,以厚禮俗。措語見上答曰,勿煩。以上春坊朝報
有政。吏批,以任敾爲戶曹佐郞,趙道彬爲兼漢學敎授,趙泰億爲持平。吏曹政
上在昌德宮。停常參·經筵。
傳曰,九次祈雨祭獻官以下,及春塘臺池邊蜥蜴童子祈雨獻官,竝書啓。
大司諫李喜茂三度呈辭。入啓。遞差,
校理李觀命初度呈辭。入啓。給由。
領議政申琓二十二度呈辭。入啓。傳曰,遣承旨敦諭。
備忘記,龍山江楮子島九次祈雨祭獻官東平尉鄭載崙,判書閔鎭厚,各熟馬一匹,春塘臺池邊蜥蝎童子祈雨獻官同知中樞府事金錫命,半熟馬一匹,典祀官兼大祝佐郞洪泳,直講尹天成,各兒馬一匹,監察以下諸執事,各上弦弓一張賜給。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請全城君混遠竄,請前濟州牧使李喜泰拿問考律勘罪。請還收二王子延齡君昍宗親府有司堂上之任,以重喪制,以存禮俗。措語見上答曰,勿煩。
吏曹啓曰,臺諫有闕,政事,取稟。傳曰,明日爲之。
右尹李健命上疏。大槪,京兆新命,遽及於縮伏俟罪之中,感激惶惕,固當趨承之不暇,而顧臣負犯甚重,罪名未勘,決無顔面更廁周行。伏乞聖慈,亟削臣職,仍勘臣罪,以肅朝綱以安私分事。入啓。答曰,省疏具悉。卿其勿辭察職。
禮曹,謝恩兼陳奏使拜表吉日,來八月初十日,方物封裹,同月初七日推擇。啓。
京畿監司書目,果川呈,以同義禁姜銑辭職上疏上送事。啓。傳曰,還出給。以上春坊朝報
禮曹啓曰,曾因本曹草記,有土龍祭九次後,更稟爲之之命矣,日間雨澤頗洽,土龍祭,姑勿設行,更觀前頭形勢而稟處,何如?傳曰,允。以上禮曹謄錄
上在昌德宮。停常參·經筵。
右副承旨黃一夏書啓,臣敬奉聖旨,敦諭于領議政申琓處,則以爲,臣之疾病,已至於不可爲之境,日夜之所祈祝者,惟在於聖明,下諒血懇,卽賜遞改矣。不料今日,又有近侍敦諭之擧,臣於垂死病中,雖不能起動,以首頓地,不覺涕泗之交零也。臣之前後辭單,備悉病狀,而以其尙稽一死之故,聖明猶不知臣病之至此,又勤此敎也。臣之情迹之不安,非特一時臺疏。粤自前秋,以至今日,腹背受敵,拳踢交沓,臣之不容於世,久矣。雖欲貪寵苟蹲,有不可得,而聖明雖欲矜憐扶持,亦不可得也。況今疾病,出於人非鬼責之餘,轉輾沈痼,已至於難救之境,泄瀉最急於耗損眞元,而下關不能收拾,喉痺必散於重病末梢,而浮爛不得呑咽,精神氣力,無復一分餘地,昏仆牀席,卽一未冷之屍,自力强起,望絶已久。雖欲暫時扶坐,叩謝恩命,無路運身,伏地涕泣,惟俟命盡之期云矣,敢啓。傳曰,知道。
政院啓曰,卽者,吏曹郞廳來言,今日爲政事命下,而判書李濡,參議朴權,俱以病不來,參判金宇杭,未肅拜,不得開政云。判書李濡,參判金宇杭,參議朴權,竝卽牌招開政,何如?傳曰,允。
又啓曰,明日,仁政殿儒生殿講時,命官,何大臣進去乎?敢稟。傳曰,左相進去。
明日,仁政殿儒生殿講時,考官二,李濡·兪集一,參考官四,朴權·金弘楨·南就明·洪泳。
禁府啓目,前北兵使李弘述,慶興府使柳必興等元情云云,李弘述,泛稱遲晩,柳必興段,承服不冬,竝只刑推得情,何如?啓。今姑放送,一體議處。又啓目,前縣監朴泰遠元情云云,承服不冬,刑推得情,何如?啓,除刑推議處。
禮曹啓曰,閉南門·開北門·遷市等事,蓋出於悶旱禳災,靡不用極之道,而其間,亦不無多少弊端矣。卽今,霖雨如此,祈禱之擧,皆已停罷,則此事復舊,不必遲待秋節,而取考前例,亦無明白可據。自今日,開南門·閉北門·還市之意,分付,何如?傳曰,允。
校理李觀命,再度呈辭。入啓。加給由。
謝恩,吏曹參判金宇杭。
左議政李畬箚子。大槪,冒陳病狀,乞賜鐫改,兼申蕘說,以備採納事。入啓。答曰,省箚具悉卿懇。有疾未參,何至引咎?陳戒之辭,出於忠愛之丹忱,令人感歎,可不加意焉。卿其安心勿辭,卽起視事,用副至望。仍傳曰,遣史官傳諭。
領議政申琓箚子。大槪,濱死危喘,謾辱恩諭,乞削職名,仍請勘罪事。入啓。答曰,省箚具悉卿懇。至意屢宣於箚單之批矣。更何多誥?箚末引罪,尤涉太過,卿其安心勿辭,亦勿待罪,速出視事,毋孤如渴之望。仍傳曰,遣史官傳諭。
判府事崔錫鼎上疏。大槪,恭承恩諭,惶隕罔措,敢申兢感之忱,仍陳情病難進之狀。請伏違慢之誅,封疏直呈事。入啓。答曰,省疏具悉卿懇。才諭予意,復何多誥?卿其安心勿待罪,卽日就途,毋孤至望。仍傳曰,遣史官傳諭。
禮曹判書閔鎭厚上疏。大槪,猥陳血懇,乞收賜馬之命,以重賞典,以安賤分事。入啓。答曰,省疏具悉。卿其勿辭領受焉。
兵曹參議金萬埰上疏。大槪,臣於今日軍號書啓之際,有昏謬不審之失,請治臣罪事。入啓。答曰,省疏具悉。爾其勿辭察職
左。
上在昌德宮。停常參·經筵。
未時申時,日暈。
以領議政申琓二十三度呈辭,傳于李世載曰,安心調理。
尹弘离啓曰,備邊司郞廳,以大臣意來言,今日賓廳缺而上前開拆相値,不得來會云矣,敢啓。傳曰,知道。
黃一夏,以兵曹言啓曰,當日,正兵李震英稱名人,自宣仁門入來,差備門外擊錚,極爲駭愕,令攸司,囚禁治罪。同門守門將金致煥,常時不能禁斷雜人,以致闌入,亦難免其責,推考,何如?傳曰,允。以上燼餘移謄
今日,殿講時,生員李鳳陽·進士具萬禧·幼學金萬亨,易通,幼學吉景祖,易粗,幼學□□□論粗。
備忘記,居首生員李鳳陽,進士具萬禧,幼學金萬亨,各給二分。
校理李觀命,三度呈辭。入啓。遞差。
全羅監司書目,敢陳區區私懇,祈蒙矜許事,上疏上送事。啓。答曰,省疏具悉。疏末引□□係大段,卿其勿辭,抑情察職。以上春坊朝報郞廳李聖運校。郞廳愼爾復書。
流,至於士大夫有形勢者,輒多漏綱,識者之寒心,固已久矣。左承旨金德基,前持平韓永徽,卽其尤甚貪黷,合被重究者也。德基,累典郡府,到處貪濁,姑就其中一二事言之,其在金山也,稱以送饋親庭,米帒中,潛納孔方,每月數次,厥數幾何?分繭官婢,親自收絲,課督甚嚴,鄙瑣莫甚。其在東萊也,馱送麯子於在京家屬,麯樣甚厚,其重異常,齎來官僕,怪而劈視,每圓各胎入白銀十數片,官僕,盡取其銀,換納他麯,德基,雖知其見賣,不敢徵推,萊府之人,莫不憤其壑慾,而笑其取欺也。至於大段衾子八件製來之說,明白的實,有口皆言。其爲水原府使也,專不治事,惟以剝割爲事,如山城移轉運來之時,及各倉還上分給之際,每石除出數斗,以爲私用,乃以小斗,量給民戶,甚至於親立庫門之外,監掃鼠耗之穀,簸而揚之,作石別置,竟歸私橐,其他種種貪虐之政,有難毛擧。若其按廉畿甸之時,受賕縣邑之說,亦甚狼藉。家業暴富,財産充溢,而外示儉約,欲爲遮掩,至使其老父衣食,殆甚寒士,其爲無狀,不可齒諸人類。韓永徽之通判完山也,貪斂無藝,侵黷多門,害及僧徒,寺刹殆空,多得隱結,以錢代捧,恣意自取,遞歸之後,見覺營門,百般哀乞,僅得彌縫之狀,薦紳之間,孰不知之?當其在任所遭母喪也,久執印信,不卽出送於兼官,日夜經營,無非竊簿書盜財穀之事。所眄官婢,仍作哭婢,隨喪載來,萬目俱駭,南中之人,至今憤罵,萬口一談,皆曰可殺。至於新起大宅,制樣宏侈,其間財力,何莫非出自全州也?如此贓汚無恥之輩,尙無刺擧之論,一任翺翔於侍從之班,其何以厲世而刷俗,使饕餮之流,有所懲戢而畏憚乎?請左承旨金德基,前持平韓永徽,竝命削去仕版。前持平李東彦,卽故牧使世茂之子也。世茂嘗疏救誣告者金煥,爲世所賤惡,假令東彦,果有騂角之美,其不可齒列於士大夫之林也,決矣。當世茂,遘癘身死於坡州官次也,東彦之謗言喧沸,至有人所不忍聞者,自初喪及襄葬凡需,以至墓道石物之價,輒皆巧作名目,勒徵民戶,一境之內,計口捧錢,至有七百兩載來之說。伊時道臣,推詰鄕色,按考籍記,而語於人曰,一喪之費,豈至於此耶?搢紳之間,傳播其說,坡州之人,怨讟徹天,至今欲食其肉,渠亦自知其世累身謗,難容於世。入臺之初,乃作峻激之論,巧爲自掩之計,一以搏擊爲事,言言而沽直,人人而結嫌,欲使擧一世而無敢議己,其心所在,路人皆知。惟其文辯優給,權機捭闔,博論廣說,間有一得,以此或有敢言之稱,而若其心術之陰譎回互,到處綻露,觀其眸子,焉瘦焉瘦?今日仕路,雖曰混淆,決不可使如此之人,苟然充廁於衣冠之列,以貽淸朝之羞。請前持平李東彦,削去仕版。銀臺之職,地望淸切,其不可人人而冒據也,決矣。左副承旨尹弘离,爲人昏庸,百無可取,從前履歷,率多冒濫。昨年特陞,實出意外,近來處事,益多可笑,人之嗤點,愈往愈甚。請左副承旨尹弘离,遞差。掌令李裕民,爲人庸愚,全不解文字,其不能通書札之狀,人皆傳說。臣嘗記乙亥年七夕課製,裕民居首,而伊日場中,倩人作賦,袖手傍觀,矇不知如何語。臣適在傍近,目見其貿貿之狀,先王朝,沈柏,借人之文,至於登第,雖不削科,終身不得淸顯,則今日朝廷,雖曰乏人,豈可使如此昏鈍不文之人,苟然濫廁於臺侍之列乎?請掌令李裕民,遞差。前參議金儁相之頃在刑曹也,私出禁亂於在家之日,多捧贖錢,諉以吾所私得,恣意染指,其數不少,如此不法無恥之人,不可以旣遞其職而置之。請前參議金儁相,罷職不敍。善山府使李相殷,爲人麤鄙,行己賤汚,曾宰南邑,專事貪饕,恣行不法,人之唾罵,固已久矣。徒以諂事權要,驟典嶺南雄邑,除目之下,物情爲駭。請善山府使李相殷,罷職。答曰,不允。
吏曹口傳政事。以李觀命爲吏曹正郞。以上春坊朝報
上在昌德宮。停常參·經筵。
領議政申琓,二十六度呈辭。入啓。傳曰,安心調理。
假注書尹植改,代以黃翼再爲假注書。
春秋館郞廳,以監事意啓曰,今日,翰林取才事,合坐出令,而春秋館堂上,無進參之員,不得開坐。知春秋姜鋧,同春秋尹世紀·金鎭圭,竝卽牌招,使之參坐,何如?傳曰,允。
府啓,請還收炤兄弟,放歸田里之命。請還收禁衛營所屬所安島,宮家折受之命。請全城君焜,遠竄。請前濟州牧使李喜泰,拿問考律勘罪。請還收二王子延齡君昍宗親府有司堂上之任,其時薦望宗臣,及當該捧入承旨,竝命從重推考。請還收智島安置罪人柳命天,放歸田里之命,仍命初勿擧論於赦典。近來贓汚之法,非不申嚴,而臺閣之糾劾,朝家之按治,若非武弁,則率是孱弊之類,至於士大夫有形勢〈之〉者,率多漏網,識者之寒心,固已久矣。左承旨金德基,前持平韓永徽,卽其尤甚貪黷,合被重究者也,德基,屢典郡府,到處饕濁,姑就其中一二事言之,其在金山也。稱以送饋親庭,米帒之中,潛納孔方,每月數次,厥數夥然,分繭官婢,親自收絲,課督甚嚴,鄙瑣莫甚,其在萊府也。馱送麴子於在京家屬,麴樣甚厚,其重異常,齎來官僕,怪而劈視,每圓各胎入白銀十數片,官僕,盡取其銀,換納他麴,德基,雖知見賣,不敢徵推,萊府之人,莫不憤其壑慾,而笑其取欺也,至於大段衾子八件製來之事,明白的實,有口皆言。且以馬屎作甓,以充日用煖㷝之資,柴穀草應捧之物,則以錢代捧矣,炎洲珍貨,逐日貿取,其爲水原府使也。專不治事,惟以剝割爲務,如山城移轉運來之時,各倉還上分給之際,每石除出數斗,以爲私用,乃以小斗,量給民戶,甚至於親立庫門之前,監掃鼠耗之穀,簸而揚之,作石別置,竟歸私橐,至於堤堰水草,使民刈置,竢其乾枯,謂有欠縮,倍徵其價,或勒出民馬,載去京家,衿川所下里大莊新舍,皆其水原時所辦,若其畿甸廉問之日,受賂縣邑之說,亦甚狼藉,家業暴富,財産盈溢。而外示儉約,欲爲遮掩,家庭之間,內行疏忽,傍近之人,或多質言,其爲無狀,不可齒諸人類,韓永徽之通判完山也。貪黷無藝,侵漁多門,害及僧徒,寺刹殆空,多得隱結,捧錢利己,遞歸之後,見覺營門,百般哀乞,僅得彌縫之狀,薦紳之間,孰不知之?民怨孔極,辱及家廟,尙且蹲滯不去,竟至在任遭母喪,苫塊之中,猶執印信,不卽出送於兼官,日夜經營,無非竊簿書資財穀之事,所眄官婢,仍作哭婢,隨喪載來,萬目俱駭,南中之人,至今憤罵,新起大宅,制樣宏侈,所儲南貲,尙今充牣,至於爭數步之地,而失和至親,縱法府之吏,而日索娼物,跡其平生,實是名敎中罪人也。如此贓汚無恥之輩,一任翺翔於法從之班,其何以礪世而刷俗,使饕餮之流,有所懲戢而畏憚乎?請左承旨金德基,前持平韓永徽,削去仕版。前持平李東彦,卽故牧使世茂之子也。世茂,嘗疏救誣告者金煥,爲世賤惡,假令東彦,果有騂角之美,其不可齒列於士大夫之林也,決矣。當世茂遘癘身死於坡州官次也,東彦,旣不能無憾於所自盡之地,自初喪及襄葬凡需,以至墓道石物之價,輒皆巧作名目,勒徵民戶,一境之內,計口捧錢,至有七百兩載來之說。伊時道臣,推詰鄕色,考見籍記,至以手筆抹去神主價三字,臺人語曰,一喪之費,豈至於此耶?搢紳之間,傳播其說,坡州之人,怨讟徹天,渠亦自知其世累身謗,難容於世,入臺之初,乃作峻激之論,巧爲自掩之計,一以搏擊爲事,言言而沽直,人人而結嫌,欲使擧一世爲無敢議已,其心所在,路人皆知,惟其文辨優給,權機捭闔,博論廣說,間有一得,以此或有敢言之稱,而若其心術之陰譎回互,到處綻露,其爲情狀,有不忍正視。今日仕路,雖曰混淆,決不可使如此之人,苟然充廁於衣冠之列,以貽淸朝之羞。請前持平李東彦,削去仕版。銀臺之職,地望淸切,其不可人人而冒據也,決矣。左副承旨尹弘离,爲人昏庸,百無可取,從前履歷,率多冒濫,昨年特陞,實出意外,近來處事,益多可笑,人之嗤點,愈往愈甚。請左副承旨尹弘离,遞差。請掌令李裕民,遞差。請前參議金儁相,罷職不敍。請善山府使李相殷,罷職。措語見上答曰,不允。
春秋館郞廳,以監事意啓曰,翰林被薦人洪禹瑞,不爲應講,故才已啓請推考,更爲累度催促,而終始不進,雖未知情病之果如何,而其在事體,誠極可駭。新進怠慢之習,不可不懲法,洪禹瑞,拿推,何如?傳曰,允。
禁府,洪禹瑞拿囚。啓。以上春坊朝報
備邊司啓曰,刑曹判書李益壽,日昨再批開釋之後,已承牌詣闕,還歸引入,今至累日,尙不行公,事甚未妥。不惟刑獄重地,積滯可慮,北路犯越罪人,不可不趁速勘處。李益壽,卽爲牌招察任,何如?傳曰,允。以上備局謄錄
上在昌德宮。停常參·經筵。
領議政申琓,二十七度呈辭。入啓。傳曰,安心調理。
修撰李㙫再度呈辭。入啓。加給由。
府前啓,請炤兄弟,絶島定配事。請還收禁衛營所屬所安島,宮家折受之命。請內間需用凡物,必分付喉司,奉旨擧行事。請全城君混,遠竄事。請前濟州牧使李喜泰,拿問考律勘罪事。請還收延齡君,宗親府有司堂上之任,其時薦望宗臣,及當該捧入承旨,從重推考事。請還收智島安置罪人柳命天,放歸田里之命。請左承旨金德基,前持平韓永徽削去仕版事。請前持平李東彦,削去仕版事。請左副承旨尹弘离,遞差事。請掌令李裕民,遞差事。請前參議金儁相,罷職不敍事。請善山府使李相殷,罷職事。措語見上入啓。答曰,不允。金德基等三臣,削版之啓,其所臚列罪狀,不啻狼藉,如使臺論實是,則不但止於削版而已。苟或不然,而不復査處,直加汚衊,則豈非受罪者之至冤?而朝家用罰之道,亦不當若是也。竝令禁府,拿囚明覈,尹弘离,不合銀臺之說,已未可曉,而李裕民,劾遞措語,尤不近理,須勿煩論,金儁相事,依啓。
謝恩,兼漢學敎授趙道彬。
正言金萬謹上疏。大槪,敢陳情病難冒之勢,冀蒙恩遞,兼附所懷,以備裁察事。入啓。答曰,省疏具悉。纔於臺批,已諭予意矣。爾其勿辭,從速察職。
吏曹啓曰,守令有闕,政事,取稟。傳曰,明日爲之。以上春坊朝報
上在昌德宮。停常參·經筵。
領議政申琓,二十八度呈辭。入啓。傳曰,安心調理。
副摠管尹以道,初度呈辭。入啓。給由。
修撰李㙫,三度呈辭。入啓。遞差。
忠淸監司書目,牙山縣監李湛,木川縣監趙廷淹,法當相避,令該曹,照例處置事。
下直,驪州牧使申漢章。
刑曹判書李益壽,同敦寧徐文裕,司諫金相稷,正言朴鳳齡辭職上疏,還出給。
傳曰,召對爲之,入侍承旨黃一夏,玉堂趙道彬·李晩堅,假注書黃翼再,兼春秋閔致龍,史官李縡。
持平趙泰億啓曰,臣蒙聖上抆拂之恩,忝朝廷言責之奇,敢將平日慨惋於心者,兼採道路公誦之言,略有所糾劾,思欲律貪饕而礪風敎,以無負一日之責,而言辭拙訥,不能有悅於聖心。昨承聖敎,以金德基三人等削版之啓,疑臣言之或非實際,慮諸人之或有冤狀,至有令禁府拿覈之命,臣不勝瞿然之至。夫三人者之貪汚罪狀,有口皆言,有耳皆聞,特以其出入侍從之班,非比單寒無勢之人,故未有刺擧之論,一陳於黈纊之聽,而臣,年少新進,驟論及此,宜聖上之不之深信,欲令明覈也。噫,彼三人者,謗言之狼藉,聖上豈得聞之哉?臣亦有未盡言者,德基之御史畿甸也,抱川縣監吳斗宬,多有不治之實,抱民,聞有御史之行,相率呼於路傍,至曰不罷吾倅,御史有罪,斗宬,恐其未免,密使衙奴·衙馬,載來六馱,昏夜運送於德基之家,竟得無事之說,抱川之人,孰不言之?臣嘗往來抱川,稔聞其說,本縣官吏中,伊時大同色姓柳者,詳知其事云,今若按問,可得其實。臣方欲以此事,竝與吳斗宬而劾之,姑未及爲之矣。韓永徽,則在完山時,見失其神主,至入於巡營溷舍之中,粉面旁題,箇箇宛然,而稱以家無失主之事,遂爲因仍蹲居之計,近與其堂從,爭地築墻,至於至親不睦,交相謗毁。李東彦,則父且病革,至有思欲一見之語,及其喪也,乃有使官奴,替視飯含之說,坡州之人,言之如此。臣之所聞,非比泛然,而嫌於汚口,恐傷忠厚,果不能一一條列,凡此罪狀,非不欲直請査處,而近來,公道都喪,私意橫流,士夫之稍涉權勢者,各道按問,金吾議讞,多不以實,一經行査,便卽白脫,故臣之初不請査,蓋以此也。搢紳論劾,律莫重於削版,以此勘請,亦可謂歇後,而今者聖敎,至於如此,臣之論事欠當,於此著矣。至於尹弘离·李裕民事,或以予未可曉,或以尤不近理爲敎,臣竊慨然也。弘离,地望輕微,爲人昏劣,平生行已,都無可觀,因緣冒寵,人多嗤點。若其憑藉代撰之文,侵斥論已之人,其所處事,尤極不美。若以此人,謂不合於銀臺,則從前被劾,如許玧·李益泰諸人,寧不冤乎?李裕民之倩賦於黃晩曾,拱手點視,不敢贊一辭之狀,臣所目見,裕民,亦何敢以臣言爲誣也?近者臺閣,雖多不擇,無文貿貿,未有如裕民之比,臣之此論,斷不可已也。沈柏,大家子耳,以借文登第,終不得淸顯,則先朝用人之嚴愼,豈非今日之可法哉?臣論一二不似之人,至承此未安之敎,臣心愧懼,已不勝言,而且伏見正言金萬謹之疏,則以臣之所論數人事,或謂之謬戾,或謂之構成,或謂之挾雜不公,欲驅臣於用意陷人之科,臣未滿一哂也。近來渰婀好事之輩,護黨成風,惟以排擊異己,欺蔽天聽,爲能事,雖有如金德基等無狀之人,曾無一番糾正之擧,極力掩遮,惟恐情狀之綻露,臣嘗爲世道,慨然痛恨者,久矣。不料汲汲營救之言,又出於官以諫爲名之人也。削版之請,固是重論,末梢科斷,又未知至於何境,則萬謹之徑先投疏於處分未決之前,脅持臣身,遏絶言路者,抑何意耶?此不過欲救解則無辭可辯,不請査則無計可脫。且審知近來査事之不嚴,欲以此爲拯濟坑塹之計,故爲此疑亂之言,欲使聖上,不信臺閣所論,取辦於有司,此豈居臺閣者所可發諸口者哉?聖上,深居九重,外間情僞,容有未盡下察者,疑臣言之過重,誠不足異事,而獨怪夫萬謹,亦豈不聞臣所聞者,而牽於黨友之私,曲爲營護之地,此果出於公正之心乎?所謂挾雜意怨等說,正萬謹自道之辭也。況萬謹,旣請査覈,則何以逆知臣意之有挾雜,臣言之爲謬戾,而未査之前,先此狙擊耶?臣,新入臺閣,妄觸衆怒,上以致君父之不信,下以受諫臣之詆斥,如使臣,孚誠足以格天聽,言議足以服衆心,則今日狼狽,豈至於此哉?臣誠慙恧,無地自容,昨於承批之後,宜卽引避,旣聞諫臣之疏,專責臣身,而疏批未下之前,不敢自列,經宿來避,所失尤大,何一刻晏然於臺次乎?請命遞斥臣職。答曰,勿辭,退待物論。
戶曹判書洪受瀗上疏。大槪,臣於金吾之任,有不敢晏然仍冒者,乞賜遞免,以幸公私事。入啓。答曰,省疏具悉。當令次官議讞,卿其勿辭焉。
今日,召對時,左承旨金德基,今姑改差事,榻前下敎。工曹判書趙泰采·刑曹判書李益壽·判尹徐宗泰·判決事趙泰耉,明朝,竝爲牌招察任事,榻前定奪。
禁府,金德基·韓永徽·李東彦·朴星錫,拿囚。啓。以上春坊朝報
有政。吏批,以金盛最爲忠州牧使,李萬始爲牙山縣監,宋茂錫爲木川縣監,鄭文益爲洪原縣監,李健命爲戶曹參判。吏曹政軸
上在昌德宮。停常參·經筵。
昧爽至辰時,有霧氣。申時,日暈。
領議政申琓,二十九度呈辭。入啓。傳曰,安心調理。
吏曹啓曰,承旨有闕,政事,取稟。傳曰,當日爲之。
正言金萬謹啓曰,庸陋小臣,忝居言責,目擊臺議之乖舛,乃以寂寥數語,只據事體,而有所陳達,未嘗爲被彈者,有一毫營救之語矣。昨伏見憲臣避辭,滿紙張皇,極口噴薄,其忿懥之氣反詈之言,直令人駭惑,無乃怒其議已,不能擇發其言耶?今此三臣之罪狀,皆如憲臣所論,則此無非關係贓汚,得罪名敎者也。雖加之以誅戮流迸之典,少無不可,而不加按治,遽施削版,論以臺體,旣涉謬戾,迹其意態,殊甚挾雜,臣安能逆知憲臣之又將次第加律,而不爲一言,以正其失乎?憲臣,又盛言請査之失宜,譏斥臣身,不遺餘力,此亦未滿一哂也。臺閣,皆以風傳論事,何能保其一無差爽乎?臺臣,只據所聞而論劾,則攸司從而嚴明按治,苟其有罪也,宜施懲礪之典,苟其無罪也,合有昭雪之道,何可以言出於臺閣之故,不問事實之如何,一皆置之於法?臺閣之於罪犯之輕者,直自勘律,若其重者,則必請拿問,此所以嚴重其事體也。未知前輩之處臺閣者,其風采氣槪,不及於今人而然耶?且審如憲臣之言,則設有媢嫉者,挾其搏擊之權,逞其胸臆之私,其將不辨玉石,而遽抵於罪,以中其擠陷之意歟?憲臣,不欲窮査,而直欲鐫去衣冠之列,蓋以黯昧之言,捏成其罪案,只令汚衊其身名,不得自暴而已,無論其人之有罪無罪,如許臺論,未之曾見,則謬戾之斥,豈非滄浪之自取乎?且此三臣者,嘗處言地,與人結怨者不少,而其所結怨,擧是憲臣之相好,則憲臣之不按公法,直加醜衊,諒由其有所挾雜而然矣。憲臣之論罪與勘律,其所用意,旣足以眩惑人聽,而所以攻擊者,又其不悅之人,則疑亂狙擊云者,恐不在於他人也。臣妄觸鋒銳,受其蹈藉,廉義所在,不可仍冒於諫席,昨緣日暮,今始來避,所失尤大。請命遞斥臣職。答曰,勿辭,退待物論。
左承旨李廷謙上疏。大槪,病伏垂死之中,新命荐降,繼又召牌臨門,嚴畏分義,忍死趨詣,而卽今病狀,十分危苦,決無供職之望,伏乞聖慈,曲加矜憐,亟許遞改,以延殘喘,以便公私事。入啓。答曰,省疏具悉。爾其勿辭,調理察職。以上春坊朝報
傳曰,靈原正櫶,儒川副正濎,竝都正除授。
吏批啓曰,靈原正櫶,都正除授事,命下矣,櫶,方在父喪中云,待終制下批之意,敢啓。傳曰,知道。以上吏曹謄錄
有政。吏批,以洪禹鼎爲戶曹佐郞,李墪爲右尹。政軸
上在昌德宮。停常參·經筵。
觀象監,自昧爽至辰時,有霧氣,申時,日暈。
雲興君,加資肅拜。
下直,金甲島萬戶金德三。
禁府,洪萬紀拿囚。啓。
領議政申琓,三十度呈辭。入啓。傳曰,安心調理。
副摠管尹以道,再度呈辭。入啓。加給由。
傳曰,召對爲之。入侍,承旨李世載,玉堂趙道彬·李晩堅,假注書黃翼再,兼春秋閔致龍,史官李縡。
政院啓曰,兩司之臣,相繼引避,而憲府,則大司憲權尙夏,執義李箕洪,掌令吳羽進,持平兪彦明,竝在外,掌令李裕民,被論,諫院,則大司諫申銋,正言朴鳳齡,未肅拜,獻納李海朝,在外,司諫金相稷,近又陳疏,久不行公,以致處置經宿,事甚未安。除在外被論外,竝卽牌招,使之處置,何如?傳曰,允。
司諫金相稷啓曰,頃者憲府,以當該承旨罷職事論啓,此乃臣父待罪政院時事也。兩司旣已一體,則臣之情勢,決不可仍在諫省,故不得不尋單縮伏矣。日昨,請推之啓,又發於旣停之後,顧臣難安之情,與前無異,況今憲臣,又因一時倂發之啓,引避退待,則尤何可晏然參涉於發論臺官之是非也?召牌之下,分義是懼,黽勉詣臺,而實無冒居處置之理。請命遞斥臣職。答曰,勿辭,退待物論。
謝恩,大司諫申銋。
吏曹啓曰,來二十四日,祿都目政事爲之之意,敢啓。傳曰,知道。
大司諫申銋啓曰,臣於疾病沈淹中,諫長新命,又及於已試蔑效之身,驚惶愧懼,罔知攸處,尋單見阻,一味悚蹙矣。不意,召牌遽降,此際,怵於分義,不得不忍死趨命,而第於頃月,前司書權詹之疏,有不敢自安者,臣年前在臺時疏中,請罷各樣薦名,而書筵官之設,稟爲春宮輔導之地,則甚是盛擧,意非不好,但念創出新規,實關後弊,況其揀選過多,不協人望者,亦頗濫吹於其中,故臣之疏論,蓋出於杜倖門正官方之意,而伊時前後之疏,已陳委折,伏想聖明,有以洞燭臣本意,而記在宸聰矣。到今詹之爲言,有若其所被選者,盡協人望,而緣臣一言,終使朝廷,徒縻虛禮,而賢士不至者然。噫,此事誠能有益於輔導,而無有冒濫之弊,則臣何必故爲此任謗請革之擧耶?當此躁競成風,私意橫流之日,區區淺慮,只在於杜無窮之弊,而反未免爲妨賢戱事之歸,臣於此,已難晏然。且今憲臣處置,歸於本院,而李東彦論劾之啓,竝擧其亡父世茂昔年疏事,稱以世累,世茂,卽臣姻家,法當應避,何敢可否立落於其間乎?以此以彼,俱難冒居,請命遞斥臣職。答曰,勿辭,退待物論。
正言朴鳳齡,牌不進,依承傳罷職。以上春坊朝報
吏批啓曰,六月二十四日,祿都目政事爲之之意,敢啓。傳曰,知道。疊書以上吏曹謄錄
上在昌德宮。停常參·經筵。
領議政申琓,三十一度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
司書李相周,牌不進,依承傳罷職。
侍講院啓曰,敬寧殿秋享大祭,王世子親行事,下令矣,分付該曹,擧行,何如?傳曰,允。
玉堂箚子。大槪,請持平趙泰億,遞差,正言金萬謹,司諫金相稷,大司諫申銋,竝命出仕事。入啓。答曰,依啓。
今甲申年春夏等褒貶,永登萬戶林承俊,助羅萬戶都振元,新門別將崔夢馹,以上中。
政院啓曰,卽伏見統制使李昌肇今春夏等邊將褒貶啓本,則無一人居下,且新門別將崔夢馹,以政無表著,且無毁言,置之中考,菁川別將韓有聲,則曰到任以來,姑無毁譽,長木浦別將田萬疇,則曰雖無譽聲,且無怨言云,而置之上考。此三人題目,小無異同,而或中或上,殊無區別褒貶之意,推考警責,何如?傳曰,允。
江華留守書目,辭職上疏上送事。啓。答曰,省疏具悉。卿其勿辭,從速察職。以上春坊朝報
上在昌德宮。停常參·經筵。
申時酉時,日暈。
領議政申琓,三十二度呈辭。入啓。答曰,前後敦勉,不啻勤懇,莫回遐心,只增愧恧,而一向敦迫,亦似未安,本職,不得已今姑勉副焉。仍傳曰,遣史官傳諭。
副摠管尹以道,三度呈辭。入啓。遞差。
說書洪重休辭職上疏。入啓。答曰,省疏具悉。爾其勿辭,調理察職。
傳曰,召對爲之。入侍,承旨李晩成,玉堂金興慶·南就明,假注書黃翼再,兼春秋金萬胄,史官李縡。
謝恩,司書權詹。
禮曹,來八月初一日,行社稷大祭,親祭,取稟,奉敎敬依。以上春坊朝報
吏批啓曰,判書,服制,參議,病不來,小臣,獨政未安,何以爲之?敢稟。傳曰,仍爲之。
有政。兵批,以鄭東憲爲訓鍊習讀,李泓爲宣傳官。
吏批,成均博士單鄭以規,趙泰耉爲禮曹參議,柳泰明爲持平,權詹爲司書,儒川都正濎爲司饔副提調,密豐都正坦爲司饔副提調,李晩堅爲正言,姜琂爲刑曹佐郞。吏曹政軸
上在昌德宮。停常參·經筵。
政院啓曰,今日,賓廳日次,兩司當爲入侍,而無一行公之員。除在外外,呈告未肅拜人員,竝卽牌招,以爲推移入侍之地,何如?傳曰,允。
中宮殿·世子宮·嬪宮,藥房問安。答曰,知道。
藥房啓曰,時當盛暑,伏未審聖候,若何?中宮殿氣候,及王世子·嬪宮氣候,亦復何如?臣等,無任區區仰慮,敢來問安。答曰,知道。內殿氣候無事,世子·嬪宮氣候平穩矣。
謝恩,持平柳泰明,正言李晩堅。
禁府啓目,前承旨金德基,前持平韓永徽·李東彦等元情云云,承服不冬,所當依例請刑是白乎矣,當初臺批中,旣有拿問明覈之命,令各道監司,明覈啓聞後稟處,何如?啓依允。
傳曰,大臣·備局堂上引見。
前別檢沈得泰上疏。大槪,臣之亡父,慘被趙泰億之誣詆,不勝痛迫之私,冒死陳暴,冀蒙明辨事。入啓。答曰,省疏具悉。疏辭知道。
大司諫申銋所啓,請還收巨濟安置罪人李鳳徵,撤圍籬之命。措語見上上曰,勿煩。又所啓,軍門事體,本兵爲重,而兵判於兩局,皆兼提調,則大將之於兵判,體面自別,而訓鍊大將李基夏,與兵曹判書尹世紀,相失之事,初非大段,而基夏前疏,竝與臺官,而侵凌備至,不少顧藉,被劾之後,猶不自悛,至其後疏,則肆然自比於三公之尊,又以閭巷惡口等說,詬辱世紀,其驕傲悖慢,甚矣。見者莫不爲駭,體統所關,終不可置而不論,訓鍊大將李基夏,請命罷職。上曰,曾已推考,不必罷職,勿煩。又所啓,李健命,實不知其有奉命定式之事,而宰臣去就,關係不少。日者,初單踏啓,恐有歉於大聖人包容之德,故臣竝與數臣事,冀下更爲開示之意,實非營救之言,而辭不達意,重觸天怒,嚴旨之下,不敢晏然。請命遞斥臣職。上曰,勿辭,退待物論。持平柳泰明所啓,臣以年少新進,爲人遲鈍,咫尺天威,慮有失措之患,縮伏前席,踧踖悚慄之中,偶然側耳於都兪吁咈之下,自不覺轉身而擧頭,致勤嚴敎,臣誠惶隕震越,置身無地,而臣又於頃者,詞臣代撰之文,乃有斥逐後已等語,臣之本意,蓋出於交相勉戒之義,而此等文字,有若臣用意傾軋者然。臣於其時,卽欲詣臺自列,以明其不然,而適値禱雨淸齋之日,不敢瀆擾,陳疏見却,自速違慢之罪。至今追思,惶蹙冞切,繼伏見詞臣自明之疏,不少斟量,語多侵逼,今不欲一一呶呶,以重傷事體,而且本府前啓中,左副承旨尹弘离請遞之啓,有憑藉臣言,侵斥彼身之事,在臣私義,已難參涉於其間,而今此諫長,又提臣疏中一句語,侵斥甚緊,攻臣以掇拾呂必重之餘論,此又臣難冒之一端。至於罪人柳命天還收之請,掌令李裕民遞差之啓,有不可苟同者,夫命天之貪權樂勢,戕賢病國之罪,流放竄殛,尙且難贖,而古人有言曰,赦者,小人之幸,又曰,願無赦,此臺啓所以發也。若其當初安置時罪案,只緣其緊出於彦良之招者,極爲陰慘故也。朝家之不爲嚴鞫處斷,罪止安置者,蓋置之疑信間,而疏決時放釋,職由於此,況且同罪一體之人,不爲竝擧,獨此提論者,臣未知其得當,而今此一雨之力,實惟我聖上側身修行之誠,上格仁愛之天,有以致之,則夫豈如命天奸凶輩見釋之由哉?然以事體言之,則憫旱而疏放,得雨而還收者,亦有後時苟且之歎。至若李裕民之事,則大凡明經之科,以製述爲初試者,蓋欲求能文博經之士,而講經之人,不能製述,有若能文者之不能通經,述才經工,兼治未易,京外人登此科,而如李裕民之謗者,前後何限,而未聞其人,以此見枳於淸塗,設以此爲非,而欲置之法,其律名,奚止於遞差而止哉?治經人借述之居多,固是一世之所共知,故臺臣之只請遞差之意,亦有所原恕而然歟?此臣之所未曉者也。況其尋常書尺,亦未酬應等語,尤有所未解者,臣於日昨,與李裕民,有書尺往復於公會之事,決知其不然也。臣之意見,旣已如此,而重發之論,又不敢擅停,以此以彼,俱難仍冒。請命遞斥臣職。上曰,勿辭,退待物論。
吏曹判書李濡所啓,大政之過時,誠爲可慮,故今番,則必欲行於限內矣。佐郞崔昌大,出肅之後,以親病下鄕,還來行公無期,不得已變通改差,而新差正郞李觀命,才經重病,亦無趁速行公之勢,連次呈狀,今月將盡,連有國忌,定行於晦間,亦未可必。李觀命之病,雖未盡差復,一出議定新薦,則庶有推移行政之道,爲先催促,使之行公,何如?上曰,依爲之。
上曰,朔書,本爲勸奬之道,而近來篆字書進者,依樣模書,祗欲塞責,甚不誠實,更爲申飭,而自今以後,勿論生進·幼學,一體抄選,各別勸課,而文臣中不能善書者,亦爲減下,可也。右副承旨黃一夏曰,下敎如此,當自政院擧行矣。上曰,自政院擧行,可也。修撰南就明所啓,臣有區區所懷,敢達矣。臣於頃日,承命致祭于䨥嶺地,數萬勤王之兵,一時覆沒,卽其地想像,尤可憫憐處矣。臣未知其時戰亡表著者有某某,而必其子孫,未盡甄錄,誠是欠典,同時致祭處險川·䨥嶺兩地戰亡人奉祀孫,分付兩銓,各別搜問錄用,以爲激勸之地,似好矣。戰亡子孫錄用事,每歲都目時,別有下敎,而亦不能一一收用,今番,則別爲錄用之意,入侍兩銓長處,分付擧行,何如?上曰,所達誠是,以此分付,可也。兵曹判書尹世紀所啓,近來武士,入於勸武廳者,其數甚多,多有猥雜,而臣頃以兩局所抄者,與將臣試取矣。方外頗有人言,故以此不安,至於陳疏,而政院以爲,非兵曹所知云,而不爲捧入矣。卽今被選於勸武科者,亦多有見塞於宣傳官者云,其冒濫,可知矣。上曰,勸武之數,逐年曾加,未必無冒濫之弊。頃日筵中,李廷謙,亦以冒濫者汰去之意,陳達矣。以勸武登科者,不足爲宣傳官,則將焉用哉?韓城君李基夏曰,勸武軍官,果非兵曹之所管,皆是兩局之所選,今於冒濫之說,小臣亦甚惶恐矣。數年前入侍時,以勸武軍官冒濫事,筵中有言之者,臣陳達曰,棄舊案而改選乎?勿棄舊案,而此後追入者,別擇乎?自上以前抄者仍存,此後極擇下敎,故仍存前案,而其中最不可合者,除案,而故兵使李後晟,薦蘇鋹爲名者,許令追入矣。厥後參勸武科,見塞於宣傳官云,雖未知以何事見塞,而門閥,則似不見塞矣。左議政李畬曰,小臣亦聞其冒濫之弊矣。向日聖敎,使之仍存,渠輩豈不感激,而勸武設廳,將以奬拔武才,關係不輕,若仍置淆雜,則後雖極擇,人不以爲貴,無以重其選矣。今若因其已成之案,就加澄汰,則事或難便。臣意,其時主事大將,竝推考,前案則棄之,改令極擇成案,恐宜矣。上曰,勸武案之許令仍存,其意有在矣。卽今,則冒濫旣如此,勢難仍置,更令兩局査正,兩大將,竝推考,可也。基夏曰,勸武案,今雖竝棄之,其中表表可合者,更抄似當矣。上曰,然矣。以上春坊朝報
引見入侍時,左議政李畬所啓,此乃前慶尙監司朴權狀啓也。遞來之時,行到尙州,本州民人,處處呼訴以爲,本州上納大同木二百四十同內,木錢相半,依前備納計料之際,賑廳差人來到,約以一疋木,折米八斗五升,待秋備納,故牧使,以此意知委民間,民人,樂其退捧,未備者,不復措辦,已備者,亦皆散盡矣。厥後賑廳,復以本木上納之意題送,上年失稔之餘,當此窮春,實無措備之路,合境騷擾云,牧使之只憑差人之言,先爲知委於民間者,固難免輕率之歸,而卽今,已捧木二十三同零,錢二千六百餘兩,其餘萬無徵捧之路,與其終未畢捧,而徒取民願,毋令待秋,以紓一分民力,已捧者,上納,未捧者,待秋收捧事,令廟堂稟處云矣。大同乃是實結,常賦非可退捧,而此,則因牧使徑下退捧之令,致令境民狼狽,本廳題送後,亦未卽收捧,此固非矣。今則節序已晩,民間麥糧已盡,農務方急,此時徵督,誠難矣。差退一兩朔,使於秋成之初,卽爲上納,似當,而牧使監色,則宜有罪責矣。賑廳堂上,今方入侍,下詢而處之,何如?行吏曹判書李濡曰,賑廳無生穀之道,三南軍布大同木,相換作米,曾已定奪,下送差人矣。今此尙州大同木八斗作米之意,自本州論報賑廳,他各邑,皆以九斗作米,獨於尙州,不宜減數,而所報旣如此,亦難强迫,故還以本木上納之意,題送矣。牧使,自四月棄歸之後,監色輩,不卽擧行,到今乃反歸咎賑廳,欲爲待秋退捧,號訴於遞歸之監司,大同木,旣是當年應上納之物,決不可許令待秋退捧,而若許退捧,則牧使及監色,宜有論罪警責之道矣。禮曹判書閔鎭厚曰,牧使之不見題辭,徑先知委於民間,固爲失着,而蓋聞與差人相約,以待秋備納九斗米之意,停當云,愚民,但知差人之爲賑廳所仗,必認爲賑廳分付,而今乃以木還捧,則寧不以失信爲怨聲,令不信於民者,實是近來痼弊,臣意,則一從差人之所約,待秋捧米,似當矣。李畬曰,狀啓則以爲,八斗五升矣。濡曰,聞嶺南又將失稔,而木花,則有稍實之望云,以上年折定之數,較之於今秋市直,未知其果如何,而若或米貴木賤,民又不願納米,欲爲納木,則亦難違拂其情,此則臨時從便收捧,似當矣。鎭厚曰,事雖細瑣,當以所聞盡達矣。尙民,以窮春納米,有難,願以還上米充納,而若失還上,則在渠輩,亦甚切迫,故用還上例,待秋加數徵捧之意,相約云,所謂八斗五升,則似指本數,而九斗,則八升其加數而言也。臣之所慮者,只在於以木還捧,或爲失信之歸,若一從民情,米木間,隨便退捧,則於尙民,豈不幸甚耶?上曰,米布間,從便隨捧,而牧使,推考,可也。李畬曰,鄕色,所當推論乎?上曰,令本道推論,可也。李畬曰,已捧木錢,則使之上納,宜矣。上曰,上納,可也。以上戶曹謄錄
禁府啓曰,前北兵使李弘述,前慶興府使柳必興,前慶源府使朴錫昌,前鍾城府使洪萬紀,前阿吾地萬戶鄭世周,前阿山萬戶趙汝興等,原情判下,有議處之命,此與他罪人有異,事係犯越,則自本府,不可直爲勘律,就議于廟堂而稟處,何如?傳曰,允。
左議政李畬所啓,渡海譯官,今當差送,而倭譯堂上中,朴有年·朴再興,則非所可論,韓後瑗,亦以沙器匠招入倭館事,被充軍之律,才於疏決時減等,其外遭喪者二人,卽今只有朴再昌一人,無故堂上譯官,須有二人,可以差送彼境,留仕本院,而無以推移,後瑗罪犯,比別差鄭纘周差輕,宜有變通之道,該院都提調,以此送言于臣,故敢達。上曰,韓後瑗,放送,可也。昨年渡海時,百餘人一倂沒死,人雖微賤,豈不矜慘?此蓋由於統營不善造船之致,故其時,已令刑推矣。今番,則各別申飭,使之堅緻,可也。吏曹判書李濡所啓,蟲損之災,非但葛頭山爲然,似聞古今島·完島等處,亦不無此患云,若或漸至熾蔓,則船材,從此盡矣。緩急之用,更無所賴,實是莫大之憂,此非人力之所可止者,而前日京山,亦有設祭祈禳之事,下送香燭,令各使設行,似當矣。禮曹判書閔鎭厚曰,臣亦欲以此事仰達,而似聞潦雨之後,蟲勢例爲稍殺,故姑欲更觀形勢矣。今李濡旣已發端,臣請畢陳,非但湖南爲然,海西,亦以蟲災,報備局,京城及畿甸,漸至熾盛,殊未知設祭之果有靈驗,而其在靡不用極之道,亦不可置之尋常。今若竝爲設祭,則似爲得宜矣。李畬曰,此爲切急之患,而自古有禳災之法,使之設祭,似好矣。上曰,依爲之。又所啓,靈巖葛頭山蟲損木發賣補賑事,閔鎭厚,曾以定奪於筵中矣。海防要害之處,臣嘗訪問,如所安島·蘆兒島,皆稱可合設鎭,而今爲宮家所折受,葛頭山之形勢,亦與所安島等無異。流傳忠武公李舜臣,駐兵於此云,在前,則以其船材禁養之地,設鎭一款,雖無擧論之事,卽今松木,盡被蟲損,將爲斫去,便作空曠之土,因此時設鎭,高處,則依前護養船材,低處,則募入土卒,似爲得宜。本道監司處,爲先詢問便否而處之,何如?上曰,依爲之。韓城君李基夏所啓,都監軍情,有落莫之歎,故敢達。軍士衣資,專靠於砲保價布,而近來,連値凶荒,災減之代,自戶曹兵曹劃給,故上年,則南漢山城木三百同,稟啓取用矣。今年,則夏等衣資,尙未分給,誠甚悶慮。壬午條災減代木,則雖不得依數盡給,癸未條三百二十餘同,則自戶兵曹,斯速劃給而後,庶慰軍士之懸望,下詢事入侍大臣及兵判而處之,何如?李畬曰,訓局事,實爲切悶矣。國家因此兵,經用日就耗竭,先輩言之久矣。然旣不能劃減,則輦下親兵,待之宜厚,而應給衣食之資,亦患不繼,每於砲保布災減之後,自戶兵曹,劃給木同,多則三四百同,少亦至一二百同矣。今則戶兵曹之力亦盡,而都監夏等應給衣資,至今不能給,臣雖非將兵之任,於心不能忘矣。該曹,雖一二次劃給,猶以爲難,而況荐歲飢荒,每送災減之代,實爲難繼之道。昨年,則以南漢木劃給矣,今則更無着手處。聞嶺南射軍布,頗有餘儲,令本道,修送成冊,則列邑所在之數,爲千餘同,而木品麤短,以其二疋,當砲保布一疋,又於本道軍兵試射時所用,一年常至四五百同云,以其餘數,取給都監,亦未爲優足矣。卽今戶兵曹,固爲匱乏,而衛卒衣資,過時不給,實爲目前之急,不暇計他,理宜充給,曾前戶兵曹,或相間劃給,今番,則使之分半劃給,或一時分半劃給,似宜矣。兵曹判書尹世紀曰,爲慮緩急之用,本曹木五百木,春間,欲爲下送江都矣。因李基夏啓請,劃給百同,只送二百同于江都,又因築城時訓鍊·摠戎之啓請,將給三百同,本曹一朔上下之數,殆至百同,勢不能支當,今番,則或自戶曹劃給,似好矣。行吏曹判書李濡曰,以訓局養兵之故,國家經費,常患不繼,至有或罷或減之議者,久矣。然而旣不能變通,則輦下親兵接濟之道,與他自別,衣食之資,不可使之缺乏,致有呼冤之弊也。從前保布災減之代,例以戶兵曹所儲移給,而近來以後,飢荒荐仍,戶兵曹歲入大縮,亦未免匱竭之慮,或不得一一移送者,此也。臣意,則必有一番變通而後,庶可支撑。凡軍制釐正,不但爲其有餘者減之,其不足者,亦宜添補。訓局砲保磨鍊之數,似無餘地,一有災減,無以充給,今若加給保人數千萬石,以爲推移繼用之地,似好,而此或爲難,則備局句管餘丁布,勿爲他用,一倂留置,或値災減之歲,以此移給訓局,以除戶·兵曹臨時取用之弊,亦涉便宜。而今年除減布之代,則戶兵曹所儲,雖曰不足,其勢不可不爲先充給矣。李畬曰,此事必有所區劃,可紓國用之急,而至於砲保增額,則臣意,以爲悶矣。砲保布,若準數收捧,則分給衣資之後,尙餘百餘同,以此爲中旬時常格之用云矣。災減,非常有之事,何可又增剩額,以益民弊乎?若以關西餘丁木,自備局句管留儲,以爲都監災減時充補之資,則固好,而此則從當講定,卽今形勢如此,戶兵,雖以爲悶,不可不劃給矣。上曰,自前災減時,戶兵曹,依數劃給矣。都監形勢又如此,三百同,自兩曹,分半劃給,可也。左議政李畬所啓,此乃開城留守嚴緝狀啓也。本府形勢,已至萬分地頭,蓋本府歲入稅米二百七十石,稅太四百五十八石,而公用,常患不足,府中凡需,至日用柴木,皆以價貿用,故一年所費,多至銀數千兩,而時無百金之儲,勅使支待,每站竝定各邑,而本府,則獨自擔當,彼人求索,罔有紀極,天銀一千兩別贈,則已成舊例,其他雜色摠計,價至二千兩,中江開市,春秋所費價銀,不下八九百兩,當初前後收聚銀貨,殆至三四萬兩,設爲各廳,使之生殖,以資用度。數十年來,民俗大變,視公債如私物,無意備納,加以累經飢饉,民皆赤立,積年逋債,徵出誠難,幾半停捧,餘存銀一萬八千兩,稱以朔銀,只令償本色百分之二者,亦已累年。每朔未備數十兩,百孔千瘡,殆不成樣,故諸負債人等,一倂査定其家計,稍優之數,則罷其朔銀,以日數今方督捧,而若爲依前例給債生殖,則窮民不能還償,難免竝失本色,若不生殖,直爲取用,則本貨且盡,實不知所爲。父老之議皆謂,若五六朔鑄錢,則庶可蘇殘,而不敢率爾仰請,竊聞平安監營,定送管餉別將於東萊府,興販取羸,木府依此例,差定別將,持物貨下送,隨便轉販,而朝家使萊府,特減其稅,則所益必不貲,一定恒規,遵而不廢,則可謂永久之利,令廟堂,稟處云矣。近日,松都事勢,難復收拾,實爲可慮。頃年,特給三千兩之銀,而亦不過爲一時之惠,萊府轉販,果可以蘇殘,則旣許於關西,似不可不許於松都,下詢於入侍諸臣而處之,何如?吏曹判書李濡曰,臣待罪關西時,因本營形勢之切急,果以別將差送東萊事,狀啓蒙許,而就其商賈元額之內,隨闕塡差,以爲持物貨買賣補用之地,而至於應納之稅,則別無減給之事矣。開城府蕩敗難支之狀,旣如彼,則一依平安監營已行之例,許令差送別將一人,似當矣。李畬曰,狀啓內,雖請減稅,而平安監營,旣納稅於萊府,則此亦不可異同矣。兵曹判書尹世紀曰,臣待罪開府時,物力凋弊,不能支撑,不得已數件變通事,自廟堂,皆不施行,而只許皇曆馬一窠,一窠所捧,僅至百餘金,以此些少之物,何能有助耶?今若一依平安監營例,許給商賈一窠,則似有一分之益矣。閔鎭厚曰,臣雖未詳曲折,而今聞李濡之言,則前日平安監營商買定給之時,亦於元額見闕之代,塡充云,今亦似當待闕許施矣。李畬曰,定額內隨闕差送,一如平安監營例,亦宜矣。上曰,依爲之。閔鎭厚所啓,辛巳年間,生員李翊良,應旨陳疏,末端請行鄕約,只有猝選師儒學官,諸生中能通經傳,有學行才識者,銓曹與禮部,考籍其行,侍從之職,使其勿拘等語,備局回啓以爲,鄕所苟然充差,訓迪若是虧疏,今宜遵倣舊規,自該司,稟定兩件節目,布行中外云云。臣未知廟堂主意之如何,問議于左議政李畬,以爲似難施行,判府事徐文重以爲,其時回啓之事,雖不能記認,此事決難施行云,而旣有成命,不敢泛然置之,敢此仰達。李畬曰,此爲化民導俗之方,豈不美哉?然行之不易,宣廟朝儒臣之言,欲行鄕約,而亦不果矣。當初回啓,似必有所思,而有難容易施行,今姑置之,未爲不可矣。上曰,置之,可也。禮曹判書閔鎭厚所啓,臣曾以就粥飢民收養人,罷賑後,稟議朝堂,成給立案之意,仰達矣。前後收養者五十七口,而以罷賑前計之,或過六十餘日,或僅一兩日,論以外方監賑節目,則收養過六十日者,方可出立案,十三歲以下,竝子孫作奴婢,十四歲以上,限其身作奴婢,而京廳,則堂上親自檢察,事體與外方有間。其數亦不甚多,收養四十日以上者,十五歲以下,竝子孫作奴婢,十六歲以上,限其身作奴婢,收養四十日以下者,勿論壯弱,限其身作奴婢,恐爲得宜。蓋雖一兩日內收養者,必不以朝家罷賑,而還爲出送,則許作奴婢,在所不已,而亦不可全無差等,故如是區別矣。大臣及同僚之意同然,一依此定限,別錄啓下,成給立案,何如?李畬曰,以一時收養之作爲奴婢,事甚重大,故滿六十日後,成給文書,乃是舊式,則似難減其日數,而卽今,海西·嶺西,山峽飢民,流散京鄕,罷賑之後,亦無生道,其中,仍願留其家,服役活命者,則勢當從其願,似不可但以旣往日數爲斷,況賑廳堂上,目見而爲之,似無虛僞之弊矣。吏曹判書李濡曰,外方監賑節目,以六十日爲限者,蓋爲私自收養,積久救活之類,而或慮有姦僞之端故也。今此京中賑所飢民,則與外方,事體自別,堂上親審,隨其願爲收養者,許令率去,一一置簿,則皆是就粥中將死之民,實無假托姦僞之慮,而臣於罷賑之日,目見賑民,感祝國恩,仍言罷賑後,無所於歸,至有泣下者,誠可哀矜,旣難長留設賑,不得不罷遣,而畢竟顚仆道路之狀,可想矣。臣意,則凡有願爲率養者,一倂成給立案,接續其命,不必拘於日子多少矣。上曰,依爲之。以上備局謄錄
禮曹判書閔鎭厚所啓,臣於頃日請對時,因祈雨祭事,以水旱之災,有國之所必不免,而我朝祈雨祭式例,甚爲雜亂,問于大臣,一番釐正,以爲永規之意,陳達蒙允矣。臣乃敢先自排次,親往問議于諸大臣,而蓋臣意,則三角·木覓·漢江祭官,例以三品官差送,山川,比雩祀·雷雨之神,亦稍輕,自下達上,似爲得宜,故以三角·木覓·漢江爲初次,龍山·楮島爲再次,雩祀·雷雨爲三次,而左議政李畬以爲,雩祀·雷雨,實主祈雨,祭官雖倒次,當以此爲初次云。判府事尹趾善以爲,臣之所排,左相之所言,各有其意,皆未爲不可云。平川君申琓,以臣之所排爲是。判府事徐文重之意亦然,而但以爲,左相,如必欲先行於雷雨初次,終覺倒次,無寧如龍山·楮島,相換而行於再次云。此不可不定奪於上前,故敢此仰稟。李畬曰,五禮儀,以雩祀及風雲雷雨,爲祈雨之所,於此無應,然後似當禱於嶽瀆諸神,所謂遍走群望者也。禮意似如此,故曾及此意於閔鎭厚矣。諸議如此,則臣不必强立已見,而以祀典本意言之,則風雲雷雨,似當爲主矣。上曰,風雲雷雨,固當爲主,而自下達上,似爲得宜。禮判之意,亦有所見矣。鎭厚曰,然則以臣所排次者,仍爲書入啓下乎?上曰,依爲之。鎭厚曰,祈雨祭,周而復始,故三角等處,再次之時,又以三品官差定,則自上,或特命遣近侍矣。今後,以近侍,直爲啓下,恐宜,未知何如?上曰,依爲之。鎭厚曰,判府事徐文重,又以爲,累次祈雨之時,不可無遣大臣之擧,曾前該曹之不敢直請,雖由於事體之自別,而今若釐正,則似當於宗社等處再次之時,直以大臣啓下云,此未知何如?李畬曰,此言誠然,依此定式,似好矣。上曰,依爲之。鎭厚曰,楊津·德津·五冠山·紺岳山·冠岳山·朴淵·禾積淵·渡迷津·辰巖等處,道里稍遠,頗有弊端,故臣曾以自本道設行之意,陳達矣。依此定式施行乎?上曰,外方山川,皆自各其道設行,而此等處,則以距京稍近之故,自京差送矣。今後,亦令本道,依外方例設行,可也。鎭厚曰,戰亡處,癘疫飢死人,先農壇致祭事,曾不入於循例設祭之中,必待特敎設行,故今亦以待特敎設行之意,書於末端矣。上曰,依爲之。以上禮曹謄錄
左議政李畬所啓,此乃李健命,在吏曹時上疏,而其第一件以爲,大政時,計仕待遷之類,自卑陞右,由內遷外,按簿循次,不暇論人長短,此誠近日政弊,而若乃武倅,則多出於殿中,所謂殿中,乃內三廳武兼末仕陞六者,本職擬薦之時,已多淆雜,其中年老不射之類,憚於試射,則圖出於東銓,旣由東銓,則自各司而陞殿中,自殿中而補守令,便作令甲,末仕及訓鍊去官之應遷之本銓者,其數爲五,若於東銓之窠,必以都摠府·訓鍊院及他西班實職中,擇差五人,而末仕去官者,使西銓,隨才調用,則窠闕,彼此俱便云,此言是矣。大槪,末仕,自西銓移送,則自東銓,用於別提·引儀等職,仍以此陞於監察,監察準朔,則出補守令,而都目遷轉之政,每急於用窠,何暇擇人?以此,大政守令,尤難擇送,其爲政弊,甚矣。吏兵判,今方入侍,下詢變通,何如?李濡曰,健命之言,是矣。內三廳末仕之類,移送吏曹者,循例陞出六品後,由小各司主簿·別提等職,而爲監察,每於大政時,爲其用窠,不得不以監察,擬除守令,故監察守令之不能一一擇人,蓋出於此。今若以都摠都事·訓鍊判官,主簿中爲人可合者,或除監察,或除刑曹郞官,以準其末仕當遷之數,則兵曹,亦可以推移用窠,彼此似當便好矣。兵曹判書尹世紀曰,健命之疏,意極好矣。兵曹則每當都政,不問其人之賢否,只以久勤遷轉,所謂末仕及移送吏曹之遞兒,例作五窠移送之後,吏曹,不得已不問賢否,依例用之。此實無爲官擇人之意也。今後,則摠府·訓鍊院,吏曹,擇差可用者用之。依末仕之類,出五窠,使兵曹用之,則似爲兩便矣。閔鎭厚曰,官制,非臣之所敢預知,而旣有所懷,何敢不達?武士中,固有厭避末仕者,而亦豈無自願者耶?然渠輩之願與不願,姑舍勿論,以末仕移送吏曹者,非出於近來新規,實是祖宗朝法制,則今何可輕易變改耶?其中如有不似者,或直爲汰去,或差送相當窠,未爲不可,何必盡除監察守令耶?監察及守令別擇事,累有申飭之命矣。今若更加嚴飭,各別擇擬,則似不無推移善處之道矣。李畬曰,閔鎭厚之言,亦不無所見,而吏曹,必以別提主簿中,移補監察,然後可用其窠,而主簿·別提,則皆出於末仕,雖欲別擇,不可得也。臣意,則不必罷末仕之法,吏曹,就其中擇用,而亦有不合於監察守令者,不必五人,更就西銓實職,不拘摠府·訓鍊官,擇其可合監察守令者而用之。如此,則取舍申縮,在於東銓,庶可擇人,而但今於都政,不論末仕與實職,依舊例用五窠,則末仕之不見用於東銓者,自西銓,可以推移陞六,彼且宜無所妨矣。上曰,大臣所達,似有順便,移送五窠,而勿論摠府·訓院,自吏曹擇送,可也。左議政李畬所啓,此李健命疏中第二件事也。以爲,近來閑散沈屈之弊,久矣。勿論文南武,岐路甚多,而窠闕不增,向者,參下窠之略加變通,欲救此弊,而數亦不多,察訪之職,雖與守令有異,比諸京各司,職掌較重,筮仕之人,直爲差送,未必得宜,自今以後,參下察訪,文南之窠,武作參上,則陞六後沈屈之類,亦可有疏通之路,文科新除者,亦有所屬,不患陞六之無路云,此言亦是矣。大槪,六品窠甚少,每窘於遷轉之政,雖有善治守令,作散者,不能收拾,及其調補外職,無以擇差,察訪亦有錢布吏卒,殆與守令無異,而士子初仕者,卽當之,實有乖於用人之道。臣意,則依此變通,似好。但文參下差遣之窠,本爲積滯之患,卽今,則文參下,常患乏少,積滯非可慮,而日後或有積滯之時,則此恐妨礙,然今姑變通,待後更議還設,亦似無妨矣。禮曹判書閔鎭厚曰,臣於此事,亦有淺見,蓋嘗言及於大臣及儕友間矣。文參下數少,則以蔭官差送,積滯則還作文窠,乃是近來恒規,如連源·濟源等處是已。此則姑無難便之端,而但頃日,因李濡陳達,參下察訪,多有陞作參上窠者,而近日差遣之人,反不如前,驛卒頗有怨言云。蓋參下察訪,俗以華職稱之,故銓曹,極擇士子中有名稱者擬望,而參上察訪,則不及守令,故必以年限已過,衰耗不合者,及中人·雜類輩差送,其勢有如此者矣。今若以參奉仕滿者,循次差送,滿三十朔後,直陞六品,俾準奉事·直長仕滿之限,則最似得宜。蓋初入仕擇擬,累有聖敎,銓曹必能公選,而旣經參奉,則與士子之直除者,亦有間焉,似有益於擧職之效,而且可以無參下積滯之弊矣。李畬曰,閔鎭厚之言,亦然矣。蔭官年限已過者,及中庶不得爲守令者,多有爲察訪,以此,其擧職律身,或有不如士子初仕之人,然此亦在銓曹擇用之如何,其中豈無盡職之人耶?李濡曰,李健命之意,蓋慮參上積滯之弊,而閔鎭厚之言,亦有所見,參下察訪,以士子擇送,則雖有生疏之病,必當愛惜身名,居官盡職,而以陞六者擬差,則年滿老殘及中庶雜類,必多苟充,此固可慮也。然卽今,初入仕積滯,而參上窠不足,疏通無路,參下察訪,爲參上,在所不已,文官參下,如有積滯之時,則更爲變通,亦無不可矣。上曰,參上之窠狹少,今姑變通,前頭文官參下,如或積滯,隨時變通,亦無不可也。李濡所啓,頃於參下變通之時,雜歧之類,未及釐正矣。大臣以爲,此亦一番變通,在所不已云,臣意亦然,故敢此仰達。雜岐入仕,以三十朔陞六者,其數頗多,吏文學官四員,製述官三員,能麼兒郞廳二員,天文學兼敎授三員,地理學兼敎授一員,命課學兼敎授一員,治腫敎授一員,皆以三十朔出六,與別檢都事等職無別,實涉太濫。今後,則一倂以六十朔陞六,其中不緊之窠,亦爲減去,似宜矣。李畬曰,此乃臣待罪吏曹時箚陳之事,而其時廟堂回啓,只以吏文學官六十朔陞六爲定,餘竝仍舊矣。初入仕各陵殿參奉,必擇士子生進及有才望被薦者爲之,而猶以六十朔陞六,惟都事·別檢極擇之窠,以三十朔陞六,政法之謹重如此,而雜歧入仕者,不問才行年歲,只因各其司堂上之意,啓下塡差,則輒以三十朔陞六,竝列於主簿別提之職,事之無據,莫此爲甚,故臣於春間,以此更陳於筵中,有此釐正之擧矣。此爲正官方之道,臣意以爲,決不可不革,至於製述官,當初設置之意,則文官中庶中,如有能文之人,而不得與於知製敎者,使爲差任,以撰事大文書,故如車天輅·雲輅輩,嘗爲之矣。今則一與吏文學官相等,爲僥倖入仕之路,小臣陳箚後,始以文·蔭·儒,分差三員爲定,亦以中庶爲之,然文蔭兩窠足矣。不當復設儒窠,吏文學官,則只任日本書啓回啓,而專用謄錄,此外無他所事,四員實爲冗剩矣。閔鎭厚曰,臣曾於大臣陳達時,亦以略陳矣。製述官三人,吏文學官四人,實爲冗多,今若各減一額,而有闕勿補,則恐似得宜矣。李濡曰,舊法,則雜岐通仕路者,仕準後,以參下實職除授,而今,則直以三十朔出六,有若各司官員仕滿後應遷者然,豈非紊舛之甚者乎?此竝以六十朔陞六,實合政理矣。上曰,依爲之。李濡曰,治腫敎授,則例以醫官擬差,而非初入仕之比,則當依前例,以三十朔陞六矣。李畬曰,內醫中久勤三十朔者,移送吏曹,除授治腫敎授,滿三十朔後陞六,通計前仕,則乃六十朔,治腫敎授,則當依前,以三十朔陞六矣。上曰,治腫敎授,則依前,以三十朔陞六,可也。李畬曰,能麼兒郞廳,雖以六十朔定式,卽今,郞廳二人,已準三十朔之後,以其有變通之意,故姑不遷轉矣。此則旣在未及定式之前,今番大政,從其次第,或一人先爲陞六,似當矣。李濡曰,若於未及定式之前,已過三十朔,當遷而未遷,則亦似冤枉,此類,則許令陞六,未爲不可矣。上曰,依爲之。李〈畬〉曰,吏文學官一窠及製述官儒窠,竝減去,使之有闕勿補,似好矣。上曰,依此減之,可也。吏曹判書李濡所啓,連歲荐飢,國儲蕩竭,至於賑廳,則無他生穀之道,在前設賑之時,則例爲啓下戶兵曹及各衙門米布而補用矣。卽今,戶兵曹及各衙門,擧皆不能自給,亦無以取資,不得〈已〉以上年,陳達榻前,請以三南軍布及大同木,相換作米,而若無幹事之人,則有難收拾,故差出別將三人於三南矣。計其本錢,都數十七萬五千餘兩,所貿米六萬五千餘石內,本色與船價,磨鍊減除後,羸餘之米二萬一千石零,而兩湖所送別將金弘績·金俊華兩人所納,竝一萬七千五百八十石零,嶺南所送別將姜承碩所納米,三千四百石零矣。凡此等貿穀之事,或不無貽弊民間之端,則所得雖多,不足爲貴,而今番差送人等,皆與各邑守令,從便相議,亦爲一一稟知於監司而爲之,故別無弊端云。其在激勸之道,似當別樣論賞,令該曹,考例稟處,何如?上曰,依爲之。禮曹判書閔鎭厚曰,臣亦以賑廳事,有欲仰達者矣。自前設粥之時,監饋將校,旋有論賞之事,而獨上年,則仍賑廳堂上之有故,不得稟施云,今年飢民之數,比上年稍減,而設粥日子則倍多,將校輩,頗有勤勞,不可無依舊例論賞之道,令該曹,稟處,何如?上曰,依爲之。以上吏曹謄錄
左議政李畬所啓,此李健命疏中第三件事也。以爲國之大事,在祀,各陵四名節忌辰告由祭,極浩且煩,文南及宗班堂上,員數不多,至於末裔宗班,無鞍馬傔從,不能自振者,誠可悶然,不得不及於武臣,而所謂武臣,不過五衛將巡將之類,此輩,全無履歷,言貌擧止,不能成樣,武臣之稍有名稱者,皆屬於內禁將·各軍門將官,而差祭之時,曾無擧論之事,或謂兵任不可出外云,而各陵道里,遠不過數三息,軍門將校之私自受由者,曾無遠近防限,何可以此爲拘?各司官員,如有推移之勢,則不當以軍門差送,而或値苟簡之時,則循環差送,未爲不可云,聖人論國之大事,祀先於戎,祭官若不數多,則固不必竝差於軍門,而若値苟簡之時,如刑官,亦皆通差,則雖是軍門之任,間間輪廻差送,似無不可矣。訓鍊大將李基夏曰,軍門,卽是待變之地,異於他各司,當初定制之意,恐非偶然,而至於城內,則或大將或中軍別將,亦多有差祭之時,受香之後,若或有不時待令之事,則啓稟之際,似有難便之勢,故臣常欲以此意陳達,而未果矣。今健命之疏如此,未知何如?兵曹判書尹世紀曰,各陵節祭祀時,例多以貧殘宗臣,老昏巡將輩,苟充差送,雖出於事勢之不得已,率多有不成官員貌樣者,極爲未安矣。軍門千摠·中軍稍優者,隨其苟簡之時,間間差送,未爲不可矣。李基夏曰,軍門,旣是備不虞之地,則雖間間差送,終不無難便之端,自前差祭人中擇送,則似好矣。世紀曰,軍門,果是備不虞之地,基夏之言,不無所見,而將校中,或有受由下鄕者,亦有窠闕而未及塡差者,若於禁營二員,訓局二員,其他軍門,亦無過二員定式,使不得濫定,則似無偏苦之患,亦似無妨待變之道矣。上曰,朔望忌辰祭時,則固無可論,至於各陵節祭時,則甚苟簡,而大將之言,亦不無所見,自前差祭人中擇送事,申飭,可也。以上禁營謄錄
禮曹判書閔鎭厚所啓,樂工·樂生,春秋等付祿科之時,本曹與該院提調,會坐試才,乃是規例,而辛卯年間,因本曹堂上有故,該院郞廳與本曹郞廳,取才付祿,自是厥後,遂成謬例,今番,亦以其事牒報,故依近例許之矣。然於事體,終覺未安,今後,則本曹堂上有故之時,該院提調,與本曹郞官,眼同取才,恐爲得宜。且醫·律·譯官·觀象監取才,或因本曹堂上及該司提調有故,累等不得取才者,比比有之,渠輩以其爲切迫云,若依此例,該司提調有故之時,本曹郞廳,取才付祿,亦似無妨。依其例,定式施行,未知何如?上曰,依爲之。又所啓,考之五禮儀,則先農祭疊先農祭,當用八佾,而頃日親祭時,只用六佾,臣怪而問之,則樂工輩,不知所以爲對矣。此事之創於何時,今難考證,而無乃兵亂之後,不能備禮,因而至此耶?此外社稷·風雲雷雨·先蠶·雩祀·文廟,皆有用八佾之文,竊想制禮之意,必非偶然。如此重大之事,不可無釐正歸正之道,況今雖加二佾,諸處祀享,不必一時竝行,則樂生別無加定之事,弊端尤非所慮矣。下詢大臣而處之,何如?李畬曰,在外時,略聞此言矣。以五禮儀觀之,初似當八佾,而其後變用六佾,未知其所以然。玆事重大,有難猝然講定,詢問他大臣處之,似宜矣。上曰,議大臣處之,可也。平川君申琓,病不收議。判中樞府事尹趾善,病不收議。行判中樞府事徐文重以爲,古者,天子八佾,諸候六佾,每佾人數,如其佾數,或曰,每佾八人,此樂舞之制也。我朝不當用八佾,五禮儀及樂學軌範,皆以雅樂六佾各八人,用之於社稷及諸中祀,俗樂六佾各六人,用之於宗廟及諸宴禮,載錄矣。今則雅樂·俗樂,俱用六佾各六人,而改正年月,無出於文籍者,以甲辰年詳定前後樂生之數,及登軒架樂器古今多少,見之,似於此時,更定廟樂,省減樂生,遵行,已至百年。卽今,時事艱虞,平時豐亨豫大之擧,有難輕議復舊,伏惟上裁。左議政李畬以爲,臣更詳五禮儀,社稷·風雲雷雨·先農·先蠶·雩祀·文宣王,則祭用雅樂,而舞六佾,每佾八人,宗廟·永寧殿·文昭殿·懿廟,則祭用俗樂,而舞六佾,每佾六人,其爲六佾則同,而人數多寡,有雅俗樂之異矣。舞佾之法,天子八,諸候六,而每佾人數,如其佾數,或曰,每佾八人,朱子,竝存兩說於論語集註,而謂未詳孰是,以此觀之,其隆殺之節,係於佾數,似不係於人數也。社稷以下用雅樂處所爲祭之神,宜用八佾,而止於六佾者,以祀在藩邦也。然其人數之用八,與俗樂異者,尙亦有隆殺之意而然歟,臣見識寡陋,難容臆說於其間也。且追聞禮官之言,則諸處祀享,時日各異,不必竝行於一時,雖不加出樂生,自足推移添數,而惟驚蟄後吉亥之享先農,仲春上丁之釋奠文宣王,容有相値之慮,此將妨礙云。國家累經喪亂,登軒架樂器,皆減於舊,而不能盡復,今此雅樂舞佾人數,雖減之用六,亦未知其必不合於古禮,而遵行已久,恐難輕議復舊,伏惟上裁。領中樞府事尹趾完,行判中樞府事崔錫鼎,在外,不得收議,大臣之意如此,上裁何如?傳曰,依議施行。
禮曹判書閔鎭厚所啓,李萬亨,爲掌樂主簿時,以平章釐正事,上疏下本曹,時未回啓矣。我朝廟樂,舛錯莫甚,自昔名臣儒賢,言之已久,蓋以太祖·太宗朝樂章,移用於後代世室,實爲未安,至於第十一□室,則舊用引出絳成章,尤無意義。近聞李世弼,爲掌樂正時,稍變此規,以基命章用之云矣。大抵絳成章,有樂旣九成之句,故議者多以爲,卽今,世室已過九,不可加其章數,每室各用一章云。若爾,則三獻各製九樂章,鋪張聖祖神孫,弘謨丕烈,如太廟親祭祭文之例,限獻畢,周復奏之,恐或無妨。然廟樂之作,在於世宗朝,其時四祖以下,只是六世室,則樂器九成云者,不過引用簫韶九成之意,以宣祖世室,別用重光章之事言之,亦未見其必用九章,一從古禮,每室各以事蹟,別撰樂章,尤豈不穩當乎?盡棄祖宗朝所用之樂,有乖從先之義,今之樂工,必不能諧叶音律,此兩款,固爲重難,而廟樂之舛錯如此,則何可以祖宗朝所用,終莫之改乎?臣問于樂工輩,則以爲,調成新律,非所敢爲,而若一依舊章淸濁之聲,而改製樂章,則豈有不成之理云矣。今此李萬亨之疏,極其正當,而曾旣累議釐改,卒不得施,則仍爲置之乎,抑或更議於諸大臣乎?敢此仰稟。上曰,頃年,以此事議大臣,其時適値夏享,使之趁大祭釐正矣。南九萬,陳箚以爲不可,故止之矣。左議政李畬曰,廟作於世宗朝,故只有四祖與太祖·太宗六室,樂章贊德之辭各異,而其後推移通用於各室,其爲舛謬,固甚矣。然制樂,實不容易,以此,先輩名臣,累有釐正之議,而至今因循,南九萬之不欲變改,亦以此也。到今,固難輕議,而禮曹判書閔鎭厚所陳,言則是矣。第問于諸大臣而處之,似宜矣。上曰,議大臣稟處,可也。平川君申琓,病不收議。判中樞府事尹趾善,病不收議。行判中樞府事徐文重以爲,太廟樂章釐正之議,始自宣祖朝,前後論說,俱載於諸臣章疏,而臣外祖故相臣文貞公臣金堉收議中,尤爲詳盡,雖言祔廟樂章,而亦有一室,各撰一章,有難容易變更之意矣。臣於是,不敢別生淺見,仰答明問,伏惟上裁。左議政李畬以爲,此事言之已久,而實難容易變改,臣於前席,已略陳此意矣。臣素昧樂法,固不敢妄論制作之本意,而謹取前後諸臣章奏之可考者,究其同異,則仁廟朝相臣李廷龜,判禮曹時所議啓,最爲詳備。其言曰,樂學軌範,成於成宗末年,而只載世宗以上之廟樂,厥後文宗·世祖·睿宗廟樂,則不載焉,無乃廟樂,當從最尊,故只贊太祖·太宗功德,而其下,則別撰樂章,通用於各室耶?丈猷·絳成·永觀等樂章,曰列聖宣重光,曰世德作求,率維敉功,曰於皇列聖,世有武功,似是通用各室之樂章也。又曰,各室之樂,樂章長而奠獻易,樂纔始而獻已畢矣,勢必纔奏旋輟,不成曲舞,故作爲一樂,始贊先德,終贊列聖,以爲通用之樂,其意似非偶然,歌頌先德,奏於列聖之室,允協情文,是實周室執競之遺意也。又曰,皇朝太祖·太宗,各有樂章,而仁廟以下通用之,無乃樂學軌範撰定時,參考此等典禮而爲之耶?此言,恐深有所見也。世宗大王,以東方堯·舜之聖,兼明於樂律,制爲廟樂,而文武樂歌之章,皆終於九,以當周禮九變之數,至成廟朝,五禮議及樂學軌範成,而制度大備,禮樂可述矣。見今,太廟所用穆祖以下六室樂章,皆撰於世宗朝,其中赫整一章,雖稱世宗室樂章,而實贊太宗命將征倭之烈,則似亦爲太宗作也。若必於各室,各備樂章,然後可以格思,則世宗·文宗·世祖·睿宗,四室樂章,宜備於成宗之世,而軌範無著焉,此必非放過而然也。顧以成廟之所未撰,而追撰於後,豈所可易言哉?惟宣廟室重光章,追撰於仁廟朝,而以補初獻樂章,字句不足之數,樂則無變,然臣猶未知其九章之外,添一章,能無失於九變之義否也。至於盡廢舊樂章,就十一室,各撰一章,或別撰通用之九章,則事體至重,非臣謏寡之見,所可議其當否,伏惟上裁。領中樞府事尹趾完,行判中樞府事崔錫鼎,在外,不得收議,大臣之議如此,上裁,何如?傳曰,徐議處之。以上掌樂院謄錄
上在昌德宮。停常參·經筵。
五更,月暈廻金星。
戶曹啓曰,卽接廣興倉所報,則來七月朔頒料次,倉官,進去于平川君申琓家,請受祿牌,則以爲,時未肅謝,祿牌不爲出給云。係是大臣祿俸,何以爲之?敢稟。傳曰,令倉官輸送。
院啓,竝引嫌而退。前席所奏,辭不達意,聖敎雖嚴,不可輕遞,失儀一款,元非深咎,他餘嫌礙,亦置勿論,壬人還配,係是重論,費辭引避,殊涉謬戾。請大司諫申銋,出仕,持平柳泰明,遞差。答曰,依啓。以上春坊朝報
上在昌德宮。停常參·經筵。
夜二更,流星出王良星下,入南方天際,狀如鉢,尾長四五尺許,色白。五更,月入東井星。
吏曹啓曰,臺諫有闕,政事,取稟。傳曰,過國忌後爲之。
今春夏等褒貶,寧越府使柳命雄,楊口縣監黃夏英,三陟討捕使張鵬翼,以上中,春川府使李夏禎,祥雲察訪金舜衡,以上下。以上春坊朝報
上在昌德宮。停常參·經筵。
夜三更,流星出離宮星上,入紫薇東垣內,狀如鉢,尾長七八尺許,色白。五更,流星出北極星,入乾方,狀如拳,尾長五六尺許,色白,光照地。
大殿,政院·玉堂問安。答曰,知道。中宮殿·世子宮·嬪宮,藥房政院,玉堂問安。答曰,知道。
藥房啓曰,臣等,伏聞昨夕入侍醫官等之言,自上,數三日來,有下部右邊偏墜之候,脚部內邊,因有連亘牽引之氣,水剌之節,未得如常,頭部亦不淸利,頗有困惱之候云。臣等,不勝驚慮之至。夜間蒸熱愈酷,伏未審聖候,調攝若何,而症候加減,亦復如何?臣等,與諸御醫等,必須軫早入診,然後當進湯劑,及受灸與否,可以議定,臣等,區區憂慮,敢來問安。答曰,知道。症候一樣矣。
藥房再啓曰,臣等,入診退出之後,與諸御醫等商議,則皆以爲,自上,右邊下部偏墜之候,及水剌厭進,脈度帶數,氣候困惱等症,皆由於感傷暑熱之致。柴胡香薷飮,加木通山梔仁各一錢,靑皮七分,連進三貼,以爲消暑·淸熱·治疝·利水之地,宜當云。此藥,卽爲劑入之意,敢啓。答曰,知道。
政院啓曰,典設司別檢李顧,旣入省記之後,稱以有病,不爲交代,徑先出去,再三催督,終不入來,事之可駭,莫此爲甚。本院,則推考之外,無他可施之罰,姑先從重推考,他交代,省記入直之意,敢啓。傳曰,知道。事甚可駭,拿推。以上春坊朝報
上在昌德宮。停常參·經筵。
觀象監,夜一更,流星出房星上,入巽方天際,狀如鉢,尾長七八尺許,色赤。五更,流星出北極星下,入乾方天際,狀如鉢,尾長五六尺許,色白,光照地。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進御,而偏墜之候,漸有消減之效乎?水剌厭進困惱等症,亦復何如?臣等,無任區區憂慮,敢來問安。答曰,知道。湯劑進御,而偏墜之候,姑無加減,水剌厭進困惱等症,差勝矣。
禮曹參議趙泰耉上疏。大槪,臣之情勢病勢,俱無供職之望。且於前別檢沈得泰之疏,有不可晏然泯默者,不得不仰籲於宸嚴之下,伏乞聖明,俯賜諒察,仍遞臣職,以安微分事。入啓。答曰,省疏具悉。爾其勿辭,從速察職。
司直姜鋧上疏。大槪,敢陳歸厚署弊瘼,乞令該廳稟處事。入啓。答曰,省疏具悉。疏辭,令該廳稟處。
右參贊宋昌上疏。大槪,臣於囚人供辭,有不敢晏然,冒陳祈免之章,未及登徹,待過齋戒,復此仰籲於聖候靜攝之中,不勝惶恐。伏乞亟命鐫罷臣職名,仍治臣瀆擾之罪,以安微分事。入啓。答曰,省疏具悉。卿其勿辭,從速行公。
京畿監司書目,衿川呈,以持平兪彦明辭職上疏上送事。啓。傳曰,還出給。又書目,楊州呈,以司直兪得一,病重,上去不得事。啓。傳曰,此狀啓,還出給。
禁府,李顧拿囚。啓。
全羅監司書目,井邑縣監李宜遂,監官李愼吾,不騎船,罪狀現發之後,不爲依法定罪,只施笞罰,終見侮辱於土民,罷黜事。
吏曹啓目,粘連啓下是白置亦,觀此江原監司崔重泰狀啓,則淮陽府使宋徵殷呈狀內辭緣,其老母,上京病重,更無差復將往之望是如爲白乎旀,且引親年七十,勿敍三百里外之法典,自本道,不敢直爲處置,令該曹稟處亦爲白有臥乎所,宋徵殷將往〈省〉其偏母於任所爲白有如可,先爲上京之後,聞其病勢深重,蒼黃歸省,旣無離側還任之期,則災邑曠官之弊,誠爲可慮是白在果,至於所引勿敍三百里外之法典,非所可論。宋徵殷,依近例,罷黜,何如?啓依允。
正言金萬謹上疏。大槪,敢陳病狀,冀蒙恩遞,兼付瞽說,以備裁察事。入啓。以上春坊朝報
吏批啓曰,新除授輸城察訪裵泰期,連次呈狀以爲,其老父,方在忠州地,病勢累朔沈痼之餘,近又添劇,若不保朝夕,人子情理,不忍遠離赴任云。今此馬官,旣是擇差之任,非邊將厭避之地,而裵泰期之父病危重,果是實狀,則其在孝理之下,有難强迫赴任,今姑改差,何如?傳曰,允。又啓曰,繕工監監役官李時煌,除授之後,以其病重,難於供仕之意,呈狀請遞,而使之調理察任矣。連次呈狀不已,以爲所患,漸至沈痼,決無起動之望云。多事之地,不可一任其曠廢,今姑改差,何如?傳曰,允。以上吏曹謄錄
禮曹啓曰,云云事,命下矣。湖南·海西可合設祭處,令本道,商量啓聞後,下送香祝,此外他道,亦或有如此之事,一體知會,恐爲得宜。至於京城·畿甸,則近來果有稍殺之勢云,姑觀前頭,更爲稟處,何如?傳曰,允。以上禮曹謄錄
有政。吏批,兼春秋單趙以進,李㙫爲副修撰,金啓明爲宗廟令,金栽爲持平,韓聖佑爲判決事。吏曹政軸
上在昌德宮。停常參·經筵。
初昏,流星出角星上,入房星,狀如拳,尾長五六尺許,色赤。
兵曹正郞金萬胄,兼春秋減下肅拜。
下直,機張縣監盧世器。
大殿,政院·玉堂問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,庚炎敲赫,日候蒸鬱,伏未審夜來,聖體調攝,若何?連進湯劑之後,右邊偏墜之候,比昨消減,而水剌厭進,氣候困惱等症,益有差勝之效乎?臣終宵憂慮,敢來問安。答曰,知道。偏墜之候,與昨一樣,水剌厭進困惱等症,日漸差勝矣。
傳曰,今觀正言金萬謹上疏,托以倫義,條陳數三件事,而若夫一篇精神,專在於下款所陳,可謂言在此而意在彼也,豈非無忌憚之甚者乎?噫,吏曹判書李濡,受國重任,隨事竭力,凡所區畫,率多中窾,一則公耳,二則國耳,炳炳之忱,無愧古人也。至於頃年請糶之事,乙丙大殺之餘,公私赤立,賑民無策,伊時建白,亦出於爲國家重民命之意,而廣詢廊廟,始乃斷行,則其所謂得罪於大義者,果出於公心耶?急於擠陷,恣意侵斥,其心所在,不難知也。此而置之,必至於空朝廷而後已,不可不深惡痛斥。正言金萬謹,固城縣令除授,當刻內辭朝,時任縣令宋道錫,遞付京職。
政院啓曰,卽伏見備忘記,有正言金萬謹斥補遠邑之命,臣等,不勝驚愕之至,夫臺閣之臣,苟有所懷,宜無所不盡,而今此金萬謹下款所論,追擧旣往之事,有所云云。此所以激惱於宸衷,而萬謹,官以諫爲名,有懷必達,則其言雖或過中,惟當優容寬假,以示包容之道,而今此遠補之命,出於千萬意慮之外,此豈平日所望於聖明者哉?伏乞少霽雷威,亟收成命,臣等,忝居近密之地,區區所懷,惶恐敢啓。答曰,勿煩。
傳曰,固城縣令金萬謹,當刻內肅拜後,仍爲辭朝之意下敎,而金萬謹,何至今不爲肅拜耶?卽爲催促肅拜辭朝,而給馬發遣,到任日字啓聞事,本道監司處分付。
政院再啓曰,伏承聖批有勿煩之敎,尤不勝憫鬱焉,正言金萬謹疏中,論重臣之語,攙引請糶之事,追論於年久之後,措語之間,無少斟量,宜其不槪於聖心,而至於今日處分,恐非大聖人包容之道也。夫以諫官論重臣,遽補遠外惡地,而況其備忘辭意,極其嚴截,則不但致惑於聽聞,亦恐貽累於聖德,此臣等所以不避瀆擾於靜攝之中,而欲效匡救之忱者也。請加三思,還收正言金萬謹補外之命。答曰,勿煩。
固城縣令金萬謹,謝恩後仍爲下直。
政院啓曰,近因憲府無行公之員,連以監察茶時,事甚未安。除在外被論人員外,新除授持平金栽,卽爲牌招察任,何如?傳曰,允。
大司諫申銋,初度呈辭。入啓。給由。
平川君申琓箚子。大槪,重任雖解,兼帶猶存,敢將病狀,冒死陳乞,內局及譯院都提調之任,爲先遞改事。入啓。答曰,省箚具悉卿懇。有疾未參,庸何所傷?卿其安心勿辭,從速善攝。仍傳曰,遣史官傳諭。
春秋館郞廳,以監事意啓曰,翰林新薦人洪禹瑞,頃日合坐時,終不就講,故啓請拿推矣。今日,又爲開坐,累度催促,使之應講,而稱以病重,無意進來,再度合坐,不得取才,其在事體,誠極可駭。當此史局苟簡之日,不可一任其自便,洪禹瑞,更爲拿推,以警怠慢之習,何如?傳曰,允。
禁府,洪禹瑞拿囚。啓。
謝恩,持平金栽。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請全城君混,遠竄。請前濟州牧使李喜泰,拿問考律勘罪。請還收二王子延齡君昍宗親府有司堂上之任。措語見上臣伏見頃日疏決時,有智島安置罪人柳命天放歸田里之命,臣不勝駭歎之至。命天,陰賊兇猾,肆行兇臆,脅持君父,魚肉搢紳,貫盈之罪,與黯無間,此則無待臣一二談,而聖上,旣已洞燭無餘矣。得保首領,在渠亦幸,安置之典,實是末減,頃年聖上,以此人罪惡,雖有大霈,決不可擧論爲敎,伊日懲惡之聖意,孰不欽仰?今玆疏決,雖出於焦憂亢旱,靡不用極之致,而豈可使窮兇極惡之人,視同薄物細故,一體疏宥,使之偃息於田廬,歸死於牖下乎?刑政失當,誠非細故,求以弭災,反恐召沴,公議拂鬱,久而愈激,請還收智島安置罪人柳命天放歸田里之命,仍命永勿擧論於赦典。請善山府使李相殷,罷職。措語見上罪人柳命天放歸田里之命,實出於輿情之外,還收之請,蓋亦晩矣。持平柳泰明,身居臺職,不思恢張,反自崖異,語欠倫脊,意甚苟且,公議所在,不可無規警之道,請前持平柳泰明,罷職。答曰,不允。末端兩件事,依啓。前啓,其時薦望宗臣及當該承旨推考事,及左副承旨尹弘离,掌令李裕民遞差事,停啓。
吏曹啓曰,臺諫有闕,政事,取稟。傳曰,明日爲之。以上春坊朝報
備邊司啓曰,本司堂上,近甚不齊,開坐出令而還止者居多,事頗苟簡,而有司堂上有闕之代,亦久未差出,行司直李頤命,工曹判書趙泰采,堂上差下,吏曹參議朴權,副提調差下,而朴權,使之仍察有司之任,何如?傳曰,允。以上備局謄錄
政院啓曰,今者,守禦使李濡,因臺疏,迸出門外,使褊裨,持納密符於本院,再三還送,今又替納,在外帶符,雖曰不安,將任未遞之前,曾無納符之例,此密符,何以爲之?敢稟。傳曰,還送。以上守禦廳謄錄郞廳李聖運校正。日記廳郞廳愼爾復書。
上在昌德宮。停常參·經筵。
備邊司啓曰,本司堂上之不備,未有甚於近日,昨者,新差三員,亦姑未行公矣。有司堂上閔鎭厚,今以焚黃受由,又將下鄕,不惟事勢之苟簡,宣惠·賑恤兩廳,亦無無故句管之人,私情雖切,國事爲重。閔鎭厚,使之今姑留在,稍待無故時下去,何如?傳曰,允。以上備局謄錄
禮曹啓曰,太廟省拜,春秋定式擧行事,曾已下敎矣。今秋展謁吉日,以何間推擇乎?敢稟。傳曰,以念後推擇。又啓曰,太廟秋展謁草記,傳曰,以念後推擇事,命下矣。展謁吉日,卽令日官推擇,則自今月二十一日,二十五日至,皆有拘忌,二十六日爲吉云,以此日擧行乎?敢稟。傳曰,依爲之。又啓曰,今此太廟展謁時,王世子闕門外祗迎祗送之節,當爲磨鍊擧行,而隨駕一節,何以爲之乎?敢稟。傳曰,隨駕一節,勿爲磨鍊。
禮曹啓曰,今七月初八日,乃是立秋節,還御正殿,復常膳等事,依例擧行事,分付,何如?傳曰,允。又啓曰,來八月初一日,社稷親祭時,秋氣已動,帳殿御齋室,似或涼冷,本署安香廳修理之意,分付該曹,何如?傳曰,允。以上禮曹謄錄
有政。
吏批啓曰,判書,被臺臣疏論,出往郊外,參議,病不來,小臣獨政未安,何以爲之?敢稟。傳曰,仍爲之。
吏批,以黃爾章爲善山府使,洪重周爲淮陽府使,朴斗世爲蔚山府使,任歚爲井邑縣監,金萬謹爲固城縣令,韓命基爲輸城察訪。以上吏曹謄錄
上在昌德宮。停常參·經筵。
夜五更,流星出閣道星上,入北方天際,狀如鉢,尾長二三尺許,色白。
下直,安東府使尹德駿,仁同府使鄭必東。
李晩成啓曰,大司憲權尙夏,執義李箕洪,掌令吳羽進,持平兪彦明,在外,掌令李裕民,呈辭入啓,持平金栽,呈辭,今日,以監察茶時之意,敢啓。傳曰,知道。
傳于李晩成曰,嫇嬪房祭需,從優輸送事,分付該曹。
正言李晩堅啓曰,請還收安置罪人李鳳徵,撤圍籬之命。請還收前正言金萬謹,固城縣令除授之命,請忠淸兵使李碩根,罷職不敍。
答戶曹參判李健命疏曰,省疏具悉。卿其勿辭察職。
左參贊趙相愚疏曰,伏以臣,伏見前正言金萬謹疏本,則其論吏曹判書李濡西市事,責以大義,辭意嚴切,臣於此,不覺毛骨悚然。仍念臣,曾於戊寅年間,忝在籌司之任也,適當連歲大殺之餘,擧國生靈,將入枯魚之肆,無策可救,不忍立視,自朝家,不得已互市之意,區區臣意亦以爲,憂民之飢,與憂己之飢有異。且懋遷有無,胡越通行,則以我國之銀貨,貿彼地之穀物,似無所傷。以此協贊於廟堂消詳之日,以此仰對於前席下詢之時,智慮短淺,事未逆睹,以致嫚書北來,辱及聖躬,驚駭痛惋。直欲無生,早知如此,民雖盡劉,臣何敢贊此計哉?其時李濡,因此被論,臣亦以同被譴何之意,上章自劾矣。今此萬謹之疏,視於缺臺啓,又加一節,則臣名雖或不在其中,缺臣罪至此,益無所逃,玆敢不避煩瀆,冒死申籲於黈纊之下,伏乞亟罷臣職,以快人心,以安私分,不勝幸甚。答曰,省疏具悉卿懇。於卿,少無可嫌,安心行公。
兵曹判書尹世紀疏曰,伏以臣,伏聞臣之姓名,入於囚人李東彦供辭中,其所云云,果是實狀,別無辨解者,故含默至今矣。似聞公議,以臣身處宰列,名登爰書,其在事體,不容冒沒爲言,臣誠愚迷,初不覺不言之有咎,今始略陳其梗槪,伏願聖明之垂察焉。臣於戊寅冬間,受命海臬,行過坡州也,其時本倅李世茂,與臣素相親愛,缺聞其所患,極其危重,欲知病狀,直詣衙軒,要見其子東彦,則以扶護病親,辭不出來,臣果不知病狀之涉於可疑,入往衙內,親見病人,只接片語,出來之際,東彦缺臣忝居八座之列,名入囚人之供辭,則宜卽自劾,而緣臣迷見之不逮,今始冒瀆於玉候靜攝之中,臣罪尤大。伏乞聖慈,亟遞臣職,以安微分,不勝幸甚。答曰,省疏具悉。卿其勿辭行公。以上燼餘移謄
禁府啓曰,以京畿監司狀啓,刑曹粘目,顯陵參奉李東魯,禮曹啓辭,刑曹啓目,前主簿吳遂協等,移本府處置事,允下矣。李東魯·吳遂協,今方待命,卽爲拿囚之意,敢啓。傳曰,知道。禁府謄錄
上在昌德宮。停常參·經筵。
李晩成啓曰,大司憲權尙夏,執義李箕洪,掌令吳羽進,持平兪彦明,在外,掌令李裕民,呈辭入啓,持平金栽,呈辭,今日,以監察茶時之意,敢啓。傳曰,知道。缺
以同義禁姜銑初度呈辭,傳于李晩成曰,還出給。
李晩成,以義禁府言啓曰,以漢城府啓辭,刑曹粘目,前宣傳官沈璐,移本府處置事,允下矣。沈璐,今方待命,卽爲拿囚之意,敢啓。傳曰,知道。
李世載,以弘文館言啓曰,本館下番副修撰臣李㙫,今日翰林取才時,以執冊官,晝仕出去之意,敢啓。傳曰,知道。
李晩成,以兵曹言啓曰,當日官奴乃信稱名人,自宣仁門入來,差備門外擊錚,極爲駭愕。令攸司,囚禁治罪,同門守門將安世澄,常時不能禁斷雜人,以致闌入,亦難免其責,推考,何如?傳曰,允。
又以侍講院言啓曰,本院上下番十員內,兼輔德·兼弼善,兼司書·兼說書,俱未差,輔德李彦經,以加土事,受由下鄕,時未還來,弼善朴台東,呈辭遞差,兼文學李觀命,以身病,本職未肅拜,明日,敬寧殿秋享大祭,王世子親行隷儀時,官員二員,當爲進參,而書筵入侍時,上下番備員之外,無故之人,只有一員,弼善有闕之代,今日政,以在京無故人差出,待明朝,牌招察任,何如?傳曰,允。
吏批。判書李濡,出在城外,參判金宇杭,病不來,參議朴權進,左承旨李廷謙進。
以承旨望單子,傳于李廷謙曰,司僕正孟萬澤除授,以成碩夔爲掌令,柳成運爲弼善,李臣龍爲朔寧郡守,李之星爲戶曹佐郞,以洪禹瑞單付檢閱。
吏批啓曰,判書李濡,出在城外,參判金宇杭,病不來,小臣獨政未安,何以爲之?敢稟。傳曰,只出緊任。
兵批。判書尹世紀病,參判李光迪病,參議金萬埰病,參知金致龍進,左承旨李廷謙進。
以朴台東·李裕民爲副護軍,申銋·尹弘离爲副司直。
李晩成啓曰,檢閱洪禹瑞,牌招察任事,命下矣。今已夜深,家在城外,明日待開門,牌招之意,敢啓。傳曰,知道。
持平金栽疏曰,伏以臣,於今日事,竊有所慨然者,論議益岐,爻象漸乘,同室之內,戈戟紛然,震薄之際,世無完人,頃日,兪得一之事,已是公議之外,而今李濡,又被人言而去,一人二人,餘者無幾,若此不已,幾何不至於空人之國耶?濡之缺重任已久,安保無失,就事論事,據實相規,則夫孰曰不可,而今乃追提旣往,一筆句斷,國事之泮渙,大政之遲延,都不暇顧,未知有何機關,而汲汲如是,濡之秉銓,稍抑戚畹,積不能平,竟至於此,似此擧措,恐非一人一事之憂也,此聖明所以嚴辭痛斥,至下補外之命者也。然身爲諫官,職在論人,而論一重臣,遽斥於邊遠瘴癘之鄕,其所處分,未免爲過中之歸,則諫臣之力請反汗,亦以此也。且聞萬謹,家有老母,情理可矜,還收之請,雖或不槪於聖心,稍移善地,俾得保全,其於大聖人優容裁制之道,豈不兩得?缺勿以人而廢其言,勿以言而信其人,二者之間,灼然無疑,則士流可以安全,世道不至淪喪矣云云。答曰,省疏具悉。今玆疏陳,大意固好,而稍移善地之說,殊未可曉也。以上燼餘移謄
禮曹啓曰,平安道年例陞補考講,入格幼學田邦之父,以初試生員書塡之故,當該試官及監司,自政院請推允下矣。科場事嚴,苟係違例,例不得仍存,入格田有邦,拔去付標,何如?傳曰,允。以上禮曹謄錄
夜五更,流星出閣道星上,入北方天際,狀如鉢,尾長二三尺許,色白。以上燼餘日記
上在昌德宮。停常參·經筵。
下直,榮川郡守朴鐔。
李晩成啓曰,大司憲權尙夏,執義李箕洪,掌令吳羽進,持平兪彦明,在外,掌令成碩夔,未肅拜,持平金栽,呈辭,今日,以監察茶時之意,敢啓。傳曰,知道。
李廷謙啓曰,新除授同副承旨孟萬澤,以江原道監賑御史,時未上來,斯速乘馹上來事,江原監司處,下諭,何如?傳曰,允。
李晩成,以都摠府言啓曰,副摠管海豐君燧,以宗廟秋享大祭終獻官,除標信,議政府肄儀進去之意,敢啓。傳曰,知道。
又以吏曹言啓曰,今宗廟秋享大祭,薦俎官,實差工曹參議金弘楨,預差行司果洪璛,俱以身病,今日肄儀,不爲來參,雖未知病勢輕重之如何,而事甚未安,竝推考,旣受誓戒之後,他無變通之路,不得已以永寧殿薦俎官預差行司果任舜元,改付標以入之意,敢啓。傳曰,知道。
又啓曰,卽伏見忠淸監司狀啓,則因禹命夏·宋聖齊等山訟,有請罪訓鍊副正閔遠重之擧,而遠重,旣非元犯,且是三品京官,則條具罪狀,令該曹稟處,事體當然,而不此之爲,直請令攸司,考律處置,事甚未安。後弊所關,不可無警責之道,忠淸監司李澤,推考,何如?傳曰,允。
李廷謙,以戶曹言啓曰,本曹正郞李臣龍,昨日政,移拜朔寧郡守矣。臣龍,以精詳能幹之人,頗有擧職之效,所掌諸務,亦皆緊重,方當多事之時,不可遞易其任,以付生手,李臣龍,今姑仍任,以責成效,何如?傳曰,允。
答知事李頤命疏曰,省疏具悉卿懇。卿之所遭,雖曰非常,予之開釋,不啻縷縷,而莫念君臣之大義,一向撕捱,無意行公,甚非所望於世祿之臣者也。噫,論議交馳,傾軋成風,位著殆空,國事泮渙,當今之憂,孰大於此?是予終始勉出,必欲布列于朝者也。以今日之世道,一遭橫逆,輒皆自廢,則人主無與爲邦,揆諸道理,寧有是哉?卿其體此心腹之辭,盡乃職事,缺答幼學李漢弼疏曰,省疏具悉。進言之誠,予用嘉之,而鑄錢之說,決不可行也。
答弼善柳成運疏曰,省疏具悉。爾其勿辭,救護母病。以上燼餘謄書
禮曹啓曰,永昭殿·敬寧殿五享大祭,王世子親行時,齋戒日數,收議于大臣,有依議施行之命,自今以後,當以散齋四日,致齋三日,定式擧行,而今番,則散齋之期已過,只以致齋三日一款,改磨鍊以入之意,敢啓。傳曰,知道。以上禮曹謄錄
上在昌德宮。停常參·經筵。
夜一更,流星出心星上,入南方天際,狀如鉢,尾長四五尺許,色赤。
李晩成啓曰,大司憲權尙夏,執義李箕洪,掌令吳羽進,持平兪彦明,在外,掌令成碩夔,未肅拜,持平金栽,呈辭,今日,以監察茶時之意,敢啓。傳曰,知道。缺
又啓曰,僚員之不齊,未有甚於近日,行都承旨李世載,身病陳疏,左副承旨黃一夏,呈辭蒙遞,同副承旨孟萬澤,在外未上來,無故行公之員,只有臣震壽及左承旨李廷謙,右副承旨李晩成,出納之時,輪直之際,俱甚苟簡,左副承旨有闕之代,以在京無故人差出,仍卽牌招察任,何如?傳曰,允。
吏批,行判書李濡,出在城外,參判金宇杭病,參議朴權進,左副承旨李震壽進。
兵批,判書尹世紀病,參判李光迪,呈辭受由,參議金萬埰進,參知金致龍,式暇,左副承旨李震壽進。
吏批,以姜銑·趙泰耉爲承旨,成至敏爲朔寧郡守,韓聖佑爲大司諫,戶曹正郞李臣龍仍任事承傳。
李晩成啓曰,本院缺直,曾所未有,今雖夜深,不可不備員,對直僚員中,右承旨趙泰耉,家在城內,疏批已下,所當卽爲牌招,而拘於廳規,不得直請,何以爲之?敢稟。傳曰,牌招。
答吏曹判書李濡疏曰,省疏具悉卿懇。用意擠陷,豈不痛心?纔已斥補,明辨好惡,卿實無罪,何遽迸出,若此不已?將無完人,朝廷空虛,疇與爲國,以卿深誠,胡不念及於此,而過自引嫌,必欲解免耶?所納密符,更令政院還送,卿其領受,安心行公。
答左副承旨李震壽疏曰,省疏具悉。爾其勿辭,救護母病。
答右承旨趙泰耉疏曰,省疏具悉。過當之論,不必深嫌,爾其勿辭,從速察職。以上燼餘謄書
吏批啓曰,判書,出在城外,參判,病不來,小臣獨政未安,何以爲之?敢稟。傳曰,只出緊任。以上吏曹謄錄
上在昌德宮。停常參·經筵。
夜一更,流星出心星上,入南方天際,狀如鉢,尾長四五尺許,色赤。
下直,鏡城判官權慜,通川郡守黃鎭。
李晩成啓曰,憲府無行公之員,監察茶時,已至累日,事甚未安。除在外人外,呈告未肅拜人員,竝卽牌招察任,何如?傳曰,允。
趙泰耉啓曰,新除授同副承旨孟萬澤,今已來到城外云,卽爲牌招察任,何如?傳曰,允。
趙泰耉,以侍講院言啓曰,以王世子敬寧殿親祭時,宮僚不可不備員,弼善差出,牌招察任之意,啓稟蒙允,而新除授弼善柳成運,承牌陳疏,救護母病,已至數日矣。今則大祭隔日,尙不出肅,待明朝,更爲牌招,以爲入齋將事之地,何如?傳曰,允。
李晩成,以漢城府言啓曰,景福宮內松木拾蟲事,曾已稟定矣。自五月二十八日拾取,而前後調用坊民,爲一千四百名,間値雨水而停止,五次拾蟲之數,今爲十一石十三斗,人力所及,幾盡拾取,而高大松木,難以攀援之處,則無所容力,不得已停止矣。令當該衛將,詳察形止牒報,自本府更加看審後,爲拾缺稟旨擧行,何如?傳曰,允。
傳于孟萬澤曰,世子三年內,敬寧殿行祭時,無致齋於齋所之事,故冒夜出宮,而別無吉時啓下之擧矣。今者禮曹,旣以致齋二日於正堂,一日於齋所之意,入啓定奪,則與三年內有異,該曹亦當磨鍊,出宮吉時啓下之後,禁漏又當啓下時刻單子,而尙無擧行之事,卽爲問啓。
答幼學朴時益疏曰,省疏具悉。進言之誠,予用嘉尙,而輔弼之不得其人,一置左右等說,殊甚謬戾,至於國家大計,尤豈草野之所敢干預也?
幼學朴時益疏曰,伏以蓬蒿賤士,缺數三行以殿下如天之仁聖,敬畏修省之靡所不至,而又補以股肱耳目之臣,草野芻蕘之言,不足以補殿下治化之萬一,而古有味芹而欲獻者,亦有孀居而憂君者,今臣,曲肱安缺數字甘蔬菜,而憐天之誠,自不禁於嚮日矣。況今殿下,因旱求言之敎,好察樂聞之盛心,溢於辭表,臣伏讀感激,不避出位之戒,伏陳時務之十二條,伏惟聖明之裁擇焉。其一,崔寔之政論曰,德敎者,昇平之粱肉也,刑罰者,治亂之藥石也,粱肉,用於補氣,藥石,宜於治病也,而今之爲政也,內自朝廷,外至列邑,不先德敎,惟以敲榜爲務,曰末世悍民,非杖難制,缺數三行其二,黃石公之書曰,薄賦斂不匱其財,今之賦斂,不惟不薄,而量田時未闢之處,卽舊陳瘠薄之地也。宜於互相陳起也,而打量後起而還陳者,乃曰不用今陳,年年督賦,一如稼穡之田,無土貧民之有志於耕食者,憂其陳後之徭賦,而不能爲也。一耕而還陳者,含冤而納賦,欲無田野之不闢,得乎?舊陳之起懇無日,無告之含冤至此,痛則呼母,怨則呼天,民情缺數字天心何可豫也?隨起隨稅,七路皆然,而惟獨不能於畿內,伏願殿下,以此隨起收稅之法,通行於畿內,欲使田野之不闢也。其三,魯論曰,百姓足,君誰與不足,百姓不足,君誰與足,今也,不惟不憂民之不足,而一年二根牟麥之田,猶或謂然也。宜牟麥良田,什居一二,而其於用災也。乃曰缺六七行內外之族戚,高下其價而備納焉,一民之所堪者,寡不下於五六兩,多必至於十餘,旣納自己之役布,又納非己之軍價,富者難堪,況其貧者乎?刻期催督,不堪笞囚,或賣家藏,或賣田宅,年年如是,不勝支堪,又從而流散焉,次次被督,次次流散之不止者,勢所必然也。其或寡族而難堪者,抑指不干之人,謂爲其族,而詐官捉致,謀欲分其力,而官不能辨其非族,以眞族施行,難堪流離之弊,不必眞族而後然也。欲民之保安,而反使之流散,此所謂欲其入而閉其門者也。剝膚搥髓,呼天降鑑,此天之所必怒也。身存則役存,身無則役無者,法理之當然,缺三夏所收有限,而納此納彼,費出無窮,旣然於今年,又然於明年,如不及期,則悍吏隳突,笞囚催督,始於秋暮,終於歲晩,朝不慮夕,猶憂卒歲之穀,殆盡於一族及統民所食之官穀,叩地呼天,惟願速死,仁天降鑑,何不怒也?書曰,撫我則后,虐我則讐,伏願殿下,寧損於上,而務益於下,不使民謂虐也。其六,孔子曰,聽訟吾猶人也,必也使無訟乎,不能使無,則不可不聽,而辨別之明,則不在於日月之多矣。今之聽訟也,官未及察,筆吏舞奸,直者自期其必伸,而求其速,曲者自知其必屈,而圖其遲,請囑於權門,符同於筆吏,而其久其速,專在於筆吏之口舌,今日曰,訟煩未遑,退待他日,他日曰,今聽某訟,更待某日,缺六七行自開國以來,有勳於國家者,分茅錫號,尊官賞賜,刑鷄狗馬,盟以帶礪,蔭及子孫,世世口傳,設廳分番,勤仕而受祿,讀書應講,隨才而轉用,恩光至矣,忠魂榮矣。自夫轉用之典廢,而蔭仕塞矣。自夫遞兒之數省,而忠魂餒矣。自夫口傳之限代,而勳裔賤矣。混迹於閑丁之抄,乃入於該吏之手,其中哿矣者,賣田賣奴,厚賂而獲免,貧不顧見者,含羞忍辱,低首而隨隊,向因冒錄之煩,査正之擧,在所不已,而石焚玉隨,爲弊至此,祖宗朝以來,揷血厚酬之本意,顧安在哉?昔宋哲宗,革罷新法,以悅民心,伏願殿下,革罷限代之新法,復行祖宗朝舊典,則恩光復新,和氣亦應也。缺四五行誠以求之,禮以待之,然後樂爲之用。當今公道不行,利欲橫流,廉恥都喪,賄賂公行,直身慷慨之士,豈曰吾君不能,而不爲用也,惡其不以道進,而不求用也。此所以輔弼之不得其人,而勤殿下宵肝之憂也。伏願殿下,以至公之心,行至公之政,而以至公之道,責之於大小臣僚,則公道旣行,仕路自淸,有道之賢,彙征于于,而山野無考盤控膝之人矣。其九,王褒又有言曰,功光祖宗,業垂後裔,其所以使之光使之垂者,在於人君,而勸勉夫臣下之意也。若無使光垂之恩澤,則何以爲人臣之勸哉?今也,忘身而殉國者爲政,而淸白者,旣蒙酬報之厚典,則其所以使之光者,可謂至矣。其爲子孫者,得任國事,則念祖考之忠缺六七行一下于銓曹,每於開政,以次錄用,則公道大行,僥路自絶矣。其十,缺國朝大小貨之出與捧息,已有定式,子母停息,祖宗朝流來,而內自各府,外至八路,通行之典也。至於松都,獨異於是,設廳十二,各置任掌,多出銀貨,捧息補用者,三十餘年之久,而貸者,則盡是四隣邑貧民也。子母限過,法當停息,而已成之規,猝不能變,徵過四五倍,而至今徵督之不已者,所謂利之利也,而堪其責者,乃是任掌也,被其徵者,乃是貸人也。戊己年合設飢饉時,殍流者,太半餘也,故尋其一族,訴官捉囚,必至於或賣家藏,或賣田宅,猶不能支堪而流離者,比比缺四五行其十一,書曰,民惟邦本,本固邦寧,又聞曰,衆心成城,誠能發政施仁,使民戴功,則親上死長,其固如城,其於緩急,不必待金城之壯,而外侮不敢犯矣。臣伏聞,廣築都城,器械已具,而因旱停罷云,伏未知因天之旱而姑停之耶,慮其不急而永罷之耶。城池者,有國之不可無,而不固民城,先築金城,爲政之末也。周受四面之敵,而祀慶八百,秦築萬里之城,而傳止二世,至於我國之初,草創之都城,亦已過三百餘年之久,在德不在險之言,豈不必歷歷可驗耶?如其永罷,則民皆仰日月之食矣。若或姑停,則雖曰給價募役,不動民力,而民言亦曰,募役之物,出於何地耶?此亦吾等竭心力備納之物也。缺六七行其十二,壬辰土崩之時,缺已定之言,聞於遠邇,莫不顧瞻,如復睹漢國之儀冠矣。耳聞已久,目睹遷延,此亦輿情之所深歎慨也。伏願殿下,亟命禮官,速遂聖心,則大義明如日月,民望無不叶矣。蓋此十二條,人事得失之所大關,而時務之最急者也。和氣致祥,乖氣致異者,理之必然,而天視自我民視,天聽自我民聽,十二條之不得其平,皆天之視聽也。有一於此,猶難致和,況有十二,而竝於今日者乎?災變之疊層,固也,飢荒之連年,宜矣。往者之凶災,旣往不及,而今年之旱災,又至於此極,凶稔已判,民望已絶,又安知明年之又不如今年也?遇非常之變者,必有非常之擧,然後天心可回,困民可保,缺數行殿下之明聖,必不能不察於此,而敬心難久持,怠心難久制,少或有忽於逆耳之時,則必不無過中之擧矣。旣過之後,悔之何益?伏願殿下,以從諫之弗咈如流,爲心,以此心出入之無常,爲戒,順於耳而必察焉,逆於耳而必察焉,苟利於行,勿曰姑待而必從之,則讜言日進,國事理矣。臣心素孀婦之憂君,而亦是草野之賤徒,徒切獻芹之誠而已。伏讀聖敎,自激葵忱,不思僭越,吃吃至此,臣不勝激切屛營之至,謹昧死以聞。以上燼餘移書
成均館官員,以同知館事意啓曰,今七月初七日,儒生上旬輪次,當爲設行,而大提學未差,俱與秋享大祭齋戒相値,限內不得爲之,今月內無故日,退行之意,敢啓。傳曰,知道。以上成均館謄錄
上在昌德宮。停常參·經筵。
秋享大祭齋戒。
夜四更,東方有氣如火光。
孟萬澤啓曰,來十一日,文臣殿講日次,取稟。傳曰,爲之。
又啓曰,大司憲權尙夏,執義李箕洪,掌令吳羽進,持平兪彦明,在外,掌令成碩夔,持平金栽,呈辭,今日,以監察茶時之意,敢啓。傳曰,知道。
傳于孟萬澤曰,世子三年內,敬寧殿行祭時,無致齋於齋所之事,故冒夜出宮,而別無吉時擧行之擧矣。今者禮曹,旣以致齋二日於正堂,一日於齋所之意,入啓定奪,則與三年內有異,該曹所當磨鍊,吉時啓下之後,禁漏又爲啓下時刻單子,而尙無擧行之事,問啓。
孟萬澤啓曰,命下矣。問于該曹,則以爲,今此敬寧殿秋享大祭,世子親行時齋戒,以致齋二日於正堂,一日於齋所,磨鍊以入,而敬寧殿,卽是闕內,自前闕內行禮時,元無齋所,致齋吉日啓下之事,雖以頃日春塘臺壇所大殿親祭時事言之,亦不以致齋吉時啓下,蓋亦係是闕內故耳。今番之不爲擇吉時啓下者,實由於此云矣。敢啓。傳曰,知道。
傳于孟萬澤曰,明朝,左相命招,使之卜相。
傳于孟萬澤曰,明日開政事,分付。
以備忘記,傳于李晩成曰,史官二員待命,騎馬六匹立之。
孟萬澤啓曰,今此敬寧殿秋享大祭,世子親行時留門,初以三更一點缺自別堂詣齋所時刻,旣已進定於二更三點缺門入來,然後可無不及之患,何以爲之?敢稟。傳曰。缺
傳于孟萬澤曰,世子詣齋所時刻單子,磨鍊啓下之後,自齋所詣享所時刻單子,又爲入啓,所謂齋所,認爲齋室,齋室之於享所,甚爲便近,則其間,似無時刻磨鍊之事,故其時刻單子,還爲出給矣。到今問而知之,則非詣齋室,乃自內移次別堂時刻也。致齋別堂,已至三日,則今日,有何別爲時刻磨鍊之事耶?且旣是闕中,則出宮云者,亦無所據,該曹雖以春塘臺壇所親祭時事,援以爲例,而春塘臺,則無可以致齋之所,故自內直詣壇所,而此則不無曲折,當初魂殿內,旣有齋室,則今日食後,或可後先詣齋室,臨時行祀,可也。雖以情禮言之,三年內,則臨時冒夜出宮,而今則有異於三年內,預爲進詣於齋室,行望殿禮後,仍爲將事,似合情禮,而世子尙在別堂云,時雖已過,亦不可無變通之道,自別堂詣齋室時刻,卽爲磨鍊以入。
答全羅監司閔鎭遠疏曰,省疏具悉。卿辭至此,令廟堂稟處。
答大司諫韓聖佑疏曰,省疏具悉。上款所陳,雖與下敎本意差爽,大意則好,可不留念焉。金萬謹之疏語是非,全不提論,汲汲救解缺日之譏議爲言,侵攻臺官,不遺餘力,而缺罔非勒加,良可異也。姜銑,果有是事,則銓曹缺臺論人之際,不可不詳審也。爾其勿辭察職。以上燼餘移謄
上在昌德宮。停常參·經筵。
敬寧殿秋享大祭後,世子宮,政院·玉堂,口傳問安。答曰,知道。
孟萬澤,以都摠府言啓曰,入直軍士,中日習射事,因旱災,避正殿減膳之敎,限立秋間,啓請姑停矣。今則秋節已屆,亦且得雨,今日爲始,入直軍士,中日習射,請出標信。傳曰,知道。
孟萬澤,以備邊司言啓曰,本司武郞廳副司果楊世徵,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
趙泰耉,以司饔院官員,以都提調意啓曰,分院燔造時所用白粘土,楊口地,坑穴已深,頹壓常多,峽中民力倍多,決難支堪之意,監司啓聞,故本道,姑停堀土之役,移定於鳳山地,依前石數,掘取燔造矣。新設之地,輸運虛疏,多有遺失之患,且其土性過剛,破傷居多,必以楊口土若干斗交合,然後可以成器,而舊儲已盡,前頭之事,殊甚可慮,掘役雖已停止,舊坑猶存,令本道,白粘土,缺從速運送,俾無燔役狼狽之患,宜當,以此缺。傳曰,允。
又以侍講院言啓曰,今此敬寧殿缺王世子親行新裸禮時,灌地穴,蓋不爲預缺臨時替啓之擧,且幣篚奉奠之所,陳設缺奠之際,未免苟艱,所見極爲未安,當該缺令攸司推治,何如?傳曰,允。
趙泰耉啓曰,卽者,光山缺等,以宣祖·元宗·孝宗·顯宗四朝御筆,陳疏來納,而自前有勿爲捧入之受敎,所當據例退却,其疏中,旣有御諱等語,則亦不敢直爲退却,此疏何以爲之?敢稟。傳曰,依受敎勿捧。
孟萬澤,以觀象監官員,以提調意啓曰,璣衡改造之役,今已垂畢。臣等,卽者,齊進看審,則制作之工,視古無減,將於今月十六日,奉進大內,而考見謄錄,則曾於戊辰年修補之時,亦令詞官,撰銘以進,則今於新造之日,記銘之語,尤不可闕。以寓古人盤盂必銘之意,卽令詞臣,及期撰進,使已卜之日,毋致遷就之弊,何如?傳曰,允。
又啓曰,今此敬寧殿秋享大祭,王世子親行時儀注,當初禮曹,只依三年內享日,出宮詣齋所之儀,磨鍊以入,而及其致齋日數改定奪之時,前一日出詣齋所一款,不爲改磨鍊。且望殿禮,亦不稟定,以致昨日臨時窘急之患,事極未安。禮曹當該堂上·郞廳,竝推考,何如?傳曰,允。
有政。
吏批,行判書李濡,出在城外,參判金宇杭病,參議朴權進,右承旨趙泰耉進。
兵批,判書尹世紀病,參判李光迪,呈辭受由,參議金萬埰進,參知金致龍病,同副承旨孟萬澤進。
吏批啓曰,判書李濡,出在城外,參判金宇杭,病不來,小臣獨政未安,何以爲之?敢稟。傳曰,只出緊任。
賓廳,卜相封入。傳曰,加卜。
賓廳啓曰,三公枚卜,事體重大,至於新卜,古例,非首相則不敢爲,今此加卜,小臣,不敢獨爲卜入,惶恐敢稟。傳曰,安心卜入。
加卜,吏曹判書李濡。
吏批,以徐宗泰爲吏曹判書。
吏批啓曰,新判書命招,同參政事,何如?傳曰,允。
以李晩堅爲副修撰,洪璛爲承旨,金興慶爲正言,洪受瀗爲弘文提學,徐宗泰爲知經筵,李濡爲承文院都提調。
吏批啓曰,雲山郡守金命彬,捉虎六頭,加資事命下矣。雖已資窮,未經準職,何以爲之?敢稟。傳曰,特爲加資。
孟萬澤,以吏曹言啓曰,前昌城府使尹廷舟,以備穀賑民,居官廉白,熟馬賜給矣。後因筵臣陳達,旣有加資之命,賜馬之典,不當疊施,還收之意,敢啓。傳曰,知道。
大司諫韓聖佑啓曰,如臣無似,猥叨言地,病不能供職,徒祈免遞,亦非臣心之所安,略陳所懷,思效一日之責,卽伏見聖批,以上款所陳,與下敎本意,差爽爲敎,已不勝瞿然,而至於金萬謹疏語是非,則全不提論,汲汲救解,且於臺臣,則侵攻不遺餘力,罔非勒加,良可異也,爲敎,臣於此,尤不勝惶蹙。臣目見聖上迫逐言官之過擧,只欲納吾君於無過之地,略陳捄正之意,不暇論及於疏語之是非,蓋以此也。至於金栽,則身爲言官,伊日詣臺,終無一言,噤默而退,已失臺體,而又於投疏,語多回互,態習可惡,故亦有論列,以示糾正之意,而勒加其罪,非臣之本心也。至於姜銑之告文,則人皆喧傳,久而未已,銓曹之擬望,或未及聞知而然耶?臣之所聞,不趐明的,則豈不詳審而發也?然而臣之疏論,語不別白,指不分明,致勤未安之敎,乃至於此,臣實惶忸,其何敢晏然於言議之地乎?請命遞斥臣職。答曰,勿辭。
趙泰耉啓曰,大司諫韓聖佑,再啓煩瀆,退待物論矣。傳曰,知道。
答右尹尹就商疏曰,省疏具悉。卿其勿辭,救護母病。
答修撰南致明,檢閱洪禹瑞等疏曰,省疏具悉。疏辭,令該曹稟處。
答輔德李彦經,弼善柳成運,文學李夏源等疏曰,省疏具悉。單子中所謂齋缺齋室,不復致疑矣。及至日暮,始知其不然,缺所變通,而事多窘速,豈不未安乎?宜令缺寧殿五享中,世子親行時,祭前一日,先詣齋室,仍行望殿禮,入審殿內,則實合於情禮也。爾等勿辭察職。以上燼餘移書
上在昌德宮。停常參·經筵。
未時,日暈。
司諫金相稷啓曰,臣伏見長僚疏本,則以僚臺之在家呈告,不卽詣臺,大加非斥,至以風采消磨,爲世道發一嘅,爲言,臣於是,亦不勝瞿然之至。日昨,諫臣之斥補遠邑者,其言得失,姑置勿論,使處言地,而反以言爲罪,實非聖世之美事,則其在臺體,宜卽爭論,而臣於其時,不但賤疾沈苦,情跡亦且難安,尋單縮伏,終不能詣臺矣。今者,長僚之詆斥僚臺,乃至於此,若論其時,不卽詣臺之失,臣實爲首,何敢以情跡之難安爲解,評論之獨免爲幸,而晏然仍冒於言地乎?請命遞斥。答曰,勿辭,退待物論。以上司憲府謄錄
上在昌德宮。停常參·經筵。
府啓,竝引嫌而退。隨事論列,大意固好,嚴旨之下,不必爲嫌,偏信浮言,雖欠詳審,風聞論事,亦是臺例,諫長疏斥,自有所指,則引以自當,殊涉太過。請大司諫韓聖佑,司諫金相稷,竝命出仕。答曰,依啓。以上司憲府謄錄
都摠府啓曰,近來上番軍士立役者,百般用奸,以致宿衛虛疏,昨者取考三司同議分軍文書,憑閱衛將所各處定送件記,則大相不同,任意那移處頗多,而其中歙谷正兵趙還,定於廣智三水口,而無去處,推問軍定邑書員全承賢,同縣旅帥池得亂,則托稱以染病,呈兵曹受由,出置水口門外云云矣。更招次知救療書員姜云,則趙還,呈病出置,則當送活人署,而初不言於渠處,全然不知云,故更推全承賢,池得亂面質,則衛將所使令私奴墨金,與旅帥同謀,濫受番價,私自代立,自書所志,欺瞞兵曹,受由之後,本所衛部將,以實病樣,以文報中間下送事,分明納招,推閱墨金,則無辭遲晩,事極駭愕,莫重軍士,他人代立,其罪亦大。況本所使令,如是無忌,偸代軍定,一漢如此,其他可知。當該審病部將,不問軍士有無,病之虛的,不以實査報之罪,亦甚可駭。向前使令墨金,旅帥池得亂,令攸司爲先推治,依法科斷,何如?傳曰,依啓。部將拿推。以上都摠府謄錄
上在昌德宮。停常參·經筵。
備邊司啓曰,本司坐起出令,而堂上竝皆稱病,殊甚未妥,其中判尹李頤命,工曹判書趙泰采,吏曹參議朴權,竝卽牌招,其餘諸堂上,除應頉外,亦皆牌招,以爲明日參坐之地,何如?傳曰,允。以上備局謄錄
有政。吏批啓曰,判書未肅拜,參判病不來,小臣獨政未安,何以爲之?敢稟。傳曰,只出緊任。
又啓曰,新除授木川縣監宋茂錫,以病勢甚重,末由赴任之意,再度呈狀,調理赴任事題送矣。今又呈狀內,所患,如有一分差減之勢,則豈不欲黽勉赴任,而一日二日,漸致危篤,萬無起動辭朝之路,斯速入啓處置云。本邑非厭避之地,想其病狀,必有所難强,而官務之曠廢,夫馬之留滯,俱涉可慮。木川縣監宋茂錫,罷黜,何如?傳曰,允。
吏批,以李弘喆爲草溪郡守,南宮欽爲木川縣監。以上吏曹謄錄
右議政李濡所啓,聞西城有頹圮處云,從前自兵曹循例修築,不能完固,分付軍門,以其運致之石,爲先改築,而兵曹郞官,亦令眼同監董,何如?上曰,依爲之。以上摠戎廳謄錄
上在昌德宮。停常參·經筵。
答吏曹參判金宇杭疏曰,省疏具悉。缺答吏曹參議朴權疏曰,省疏具悉。爾勿過辭。缺
李晩成啓曰,兵曹郞廳來言,闕內缺檢云矣。敢啓。傳曰,知道。以上燼餘移謄
上在昌德宮。停常參·經筵,只召對。
掌令成碩夔啓曰,臣卽伏見大司諫韓聖佑疏本,則以臣處置,至謂之阻抑,臣不勝瞿然之至。姜銑之出宰金浦也,適有兩賢臣黜享事,而伊時聞其弟鋧之遘癘瀕危,蒼黃入京,身自救護,銑亦染痛,死生未分,殆過兩朔,郡中凡事,一倂廢却,黜享之事,他道皆已擧行,獨本郡,過限遷延。儒生等,傳謄隣邑已行之告文而用之,銑,稍省人事之後,爲得聞知,則其告文之不出其手,明有可據,今聖佑所聞者,不過錯認而誤傳者之言也。聖佑,旣非身至而目見,則一時傳聞之說,安保其眞的無疑,而偏聽輕信,持之不已,至謂之不啻明的,論人之道,告君之辭,豈容如是?聖廟告祭之時,多士所聚,十目所覩,旣異暗昧,非可掩諱。銑之在京病重也,臣亦嘗自外問疾,目見其時實狀之如此,故日昨處置也。以偏信浮言等語,略示不韙之意,而其所以不置落科者,苟非用意陷人之比,一時風聞之誤,容或可恕故也。處置之後,物議譁然,皆以爲,風聞爽實,自在應遞之科,而謂之浮言,猶請出仕,未免苟且。此莫非臣新入臺地,臨事生疏之致,臣方內訟慙恧,而今者聖佑,又以措語之未快,猶且爲言。臣竊哂之,雖微聖佑之侵斥,乖當之失,臣固有之,何可一刻仍冒於臺席乎?請命遞斥臣職。答曰,勿辭。
洪璛啓曰,掌令成碩夔,再啓煩瀆,退待物論矣。傳曰,知道。
答右議政李濡疏曰,省疏具悉卿懇。卿之才德,允協台司,予志先定,公議僉同,何用撝謙?卿其須體至意,安心勿辭,速出論道,以副朝野之望。仍傳曰,遣史官傳諭。以上燼餘移書
上在昌德宮。停常參·經筵。
掌令吳羽進啓曰,請還收杭子炤兄弟放歸田里之命,亟命絶島定配。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請全城君混遠竄。請前濟州牧使李喜泰拿問考律勘罪。請還收二王子延齡君昍宗親府有司堂上之任。請還收智島安置罪人柳命天放歸田里之命,仍命永勿擧論於赦典。措語竝見上掌令成碩夔,以臣避辭見上引嫌而退,處置乖當,致有物議,則揆以臺體,勢難在職,請掌令成碩夔遞差。答曰,不允。處置事,依啓。以上燼餘謄書
備邊司啓曰,明日賓廳日次,開坐出令,而堂上禮曹判書閔鎭厚一人外,又皆稱病,將不得備員,本司之苟簡至此,誠可寒心。其中吏曹判書徐宗泰,兵曹判書尹世紀,韓城君李基夏,昨日特推嚴召之下,終未承命。漢城判尹李頤命,工曹判書趙泰采,承牌旣出,而亦不仕進,殊極未妥。竝從重推考,明日待開門牌招,判義禁洪受瀗,刑曹判書李益壽,北路罪人勘律,不可不同參,其餘堂上,除應頉外,一體牌招,使之參坐,何如?傳曰,允。以上備局謄錄
政院啓曰,卽者吏曹郞廳來言,今日爲政事,命下,而判書未肅拜,參判呈辭,參議陳疏,不得開政云,判書徐宗泰,參判金宇杭,參議朴權,竝卽牌招,使之開政,何如?傳曰,允。又啓曰,吏曹判書徐宗泰,參判金宇杭,參議朴權,牌不進,推考傳旨及罷職傳旨,今方捧入,而開政命下之後,尙未擧行,事甚未安。判書徐宗泰,參判金宇杭,竝更爲牌招,何如?傳曰,允。又啓曰,卽者吏曹判書徐宗泰,參判金宇杭,俱爲牌招不進矣。參議朴權,有只推勿罷之命,所當更爲請牌,而今已日暮,明朝待開門,竝與判書·參判牌招,何如?傳曰,允。以上吏曹謄錄
上在昌德宮。停常參·經筵。
下直,尙州牧使元聖兪。
司諫金相稷所啓,請還收安置罪人李鳳徵撤圍籬之命。上曰,勿煩。請加三思,還收前正言金萬謹斥補之命。上曰,勿煩。請忠淸兵使李碩根罷職不敍。上曰,勿煩。措語見上掌令吳羽進所啓,請還收炤兄弟放歸田里之命,亟命絶島定配。上曰,勿煩。又所啓,還收禁衛營所屬所安島宮家折受之命。上曰,勿煩。又所啓,自今以後,內間所需凡物,必先分付喉司,奉旨擧行事,定式施行。上曰,勿煩。又所啓,請全城君混遠竄。上曰,勿煩。又所啓,請前濟州牧使李喜泰拿問考律勘罪。上曰,勿煩。又所啓,請還收二王子延齡君昍宗親府有司堂上之任。上曰,勿煩。請還收智島安置罪人柳命天放歸田里之命,仍命永勿擧論於赦典。上曰,勿煩。措語竝見上金相稷曰,前日殿下慮有折受之弊,缺宮家,聖意所在,孰不欽仰,而今此折受之事,臺諫缺以勿復折受爲敎,終靳兪音,臣不勝慨然,敢此缺。上曰,此則出於特敎有異於折受矣。以上燼餘謄書
大臣·備局堂上引見入侍時,禮曹判書閔鎭厚所啓,昨年各道被災之邑,諸般身役,多有蠲減者,其災減之代,則當自賑廳給之,而賑廳無餘儲,不得上下,故殘弊各司,尤難支堪云,此不可不慮矣。上年設賑時,戶兵曹木各五十同,銀各五千兩,有年賑廳取用之命,而適有推移之道,只用兵曹銀若干,其餘則皆不取來矣。今欲以戶曹木五十同,銀五千兩,爲先取來,或給災減之代,或備賑恤之資,而兵曹銀布,則追後觀勢取來矣。此雖啓下之事,旣已經年,不可不更爲稟定,故敢稟。上曰,依爲之。以上戶曹謄錄
兵曹判書尹世紀,訓鍊大將李基夏罷職事,榻前下敎。
左議政李畬所啓,此黃海監司任胤元狀啓也。兔山,本以至殘之邑,田不過三百結,民不滿千名,雖在平常無事之時,不得成樣,近因年事荐凶,守宰數易,邑力民事,已至莫可收拾之境,而凡諸酬應之事,與完全之邑無異,故邑力難支,呼冤不已。以卽今之勢言之,民多流散,田多曠廢,餘戶僅有四百餘,餘結僅至七十餘,曾前四五人所當之役,今責於一人,四五結酬應之役,今責於一結,而諸般責應之事,比前頗重,皆出於大同。大同難支,而加徵之弊,至於三四,或賞釜鼎,或賞牛馬,僅辦今日之役,則恐有日後之又如此,擧皆渙散。若此不已,則闔境將未免空虛,不可不別加軫念,凡諸雜役,自本道可以變通者,竝皆除減,而議政府中樞府耆老所卜定臘藥債,醍醐湯所入淸蜜,軍器寺所納鄕絲,及其他各司直關分定之物,與別定之物,限二年特令蠲除事,馳報備邊司,則本縣蕩敗之狀,朝家,雖已棯知各司流例,自本司亦難獨能減除,具由馳啓,題送,故又爲枚擧啓聞,請令廟堂稟旨分付矣。兔山爲邑,本來殘弊,且値連歲慘凶,不成貌樣,將爲弊邑,狀啓所陳,皆是實狀,宜有各別軫恤之道,分付各司,使之蠲減,可矣。上曰,兔山自是殘邑矣。禮曹判書閔鎭厚曰,不但殘邑而已。連値凶荒,不成貌樣云矣。上曰,限二年請除乎?李畬曰,限二年請除矣。上曰,限三年除減,可也。禮曹判書閔鎭厚所啓,連歲設賑,賑廳所儲,皆已罄竭,而今年三南農事,似又未免失稔,其中忠淸道則尤甚云,前頭民事,誠可渴憫,賑救之資,不可不預爲料理,而如臣不才,適當此任,范然罔知所措,尤用切恨,以諸道臣狀啓見之,則平安道,似爲最勝,今欲貿穀於其處,而旣無財貨,且不無弊端,以此趑趄矣。聞備局句管木待秋當捧者,幾至三百同,戶曹奴婢貢木及兵曹餘丁木,其數亦多,而本道,木甚稀貴之故,民間皆願以米代納云。令本道一從民願,及可價折米代捧,以爲運來補賑之地,而本木之代,則自賑廳,推移還償於各其衙門,極似便當,事雖微細,不可不稟定,故敢此仰達。上曰,依爲之。李畬所啓,都城定計之後,値此無前之旱,不免停役,來頭當觀勢爲之而,已浮之石,則遲速間,宜輸入完築矣。當初以江都木二百同,劃給三軍門,則本府啓請,以兵曹應送之木,代給矣。城役姑停後,兵曹又以姑勿劃給定奪,他軍門則姑不必給,而其中摠戎廳,最無物力,以此木一百同,先約價取來,以爲鐵物車牛等價,今若不給,則勢甚狼狽云,此非永給,自其軍門,當爲立本還充,而兵曹以一時出給一百同爲難,依前定奪,江華所儲兵曹木一百同,出給摠戎廳,使之料理取貿後還本,似當矣。上曰,依爲之。又所啓,北道犯越罪人等勘律,初因刑曹長官引入,久未稟決,近以上候未寧,不得入侍,至今遷就,今日欲爲稟定矣。刑曹判書李益壽,親病方重,判義禁洪受瀗,以兼帶難安,竝未同入,勢將又待後日矣。李益壽,旣有親病,行公遲速,未可定,而使行日期,漸近,罪囚等,須速勘決然後,可以撰定文書,後日李益壽,如不得同入,則令次官入侍勘律,似無所妨,蓋此罪囚,事體雖重,只當依前後査使時謄錄勘斷矣。上曰,令次官入侍稟決,可也。李畬曰,罪人中入於奏文,議其生死者,必待刑禁府官同入可決,而至於把守鄕所吏任輩,囚在本道者,輕重有別,自前直自備局議決,此類囚擊已久,宜速決放,此則今日先爲稟處,何如?上曰,依爲之。李畬曰,此乃前北兵使李弘述狀啓,而盡在推案,辭語繁多,故抄錄而來矣。阿山堡軍官崔一元,都訓導韓命先,色吏黃進石,禁斷軍官朴儉,把守將朴益成,把守軍朴義問·金世興等,則以上年十二月初七日,初九日再次犯越時,不能防禁之罪也。阿吾地堡軍官金時玄,都訓導兼禁斷監官金己雄,色吏鄭莫同,把守軍吳仁淑等,則以十二月十三日犯越時,不能禁斷捕捉之罪也。而其中阿吾地把守將全大業,把守軍金義玄,則旣已物故矣。禁蔘事目內犯越處,把守將及代將等,終不覺察,自他現發者,各別刑推後,沿邊鎭堡定配。庚午獄事時把守將之類,依此定罪,今此越境作賊之變,比犯採罪狀尤重,似當以此事目處之矣。上曰,依事目處之,可也。李畬曰,其中崔一元,則禮進父子,譏察捕捉,故狀啓中,亦有功過相準之語,此則似當勿論矣。上曰,此則有捕捉之功,勿論,可也。李畬曰,慶源鄕所金鼎和,鍾城鄕所朱摘,卽罪人等所居邑民丁次知鄕任,而庚午犯越獄勘律時,以府使旣已拿來,則座首·兵房,決難置而勿論,刑推一次,放送,似當依此處之矣。上曰,依爲之。李畬曰,正犯朴仁旭·七連等所居里約正金俊淸,統兵奴處兌,正犯有一·金起弘所居里約正金順英,正犯柳時萬所居里鄕所兼統兵蔣蕃,約正鄭哲雲,正犯金巨勒所居里約正許貴才,統兵金禮一,皆是罪人同里居生之人,而庚午犯越獄勘罪時,風憲里正約正有司等,以宜知其情節,竝刑推一次,道內定配矣。今亦當依此處之,而臣意則其情犯,似不無所間,犯採之類,則越境留連矣。去來之狀,同里之人,必無不知之理,以此罪之固當,而今此作賊之變,一夜之間,潛往潛來,隣里之不能知,無足怪矣。以此論之,里正等,則其罪恐當差輕,而邊上法禁至嚴,且其去時,雖不及知,還後則不無可知之理,而容隱不告,此不可無罪,只當依舊例勘處乎?上曰,何如?李畬曰,採蔘則經數日乃還,同里之人,皆可知之,而此則乘夜往返,非約正輩所可知也。罪人等所犯,則重於採蔘,而隣里檢察之道,則與採蔘有異,以其還後不發告,與鄕所等同罪,未知何如。上曰,諸臣所見,何如?判尹李頤命曰,此雖與採蔘犯越時隣保稍輕,而邊上事體至重,今若緩法,後必輕犯,一依事目處之,可也。禮曹判書閔鎭厚曰,越去時,雖或不知,回來之後,累處藏物,以致人言喧藉,邊將得聞而譏捕,則同里居生之人,似無不知之理,終不發告,若得無罪。旦庚午前例,以府使被拿鄕所,終難免罪,爲辭,而刑推一次,故今此各邑鄕所,亦將以此例刑推矣。里任之罪,視鄕所較重,何可一體勘處耶?大抵邊上事重,當此法禁易解之時,決不當有所弛緩,一從庚午例施行,恐爲得宜矣。李畬曰,其罪情則差輕,而邊禁至重,若或一弛定律,則後弊固爲可慮,故如是仰稟矣。右尹尹就商曰,乙丑後二十年間,犯越,已至三次,邊上之事,與內地絶異,依事目定罪,斷不缺。上曰,諸臣所達邊上事重云者,是矣。參酌徒配,似可耶?李畬曰,除刑推配之乎?上曰,然。李畬曰,除刑推,則終歸緩法之歸矣。閔鎭厚曰,所謂刑推,乃訊問得情之法也。近來多有承款後刑推定配者,蓋出懲惡之意,而實有乖於法典矣。今若定配,則雖不刑推,似無弛緩之慮矣。上曰,參酌徒配,可也。李畬曰,慶源品官崔廷樞,卽敎誘罪人,犯越日字,變幻納招之罪也。其情狀,誠極痛駭,此有當施之律,令本道考律定罪,何如?上曰,依爲之。李畬曰,慶源軍官蔡廷說,則罪人陰囑時,似無干獄,而今姑仍囚云,此則似當放送矣。上曰,放送。李畬曰,阿山堡兵房軍官李尙厚,留鎭將金可立,撫夷通事李敬民等,初因與胡人問答而推覈矣。今無可論之罪,似當分揀矣。上曰,放送。李畬曰,朴命山則以七連之兄,諸罪人現告之際,誤爲換名納招,因以在囚矣。上曰,一體放送。李畬曰,金以萬則開城府商賈貿蔘次入去,以致生事矣。朝家旣有商賈貿蔘之禁,而冒法入去,至於生事,此雖與犯越不同,更考律文,各別重究似當矣。上曰,依爲之。以上備局謄錄
政院啓曰,吏曹判書徐宗泰,參判金宇杭,參議朴權,今日又爲牌不進,推考傳旨,罷職傳旨,今方捧入矣。開政命下,已至二日,而銓曹諸堂上,連次違牌,尙未擧行,其在事體,殊甚未安。判書參判更爲牌招,何如?傳曰,允。又啓曰,吏曹參議推考傳旨,更爲捧入,而旣有勿罷之命,似當有一體牌招,何以爲之?敢稟。傳曰,允。
今日引見時,全羅監司閔鎭遠今姑改差事,榻前定奪。
備忘記,固城縣令金萬謹,移授龍宮縣監,時任縣監李志奭,遞付京職。
引見時,洪受瀗兼帶弘文提學改差事,及今番居下守令,後日政爲先差出事,及咸鏡南道京試官差出事,榻前下敎。
政院啓曰,卽者吏曹參判金宇杭,又爲牌招不進,參議朴權,來詣闕外,陳疏退去,推考傳旨及罷職傳旨,今方捧入,而開政命下,已至兩日,尙未擧行,事甚未安。判書·參判,所當更爲牌招,而非但日勢已暮,一日三牌,亦傷事體,何以爲之?敢稟。傳曰,明日開政。以上吏曹謄錄
禮曹判書閔鎭厚所啓,日者歸厚署提調姜鋧,以本署板材之弊陳疏,有該曹稟處之命矣。近來板材漸貴,而惠廳元定價米,只是十五石,且於進排之際,本家必以好品擇取,貢物下人輩,白地耗費甚多,實爲難堪之弊端,今此疏陳,皆是實狀矣。但中使監護之喪,從其內廣,加給價米一款,有難容易變通,蓋大同式例,一有增減,則大關後弊,故前日歸厚署貢物下人等,以此上言,而自惠廳,防啓勿施,今何可撓改耶?臣曾議于右議政李濡,則以爲,價米決難加給,若於中使監護之喪,以板材進排,而其價,用從貴上下之例,其餘禮葬處,則以價米十五石,直給喪家,似爲便當,而惟大臣,事體自別,直給價米,未知何如云。臣之愚意,則歸厚署板材,鮮有好品,故雖同是君賜,而長生殿退板,不但係是特恩,板品亦甚佳好,故蒙賜之家,雖有他板,亦不敢用,而必用恩賜退板,至於歸厚署板材,則多有不用者,況禮葬諸具之以價計送者,不止一二,則獨於板材,有何不可給價之義耶?今後則禮葬棺,皆以價米,直給喪家,中使監護之喪,以板進排,而其價從貴上下事,定式施行,恐爲得宜矣。重臣之疏,久未覆啓,李濡亦謂不可不定奪於筵中,故敢此仰達。上曰,依此爲之,而大臣喪則事體自別,亦以板材給之,可也。以上禮曹謄錄
左議政李畬所啓,臣有慨然於心者,大政雖迫,而事體所關,不得不仰陳矣。尹世紀·李基夏當初相較,不過出於彼此言語之失,此何大段,而互相陳章,至於上煩天聽,其後聖上,屢勤批諭,臣亦於筵中,再有陳白,言其不可,而一向交章,以罪爲限,無意行公,此已非矣。人臣之違拒君命,豈非死罪,而若有損傷廉義之事,而爲罪亦重,故或不得承命,此則容有可恕,而今此兩臣,則因一微事,不顧君命之嚴,日昨備局坐,啓請牌招之後,自上又特命牌招,而終不承命,今日又違牌不進,揆以分義,豈容如是?近日廟堂,不成貌樣,以開坐出令,而因堂上不齊,還止已累日,今日賓廳之坐,亦僅能備員,此由如臣無狀,忝居此位,不能糾率之致,而若一任如此則實無以做國事,有罪罰警責,然後可以正飭紀綱矣。上曰,此不過言語間相失,初非大段,而互相撕捱,太涉支離,特推之下,連事違牌,有若有難安情勢者然,其在事體,極爲未安矣。李畬曰,雖云公會,便是私談相較,則彼此間,一若先止,一可自止,而終始相持,以此至於召牌荐降,而亦不動念,大官之不畏君命,如此,則小官之違牌,又何足責乎?李基夏,雖連被臺彈,而旣一發卽停,上批又以臺論偏重爲敎,則開釋已盡矣。何可以將兵之臣,不念分義,三牌之下,一向退伏乎?當初則彼此固當分過,而後來陳疏相持之擧,則基夏尤非矣。上曰,大臣所達,是矣。特推至於累次,備局又請牌招,而惟以違牌爲事,重臣如此,則其餘庶官,又何足論?不可無別樣警責之道,兩臣竝爲罷職,可也。
政院啓曰,兵曹判書尹世紀,旣已罷職,所授命召,使軍官替納,故今當修正密匣冊以入,而判書,例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察。又啓曰,兵曹判書尹世紀,罷職之後,都提調摠察事,命下矣。曾前則或有命召都提調之時,或有郞廳發牌分付之時,何以爲之?敢稟。傳曰,發牌郞廳,分付。以上禁營謄錄
引見時,上曰,西北武士之不許宣傳官薦者,祖宗朝古規乎?抑近例乎?右尹尹就商曰,臣以壯元,直出六品,故不得爲參下宣傳官,堂上之後,始乃爲之。雖未知古例之如何,而蓋聞當初則以宗班爲之,中間則以武臣爲之,而至於西北人,則非但無被薦者,亦無許薦之規。頃年自上下敎,使之許薦,其時申汝哲,以武宗,承命開諭,而不得擧行,蓋緣廳規之嚴截,雖一人防塞,則無可奈何故也。上曰,宣廟朝,諭以武臣之宣傳官,卽文臣之玉堂,今未知其必如何,而前後傳敎,使之許薦者,不啻縷縷,而終不擧行,西北人,亦豈無可薦之人乎?文官旣已通淸,則武臣之不爲許薦,誠未可知也。尹就商曰,自楊顯望通淸之後,卽以穩城人全百祿爲都摠都事,以慶源人黃汝楫爲備邊郞,其時武人皆言,文臣旣通兩司,武臣之爲摠都·備郞,誠無不可云矣。上曰,西北人不許宣傳官薦者,只緣其廳中之防塞,祖宗朝,安有不許之理乎?終始不通,不但有乖於一視之道,況今文臣,旣許通淸,則武臣,獨爲不可許薦於宣傳官乎?尹就商曰,武人等以爲,武臣之宣傳官,如文臣之槐院注書,若以西北人,通許於槐院注書,則宣傳官,亦可以許之云矣。李畬曰,宣傳官與文臣之翰林同,蓋文參下,雖弘文錄,其自都堂議選者,可無妨礙,而至於翰林,則非自中薦進,不能爲也。今此宣傳官薦規亦然,有難强令爲之,前日判書尹世紀所達,雖不爲宣傳官,出六後,自本兵隨其才望,用於摠府·訓鍊,亦無不可,不必毁其自中薦規云者,似爲順便矣。上曰,然矣。而第其必爲防塞,殊未可知也。判書閔鎭厚曰,凡官方,通與薦有異,以文臣言之,所謂通者,兩司是也,所謂薦者,如翰注是也。銓郞則或有以成均出身而爲之者,至於翰注,則尤爲絶罕,蓋履歷旣多,聲望漸著,則如銓郞極選,亦或通之,而釋褐之初,未知其爲人之如何,則勢當只觀其門閥,而爲之取舍矣。通淸則或可因朝命爲之,薦則決不可勒令爲之,苟有人才,雖未經宣傳官,出六之後,何職不可爲乎?曾前果有此敎,而終無奉行之實,今又分付,恐未穩當矣。上曰,今後則西北人亦爲許薦事,各別申飭于本廳,可也。以上兵曹謄錄
右尹尹就商所啓,上年四月分黃海道馬兵,待秋上番事定奪,而又因年凶,退待於今秋矣。本道山郡,年事稍稔云,而亦未知前頭保無他也。卽今大役雖停,而亦不可永輟,旦馬兵等上來之後,每朔賞中日所給之木,一次至四同,合計一年,則將爲五十餘同,此甚可悶,且以渠輩之言,此時治裝上番,亦甚可慮。若令更退明秋,則似涉便好,而軍兵停番,事體重大,下詢于大臣處之,何如?李畬曰,輪番操鍊之兵,累年停番,固爲重難,而海西荐歲飢荒,今年雖或稍稔,民生未易蘇息,旦聞雖未上番,亦有試射之規云。依將臣所達,仍令退待明秋,似無妨矣。上曰,待明秋上番事,分付,可也。又所啓,頃因尹世紀所達,有勸武軍官,刪去舊案,更爲抄出之敎矣。方與李基夏相議爲之矣。今有基夏罷職之命,故敢此仰達。蓋當初勸武軍官設立之意,果非泛然,而我國之事,久必生弊,曾在故相臣李浣,故大將柳赫然時,已有濫雜之弊,醫官李後聃之子,得與於是選,故與之同列者,亦多冒入矣。卽今則兩班子枝之入屬者,至於六百人之多,任其事者,亦安得盡知不合而取舍乎?釐正之敎,誠爲至當,而第念由勸武而登科者,其數頗多,今若只存其表著者,而盡爲汰去,則將不無怨言矣。近聞武士等,前頭雖或得科,何敢爲宣傳官云云。渠輩之稱冤,固無足怪,且古今異宜,猝然釐正,其勢誠難,隨其登科,可以爲淸選者置之,不可爲者汰去,似爲便當矣。李畬曰,勸武設立之意,若是尋常武士,則何必自朝家勸武乎?蓋欲得將領之才,而特勸之也。至於百人之多,元非本意,其中別樣表著者,或抄數十人,或抄五六十人,似宜,而當此末俗,論人門地,盡行沙汰,勢固難矣。若是出身後,應爲宣傳官之類,則雖亦表著,仍存亦無妨矣。就商曰,見其試才時四祖單子,則內外祖,或有書以學生者,而問其門地,則或四五寸之間,有名官者,四祖中,或有蔭官,而反不如四祖學生者,是其區別之難也。上曰,其中不可爲宣傳官者,刪去,可也。就商曰,前頭試才聚集之時,觀其爲人,又言朝家申飭之意而抄之,則似必精矣。而第三南武人之入屬者甚多,今若不問其門閥之如何,擧皆汰去,則渠輩不知朝家本意,不無稱冤騷擾之擧,似不可猝然汰之矣。上曰,可合於宣傳官〈者〉置之,不合者刪去,而今後則宣傳官薦,各別申飭,可也。以上御營廳謄錄
上曰,吏曹判書徐宗泰,疏批旣已開釋,且又特推,使之行公,連日違牌,無意出仕,不但事體極爲未安,大政若是遷就,不可不慮矣。更爲推考,使之速出,可也。李畬曰,徐宗泰事,亦以爲不是矣。當初雖有一時言議之失,以此不爲備擬於本職者一二次,而今又擬望,則公議可見,其在自處之道,一二番辭免,容或可也,而至於引嫌太深,又不能供職,有過矣。況頃者批旨開釋,逈出尋常,其在臣子分義,何得不感激承命乎?昨自備局,請從重推考,而更爲特推促出,固可矣。上曰,纔令推考矣。上曰,吏判則旣有特推,而臨政違牌,不止判書而已,諸堂上,皆當警責,故朴權則才已推考。金宇杭則雖未知病勢之如何,而連事違牌,無意出仕,開政命下,已至兩日,而尙不擧行,殊涉未安,金宇杭亦爲推考,可也。
李畬所啓,全羅監司閔鎭遠,今已許遞,而湖南連歲凶荒,今年農事,又未免失稔,按道之臣,不可不擇送,而得人最難,誠爲可慮矣。勿論三司長官,破格通擬,各別擇差之意,分付該曹,何如?上曰,依爲之。以上吏曹謄錄
上在昌德宮。停常參·經筵。
下直,缺縣令李明升。
沈枰啓曰,吏曹判書徐宗泰,參判金宇杭上疏,纔已入啓,而開政命下之後,尙今遷就,實爲未安。待疏批下後,卽爲牌招,使之開政,何如?傳曰,允。
以平安監司狀啓,平壤居使令張今金等渰死事,傳于孟萬澤曰,渰死人等,令本道恤典擧行。
以備邊司薦,以金錫衍爲御營大將。
趙泰耉啓曰,新除授御營大將金錫衍,時無職名,令該曹卽爲口傳付軍職後,卽爲牌招,命授傳授,何如?傳曰,允。
兵曹口傳政事,以金錫行爲副司直。
孟萬澤啓曰,卽者吏曹判書徐宗泰,參判金宇杭,詣闕陳疏,更復違牌不進,推考傳旨,今方捧入,而今日又不得開政,至爲未安。所當更請牌招,而一日三牌,尤傷事體,明日待開門牌招,以爲開政之地,何如?傳曰,允。
答吏曹判書徐宗泰疏曰,省疏具悉卿懇。卿勿過辭,安心行公。
答吏曹參判金宇杭疏曰,省疏具悉。卿勿過嫌,從速察職。
掌令吳羽進所啓,請還收炤兄弟放歸田里之命。請還收安岳宮家折受之命。請內間所需凡物,分付喉司,奉旨擧行事。請全城君混遠竄。請濟州牧使李喜泰拿問考律勘罪事。請還收二王子延齡君昍宗親府有司堂上之任事。請還收柳命天放歸田里之命事。措語竝見上答曰,勿煩。以上燼餘謄書
政院啓曰,訓鍊大將尹就商,前任御營大將時,所授命召,旣已還納,將兵之任,不可一刻〈無〉摠察之人,何以爲之?敢稟。傳曰,令廟堂卽速議薦。以上備局謄錄
政院啓曰,吏曹判書徐宗泰,參判金宇杭,又爲牌招不進,推考傳旨,今方捧入,而開政命下,已至累日,尙未擧行,其在事體,極涉未安。判書·參判,更爲牌招開政,何如?傳曰,疏批已下之後,一向違牌,無意開政,此無非紀綱解弛之致,良可寒心,竝從重推考,更爲牌招。
備忘記,今下豹皮一領,璿璣玉衡銘製述官參議朴權處賜給,監造官前正宋時衡,實職除授,監董官前敎授李時華,令本衙門准職除授,副令安重泰,東班職除授,員役·工匠等,令該曹米布分等磨鍊題給。
傳曰,欲知摠管罷散人員,考見官案,則不爲修正,而此出於承旨之不卽申飭而然,今後則各官一一修正事,申飭,可也。以上吏曹謄錄
政院啓曰,訓鍊大將尹就商,前任御營大將時,所授命召,旣已還納,將兵之任,不可一刻無摠察之人,何以爲之?敢稟。傳曰,令廟堂斯速議薦。疊書又啓曰,御營大將金錫衍,牌招不進,推考傳旨,今方捧入,而將兵之任,與他有別,軍兵巡檢等事,一刻爲急,雖値夜深,不可遲待,明朝更爲牌招,傳授命召,何如?傳曰,允。又啓曰,新除授御營大將金錫衍,時無職名,令該曹卽爲付軍職後,仍卽牌招,命召傳授,何如?傳曰,允。以上御營廳謄錄
上在昌德宮。停常參·經筵。
孟萬澤啓曰,卽見咸鏡監司鄭澔狀啓,則因衝火獄推覈事,發關于北兵使,定假將代守缺堡,而本堡萬戶韓紀元,則使之起送就辨矣。萬戶旣是四品,缺邊上亦爲重地,則衝火之獄,就係一罪,以其推覈之故,缺徑先發關,使之起送推辨,其在事體,缺當,咸鏡監司鄭澔,推考警責,何如?傳曰,允。
備忘記,傳于孟萬澤曰,扈衛軍官金泰錫,柳葉箭五中,砲手兼司僕范四龍,鳥銃三中,竝直赴殿試。李廷謙啓曰,吏曹判書徐宗泰,參判金宇杭,承牌來到闕外,陳疏見却,又以退去,推考傳旨,今方捧入,而開政命下,今已累日,尙此遷就,殊極未安,竝卽更爲牌招,使之開政,何如?傳曰,允。以上燼餘謄書
政院啓曰,吏曹判書徐宗泰,參判金宇杭,再招不進,推考傳旨捧入之後,待開門牌招事,允下矣。卽聞判書·參判,方待命於金吾門外云,仍爲出牌,有異常例,何以爲之?敢稟。傳曰,勿爲待命,更卽牌招。
傳曰,吏曹判書·參判,元無必遞之義,而開政命下之後,每日以再招不進爲事,四日之內,至於七牌不進,雖循例政事,尙不得爲,前頭大政,其何可爲期乎?今日朝家,少有紀綱,則安敢乃爾?其在事體,殊極寒心。政院,以不可不出之意,各別申飭,使之今日內開政事,分付。
備忘記,吏曹判書徐宗泰,旣往之事,過自引嫌,必欲解免,批旨累釋,特推至三,而終始違召,無意出仕,分義所在,豈容若是?不可無警責之道,判書徐宗泰,遞差。
傳曰,吏曹判書,將爲差出,而今已夜深,待明朝開政事,分付。以上吏曹謄錄
上在昌德宮。停常參·經筵。
夜一更,月犯熒惑。五更,有霧氣。
都摠府啓曰,今日入直軍士,當爲中日習射,而百官庭請間,姑停之意,敢啓。傳曰,知道。以上都摠府謄錄
侍講院啓曰,本院上番六員內,兼輔德·弼善未差,兼文學李觀命,以身病未肅拜,文學李夏源,以覲親事,受由下鄕,歸期尙遠,弼善柳成運,以親病呈疏,只有臣彦經,浹旬在直矣。今日書筵罷出之後,猝得暑癨,曳還直廬,症勢苦劇,昏不省事,而無他替直之路,兼官闕員,開政時差出,仍卽牌招察任,柳成運,救護母病,亦已累日,卽命牌招行公,何如?傳曰,允。
吏批,以李頤命爲吏曹判書。
吏批啓曰,新判書命招,同參政事,何如?傳曰,允。又啓曰,判書命招不進,參議未差,小臣獨政未安,何以爲之?敢稟。傳曰,仍爲之。又啓曰,全羅監司,今方差出,而擬望之人,承旨竝擬,何如?傳曰,允。又啓曰,卽接戶曹移文,則本曹佐郞李肇源,身病甚重,不得察任云,改差,何如?傳曰,允。
有政。吏批,以宋相琦爲全羅監司,韓範錫爲河東縣監,崔邦彦爲利仁察訪,趙泰采爲兵曹判書,黃欽爲同義禁,李喜茂爲大司諫,李光佐爲獻納,李禎翊爲掌令,徐宗泰爲弘文提學,李志奭爲典設別提,李晩堅爲修撰,李觀命爲副校理,李海朝爲兼司書。出燼餘日記
上在昌德宮。停常參·經筵,只召對。
趙泰耉啓曰,大司憲權尙夏,執義李箕洪,掌令李禎翊,持平兪彦明·李相周在外,掌令吳羽進呈辭,今日以監察茶時之意,敢啓。傳曰,知道。
李廷謙啓曰,卽者弼善柳成運,陳疏徑出,所當依定式,直捧禁推傳旨,而觀其疏語,則聞其母病添劇,不得不徑先出去云,此與無端徑出有異,原疏則纔已捧入,而旣犯擅離禁直之科,不可無警責之道,推考,何如?傳曰,允。
傳于孟萬澤曰,召對爲之。
孟萬澤,以侍講院言啓曰,輔德李彦經違牌坐罷,弼善柳成運親病陳疏受由,文學李夏源受由在外,兼文學李觀命身病,本職未肅拜,上番無他入直之員,不得已以下番,姑陞入直,何如?傳曰,允。
又以禮曹言啓曰,上年缺啓稟,大殿·中宮殿·世子宮所封江原道朔膳,壬午年,亦因傳敎缺量減矣。量減與停捧三名日物膳,則冬至爲始,江原道朔膳,則十月缺復進封進之意,分付,何如?傳曰,限明秋姑減。
又以禮曹言啓曰,上年缺辭殿軒架及前後部鼓吹,待明秋更稟事,缺節已至,何以爲之?敢稟。傳曰,待秋更稟。
又以御營廳,以都提調意啓曰,新除授本廳大將金錫衍,卽已承牌,受去命召之後,無意察任,軍中凡事,一不擧行,而夜巡亦以之停廢,殊涉未安。習操當次,尤不可一向引入,今則疏批已下,令政院從速分付,俾無軍務曠廢之患,何如?傳曰,允。
答吏曹判書李頤命疏曰,省疏其悉卿懇。卿其安心勿辭,從速行公。
答副司直金錫衍疏曰,省疏具悉卿懇。卿其安心勿辭,從速行公。
答吏曹參判金宇杭疏曰,省疏具悉。卿其勿辭察職。
答弼善柳成運疏曰,省疏具悉。爾其勿辭,救護母病。
孟萬澤啓曰,卽因御營廳草記,大將金錫衍,旣受命召之後,無意察任,令本院從速分付,俾無軍務曠廢之患事,允下矣。大將金錫衍,祗受命召,已過三日,而缺一皆停廢,本營凡百,委屬可慮,所當卽爲牌招分付,而缺牌招,使之察任,何如?傳曰,允。以上燼餘謄書
上在昌德宮。停常參·經筵。
夜一更,流星出內階星下,缺天際,狀如鉢,三四尺許,色赤。
孟萬澤,以都摠府言啓曰,今日入直軍士中日習射,請出標信。傳曰,知道。
趙泰耉啓曰,右副承旨李晩成,連日病不仕進,卽爲牌招察任,何如?傳曰,允。
李晩成啓曰,備邊司郞廳,以大臣意來言,今日賓廳日次,而堂上不能備員,當爲頉稟,而以北獄勘正事,臣與禁府·刑曹堂上,來詣請對云矣。傳曰,引見。
孟萬澤,以侍講院言啓曰,本院上下番十員內,輔德·兼輔德·兼弼善·兼說書,俱未差,弼善柳成運,呈辭入啓,文學李夏源,受由下鄕,兼文學李觀命,本職未肅拜,兼司書李海朝,軍職未下批,只有司書臣權詹,說書臣洪重休,上下番入直,當此逐日開筵之時,僚員之不備,下番之姑陞,俱極未安。前頭太廟展謁擧動,王世子闕外祗迎時,及社稷親祭時,陪從宮官,將無以備員,兼·實官有闕之代,竝於後日政差出。兼文學李觀命,卽爲牌招入直,兼司書李海朝,亦待付軍職,卽爲牌招察任,何如?傳曰,允。
以兼文學李觀命,牌不進,罷職傳旨。傳于孟萬澤曰,推考傳旨捧入。
傳于孟萬澤曰,今此文臣朔試射,尹星駿·李㙫,稱病不進,例當先罷後推,缺竝爲勿罷只推。
孟萬澤,以禮曹言啓曰,發遣本曹郞廳,泰陵抽栍摘奸,則樹木別無斫伐之痕,而參奉尹世恒,以身病,請得假官,朝已歸家,代直假官,未及入齋云。尹世恒,雖有身病,不待假官之出去,以致闕直之狀,委屬可駭,推考警責,何如?傳曰,允。
答獻納李光佐疏曰,省疏具悉。爾其勿辭察職。
答兵曹判書趙泰采疏曰,省疏具悉卿懇。卿其安心勿辭,速出行公。
掌令吳羽進啓曰,臣新從下土,全昧物議,承牌詣臺,取見前啓,則所關俱重,在所必爭,故臣之連啓,亦已數次,而近患毒痁,尋單請告矣。召牌又降,忍死趨詣,而追聞罪人柳命天之頃年被罪,只以緊出於彦良之招,而本府還收之啓,全沒此一款,及以其弟命賢甲戌荐棘時罪名爲案,衆議譁然,皆以爲非。臣於是,誠不勝瞿然漸恧之至,臣意以爲,此是重發之論,首事之人,初必詳審,保無差爽,不復致察,謄傳故紙,而實不料漏其本罪,橫加他目也。矇然昏謬,莫此爲甚,其何可一刻仍冒於臺次乎?請命遞斥臣職。答曰,勿辭。
大司諫李喜茂,司諫金相稷啓曰,忠淸兵使李碩根,爲人麤悖,行已鄙汚,夤緣善事,缺人言之喧藉,固已久矣。頃者臺臣疏中,旣以債帥指目,缺理固不可冒據於官次,許榏,一縣倅耳,道臣旣以此啓罷,朝家事體,亦不當仍置閫任,以駭物情,請忠淸兵使李碩根罷職不敍。新除授正言南相夏,時在忠淸道溫陽地,請斯速乘馹上來事,下諭。答曰,不允。下諭事,依啓。
掌令吳羽進所啓,請還收杭子炤等兄弟放歸田里之命事。請還收禁衛營所屬所安島宮家折受之命事。請內間所需凡物,必先分付喉司,奉旨擧行事,定式施行。請前濟州牧使李喜泰拿問考律勘罪事。請還收二王子延齡君昍宗親府有司堂上之任事。措語竝見上罪人柳命天,以凶黨巨魁,包藏禍心,戕賢害國,缺密計,出自其手,緊入彦良之招,益著倫紀之極罪,缺被顯戮,其時安置,已是失刑,而遽因疏決,猥被恩宥,懲討不嚴,輿論咸憤,公議難遏。請還收智島安置罪人柳命天放歸田里之命。近來國綱解弛,法令廢閣,大小官員,出入公廨者,必以公服,不敢着白衣於衙門之內者,前後申禁,非不嚴明,而人不畏法,愈往愈甚,頃年臺啓,作一故紙,各司此缺難禁,此雖微事,所關不輕,若不別樣變通,將無以禁斷。請缺頒布事目於大小各司,揭諸壁上,各別申飭,如有不遵缺犯禁者,當該官員,摘發論罪。新除授掌令李禎翊,時在忠淸道保寧地,持平李相周,時在京畿金浦地,請竝斯速乘馹上來事,下諭。答曰,不允。末端事及,下諭事,依啓。以上燼餘謄書
午時,上御宣政殿。大臣·禁府·刑曹堂上請對引見入侍時,左議政李畬,判義禁洪受瀗,知義禁閔鎭厚,刑曹參判兪集一,刑曹參議許玧,右副承旨李晩成,假注書宋思翊,記事官趙以進·洪禹瑞入侍。左議政李畬進曰,秋炎比酷,玉候,若何?上曰,無事矣。此下間缺餘出擧行條謄錄閔鎭厚曰,前大司諫韓聖佑,缺第其所稱筵說,臣所未聞也。凶年內間用度不足之語,缺外方聽之者,孰不有疑惑之心乎?至於姜銑事,若實有之,缺猶不足以償其罪,而如使無其罪而受其累,則爲冤深矣。以此下詢而處之,何如?李畬曰,韓聖佑疏,有無人之說,而此蓋外方,以筵說傳聞缺銑之事,必以爲冤,其後成碩夔避辭中,極其發明,自上必盡缺銑之病狀,人所共知,固無可疑,而以其所謂黜享祭文觀之,亦非銑缺,何待於査出,而知其爲冤乎?臺諫風聞,例或爽實,而不當一一行査,缺無是事,則何必拘於臺諫,而不爲之錄用乎?上曰,韓聖佑疏中所論姜銑事,初未信其必然矣。後觀成碩夔避辭,姜銑缺事,果爲分明矣。其後處置,成碩夔,特以爽實,而使之出仕,置諸落科,缺問而更無可疑者矣。洪受瀗曰,臣有區區所懇,惶恐敢達矣。賓客缺如臣昧昧者,所敢承當乎?黽勉至今,每增惶隕,近又病狀添劇,行步缺以出入於書筵,而虛帶職名,一刻爲悶,況臣所任本兼諸職,俱係缺衰病者,恐不能堪承,伏望先遞賓客之職,小安微分,不勝幸甚。上曰,此言,何如?李畬曰,洪受瀗脚病之狀,通朝之所共知也。第賓客之任,缺無可行公之員,此爲可慮,而旣不得常,常出入於書筵,則遞免缺。上沈吟良久曰,榻前辭免,出於至誠,姑爲勉副焉。出榻前下敎諸臣遂退出。以上燼餘謄書
入侍時,左議政李畬所啓,此乃全羅監司閔鎭遠狀啓也。以蝟島所納成均館稅銀三百兩,特爲蕩減,其代則自戶曹劃給事,請令廟堂稟處矣。蓋蝟島靑魚收稅,專屬本鎭,備納成均館稅銀,而取其餘,以補僉使以下朔料矣。今年靑魚絶種,稅銀辦備,實無其路,而成均館養士之資,亦難全減,聞自本館,今年減其稅三分之一,只徵二百兩云,此與災減無異,稅銀二百兩,則令賑廳劃給於成均館,而蝟島今年漁稅,則減除似當矣。上曰,依爲之。知義禁閔鎭厚曰,蝟島設賑之後〈?〉疏無以成樣,借給太學漁箭,誠不免苟簡之譏矣。今則自釐正廳,方欲定給軍卒,無論靑魚之捉不捉,還屬漁箭於太學,實合事體矣。李畬曰,蝟島常時靑魚之利,成均功稅外,所餘頗優,故屬諸本鎭,使之取資,且陳京司差人之弊,此則未爲不可,而近因靑魚稀産,反爲本鎭之弊云,更問便否於本道而處之,似宜矣。上曰,更問便否而處之,可也。以上戶曹謄錄
入侍時,左議政李畬所啓,此乃咸鏡監司鄭澔狀啓也。以北關戎政抛廢,將至於八月念後巡歷時,試射激勸,而許多賞格,無路辦出。依辛巳年例,題給關西遼軍木二十同,以爲激賞軍士之地,而仍令本道輸送事,請令廟堂稟處云矣。備邊司所關遼軍木,在於西路監·兵營,頃因城役,分給於各軍門,所餘無多,而北關兵務,不可不念。且此遼軍劃給,不獨辛巳爲然,其前連有之,亦依狀啓,以平安兵營留在遼軍木二十同許給,似當矣。上曰,依前例許給,可也。李畬曰,輸送則前例自平安道,輸送咸鏡初境,而本道境內,則自本道輸去云,今依此爲之,似宜矣。上曰,依爲之。知義禁閔鎭厚所啓,上年李思永,爲江都留守時,以李頤命所備米改色事,稟于筵中,大臣亦以爲可,而左議政李畬,以西路凶荒,請令送價取去,其後金昌集,又以此米取去後,以李旭處所徵銀子充償之意,陳達矣。關西終不取去,李旭之銀,亦不得捧,而改色則尙未爲之云,若不免腐傷,誠爲可惜。依前日李思永所達,斯速改色事,分付,何如?上曰,依爲之。又所啓,月課火藥,自各衙門循環句管,元無一定之法,頃因判中樞府事尹趾善箚子,備局,以五軍門及軍器寺均一分給之意,覆啓矣。大抵三南火藥元數,六千斤內,湖西,以其不足,故流遠六千斤,以此價本之多少不齊,湖西則火藥一斤,價米六斗,兩南則火藥一斤,價米十斗,而雖是六斗,造藥之外,尙多剩餘矣。臣聞京外火藥,常患不敷,前頭都城修築之後,則尤不可不多備火藥,今以兩南月課,依湖西例,以六斗折價,則三南火藥,一年當爲九千百餘斤,以其六千斤,分給各千斤於五軍門及軍器寺,則千斤之價,當爲四百石之米,亦可以取剩補用,又以三千九百餘斤,仍令常平廳句管,勿論價本之流入與否,必準四千斤措備,通計一年所備一萬斤內,七千斤則三南各邑,依前分送,其餘三千斤,則自備局次知,逢授於某軍門,善爲藏儲,或題給於外方請得處,或移送於江都·南漢,或留作都城之用,皆無不可,每年三千斤之火藥,固不少,而常平廳價米之餘剩者,又自賑廳取用,則其有補於賑資者尤大,以此定式,以爲永久施行之地,何如?李畬曰,諸軍門物力,大米凋殘,賑廳救民之資,亦無生出之道,如是劃分,似爲便好矣。上曰,依爲之。李畬所啓,此則全羅監司閔鎭遠狀啓也。狀啓中以爲,能櫓軍案付者多是陸民雖言能櫓,而實不知制船,令各鎭邊將,擇其近居狀健慣水者充定,而其前身役,則以陸居能櫓軍換定事,令廟堂稟旨分付矣。自前有水陸換定之議,而事多窒礙,不得施行,然如無申飭海防,則決不可不如是變通也。釐正廳,今方以此講究,而閔鎭遠狀啓,誠有所見,出給釐正廳,使之講定施行,何如?上曰,依爲之。又所啓,今日賓廳日次,則備局堂上,不備員,北路犯越獄事,勘斷爲急,故與金吾及刑曹堂上,敢此請對,刑曹所囚一罪人,當先稟決矣。刑曹參判兪集一曰,承服罪人七名中,金禮建·朴七連·朴仁旭等三人,再次犯越,推殺三胡者也。金巨勒·金有一兩人,則隨往同參,皆已直招,柳時萬·金伊同,已斃於本道推問時,此罪人等,今無更議,而其餘罪人金起弘,以有一捕告之嫌,爲其誣援,金禮赫,以耳聾,不得隨參,小成則時萬之指敎,只爲移置物件,李友白,只買人蔘,車先同,只授物件,俱不同往犯越,不但渠等,合辭發明,正犯各人之招,亦爲變辭,但考見本道文案,箇箇承款於本道兵營推問時矣。李畬曰,前去咨文中,因北兵使李弘述狀啓,以十人犯越爲辭,而刑曹推案,則十人罪犯,亦有三等之分,其中慶源民金禮進·朴七連,則前後再度犯越,推殺守幕三胡,朴仁旭則一番犯越,而推殺幕胡時,繼以踏殺,此外首罪慶源民金有一,則一次犯越,而作變時,坐於幕後,鍾城民金巨勒,則再次犯越,而作變時,或隱於林中,或隱於幕後,此爲隨從矣。前後以作變犯越事,査使三次出來,犯手殺害者,皆勘以立斬,籍沒家産,妻子爲奴,隨往者,只處斬,而乙丑則彼中回咨,隨往者則減死,辛未則准律。今旣不送査使,直自我國勘律,則似當依最後辛未例,從重勘斷,首罪則宜用處斬·籍沒爲奴之律,隨往則宜處斬矣。上曰,依辛未例,從重勘罪,可也。李畬曰,慶源民〈?〉慶興民柳時萬,亦是推殺三胡者,而竝皆杖斃,柳時萬則旣入於咨文,當以杖斃之由,措辭於奏文中,而金伊同則初不入於咨文,不必擧論於奏文耶?上曰,柳時萬則以此措辭,而金伊同則不當擧論也。李畬曰,慶源民金起弘,入於咨文,而京獄推問時,以有一三父子捕告之嫌,誣援云,金禮赫則禮進之弟,其父其兄犯越時,以聾不爲同往云,慶興民小成,鏡城民李友白,鍾城民車先同,兵使狀啓,則以犯越取服,而京獄推案,則皆稱誣服,諸罪人之招,亦稱不往,似當減死,而禁蔘事目內,知情容隱及敎誘指示者,竝與犯者同律。今此罪囚等越境作賊,其情犯,比採蔘尤重,而小成·先同則竝接置賊物,友白則買取賊蔘,禮赫則同參謀議,皆難免知情之罪。且此罪人等,旣入咨文,當竝擧論於奏文中,起弘則措辭勘罪,其餘四人,則以知情論斷,而竝及我國,別爲立法嚴禁,有此事目之意,何如?集一曰,罪人等推問時,臣雖不爲參見,而考見前後文案,則小成·先同則接置物件,友白,有買取人蔘之事,不可但以知情論罪矣。禮赫則有二之子,禮進之弟,金伊同之女婿,先同之妹夫,不無同參之理。且聞其時兵使李弘述之言,禮赫爲人,本來凶惡,詐稱耳聾不往,而其實與其父同爲犯越,無疑,且見文案,本道訊問時,已盡吐實,臣曹平問時,變辭發明,有難取信矣。知義禁閔鎭厚曰,起弘等情節,極可疑,諸罪人初招中,援引甚緊,後又變辭,誠爲殊常,而國家,旣以好生爲德,似當有別樣措辭之擧。至於禮赫,則知情容接,不啻分明,而但有一是父,禮進是兄,旣不可告官,則亦不無可恕之道,一體別樣措辭,恐爲無妨矣。集一曰,禮赫,斷以同參之罪,則可也。若以知情不告爲罪,則父子兄弟之間,何可發告乎?律文,大功以上親,無知情不告之罪矣。上曰,金起弘·金禮赫則別爲措辭,可也。李畬曰,車先同則不入於咨文中,而理當與小成等同罪,當竝入於奏聞耶?奏聞中雖不擧論,姑爲仍囚,待回咨出來,一時處斷耶?上曰,車先同,初旣不入於咨文,則奏文中不必擧論其名,宜待回咨出來後處置,其餘奏文中罪人,皆當觀咨斷罪也。李畬曰,松都商買金以萬,頃以考律勘罪,仰達矣。取考乙丑禁蔘事目,則越境潛商外,六鎭潛商,曾無定律,大明律潛買禁物條,重者絞,輕者徒三年,而此亦指越境潛買者而言也。以萬,潛入六鎭,諉買禁物,以致生事如此,其殺誘犯越,則雖未的知,論其罪狀,不可不重究,而事目無可據之律,未知何以勘罪乎?鎭厚曰,臣曾以公私之行,往來西北邊,其地人以爲,持蔘買賣,則賣者買者,皆當抵死矣。今考事目,結黨採蔘者,爲極罪,一二人採蔘者,爲次律,以萬之罪,比之一二人採蔘,亦似有間,而但今若治之太勝,則邊氓畏法之心,必有解弛之弊,不可不從重科罪矣。李畬曰,此爲禁物之重者,而旣在我境,則亦不可與越境潛買者同罪,若減以次律,則似當減死矣。上曰,減死定配,可也。李畬曰,監·兵使,邊倅,邊將等論罪,則禁府堂上,當爲陳達矣。判義禁洪受瀗曰,事目中,監兵使不能摘發,則與邊將同罪,若有査使,則加等定罪,庚申年則監兵使革職,乙丑年則罷職,辛未年亦革職矣。原籍官則稍輕,地方官則稍重,法意如此,而若因他現發,則加等論罪矣。蓋生事彼中,辱國則大,而兵使,旣已捕得罪人,則與因他現發者不同矣。李畬曰,辛未年奏文,則監兵使革職,而依事目,因他現發者,加等論罪,邊遠充軍矣。此則兵使旣已捕捉狀聞,則依前例以革職勘罪,未知何如。鎭厚曰,監司亦當一體論罪矣。上曰,監兵使竝爲革職,可也。受瀗曰。乙丑事目中犯越地方官,革職·流二千里矣。李畬曰,阿山·阿吾地兩堡地方官慶源府使朴錫昌,慶興府使柳必興,亦當以革職·流二千里,勘斷乎?上曰,革職·流二千里,可也。受瀗曰,罪人原籍官,全無論罪之事,而辛未年,降五資矣。今亦當依此論斷乎?上曰,依爲之。受瀗曰,阿山萬戶趙汝興,旣能捕告罪人,則頗有檢察之效,雖以革職·流二千決罪,而奏文中,以知機捕捉論奏,未知何如。上曰,以革職論罪,而特減流二千里,可也。受瀗曰,阿吾地萬戶鄭世胄,亦當以革職·流二千里,勘斷乎?鎭厚曰,辛未年,地方官,以革職·流二千里,擬律奏文中,而又以乙丑事目,自我國,論以極邊充軍矣。李畬曰,犯越人作變,則非採蔘爲重,而地方官不察之失,則似稍輕。蓋採蔘則留連數三日,地方官,固無不知之理,而今此犯越人往還,只在一夜間,則地方官未及覺察,亦無足怪也。只以流二千里勘罪,未知如何。鎭厚曰,若論其實狀,則誠如採蔘之不能覺,差間,犯律之律,決不可遽爾從輕,臣意則朴錫昌·柳必興·鄭世胄,竝依辛未例論罪,恐爲得宜,前頭如有赦令,則雖卽放釋,亦無不可矣。上曰,奏文中則以流二千里論罪,而自我國依事目,極邊充軍,可也。以上備局謄錄
政院啓曰,卽者吏曹判書李頤命·金宇杭牌招推考傳旨,今方捧入,而開政命下之後,不卽擧行,事甚未安。判書李頤命,參判金宇杭,竝更爲牌招,何如?傳曰。〈?〉以吏曹謄錄
入侍時,閔鎭厚所啓,大殿誕日,王世子陳賀事,旣已啓下矣。壬午年本曹草記,有王世子百官致詞箋文,令各該司擧行之語,有若王世子亦有箋文之節者然,其時雖因權停之命,不爲擧行,而此以由於不能詳考之致矣。五禮儀誕日陳賀及凡賀儀,皆無王世子進箋之節,惟癸巳謄錄,有進箋之事,雖未知其故,而蓋亦非誕日陳賀矣。一從五禮儀爲之,恐爲得宜,故敢此仰稟。上曰,依五禮儀,勿爲進箋,可也。以上禮曹謄錄
判義禁洪受瀗所啓,歸厚署板材事,閔鎭厚,曾有稟定之事矣。第中使監護之喪,及大臣之喪,例自歸厚署,進排禮葬棺板,而如有特賜棺材之命,則歸厚署例給之棺材,自戶曹,復以價木上下,旣給棺板,又給其價,未知如何。且移內司賜給者,若以價折給,則亦當有酌定之道,故敢此仰稟矣。上曰,戶曹所定棺槨價,幾疋乎?受瀗曰,三十匹矣。閔鎭厚曰,自歸厚署,特給棺板,而戶曹亦給棺槨價,則乃是疊施,故洪受瀗,以此陳達矣。上曰,歸厚署板子,係是特恩,戶曹棺槨給價,亦爲給之,可也。李畬曰,旣以特恩,命給棺板,而又自戶曹給價,此爲疊受,國家恩典,雖不一一分卞,揆以事理,疊給,爲無名矣。鎭厚曰,比出於優厚之恩數,而以事體言之,則不必疊給兩棺矣。上曰,然則歸厚署板子許給之處,戶曹棺價,十五匹減之,移送內司時,若有以價折給之事,則依前定奪,自戶曹送木棉,可也。以上禮曹謄錄
上曰,李振海原情,見之乎?此事,何如?洪受瀗曰,見振海原情,則在任時所備穀物,幾至二千石,以爲賑民之資云,而監司狀啓,則賑穀七百石,半歸私用云。穀物元數,如是相左,以此推之,似不無冤狀,而但罪人爰辭,例難准信,當有査問之擧,而自本道旣已論啓,則更令査覈,亦似難便矣。閔鎭厚曰,臣於其日,人侍書筵,故不得參坐,而原情則追後見之,其所稱冤,不啻縷縷矣。振海奔走辦穀之事,臣亦有聞,而設令多備穀物,果如半歸私用,則何可不嚴治乎?事係贓汚,宜有査覈處置之道,而振海原情,頗有侵逼道臣之語。至以信聽許夔之誣毁爲辭,此等事體,殊甚可駭,而監司,亦必引嫌,不敢行査,實爲難處矣。上曰,罪人爰辭,孰不自明,而振海所供,極其稱冤,與循例發明者有間,行査之後,有犯則勘律,無罪則伸理,可也。而本道監司,必引嫌而不敢行査,以昨年尹濂事見之,金演,終不行査,故不得已使新監司行査,今此李振海事,何以則可以査覈耶?李畬曰,振海事,臣則未見其原情,而若係贓汚,則不可不明査處之,本道則必不自當行査,惟當自京獄査問耶?鎭厚曰,遠地監色,拿致京獄,亦似有弊矣。刑曹參判兪集一曰,自前本道監司,有引嫌之事,則或令都事,或令隣道行査矣。李畬曰,都事乃監司管下,則使之行査,亦似不能無妨矣。上曰,送按覈御史,或涉過重乎?鎭厚曰,監賑御史,時在北道,而振海獄事,亦關賑政,今於回路行査則無妨乎?右副承旨李晩成曰,此無名目,未知事體如何。李畬曰,御史所管者,乃賑事,則南北道雖有異,因其歸路,以賑政行査,有何不可乎?上曰,監賑御史上來時,使之明査以來,可也。晩成曰,似聞御史,匪久當還云,若以復路,則何以爲之?上曰,別遣按覈御史,似爲過重,故欲令監賑御史行査,而若以回路,則當令更往以査乎?鎭厚曰,朴弼明歸期遲速,未知如何,而與其別遣御史,無寧使弼明行査之爲愈,況弼明久在其道內,其所見聞,亦必詳悉矣。上曰,使監賑御史行査,可也。李畬曰,監賑御史,以近臣,奉命而往,其在事體,不可自禁府,只送文書,當自政院,別爲,下諭矣。上曰,下諭,可矣。以上禁府謄錄
右議政李濡所啓,各樣身布解由拘礙之規,曾有參酌定式之事矣。其間亦有窒礙難行之端,各邑當年條應納之外,久未受,亦且數多之處,雖或准捧當年條,至於久未收,決難准捧,則毋論多少,其見拘解由則一也。准其如是,故爲守令者,不無費心力督捧,竝與當年條,而不爲准捧,惟思十朔前,圖遞徑歸,因此漸成弊邑,久未收之漸加,亦由於此。且當年條全未捧之守令,圖遞徑歸之後,或値年凶退捧之時,則乘其間隙,而成出解由,後官則替受前官未收之責,見拘解由,其於用罰之道,亦甚乖宜。臣意則卽今各樣未收之數,未知其幾許,而自今定式,當年條則雖一疋未收,當該守令,拘礙解由,雖値退捧之時,不許成出。如是則當年應捧之布,必有盡心准捧之效,而數遞與未收之弊,亦可除矣。旦旣往未收,或以五分之一,或以十分之一,參酌定限,逐年上納,假令一邑之未收,至於一百同,則十分之一,當爲十分,定限之數,比元數旣甚減少,雖或有指徵無處者,自官家不無推移充補之路矣。各軍門與戶·兵曹,商確稟定,似合事宜,故敢達。上曰,依爲之。以上摠戎廳謄錄
政院啓曰,卽因御營廳草記,大將金錫衍,旣受命召之後,無意察任,令本院從速分付,俾無軍務曠廢之患事允下矣。大將金錫衍,祗受命召,已過三日,而軍中事務,一皆停廢,本營凡百,委屬可慮,所當卽爲牌招分付,而今已夜深,待明朝使之察任,何如?傳曰,允。以上御營廳謄錄
上在昌德宮。停常參·經筵。
沈枰,以侍講院言啓曰,上番弼善柳成運呈辭受由,文學李夏源,受由在外,上來遲速,姑未可期,兼文學李觀命,昨日牌招不進,他無入直之員,下番之姑陞,已至累日,事極未安,擧動迫近,亦無推移備員之勢,令政院卽速稟旨,變通差出,仍爲牌招察任,何如?傳曰,允。
又以兵曹言啓曰,缺今二十二日入直次受點矣。卽者本廳書員來言,缺症情十分危篤,勢難入直云,不得已原單中,改付標以入之意,敢啓。傳曰,知道。
又啓曰,吏曹判書李頤命,再招之下,來詣闕外,陳疏入啓,參判金宇杭,又爲違牌不進,推考傳旨,纔已捧入,而非但日勢已暮,判書李頤命疏,時未下批,而待批下後,與參判金宇杭,明朝一體牌招,以爲開政之地,何如?傳曰,允。
答吏曹判書李頤命疏曰,省疏具悉卿懇。今玆新命,實循公議,前後疏批,開釋無餘,缺一向引嫌,以孤至意,須勿固辭,安心行公。
孟萬澤,以兵曹言啓曰,今七月二十六日宗廟展謁擧動時,各樣差備軍五百九十六名內,衛軍二百計除,不足三百十八名,他無推移之路,依前給價次,坊民調用之意,敢啓。傳曰,知道。
謝恩使臨昌君啓曰,今此赴京見差堂上譯官,只是一人,到彼幹事之際,未免苟簡,自前如此之時,亦有別啓請之規,行副護軍李後勉,依例帶去,何如?傳曰,依啓。以上燼餘謄書
政院啓曰,卽者侍講院,以下番姑陞,已至累日,擧動迫近,亦無推移備員之勢,令政院稟旨變通事草記允下矣。政官牌招,使之開政,差出闕員,何如?傳曰,允。又啓曰,前頭連有擧動,承旨不可不備員,左承旨遞差之代,以在京無故人差出,卽爲牌招察任,何如?傳曰,允。以上吏曹謄錄
禮曹啓曰,今七月初八日,乃是立秋節,還御正殿復常膳等事,依前擧行事,分付,何如?傳曰,允。以上禮曹謄錄
上在昌德宮。停常參·經筵。
孟萬澤啓曰,大司憲權尙夏,執義李箕洪,掌令李禎翊,持平兪彦明·李相周在外,缺今日以監察茶時之意,敢啓。傳曰,知道。
以尹徵三爲假注書。
傳于沈枰曰,明朝弘文提學命招。
沈枰啓曰,弘文提學,待明朝牌招事,命下矣。卽者本館下吏來言,提學徐宗泰,時在廣州地云,何以爲之?敢稟。傳曰,藝文提學命招。
孟萬澤啓曰,卽者吏曹判書李頤命,參判金宇杭,再招之下,又爲不進,推考傳旨,今方捧入,而開政命下之後,政官之一向違召,殊極未安,所當更卽請牌,而一日三牌,尤傷事體,何以爲之?敢稟。傳曰,明日開政。
答平川君申琓箚曰,省疏具悉卿懇。國之大事,在缺社稷親享,載在禮文,間或親行,實爲合宜,患候已瘳,受戒在缺可攝行,若以數日之間,連次動駕爲慮,則太廟省拜,令該曹缺後涓吉焉。
□□□□□疏曰,省疏具悉卿懇。再宣勤懇旨,而連章撝謙,若是其太過,心甚愕然,缺卿其須念國事,速出論道,以副至望。仍傳曰,遣史官傳諭。以上燼餘移謄
禮曹啓曰,今此社稷親祭擧動時,王世子至大門外降輦乘輿之節,一依宗廟親祭時例,磨鍊以入乎?敢稟。傳曰,依爲之。以上禮曹謄錄
政院啓曰,卽者吏曹判書李頤命,來詣闕外,陳疏退去,參判金宇杭,亦爲違牌不進,推考傳旨,今方捧入,而開政命下,已至累日,尙未擧行,事甚未安,判書李頤命,參判金宇杭,更爲牌招開政,何如?傳曰,允。以上吏曹謄錄
上在昌德宮。停常參·經筵。
孟萬澤,以都摠府言啓曰,今日入直軍士中日習射,請出標信。傳曰,知道。
缺啓曰,今日爲政事,命下,而卽者吏曹郞官來言,判書李頤命,參判金宇杭,昨日再違牌,卽仍爲待命於禁府,不得開政,所當更爲請牌,而方在待命中,何以爲之?敢稟。傳曰,更爲牌招,使之勿爲待命。
李廷謙啓曰,藝文提學金鎭奎,承牌來詣矣,敢啓。傳曰,書題書入。
李廷謙,以承文院官員,以都提調意啓曰,提調常少無故之人,未免苟簡,吏曹判書李頤命,禮曹參判金鎭圭,行大司成黃欽,戶曹參判李健命,竝提調差下,缺閔鎭遠,副提調差下,使之察任,何如?傳曰,允。
政院啓曰,卽者,吏曹判書李頤命,承牌詣闕,卽爲退去,參判金宇杭,牌不進,開政命下,今已累日,尙不擧行,極涉未安,竝更爲牌招開政,何如?傳曰,允。
傳于李廷謙曰,持此書題,與藝文提學,偕往泮宮,儒生等製述以來。
李廷謙,以校書館官員,以都提調意啓曰,大典後續錄有曰,一冊封進,則校正缺唱準,例以高品付錄云,其爲勸奬,實非偶然,近年以來,缺印役,殆無虛日,東國通鑑·光國志慶錄·書傳·周易缺已封進矣。校正唱准全玹,依例領職施賞,何如?傳曰,允。
孟萬澤啓曰,吏曹判書李頤命,參判金宇杭,再牌不進矣。推考傳旨,今方捧入,而開政命下,已過累日,每每違牌,無意行公,事之未安,莫此爲甚,而本院則請推之外,無他道理。一日三牌,亦乖事體,何以爲之?敢稟。傳曰,令廟堂稟處。
孟萬澤,以侍講院言啓曰,僚員之不齊,未有甚於近日,司書臣權詹,與說書臣洪重休,上下番入直矣。卽者缺前患胸脅之痛,猝然苦劇,勺飮不通,昏倒不省,死生缺玆已陳疏入啓,而卽今開政未易,他無替直之員。兼司書李海朝,令該曹口傳付軍職,竝與兼文學李觀命,一體牌招,以爲推移入直之地,何如?傳曰,允。
孟萬澤,以成均館官員,以承旨意啓曰,臣謹奉書題,試士泮宮,時限已過,而無一人納券,自前如此之時,有啓稟變通之例矣。今則何以爲之?敢稟。傳曰,限酉時。
孟萬澤,以禁衛營言啓曰,今日訓鍊院入直軍兵等中日試才時,鴛鴦隊列坐,以次放砲之際,後哨軍兪先玉,徑先落火,誤中同坐軍林馬貴,卽時致斃。事甚驚駭,當該將官,汰去。兪先玉,雖出無情,不可全然無罪,從重決棍後放。死人,自其哨,斂屍下送之意,敢啓。傳曰,知道。事極驚慘,令該曹恤典擧行。
李廷謙啓曰,缺書題,與藝文提學金鎭圭,偕往泮宮,儒生等試取缺券二百五十六張以入之意,敢啓。傳曰,科次以入。
掌令吳羽進啓曰,請還收炤兄弟放歸田里之命。請還收禁衛營所屬所安島宮家折受之命。請內間所需凡百,必先分付喉司,奉旨擧行事,定式施行。請前濟州牧使李喜泰拿問考律勘罪事。請還收二王子延齡君昍宗親府有司堂上之任事。請還收智島安置罪人柳命天放歸田里之命。新除授朔寧郡守成至敏,卽大賢之後,而墜落家聲,無復餘地,雖藉世蔭,得通仕籍,從前履歷,已皆不稱,曾莅郡邑,事多可笑,譏嘲之言,殆同歌謠,新除之下,物情愈駭,畿甸名邑,決不可畀諸如此之人。請朔寧郡守成至敏改差。黃山察訪韓永熙,沈酗麯蘖,全抛職事,方其在郵也,亦不事事,而受由上京,半年不還,久曠官事,略無畏忌,貽害郵卒,曾不顧念,擧措之駭異,事體之未安,莫此爲甚。請黃山察訪韓永熙罷職。答曰,不允。以上燼餘謄書
備邊司啓曰,政院啓曰,吏曹判書李頤命,參判金宇杭,再牌不進,推考傳旨,今方捧入,而開政命下,已過累日,每每違牌,無意行公,事之未安,莫此爲甚,而本院則請推之外,無他道理,一日三牌,亦乖事體,何以爲之?敢稟。傳曰,令廟堂稟處事命下矣。李頤命所被汚衊,實爲非常,不欲出當銓衡,固其勢然也。其事本末,聖明旣已洞悉,批旨開釋,備盡無餘。且其文書俱在,與暗昧難明之誣不同,宜無以此自廢之理,世道乖張,惟以攻擊爲快,朝廷是非,自有公案,若以一時構捏之言,輒捨重臣,則位著之間,寧復有餘人哉?金宇杭,雖與參議所遭一般,長僚後來之疏,旣自明其本情,則到今必欲與參議,同其去就,亦似太過,以開政稽命,已至三日,都政過期,又近兩朔,揆以事體,誠極未安。聖上,若責以分義,更加敦勉,則兩臣者,亦何敢但以私義爲執,而不念君命國事之重乎?此外更無善處之道,上裁,何如?傳曰,大臣之言,實合予意也。自今朝論,乖張轉擊,若以構誣之說,輒皆自廢,則誰與做事乎?況開釋之批,亶出心腹,則分義至重,決不當一向撕捱,以損事體,而兩銓之長,俱以世祿之臣,義同休戚,固知不忍終始恝然,以孤予意也。參判金宇抗之引嫌,蓋由於判書徐宗泰之疏,而其末後之疏,明其本意之不然,則不須深嫌,故累度違召,必欲解免,而終不許改者,良以此也。明朝竝更爲牌招察任,無使都政遷就,可也。以上備局謄錄
上在昌德宮。停常參·經筵。
下直,善山府使黃爾章。
有政。吏批,判書李頤命進,參判金宇杭陳疏,參議未差,同副承旨孟萬澤進。
兵批,判書趙泰采病,參判李世載缺參知金致龍式暇,同副承旨孟萬澤進。缺
吏批,以黃一夏爲右承旨,李晩成爲左副承旨,金致龍〈爲〉右副承旨,缺洪璛爲禮曹參議,徐文裕爲右尹,李晩堅爲校理,缺李涑爲社稷令,鄭世會爲戶曹佐郞,李泓爲工曹佐郞,缺兪命擇爲繕工假監役,尹憲柱爲輔德,缺李萬選爲獻納,徐宗泰兼右賓客,缺呂必重爲忠淸左道京試官,申銋爲兵曹參知,缺尹就商爲左尹。
兵批,以洪璛爲副護軍,缺趙泰耉爲司果,李光佐爲副司果,尹徵三爲司正。
孟萬澤,以賑恤廳言啓曰,今六月二十五日,大臣·備局堂上引見入侍時,禮曹判書閔鎭厚所啓,臣亦以賑恤事,有欲仰達者,自前缺時,監饋將校等,輒有論賞之事,而獨上年則因賑廳堂上缺不得稟施云。今年飢民之數,比上年稍減,而設粥日字,則缺校輩頗有勤勞,不可無依舊例論賞之道,令該司稟處,何如?上曰,依爲之事命下矣。賑所將校八人,別單書入之意,敢啓。傳曰,知道。
李晩成,以禁衛營言啓曰,海西別驍衛,因年凶,待秋上番事,上年定奪矣。今秋當爲上番,而因右尹尹就商所啓,本道年事,雖或稍稔,民生未易蘇息,此時治裝上番,亦甚可慮,本道馬兵,待明秋仍令退番事,纔已定奪矣。本營別驍衛一體退番之意,分付,何如?傳曰,允。
備忘記,居首幼學吳缺之次幼學金胤豪,進士尹師完,竝直赴會試。
府啓,請還收炤兄弟放歸田里之命。還收所安島折受之命。請內間所需凡物,必先分付喉司,奉旨擧行事,定式施行。請還收二王子延㱓君昍宗親府攸司堂上之任。請朔寧郡守成至敏改差。請黃山察訪韓永熙罷職。措語竝見上答曰,不允。第四件事,凡朝臣缺諸務,自在解免,而至於王子,有異於是,戊辰·辛巳兩年缺之例,蓋古事然矣。今玆有司堂上,自是封爵後例兼,心缺前元無赴衙行公之事,則啓辭中赴擧從仕語,果爲缺初發論,已未可曉,而三朔爭執,大是意外也。噫,柳命天,前缺雖曰不同,論是重發之論,人是窮兇之人,而數啓卽停,於其缺之事,則務勝至此,良可慨惋也。亟停勿煩。
孟萬澤啓曰,缺全羅右道水使申燦狀啓,則外面下端,無臣謹封着名處,不察甚矣。推考警責,何如?傳曰,允。
吏批啓曰,本曹參議,今當差出,而擬望之人乏少,未赴任監司,竝擬,何如?傳曰,允。又啓曰,春坊闕員,今當差出,而擬望之人絶乏,未準限守令,竝擬,何如?傳曰,允。以上燼餘謄書
禁衛營啓曰,二番前部右司屬黃海道五哨軍兵逢點實數六百二十九名,已爲整齊,來八月初一日,與內外各處入直軍兵等,依例替代後,舊軍放送之意,敢啓。傳曰,知道。又啓曰,來十月當三番前部後司屬黃海道三哨,忠淸道二哨,合五哨軍兵,來九月二十五日,京中逢點,依例準二朔立番之意,兩道監·兵使處,預爲知委,何如?傳曰,允。以上禁營謄錄
上在昌德宮。停常參,經筵。
夜四更,〈?〉出婁星上。缺
孟萬澤,以侍講院言啓曰,新除授右賓客徐宗泰,時在京畿廣州地云,經筵事緊,弼善朴台東,時在京畿楊州地,書筵事緊,請竝斯速上來事,下諭。明日社稷親祭隷儀時,宮官二員,當爲進參,而兼文學李觀命,說書洪重休,以實病陳疏,纔有調理之命,兼司書李海朝,禁推缺下番中,雖可推移進去,一員則缺參,而兼文學李觀命,說書洪重休缺命,兼司書李海朝,禁推,餘皆未差,一員則上下缺進去,一員則無進參之人。令政院卽速稟旨變通事缺無他變通之道,政官卽爲牌招,未差闕員,使之差出缺牌招,以爲明日肄儀時備員進參之地,何如?傳曰,允。
李晩成啓曰,今日爲政事,命下矣。行都承旨沈枰,缺左承旨李廷謙,右承旨黃一夏,俱以式暇,不爲仕進,同副承旨孟萬澤,才已申退,廳中,只有臣晩成及右副承旨金致龍,兵批政廳,該房當爲進去,而吏批政廳,則無推移進參之員,何以爲之?敢稟。傳曰,吏·兵批兼進。
以尹植爲事變假注書。
傳于李晩成曰,大臣·備局堂上引見。
孟萬澤,以弘文館言啓曰,新除授校理李晩堅,時在京畿高陽地,經筵入番事緊,請斯速乘馹上來事,下諭。傳曰,依啓。
吏批,判書李頤命進,參判未差,參議在外,左副承旨李晩成進。
兵批,判書趙泰采,禁營坐起進,參判李世載進,參議金萬埰進,參知申銋未肅拜,左副承旨李晩成進。
吏批啓曰,本曹參判及全羅監司,今當差出,而擬望之人絶乏,承旨外任,竝擬,何如?傳曰,允。又啓曰,海州,以營下大邑,素稱難治,不可不擇差,他道守令中有聲績人,竝擬,何如?傳曰,允。
吏批,以缺爲司僕主簿,洪禹顯爲顯陵參奉,許玩爲翼陵參奉,趙泰采爲軍器提調,權煜爲左水運判官,李彦經爲輔德,缺爲吏曹參判,徐文裕爲全羅監司,李聖漢爲海州牧使,缺爲冬至使書狀官。
兵批啓曰,今日無政事之意,敢啓。傳曰,知道。
李晩成,以兵曹言啓曰,今此社稷祭親臨擧動動駕時,本曹兩驛騎馬四十匹內,除病傷馬,差備缺移,依前例京畿驛馬,限十一匹補把,以充不足之代之意,京畿監司處,分付,何如?傳曰,允。
金致龍啓曰,明日大提學圈點,缺政官牌招開政,何如?傳曰,允。
答兵曹參判申銋疏曰,省疏具悉。爾其勿辭察職。
答兵曹參判李世載疏曰,省疏具悉。卿其依疏辭往省焉。以上燼餘移書
午時,上御宣政殿。左議政李畬,吏曹判書李頤命,禮曹判書閔鎭厚,司直金錫衍,左尹尹就商,左副承旨李晩成,大司諫李喜茂,掌令吳羽進,副校理趙道彬,假注書尹徵三,事變假注書尹植,記事官洪大猷,記事官洪禹瑞入侍。李畬曰,近日蒸熱比酷,聖體,若何?上曰,無事矣。缺
李畬曰,今日兵判,以點軍出去,後日政差出,宜矣。上曰,唯。又啓曰,忠淸兵使李碩根,以崔啓翁之疏,義不敢缺狀于道臣,則道臣不敢處置,使呈廟堂,前後呈狀于備局缺矣。備局,以不爲啓罷之意,措辭題送,其後亦有上敎,故又以此意題送矣。近日臺啓,亦以不卽自處爲言,比之於許榏之事,此則缺不爲自處,而臺啓旣發之後,勢難仍在,當秋操鍊之方,亦缺姑爲遞差,出代催送,似爲得宜,故敢達。上曰,依爲之。李畬曰,缺臣祖父陳疏,則爲仁廟朝事矣。上曰,速爲議薦,可也。缺
禮曹判書閔鎭厚曰,禁府坐起,雖無缺則勿拘常式,依前定奪開坐,而雖於齋戒之日,非用刑缺毋令獄囚遲滯事,更爲申飭,何如?上曰,依爲之。
左副承旨李晩成曰,明日大提學圈點事,命下,而明日,乃社稷親祭肄儀,何以爲之?上曰,肄儀後應參人員,竝牌招爲之。
大司諫李喜茂啓曰,忠淸兵使李碩根,爲人麤悖,行已鄙汚,夤緣善事,驟膺閫寄,人言喧藉,固已久矣。頃者臺臣疏中,旣以債帥目之,臺臣之言,出於被斥,而人多稱冤,而至於碩根,則皆以爲滄浪自取,缺之後,不可遞差而止。請忠淸兵使李碩根罷職不敍。上曰,勿煩。又啓曰,新除授獻納李萬選,時在黃海道海州地,請斯速乘馹上來事,下諭。上曰,依啓。
掌令吳羽進啓曰,臣於昨夕,伏承聖批,縷縷辭旨,極其嚴截,臣不勝惶悚之至。前啓中第四件事,係是日久爭執之事,而臣以遐方新進,未諳前例之有無,曲折之如何。且適値僚員之一空,無與誚詳,則不得不循例連啓,以待同僚之出,此則臺體之當然,寧有一毫他意於其間,而務勝之敎,實是萬萬情外,至於柳命天事,則其人之事,誠如聖敎,而第其當初所坐,則朝家,前旣屈法寬貸,歲月已久,後來所坐,則同罪之人,旣皆見原,初不竝請還收,而啓辭措語,又換差爽,致有人言。臣雖引嫌修改,一二連啓,而旋論旋改,苟且屈曲,終涉不誠,故昨遂停啓矣。今聖敎如此,臣之率爾之失,著矣。其何敢一刻晏然於臺次乎?昨緣日暮而退歸,朝又見阻於喉司,今造前席,始乃自列,所失尤大。請命遞斥臣職。上曰,勿辭,退待物論。諸臣以次退出以上燼餘謄書
左議政李畬所啓,此則全羅監司閔鎭遠狀啓也。本道水陸操,因年凶停止,其在軍政,殊涉疎虞,而今年凶歉,有異他歲,不可無別樣趁念之道。伏見左水使蔡以章牒呈,則今秋水操,已定於八月二十五日,而本道秋收,元來節晩之穀登場,每在十月間,八月赴操,常歲亦難,況此連歲大無之時,許多軍卒,屢屢裹糧,往返之弊,不可不慮,今年水陸操一體停止事,請令廟堂稟處矣。湖西今年民事,未免凶歉,固多可慮,而卽今海防之虞,亦非細慮。且秋操與春操有異,春操則合行於統營,其弊不貲,而秋操則設行於各其前洋,爲弊稍減,春秋兩操,有難竝廢,而來春合操,其勢尤難,秋操則令於各其本營,依例擧行,春操則使之停止,似當矣。禮曹判書閔鎭厚曰,左水營習操,以八月二十五日定期云,而纔見右水使申燦狀啓,則以入月十九日定期,今雖下停止之令,必無及矣。無寧仍令行操,而春操停止之事,預爲分付,恐好矣。上曰,水操,軍政所重,春秋不宜俱廢,秋操則以定日爲之,而春操,停止,可也。李畬曰,陸操亦宜停止,而不可全廢,自前若停操,則令各其營將,巡點鍊習,今亦依此爲之,何如?上曰,依爲之。又所啓,此慶尙監司金演狀啓也。固城縣令牒呈內,去五月,御營廳軍官,以都城修築時補用次,持本錢下來,而該廳直關,到付境內,每鹽盆,分給公木三疋半,而每疋價鹽,定捧三石,合鹽六百二十餘石,而自本官,運納甘同站云,一時統制,爲關內訓鍊都監,都城修築事,料販鹽石,自營定送監官,鹽民等處,分給本錢,各官浦色吏,眼同急速輸納金海海倉云,而御營廳貿鹽,則因該廳軍官私通,今姑停捧,而訓鍊都監鹽六百三十餘石,則統營畢捧,方自固城運納,故不得已以煙戶,責出船格云。沿海鹽盆,皆屬地部,納稅頗重,破亡之代,分徵於隣族,鹽干等呼訴,前後相續,而京軍門,如有不得已貿鹽之事,則啓稟定奪,自廟堂分付臣營,使之隨便擧行,事體當然,今軍門,直送將校於統水營,有此料外橫斂,事未妥當,故發關論責於統水營及地方官,使之勿爲擧行,而統制使,則海防軍務之外,他無所關,當初京司關文,直爲反貼,分付列邑,至有責發煙軍之弊,殊甚未便,已貿鹽石,則使其各軍門輸去,今後則京司關文,自統營反貼,分付各邑之弊,一切痛禁之意,請令廟堂,分付申飭矣。海邊浦民,本無恒産,惟以漁鹽爲業,而困於統水營勒買之弊,多有呼冤之端,故曾因巡撫使及暗行御史書啓,屢次禁抑矣。今者直自京軍門,行關統水營,各營,又直爲反貼,分付列邑,爲弊至此,良可駭然。兩軍門及統營,宜有警責,而此非創開,曾前文殊·大興等築城時,亦有此事云,且煙軍事,亦非統營,直爲分付調發,今姑置之。而依狀啓,兩軍門所貿鹽石,則令各自運來,今後自京司,直爲行關及統水營,反貼分付之弊,一切禁斷。若或復踵前習,則令本道隨現啓聞論罪,以絶浦民難支之弊,似宜矣。上曰,依爲之。以上備局謄錄
入侍時,禮曹判書閔鎭厚所啓,參奉李行泰等,以文純公朴世采立後事陳疏,有令該曹稟處之命矣。厥後朴世采之子泰殷生時,旣以弼渭,定爲繼後,弼渭,今雖得罪於國家,決不可罷養,故朴世采夫人生時,一門之人,以罷養事爲言,則輒驚駭不許,今於死屍未冷之日,何忍爲此云云。朴世采,以士林宗匠,爲聖上賓師,朝家之所以待之者,有異常例,則宜不可罪慝之人,主其祀事,而父子母子之倫,一定而不可易,苟非兩家父母,同命立之,則朝家,亦不得輕許立後,罷養與立後,何以異哉?其所後之母,不肯舍之,則勒令罷養,事甚重大,下詢大臣而處之,何如?上曰,此事,何如?左議政李畬曰,儒賢奉祀,事體雖重,父子大倫,雖以君上之命,不可强其父母之所不欲,使之變改,此所以兩邊父母同命立之,然後許其繼後也。立後與罷養,事理宜無異同,其母限死不欲罷,而勒令罷之,得不有傷於厚倫常之道乎?上曰,繼後事體甚重,必兩家父母同命立之,然後乃許,其父母之所不欲,則朝家亦不可勒令爲後,今聞禮判之言,則朴泰殷之妻,以不可罷養之意,至於呈單云,誠爲難處矣。鎭厚曰,然則其疏勿施乎?上曰,唯。吏曹判書李頤命曰,外議皆以爲,弼渭,不可主儒賢之祀,國家若以存亡繼絶之義,擇他子他孫,以主其祀,則亦或一道,朴泰殷已定之父子,不可罷矣。以上禮曹謄錄
侍講院啓曰,臣等,取考本院所上日記,則曾前大駕擧動,王世子隨駕時,大駕入幕次後,王世子入幕次前,請承傳色問安事載錄,而年前陵幸時,及今夏太廟親祭時,王世子隨駕,而問安一款,不爲稟定擧行,似出於未及考見前例之致,而前後社稷親祭時,王世子隨駕儀注,旣已啓下矣。問安似當擧行,何以爲之乎?傳曰,依爲之。以上禮曹謄錄
左尹尹就商所啓,壬午春間,延曙館基,有偸葬者,而未得其人,禮曹判書閔鎭厚,判京兆時,自本府掘移於禁標外,春間以燔甓事,斫伐讀書堂近處枯松之時,亦有偸葬之塚。都城咫尺,恣意人葬,誠極寒心,而終難現出其人,令該道監役與部官,眼同掘移於禁標外,何如?上曰,依爲之。以上漢城府謄錄
閔鎭厚所啓,各司官員闕直,則例爲依承傳罷職,而獨陵官闕直者,現捉於禮曹郞官摘奸時,則禮曹,無他可施之罰,只請推考,自上或有特罷之時,或循例允下矣。陵寢事體,與他各司尤別,則問備之罰,實爲太輕,若依他各司例,依承傳罷職事,定式施行,則恐或得宜,故敢達。上曰,頃見禮曹草記,泰陵參奉尹世恒闕直之事,極可駭然,本欲言之而未及矣。渠雖有病,少待假官,有何難事,而徑先出直乎?尹世恒,罷職,此後則闕直陵官,以罷職,定式施行,可也。以上禮曹謄錄
上在昌德宮。停常參·經筵。
金致龍,以禁衛營言啓曰,缺點實數六百二十九名,已爲整齋矣。來八月初一日,缺軍兵等,依例替代後,舊軍放送之意,敢啓。傳曰,知道。
又啓曰,今日缺都承旨未差,左承旨李廷謙,右承旨黃一夏,俱以式暇缺左副承旨李晩成,肄儀進去,廳中,只有臣致龍,同副承旨孟萬澤,臣則以代房承旨,兵批政廳,當爲進去,而吏批則無推移進參之員,何以爲之?敢稟。傳曰,吏·兵批兼進。
孟萬澤,以待詣院言啓曰,社稷親祭王世子隨駕時,宮僚不可不備員,而新除授弼善朴台東,方在楊州地,上來事,才已下諭矣。今聞身病方重,不得承召云,若不趁卽變通,陪從之際,將不成貌樣,令政院稟旨擧行。兼司書李海朝,旣已帶職放送,命卽爲牌招察任,何如?傳曰,允。
又啓曰,卽者侍講院,以社稷親祭王世子隨駕時,宮僚不可不備員,而新除授弼善朴台東,在楊州地,身病方重,決難赴召,令政院稟旨擧行事允下矣。朴台東,身病方重,果難承召上來,則似當有變通之道,何以爲之?敢稟。傳曰,改差。
又啓曰,弼善朴台東,旣有改差之命,其代,卽爲分付該曹,以無故人差出,仍卽牌招察任,何如?傳曰,允。
有政。吏批,金宇杭爲行都承旨,李觀命爲副應敎,缺李晩堅爲吏曹佐郞,朴泰春爲繕工監役,掌樂正尹憲柱,濟用正洪萬恢,工曹佐郞朴樞,缺宋相琦爲大提學,六點徐宗泰,五點李頤命,四點崔奎瑞·金鎭圭,又以宋相琦爲同敦寧,李明浚爲文學,李萬楨爲繕工假監役,李光佐爲應敎,李海朝爲副校理。
兵批,判書趙泰采缺參議金萬埰,參知申銋皆進,左副承旨金致龍進。缺金宇杭·吳羽進·沈枰爲副司直,缺鄭栻爲副司果,申爲羅州監牧官。
金致龍缺啓曰,本府堂上近甚不齊,非但替直之苟簡,前頭缺備員未差之代三員,令該曹卽爲口傳差出,何如?傳曰,允。
孟萬澤啓曰,今此社稷親祭祭文,所當趁明日製進,而新除授大提學宋相琦,弘文提學徐宗泰,俱在外,藝文提學金鎭圭,明日待開門牌招,使之製進,何如?傳曰,允。
又以缺啓曰,吏曹佐郞李晩堅,今日政下批矣。都目大政,欲卽缺社稷擧動之後,而今聞晩堅在外云,若無別樣催促缺上來,事甚可慮,令政院分付催促,毋使大政遲延。缺
金致龍啓曰,卽伏見咸鏡道監賑御史朴弼明狀啓,則始賑與畢賑月日,不爲開錄,各其別單下端缺不無疎漏之失,推考,何如?傳曰,允。以上燼餘謄書
都摠府啓曰,當日夕時,有一駿馬放逸,自北而來,突入于弘化門內,當該守門將,常時不能檢飭,致有闌入之擧,極爲駭愕,守門軍卒,則姑先治罪,而入直守門將,亦難免其責,請推考,何如?傳曰,允。以上都摠府謄錄
賓廳啓曰,今日以大提學圈點事,臣與應參諸臣,來會賓廳,而取考舊例,則大提學圈點時,曾無大臣一人獨參之例,或至於啓請退行,以待他大臣出仕矣。雖有前任主薦之人,古例尙如此,今臣,旣不敢以前任自居,以參在大臣之故,承命擬薦,事極苟簡,當此三公不備之時,獨自薦望,尤非所以重其事之意也。依前例姑待他相出仕後,相議薦望,何如?傳曰,安心薦望。以上議政府謄錄
吏曹啓曰,玉堂闕員,今當差出,而擬望之人乏少,相避,外任,竝擬,何如?傳曰,允。吏曹謄錄
院啓,引嫌而退,據例連啓,臺體則然,獨停重論,未免率爾,請掌令吳羽進遞差。答曰,依啓。以上司憲府謄錄
上在昌德宮。停常參·經筵。
禁衛營啓曰,前校理李坦,本營郞廳,旣已啓下,而時無職名,令該曹依例付軍職,冠帶常仕,何如?傳曰,允。以上禁營謄錄
上在昌德宮。停常參·經筵。
金致龍啓曰,憲府無缺監察茶時,事甚未安,明日擧動時,旦無導駕缺掌令任埅,卽爲牌招察任,何如?傳曰,允。
黃一夏啓曰,掌令任埅,有只推勿罷之命,缺導駕之員,更卽牌招,何如?傳曰,允。
金致龍,以義禁府言啓曰,今此社稷大祭親臨擧動時,本府都事九員,缺隨駕一員,本府入直,王世子考喧左右都事缺方可備員,而都事任璟·柳光庭,身病極重,方在缺大駕侍衛,王世子考喧等任,無以推移備數,假都事缺以爲分差之地,何如?傳曰,允。以上燼餘謄書
上在社稷齋所。停常參·經筵。
李晩成啓曰,內乘來言。缺傳曰,捲三面。
政院,以口傳啓曰,明日行祭時,缺久立,勞傷可慮,自前初獻後亞獻終獻之際,缺在於笏記,依此爲之之意,敢啓。傳曰,依爲之。以上燼餘謄書郞廳李聖運校正。日記廳郞廳愼爾復書。
上在昌德宮。停常參·經筵。
祭罷後,大駕入齋室後,王世子問安。答曰,知道。藥房·政院·玉堂·二品以上·六曹·大司諫問安。答曰,知道。王世子入齋室後,藥房·政院·玉堂·二品以上·六曹·大司諫問安。答曰,知道。
大駕還宮,初嚴卯初三刻,二嚴卯正初刻,三嚴卯正一刻,王世子還宮,正時卯正初刻。
大駕,王世子還宮後,藥房·政院·玉堂問安。答曰,知道。
禮曹啓曰,各陵展謁,只稟秋幸事,會已下敎矣。今秋展謁,定於何陵,而擇日則何間乎?敢此仰稟。傳曰,當展謁於崇陵,今月旬間望前,推擇以入,而世子情禮,不可不瞻拜,隨駕,可也。
前吏曹判書李濡上疏。大槪,日者聖批,辭意愈勤,感泣惶隕之中,不敢輒卽煩瀆,縮伏俟命,已至多日,而反復思度,終無冒進之理,更申崩迫之懇,冀蒙速賜處分事。入啓。傳曰,遣承旨敦諭。
禮曹啓曰,命下矣。問于日官,則今月初九日·初十日,十九日,平吉,而其餘則勿論,望前望後,皆有拘忌云,初九日·初十日,則老炎尙熾,難於動駕,而初十日,又與拜表日相値,十九日,係是望後,有違於傳敎辭意,何以爲之?敢稟。傳曰,以十九日定行。以上春坊朝報
上在昌德宮。停常參·經筵。
下直,洪原縣監鄭文益。
中宮殿·世子宮·嬪宮,藥房問安。答曰,知道。藥房啓曰,夜來薄有秋氣,伏未審此時,聖體,若何?昨日親祀社壇,徹夜將事,勞動之餘,不瑕有傷損之患乎?王世子氣候,亦復何如?臣等不任區區憂慮,敢來問安。答曰,知道。無事,世子氣候平穩矣。
全羅監司徐文裕上疏。大槪,南藩新命,出於意外,揣量才分,決難承當。且宿疾危苦,斷無自力赴任之望。乞賜遞改職名,以重藩任事。入啓。答曰,省疏具悉。卿其勿辭,速往欽哉。
掌令任埅上疏。大槪,恩召再降,感激異數,親祭隔日,導駕無人,不得不黽勉趨承,而臣之情勢,終不可冒居臺端,伏乞亟賜鐫改,以安微分事。及全城君混上疏。大槪,臣行已無狀,酷被臺彈,前後臚列,無非人臣之極罪,退伏江郊,恭俟嚴譴,聖恩天大,終始曲全,臺啓雖停,不敢輕入,席藁城外,疾聲呼籲於天地父母之前。伏乞聖慈,俯諒危懇,下臣司敗,亟治臣罪,以正王法,以快人心事。入啓。
左承旨李廷謙書啓,臣承命馳往于龍山右議政李濡所住處敦諭,則以爲,聖明,不知臣不肖,畀之以重寄,加之以異數,前後勤懇之批,已非賤分之所敢當,而今又特遣承宣,別諭聖旨,慰釋之辭,敦勉之意,反復諄切,夐越常倫,此實曠古之隆眷,如臣無狀,何以得此於君父?驚惶感激,不覺涕泗之交頤也。第臣身名謬辱,有百洗難湔之羞,情迹臲甈,無一分可進之義,若是,而懷恩畏義,以趨走應命爲恭,耐彈忍詬,唯冒昧就列是急,則中外聽聞,必益大駭,指爲蔑公議喪廉隅之人,從古以來,安有如此大臣哉?群譏衆斥,將無所不至,畢竟顚沛,又不止於旣往所遭,則其爲累聖簡而損國體,有不可勝言。雖聖上之寵渥至此,而終不敢祗承,甘自陷於孤負違慢之罪,祗增隕越,不知所達云矣。敢啓。傳曰,知道。
兵曹參議金萬埰上疏。大槪,宿患疾火之病,因暑感添劇,實無供仕之望,而適値社壇親祭之日,不得不忍死趨參於宿衛之列,勞動之餘,賤疾一倍增重,而僚寀不齊,仍入直所,卽今症情,萬分危篤,方在垂絶之境。伏乞聖慈,俯垂矜憐,亟許遞斥,俾無汚穢淸禁之弊事。入啓。答曰,省疏具悉。爾其勿辭,調理察職。
吏曹參判黃欽辭職上疏。入啓。答曰,省疏具悉。卿其勿辭,從速察職。
文學李明浚上疏。大槪,胄筵侍講,決非如臣庸陋者,所敢承當,且臣之情勢,有萬分難安者,不敢冒恥貪榮,抗顔就列,累犯違慢,自陷罪戾,聖度天大,誅罰不加,恩敍遽下,除旨繼降,驚惶悶蹙,終未趨召,勿罷之恩,出於格外,二日之內,庚牌再臨,嚴畏分義,黽勉出肅,而淸齋之日,控辭無路,泯默就直,今已數日,陪從還敢之後,重得暑,嘔泄無數,元氣苶然,貼身牀席,作一僵尸,以此病狀,決無自力禁直之望。伏乞聖慈,察臣情迹之危迫,憐臣病勢之甚重,亟削臣職名,以重官方,以尋生路事。入啓。答曰,省疏具悉。爾其勿辭,從速察職。
答全城君混疏曰,省疏具悉卿懇。今玆臺論,斷非實狀,亦出淩侮,卿其安心勿辭,從速入來行公。
黃海監司書目,黃州牧使朴彙登,備陳邑弊,上疏上送事。啓。答曰,省疏具悉。疏辭,令廟堂稟處。
京畿監司書目,楊州呈,以判尹兪得一辭職上疏上送事。啓。傳曰,再疏亦以開釋,而今又陳疏,分義未安,此上疏還出給。又書目,金浦呈,以持平李相周辭職上疏上送事。啓。答曰,省疏具悉。爾其勿辭,上來事察職。
吏曹啓曰,都目政事,來初六日爲之之意,敢啓。傳曰,知道。
答掌令任埅疏曰,省疏具悉。爾其勿辭,從速察職。以上春坊朝報
禮曹啓曰,傳曰,今番社稷擧動時,世子過景福宮洞口時,無下輦排設,故不爲降輿云,考見儀注,則果無降輿磨鍊之事,過闕則下,自是古禮,且雖曰隨駕,曾於乙亥年永昭殿擧動時,世子有降輿之事,前後異同,有何故耶?問于該曹事命下矣。取考本曹節目謄錄,則乙亥年永昭殿親臨擧動時,王世子隨駕,而過景福宮降輦一款,無磨鍊之事。蓋隨駕百官,皆不下馬,則王世子不爲降輦,豈非以壓尊而然耶?惟王世子獨詣永昭殿時及移御時,則皆有降輦節次,前後異同,似由於此矣。敢啓。傳曰,知道。以上禮曹謄錄
上在昌德宮。停常參·經筵。
下直,牙山縣監李萬始。
禮曹參議洪璛初度呈辭。入啓。給由。
今春夏等褒貶,於蘭萬戶宋後祥,中,古群山僉使林夏葳,下,訓鍊都監哨官金灝·金世厚·李廷弼以上,中。
江原監司書目,春川等官呈,以數月內,惡虎橫行,囕殺人命,至於二十名之多,渰死亦至四名,極爲驚慘事。
平安監司書目,本道農事,自春至夏,無一霈澤,將未免大凶矣。自五月晦間,始得雨澤之後,連次下雨,多寡甚適,傷損各穀,擧皆回蘇,野色一新。其中黍粟段,今方向熟,豆太及木花段,亦已結顆,前頭若無別樣災害,且不無成熟之望,至於畓穀,則不善立苗,終難免凶,而海澤尤甚處外,亦不至全棄事。
黃海監司書目,瓮津縣監吳命禧,文報之間,語多不擇,凌侮營門,少無顧忌,不爲受由,投印棄歸,其爲擧措,有同病風,節節無據,爲先罷黜,其厭避殘邑,故犯生事,凌侮上司,投印徑歸之罪,令攸司稟處事。
備忘記,文參下之苟簡,未有甚於近日,雖以假注書擬望觀之,可推而知也。祖宗朝,有特設庭試之規,適因監試,多士將華京師,春塘臺親臨庭試事,分付該曹,仍念庭試,雖與觀武才有異,詰戎之政久廢,不可無參酌慰悅之擧。庭試畢後,除初試人員,仍以柳葉箭一巡試取,而如部將·守門將及各軍門射手之類,以柳葉箭五矢一巡一中,禁軍別抄武士馬兵,則以騎芻一次二中,武藝別監及砲手,則以鳥銃三柄一巡二中,自本兵及各其軍門,以單技依此試取,以爲除初試,畢射後繼試之地,而砲藝則命官爲之。
傳曰,觀武才規矩,曾前各枚試取時,以三中入格,而今番則單枝,故以一中判下矣。更思之,太涉輕歇,以二分試取事,改分付,可也。
禮曹啓曰,命下矣。春塘臺文武科庭試吉日,令日官推擇,則來九月初九日,爲吉云,以此日擧行,而依觀武才庭試例,卽日放榜,何如?傳曰,依啓。初九日太遠,今月晦間,開月九日以前,無吉日耶?以上春坊朝報
摠戎廳啓曰,今此親臨試才時,扈衛廳·禁衛營·訓鍊都監付料軍官等初試試取事,旣自各軍門,稟旨定奪矣。本廳付料軍官十一人,亦依他軍門例,一體試取乎?敢啓。傳曰,知道。以上摠戎廳謄錄
禮曹啓曰,卽接社稷署牒報,則自前親臨大祭時,安香廳仍爲御齋室,而還宮後,本署官員,還爲入直,今番則何以爲之云,似當依前例,使之入處,而臣曹不敢擅便,敢此仰達。傳曰,使之入處。以上禮曹謄錄
上在昌德宮。停常參·經筵。
夜三更,東方有氣如火光。
下直,木川縣監南宮欽。
大司諫李喜茂初度呈辭。入啓。給由。
禮曹啓曰,命下矣。來月初九日,雖似太遠,而必須稍寬日限,外方擧子,可以及期觀光,況武科有初試監試,出榜,當在於來月初五六日間,尤不無妨礙窘束之慮,故以此擇入矣。今承聖敎,故更問於日官,則今月二十七日,平吉,而係是監試終場翌日,其後則此月內,皆有拘忌,九月初三日,乃爲吉日云矣。敢啓。傳曰,以開月初三日定行。
京畿監司書目,麻田郡守金鏜,身病極重,不得察任,罷黜事。
兵曹,庭試武科初試規矩,六兩三矢百十步,騎芻一次二中,講書四書除大學自願一書,取粗以上,取二技。
傳曰,史官二員待命,騎馬六匹立之,外各司內摘奸。以上春坊朝報
備邊司啓曰,本司武郞廳副司果林再茂,奔走勤仕,已滿十五朔,依例承敍或守令除授事,捧承傳施行,何如?傳曰,允。以上備局謄錄
吏曹啓曰,本曹佐郞李晩堅,昨日請推催促矣。大政只隔一日,而今日亦不出肅矣。强引不當引之嫌,不遵朝命,殊甚未便,李晩堅,更爲推考,使之卽爲出仕,何如?傳曰,允。以上吏曹謄錄
上在昌德宮。停常參·經筵。
政院啓曰,今日乃賓廳日次,而兩司之官,或在外或呈告,無一行公之員。除在外呈辭入啓人外,掌令任埅,司諫金相稷,正言金興慶,竝卽牌招,以爲推移入侍之地,何如?傳曰,允。
大司諫李善茂,禮曹參議洪璛,再度呈辭。入啓。加給由。
弼善李夏源初度呈辭。入啓。給由。
司書權詹上疏。大槪,冒萬死瀝血哀籲,冀垂愍恤,早賜處分,仍請卽伏刑章,以懲于分瀆訴之罪事。入啓。答曰,省疏具悉。疏辭,令該曹稟處。
今春夏等褒貶,部將趙儐·李蕃·成稷童·李尙純·崔東奎·李宇享·許鎭·李徽慶·李志耘,以上中。
開城留守書目,本府經歷成儁,今月初三日,遭父喪事。
禁府,吳命禧拿囚。啓。
吏曹啓目粘連,觀此副校理李觀命上疏,則老母年逾七秩,而家業淸寒,菽水時或不繼,願畀僻小一縣,俾得專城之榮,少伸寸草之誠是如爲白有臥乎所,觀命,有年深病母,而家世淸寒,菽水難繼之狀,通朝之所共知,則其爲情理,誠甚矜惻,孝理之下,似當依願施行是白乎矣,當此經幄乏人之時,方在侍講之任者,臣曹有難輕許出外,上裁,何如?啓依回啓施行。
掌令任埅,牌不進,依承傳罷職。
傳曰,大臣·備局堂上引見。
今日引見時,謝恩使拜表吉日,退定於今月二十七日事,榻前定奪。太廟展謁,陵幸後,趁今月內擇吉事,及水刺間設於崇陵事,榻前下敎。崇陵擧動時,各司中緊司郞廳各一員,依前隨駕事,榻前定奪。
假注書宋思翊病,代申爲假注書。
前吏曹判書李濡上疏。大槪,日昨,恩諭特宣,而情勢終難冒進,又犯違命之科,惶蹙竢譴之中,敢申危懇,冀蒙矜許事。入啓。答曰,省疏具悉卿懇。日者疏批,開釋已盡,而情志未孚,巽牘至此,愕然之極,無以爲諭,此時望卿造朝,不啻大旱雲霓,卿毋困我,速出論道,用副虛佇之望。仍傳曰,遣史官傳諭。
持平李相周上疏。大槪,賤疾沈綿,不堪供職,縣道封章,未蒙恩許,分義所在,不敢退伏,强疾登途,寸寸前進,中路添劇,症情危惡,來伏城外,無計祗謝,不避煩猥,乃敢冒瀆,乞賜遞改,以便公私,兼附區區所懷,冀蒙採納事。入啓。答曰,省疏具悉。今玆疏陳,大意固好,可不留心焉,爾其勿辭,從速察職。
京畿監司書目,廣州呈,以工曹判書徐宗泰辭職上疏上送事。啓。答曰,省疏具悉。卿勿過辭,上來行公。
今日引見時,前判書尹世紀,韓城君李基夏,前參議朴權,竝敍用事,榻前下敎。
禮曹啓曰,宗廟展謁,以今月晦前擇日事,親承傳敎矣。問於日官,則二十四日,雖是月破,不至大段拘忌,此外則無他吉日云。以此日定行,而依前啓下節目,擧行,何如?傳曰,允。
引見時,司諫金相稷所啓,近來人心,日益危惡,世變日漸層出,伏聞一種凶悖之徒,遮要行人於迂路,誘致愚氓於僻處,男割其陽,女剝其陰,其情狀之絶痛,實非殺人强盜之比,頃自畿邑,捉得其中小兒一人,移送捕廳云,而今已閱月,尙不搜捕,殊甚疏緩。請當該捕盜大將,推考嚴飭,左右捕廳,期於必捕。上曰,依啓。又所啓,擧動時各司下人之紛擾喧聒,其弊日極,至於班行之間,不成貌樣,揆以事體,實爲未安。請此後擧動時,令該曹分付各司,另加申飭,大小官員之多率下人者,亦令摘發警責,以爲日後嚴批之地。上曰,依啓。左議政李畬所啓,今此端宗大王附錄撰述事,大提學,當爲主管矣。大提學宋相琦,雖有老病親,其病患,間有歇時,故頃聞以屢被恩命,欲暫上來矣。新除之後,仍不上來,大提學,曾無上來下諭之事云,而今番則事勢如此,別爲下諭,催促上來,何如?上曰,依爲之。吏曹判書李頤命所啓,司贍寺,自前則次知奴婢貢木,選上奴婢,而無祿官,給二疋矣。近來奴婢貢木,戶曹次知,無祿官選上,則亦令戶曹給料,不過白休紙貢物進排而已。向日禮曹判書閔鎭厚,以此陳白,有後日吏判入侍稟處之敎,而尙未擧行矣。小臣詳聞之,則司贍官員,只有三人,而旣無所掌,只守空廨云。似當減省,而當初設立之官,猝然革罷,亦似未安,下詢而處之,何如?上曰,此事,何如?左議政李畬曰,此事,外議皆以爲革罷爲宜,自古論治道,以省冗官爲先,旣無職掌,但存其名,則理當省減矣。上曰,以次陳之。禮曹判書閔鎭厚曰,此是臣之曾所陳白者,今豈容別議?古人以罷無事而食者,爲治政之一端,至於松蟲之災,亦以爲由於朝有冗官之致云,如此閑漫之官,恐不可不減省矣。兵曹判書趙泰采曰,職掌,皆歸於戶判,則便是冗官,選上,自司贍終不得次知,則革罷似宜,而選上之規,若爲復舊,則今者革罷,未知其可矣。鎭厚曰,選上之罷,非但以年凶也。貧窶朝士,實難聊賴,故改作給料之規,而今後則似無選上復舊之事矣。泰采曰,丙子年,李世華爲戶判時,始以選上給料矣。李畬曰,無祿官給選上之類,仍以給料,未爲不可矣。司直金錫衍曰,小臣素無識見,至於官制變通,尤何敢輕議也?左尹尹就商曰,此事,外議皆以爲,旣無職掌,革罷爲宜云矣。上曰,旣無職掌,減省,可也。頤命曰,時方現存官員,不可無端汰去,移送他司,似可矣。鎭厚曰,何可無端汰去耶?若於大政時,移遷他司有窠之處,竝計朔數則似好矣。李畬曰,准朔者,當陞六品,未準朔者,移遷于他司,似好矣。頤命曰,未准朔者,不必於明日大政,移遷,他司,待將來有闕,移遷,似宜矣。上曰,依爲之。頤命曰,公廨及凡物,當自戶曹區處矣。上曰,依爲之。以上春坊朝報
大臣·備局堂上引見入侍時,左議政李畬所啓,此乃校理朴弼明上疏,而以洪原査事,有稟處之命矣。弼明旣到城外,不可還令下去,疏批,旣以合有變通,從速察職爲敎,則弼明之去就,宜不以此爲拘,而査事變實,無恰當底道理,故待入侍敢稟矣。以事體言之,不令本道行査,則當自京司覈問,而覈問之際,延及多人,則當此荐飢之餘,其弊可慮。外議則以爲,京試官今當下去,使之兼察按覈之任,似爲便當云,未知何如。上曰,使京試官,兼察按覈之任,事體,何如?李畬曰,試官兼行査事,雖若苟簡,旣爲兼帶,便是近侍,試事畢後,仍令按覈,亦似無不可。且以此事,別遣按覈之官,旣以太過,將來敬差官下去時,亦可使之兼察,而敬差官則下去之期尙遠,若不行京査,則事勢惟有令試官兼行矣。吏曹判書李頤命曰,大臣以此事問於臣,臣意以爲,京査爲最宜,而北路荐飢之餘,拿致多人,雖爲弊端,以京試官兼送,似爲苟簡矣。兵曹判書趙泰采曰,自京査覈,則非徒拿致監色而已。或至於偏及鄰邑,當此飢饉之餘,其弊不可不慮矣。然事體若涉苟簡,則不可顧恤其弊,今此京試官,其地望足當此任,監試東堂之間,餘日尙多,使之詳査,小無所害,故臣意則以京試官兼送,爲宜矣。禮曹判書閔鎭厚曰,京査多有遲滯之時,其弊必甚,以京試官,兼稱按覈御史以送,似無所妨矣。上曰,拿覈京司,事體得宜,而其所干連者,必不止一二,其弊不可不慮,雖涉苟簡,以試官兼送,可也。頤命曰,然則以按覈御史稱號,兼帶以送乎?上曰,然矣。又所啓,謝恩使行期不遠,而奏文,因刑曹罪囚,未卽勘律,今始磨鍊,其中有稟定之端,故敢達矣。曾在順治時,亦有罪人査勘事,査使不來,自我國勘奏,而自按問至勘結,皆以議政府·六曹等官,會同議啓爲辭,其餘,自彼中,以爲査事未明,有再査三査之擧。近年査使時,勘奏文書,皆以自上與査使,公同議勘爲言,今番査使雖不來,似宜一從査使時事例爲之,故罪人推問一款,則以政府·六曹諸臣,按覈爲辭,而至於勘律,則以自上與諸臣議定之意,爲措辭,此與順治時奏文前例稍變,而事勢似當如此矣。上曰,不知其有害矣。閔鎭厚曰,前例則以據政府狀啓爲辭,而今番則以臣與各該陪官議得,爲辭。蓋彼旣曰,令該國王擬奏,則其勢自不得不如此矣。上曰,勢當如是,以此好矣。李畬曰,罪囚中金起弘,以捕捉金有一父子之故,含嫌誣援,金禮赫,則以正犯有一之子,禮進之弟,病聾在家,不爲隨往,故雖入咨文,奏文中,別爲措辭之意,曾有下敎,而自此有難直爲減等,故奏文,以合有參酌之道,爲辭,而又以我國犯越之禁至嚴,稍有可疑,曾不少饒,此罪,爲言自彼中,似宜有量減之道矣。上曰,奏文中別樣措辭,則彼或有參酌之道,自我擬律,勢當如此矣。趙泰采所啓,西北武人,不得差送本道邊將,已爲定式,而鏡城人,不得鏡城邊任,渭原人,不得爲渭原邊任,則猶爲合宜,而至於南北相換,殊非便宜之道,遞歸之際,多有弊端,臣待罪關西,曾亦慣知。又聞吏曹參判黃欽所言,則武人,若差任本道近處,則其於凶年賑政,必多盡心拮据,他道武弁,則不及於本道武人云。臣意則雖是本道境內,若是稍遠處,則除送邊任,似爲得宜,前持平李東彦疏中,亦陳此意矣。閔鎭厚曰,臣待罪北評事時見之,則或有以本邑之人,爲境內邊將者,率其妻子,留在鎭堡,事體誠甚不當,而至於必以他道鎭堡差送,則亦有窒礙難行之端,若過二三日程,則有何不可差送之理耶?前日持平李東彦,疏陳此事,啓下備局,備局,以程送稍遠處勿拘之意,覆啓。雖因他條件,有更容商量,姑未入啓,而可見廟堂之意,亦如此矣。上曰,依爲之。李畬所啓,有米布各衙門,有遞等行下之事,而如軍門則其類夥然,所謂遞等云者,乃官員遞易之際,以餘存米布,減下於會錄文書,而分給於下輩者也。南九萬爲相時,罔省裁定爲節目,以減各司浮費,而其中遞等一款,則永爲革罷事,啓下分付,而小臣未及知之矣。向者三軍門大將遞易時,遞等浮費必多,故小臣,以旣有大役,不當爲遞等之意分付,則將校等,未聞分付之前,已爲出給云,將士已受之物,還令推納,則其缺當甚倍,故使之仍置,而後勿復爲矣。取見備局文書,始知有定式禁斷之事,而三軍門,不遵朝令,浪費許多米布,殊非矣。當該大將,竝推考,自今軍門及各司遞等已禁,更加申明,以杜弊習,何如?上曰,依爲之。左尹尹就商所啓,軍門事,有所稟定,故敢達。前訓鍊大將李基夏,軍兵春夏衣資,尙未分給,曾已啓稟,以戶·兵曹所置木三百同,推移上下,旣有成命,而兵曹判書,迫於嚴命,雖爲出仕,情勢有難,似難干涉於錢布等事云,而因前兵曹判書手決,戶曹木合一百木持來,爲先分給於馬兵及標下軍兵,而其他軍兵,則不得一時分給,非但有不均之歎,陵幸且迫,不可不趁此分給。兵曹所置封不動木,先爲移給後,以新捧木,還充其代,實爲便宜矣。李畬曰,臣前聞訓將所言,則今年四月所給之衣資,尙未分給云,朝家雖凶荒,輦下親兵,何可不給衣資乎?當初令戶曹不計他費,卽速劃給者,出於不得已之致,成命之下,戶·兵曹,不卽準數移送,事甚不當。趙泰采曰,雖爲嚴命所迫,不得已行公,而姑未詳知本曹事勢。所謂封不動,未滿千同,其中二百同,下送江華,卽今所儲,如是匱乏,都監則兵卒衣食,專仰於戶兵曹,誠難支當。且臣曾經騎省佐郞,軍色所留木數,至有二千同矣。卽今未滿千同,已甚可慮,前頭酬應,何以支當乎?本曹五十同,旣已移送都監,其餘所請之數,追後繼給,似爲宜矣。李畬曰,事勢難繼,則前日筵中,亦已備陳,而自前都監布保災減之代,自戶兵曹充給規例矣。卽今更無變通之道,江都木,雖不得下送,以其一百同,除出移給,而從後充送,爲當矣。上曰,江都移送木,尙未下送,則姑先除給,可也。就商曰,然則以一百同移給,定奪乎?上曰,依爲之。李畬所啓,此卽咸鏡監司鄭澔啓本也。高山察訪李柱天牒報內,北道邊倅·邊將,淸馬買去之禁至嚴,辛巳新頒事目,不啻申明,而罷去茂山府使閔泳,冒禁買去云,故屬公,劃給本驛矣。自司僕寺行關,以御乘馬上送云,閔泳之馬,牽來親審,則決不合於御乘,而不得不上送,出於厚賂太僕下人,憑藉不去之計,誠甚痛駭。上送之馬,若不合於御乘,則還送該驛,若合於御乘,則以爲給價該驛,永爲定式。此外會寧前府使金重三之馬,乶下僉使宋賢逸之馬,竝以御乘,有該寺上送關文。此皆出於圖囑行關,若不隨現重究,無以懲此後,則御乘馬價,自太僕,下送淸差都差員會寧府使處,使於開市時,極擇買得封進事,令廟堂稟旨,定式施行云矣。取考事目,則辛巳二月間,兪得一,爲咸鏡監司,辭朝時,以北道守令,多散耗穀,買取淸馬,陳請禁斷矣。其年七月,前右議政金構,爲兵曹判書時,又以北邊耗穀,旣爲守令所當用,則以此買取戰馬,非所當禁,我國將士,非淸馬則難得戰馬,勿禁爲宜,陳達於筵中,故左議政李畬,亦以爲然,還收勿禁,而擧條措語,有煩耳目,自本司行關時,只以改定奪勿禁,爲辭,想本道監營及守令,不復知有勿禁之意。閔泳,被奪其馬於高山,而不得違拒,監司狀啓,亦如此矣。閔泳等,認爲朝家禁令,而冒法潛買,至有圖囑行關之擧,則固極可惡矣。然在朝家處分,則旣令勿禁,而復爲屬公,事理不當。且太僕御乘,曾前亦送價會寧,使之貿得,而旣來後,多不合,今旣不禁,則隨其馴養,自太僕擇買爲好,不必令會寧府使,定式買進,啓本所請,今姑置之,何如?上曰,旣有勿禁事目,而特未及覺察耳。今姑置之,可也。李畬曰,開市淸馬,以穀物及他貨貿取,則固不必禁,而至於以馬相換,則淸馬一匹之代,所給馬,或多至八九匹,而彼人換去後,養成淸馬,還爲持來,又以一疋,換得九匹而去云,以此北邊馬畜,漸至空矣。此則不可不禁斷,自今以後,雜貨及穀物,買淸馬者,雖勿禁,以累匹之馬,換淸馬者,定式嚴禁,爲宜。詢問入侍諸臣而處之,何如?上曰,何如?李頤命曰我國馬體小,不合戰場之用,故每以換得淸馬爲務,然而以我國馬八九匹,易彼馬一匹,則宜爲嚴禁矣。閔鎭厚曰,近來紀綱解弛,雖有禁令,難保其必行,而此則不可無申飭之擧矣。臣於上年,以遠接使,往來西路,聞彼人,甚求雌馬,蓋爲其蕃息,而我馬則由此漸縮,誠可慮也。開市事,北兵使,例爲專管,分付北兵使,別爲嚴防,則似有所益矣。趙泰采曰,近來法令不行,臣未知其必爲遵守,而以我十馬,易彼一騎,則得失較然,嚴禁,宜矣。不但馬也,亦以牛累頭,相換一馬云,此甚不當。若以穀布貿得則許之,而牛馬相換則切禁,亦宜矣。行副司直金錫衍曰,以多易少之路,防塞,似宜矣。尹就商曰,以我數匹之馬,易一淸馬,誠爲不當,此路則不可不嚴防矣。上曰,給馬匹易一淸馬之弊,誠如所達,則嚴禁,可也。趙泰采曰,彼人賣馬之際,必受其代馬匹,又求添價,若只給其代一匹,添他價以買,則似不必禁,而以累匹易一匹者,則不可不痛禁也。上曰,只給本馬一匹,添給他價相換則勿禁,可也。其餘則嚴禁,宜矣。李畬曰,若欲嚴禁,宜用潛買禁物之律,而律太重則有難遵行,依前事目,以隨現重究,頒令,何如?上曰,然矣。法太過則難行,參酌定式,可也。以上備局謄錄
禮曹判書閔鎭厚所啓,曾因大臣陳達,不緊文書,煩於睿覽者,頗爲減省矣。如社稷壇親祭回駕後,官員入處齋室,乃是應行之事,必爲每每啓稟,御前停擧之人,計其朔數,旣滿年限,則許令赴擧,在所當然,而考見前例,則亦多啓稟,此等事實,爲繁文矣。今後則社稷壇祭回駕後,官員入處齋室,及御前停擧儒生過限赴擧事,自本曹依例擧行,勿爲煩啓,何如,上曰,依爲之。以上禮曹謄錄
吏曹判書李頤命所啓,昨年江原道設賑時,以保安察訪朴璟善賑事,方伯褒啓,賑廳回啓請賞,而本曹回啓漏落,不爲擧行,事甚未安矣。回啓更爲粘目稟啓,似好矣。上曰,依爲之。以上吏曹謄錄
禮曹判書閔鎭厚所啓,樂之於爲國,大矣。況祭祀用樂,何等重大,而近來樂章漸促,至於今番社壇親祭時,撤籩豆後奏樂,才始而卽止。臣退而問於樂院,則守僕呼以樂止,故曲雖未終,而不得不止云。而蓋玉趾久勞,群情爲慮,守僕之徑呼樂止,似出於此,而其在重祀事之道,極爲未安,今後則各別申飭,勿復如前,似宜矣。上曰,撤籩豆之後,卽止樂闋,不成其曲,事極未安,今後則各別申飭,可也。以上掌樂院謄錄
閔鎭厚所啓,臣頃以犧牲看品事,出往典牲署,則提調鄭載崙,以本署事,欲有所陳請,而不得入侍,要臣轉達矣。大槪,曾因本署所陳喂糟糠,酌定於五部,其時適忝判尹,參量分定,而牛羊則擧行條件中,無所提論,故只給喂猪糟糠三十九石六斗矣。以此無以分喂牛羊,欲加得七石九斗,雖給此數,不過爲四十七石,加定於五部,似不至大段分付漢城府,依此數加給,何如?上曰,依爲之。以上漢城府謄錄
閔鎭厚所啓,春間,徽陵參奉,以陵上莎草,略有枯損處之意,報于本曹,使之觀勢更報矣。今者又爲報來,以爲經夏之後,頗得向茂,而其中尙有間間稀疏,土色露出之處云。蓋當謁陵之時,故有此報知之事,而傷處似不至大段,修改之役,不可輕擧,今姑安徐,更觀前頭形勢,何如?上曰,依爲之。以上禮曹謄錄
左副承旨李晩成所啓,侍講院,朝以翊衛司加設使令事草記,事甚猥屑,而先達於春宮爲言,故不得已入啓矣。昨年王世子陵行時,翊衛司,雖不加設,下人亦能支過,而侍講院之至今草記,殊徙煩瑣,侍講院當該官,推考,何如?上曰,草記雖已允下,曾前無加設之事,而侍講院之如是草記,極爲不當矣。令該官推考,草記則勿施,可也。以上兵曹謄錄
兵曹判書趙泰采所啓,定奪未久之事,更此稟達,極知本安,而前訓鍊大將李基夏,以禁旅馬兵,皆揷眉箭爲非,而陳白禁揷矣。然而眉箭,非直爲觀美,亦爲臨敵藏箭之具,而猝然禁揷,臣雖未知其損益之如何?臣見今番社壇擧動時,將士所佩之箭,極爲埋沒,今以羽箭四五箇添揷,恐無所害,外議亦以爲然,箇箇矢,備數帶揷後,添揷眉箭四箇,似宜矣。下詢將臣,何如?上曰,何如?左尹尹就商曰,兵判在外時,已言此事矣。前訓鍊大將李基夏,旣以大將及侍衛將士外,無得竝揷羽箭,定奪矣。然而此外將校·禁旅·馬兵等,皆令揷長箭十五箇許,添揷羽箭,似無所妨矣。上曰,備揷十五矢,而刻筒箇外,許揷羽箭,可也。又所啓,小臣前後所遭,無一分抗顔朝端之理,而前後隆批之下,不敢固守私義,終至冒沒行公,慙恧冞增,大政隔宵,事過之後,宜有朝家處分,擧動時事,非臣所可慮,而預先定奪事,故敢達。王世子擧動時,禁衛·御營兩軍門中,當爲陪扈,又承上敎,然後有擧行之事,故敢達。上曰,御營廳爲之,可也。以上禁營謄錄
上在昌德宮。停常參·經筵。
觀象監,夜一更,流星出四輔星上,入乾方天際,狀如鉢,尾長四五尺許,色白。啓。
大司諫李喜茂三度呈辭。入啓。遞差。
弼善李夏源再度呈辭。入啓。加給由。
吏曹啓目,粘連啓下是白有亦,觀此司書權詹上疏,則備陳其偏母年老病痼之狀,乞遞書狀官之任亦如白有臥乎所,權詹之親老無兄弟,臣曹不能覺察,擬望受點是白如乎,情理之矜惻,果如疏內辭緣,則孝理之下,宜有體下之仁,出彊之任,連續遞易,雖甚未安是白乎乃,所帶書狀官,今姑改差,何如?啓依允。
傳,前說書洪重休,兼司書李海朝,掌令任埅,竝敍用。以上春坊朝報
吏批啓曰,今都目政,各岐仕滿應遷者,相避,及未準朔監察,禁府都事,刑曹·掌隷院郞官,各司久任時推人員,竝擬,何如?傳曰,允。又啓曰,黃海監司任胤元,瓜滿,今當差出,而擬望之人乏少,承旨及他道守令,竝擬,何如?傳曰,允。又啓曰,堂上守令多闕,今當差出,而擬望之人乏少,未準朔禁軍將及他道守令,竝擬何如?傳曰,允。又啓曰,玉堂·春坊·臺諫闕員,今當差出,而擬望之人乏少,相避,外任,竝擬何如?傳曰,允。又啓曰,新溪縣令李塾,麟蹄縣監李洙,以善治善賑,加資事命下矣。雖已資窮,俱未經准職,何以爲之?敢稟。傳曰,特爲加資。又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞出之例矣。去春夏等承文院褒貶,不得爲之故,當出六品者,未免積滯,依例遷轉,何如?傳曰,允。又啓曰,司贍寺革罷矣。官員則大政姑爲調用,待後窠移拜相當職事,昨日榻前,旣已定奪,司贍奉事遷轉之代,今姑差出,以待後日政之意,敢啓。傳曰,知道。又啓曰,新除授郭山郡守金重呂呈狀內,其偏母,今年七十二歲云,本郡係是除挈眷之邑,金重呂,依法文改差,何如?傳曰,允。又啓曰,新除授豐川府使李重昌,曾以善治,累度褒啓,故備擬受點矣。今聞重昌,以前任慈山時,有越等云,不察之失,極爲惶恐。李重昌,今姑改差,何如?傳曰,允。又啓曰,陵幸不遠,春坊實兼官,不可不備員,而從前擬望之人,或在罷散中,無他推移備擬之人,合有變通之道,何以爲之?敢稟。傳曰,別單書入。又啓曰,新除授光陽縣監申彦華,以討逆別單,昨日備擬受點矣。今聞其年限已過云,當初不審,極爲惶恐。申彦華,改差,何如?傳曰,允。又啓曰,新除授豐川府使河重圖,備擬受點矣。今聞與前府使李厚全,外四寸兄弟云,交代相避,自是法例。河重圖,改差,何如?傳曰,允。傳曰,十考十上,五考五上,連次褒啓守令邊將各別錄用事,言于兩銓。傳曰,淸白吏戰亡子孫各別錄用事,言于兩銓。傳曰,初入仕,各別擇擬事,分付。
都政。吏批,以孟萬澤爲黃海監司,趙泰老爲水原府使,李允文爲南陽府使,金弘楨爲密陽府使,金得汶爲長興府使,李斗千爲豐川府使,任弘望爲春川府使,元德夏爲伊川府使,李洙爲寧越府使,尹弘离爲安邊府使,尹就五爲北靑府使,趙爾璧爲富寧府使,洪夏昌爲甲山府使,具鳳昌爲肅川府使,尹遇進爲鐵山府使,徐文淑爲麻田郡守,李益章爲古阜郡守,兪命聃爲珍山郡守,申渙爲樂安郡守,金昌國爲載寧郡守,任舜元爲安岳郡守,柳重茂爲祥原郡守,崔琓爲价川郡守,許鼎爲郭山郡守,崔處大爲理山郡守,鄭惟全爲雲山郡守,金錫慶爲南海縣令,李墪爲新溪縣令,申命益爲瓮津縣令,尹東魯爲延曙察訪,朴鏜爲果川縣監,金啓明爲陽智縣監,申肅爲連山縣監,尹拙爲長水察訪,朴樞爲英陽縣監,金胄甲爲光陽縣監,李錫祐爲求禮縣監,黃任龜爲靑丹察訪,元萬東爲平陵察訪,韓奕爲祥雲察訪,金盛大爲麟蹄縣監,趙愿爲孟山縣監,蔡振遠爲濬源殿參奉,柳榏爲濬源殿參奉。以上吏曹謄錄
兵批,以李鳳祥爲訓鍊主簿,金胄甲爲訓鍊判官,曺應斗爲訓鍊主簿,李世祥爲訓鍊正,李遂良爲都摠經歷,南巘爲忠淸兵使,呂謙濟爲加德僉使,尹就五爲南兵使,李守長爲淸州營將,李諿爲三陟營將,鄭揀爲慶尙右虞候,閔會重爲五衛將,沈澍爲都摠都事,李震殷爲僉知,李汝玉爲羽林將,元始亨爲五衛將,李萬岭爲兼司僕,金熙潤爲守門將,李世英·朴崙爲守門將,白壽海爲淸城僉使,朴聖儉爲平南萬戶,朴善行爲乶下僉使,金壽完爲法聖浦萬戶,池益源爲位羅萬戶,李轍爲許沙浦僉使,洪瑞龜爲龍津萬戶,安世郁爲礪山營將,成至中爲大丘營將,蘇鋹爲部將,李碩輔爲金烏山城別將,吳世邦爲唐浦萬戶,李時老爲豆毛浦萬戶,金虎瑞爲㐚足萬戶,白漢耉爲鎭東萬戶,李說爲訓鍊判官,朴泰道爲武兼,申萬泰爲武兼,白漢耉爲訓鍊主簿,申憲周爲都摠經歷,田萬春爲都摠都事,崔奎瑞爲知事,柳振馨爲武兼,崔廷益爲部將,許慶爲訓鍊判官,尹遇聃爲訓鍊僉正,金竑漢爲牛峴僉使,申應箕爲馬梁僉使,崔斗明爲古群山僉使,崔廷達爲安義僉使,朴時亨爲立巖山城別將,申倎爲老江僉使,李天定〈爲〉西生僉使,洪遂績爲碧團僉使,趙信謙爲同知,朴溟羽爲訓鍊主簿,李瀗爲訓鍊副正,李鳳祥爲宣傳官,李成俊爲古城僉使,吳碩興爲丑山萬戶,李馨培爲包伊浦萬戶,李友泰爲武兼,金夢翼爲宣傳官,李天賚爲武兼,田始元爲宣傳官,金萬增爲僉知,沈榗爲順天營將,姜暄爲善積僉使,李肇爲北評事,申溟爲文山萬戶,白良佐爲添浦萬戶,閔遠重爲全州營將,裵尙民爲保山萬戶,洪禹平爲宣傳官,高相說爲宣傳官,李鳳祥爲都摠都事,金澥〈爲〉翊贊,李世馨爲宣傳官,申憲周爲訓鍊僉正,李亨命爲都摠經歷,李泳爲城津僉使,蔡以章爲慶尙左兵使,李相頊爲釜山僉使,□□□爲彌助項僉使,李煇爲全羅左水使,朴性儉爲訓鍊主簿。
吏批,以朴權爲吏曹參議,李正臣爲開城經歷,柳一運爲引儀,金興慶爲副校理,崔鼎來爲禮曹佐郞,郭萬績爲漢城參軍,尹最爲造紙別提,李宜相爲軍資直長,邊震一爲繕工奉事,元命龜爲長興主簿,李秀憲爲引儀,任謜爲典牲奉事,許混爲典牲直長,柳一運爲禁府都事,任璟爲工曹佐郞,趙正紳爲司導僉正,鄭一寧爲司畜別提,嚴慶遇爲宗簿直長,權尙游爲大司諫,安重紹爲長興奉事,李秀憲爲監察,田萬最爲監察,尹世紀爲知敦寧,楊世徵爲監察,趙泰耉爲大司成,李老成爲司贍奉事,申采華爲禮賓別提,李直卿爲社稷直長,沈玹爲刑曹正郞,李泌爲司評,柳應運爲司僕主簿,沈泰元爲尙衣直長,李縡爲兼說書,承文博士單黃翼再,申采華爲禁府都事,李觀命爲兼弼善,崔昌大爲吏曹佐郞,李志尹爲司饔奉事,李翊漢爲掌令,韓重熙爲正言,金重九爲監察,朴世重爲監察,李夏源爲司僕正,尹就敬爲監察,韓泰相爲典簿,李鼎佐爲司饔奉事,徐命世爲瓦署別提,李謙著爲掌樂直長,南宮埞爲刑曹佐郞,李海朝爲吏曹佐郞,閔鎭煥爲內資直長,尹志源爲軍資主簿,洪洵爲宗簿主簿,鄭維升爲尙衣別提,柳長麟爲司饔奉事,宋世鼎爲宗廟令,李徵龜爲承旨,典籍四單,李遇春·韓在垣·朴始采·金舜臣,洪重休爲說書。吏曹政軸
上在昌德宮。停常參·經筵。
下直,草溪郡守李弘喆。
禮曹參議洪璛,三度呈辭。入啓。遞差。
禮曹啓曰,謝恩兼陳奏使拜表,退行於今月二十七日事,榻前定奪矣。方物封裹,例在於拜表前三日,而二十四日,與太廟展謁相値,以二十三日,原粘目中改付標,太廟展謁節目,及拜表單子中日子,亦爲付標以入之意,敢啓。傳曰,知道。
禁府啓目,前縣令吳命禧元情云云,承服不爲,刑推得情,何如?啓除刑推議處。又啓目,慶尙·全羅·京畿監司査覈啓本議處云云,金德基送錢課繭,叚衾造送事,皆出於爲親之情,則此固膠東嗇夫觀仁之過,而又無擅用記付公物之事,則孝理之下,似不當以此爲罪是白遣,麯子胎銀,柴穀代錢取剩私用,小斗給糶,大莊新舍,受賂縣邑之說,亦皆歸虛,馬屎作甓,水草刈乾等事,雖甚細瑣,蓋由於欲補公用,則尤無可論是白遣,新監庫門,掃出落板之穀,誠有墮壞體面,大傷苛察之失,亦不必深咎是白乎旀,李東彦,不在病側,替視飯含云者,各人等招辭,極其稱冤,且稱其誠孝哛不喩,求之天理人情,決知其無此是白遣,邑民致賻於主守之喪,自是各邑通行之規,其時坡民所收合錢文,僅爲四百餘兩,其視長端謄錄,殆減其半,而此皆還報於斂殯時所用外上之債,其至今未償者,亦過百兩,則七百兩載去之說,不足多辨是白遣,至於神主價,成冊中元無載錄處,則其所謂監司抹去者,尤極孟浪是白去乎,金德基·李東彦兩人段,似當有分揀之道,上裁敎是白乎旀,韓永徽侵虐僧徒,妓生哭婢等事,査啓中旣已白脫是白遣,重記所付米布之數,不減於前等,而重記修正時,皆着圖署,則印信出送之稍遲,固無可疑是白遣,田政疏漏,邦禁冒犯兩款事,雖有其失是白乎乃,今旣年久,且嘗居憂闋制,則到今不可追罪是白遣,縱吏索娼之說,雖甚褻汚瑣屑,而且無指摘之端,亦不須究覈是白在果,辱及家廟之事,自本道,旣未査得實狀,則不可仍置不論。其時監營軍官鄭麟瑞,令刑曹推問曲折爲白乎旀,新起大宅,爭地失和之事,關係不輕,亦不可不明辨其虛實,令漢城府摘奸査閱爲白乎旀,黃克吉事段置,方自刑曹行査云,待其畢査,取考其文書,竝爲稟處,何如?啓依允。分揀放送。
同副承旨李徵龜,牌不進,依承傳罷職傳旨。傳曰,只推勿罷。
同副承旨李徵龜上疏。大槪,才經草土,重嬰風疾,半身不遂,作一僵屍,載還京家,以爲醫治之計,而炎路撼頓,一倍添劇,數日之間,奄奄若垂盡者然,委頓牀褥,斷無復起爲人之望。不料新命謬加,召牌繼降,人器不稱,姑舍勿論,顧此病狀,萬無自力之勢,欲赴還仆,竟未祗赴,臣罪至此,萬殞難贖。況此只推勿罷之命,又出於格外,驚惶罔措,尤不知置身之所也。玆敢疾聲呼籲於天地父母之前,伏乞聖慈,亟遞臣職,仍治臣罪,以警具僚,以安私分事。入啓。遞差。
平安監司書目,陽德等邑呈,以金文信等八名,爲虎囕死事。
謝恩,副校理金興慶,修撰李㙫,兼弼善李觀命,兼說書李縡。
謝恩,司書李廷濟。
吏曹,咸鏡道洪原縣按覈御史李廷濟,京試官兼帶事,承傳。
吏曹判書李頤命,兵曹判書趙泰采初度呈辭。入啓。給由。
刑曹判書金鎭龜上疏。大槪,臣有親嫌,不得參涉推覈之事,則亦不可晏然職次,伏乞亟遞臣本職,以便公私事,入啓。答曰,省疏具悉。當令次官擧行,卿其勿辭行公。應敎李光佐,牌不進,依承傳罷職。
校理朴弼明,牌不進,依承傳罷職傳旨。傳曰,只推勿罷。以上春坊朝報
備邊司啓曰,連見慶尙左兵使鄭弘佐,監司金演狀啓,則蔚山舊開雲浦前洋,及同府東江日山津前洋,未辨唐船二隻,連次漂到,以文字問答,則俱係福建人畜販於日本者,而已自本道,依本司戊辰定奪關文,使之發還云。又見全羅右水使申燦前後狀啓,則珍島南桃浦前洋,及海南甑島前洋,異國船二隻,亦爲連次漂到,以文字問答,而南桃浦漂船,則自稱以淸國漳州地人,往販日本者,折失楫木,所騎一百十六人內,一人墮水,二人則在海島山上,要令率來,故卽送船格一中一人,同騎發送,其餘一百十三人,則水已滿船,方在飢餓中,故回泊其船於珍島郡船滄,而接置其人於公廨,饋食救護,甑島漂船,則自福建同安縣人,行商日本者,而自本邑,方定軍人守直,依例供饋云。漂到唐人,雖不從陸路解送,人數物貨,則開報於進貢便事,曾有己巳回咨,今此漂船,初未泊岸下陸,則自其地方官,問知爲何國人後,卽令下海,任其所之,乃是戊辰定奪本意,而初旣不然,蔚山漂船,則地方官,旣與之親面問答,至令鎭堡邊將,發船同守,則所當詳細問情,各人等姓名居住及船中物貨,一一開錄,且考船票,謄書上送後,柴水糧饌間,如有告急之物,亦宜參酌覓給,以示優恤之意。而當初兵使之守護留置,其後監司之但令發送,俱未免失宜,事在遠外,今雖無及,而此後則使之更詳定奪本意,申飭邊堡,以爲應變之地,爲當。南桃浦漂船,則旣已致敗下陸,宜令地方官,善爲供饋救護,修補其船隻後,備酒食犒饋,優給糧資,趁卽還送。甑島漂船,則船體旣不傷破,人物又未下陸,則只當依戊辰定奪事目,自其鎭堡,問知爲何國船後,任其所往,而旣未卽送,似已移船泊岸,亦宜饋酒食給柴糧,使之還去,而兩船,當依例問情,詳其姓名居住,及船中物貨,且考船票,謄書啓聞,以爲移咨之地,問答之際,不可無譯舌,令司譯院,擇差漢譯一人,給馬罔夜下送,使之詳問事情,宜當。以此意,分付該院及當該監·兵·水使處,而所謂日山津漂船來到形止,監司則因本邑所報馳啓,而兵使則不卽啓聞,水使竝前後漂船,尙無馳啓之事,邊情所關,殊極疎緩。兵使·水使,竝推考,何如?傳曰,允。以上備局謄錄
都政。兵批,以卓翼漢爲守門將,朴萬英爲鷹牌頭,李簹爲四山監役,李激爲部將,鄭自東爲訓鍊主簿,黃渭耉爲武兼,李恒命爲忠翊將,崔道明爲武兼,尹勵爲武兼,鄭繆爲訓鍊主簿,李廷奭爲武兼,李鳳輝爲定方山城別將,金洙爲訓鍊判官,李演爲舒川浦萬戶,韓載萬爲中樞都事,金萬相爲訓鍊判官,朴重圭爲武兼,鄭淵爲部將,魚有鳳爲副率,任震元爲五衛將,權世胤爲訓鍊僉正,趙思廉爲所已萬戶,申命相爲訓鍊判官,許慶爲都摠都事,杜時興爲呂島萬戶,李薲爲森森坡萬戶,李廷發爲阿吾地萬戶,李廷荀爲草芝萬戶,崔日昇。李成廈爲訓鍊主簿,李弼益爲訓鍊副正,韓時煜爲部將,朴尙煥爲造山浦萬戶,金孝建爲㐏老梁萬戶,張友軫爲神光僉使,朴廷奭爲古突山別將,黃廷卨爲守門將,沈澍·河涉爲都摠經歷,申琔·黃儁期爲訓鍊主簿,鄭齊圭爲都摠都事,申憲周爲宣傳官,愼聖任爲訓鍊判官,楊憲益爲武兼。
吏批,以金季珍爲掌苑別提,鄭一寧爲監察,李光佐爲輔德,李彦緯爲司導主簿,成壽雄爲司宰圭簿,韓配義爲司僕主簿,洪禹圭爲社稷奉事,朴守義爲尙瑞直長,徐宗泰爲知春秋,宋相琦爲同春秋,宋相琦爲知經筵,洪九範爲中部主簿,權詹爲弼善,李軒佐爲內贍主簿,鄭赫先爲尙瑞直長,尹樟爲兵曹佐郞,宋後錫爲內資奉事,趙泰壽爲掌樂主簿,王世萬爲掌苑直長,兪相基爲瓦署別提,李徵龜爲同副承旨,成均博士單鄭運亨,白興銓爲造紙別提,金時澤爲繕工監役,趙彝和爲引儀,崔翊漢爲禮賓別提,趙尙迪爲司圃直長,李山齡爲歸厚別提,徐名世爲禁府都事,金錫順爲司畜別提,尹商來爲典獄奉事,洪受渼爲典牲主簿,鄭維升〈爲〉禁府都事,崔昌大爲吏曹正郞,李廷濟爲司書,丁達行爲引儀,兪相基爲禁府都事,柳搏爲副奉事,郭萬績爲瓦署別提,尹世緯爲司議,尙輝周爲瓦署別提,成揆憲爲漢城參軍,韓埏爲繕工奉事,李晩夏爲引儀,權聖揆〈爲〉引儀,養賢主簿單李遇春,養賢直長單鄭運亨,任埅爲宗簿正,李澳爲宗廟奉事,李㙫爲修撰,沈若潢〈爲〉尙衣別提,朴鳳齡爲兵曹佐郞,承文副正字單李遂大,洪晥爲引儀,尹就商爲軍器提調,尹泂爲童蒙敎官,蔡振遠爲濬源殿參奉,洪重夏爲司成,趙正緖爲童蒙敎官,尹世顯爲平市奉事,表膺瑞爲軍器僉正,金錫衍爲內贍提調,李喜茂爲禮曹參議,尹世紀爲繕工提調,沈埈爲泰陵參奉,洪禹翰爲內侍敎官,安泰齡爲引儀,金始聲爲光陵參奉,李命佐爲健元陵參奉,金世重爲永禧殿參奉,徐行遠爲厚陵參奉,成琬爲北部參奉,李世胄爲莊陵參奉,韓聖一爲泰陵參奉,金斗燦爲英陵參奉,柳㯼爲濬源殿參奉,閔鎭岳爲齊陵參奉,李齊尙爲貞陵參奉,金錫文爲永昭殿參奉,李厚敬爲引儀,李喜茂爲承旨,李斗賢爲引儀,沈壽堅爲繕工假監役。吏兵批政軸
上在昌德宮。停常參·經筵。
大司成趙泰耉上疏。大槪,臣於病狀垂死之中,遽承國子新命,釋菜受香,只隔一日,而以臣危篤之疾,萬無自力趨參之望,至於職名之萬萬不似,情勢之萬萬難强,姑不暇顧,伏乞聖慈,亟遞臣職,以重官方,且使莫重享官,無窘急狼狽之患,仍許隨便調息,以尋生路事。入啓。答曰,省疏具悉。疏辭,令該曹稟處。
司諫金相稷初度呈辭。入啓。給由。
今春夏等褒貶,撫夷萬戶金義天,豐山萬戶鄭溢,安原權管黃萬耉,以上中,阿山萬戶金尙維,永達萬戶韓配遠,在德萬戶宋斗萬,以上下。
輔德李彦經上疏。大槪,臣於昨日,力疾就直,而積傷之餘,又添外感,症情苦劇,通宵宛轉,委頓牀褥,人鬼未分,以此病狀,萬無因仍供職之望。玆敢冒死哀籲於仁覆之天,冀蒙遞改職名,以尋一線生路事。入啓。答曰,省疏具悉。爾其勿辭,調理察職。
謝恩,弼善權詹。以上春坊朝報
上在昌德宮。停常參·經筵。
繕工監役李萬貞,章陵陵上石物塗灰事,出去。
司書李廷濟,咸鏡南道京試官兼洪原縣按覈御史,出去。
下直,蔚山府使朴斗世。
吏曹判書李頤命,兵曹判書趙泰采,司諫金相稷再度呈辭。入啓。加給由。
工曹參判柳之發,文學李明浚初度呈辭。入啓。給由。
司書李廷濟上疏。大槪,敢陳難冒之狀,冀蒙鐫遞,仍陳至懇,乞於竣事之後,往省病父於任所事。入啓。答曰,省疏具悉。爾其勿辭往省焉。
今春夏等褒貶,舒川萬戶朴秀山,中。
傳曰,今此春塘臺別試時,各軍門,無初試試取之事耶?問啓。
忠淸監司書目,懷德呈,以同敦寧宋相琦辭職上疏上送事。啓。答曰,省疏具悉。提衡文苑,微卿其誰?須勿過辭,卽速上來察任。又書目,延豐呈,以執義李箕洪辭職上送事。啓。答曰,省疏具悉爾懇。爾勿過辭,從速上來察職。又書目,保寧呈,以掌令李禎翊辭職上疏,及溫陽呈,以正言南相夏辭職上疏上送事。啓。答曰,省疏具悉。爾其勿辭,上來察職。又書目,恩津縣監李碩亨陳弊上疏上送事。啓。答曰,省疏具悉。深嘉爾進言之誠矣。可不留心焉。他餘事,令該司稟處。
政院啓曰,以侍講院草記,司書李廷濟奉命出外,兼司書未差,說書洪重休在外,兼說書李縡入直史局,下番無推移入直之員,令本院稟旨變通事允下矣。司書李廷濟,還朝遲速,姑未可知,說書洪重休,上來亦未易,下番之今日缺直,旣甚未安,此後推移,亦無其路,合有變通之道,何以爲之?敢稟。傳曰,說書洪重休,改差。又啓曰,說書改差事命下矣。政官明日待開門牌招,開政差出,何如?傳曰,允。以上春坊朝報
政院啓曰,今此別試時,各軍門,無初試試取事耶,問啓事命下矣。卽爲招問本兵郞廳及各軍門將校,則本兵及禁衛營,因判書趙泰采呈辭,未及試取,訓鍊都監,將於今十一日試取,御營廳,將於今十二日試取,守禦廳及摠戎廳,則將校除初試者外,無他試取之事云矣。敢啓。傳曰,知道。
傳曰,陵幸還宮後,隨駕軍兵等,令各其軍門,依例犒饋事,分付。
傳曰,今此春塘臺別試時,各軍門,無初試試取事耶?問啓。以上備局謄錄
侍講院啓曰,本院下番四員內,司書李廷濟,以咸鏡南道京試官,今日下直出去,說書洪重孝在外,兼說書李縡,以本院入直史局,兼司書未差,他無入直之員,合有變通之道,令政院稟旨變通,何如?傳曰,允。以上吏曹謄錄
上在昌德宮。停常參·經筵。
初昏,月犯南斗第五星。夜二更,月暈,白雲一道如氣,起自暈中,直指東方,長五六尺,廣尺許,漸移東方,良久乃滅。
下直,麻田郡守徐文淑。
司諫金相稷三度呈辭,及文學李明浚再度呈辭。入啓。遞差。
政院啓曰,憲府無行公之員,監察茶時,已至累日,事甚未安。除在外人員外,持平李相周,卽爲牌招察任,何如?傳曰,允。
參知申銋上疏。大槪,臣於直廬中,宿患添重,而不能替直,昨者中日試才,斷無進參之勢,陳疏請譴,見阻喉司,不得已忍死扶曳,僅僅往返,病狀因此倍加,肢體厥冷,寒戰氣窒,移時得甦,而以此垂死之病,莫重宿衛之地,僵臥不省,供職無路,冒死疾籲於宸嚴之下,伏乞亟許鐫遞,俾得解職投閑,及時醫治,以尋生路事。入啓。遞差。
今春夏等褒貶,林川郡守尹寔,大興郡守尹泓,陰城縣監李榏,恩津縣監李碩亨,保寧縣監趙之重,報恩縣監辛受和,懷德縣監許堟,燕岐縣監申轂,懷仁縣監鄭至祥,永同縣監鄭津,以上,中。扶餘縣監朴聖漢,石城縣監金泓,鎭川縣監李蘊,以上,下。
咸鏡監司書目,洪原前縣監李振海,貪猾不法之事,啓聞論罪之後,大同官廳,米布多有犯贓,畢賑文書,亦多虛疎,咸興判官,定査官行査,方欲啓聞之際,忽聞李振海元情中,多有侵逼臣語,不敢晏然於職次,敢陳自劾之疏,以俟處分事,上疏上送事。啓。答曰,省疏具悉。囚人自明,何足爲嫌?卿其勿辭,從速察職,査案,須卽修啓,以爲自金吾稟處之地。
輔德李彦經,文學沈宅賢,牌不進,罷職傳旨。傳曰,只推勿罷。
兼司書李晩堅上疏。大槪,春坊兼任之除,忽及於夢寐之外,召牌之下,來詣闕外,而顧臣向日所遭,實非尋常,不可以日月稍久,復玷淸塗,玆暴微懇,冀蒙鐫遞事。入啓。答曰,省疏具悉。爾其勿辭,從速察職。以上春坊朝報
吏批啓曰,判書呈辭受由,參議在外,小臣獨政未安,何以爲之?敢稟。傳曰,仍爲之。又啓曰,說書差出事命下矣。說書,係是參下淸望,而近來文參下絶少,曾前通淸備擬之人,只有翰林上下番二員,他無可合備擬之人,不得差出之意,敢啓。傳曰,知道。又啓曰,司憲府監察金重九,以本職武兼久勤,備擬受點矣。今聞重九門地卑微,不可置之臺監之列云,臣曹不察之失,極爲惶恐,而金重九,不可仍置,卽爲汰去,何如?傳曰,允。又啓曰,繕工監假監役沈壽堅,年過五十,可合調用,故大政,備擬受點,而其時誤聞壽堅,爲佐命功臣沈龜齡之孫,以此懸〈錄〉矣。今聞非龜齡之後云,臣曹不察,至於誤錄人祖先之名,不勝惶恐,沈壽堅,不可仍置,改差,何如?傳曰,允。以上吏曹謄錄
漢城府啓曰,本府印信,年久磨畫,旣已改造,自今月初十日爲始,行用之意,敢啓。傳曰,知道。以上漢城謄錄
禮曹啓曰,崇陵丁字閣及石橋修改事,今十五日始役之意,旣已啓下分付矣。卽見本陵參奉牒報,則適當陵幸,若干守護軍,無以周旋擧役云,想其形勢,亦應如此,役軍五六十名,令本道參酌定送,以爲軫期完役之地,何如?傳曰,允。以上禮曹謄錄
有政。吏批,以金宗衍爲鎭川縣監,金盛後爲石城縣監,李世澤爲扶餘縣監。以上吏曹謄錄
傳曰,掌隷院啓目中韓氏,卽凶逆正刑罪人時英也。韓崇於時英,爲何許人而欺罔國家,有若無故者然,未受出奴婢,敢請受出,其爲駭然,節節痛恨。此啓目,還出給。韓崇,令攸司囚禁科罪。以上刑曹謄錄
吏批,掌令單李夏源,以沈宅賢爲文學,李晩堅爲司書,尹憲柱爲司諫,金重呂爲監察,金澋爲兵曹參知,趙泰果爲敦寧判官,李晩堅爲西學敎授,崔昌大爲兼中學敎授,韓聖佑爲禮曹參議,崔昌大爲文學,趙聖復爲司錄,丁福謙爲軍器判官,閔鎭遠爲工曹參議。政軸
上在昌德宮。停常參·經筵。
禮曹參判金鎭圭,佐郞宋道涵,章陵陵上石物塗灰事,繕工直長李培,順陵陵上石物塗灰事,出去。
下直,濟州牧使李廷奎。
吏曹判書李頤命,兵曹判書趙泰采三度呈辭,及工曹參判柳之發再度呈辭。入啓。加給由。
刑曹判書金鎭龜上疏。大槪,臣之脚疾,尙未減歇,最妨行步,前頭園陵展謁之時,實無趨走侍衛之望,顚殞之患,勢所必至,伏乞聖慈,許遞臣兼任摠管,以幸公私事。入啓。答曰,省疏具悉。卿辭至此,摠管之任,今姑勉副焉。
謝恩,兼司書李晩堅。
禮曹參議韓聖佑上疏。大槪,臣之情勢病勢,俱無冒出之理,伏乞聖慈,俯賜諒察,亟許遞免,以便公私,千萬幸甚事。入啓。
前吏曹判書李濡上疏。大槪,五上瀝血之章,聖批愈益隆重,理窮勢極,惶愧欲死,只自縮伏俟罪之餘,玆敢疾聲更籲,亟降兪命事。入啓。
文學沈宅賢上疏。大槪,臣病狀沈痼,無望供職,再牌之下,不敢連次坐違,忍死擔曳,僅到闕外,而暫時勞動,精爽煙浮,氣息奄奄,頃刻難保,不得不略具短疏,仰首哀籲而退。伏乞聖慈,特垂憐察,亟許鐫改臣職名,俾得安意調息,以尋生路事。入啓。答曰,省疏具悉。爾其勿辭,調理察職。
答右議政李濡疏曰,省疏具悉卿懇。予意已竭,而巽牘繼至,愕然之極,不知所以爲諭也。卿其體寡昧之思想,念古人之盡瘁,勿以小嫌介懷,速出論道,勉副至望。仍傳曰,遣史官傳諭。
答禮曹參議韓聖佑疏曰,省疏具悉。爾其勿辭察職。
全羅左道京試官金栽,出去。以上春坊朝報
兵曹啓曰,今此崇陵擧動時,訓鍊都監及御營廳,旣已隨駕,禁衛營,當爲留都,故取考壬午年敬陵陵幸時節目,則摠戎使,率摠戎軍二哨及禁衛軍兵等留都矣。今亦依此爲之乎?敢稟。傳曰,依爲之。以上備局謄錄
訓鍊都監啓曰,軍兵夏等衣資不足木二百同,令戶兵曹輸送事定奪矣。一百同則已自戶曹輸來,而兵曹則木二百同,已爲下送江華,非但還爲取來之有弊,二百同,幾盡給代於各鎭堡,餘數零星云,封不動木一百同,使之取用之意,分付兵曹,何如?傳曰,允。以上兵曹謄錄
上在昌德宮。停常參·經筵。
謝恩,兵曹參議金澋。
政院啓曰,全羅左道京試官金栽,昨日下直矣。朝者,其所帶書吏來言,栽,昨到門外,猝得寒疾,症情危重,達夜苦痛,萬無前進之勢云,臣以旣已下直之後,以病遞任,極爲未安,斯速力疾馳往之意,言送矣。卽者書吏來言,栽病,有加無減,有時寒戰,遍身浮動,熱勢甚盛,不省人事云。栽之病,旣如是猝重,而試所乃是光陽,道里絶遠,若待其差病而往赴,則必有未及之患,京試官之任,合有變通之道,兼臺下批,必須開政而爲之,在前如此之時,亦有不計國忌齋戒,政官牌招開政之例,今則何以爲之?敢稟。傳曰,改差。政官牌招開政。又啓曰,今十九日,陵幸擧動時,兩司各二員進參,同日武科庭試初試兩所開場時,兩司各二員,亦當進參,而大司憲權尙夏,執義李箕洪,掌令李禎翊·李翊漢,持平兪彦明,大司諫權尙游,獻納李萬選,正言南相夏,俱在外,在京之員,只是持平李相周,司諫尹憲柱,正言韓重熙三人,擧動陪駕及科場臺監,無以備員,必須預先變通,可無臨時窘迫之患,何以爲之?敢稟。傳曰,掌令李禎翊·李翊漢,持平兪彦明,獻納李萬選,正言南相夏,竝改差。又啓曰,以侍講院草記,本院下番四員內,司書李廷濟,奉使在外,說書未差,兼說書李縡入直史局,只有兼司書李晩堅入直,前頭陳賀及陵幸時,無以備員,司書李廷濟,還朝未易,令本院稟旨變通事允下矣。春坊下番,如是苟簡,而李廷濟,還朝旣未易,前頭陳賀擧動,無以備員,則今姑改差,今日政,差出其代,卽爲牌招察任,何如?傳曰,允。
禮曹參判金鎭圭,佐郞宋德涵,繕工假監役李萬貞,章陵石物塗灰後,入來。
禁府啓目,粘連持平韓永徽,査覈議處云云,當初臺啓以爲,粉面旁題,箇箇宛然,而麟瑞招內,元無粉面一邊,只有陷中一邊,而坐處稍遠,不能詳見,陷中塡書是如爲白有臥乎所,以此觀之,則揆以常情,必無此理是白乎㢱,家舍新起,築墻爭地事段,崔聖達等招辭,旣如是明白,摘奸郞廳,目見家舍之不侈,墻基之仍舊,則宏侈鬩墻云者,亦皆歸虛是白乎㢱,黃克吉米石事段,領納之時,旣有看證之人,上言訴冤,亦出先發之計,刑曹題辭,已爲分柝,其不爲勒奪之狀,據此可知,似當有分揀之道,上裁,何如?啓分揀放送。
參知金萬埰,牌不進,依承傳罷職。
兵曹判書趙泰采,牌不進。以上春坊朝報
吏批啓曰,判書受由未出仕,參議在外,小臣獨政未安,何以爲之?敢稟。傳曰,仍爲之。以上吏曹謄錄
有政。吏批,兼監察單金一鏡,朴台東爲掌令,趙道彬爲獻納,成碩夔爲掌令,朴鳳齡爲正言,洪泳爲司書,李明浚爲持平,南致熏爲兵曹參知,李國芳爲判決事。政軸
上在昌德宮。停常參,經筵。
平安南道京試官李天果,出去。
僉知車義轔,加資肅拜。
工曹參判柳之發三度呈辭,以國忌,留政院。
備邊司啓曰,海州牧使李萬選,古阜郡守李翊漢,俱移拜臺職,今因政院啓辭,旣已改差,此時迎送之弊,不可不慮,而兩邑交代雖出,未及下去。李萬選·李翊漢,竝令仍任,何如?傳曰,允。
傳曰,吏曹判書李頤命,兵曹判書趙泰采,三度加給之後,重任不可久曠,本兵則此時尤爲多事,竝卽牌招察任。
傳曰,史官一員待命,騎馬三匹立之,明陵忌辰祭所內摘奸。
兵曹判書趙泰采,牌不進。
政院啓曰,以禮曹草記,誕日賀箋物膳,本曹堂上,當開坐看品,順陵石物塗灰時,堂上一員,亦爲進去,而判書閔鎭厚,陳疏仍入,參議韓聖佑,未肅拜,陵所進去堂上,令本院稟處事允下矣。判書閔鎭厚,參議韓聖佑,明日待門牌招,以爲推移進去之地,何如?傳曰,允。以上春坊朝報
傳曰,禁衛營·御營廳軍士別試射時,下番軍士,則旣已試射,而上番軍士,則二十五日點閱後,勢未及赴試,上下番,均是軍士,一體赴試事,分付。以上禁營謄錄
有政。兵批,以金洙爲兼內乘。
上在昌德宮。停常參·經筵。
觀象監,辰時,有霧氣。啓。
慶尙左道京試官鄭栻,出去。
下直,陽智縣監金啓明。
謝恩,禮曹參議韓聖佑。
禮曹參議韓聖佑,佐郞宋德涵,順陵石物塗灰事,出去。
政院啓曰,明日誕日陳賀時,兩司不可不備員,而時無行公之人。除在外呈告未肅拜人員,竝卽牌招察任,何如?傳曰,允。
又啓曰,陵幸之期已迫,本兵多有擧行之事,兵曹及禁衛營所屬春塘臺試才初試,亦且變就,事甚可慮。兵曹判書趙泰采,卽爲牌招察任,何如?傳曰,允。
明日陳賀時,王世子出宮正時,辰時初初刻,開門差早。
政院啓曰,昨者全羅左道京試官所帶司憲府書吏,來言金栽病重實狀,而且言試所,乃是光陽,距京十餘日程,病狀如此,實無及期馳往之勢云,京試官下直之後,入啓變通,事體實爲重難,而書吏之再三來告,不啻丁寧,試所甚遠,日期已迫,有難等待其差復,故不得已啓稟變通,仍卽開政,差出其代矣。卽伏聞湖南監試試所,乃是同福,東堂試所,乃是光陽云。京試官之所當先赴者,果是同福,而同福則道里差近,設令栽之病重,果如書吏所言,姑觀數日,徐徐變通,亦未爲晩,而書吏,以光陽,故爲換告,以爲恐動本院之計,極其痛駭,方自本院囚治,而臣只憑下吏瞞告之言,率爾啓稟,顚錯之失,在所難免,惶恐待罪。傳曰,勿待罪。
謝恩,獻納趙道彬,正言韓重熙·朴鳳齡,掌令成碩夔,持平李明浚。
兵曹判書趙泰采,牌不進。
政院啓曰,兵曹判書趙泰采,牌不進,推考傳旨,今方捧入,而園陵行幸之期,只隔五日,以長官引入之故,應行節目,尙未擧行,事之未安,莫此爲甚。更爲牌招,使之斯速察任,何如?傳曰,允。
司諫尹憲柱,牌不進,依承傳罷職傳旨。傳曰,只推勿罷。
掌令成碩夔啓曰,臣初入臺閣,未諳臺體,處置乖當,見非物議,至今追思,不任愧悚,而意外新命,遽及此際,召牌繼降,臣嚴畏分義,黽勉出肅,而昨伏見禮曹參議韓聖佑之疏,臣不勝駭惑之至。頃日聖佑之疏斥姜銑,元非實狀,伊時銑,在京染癘,死生未分,本郡之事,全未與知,此則衆所共知,臣於前避,略有所云云者,蓋以此也。臣旣詳悉其事狀,而果知其爽實,則安得不從實辨破也哉?其時委折,搢紳章甫,莫不傳說,此非獨臣一人之私意,而今者聖佑,只就臣避辭,直驅於阿好之科,凌踏臺臣,少無顧藉,噫亦甚矣。目擊實狀,心知其誣,而必須從人口氣,莫敢牴牾,然後方可合於論事之體,而免於阿好之目耶?此非如臣撲愚,抹摋世路者之所可能也。雖然,旣被無限醜詆,何敢自以爲是,而晏然於臺席乎?請命遞斥臣職。答曰,勿辭,退待物論。
兵曹判書趙泰采,再招不進。
前吏曹判書李濡上疏。大槪,情迹,轉益危蹙,分死不敢冒進,更竭血懇,冀蒙矜許事。入啓。傳曰,遣承旨敦諭。以上春坊朝報
上在昌德宮。停常參·經筵。
大殿誕日,大殿·中宮殿·世子宮·嬪宮,政院·玉堂問安。答曰,知道。
院啓,加德僉使呂謙齊,曾在西邑也。貪贓奸猾之狀,狼藉於御史書啓中,適於其時,遇赦徑放,雖未及按覈抵法,而決不可容易擧擬於銓注之間,乃者遽授以加資之職,有若積勞應擢者然,除目之下,物情大以爲駭。請加德僉使呂謙齊罷職。前弼善柳成運,行已卑汚,情態不美,久爲公議所不容,苟其秉心處身,未有砥礪澡雪之效,則決不可復齒淸顯,而近者猝然擧擬於言責,宮僚之職,物情爲駭,莫不嗤點。請令銓曹,勿復備擬於兩司春坊之望。近來國綱解弛,人心玩愒,莫重祭享獻官之任,率多厭避,稱病不進,或至於日仄之後,始爲受香者,比比有之,事之未安,莫此爲甚,而今番宗廟秋享大祭隷儀之日,薦俎官實預差,俱稱有疾,互相推諉,齋官早會,終日等待,及至向夕,不得已改付標啓下,僅僅成禮。揆以事體,良可駭然,不可以事在旣往,而終無規警之道。請今番宗廟秋享大祭隷儀時薦俎官實預差,竝命從重推考。仍令自今以後,祭官之托疾不進者,無論堂上以上,竝罷職事,定式施行。新除授大司諫權尙游,時在京畿水原府任所,請斯速乘馹上來事,下諭。答曰,不允。推考事及,下諭事,依啓。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請還收二王子延齡君昍宗親府有司之任,引嫌而退,旣知實狀,有所論卞,意外人言,不必爲嫌。請掌令成碩夔出仕。新除授掌令朴台東,時在京畿楊州地,請斯速乘馹上來事,下諭。答曰,不允。處置事及,下諭事,依啓。前啓,前承旨金德基,前持平李東彦·韓永徽削版事,及朔寧郡守成至敏改差事,及黃山察訪韓永熙罷職事,停啓。
禮曹參議韓聖佑,佐郞宋德涵,繕工直長李培,順陵石物塗灰後,入來。
掌令成碩夔就職。
同副承旨金致龍書啓,臣,承命馳往于龍山右議政李濡所住處,敦諭聖旨,則以爲臣,以萬萬無似,叨此萬萬匪據,才分決難堪當,迹亦甚危蹙,屢申哀籲,辭意已竭,荐承溫批,慰勉愈勤,至於特遣承宣,敦諭聖旨,尤是格外異數,而今乃再降於旬望之間,臣誠感激之餘,惶愧益深,直欲循墻而不可得也。顧臣非如要名索價之士,苟有一分可進之義,則何待於恩體之隆,而□□,進乎?區區血懇,竟未蒙諒察,虛辱寵命,一至於此極,臣於此,理窮勢迫,跼天蹐地,靡所容措,而亦不敢爲冒眛趨承之計,臣罪,又萬死猶輕矣。伏地涕泣,不知所達,謹當更具一疏,悉暴情實,仍詣鈇鉞之誅云矣。敢啓。傳曰,知道。
政院啓曰,因侍講院草記,今此王世子隨駕時,宮僚,不可不備員,文學有闕之代,稟旨差出事,允下矣。政官,待明朝牌招,開政差出,仍卽爲牌招察任,何如?傳曰,允。以上春坊朝報
侍講院啓曰,今此崇陵陵幸王世子隨駕時,宮僚,不可不備員,而兼官則皆以本職進去,文學,才罷職,時未差出,陪從之際,將不成貌樣,令政院,稟旨擧行,何如?傳曰,允。以上吏曹謄錄
禮曹啓曰,今此誕日,各道賀箋,自本曹開坐,開坼看審,則尙州牧使元聖兪箋文中,震索之語,羹墻之諭,皆不襯着,吉州牧使李世維箋文中,誤引不當之文字,坡州牧使申必淸箋文,不忍之忍,誤書以仁,以致語意謬戾,黃海監司任胤元箋文中,以當宁臨政,爲四十年,安州牧使南迪明箋文,亦謂莅寶位三十餘年,京畿監司李思永箋文,亦有三紀云云之語,皆違於紀律之法例。平安監司崔錫恒箋文中,羹墻之諭,與元聖兪同,三紀之語,與李思永同,咸鏡監司鄭澔箋文中,亦有三紀之語,無彊之彊,誤書以,印朱狼籍,有欠敬謹,南兵使金重器箋文中,嵩呼之嵩,誤書以嵩,慶尙兵使李行成箋文中,文辯之辯,誤書以卞,忠淸水使南崙箋文中,器乏之乏,誤書以之,寧邊府使李台望箋文中,繞電之電,誤書以雷,兔山縣監李勛岳箋文中,肯堂之堂,誤書以當,都尉之都,誤書以覩,黃海兵使李溶箋文中,庶績之績,誤書以續,綾州牧使李頤晩箋文中,文字之誤引,與李世維同,且凡係當爲高行以書處,多有連書,慶州府尹呂必容箋文中,恭惟,長句節而書之,文理顚錯,安城郡守柳瑺箋文中,恭惟長句之誤書,與呂必容同,咸鏡防禦使閔鎭箋文中,末端職銜所書,疏密不均,全羅監司閔鎭遠,左水使蔡以□,羅州牧使南彦□箋文中,月日具書,與單書不一,龜城府使權□箋文,職銜鎭管之管字,係是剩字,莫重奏御文書,有此疏謬之失,竝推考警責,而凡箋文頭辭及結辭,自有規例,中外所封進,不宜有所參差違錯,而今觀各處箋文,則恭遇,當別行,而或連書年號,當連書而或高行·或別行,誕辰,或書以誕日,誕辰之下,當上接以謹奉箋,而或有臣不勝慶忭云云之剩語,誠□之上,當只書其名,而或有竝書其姓者,伏念臣無任之上之下,或書名,或不名,末端日字,當以其封箋日書塡,而或有以十五日預書者,謹上箋之箋字,或別行書,或間一字書,或連書。此必是外方所用謄錄,各自不同之致,理宜一番整頓,以爲永久遵行之地。槐院所用箋文規式謄錄,頒布各道,使今後,依式書進,何如?傳曰,允。以上禮曹謄錄郞廳李聖運校。郞廳愼爾復書。
上在昌德宮。停常參·經筵。
夜五更,月有□□□火星。
吏曹判書李頤命,牌不進。
兵曹判書趙泰采,牌不進。
政院啓曰,今此陵幸擧動時及兩所開場,憲府之官,必有四員然後,可以推移進參,而大司憲權尙夏,執義李箕洪,掌令朴台東,俱在外,而在京之員,只是掌令成碩夔,持平李相周·李明浚三人,導駕陪駕及試場兩所,無以備員,必須及今變通,可無窘急之患,何以爲□□□未差之員,必有長官,可以差出矣。至於擧動,只隔三日,凡干應行節目,尙未擧行。本兵之長,當此多事之時,不可一任其久曠。兵曹判書趙泰采更爲牌招,使之從速行公,何如?傳曰,擧動迫頭,一向違牌,無意行公,揆以事體,殊甚未安,推考,更爲牌招。
判府事徐文重箚子。大槪,身病猝重,未參賀班,惶恐俟罪,亟遞宗廟提調之任,俾無奉審過時之失事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
院啓,請加德僉使呂謙齊罷職。請前弼善柳成運,令銓曹勿復擧擬於兩司·春坊之望。請自今祭官之稱病不進者,勿論堂上以上,隨現罷職事,定式施行。措語見上治贓之法,未有疎於近日,貪汚之徒,顧安所懲畏哉?向者金砯載米行賂之狀,誠極痛駭,而未及窮覈,遽施輕典,公議之憤菀,猶至今未已也。卽伏見道臣査覈啓本,則其貪贓情迹,益復彰露,節節難掩,若不痛繩以法,則末路奸濫之習,無以懲礪,不可以已施編配,而置之不問。請定配人金砯,更爲拿囚,嚴刑窮問,依律定罪。新除授永禧殿參奉金世重,爲人鄙陋,不齒士類,曾以財利間事,與其至親,爭訟官庭,人皆嗤點,爲世所賤,今此除目之下,物情莫不爲駭。請永禧殿參奉金世重汰去。奉命之臣,旣已辭朝,則雖有難安情勢,固當徐待還朝,以盡自處之義,或有難强疾病,陳疏自暴,以俟處分,亦無不可,而日昨全羅左道京試官金栽,受命經宿之後,乃送下吏于政院,口傳病狀,以圖遞改,其在事體,殊甚可駭。請前全羅左道京試官金栽罷職。日昨全羅左道京試官金栽之變通也,政院只憑下吏來傳之言,不審其病勢之輕重,試所之遠近,率爾稟啓,事甚未安。今雖覺其見瞞,囚治下吏,而當初不察之失,在所難免。請當該承旨,推考。答曰,不允。末端兩件事,依啓。
兵曹判書趙泰采,再招不進。
京畿監司李思永,道路摘奸後,入來。
文學宋正明,牌不進,罷職傳旨。傳曰,今日開政,只爲差出春坊,而又復違牌,國綱雖曰解弛,國忌齋戒,又將開政乎?惟以牌不進爲事,極爲駭然,推考傳旨捧入,明日更爲牌招。以上春坊朝報
有政。吏批啓曰,判書牌不進,參議在外未肅拜,小臣獨政未安,何以爲之?敢稟。傳曰,仍爲之。又啓曰,新除授扶餘縣監李世澤呈狀內,本邑有奴婢十一口,揆諸法例,有難任云。境內有奴婢十口以上者,勿除本邑守令,自是法例。李世澤改差,何如?傳曰,允。
吏批,以李萬選爲海州牧使,李翊漢爲古阜郡守,李奎壽爲朔寧郡守,尹澤爲永柔縣令,朴弼震爲扶餘縣監,朴良儉爲濟州敎授,金相稷爲執義,李德運爲兵曹佐郞,郭萬績爲禁府都事,李箕洪爲掌樂正,閔致龍爲兵曹佐郞,宋正明爲文學。吏曹政軸
上在昌德宮。停常參·經筵。
兵曹正郞金萬胄,道路·橋梁摘奸事,出去。
謝恩,文學宋正朝。
政院啓曰,兵曹判書趙泰采,昨日再招不進之後,待命於金吾云,而擧動只隔一日,凡所責應之事,多未擧行,至於摠管,非次官所可差出,必須長官出仕,可以差出。且念自前郊外擧動,本兵之長,未有不參之時,不顧事體,一向違牌,誠極未安,卽爲牌招察任,何如?傳曰,允。又啓曰,陵幸擧動時,京兆堂上,當爲導駕,而判尹兪得一時未肅拜,左尹尹就商當以訓將陪駕,右尹洪受疇陳疏,他無推移之道,兪得一·洪受疇,竝卽牌招,以爲推移導駕之地,何如?傳曰,允。
傳曰,兵曹判書趙泰采,勿待命事,分付。
傳曰,史官一員待命,騎馬三匹立之,崇陵忌辰祭所內摘奸。
兵曹判書趙泰采,判尹兪得一,牌不進。
兵曹正郞金萬胄,道梁摘奸後,入來。
前吏曹判書李濡上疏。大槪,日昨承宣敦諭之下,亦不敢冒昧承奉,益增惶隕之中,瀝血哀籲,冀蒙亟賜矜許,毋使鼎席久曠,仍治臣違拒隆命之罪,以肅朝綱事。入啓。
以備邊司啓辭,兵曹判書趙泰采,更爲牌招察任事,允下。
兵曹判書趙泰采,身病出仕。
政院啓曰,都承旨金宇杭,因臺啓,連日不進,右承旨李喜茂,昨因諫院請推之啓,自政院徑出,臺啓旣已蒙允,而今日亦爲不進,當此擧動迫近多事之日,出納之際,亦甚苟簡。都承旨金宇杭,拘於廳規,雖不得請牌。右承旨李喜茂,卽爲牌招察任,何如?傳曰,竝牌招。
兵曹口傳政事,以鄭載崙爲都摠管,副摠管二,靑陵君模·李健命,以尹遇進爲內禁將,以白世傳爲羽林將。
答右議政李濡疏曰,省疏具悉卿懇。前後批旨,備盡開釋,辭已竭矣,復何多誥?卿其念君臣之大義,亟斷巽牘,速出論道,毋孤至望。仍傳曰,遣史官傳諭。以上春坊朝報
政院啓曰,今此崇陵陵幸時,何大臣留都乎?敢稟。傳曰,徐判府事留都。
備邊司啓曰,今此陵幸擧動時,兩局軍兵,當爲扈駕,而訓鍊大將尹就商母病,今方危重,勢難隨駕云。在前如此之時,有御營大將代行之規,而御營軍兵竝扈駕,則大將推移,尤爲難便,似宜有變通之道。御營大將,則依上年例,使之領率都監軍兵隨駕,本營軍兵,則亦依上年例,令摠戎使李宇恒,領率留都,以禁衛軍兵改啓下扈駕,而禁衛大將趙泰采,此時不當以旣往難安之嫌,一向引入,卽爲牌招,使之察任,何如?答曰,允。以上備局謄錄
禁衛營啓曰,今此崇陵擧動時,本營軍兵五哨隨駕矣。本營,則千摠安根,把摠宋廷英,哨官柳重亨,工匠·牙兵五十名,率領入直,火藥庫,則日官柳胤興,工匠·牙兵十名,率領守直之意,敢啓。傳曰,知道。禁衛營謄錄
上在昌德宮。停常參·經筵。
自巳時至未時,日暈。
掌令朴台東啓曰,臣頃遭子婦喪,爲營襄葬,下往松楸,日者春坊恩除,身病適苦,未卽承召,方切悚蹙矣。不意掌憲新命,又及此際,召旨遠降,臣一倍驚惶,罔知攸爲,昨纔完役,始得入城,適値園陵行幸,只隔一宵,不得不祗謝,而第臣有應遞之端,兼掌令李夏源,卽臣妹夫也。其在法例,旣有定式當避之規,臣何可一刻仍冒乎?請命遞斥臣職。答曰,勿辭,退待物論。
明日崇陵擧動時,大駕出宮,初嚴三更五點,二嚴四更二點,三嚴四更四點,王世子出宮正時,四更二點,開門二更五點。
領敦寧金柱臣上疏。大槪,賤疾添苦,園陵動駕之時,末由趨參於從衛之列,惶恐俟罪事。留政院。
謝恩,執義金相稷,司諫尹憲柱。
府啓,引嫌而退。妹婿相避,旣有定式,揆以法例,有難仍在。請掌令朴台東遞差。答曰,依啓。
試官李光迪·柳星彩·南五星·洪時疇,牌不進。
政院啓曰,今此武科初試兩所,二品以上三望,合十二員內,金鎭圭別雲劍,李基夏別雲劍豫差,皆當隨駕,兪集一·吳重周在外,柳星彩·李光迪·南五星·洪時疇,牌不進,推考傳旨,今方捧入,而無故人員,只是四人。兩所試官,將無以備員,牌不進人員,竝更爲牌招,何如?傳曰,允。
明日春塘臺武科初試,一所試官三,李塾·閔涵·李弘肇,參試官三,金斗南·李萬鍾·李潚,二所試官三,李光迪·洪時疇·元振洙,參試官三,崔敬中·李大根·趙健,一所監試官尹憲柱·李相周,二所監試官朴鳳齡·李明浚。
試官南五星·柳星彩,再招不進。以上春坊朝報
御營廳啓曰,今八月十九日,崇陵擧動時,禁衛軍出用之代,建陽門入直軍一百名,西營入直軍五十名,與本廳軍兵替代事,自兵曹旣已節目啓下矣。今十八日,與禁衛軍兵替代,而二十日,以禁衛軍,還爲入直之意,敢啓。答曰,知道。以上禁營謄錄
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
大駕詣晝停,入幕次後,王世子問安。答曰,知道。藥房·政院·玉堂問安。答曰,知道。王世子入幕次後,藥房·政院·玉堂問安。答曰,知道。大駕詣陵所,入幕次後,王世子問安。答曰,知道。藥房·政院·玉堂·二品以上·六曹問安。答曰,知道。王世子入幕次後,藥房·政院·玉堂·二品以上·六曹問安。答曰,知道。
政院啓曰,右議政李濡,以祗迎祗送事,來待於關王廟近處云,係是大臣去就,敢啓。傳曰,來待晝停事,遣史官傳諭。
崇陵親祭後,大殿,王世子問安。答曰,知道。大殿·世子宮,藥房·政院·玉堂·二品以上·六曹問安。答曰,知道。大駕詣徽陵·穆陵·健元陵·顯陵展謁後,王世子問安。答曰,知道。藥房·政院·玉堂問安。答曰,知道。王世子四陵展謁後,藥房·政院·玉堂問安。答曰,知道。大駕還宮時,初嚴午初三刻,二嚴午正初刻,三嚴午正一刻,王世子還宮正時,午正初刻。
傳曰,自無任坪至東關王廟,捧上言。
傳曰,百官揷羽。
假注書尹植書啓,臣承命馳往于往十里右議政李濡所住處,傳宣聖旨,則以爲,臣罪積逋慢,縮伏俟譴之中,自日昨,猝遇暴泄之症,昏倒牀第,有難自力,而當此園陵動駕之日,分義所在,不敢偃伏私次,忍死來到路左,以爲瞻望羽旄,少伸區區微悃之計矣。千萬意慮之外,史官傳宣聖旨,使之來待晝停,臣誠惶感戰慄,置身無地。臣之情迹,萬分窮蹙,決難冒進之狀,姑未暇論,卽今賤疾,冒夜撼頓之餘,一倍添劇,僵臥村舍,殆不得收拾,決無祗承嚴命,作氣馳詣之望,只自伏地,以待鈇鉞之誅云矣,敢啓。傳曰,知道。
大駕還詣晝停,入幕次後,王世子問安。答曰,知道。藥房·政院·玉堂問安。答曰,知道。王世子還詣晝停後,藥房·政院·玉堂問安。答曰,知道。
大駕·王世子還宮後,大殿·世子宮,藥房·政院·玉堂·二品以上·六曹問安。答曰,知道。
司僕寺提調口傳啓曰,臣等隨駕,還到闕內之後,聞春坊官員及司僕寺兩主簿之言,王世子坐馬驚逸頗甚,左右侍衛,扶護鎭定,故不得已駕轎進發云,事極驚惶。臣等頃於旗軍洗馬之日,聞內乘之言,則其馬性頗馴良云,而至於今日,有此意外之患,臣等亦難免不察之失,惶恐待罪。內乘職專調習,難免罪責,陪行下吏,亦不待令云,內乘,拿問定罪,下吏令攸司,囚禁重治,何如?答曰,勿待罪。世子今始乘馬,故所坐騮馬,自內乘私習,而元無驚逸之事,此非內乘不能調馬之致,不宜重究內乘竝從重推考,下吏事,依啓。以上春坊朝報
禁衛營啓曰,今八月十九日,崇陵擧動時,建陽門入直軍一百名,西營入直軍五十名,以御營軍兵前期代直事,自兵曹節目啓下矣。來十八日,與御營軍兵替代之意,分付,何如?傳曰,允。又啓曰,建陽門·西營入直軍兵,以御營軍替代矣。來二十日,本營軍兵,還入直之意,敢啓。答曰。知道。以上禁營謄錄
上在昌德宮。停常參·經筵。
忠淸左道京試官呂必重,出去。
下直,唐浦萬戶吳世邦,所已萬戶趙思廉,果川縣監朴鏜,龍崗縣令宋宅相,利仁察訪崔邦彦,祥雲察訪韓奕,安義僉使崔廷達,吾老梁萬戶金孝建。
大殿,政院·玉堂問安。答曰,知道。大殿·世子宮,二品以上·六曹問安。答曰,知道。中宮殿·世子宮·嬪宮,藥房·政院·玉堂問安。答曰,知道。
藥房啓曰,雨後日氣淸涼,伏未審夜來,聖候,若何?昨日乘曉動駕,展謁諸陵,奠獻陞降之餘,冒雨還宮,不瑕勞傷,而王世子坐馬驚動,固是慮外,亦或有因此致傷之患乎?臣等無任區區仰慮之至,敢來問安。答曰,知道。無事,世子氣候,平穩矣。
工曹參判柳之發三度呈辭。入啓。遞差。
全羅監司書目,全州判官李世恒,受由歸家,身病極重,還任無期,不得已罷黜事。
平安監司書目,永柔縣令金始煥,今月初九日遭母喪事。
禮曹判書閔鎭厚上疏。大槪,旣被僚席之疏斥,終難晏然於職次,乞賜遞改,以謝公議事。入啓。答曰,省疏具悉。卿其勿辭,安心行公。
兼說書李縡上疏。大槪,臣於春坊兼任,私義靡安,陳籲見阻,悶蹙轉深,虛帶華銜,亦所不敢,玆暴血懇,冀蒙鐫遞事。入啓。答曰,省疏具悉。爾其勿辭察職。
右尹洪受疇辭職上疏。入啓。答曰,省疏具悉。卿其勿辭察職。
領敦寧金柱臣上疏。入啓。答曰,省疏具悉卿懇。有疾未參,別無所傷,安心勿待罪。
黃海監司孟萬澤辭職上疏。入啓。答曰,省疏具悉。卿其勿辭,速往欽哉。
江原監司書目,原州呈,以吏曹參議朴權辭職上疏上送事。啓。答曰,省疏具悉。爾其勿辭,上來察職。
司書洪泳上疏。大槪,臣於直廬,聞老母宿患添劇,在臣情理,卽當歸護,而適値僚員不齊,替直無路,私情所迫,不忍黽勉在直,玆不得不疾聲仰籲於仁覈之下。伏乞聖明,亟命遞罷臣職,俾得專意救護,以伸人子至情事。入啓。答曰,省疏具悉。爾其勿辭,救護母病。
知敦寧尹世紀上疏。大槪,陳疏乞罪,見阻喉司,情勢窮蹙,一味惶隕,竟不得趨參於園陵陪從之列,臣罪至此,尤萬萬矣。伏乞聖慈,削臣職名,治臣罪狀,仍刊臣名於仕籍,以肅朝綱事。入啓。答曰,省疏具悉。卿其勿辭,從速行公。
黃海監司書目,得見吳命禧之供辭,則語多誣罔,以臣伏聞,謂非實狀,臣不得不略陳梗槪,身爲按道之臣,下官之侵逼至此,臣雖已遞,不可一日晏然於藩地,亟治臣罪,以肅朝綱事,上疏上送事。啓。答曰,省疏具悉。卿無所嫌,勿辭察職。
吏曹判書李頤命辭職上疏。入啓。答曰,省疏具悉卿懇。卿勿過辭,安心行公。
刑曹參判兪集一上疏。大槪,臣於月初,慘遭鴒原之痛,私情痛迫,有不暇煩陳,而微臣一身之外,營葬無人,法外請由,猥越不敢,欲於制限之內,下鄕看山,而伏聞園陵動駕之期,力疾馳還,病勢猝劇,日昨試官之望,召牌虛辱,今日起居之班,亦未進參,顧臣罪戾,萬殞難贖。伏乞聖明,亟遞臣本兼之職,仍治臣冒法之罪,以肅朝綱,以安微分事。及吏曹參判黃欽上疏。大槪,臣於昨日陪衛之列,未免顚仆駕前,至使同僚,替當臣職,顧此病狀,理難仍冒於宿衛之地,前頭太廟展謁之行,尤無自力陪扈之望。伏乞聖慈,將臣兼帶摠官,早賜處分,俾無臨時狼狽之患事。入啓。答曰,省疏具悉。卿其勿辭察職。
行司直金錫衍上疏。大槪,亟治臣罪,以嚴軍律事。入啓。答曰,省疏具悉。卿無所失,安心勿待罪。
輔德李彦經,弼善權詹,文學宋正明,司書洪泳上疏。大槪,昨日本院啓稟之事,非敢直請伸情,只欲一經裁處,而旣被該曹之斥,又承未安之敎,有不敢仍冒職次,乞削臣等之職,以謝公議,以安微分事。入啓。答曰,省疏具悉。爾等勿辭察職。
兼司書李晩堅,牌不進,罷職傳旨。傳曰,只推勿罷。
全羅監司書目,羅州牧使南彦昌,慶基殿祭物,不爲定監色領納,殊甚可駭,爲先罷職事。以上春坊朝報
禁衛營啓曰,今此親臨別試才時,扈衛廳付料軍官,因本廳啓辭,初試試取事,稟旨定奪矣。本營軍官十五人,亦是付料之類,似當依扈衛軍官例試取,而各軍門軍官,則旣不入於傳敎中,何以爲之?敢稟。傳曰,依爲之。又啓曰,今此親臨別試才時,御營別武士初試,因本廳啓辭,旣已試取,則本營別武士,亦當一體試取,何以爲之?敢稟。傳曰,試取。以上禁營謄錄
有政。
吏批啓曰,判書受由未出仕,參議在外,小臣獨政未安,何以爲之?敢稟。傳曰,仍爲之。
吏批,以李萬枝爲鐵山府使。以上吏曹謄錄
御營廳啓曰,本廳糧餉郞廳,前郡守尹慤己爲啓下,而時無職名,令該曹依例付軍職,冠帶常仕,何如?傳曰,知道。以上御營廳謄錄
兵曹啓曰,行到初石橋,則世子到把子前橋傳語後,更無傳語之事,問啓。政院啓曰,問于兵曹,則自初石橋至乭帶,而部將次知云,令該曹査出治罪之意,敢啓。傳曰,知道事,命下矣。推問於當該部將及書員,則以稽傳之罪,歸於傳語之軍,而其不能檢飭之責,實所難免。部將,汰去,書員,令攸司科罪,何如?傳曰,允。以上刑曹謄錄
吏批,以李之星爲工曹正郞,趙道彬爲兼東學敎授,洪重休爲說書,李海朝爲兼南學敎授,李秀實爲刑曹佐郞,韓在垣爲禮曹佐郞,鄭勖先爲氷庫別提,黃應一爲瓦署別提,崔啓翁爲掌令。吏曹政軸
上在昌德宮。停常參·經筵。
兵曹,以李基夏爲右邊捕盜大將。
備邊司,以李基夏爲訓鍊大將。
兼司書李晩堅,牌不進,依承傳罷職。
前吏曹判書李濡上疏。大槪,日昨違命之罪,萬殞難贖,而疾病困篤之中,亦未卽陳暴危悃,稍待精神少蘇,今始席藁私次,敢請鈇鉞之誅,亟先遞臣所授職名,仍正臣罪,以肅朝綱事。入啓。傳曰,遣承旨敦諭,與之偕來。
輔德李彦經,弼善權詹,兼弼善李觀命,文學崔昌大,牌不進,依承傳罷職。以上春坊朝報
陳奏使臨昌君焜啓曰,使行時,彼中酬應之物,本來不少,其所出處,都在於收斂課商,論其大體,殊涉未妥。在前赴燕商貨苟簡之時,則使臣之輒請公貨者,乃是不得之致也,今此謝使之行,旣出於慮外,故倭貨決無及期之望云。行中員譯輩,勢將空手入去,雖欲依例收斂,其勢末由,而彼中酬應之路,猝難防塞。今臣此行,且與循例節使有異,酬索之事,不可不慮,各衙門及軍門銀貨,從優許貸事,令廟堂稟處,何如?傳曰,依啓。
備邊司啓曰,云云事,命下矣。近來中外銀貨,儲蓄殆空,太半由於赴燕商譯輩夤緣貸去,及其旣還之後,百計延拖,不卽以本色還納之致,誠甚痛惡,固當嚴防此路。且聞倭貨旣有出來之報,則尤不宜輕許,而今此奏請之行,與循例節使不同,彼中應副之道,各衙門軍門有銀處,特爲量宜分定許貸,而今後燕行,銀貨去者,旣還後,令首譯檢飭,必以本色,定期還納本所。若有如前延拖之弊,則竝其首譯論罪事,定式施行,何如?傳曰,允。以上備局謄錄
義禁府啓曰,忠淸監司狀啓據刑曹粘目判付內,訓鍊副正閔遠重罪狀,不可推考而止,移義禁府處之事,命下矣。閔遠重今方待命,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
夜二更,流星出牽牛星上,入南方天際,狀如拳,尾長三四尺許,色赤。四更,月犯歲星。
左議政李畬箚子。大槪,病勢添劇,難復自力,乞蒙鐫改職名,兼附所懷,以備裁察事。入啓。答曰,省箚具悉卿懇。有疾未參,少無所傷,箚末事,令道臣明覈啓聞,以爲處置之地。卿其須體至意,安心勿辭,從容善攝。仍傳曰,遣史官傳諭。
假注書尹徵三改,代以黃翼再爲假注書。
禁府啓目,粘連江原監司啓本云云。前察訪李萬協責出科外卜馬,自有當施之律,不可以曾已罷職而置之是白乎旀,銀溪察訪李震葉段置,搜檢官行,旣甚駭異,率爾啓聞,終歸爽實,亦不可置而不論。李萬協·李震葉,竝拿問定罪,何如?啓依允。同府,李萬協·李震葉拿囚。啓。
司書洪泳,牌不進,依承傳罷職。
政院啓曰,以侍講院草記,下番闕直,已至多日,太廟擧動,王世子祗迎祗送時,無以備員,令政院稟旨變通事,允下矣。今已夜深,明日待開門,政官牌招,差出闕員,仍卽牌招察任,何如?傳曰,允。以上春坊朝報
禮曹啓曰,各陵殿參奉試暇,假官以付祿忠義差送矣。卽接忠義廳所報,則以爲,付祿忠義,只是二十員,今此春塘臺庭試時,除各差備外,各陵殿參奉試暇之代,萬無盡數差送之路云。其不足之代,依前例,以三醫司差送之意,分付,何如?傳曰,允。以上禮曹謄錄
上在昌德宮。停常參·經筵。
下直,老江僉使申倎,許沙僉使李轍,保山萬戶裵尙民,呂島萬戶杜詩興。
左副承旨黃一夏書啓,臣承命馳往于龍山江上右議政李濡所住處,敦諭聖旨,則以爲,臣猥上請譴之章,方待鈇鉞之誅,不意聖量寬貸,反加異數,特遣承宣,敦諭丁寧,俾與偕來,臣誠驚惶感泣,罔知攸措。臣之備陳危懇,累違明旨,實由於情勢萬不獲已,苟有可進之義,則固無待於非常之隆眷,而前後近侍敦諭,非止一二,已非賤分之所堪。況此偕來之敎,尤係罕見之殊渥,而亦且濫施於萬萬不似之臣,則其爲褻恩,可謂甚矣,而臣之坐辱隆眷之罪,至是而無所逃矣。慙恧駭怵,直欲循墻而走,鑽地以入,而不可得也。到此地頭,無復轉身之路,惟宜黽勉承奉,區區情勢,亦有所不暇顧者,而卽今狗馬之疾,尙未完復,無望自力,儻蒙聖上曲垂諒察,急速召還近侍,毋使久淹寵命,則更加調息,病若少間,謹當趨詣闕下,以俟進退云,而臣旣承偕來之命,故姑爲仍留之意,敢啓。傳曰,知道。先爲入來。
明日宗廟展謁擧動時,大駕出宮,初嚴卯初初刻,二嚴卯初三刻,三嚴卯正二刻,王世子敦化門外祗送,出宮正時,卯初三刻,開門罷漏後。
武一所差備官,以試官意啓曰,今日騎芻,始爲試射之際,擧子慶普爲名者,回馬直入廳下,與得中擧子李慶肇,中數相爭,言辭悖惡,殊甚可駭,而或慮有中間誤報之弊,都廳文書取來相考,則以不中懸錄,與參試官三件長冊所錄相符。以此責諭退出,則不思自反,益肆其毒,向臣等多發不恭無狀之言,此而置之,則無以懲礪惡習。上項慶普,令攸司囚禁,各別照法科斷,何如?傳曰,允。
武二所差備官,以試官意啓曰,本所擧子中,海南居閑良陳稶,錄名單子相考,則疊錄於爲芥二字,而保擧盡爲僞着,黃州居閑良金萬善,則兄弟名錄於他字,而保擧亦爲僞着。莫重國試用奸之狀,昭然難掩,不可無懲治之道,令攸司囚禁科罪,何如?傳曰,允。
文學宋正明上疏。大槪,臣於直廬病昏之中,猝聞臣母宿患,挾感重發,達夜苦痛,症情沈篤,情理煎迫,不忍晷刻淹遲,不得不陳章請急,徑出闕門,乞削臣職,俾專救護,仍治擅離直所之罪,以嚴國綱事。入啓。答曰,省疏具悉。爾其勿辭,救護母病。
東平尉鄭載崙,礪山君枋,雲興君,全山君深,密城君栻,礪原君柱,東昌君炡,靑陵君模,護軍黃震文,禮曹參判金鎭圭,吏曹參判黃欽,參知南致熏上疏。大槪,日昨自園陵回鑾時,臣等職在陪衛,有倉卒失儀之擧,玆敢相率首實,狀願亟命攸司,勘治臣等之罪,以肅朝綱事。入啓。答曰,省疏具悉。卿等勿待罪。
院啓,請加德僉使呂謙齊罷職。請前弼善柳成運,令銓曹勿復備擬於兩司·春坊之望。請定配人金砯更爲拿問,嚴刑鞫問,依律定罪。請永禧殿參奉金世重汰去。措語見上日昨陵幸擧動回鑾時,王世子坐馬驚逸頗甚,幸賴左右之扶護,得保無事云,追想至今,事極驚心。伏見太僕寺啓辭批答,則以此非內乘不能調馬之致爲敎,臣竊訝焉。若於平日,果能調習,則安有此意外驚逸之患乎?況此王世子,今始騎馬,則天閑諸乘之中,尤宜別擇馴良,而疎忽如此,幾致御橛之變,職掌之人,烏得無罪?不可問備薄罰而已,請當該內乘,拿問定罪。日者武科初試試官望牌招也,柳星彩·南五星,再招不進,紀綱所關,寧不寒心?違牌之擧,誠爲近來弊習,而至於武臣之再招不進,曾所罕見者也。設令病情雖重,一息猶存,則舁到闕庭,暴其實狀,以俟朝家之變通,乃是事理之當然,而庚牌再臨,終始違拒,偃蹇自便,蔑視君命,若使今日朝廷,少有紀律,則何敢肆然無嚴,一至此哉?凡在瞻聆,莫不駭然。請柳星彩·南五星,竝命罷職。日昨大駕,自園陵還宮時,未入於闕門之內,而百官落後,徑自散去,班行殆空,什無七八,其在事體,豈容如是?請伊日押班監察推考,俾爲申飭日後之地。答曰,依啓。柳成運·金砯·內乘事,不允。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請還收二王子延齡君昍,宗親府有司堂上之任。措語見上近來國綱不嚴,禮防大壞,識者之寒心久矣。前兵使柳星彩,曾在西閫也,其二子直赴於壬午式年武科,當國恤初朞甫過之後,設聞喜宴於營中,而邀集守宰,廣張妓樂,造作賜花,終日宴樂,有若平常無故之時,幕僚知其未安,或有不參者,且坤聖冊封赦文齎去差員,適到開宴之日,稱以有病,不爲祗迎,故伊時道臣,重棍其褊裨以責之,身爲閫帥,事體自別,非如尋常武弁之比,則蔑法悖禮,安敢乃爾?如此無識之人,不可以事在旣往,而置之不論。請前兵使柳星彩罷職不敍。大興郡守尹泓,到任以後,無一善狀,不恤民隱,專事貪饕。上年安興之米收捧之際,定日不納之戶,隨干捧錢,下吏輩從中弄奸,或至倍徵。今年六七月民間遑急之時,潛出大同及留庫安興米百餘石,分散於邑內下人,五升給利,以爲秋捧後除剩私用之計,列邑例有官軍官,而俱是農民,故春分後則減其番數,使之業農者,乃是各邑通規,而尹泓則不爲減番,日日聚會,躬率射帿,至令盛辦居魁禮,以爲群飮消日之地,故貧殘村氓,或有蕩盡家産者,而因此廢農。且親信邑底,趙姓人,詞訟立落,一從其言,賄賂公行,無所顧忌,闔境怨咨,如在水火。如此貪汚不法之人,不可仍置字牧之任,以貽生民之害。請大興郡守尹泓,拿問定罪。生民休戚,係於守令,不可不擇差也,明矣。新除授豐川府使李斗千,爲人濫猾,性又貪饕,曾在西邑也,稱以軍器別備,動民赴役,煮出火藥累百斤,及其遞歸也,藉其兵營姻家之勢,換貿數三同木綿,終無置處。且備賑穀三百餘石,謂之分給於飢民,而太半私用,虛張流亡·絶戶之數,瞞報監營,其所落減者,反歸私橐。其肥己虐民之事,不一而足,西邑之民,至今怨罵,傳說藉藉,人皆唾鄙。如此貪黷之人,不可復畀字牧之任,以貽民害。請豐川府使李斗千,罷職不敍。新除授掌令崔啓翁,時在全羅道南原地,請斯速乘馹上來事,下諭。答曰,不允。柳星彩事及下諭事,依啓。
院前啓,獻官稱病不進者,罷職定式事,停啓。
京畿監司書目,通津府使尹五商,本月二十日,母在喪事。又書目,高陽郡守權相殷,本月二十一日,父在喪事。
江原監司書目,江陵等官呈,以八月十二日巳時地震,事係變異事。
明日監試初〈試〉,一所試官三,趙泰耉·安垕·李世最,二所試官三,申銋·任埅·洪重禹,一所監試官吳守經,二所監試官朴泰三。
以侍講院草記,傳曰,近來牌不進之弊,已成難醫之痼疾,雖以君父之令,有難禁抑。頃日擧動時,開政差出文學,蓋爲備員,而宋正明,牌不進,故至下嚴敎,而督出矣。今日開政,亦爲春坊,而司書柳泰明,又爲違牌,今雖開政,又將如此,事體傷損,尤有甚於陪從之苟簡,則決不可開政。旣有兼說書,且有受由之文學,以此推移事,分付,此草記還出給。以上春坊朝報
政院啓曰,以侍講院草記,下番闕直,已至多日,太廟擧動,王世子祗迎祗送時,無以備員,令本院稟旨變通事,允下矣。今已夜深,明日待開門,政官牌招,差出闕員,仍卽牌招察任,何如?傳曰,允。又啓曰,判書牌不進,參議在外,小臣獨政未安,何以爲之?敢稟。傳曰,仍爲之。又啓曰,春坊闕員差出事,命下,而擬望之人絶乏,相避竝擬,何如?傳曰,允。又啓曰,羅州牧使今當差出,而本州以南中雄邑,最號難治,不可不各別擇差,而可擬之人乏少,守令中有聲績人,竝擬,何如?傳曰,允。又啓曰,卽接議政府移文,則司錄趙聖復,身病甚重,不得察任云,改差,何如?傳曰,允。
有政。吏批,以朴重奎爲羅州牧使,權擇爲通津府使,趙泰果爲高陽郡守,李坦爲全州判官,崔雲翼爲慶基殿參奉,黃鏻爲慶基殿參奉。以上吏曹謄錄
都摠府啓曰,去夜闕內各處巡檢時,臺廳定送洪川正兵權天守,容貌·年歲,與逢點人,以不同,推問捧招,則京居私奴彦希,同權天守處,兩朔番價受食代立實狀云。此時宿衛,比前日尤重,而此人公然代立,且其形容,老殘莫甚。如此之類,隨現重治,以警他人,在所不已,前項彦希,令攸司依律定罪,何如?傳曰,依啓。又啓曰,摠管多闕,後政差出事,已爲蒙允,而頃日之政,以判書不爲參政之故,不得差出。宿衛重地,不可久曠,今日政,另爲差出,何如?傳曰,允。以上都摠府謄錄
義禁府啓曰,明日宗廟擧動時,都事九員,以各差備爲隨駕,而本府都事十員內,一員,本府入直,四員,春塘臺庭試·武科初試兩所及監試初試一二所禁亂官進去,三員,赴擧,無故之人,只有二員,更無推移之道,假都事七員,令該曹差出,以爲分差之地,何如?傳曰,允。以上禁府謄錄
禁衛營啓曰,今此親臨別試才時,本營軍官·別武士及軍兵等,單技初試入格人,別單書入之意,敢啓。傳曰,知道。以上禁營謄錄
武一所差備官,以試官意啓曰,今日騎芻,始爲試射之際,擧子慶普爲名者,回馬直入廳下,與得中擧子李慶肇,中數相爭,言辭悖惡,殊甚可駭,而或慮有中間誤報之弊,都廳文書取來相考,則以不中懸錄,與參試官三件長冊所錄相符。以此責諭退出,則不思自反,益肆其毒,向臣等多發不恭無狀之言,此而置之,則無以懲礪惡習。上項慶普,令攸司囚禁,各別照法科斷,何如?傳曰,允。
武二所差備官,以試官意啓曰,本所擧子中,海南居閑良陳棫,錄名單子相考,則疊錄於爲芥二字,而保擧盡爲僞着,黃州居閑良金萬善,則兄弟名錄於他字,而保擧亦爲僞着。莫重國試用奸之狀,昭然難掩,不可無懲治之道,令攸司囚禁科罪,何如?傳曰,允。以上刑曹謄錄
有政。兵批,以鄭孝·咸有福爲〈?〉,邊儀爲訓鍊習讀。
吏批,權尙夏爲贊善,金錫衍爲左尹,沈枰爲工曹參判,朴台東爲弼善,宋相琦爲大司憲,李鼎華爲戶曹佐郞,柳泰明爲司書。吏曹政軸
上在昌德宮。停常參·經筵。
大駕詣宗廟,入齋宮後,藥房·政院·玉堂問安。答曰,知道。展謁後,藥房·政院·玉堂問安。答曰,知道。
大駕還宮,初嚴巳正二刻,二嚴巳正三刻,三嚴午初初刻。
大駕還宮後,藥房·政院·玉堂問安。答曰,知道。
吏曹口傳政事,災傷敬差官,慶尙左道朴乃貞,全羅左道李禎,忠淸左道李裕民。
校理朴弼明再度呈辭。入啓。加給由,
一所試官尹憲柱病,代韓重熙改落點。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請還收二王子延齡君昍,宗親府有司堂上之任。請大興郡守尹泓拿問定罪。請豐川府使李斗千罷職不敍。措語見上新除授大司憲宋相琦,時在忠淸道懷德地,請斯速乘馹上來事,下諭。答曰,不允。下諭事,依啓。
院啓,請定配人金砯,更爲拿囚,嚴刑鞫問,依律定罪。請當該內乘,拿問定罪。措語見上答曰,勿煩。前啓,前弼善柳成運,令該曹勿復擧擬於兩司·春坊之望事,停啓。
政院啓曰,以侍講院草記,司書·兼司書有闕之代,令本院變通差出事,允下矣。下番,時無入直之員,極爲未安,而日勢已暮,明日待開門,政官牌招,開政差出,仍卽牌招察任,何如?傳曰,允。以上春坊朝報
兵曹啓曰,卽者承傳色,捉送一兒漢于本曹,問其闌入曲折,則稱以兩倉排設進排事,爲明日擧動時進排,由丹鳳門入來,踰萬壽殿東墻,誤入大內近處云。事極驚愕,卽爲移送刑曹,依律勘罪,而丹鳳門守門將,常時不能禁斷雜人,致有闌入之事,從重推考,何如?傳曰,〈?〉。以上刑曹謄錄
吏批啓曰,新除授通津府使權擇戶奴呈狀內,奴矣上典,毒痢重發,萬分危劇,旬月之內,差復無期,決無趁卽赴任之望云。聞其病勢,果爲深重,當此秋務方殷之日,不可等待其差歇。權擇罷黜,何如?傳曰,允。
吏批,以李弘肇爲通津府使,李聖漢爲星州牧使。吏曹謄錄
上在昌德宮。停常參·經筵。
同春秋金鎭圭,待敎李縡,實錄考出事,江華府出去。
平安監司書目,本月初五日·九日·十二三日,雷雨暴作,雨雹交下,淸北各邑,慘被其害,至於鵝壓死,實是近古所無,前頭民事,極爲渴悶事。
校理朴弼明三度呈辭。以國忌齋戒,留政院。
傳曰,史官一員待命,騎馬三匹立之,徽陵忌辰祭所內摘奸。
禁府,高應文·閔泳·崔錫瑞·趙愿·安績·河重圖·李斗千拿囚。啓。
謝恩,司書金普澤。
辰時,日暈。以上春坊朝報
有政。吏批,以李箕錫爲敦寧判官,宋思翊爲司錄。政軸
上在昌德宮。停常參·經筵。
自卯時〈至〉酉時,日暈。
傳曰,史官二員待命,騎馬六匹立之,監試一二所內摘奸。
前吏曹判書李濡上疏。大槪,日昨猥承萬萬不敢當之恩數,而病勢未盡差減,今始趨詣闕下,請伏稽延之誅,且於臺啓,有難晏然者,亟遞臣職,仍治臣罪,以安私分,以謝公議事。入啓。答曰,省覽卿疏。知卿來到闕下,欣慰良深,予當面諭,安心入來,以副至望。仍傳曰,遣史官傳諭。
左議政李畬箚子。大槪,病勢一向沈篤,冒死申懇,冀蒙鐫改事。入啓。答曰,省箚具悉卿懇。所患如此,深用慮念,卿其須體至意,安心勿辭,益加善攝。仍傳曰,遣史官傳諭,遣御醫看病。
明日拜表時,開門差早。
謝恩,右議政李濡。
傳曰,右議〈政〉李濡引見。引見時,三司罷散人員別單書入事,及今番都目政新除授守令,趁晦前辭朝,其中赴科人,則春塘臺過後,亦爲辭朝事,榻前下敎。
右議政李濡引見時所啓,今年農事,以五六月形勢觀之,則斷無西成之望矣。得雨之後,百穀回蘇,能免凶荒,而其中三南,頗爲失稔云,殊甚可慮矣。上方欲以此下敎,而未果矣,移秧之弊,出自中年,雖曾前付種之處,今皆移秧,猝難禁斷,而所謂移秧,若不及時得雨,則未免全棄矣。雖以今年觀之,當初付種之處,則頗勝云,三南失稔,未必不由於移秧之故也。此無可禁之道乎?李濡曰,自前朝家,亦不無禁令,而蓋移秧之處,有便否不同者,灌漑處,則自春耕治,及時移秧,除草之勞,旣得減歇,功力大省,極爲便好,而至於奉天畓,則若値旱災之年,終不得移秧,未免全然失稔,此實不可不禁者也。自今以後,更爲定式,灌漑處外,使不得移秧事,各別申飭,宜矣。上曰,各別申飭,可也。又所啓,今此設行春塘臺庭試,蓋爲乏人之故,而近來科事,每於出榜之後,輒有人言,故率多厭避考官,卽今以京試官·敬差官出去之外,監試試官,亦將未及罷出,實無推移之勢,事甚可慮。令政院各別留意,如罷散人員,亦爲一倂變通,以爲擇差之地,俾無苟簡之弊,何如?上曰,依爲之。同副承旨金致龍曰,旣已命下矣。罷散人員別單書入乎?上曰,依爲之。以上春坊朝報
右議政李濡所啓,臣伏聞,頃日陵幸回鑾時,以沙阿里住駕之故,行伍軍兵等,誤認爲習陣節次,竝皆回身,至於失次之境,自訓局草記,當該將校旣已勘罪云,而此莫非上下不能相信之致也。在前拜陵之日,雖或有習陣之擧,以其事體,有所未安之故,近年以來,自上絶不行之,此可以知聖意所在,而每於陵行之時,各軍門大將以下,猶不能無慮,今此軍兵之回身失次,蓋由於此。自上若有習陣之意,則豈不豫爲下敎,而旣無此敎,則徑先妄動,極爲可駭。臨時雖有此敎,必待號令,而後乃可進退也。莫嚴者軍中紀律,故古有但聞將軍令,不聞天子詔之語,而耳聽金鼓,目視旌旗,以爲其行止者,乃兵書所以申明約束者也。常時操場軍兵,必待轉身喇叭,而始爲回轉其身,今者不聞大將之令,不聽金鼓之聲,不視旌旗之色,又不待轉身喇叭,而任自轉動,其爲無紀律甚矣。平常無事之時,數十里行幸之際,行伍之紊亂如此,則脫有緩急,將何所恃乎?曾前亦有此弊,故自上嚴敎申飭,而猶不知戒,豈不寒心?雖行軍律,固〈無〉不可,而今番則旣已勘罪,日後又復如此,則依軍律處置事,更加申飭,以示三令五申之意,宜矣。上曰,大臣所達,是矣。曾已申飭,而今又如此,此後則依所達處置之意,嚴加申飭,可也。以上守禦廳謄錄
上在昌德宮。停常參·經筵。
觀象監,自巳時至申時,日暈。啓。
政院啓曰,今日拜表擧動時,兩司當爲進參,而該院之官,或赴試所,或在呈告。呈告人員,竝卽牌招,使之進參,何如?傳曰,允。
全罷監司徐文裕上疏。大槪,未辭陛前,乞蒙恩暇,往看父母墳山事。入啓。答曰,省疏具悉。卿其依疏辭往來焉。
禮曹判書閔鎭厚上疏。大槪,敢陳所懷,仰冀裁察事。入啓。答曰,省疏具悉。疏辭,令廟堂稟處。
校理朴弼明三度呈辭。入啓。遞差。
文學宋正明初度呈辭。入啓。給由。
右議政李濡箚子。大槪,兼帶諸司提調及守禦使之任,令該曹照例處置事。入啓。答曰,省箚具悉。箚辭,令該曹稟處。
司諫尹憲柱,牌不進,依承傳罷職傳旨。傳曰,只推勿罷。
京畿監司書目,龍仁呈,以知事崔奎瑞辭職上疏上送事。啓。答曰,省疏具悉。卿其勿辭焉。
忠淸監司書目,藍浦等官呈,以今月十二日地震,事係變異事。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請還收延齡君昍,宗親府有司堂上之任。請大興郡守尹泓拿問定罪。措語見上答曰,不允。末端事,依啓。前啓,豐川府使李斗千罷職不敍事,停啓。
黃海監司孟萬澤上疏。大槪,臣於辭陛之前,乞得恩暇,往省父母墳塋,以伸人子至情事。入啓。答曰,省疏具悉。卿其依疏辭往省焉。
吏曹啓目,粘連,觀此右議政李濡箚子,則曾兼提調,令該曹照例處置亦爲白有臥乎所,內醫院提調,雖是都提調衙門,而大臣旣已兼帶,似難仍兼。氷庫提調,則乃單提調衙門,亦不可仍兼是白乎矣,事係大臣,臣曹不敢擅便,上裁敎是白乎旀,守禦使之任,非臣曹所敢容議,令廟堂稟處,何如?啓依回啓施行。
傳〈曰〉,前應敎李光佐,文學沈宅賢,輔德李彦經,弼善權詹,兼弼善李觀命,兼文學崔昌大,兼司書李晩堅,司書洪泳·柳泰明,佐郞李海朝,修撰李㙫等,竝敍用。
京畿監司書目,水原呈,以大司諫權尙游辭職上疏上送事。啓。答曰,省疏具悉。爾其勿辭,上來察職。
武一所,出榜詣闕。
謝恩,通津府使李弘肇。以上春坊朝報
政院啓曰,卽伏見忠淸監司李濟狀啓,保寧縣鄕校鋪陳改排時,還安祭祝文中,尙饗之尙字落書,孟子下,誤爲點絶云。莫重祝文,如是不察,事甚駭然。當該書寫忠義,汰去,唱准官員,從重推考。臣亦以代房,考準代押時,旣已進參,則亦難免不察之失,惶恐待罪之意,敢啓。傳曰,依啓。勿待罪。以上禮曹謄錄
兵曹啓曰,因謝恩使所啓,自廟堂分定各衙門銀貨,使之許貸矣。在前譯舌輩,每當使行,貸出本曹及禁衛銀貨,逐年持去,有若應行之例。及其還來,或以雜貨夤緣請納,或稱倭館被執,遷延不報。卽今未捧之數,多至一萬五千餘兩,經費軍需,漸至耗竭,事之寒心,莫此爲甚。今此許貸,雖慮彼中需用多端,而一行商譯之私自持去者,不啻累鉅萬,則自中出斂,足以用之。況聞南貨,今方出來,則尤無可慮之事,不可加貸公貨,以貽難捧之弊。本曹及禁衛營銀貨,勿爲出給,何如?傳曰,允。
備邊司啓曰,燕行商譯,貸去公貨,旣還之後,百計延拖,不卽還納,其習可惡。廟堂初非不知,經費軍需之重,亦非不念也。若是循例使行,則固不可不嚴防,而今此陳奏之行,異於年例節使,倭貨雖來,本爲皇曆譯官所需,兩行分齎,勢所不敷,彼中酬應之道,不無可慮之端,故因使臣啓請,特許貸送矣。使臣臨發之際,戶·兵曹啓請勿給蒙允云。廟堂許貸,旣非偶然,該曹之不復問議,直爲啓寢,殊未妥當。今番則依前啓下,仍爲許貸以送,何如?傳曰,允。以上禁營謄錄
上在昌德宮。停常參·經筵。
武一所差備官,以試官意啓曰,光字錄名海州擧子金,六兩入格,試講後單子着名之際,所押字劃,前後懸殊,不無可疑。推現其戶口詰問,則所答亦與戶口相左,故卽爲拘留後,其懸保人上護軍裵尙舜,前武兼金壽基,前宣傳官閔鎭斗,推問次發差,則閔鎭斗出在外方云。裵尙舜等兩人,執捉金來現招內,單子中着名則果是,而試所拘留人,則乃面目不知者云。拘留人戶牌現納,則乃海州居朴楙爲名者,而代講實狀,金亦已自首,其爲情狀,極爲痛駭。金·朴楙,爲先囚禁,令該曹依律科罪,何如?傳曰,允。
文學宋正明,再度呈辭。入啓。遞差。
傳曰,明日晝講爲之。
京畿監司書目,楊根呈,以本月十九日,二十四日,雨雹霜降緣由事。
禁府,尹泓拿囚。啓。
韓城君李基夏辭職上疏。入啓。答曰,省疏具悉。卿其勿辭,從速察職。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請還收二王子延齡君昍,宗親府有司堂上之任。措語見上齋郞乃是蔭仕中選擇之窠,則不可人人而濫授也,明矣。新除授齊陵參奉閔鎭岳,爲人庸陋,不齒士類,曾以鄙汚之事,至有被囚之擧,人皆唾點,爲世所賤。除目之下,物情爲駭,請齊陵參奉閔鎭岳,汰去。答曰,不允。
武二所,出榜詣闕。
京畿監司書目,高陽呈,以謝恩副使兵曹判書李世載辭職上疏上送事。啓。答曰,省疏具悉。疏辭,令該曹稟處。以上春坊朝報
政院啓曰,南兵使夫馬上來留滯,已過累月,新除授兵使尹就五,數日內辭朝事,分付,何如?傳曰,允。以上備局謄錄
上在昌德宮。停常參,只晝講。
下直,碧團僉使洪遂績,龍津萬戶洪瑞龜,古城僉使李成俊,甫乙下僉使朴善行。
雲興君上疏。大槪,敢陳痛迫私情,冀蒙察納事。入啓。答曰,省疏具悉。疏辭,令該曹稟處。
政院啓曰,秋分已過,啓覆文書,豫爲修正,臨時擇日擧行之意,分付該曹,何如?傳曰,允。
戶曹啓曰,右議政李濡,八月朔祿俸,依傳敎,令倉官輸送,則以未肅拜前祿俸,不敢領受云。辭而不受,係是大臣祿俸,何以爲之?敢稟。傳曰,更爲輸送。
判尹兪得一初度呈辭。入啓。傳曰,還出給。
晝講入侍,知事閔鎭厚,特進官金錫衍,承旨黃一夏,玉堂金興慶·南就明,假注書黃翼再,兼春秋尹憲周,史官洪禹瑞,武臣金錫命。
兵曹,春塘臺庭試武科規矩,柳葉箭一巡二中,落點。
正言朴鳳齡啓曰,如臣庸陋,猥叨匪據,癏曠之罪,已不可勝言,而適於此際,又承武所監試之任,非不欲竭力悉審,以奉明命,惟其矇不識事,觸處生疎。昨日入啓榜目單子考准之際,入格擧子李得光·金聲道·朴義健·柳元龜四人,誤漏於正書單子中。計其分劃,當在於三等初頭,而如欲改書入啓榜目,則日勢已暮,旣難詣闕,畢試之後,經宿放榜,非但舊無是例,事體亦甚未安,故不得已與同事之臣,反覆相議,以此四人,從便書錄於末端矣。今聞外議,皆以爲,國試等第,至嚴且重,而高下失序,苟且莫甚,監試之人,當任其責云,臣不勝悚慄慙恧之至也。玆事顚錯,旣非尋常文書中差誤之比,則固不可終然掩置,而當事不審之罪,實無所逃,更何敢一刻冒據於臺職乎?請命遞斥臣職。答曰,勿辭,退待物論。以上春坊朝報
知事閔鎭厚所啓,頃者,諸臣以船材乏絶事陳達之時,臣亦以站船改造年限差退之意陳達,而混入於衆言之中,故姑無擧行之事,玆敢更以所懷畢焉。左右水站船,每五年一改槊,十年一改造,而當其改槊·改造之時,不爲出給本船,必待新船來納後,只給本板於當次之邑,板杉則自戶曹受若干價物,而出賣於人。雖是改槊之時,亦與改造一船,故不但船材雖繼,外方民弊,罔有紀極云。近來戰船改造時,以其本船之價,計減於新造價米之中,則站船亦不宜異同。今後則改槊·改造當次之船,待當年畢運後,卽爲出給於本邑,使於翌年春改納,而卽今定式,左水站船改槊價米九石零,改造價米二十五石,右水站船改槊價米十五石零,改造價米三十七石矣。本船出給之後,所謂改槊·改造價米,皆折半給之,則價米頗減,而民弊大除矣。船隻若以七年改槊,十四年改造,退其年限,則亦可無船材難繼之患,依此定式施行,何如?上曰,依爲之。又所啓,外方閑丁,固爲難得,而其中束伍軍,則乃是良賤再屬之後,故搜得之難,比他軍似勝,而聞外方監色輩,每於簽丁之際,其中稍實者,則受賂而減除,至於士夫家奴子,則守令亦拘於形勢,而不得充定。以此被抄之軍,率皆貧殘無根着之人,軍政之虛疎,誠可寒心。今後則勿拘私情,以着實可合之人,充定束伍,而營將巡歷之際,察其尤甚殘弊者,該邑守令,別樣論罪,則恐爲得宜。以此申飭於外方,何如?上曰,以此申飭,則似不無所益,依所達分付,可也。以上備局謄錄
禁衛營啓曰,前修撰李晩堅,本營郞廳旣已啓下,而時無職名,令該曹依例付軍職,冠帶常仕,何如?傳曰,允。以上禁營謄錄
入侍時,知事閔鎭厚所啓,宣惠廳次歲幣木,本是當送戶曹者,而本廳用度,常患不足,推移充補之際,自不得一一盡送,及至未收數多之後,則陳達蕩減者,已成規例矣。卽今未及移送者,自甲戌條至甲申條,通三南爲四千三十一同二十三疋零,故右議政李濡,爲主管堂上時,欲依前例,陳白蕩滌,而未果云,故敢此仰達。其未及移送之數,一倂蕩減,何如?上曰,依爲之。又所啓,頃日右議政李濡,以每年次歲幣木,折半直納戶曹之意,陳達蒙允。其餘一半,則當自本廳取用,右相本意,蓋如此,而其時擧行條件,似欠明白,故敢此申稟。今後則折半直納戶曹,折半自本廳取用,何如?上曰,依爲之。以上宣惠廳謄錄
禮曹啓曰,曾於乙亥年,以咸鏡道凶荒特甚,有三名日物膳量減封進之意,丁丑年,自上又命盡數停封,厥後本曹啓稟,而輒命仍爲姑減,去月亦仍聖旨,以限明秋勿封進之意,知委矣。本道未詳傳敎內辭意,每年以量減數封進,今年誕日,物膳亦纔上來,故謹此捧入,而今後則依傳敎,今年冬至,明年正朝·誕日,竝勿封進之意,更爲知委,何如?傳曰,允。以上禮曹謄錄
參贊官黃一夏所啓,頃者,春塘臺武科初試試官牌招也,違牌之武臣,旣以臺啓罷職矣。其中洪時疇,則再招之後,稱以承牌,而更鼓旣下,猶不入來,致令許多試官,夜深等待。雖不可責之以不俟駕之義,而其爲偃蹇自便之習,誠極寒心矣。武臣事體自別,而常時怠慢,乃至於此,脫有緩急,將安用哉?事雖旣往,不可無別樣警責之道,而本院則請推之外,無他施罰之事,故敢此仰達。上曰,一體罷職,可也。以上春坊朝報
上在昌德宮。停常參·經筵。
下直,理山郡守崔處大,河東縣監韓範錫,樂安郡守申渼,安邊府使尹弘离,舒川萬戶李演,文山萬戶辛溟,伊川府使元德夏,寧越府使李洙,瓮津縣令申命益,求禮縣監李錫祐,南海縣令金錫慶,善績僉使姜暄,郭山郡守許鼎,雲山郡守鄭惟全,价川郡守崔烷。
政院啓曰,今日賓廳日次,兩司當爲入侍,而無行公之員。除在外·引避退待外,呈告人員,竝卽牌招推移入侍,何如?傳曰,允。
奉事洪禹行等上疏。大槪,敢爲亡師,冀雪至冤事。入啓。傳曰,還出給。
持平李明浚啓曰,臣昨伏見正言朴鳳齡避辭,則以武科二所出榜時,第次顚錯之失,有所自列,伊時事狀,已悉於諫臣避辭之中,臣不必更爲疊床之語,而同事之人,旣先引避,則不職之失,小無異同,臣何敢獨爲晏然於職次乎?昨緣病劇,今始來避,所失尤大,請命遞斥臣職。答曰,勿辭,退待物論。
司直李光迪上疏。大槪,臣於武所出榜之時,有顚錯不審之失。玆敢席藁私次,冒死自列,伏乞聖明,亟命勘罪事。入啓。
吏曹啓目,粘連啓下是白有亦,觀此陳奏兼謝恩副使李世載上疏,則奉使已辭天陛,所帶本職,係是宿衛重任,不可仍帶往來事,當姑爲許遞是白乎矣,宰臣進退,臣曹不敢擅便,上裁,何如?啓依回啓施行。
備邊司啓目,粘連右議政李濡箚子云云。守禦使之任,令廟堂稟處亦爲白有臥乎所,軍門之職,以大臣兼帶,有妨事體,在前雖有一二仍兼之時,似難爲例是白乎矣,前例旣無一定之式,事關大臣去就,上裁,何如?啓今姑勉副。
傳曰,大臣·備局堂上引見。引見時,右邊捕盜大將李基夏遞差事,及穩城府使沈益晉仍任事,及礪山討捕使安世煜改差事,榻前定奪。前右議政金構處,遣御醫看病事,榻前下敎。
司諫尹憲柱,獻納趙道彬,牌不進,依承傳罷職傳旨。傳曰,只推勿罷。
禁府,趙以健·李漢佐拿囚。啓。
兵曹,右邊捕盜大將金重器。
答司直李光迪疏曰,省疏具悉。卿其勿辭焉。春坊朝報
右議政李濡所啓,此南兵使金重器狀啓也。道內五營軍兵習操巡歷,連因凶歉,不得設行矣。今年農事稍勝,不可每每停止,而合營操,分營操,營將巡歷等事,請令廟堂稟處矣。今年年事,兩西及咸鏡道稍稔,故兩西則兵使習操,與營將巡歷,已令依例行之矣。咸鏡道亦無異同,而纔經大饑之餘,省弊之道,不可不念,設行分營操,營將巡歷,亦爲停止,似合事宜,營將巡歷停止之意,一體分付于兩西,宜當矣。上曰,依爲之。又所啓,此禮曹判書閔鎭厚上疏也。穩城府使沈益晉,以前任鐵山時事,有拿問之命,而前官時,修正蕩減成冊,益晉到任後,始爲成帖,旋卽覺察,報使自首,當有原恕之道。北路所經大饑,此時守令之遞易,禁府書吏之往來,俱極有弊,宜寢拿命,仍任事,令廟堂稟處矣。前後官所犯之事,到任後,初雖成帖,旋覺其非,而報使則便是自首,似無可論之罪,此時迎送之弊,亦甚可慮。穩城府使沈益晉,還寢拿命,仍任似當矣。缺上曰,依爲之。又所啓,此卽忠淸監司李濟狀啓也。前監司金演,以本道營舍,移設山城事,有所陳達,而山城形勢,傾側狹隘,又處向北高寒之地,決非四時恒留之處。卽今營舍,則在於大川之邊,少有驟雨,輒患沈沒,不可不移設,而本營西邊鳳凰山下,有可以移設之處,材瓦則不必更備,而撤取舊屋,可以從便措置,請令廟堂稟處矣。本營所處之地汚下,未免有沈沒之患,而移設山城一款,旣涉不便,則占地移設,在所不已,撤用舊材,可省功力。所謂山城,在於咫尺之地,則臨時入保,亦無未及之慮。監司察其形勢,有所商量,而如是上聞,依其所請而許施,何如?上曰,依爲之。江華留守李寅燁所啓,本府素無樹木,只有若干松木,而近爲蟲災所損,民皆偸斫,實無可禁之道,故今方燔瓦燒甓,以爲他日之用,而保障重地,樹木之政,最爲緊急。曾以橡實·枳實,覓送峽中及兩南各邑事,有所狀請,而秋序已晩,若不趁速分付,則恐有後時之患,故敢此仰達。上曰,所達是矣。速爲擧行事,分付。又所啓,長串設堡之後,不成貌樣,故本堡所處之地,以方一里劃給,而北則石山,西則大海,故以東南地方,竝計其西北不食之地,而給之矣。乙亥年間,因太僕啓辭,勿論山海,只依四面方一里割,故不食之地居半,土卒將不得保存,依前以東南地方准山海申光之數,割給之意,分付太僕,何如?上曰,依爲之。又所啓,本府所在兩處牧場馬,例於每年十月初一日,放出場外,故伊時田畓各穀,未及收稿,雖或收稿,未及藏置。積在庭際,輒爲群馬所偸吃,終年勤種,粒粒辛苦者,未免全棄於一日一夜之間。不但民願孔棘,穀物亦甚可惜。放馬之期,雖差退於十月念晦間,草未全衰,馬亦不飢,以此永爲定式事,令該曹稟處,何如?上曰,依爲之。又所啓,今番巡歷時,點視各鎭軍器,而濟物鎭有御營廳大銃一百七十四柄。蓋故淸城府院君金錫胄之所造置者,而本廳旣已忘置,本府又不照管,故邊將亦不修補,將作無用之物,分置各墩,似爲便當,故敢達。上曰,依爲之。又所啓,草芝鎭所授待變船一隻,昨年致敗於安興前津,故因本道狀聞,備局覆啓,萬戶則纔已罷職,而其船本板,仍留置安興,將至於朽腐不用,當此船材絶乏之日,誠爲可惜。初欲請仍前萬戶,使之改造,而亦以事體未安,不敢狀聞。然新造本板,不宜終棄,將使新萬戶改造,而杉板難得,安眠串船材中,許斫若干株,以爲添造之地,何如?右議政李濡曰,江都待變船,每每改造,以致船材之耗竭,自廟堂固有變通之意,而今此敗船本板,猶爲完好云。凡船材本板爲難,棄之可惜,不可不使之改造矣。但前萬戶私自發送致敗,則所當責徵於前萬戶,而旣已罷歸,新萬戶則有難擔當,自本府給價後,載來大同田稅等穀,以其船價,推移充數,似便矣。禮曹判書閔鎭厚曰,事目中邊將私自送船致敗,則例爲徵價,而今此草芝之船,報留守受書目,而所送之地,又是限內,只以不擇船格之罪,罷職矣。李寅燁曰,當初萬戶,旣受書目,又遵定式,而送于湖西,則似無可罪之事,故初欲請仍此者也。第其本板,不可虛棄,故欲得杉板而添造矣。上曰,依爲之。又所啓,臣於巡歷時,歷觀各處倉舍,則年久材瓦,多有腐傷者。今番潦水之後,發遣軍官摘奸,則雨漏亦多。今方修改,而但穀物充積,勢難推移,不得一一看審,穀物腐傷,亦不知其幾許矣。其中甲串·玉浦兩倉,尤甚頹傷,不可不趁速修補,而倉舍不足,無穀物移置之處,勢將新造一倉,推移修葺,而以本府物力,決無覓給材木之路,誠爲悶迫。曾於有備倉創建時,自宣惠廳,依前貿送之後,以價還報,則似爲便當,令該廳稟處,何如?右議政李濡曰,倉舍若不趁速修改,以致軍餉之腐傷,則實爲可慮。但關東纔經大饑,而諸山濯濯,材木亦難取辦,今若自惠廳,從優磨鍊其價,保無民怨,則好矣。且三南所養船材,多有蟲損枯死者云,自江都下送待變船,運來補用,亦可矣。此與他官舍修葺有異,不可以費力有弊,而有所遲緩,宜卽施行矣。禮曹判書閔鎭厚曰,保障之地,倉庫不可不繕修,況此事旣有前例,而且是相換,何可無相濟之道耶?當與留守往復從便爲之矣。上曰,依所達爲之,可也。又所啓,本府軍兵習操停廢許久,故頃者冊子中,以待穡事收稿後擧行之意,有所陳稟矣。今則當初浦畓種子消融者外,穡事不至無秋,收稿亦宜不遠,重地詰戎之政,不宜一向廢閣。今年則不可不操鍊,而必須豫爲分付,可無窘急之患矣。上曰,操鍊,軍政所重,保障之地,不宜久廢,依所達爲之,可也。又所啓,本府待變船變通事,已悉於冊子中,而臣於頃者,點視大小船隻,則其中可以賃載者,不過二三十隻,而所授者轉授他人,中間受其船價,故其成毁敗完,有同官猪腹痛,以此多致臭載之患,誠可寒心。國家之設置,不計船材之濯濯,貽弊之多端,只爲緩急之需,設置待變船,而其區處之虛疎,乃至於此,不可不一番變通,故臣設置舟師別將,俾令專管船事。且於賃載之時,春則分排於湖西·海西兩道列邑,輸納大同田稅,秋則分排於畿甸列邑。如兩道例,而待變船未賃載前,使列邑不敢擅許於他船之意,定式分付,則船人無虛返之患,格軍有樂赴之意,仍令團束,作爲船卒,則似不至於前日之虛疎。且自本府,增其船稅,以補軍需,則亦似便當,故敢此仰達。上曰,所達誠是,依爲之。又所啓,延安縣軍兵,旣屬本府,而軍器則置于首陽山城云。蓋延安所屬首陽山城,而向年移屬本府之後,軍器仍不取來,因循至今。軍兵軍器,不當分屬兩處,其軍器移置本縣,各別修改,臨急時,與軍兵,一時領付江華之意,分付黃海道,何如?禮曹判書閔鎭厚曰,白川郡守李聖肇,曾以此事上疏,備局覆奏,令本道商量啓聞矣。啓本似或已來,而姑未回啓矣。議者或以爲,水陸有變,則守令當赴一處,則使座首領兵赴戰,自是通行規例。軍兵雖屬於江華,軍器則仍置山城無妨云,未知其果如何也。李寅燁曰,首陽山城,雖非延·白兩邑所屬,他邑亦且不患無軍器,而延·白軍兵,旣屬江都,則亦不可空手而來,延·白軍器,移給於其軍兵,宜矣。閔鎭厚曰,軍器之數,若未準軍兵之數,則亦難計名分授,無寧移置江都,雖爲酌量措備,俾無臨危窘速之患,可也。前頭本道啓本回啓時,廟堂必有所指揮矣。右議政李濡曰,令本道道臣,察其軍兵軍器數爻啓聞後,或分半或全數移給,宜矣。上曰,依大臣所達爲之,可也。又所啓,臣巡審時,親自摘奸於制勝塾臺,則其所占地,乃山水滙合之處,故必須塡沙築基,然後水潦可以渗漉,而第其改築之際,功役浩大,物力難辦,且軍器修繕之役,亦且不貲。曾以空名帖成給事,有所狀聞,而尙未回啓,以斯速成給之意,分付該曹,何如?上曰,參酌成送事,分付,可也。寅燁曰,僧俗通嘉善,一體成送事,亦爲定奪乎?李濡曰,空名帖,凶歲救民之用,則或不得不許之,而至於此等處,則主管之臣,惟當隨便料理,以完其役,不宜輕許文帖,有濫觴之弊。或以一二張許給幹事之人,以酬其勞,則可矣。如不可已,則僧通政嘉善帖,參酌成給,似當矣。寅燁曰,大臣所達,誠是矣。臣非不知空名帖之有弊,而當此擧嬴之時,實無措手之路,故敢有陳請矣。僧俗帖文,若難竝許,則雖僧通嘉善帖文,亦爲參酌成給,何如?上曰,僧通嘉善帖文,參酌成給,可也。又所啓,近以飢荒之荐臻,本府移轉之捧留於各道者,甚爲夥然。今年則畿甸及兩西年事,稍爲登熟,若於如今年稍稔之時,不爲收捧,則終無可捧之日。且以許多穀物,一時收捧爲難,則其中分數收捧,未爲不可,而如不趁速分付,則亦必有後時之難,卽令廟堂稟旨擧行,何如?上曰,所達是矣。以此分付,可也。閔鎭厚曰,今年農事,雖曰未凶,累經飢饉之餘,一時畢捧,必有騷擾之弊。姑觀諸道狀聞,分等定數而捧之,似好。若當捧之穀,則何敢更爲延拖耶?上曰,近來守令,每事延拖。雖有可捧之勢,必請捧留,頓無惕念上納之意,故事不着實,今年則決不可停捧矣。鎭厚曰,參酌定數之後,所定之數,必令準捧運納,無或撓改,則似好矣。上曰,所定之數,不爲撓改,然後可以準捧。以此分付,可也。又所啓,本府觀武才,年來因凶歉廢閣者久矣。保障重地,武士菀抑,不可無一番慰悅之道,今年穡事,亦不至大無,失今不行,則恐無可行之時,下詢大臣而處之,何如?上曰,慰悅之擧,亦宜留念,留守所達,是矣。各陳所見,可也。李濡曰,試才之擧,乃所以慰悅軍情,而近來京中科試,亦有濫雜之弊,外方奸僞之弊,尤爲難遏矣。在前設行外方觀武才時,得參蒙賞者,率多自京帶去將校之輩,以此人心憤菀,其所以慰悅者,反爲怨謗之歸。今雖設行,施以賞格之外,其中只擧超等居首者,許其直赴,則似爲得宜矣。禮曹判書閔鎭厚曰,觀武才之久不設行,非但以凶歉也。事多濫雜,至有罷榜之擧,故厥後仍爲廢閣,大臣所達,不可輕易設行云者,誠然矣。且廣州·水原,曾亦有待年設行之成命,今年畿甸農事,雖不至凶歉,三處觀武才,一時竝擧,則其弊必多,此亦不可不慮,徐議於諸大臣而處之,恐尤穩便矣。雖或設行,其間節目,亦有可以豫定者,似聞曾前觀武才時,江都則留守所帶軍官,廣州·水原則府尹·府使所帶軍官,竝許觀光,而此輩輒多入格。且他軍官處居生之人,爲見觀武才,虛作戶籍於江都等處,因此濫雜尤甚云。今後則所帶軍官,勿許觀光,入籍之人,亦詳考其年久居生者,使之赴擧,則似或得宜。李寅燁必能善爲防奸,而如此等事,不可不申飭矣。李濡曰,水原·廣州等處,一時竝行,事涉重難,與他大臣商議稟定,似宜矣。李寅燁曰,曾於水原設科時,多有濫雜之事,故厥後竝與江都·南漢而廢之,大臣及禮判所達,誠是矣。然因此而廢閣不行,則不幾於因噎而廢食乎?至於留守所帶軍官,一切勿許赴試,且詳考累年帳籍,只以都下人許赴,則似無如前冒濫之弊矣。上曰,廣州·水原,亦宜遣試官設科,以爲慰悅之擧,而水原觀武才,曾多濫雜之弊,至於罷榜矣。凡事惟在所掌之人着實與否,當擇送試官,嚴立事目,以防奸僞。若因水原事,以至廢閣不行,則是因噎而廢食也。講定當否之際,易致遲延,斯速稟定,可也。閔鎭厚曰,臣之所達,非謂永廢也。今雖設行於江都,廣州·水原,若一時倂行,則誠有難處之端,此一款,宜有豫爲講定之事矣。李濡曰,江華農事,比他最勝,設行試才,似無所妨,而廣州·水原則不若江華之稍稔,待年次第設行,恐合事宜矣。上曰,江華則定行今年,而廣州·水原,待年設行,可也。以上備局謄錄
刑曹判書金鎭龜所啓,掌苑署御供所用柏子,常患不足,當其垂乏之時,不得已別卜定於各邑,故外方每以急遽難備爲憫,其在事體,極涉未安。伏聞黃海道遂安邑阿達山靑巖寺近處,多有海松子,而係是空閑之地,故若干納于本邑之外,皆爲寺僧之所取用云。此地極無,移屬於本署,而非但外方傳聞難的,移屬京司之際,亦必有弊,故更加詳察,則寺僧等來言,自朝家特減其本鄕之役,而所取柏子,使之上納本署,極爲多幸云。御供所用事體甚重,今若依此收納,則其比諸臨時加定,似爲便當矣。雖以弊端爲慮,若有大段之事,則本道監司亦當知之。先以此意,問于本道,何如?右議政李濡曰,事係御供,且是空閑處,則自該署折受固宜,而近來外之民,圖避本官之役,則來訴京各司,自願入屬之弊,亦不可不慮。爲先問于本道監司後,折受,似未晩矣。上曰,問于本道監司後,處之,可也。以上戶曹謄錄
右議政李濡所啓,臣頃以春塘臺庭試試官事陳達,令政院變通,而今聞承旨之言,則別敍用人員,未及付軍職,擧皆下鄕,至於秩高之人,亦多厭避。近來人心撓撓,過科之後,輒有人言,故應爲考官者,亦不欲當之,而苟然秉心公正,則雖有意外之人言,天地神明可質,何可以此豫爲厭避乎?且其子弟,如有觀光之人,則故爲不進,其在分義,豈容如是?今此設科,蓋爲人言,與循例之科有異,在庭諸臣,孰不精白一心?仰體聖意,而考官不可不擇差。不然則其心雖至公,鑑試不明,未免有失人才之歎矣。曾見先王朝,極選考官,至於命官,亦以曾經文衡之人爲之。如故相臣李景奭,以原任大臣,每爲命官,主文之人,若或有故,則亦必以曾經文衡者主試,其愼重科事者,有如此。今大提學宋相琦,雖云上來,而科前入來,旣未可知,如徐宗泰,曾經文衡者,前日爲判尹時行公,移拜吏判之後,以辭疏中差失之故,終至撕捱,以致特遞,出在江郊,尙不入來。弘文提學金鎭圭,實錄考出事,方往江都,姜鋧,曾經提學,而未知其在家。若或臨時不進,則勿論時任與前任,文衡及提學,殆無可以主試者。當此特爲設科之日,臣子之義,何敢憚一日之役,而必欲規避乎?如此等處,自上必須嚴加處分,雷厲風飛,使綱紀粗立,可也。令政院豫爲變通,另加申飭,而若有臨時不進者,則勿論官之高下,別樣處之,宜矣。禮曹判書閔鎭厚曰,庭試試官,元無牌招之事,若或臨時不進,則改付標之際,必有日勢向晩之弊。今番則試官擬望之人,科擧前豫使待令于闕下,如有不進者,自政院啓稟變通,俾無臨時窘急之患,似好矣。李濡曰,閔鎭厚之言,是矣。今番,則使之前一日,來待于闕下,而如有不來者,則牌招,可矣。自前雖無牌招之規,事異於前,不可膠守常規,以此分付,可矣。上曰,豫爲來待闕下事,分付,可也。以上兵曹謄錄
刑曹判書金鎭龜所啓,夏間戶曹前井,隣女等多來浣濯,其洞下人,以汚穢井水,來告郞廳,循例捉來,略施笞罰以送矣。其中一女,被笞五日而死,屍親呈于本曹以爲,厥女爲洞人誣訴郞廳,被杖而死云云。係是殺獄,依法檢屍,則脛有笞痕,故以因杖致死,載於實因,而右邊後肋,亦有傷處,故竝載於屍帳矣。厥後屍親,又爲來訴曰,決笞若干度數,必無致斃之理,而當初捉入之際,以其拒逆之故,重被使令之毆打,仍爲致斃云,故推問使令,則使令箇箇發明,專歸於屍親之誣訴,更爲推問於屍親,則以洞人爲證,而洞人則屍親以茫昧,不記前後供辭,終無眞的之端。推問伊時被笞女五人,則皆以爲,此非重罪,故捉入時,終無拒逆與歐打之事云云。且屍親與干證,或曰決笞五度,或曰七度,而雖過七度,揆以事理,萬無隕斃之理。元無右肋致傷之語,而及其檢屍之後,諉以使令之歐打,歸之於洞人之傳說,而終無歸宿,有難取信,方自該曹詳覈處決,而殺獄所係旣重,適爲入侍,故敢此仰達。李濡曰,殺獄重大,而亦有不可以一槪論者。雖被重杖,亦或不死,受杖雖輕,或因破傷風而死者有之。今此致死人,以事理論之,實非必死之道,而旣非戶曹所屬,則被杖致死後,獄體甚重,不可不更加詳察處之矣。上曰,人之死生,不在於杖之多少。雖重杖而終有不死者,輕杖而或有隕斃者,而此則係是殺獄,更加詳覈處之,可也。以上兵曹謄錄
李濡所啓,以都城築役補用事,自兩局下送木布於統營,多貿鹽石,而訓局則木一疋換鹽四石,御局則木一疋換鹽三石,仍令統營調發煙軍運出,故頃因本道監司狀啓,大臣陳達,煙軍則防塞,已貿之鹽則自兩軍門取來,而臣意則不然。近來沿海之民,爲諸宮家各衙門差人之侵漁,不能支堪,故臣常以爲,若無申飭海防,必先撫恤除弊,慰悅民心,而後其他待變之具,乃可爲也。勿送差人,只令本官收稅,分送各處,則庶可除弊之意,陳達榻前,得蒙特許,聖上軫念民生之意,孰不欽仰,而今此城役,雖是不可已之擧,作事宜從便宜,無令生弊。蓋弊生則怨起,怨起則謗興,終至於敗事,故臣以此意,亦嘗陳達矣。今因兩局貿鹽,而雖云有大興築城時已行之例,其時之事,亦未必得當,則豈可因襲其謬例乎?自兩軍門,直爲發關分定,而已極未妥。統制使之曲爲奉行,又令各邑調發煙軍運出,尤爲可駭。朝廷不得聞知則已,本道監司啓聞之後,略無論責之事,謂其已貿,而仍令其軍門,取來其鹽石,則遐遠窮民,必將以爲,如此侵漁之弊,朝廷旣已聞知,亦不禁斷云,而爭相歸怨於國家,豈不大可寒心哉?兩局大將及統制使,竝從重推考,更爲査問于本道,軍門貿鹽之際,若有比布直勒買加捧之數,則雖是升斗之微,推給其本主,然後處分,可以得當,故敢達。上曰,此事旣已處分,而大臣所達如此,其在朝家處置之道,極爲明白,依爲之。金鎭龜所啓,臣方待罪平市提調,事雖細瑣,關係民怨,故敢此仰達。各廛中綿子廛,殘弊殊甚,而責應之事,極爲浩繁。頃者,貸出御營銀子五百兩,以爲存本取利之地,而若其利息,則逐年備納于本廳,故已至一千百餘兩,論以子母停息之法,則亦已過矣。頃者,惠民署,亦爲貸出御營廳銀子事,閔鎭厚,以子母外,不得加捧之意陳達,有所蕩滌矣。此亦依惠民署例,一依蕩滌,何如?上曰,依爲之。左尹金錫衍曰,惠民署有蕩滌之事,而臣待罪本廳屬耳,玆事首末,未及詳知,而及見其文書,則各人等當初所貸之銀,異於凡債。蓋爲存本取利之道,而五百兩之本,逐年備納之數,俱至千兩。旣有惠民署蕩滌之例,則一倂蕩滌,固無不可,而第渠輩,旣以自願貸去,而及其數多之後,則每每呼冤,必欲蕩滌,情狀則可惡矣。閔鎭厚曰,近來人心巧詐,當其貸去之時,則必以逐年償利爲言,而蓋以一時盡償爲悶,而爲此目前姑息之計。其習誠爲可惡,不但惠民署貢物主人,綿子廛人而已。閭閻間私債,亦多如此之弊,及其督債,則輒訴京兆,公家旣知所償之過多,則不得不許令蕩滌矣。惠民署綿子廛等下人輩,本債只是五百金,而所償皆過千金,毋論當初請對時曲折之如何,其在朝家處分,似當一體蕩滌矣。上曰,一體蕩滌,可也。左尹金錫衍曰,綿子廛市人,受銀貨,旣以子母之法蕩減,則薪鐵廛市民等,亦有上言,而所貸銀貨,已踰子母之息,亦爲一體蕩減,而旣已蕩減,則兩廛市民上言,似當,別無回啓之事矣。上曰,唯。以上御營廳謄錄
引見時,執義金相稷所啓,臣於月初,重得暑感,症情彌留,累日呻痛,而適値園陵幸行之日,不敢言病,力疾隨駕矣。還家之後,一倍添劇,委頓牀席,不能運動,日昨太廟擧動時,竟不得進參於法從之末。逋慢之罪,實所難逃,而病勢沈痼,亦未卽詣臺自劾,冞增惶縮矣。不意此際,召牌遽降,嚴畏分義,扶曳祗承,而顧臣情勢,有不可冒居於憲職者。本府方有延齡君宗親府有司堂上還收之啓。當初論啓時,捧入承旨罷職事,亦爲竝論,此乃臣父待罪政院時事也。請罷之啓,雖已停止,還收之請,迄今尙存,而連因病劇,今始自列,所失尤大,請命遞斥臣職。上曰,勿辭,退待物論。正言韓重熙所啓,昨者僚臺,以武二所出榜時等第間事,有所引嫌。臣當處置,而第其避辭中,以畢試後,經宿放榜,謂之舊無是例,事體未安,臣於是,不勝瞿然之至。臣亦以監試之任,赴於武科一所,二十六日午前,纔得畢試,而計劃之際,務欲詳審,自致遲延,日勢將昏,猶多未盡之數,故不得已經宿之後,畢加考較,始爲放榜矣。今見僚臺之避,則舊例所無,臣實犯之,而事體之未安,於此爲甚。惟當自劾之不暇,其何敢可否於其間,而晏然仍冒於職次乎?請命遞斥臣職。上曰,勿辭,退待物論。
上曰,今見奉事洪禹行等上疏,則爲其師朴世堂申辨,而思辨錄,謂無一毫非處,反以玉堂辨破之說爲非。又以朴世堂不遵時王制禮,不以爲非,至於侵斥大臣及禮判,不遺餘力,極爲可駭。原疏雖已出給,不可置之。洪禹行罷職,可也。左副承旨黃一〈夏〉所啓,縣道封章,非宰臣名官,則不敢爲之,而今者全羅監司閔鎭遠,以和順幼學柳光漢上疏,謂有應旨之言,狀聞上送,而觀其措語,則皆是已陳之芻狗,無足可觀,而有此規外上送之擧,不可無警責之道,此疏還爲下送,全羅監司閔鎭遠推考,何如?上曰,儒疏自縣道上送,今始初見,依爲之。以上春坊朝報郞廳李聖運校正。郞廳愼爾復書。
上在昌德宮。停常參·經筵。
自辰時至申時,日暈。
下直,長興府使金得汶,西生僉使李天定,馬梁僉使申應箕,淸城僉使白壽海,朔寧郡守李奎壽,丑山萬戶吳碩興,位羅萬戶池益源。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。措語竝見上齋郞乃是蔭仕中選擇之窠,則不可人人而濫授也,明矣。齊陵參奉閔鎭岳,爲人庸陋,素無名稱,不識納履之嫌。雖有呈辨之擧,人皆傳說,作一笑囮,除目之下,物情爲駭。請齊陵參奉閔鎭岳汰去。竝引嫌而退。旣停其啓,今無可嫌,不謹考檢,難免其責。請執義金相稷出仕,持平李明浚遞差。答曰,不允。汰去事及處置事,依啓。
政院啓曰,正言朴鳳齡·韓重熙,引避退待,今已經宿,而尙不處置,事甚未安,除在外外,呈告人員,竝卽牌招,以爲處置之地,何如?傳曰,允。
吏曹啓曰,臺諫有闕,政事,取稟。傳曰,明明日爲之。
院啓,請定配罪人金砯,更爲拿囚,嚴刑鞫問,依律定罪。請當該內乘,拿問定罪。新除授南海縣令金錫慶,爲人闒茸,門地卑微,初以納粟,冒通仕路,至授僉使,已極濫猥,及除本職,物情大駭,字牧之任,固不宜畀諸此類,而況其年紀,已過七十,慮其法例之有拘,敢生縮年之奸計。乃於壬午帳籍,減其十年而懸錄,自稱以未滿年限,終至於圖得守宰,臣聞而爲駭。謄見前後帳籍,則丙子·己卯式年以前,俱以甲戌書塡,至於壬午,始改以甲申,其所用意,誠極巧慘。如此之人,決不可置之衣冠之列,請南海縣令金錫慶,削去仕版。竝引嫌而退。莫重科榜,倒書第次,其在事體,勢難仍在,務欲詳審,自至經宿,以此爲嫌,殊涉太過。請正言韓重熙出仕,正言朴鳳齡遞差。答曰,不允。末端事及處置事,依啓。
兵曹口傳政事,宣傳官尹遇進。
備邊司,守禦使閔鎭厚。
京畿監司書目,水原呈,以大司憲宋相琦辭職上疏上送事。啓。答曰,省疏具悉。卿勿過辭,從速上來察職。
執義金相稷,就職。
司諫尹憲柱,牌不進,依承傳罷職。以上春坊朝報
政院啓曰,今此春塘臺應參試官望,未付軍職者,其類頗多,而科日迫頭,時無開政之事。令該曹今日內口傳付軍職,何如?傳曰,允。以上吏曹謄錄
傳曰,禁衛上番軍,初試試取事,分付矣,時無試取單子入啓之事,亦何故耶?問啓。
政院啓曰,禁衛營軍士,則八月朔內,無上番之事,九月念後,始爲點閱,故無試取軍士云矣,敢啓。傳曰,知道。
又啓曰,禁衛營上番軍士試取事,旣已命下,則試取與否,所當卽爲覆稟,而尙不啓達,致有下敎,本營之疎漏,甚矣。當該大將推考,何如?傳曰,允。以上禁營謄錄
義禁府啓曰,今此春塘臺儒生庭試時,本府都事十員,竝皆赴擧,而本府都事一員,當直都事一員,回公都事一員,靑陽門禁亂都事一員,慕華館觀武才鳥銃試取時,左右禁亂都事二員,監試一二所禁亂都事二員,當以八員分差,假都事八員,令該曹差出,何如?傳曰,允。以上禁府謄錄
上在昌德宮。停常參·經筵。
下直,載寧郡守金昌國,光陽縣監金胄甲。
李喜茂啓曰,自明日限畢試間,視事頉稟。傳曰,知道。
黃一夏啓曰,明日慕華館砲手鳥銃試取時,命官,何大臣進去乎?敢稟。傳曰,右相進去。
又啓曰,明日慕華館砲手鳥銃試取時,何承旨進去乎?傳曰,右副承旨進去。
又啓曰,守禦使敎諭書啓下後,牌招傳給,例也,而新除授守禦使閔鎭厚,明日春塘臺試射事,命下矣。閔鎭厚以敎書時未製進啓下之故,未授密符,卽爲牌招,諭書·密符,先爲傳授,仍令察任,而敎書追後啓下傳給,何如?傳曰,允。
李喜茂啓曰,右議政李濡來詣請對矣。傳曰,引見。
兵曹口傳政事,以李光佐·李觀命·李彦經·權詹·朴弼明·吳命峻·韓配夏·沈宅賢·宋正明·李大成·崔昌大·李明浚爲副司直,以朴鳳齡·趙泰億·柳泰明·洪泳·尹星駿·李晩堅·李海朝·李㙫爲副司果。
黃一夏,以兵曹言啓曰,今此春塘臺親臨庭試武科試官及慕華館命官,別試才試官,當各備三員,而文武二品以上,無故可擬之人乏少,不得已每望各二員,依近例備擬以入之意,敢啓。傳曰,知道。
又以兵曹言啓曰,本曹郞廳八員內,正郞金一鏡,以京試官,奉命在外,正郞李世最·洪重禹,以監試試官,方入試所,佐郞趙以進,以兼春秋上番入直,卽今無故見存,只有四員。明日擧動時,侍衛及文武試官,外司上直,內外禁喧,無推移之勢,苟簡莫甚。佐郞趙以進兼春秋上番之任,姑爲減下,以爲推移之地,何如?傳曰,允。
又以兵曹言啓曰,曹所屬司僕寺官員,今甲申年春夏等褒貶等第,因本寺提調有故,限內不得磨勘矣。今始追勘以入之意,敢啓。傳曰,知道。
兵曹口傳政事,以兪得一爲副司直。
吏曹口傳政事,以李頤命爲弘文提學。
李喜茂啓曰,弘文提學李頤命,旣已口傳差出矣。開場只隔一宵,卽爲牌招,此外試官,擬望中不進人員,一依定奪,亦竝卽牌招,何如?傳曰,允。
又啓曰,自前親臨庭試觀武才時,例有宗宰差出入侍之規,而近年以來,連爲頉稟,今亦依近例,不爲差出,且原任大臣,亦有入侍之時,今番則何以爲之?敢稟。答曰,依啓。原任大臣亦爲入侍。
又啓曰,弘文提學李頤命牌招不進,推考傳旨,今方捧入,而今此提學變通差出,專爲掌試,而如是違牌,事甚未安,更爲牌招,何如?傳曰,允。
傳于金致龍曰,弘文提學改差差出,意非偶然,其在分義事體,不可更爲撕捱,卽爲牌招。
掌令成碩夔啓曰,請杭子炤等兄弟放歸田里之命還收事。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。措語竝見上答曰,不允。
正言韓重熙啓曰,請定配人金砯,更爲拿問,嚴刑鞫問,依律定罪。請當該內乘,拿問定罪。措語竝見上列邑聖廟,事體至重,雖是齋中任掌士人,苟非焚香修掃,無敢啓閉出入。如或有雨漏之處移安之擧,則守令必須躬進奉審,亦不可委諸齋任,而乃者利川府使鄭載恒,只使下吏,擅入殿內,五聖神版,任自攷視,傳說藉藉,士林共憤,隣邑儒生,至於發通,欲施合郡停擧之罰云,事之可駭,莫此爲甚。請利川府使鄭載恒罷職。答曰,不允。
答判中樞府事徐文重箚曰,省箚具悉卿懇。有疾未參,庸何所傷?安心勿待罪,從容善攝。仍傳于金致龍曰,遣史官傳諭。
左議政李畬箚曰,伏以,臣蒙恩調息,已浹一旬。太醫診視,隨以珍劑珍膳,天慈曲軫,恩數殊異,非臣隕結,所能仰報,感激涕零,不知死所。臣之病情,實與一時疾痛之症不同。專由胃土受傷,根本損敗,寒熱注下之患,種種發見,往來無常,食念阻塞,中氣大虛,連服調脾之劑,少無開通之益。僵委牀褥,生意都盡,誠以積漸已久,非暫時調救,所可差愈,强起就列,實無其路。再昨賓廳日次,旣未得進詣,明日親臨試士,亦末由參班。虛帶職名,罪戾增積,伏地悚慄,萬隕是甘。且臣於前後筵中,因聖敎下詢,妄論朴世堂事,其必取僇辱,固已自料矣。伏見洪禹行等疏本,以臣謂世堂爲異端,謂三年廢上食,爲有違於朱子之訓。時王之禮,怒氣蓬勃,極口醜罵,無所不至,臣誠不勝駭然,繼之以慙恧也。是非自有公理,非可以私意蔽遮,惡言取勝,臣雖疲駑,何可逐條辨明,與輩呶呶哉?所痛恨者,人心之陷溺縱肆,無復餘地。直謂前賢,可凌壓,天鑑,可欺誣,世道之不爲長夜,幾希矣。賤臣一身之不幸,亦何足道哉?臣以萬萬無似,忝居具幄之地,不能尊朝廷淑人心,畢竟以寂寥數語,取辱至此。其所狼藉臚列,無非極人臣之罪,此實聖世之大變,淸朝之至恥。苟求其故,孰非臣罪?臣雖微疾病垂死,卽此所遭,斷無抗顔周行之理。伏惟,天日在上,臨燭靡遺,臣之負犯,果有萬一近似於禹行等之言,則宜亟正臣罪,以嚴邦典。設有不然,政府非養病之坊,駑馬無更起之力,許令釋負就閑,以全微命,亦天地父母終始生成之大造也。惟聖明諒察焉。取進止。答曰,省疏具悉卿懇。有疾未參,庸何所傷?禹行輩情態之可惡,予已洞燭,則於卿,少無可嫌,安心勿辭,竢間視事,用副至望。仍傳于金致龍曰,遣史官傳諭。
禮曹判書閔鎭厚疏曰,伏以,頃者諫官,疏論朴世堂家不設上食之事,臣看來,不勝駭愕。意以爲,世堂素不以行檢見稱,而攬取高尙之名,挾以文字之技,逐臭之徒,非一二數,若愛不知惡,學而化之。雖遭親喪,而不行饋食之節,則其爲世道之害,不但止於蘇氏之樂放誕。況民俗漸薄,喪紀壞敗,或誠有不足,或貧難爲禮者,藉爲口實,爭相慕效,乃謂位居崇品,爲世大家之人,亦且爲此云爾,則累殿下孝理之化者,尤將如何哉?臣爲是之大懼,思有以正之,而旣無辭闢之力量,又非有司之所擅。敢於前席,略陳微見,果蒙聖明,特賜採納,遂有定式嚴防之命。臣竊謂,從今以往,乖悖之行,不復行於聖世矣。卽見洪禹行等疏本,則詬辱臣身,無所不至。臣誠疲劣,不欲與之呶呶,而亦何可不一言以辨之也?自秦火以來,古禮多失其傳,故先儒之註解論辨者,充溢簡策。要其歸則必以從厚爲主,卒哭不復饋食之文,見於儀禮鄭註,朱子寒泉之事,亦有不可詳者,而朱子旣曰,今世見行之禮,不害於爲厚,而又無嫌於僭,則此爲不易之定論矣。其後諸儒之所以講論者,亦不爲不多,而蓋以朱子說爲準,則若先正臣文元公金長生,臣之外祖文正公宋浚吉,平日與人往復者,不過疑難於古今同異之際,而其行於家,則皆終三年設上食。禹行等欲引此爲世堂之證者,多見其不成說也。五禮儀者,祖宗朝所以爲法於一國者,而朝夕上食,祥而乃輟。夫三年之喪,自上達下,則此果非時王之制乎?其於士庶人之喪禮,固一從家禮,而缺相臣姜碩期之所謂今人,或廢上食者,蓋偶有所聞,泛然說出,而文元公亦隨問隨答,何可以其無深斥之語,而謂其意不以此爲非耶?大抵喪禮至重,難於省約,仍古人之所已行,苟非大害於義理,則雖如被髮之本於蠻俗者,朱子猶且載之家禮,而不之廢焉。況此上食之節,實是人子事死如生之至情,而旣有朱子定論,我國家禮亦如之,則稱以好古,必欲不行者,抑獨何心哉?其亦不仁之甚矣。禹行等,以童孺之見,阿其所好,自甘同歸於敗禮亂俗之罪,誠可哀而不足怒也。至於宿有嫌怨云者,尤未滿一哂也。臣本懦弱,每以世人之恩讐分明,心常慨然。今旣以其子昔年之事,追報宿嫌於其父哉?此則實非一毫萌於心者,而設令臣與世堂,眞有積怨,事係禮律,深懷世道之憂,則何敢顧私嫌,而不爲之自當乎?因此而請罪世堂,猶不可避,況其初非請罪者乎?然毋論其言之是非,臣職掌邦禮,妄欲稍正頹俗,使民歸厚,而反被無限醜詆,羞辱朝廷,莫此爲甚,更何顔面,仍據職次?伏願聖明,卽命罷斥臣職名,以存國體,以快人心焉。臣於構疏將上之際,伏聞有守禦新命,臣驚駴隕越,求死不得。噫,此際三軍司命,專管保障重地,臣之庸下輕淺,何嘗彷彿於是任,而廟堂謬擧而注擬,聖上循例而點下。臣身之顚沛,國事之僨敗,都不顧恤焉,臣不敢知此,何擧措也?方今昇平旣久,軍務弛廢,疇咨訏謨,未嘗不惓惓於城池之間,而乃以迂疏一書生,使當一面之寄,此眞所謂不可聞於隣國者也。召牌之下,不得不趨詣於闕門之外,而反復思惟,終難冒當。懇乞天地父母,俯察危悃,收回新命,俾之重兵事而安微分,千萬幸甚。答曰,省疏具悉卿懇。已諭於大臣箚批矣。安心勿辭,從速行公。
答吏曹判書李頤命疏曰,省疏具悉。卿其勿辭,安心行公。以上燼餘謄書
傳曰,初三日庭試畢射後,當始柳葉箭,禁衛大將·訓鍊大將·御營大將·守禦使·摠戎使,先爲入射,至於騎芻,則訓鍊大將·摠戎使,亦爲先射事,分付。以上禁營謄錄
上在昌德宮。停常參·經筵。
李晩成啓曰,小臣慕華館鳥銃試才進去,下直。傳曰,知道。
黃一夏進曰,宰樞執鼓之意,敢啓。上曰,知道。又啓曰,武臣擧子入射之際,例着紗帽團領,而遐方殘弊之類,多有不得着者。曾在庚申,亦許以笠天翼常着之服入射矣。今亦依此分付,何如?上曰,依爲之。
金宇杭啓曰,今日爲政事,命下,而判書·參判,竝試官受點,新恩政事兼行之意,敢啓。上曰,知道。
試官三十人肅拜就位。
兵曹判書趙泰采啓曰,西北別付料,本是十窠,而頃者尹世紀陳達,分作二十窠矣。曾在庚申缺十科試取,故今亦此例修正單子以入,而係是遐方之人,其在缺之道,竝爲入射,未爲不可,何以爲之?敢稟。上曰,使之竝爲入射。
上以承傳色,傳于黃一夏曰,侍衛諸臣皆坐。
又以承傳色,傳于黃一夏曰,柳葉箭,使之預爲尺量,待明卽爲試取事,分付。
黃一夏啓曰,柳葉箭尺量之意,敢啓。上曰,知道。
黃一夏啓曰,軍器寺官員伏地云,問啓,何如?上曰,依爲之。一夏曰,問于軍器寺官員,則以爲,柳葉箭已盡尺量,而曾前規例尺量之索,宣傳官特納試所,故伏地云矣。上曰,尺量索兩端封紙,兵房承旨,例爲着押矣。
命官申琓,弘文提學李頤命,招對讀官洪泳·趙泰億,書各題,盛函以進。上點下之,乃漢周勃,謝褒以安劉必勃,表也。
黃一夏啓曰,柳葉箭試射時,貫則五鼓,邊則三鼓,隨其所中,而執鼓者前例如此矣。今亦依此爲之之意,敢達。上曰,知道。
又啓曰,試所執鼓之意,敢啓。上曰,知道。又啓曰,擧子呼名之意,敢啓。上曰,知道。
上以承傳色,傳于黃一夏曰,唱名之聲,甚爲低微,中與不中間,大聲唱呼之意,分付于呼名官。
趙泰采曰,呼名官坐地稍遠,聲不上聞,使之移坐近地,何如?上曰,依爲之。
黃一夏啓曰,改受點試官李潚肅拜之意,敢啓。上曰,知道。又啓曰,武試官李潚肅拜之際,誤爲曲拜,事甚未安,推考,何如?上曰,依爲之。又啓曰,入門官伏地云,問啓,何如?上曰,依爲之。又啓曰,問啓事,命下矣。問之,則以爲,入射擧子,今方當次,而入格擧子出去之際,誤爲相觸,所帶弓矢,盡爲摧折,不得入射,故伏地云。姑爲換次入射,何如?上曰,依爲之。
辰時,上入御幕次,以承傳色,傳于黃一夏曰,除初試畢射後,內官入射,內官畢射後,宗班當以帿箭入射,以此分付。
黃一夏啓曰,擧子,伏地者甚多云,問啓,何如?上曰,依爲之。
黃一夏啓曰,擧子又有伏地者云,問啓,何如?上曰,依爲之。又啓曰,問之則或稱以父冤未雪,或稱以山訟冤屈云,此則極爲猥濫矣。使之退去,而此後如此之類,自下使之直爲退去,何如?上曰,依爲之。
閔鎭厚曰,今見平安道留營將文報,則南道京試官李天果,猝然得病,死於甑山試所。監試雖或出榜,東堂日字不遠,速令差出其代,催促發送,似可矣。上曰,口傳差出,催督發送,可也。李喜茂曰,監試如未出榜而死,則參試官,似不得主試。使新差京試官,速往出榜,未爲不可矣。閔鎭厚曰,試券已捧之後,使在外人出榜,誠有乖於嚴科場之意。如未出榜,則使參試官出榜,則未知其不可也。上曰,所達誠是,使參試官出榜,可也。
黃一夏曰,五軍門大將試取事,命下,而武擧子未盡試取,出榜後使之入射,何如?上曰,依爲之。
黃一夏曰,考見前例,則大將試取時,入射次第,或以營次,或以加資,今番則何以爲之?敢稟。上曰,以營次入射,可也。
黃一夏曰,大將試取時,以其五軍門之故,對耦不齊,西貫則當以三人爲耦矣。上曰,依爲之。
吏曹口傳政事,以金萬胄爲平安南道京試官。
金宇杭曰,先呈旣入,以收券次,出去之意,敢啓。上曰,知道。
黃一夏曰,別軍職金潤纘柳葉箭二中,而不書別軍職三字於矢上矣。似是違格,而旣書姓名,何以爲之?敢稟。上曰,姓名旣書,則載給,可也。
巳時,上入幕次。趙泰采,以承傳色啓曰,禁衛營哨官慶之星,入於東貫革,而誤射西貫革邊一中,勿施,何如?傳曰,依爲之。金致龍,以承傳色啓曰,臺諫今方啓辭捧入次出去之意,敢啓。上曰,御座後,榻前啓辭,可也。
御座後,黃翼再出去,招入臺官。掌令成碩夔啓曰,請還收炤兄弟放歸田里之命,亟命絶島定配。上曰,勿煩。又啓曰,請還收禁衛所屬所安島宮家折受之命。上曰,勿煩。又啓曰,請自今以後,內間所需凡物,必先分付喉司,奉旨擧行事,定式施行。措語竝見上上曰,勿煩。
正言韓重熙啓曰,請定配人金砯更爲拿問,嚴刑鞫問,依律定罪。請當該內乘,拿問定罪。請利川府使鄭載恒罷職。上曰,姑先推考,觀其緘辭而處之。措語竝見上
缺大駕還宮後,政院·玉堂問安。答曰,知道。藥房問安。答曰,知道。以上燼餘謄書
吏批啓曰,判書出榜之後,以身病出去,參議在外,小臣獨政未安,何以爲之?敢稟。傳曰,仍爲之。
吏批,以趙正紳爲杆城郡守。
有政。吏批,以閔鎭厚爲內醫提調,洪泳爲文學,李墪爲兵曹參判,李禎翊爲正言,李晩堅爲副校理,兪彦明爲持平,兼掌令二,李裕民·李楨,持平單朴乃貞,兼監察單金萬胄,典籍單韓世弼,軍器主簿單金振聲,洪重夏爲司諫。吏曹政軸
上在昌德宮。停常參·經筵。
辰時,日暈。夜二更,電光。五更,流星出北星上,入艮方天際,狀如鉢,尾長五六尺許,色白,光照地。
李喜茂啓曰,明日常參·經筵,取稟。傳曰,停。
又以禮曹言啓曰,今九月二十九日,中宮殿誕日陳賀時,王世子致問陳賀等事,依例磨鍊擧行乎?敢稟。傳曰,依爲之。
又以工曹言啓曰,監試初試二所應辦官司䆃寺僉正趙正紳外任遷轉代,以本寺主簿李彦緯,原單子中改付標以入之意,敢啓。傳曰,知道。
金宇杭,以吏曹言啓曰,新除授春川府使任弘望戶奴呈狀內,守令限年之法,誠非偶然,爲守令者,據法呈狀,則其在法官之道,不可一向退却,而奴矣上典,又得類中之症,雖欲忘廉冒年,强起作行,亦不可得云。春川,近爲弊邑,莫可收拾,因其邑民呈狀,備局覆啓,以勿論文武爵秩高下,各別擇差事定奪之故,不論其年限及爵秩,備擬以入,至於受點,當初擇差,意有所在,而任弘望,旣以年限,據法呈狀,兼陳病勢之難强,累度論題,終始撕捱,如是之際,官事久曠,委屬可慮。春川府使任弘望,今姑罷黜,何如?傳曰,允。
又以吏曹言啓曰,新除授連山縣監申潚呈狀內,昨於路上,猝遇大臣之行,未及回避,終至犯馬,揆以法例,不可晏然赴任云。大臣犯馬,在法當罷,事體所關,不可仍令赴任,連山縣監申潚罷黜,何如?傳曰,允。
黃一夏,以兵曹言啓曰,訓鍊都監軍官沈之海,邊將除授事捧承傳,而被謫蒙放,方在奪告身中,不得循例擧行之意,敢啓。傳曰,敍用。以上燼餘謄書
傳曰,今日畢射後,卽爲開政事,分付。
江原監司書目,楊口縣監黃夏英,以其母病累度呈狀,還任無期,有難一切强迫,亦難一向等待,不得已罷黜事。
監試一所,出榜詣闕。
春塘臺試才罷後,大殿,藥房·政院·玉堂問安。答曰,知道。
掌令成碩夔啓曰,請還收炤兄弟放歸田里之命,亟命絶島定配。上曰,勿煩。又所啓,請還收禁衛營所屬所安島宮家折受之命。上曰,勿煩。又所啓,請自今以後,內間所需凡物,必先分付喉司,奉旨擧行事,定式施行。措語竝見上上曰,勿煩。又所啓,新除授持平兪彦明,時在忠淸道保寧地,請斯速乘馹上來事,下諭。上曰,依啓。正言韓重熙啓曰,請定配人金砯,更爲拿囚,嚴刑鞫問,依律定罪。上曰,勿煩。又所啓,請當該內乘,拿問定罪。以上措語竝見上上曰,勿煩。又所啓,昨於利川府使鄭載恒罷職之啓,以姑先推考爲敎。夫載恒使其下吏,擅入聖廟,列位神版,啓視謄書之狀,旣已昭著,衆口一辭,至發於驪儒之通文。本官之辭狀,則更無可問之事矣。今於推緘之中,設有文過自明之說,亦何足取信乎?事關聖廟,終不可置之。請利川府使鄭載恒罷職。上曰,勿煩。以上春坊朝報
有政。
吏批啓曰,判書病不來,參議在外,小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而擬望之人乏少,相避竝擬,何如?傳曰,允。
以沈仲良爲春川府使,趙以初爲楊口縣監,韓泰相爲連山縣監,金晉重爲銀溪察訪。
入侍時,兵曹判書趙泰采所啓,希載冊子中,本道及陸地閫帥·守令問遺者,分輕重調用事,命下,而臣取見其冊子,則冊樣不過數寸許,所記字形,多不成樣。柳星樞之樞字,書以就字,元徽之徽字,只書重人邊,而亦書所遺物件,其中趙相周所送正木,而前後濟牧及兩縣守宰,率多刊錄,亦不知其意之所在也。或以前日將卒之間,或以其方官有所問遺,此時元非深罪之事,而以此廢棄,亦以累年。今又因臺臣之疏,諸軍門皆許遞將官,而更不擧論,似非朝家滌瑕蕩垢之意。島中陸地,雖有遠近之別,若其問遺,則一也,以此分輕重,未知其可。臣意,則秩高之人,或差送以營將·僉使,其餘亦以此降差,漸次調用,而使人或知朝家用罰之意,則似爲便當。卽今軍門中軍·千摠之類,亦甚苟簡,故敢此仰達。詢問大臣而處之,何如?上曰,何如?平川君申琓曰,臣忝鞫坐之故,見其冊子,左相其時爲判義禁,臣以爲,此是罪人之私置簿,朝家元無文書搜探之命,不可取見。且其所錄,雜亂不足取信云,而以參鞫臺諫傳看之故,終至於論啓矣。因此累年廢錮,已足懲罪,何可以此終身廢錮,而今若貶降除職,而復吝調用,則層節太多,朝家之事,豈可如是苟且乎?上曰,旣已削版,則罰已行矣,貶降除職,未知可也。泰采曰,今若更無處分,而遽除以曾前所經之職,則非但外議尙峻,渠輩亦自不安,猝難行公。臣之所達,非欲更爲用罰,槪出於收用之計,而聖敎如此,當以此意,出於擧條,以爲調用之地矣。右承旨李喜茂曰,調用事,命下矣。文武一體,以此意分付兩銓,何如?上曰,依爲之。以上吏曹謄錄
上曰,北道按覈御史狀啓之意,何如?右議政李濡曰,臣未詳其狀啓辭意,而當初按覈御史差送之命,蓋因李振海元情,極其稱冤,故自上欲知實狀,而有此敎也,非有疑於監司而然也。第爲監司者,惶恐不安,則勢所固然,而一道之事,所當專委於監司,則以朝家大體言之,別爲行査,亦未知其何如也。監司未及得聞朝令之前,旣以行査之由,竝及於辭疏中,而自上批旨,仍令上送其査案,則御史之啓稟,不敢直爲擧行,亦其勢然也。臣意,則李振海元情內,穀物之數,亦不無差違之處云,而監司査案上來之後,禁府更加詳細憑覈,則其有虛實,亦豈無可辨之端乎?依聖批,使監司,仍爲上送査案,御史按覈一款,則不必疊行,似爲得宜矣。上曰,當初發遣御史,使之按覈者,非致疑監司,蓋慮監司爲嫌而然也。今則監司旣已行査云,取來其已査文案,而按覈御史,則勿爲更査,可也。以上禁府謄錄
兵批,以金鼎鳴爲礪山營將,李鳳徵爲南原營將,張世益爲加德僉使,李奎成爲內禁將,兪正基爲司禦,金萬增爲五衛將。
吏批,以李觀命爲校理,李㙫爲修撰,尹世紀爲漢城判尹,金萬相爲南海縣令,申處華爲司䆃僉正,柳成運爲奉常正,金晉來爲校書博士,承文正字單申。吏曹政軸
上在昌德宮。停常參·經筵。
下直,高陽郡守趙泰果。
大殿,政院·玉堂問安。答曰,知道。中宮殿·世子宮·嬪宮,藥房問安。答曰,知道。
藥房啓曰,秋後日氣猶熱,伏未審夜來,聖候,若何?連日臨御帳殿,入夜還宮,勞動之餘,不瑕有傷損之患乎?臣等無任區區憂慮之至,敢來問安。答曰,知道。無事矣。
掌令成碩夔啓曰,持平兪彦明除授之後,該吏以下去保寧地來告,故臣以兪彦明,時在保寧地,下諭之意陳啓矣。今聞彦明在於沔川地云。莫重啓達之事,泛聽該吏之言,率爾陳啓,不察之失著矣,何敢晏然臺席乎?請命遞斥臣職。答曰,勿辭,退待物論。
修撰南就明上疏。大槪,臣於春塘臺陪從之後,猝得關格之症,僵臥直廬,病情轉劇,今朝起居之班,亦不得自力進參,以益其罪戾。伏乞聖慈,俯賜憐察,亟許鐫遞,以便調治,仍治臣罪,以肅朝綱事。入啓。答曰,省疏具悉。爾其勿辭,調理察職。
右副承旨李晩成初度呈辭。入啓。給由。
慶尙監司書目,辭職上疏上送事。啓。答曰,省疏具悉。卿其勿辭,調理察職。
副修撰李㙫牌招肅拜。以上春坊朝報
上在昌德宮。停常參·經筵。
自卯時至未時,日暈。
下直,通津府使李弘肇,鎭川縣監金宗衍,祥原郡守柳重茂。
假注書黃翼再病,代以金雲澤爲假注書。
右副承旨李晩成再度呈辭。入啓。加給由。
大司憲宋相琦辭職上疏。入啓。答曰,省疏具悉。卿勿固讓,安意察職。
修撰李㙫上疏。大槪,病難供職,乞蒙恩遞,附陳所懷,冀賜察納事。入啓。
右承旨李喜茂上疏。大槪,賤疾猝劇,無望供職,乞蒙恩遞,以延殘喘事。入啓。以上春坊朝報
上在昌德宮。停常參·經筵。
政院啓曰,掌令成碩夔引避退待,已過二日,尙未處置,事甚未安。憲府之官,除未肅拜·在外外,呈告人員,卽爲牌招,使之處置,何如?傳曰,允。
答副修撰李㙫疏曰,省疏具悉。銓曹之取舍,一循公議,則敢言擯棄之說,已未可曉。淸汰之請,亦涉太過,主文之臣,不卽前進,非出於避事也。他餘事,令該曹稟處,爾其勿辭察職。
答右承旨李喜茂疏曰,省疏具悉。爾其勿辭,調理察職。
右副承旨李晩成三度呈辭。以國忌齋戒,留政院。
府啓,引嫌而退。邑名差誤,元非大段,不可以此,輕遞言官。請掌令成碩夔出仕。答曰,依啓。
掌令成碩夔,就職。
左議政李畬箚子。大槪,冒申危懇,乞蒙鐫免事。入啓。答曰,省箚具悉卿懇。所患彌留,慮念曷已?至於禹行輩悖理之說,誠不足掛齒。須體至意,安心勿辭,益加善攝。仍傳曰,遣史官傳諭。
傳曰,頃日引見時,前右議政金構處,遣御醫看病,連日書啓之意,下敎矣。一番書啓之後,更無書啓,未詳下敎本意而然耶?問之,更遣御醫看病,連日書啓。以上春坊朝報
上在昌德宮。停常參·經筵。
護軍李碩根,忠淸兵使遞來。
政院啓曰,來十一日輪對日次,取稟。傳曰,爲之。
假注書申病,代以沈壽賢爲假注書。
禁府,宋墁拿囚。啓。以上春坊朝報
備邊司啓曰,因咸鏡監司鄭澔狀啓,戶曹覆啓,以咸鏡南道災傷覆審事,有北評事令該曹催促發送之命矣。今聞評事李肇母病方重,勢難及期下送云。踏驗時評事有故,則別遣敬差官,旣有前例,今亦當依此變通,而京試官李廷濟,方在其道,若於東堂畢試後,仍以敬差官踏驗,則事勢似爲便當。以此該曹該道及京試官處,分付,何如?答曰,知道。以上備局謄錄
上在昌德宮。停常參·經筵。
初昏,流星出天中淡雲間,入南方天際,狀如拳,尾長四五尺許,色白。
司饔奉事李志尹,白土掘取事,晉州等地,禮曹參議韓聖佑,咸鏡道各陵奉審事,典牲奉事許源,柴場監刈事,楊州地,待敎李縡,實錄曝曬事,奉化地,出去。
下直,全羅監司徐文裕。
右副承旨李晩成三度呈辭。入啓。遞差。
大司憲宋相琦上疏。大槪,所叨誤恩,終無承當之望,且於儒臣之疏,尤不敢一刻晏然。冒陳危懇,乞命削臣職秩,勘臣罪犯,以嚴邦憲,以謝公議事。入啓。答曰,省疏具悉。儒臣疏語,不必深嫌,卿其勿辭,從速察職。
傳曰,全羅監司徐文裕,留待引見。
傳曰,明日晝講爲之。
忠淸監司書目,報恩縣監辛受和今月初四日,母在喪事。
成均館官員,以同知館事意啓曰,今九月初九日,儒生課試,當爲設行,而大提學宋相琦,時未肅拜,大司成趙泰耉,方在呈告中,不得爲之,今月內無故日退行之意,敢啓。傳曰,知道。
今日全羅監司徐文裕留待引見時,宗廟提調兪得一牌招,使之奉審事,榻前下敎。全州判官李坦,數日內催促發送事,榻前定奪。
吏曹啓曰,承旨有闕,政事,取稟。傳曰,明日爲之。
司直兪得一牌不進。
政院啓曰,宗廟提調兪得一牌不進,推考傳旨,今方捧入,而奉審旣已過時,聖敎又且嚴切,固當趁卽擧行,而只因情勢之不安,如是撕捱,殊未妥當,更爲牌招,使之速爲擧行,何如?傳曰,允。
江原監司書目,杆城郡守宋光涑,以春塘臺觀光事,受由上京,中路身死。卽今秋節向晩,田政最急,本邑官事民事,委屬可慮,其代,令該曹急速差出,催促下送事。以上春坊朝報
上在昌德宮。停常參·經筵。
下直,開城經歷李正臣,肅川府使具鳳昌,麟蹄縣監金盛大,井邑縣監任敾,扶餘縣監朴弼震,古群山僉使崔斗明,慶尙右兵虞侯鄭揀,慶基殿參奉崔雲翼,平南萬戶朴性儉,吾乙足萬戶金虎瑞。
假注書尹植病,代以李眞儉爲假注書,沈壽賢病,代以金東弼爲假注書。
政院啓曰,今日賓廳日次,兩司當爲入侍,而時無行公之員,除在外外,呈告·未肅拜人員,竝卽牌招,使之推移入侍,何如?傳曰,允。又啓曰,吏曹郞廳來言,今日爲政事,命下,而判書李頤命,參判黃欽,俱以病不來,參議朴權在外,不得開政云。判書李頤命,參判黃欽,竝卽牌招,使之開政,何如?傳曰,允。
傳曰,今日引見相値,晝講停。
大司憲宋相琦牌不進。
傳曰,大臣·備局堂上引見。
謝恩,正言李禎翊,
吏曹判書李頤命,參判黃欽牌不進。
吏曹判書李頤命上疏。大槪,情迹危蹙,不敢仍冒重任,而儒臣之言,又極嚴截,乞蒙譴罷,仍治臣銓注不公之罪事。入啓。
政院啓曰,吏曹判書李頤命,參判黃欽牌不進,推考傳旨,今方捧入,而開政命下之後,尙未擧行,事甚未安。參判黃欽更爲牌招,判書李頤命辭疏,今方入啓待下批,亦爲牌招,使之開政,何如?傳曰,允。
今日引見時,知義禁閔鎭厚改差事,榻前下敎。判尹尹世紀牌招察任事,榻前定奪。北評事李肇改差事,榻前下敎。
持平李相周啓曰,臣猥以無似,累忝言地,絲毫無補,罪戾徒積,加以近來宿疾沈綿之外,且有足病,不得運步。尋單請急,實出於萬不獲已,而喉司不諒,一向退却,狼狽悶蹙,實欲逃遁而不可得也。第臣素知違牌之有所不敢,半生半死,乍進乍退,其迹或似飾讓,或似貪榮,自愧多恧,人謂斯何?敢將短疏,略陳病狀,目擊時事,有所慨惋於中者,附陳所懷,冀蒙採納,而顧臣性本疏迂,不善交遊,朝紳之間,尠有識面,人物戕否,安敢雌黃,而臣曾忝湖幕,久留全府,至於韓永徽事,果有耳剽者矣。貪汚不法之事,一境傳說,有口皆言,流播都下,莫不唾鄙,而本道行査,竟歸白脫,査事無實,類多如此,臣以前所聞者,略及疏末矣。徐又思之,且聞外言,則永徽事,初發於趙泰億之手,而泰億伊日,竝論臣兄前府使臣相殷事。臣兄曾以道臣及御史褒啓,累蒙恩典,而被誣於人,豈非羞恥事也?臣於病伏中,不覺其有嫌礙之端,乃以泰億所論之永徽,又爲論列,有若撤拾泰億之餘論者然,臣於此,不勝瞿然之至也。臣疏到院之後,字劃有誤書處,卽爲出送,而還爲改寫入呈,日勢已暮之故,未及上徹,仍置臺廳,而翌日還爲持去矣。今聞物議,以臣疏旣呈還推,大加非斥,而其中激論,則又以臣謂畏縮而中止,臣雖疲劣,寧忍爲此態也?然而臣之所失,由前言之,則旣有昏謬之差,由後言之,則又有顚倒之誚。以此以彼,其不可冒據於臺端也,決矣。請命遞斥臣職。答曰,勿辭,退待物論。
答吏曹判書李頤命疏曰,省疏具悉卿懇。卿之文學,允合此任,儒臣疏語,不須深嫌,卿其勿辭,安心行公。
謝恩,判尹尹世紀。
吏曹參判黃欽再招不進後上疏。大槪,臣於儒臣之疏,理難仍據於職次。縮伏累日,供俟繼發之論,而適以開政,召牌荐降,分義雖嚴,公議可畏,情勢窮蹙,一日之內,再違嚴召,臣罪至此,萬殞難贖。伏乞聖明,先將臣職,亟賜鐫罷,以謝人言,仍治臣違慢之罪,以嚴邦憲事。入啓。
吏曹判書李頤命再招不進。
司諫洪重夏牌不進,依承傳罷職。
答吏曹參判黃欽疏曰,省疏具悉。已諭於首席疏批矣。卿其勿辭,從速察職。
政院啓曰,吏曹判書李頤命,參判黃欽再招不進,推考傳旨,今方捧入,而開政命下之後,尙未擧行,事甚未安。當爲更招,而日勢已暮,一日三招,亦傷事體,何以爲之?敢稟。傳曰,明日開政。
引見時,執義金相稷所啓,請還收炤兄弟放歸田里之命,亟命絶島定配。上曰,勿煩。又所啓,請還收禁衛營所屬所安島宮家折受之命。上曰,勿煩。又所啓,請自今以後,內間所需凡物,必先分付喉司,奉旨擧行事,定式施行。上曰,勿煩。措語竝見上獻納趙道彬所啓,請定配人金砯,更爲拿囚,嚴刑鞫問,依律定罪。上曰,勿煩。又所啓,請當該內乘,拿問定罪。上曰,勿煩。措語見上前啓,利川府使鄭載恒罷職事,停啓。
引見時,禮曹判書閔鎭厚所啓,平安道京試官李天果,意外身死。自前奉命身死之人,例有自朝家顧恤之典矣。若命沿路護送,則似好,故惶恐敢達。上曰,依爲之。
引見時,右議政李濡所啓,今年農事,三南之初頭旱災,比他道最甚,而中間頗有登稔之望矣。近來成熟,甚不實,年分事目頒布之後,三南監司狀聞續至,請得分數災,而分數災,例多虛實相蒙之弊,故朝家不曾輕許,小臣之意,本亦如此矣。第旣聞農形與初稍變,將有所仰稟,此則忠淸監司李濟狀啓,道內霜降太早,晩移秧處,不能成實者多,若不許給分災,則民將缺望。且如此之時,必給分災者,乃祖宗朝遇災恤民之至意云云。慶尙監司金演,全羅監司閔鎭遠,亦皆以請給分災事狀啓,下該曹已爲覆啓防塞云。大抵三南,最爲失稔,而其中得失相參,或有偏酷處,或有稍稔處。苟能詳細區別,俾不混雜,則絶長補短,實結似不至大縮,而許給分災之後,則冒濫之端,誠有所難防矣。然而道臣目見而陳請,儒臣亦有疏論,前頭以此爲言者,必將相續,畢竟不得已而許之,則反歸於奸吏之囊橐,而實惠果不及也。毋寧趁此時,亟降處分。蓋當此踏驗之時,不卽許給分災,則守令亦必以當入於分災者,加報全災,以爲慰悅民情之計。如此則適足爲守令私惠,而怨歸於朝家,顧安有不許分災之效哉?且終始堅持,不許分災則已,末稍不得不許之,則踏驗已過,文書已勘,不過以已報之實結,隨意除出,謂之分災,而追報於上司,或歸於不緊之需用,小民則不知也。虛實相蒙之弊,此最爲甚。或云分災,則終不可許,而量減賦役,則庶可爲實惠,此亦有不然者。旣不得分災,則加報全災之數,以爲推移添給之計,而朝家又就其實結應納之稅而量減,則是乃減其不當減,而徒使多田土富實之民,偏蒙其利也。臣淺慮,則特爲許給分災,毋使民情缺望。年分事目頒布之後,有此破格特施之惠。守令若不盡心擧行,則隨其現發,比常律加等論罪,監司·敬差官,亦爲另加審察,無負朝令之意,各別申明知委,似當矣。上曰,分數災不早許給,難爲實惠矣。昨於全羅監司徐文裕引見時,亦及此意,而災實分等,必須極其精詳,區別其之次·尤甚後,可無虛實相蒙之弊,而頃見閔鎭遠狀啓,則去二十七八日大風驟雨,一道同然云。雨有一犁一鋤之異,而許多州縣之被災,豈盡同然乎?監司只憑守令之文報,啓聞之事,矇矓如此,其於災實分等之事,亦可推知矣。右議政李濡曰,災實區別,本來最難,今年被災處,則有慘酷者,稍實處,則亦有如常年者。就其尤甚處分給災,方可無虛實相蒙之弊,此實係於監司詳察檢飭之如何。閔鎭遠盡心職事,必不偏聽守令之言,而狀聞措語,則果欠詳盡,故上敎如是矣。分災一款,則當於三南尤甚邑,趁早許給,俾無後時之患矣。上曰,三南尤甚被災邑,一體許給分災,可也。禮曹判書閔鎭厚曰,分數亦當有參酌分付之事矣。右議政李濡曰,曾前凶歲,或許八九分災,或給七分災,今年三南,許給八九分災,似當矣。上曰,依爲之。右議政李濡曰,李㙫之疏,亦請分災,而旣已定奪,故不爲回啓之意,敢達。上曰,唯。以上春坊朝報
右議政李濡所啓,今觀全羅監司閔鎭遠狀啓,則蛟龍山城修築物力,旣已措備,而役軍爲難,今年陸操,使之停止,且以犒饋之資,移爲役糧,本鎭所屬及隣邑僧軍調發赴役,似合事宜云。軍兵點閱,雖曰重大,其在陰雨之備,修築山城,比之於一時坐作進退之節,尤爲緊急,似當依狀啓許施矣。上曰,依爲之。禮曹判書閔鎭厚所啓,今因大臣奏達之事,臣亦有所欲陳者矣。北路絶遠,本無懋遷之路。每値凶荒,輒以嶺南·嶺東之穀移轉,以此兩道,亦未免受害,誠可悶慮。昨年船運之穀,嶺南欲爲還推,此則決難許施,聖敎至當,而若令北路,沒數捧置,明春只以本道元會穀,分給還上。所謂移轉之穀,切勿給糶,幸而連歲免凶,則或三年式五年式,稟于朝廷而改色,不幸而又値荒歉,則以其穀,作爲賑資而勿復移轉於他道,實爲得宜,以此定式,嚴加分付,何如?李濡曰,北道移粟最難,故嶺南之寧海等處,嶺東之通川等處,及北路之沿邊各邑,別爲設倉儲穀,如楊津·貢津倉之規,以備凶歲推移救急之資,湖南之康津·海南等處,爲濟州而亦爲儲穀之意,臣嘗陳達矣。今宜依此行之,而若如還上例,則必有未準捧之弊,限三年改色,而當其改色之年,以本色新捧之還穀,換置後出給,則事甚便好矣。閔鎭厚曰,雖不得別備他穀,只留近年移轉之穀,亦好矣。李濡曰,北路穀物最多,一邑還上元數中,除出萬石,別爲儲置,則似有裕矣。上曰,所達似好,依此分付,可也。又所啓,江原道監賑御史孟萬澤書啓,已自備局覆啓,而其中一款,卽各邑有同經亂,諸色軍兵及束伍物故者,逃亡老除者,待明年代定,而推奴徵債,亦爲停止事也。推奴徵債,旣因本道狀啓而防塞,故不爲擧論,軍兵事則移送兵曹矣。今聞,此等事,必自廟堂分付云,故問議于大臣,則以爲,束伍闕額,不可不隨卽塡充,且與良役有間,搜得似不甚難,此則沒數代定,其餘諸色軍兵,則依書啓施行,宜當云。嶺西八邑諸色軍兵逃亡老除者之代,待明年充定之意,分付,何如?上曰,依爲之。李濡所啓,洪原按覈事,頃年下問,而臣久在江外,未詳前後曲折,所對之言,未免失宜,不勝惶恐。蓋李振海原情中,語多侵逼監司,則監司嫌難自査,故朝家之別遣按覈御史者,此也,非出於不信監司而然也。監司亦無引此不安之端,而臣初不知振海侵逼監司一款,只以外面事體論之矣。今雖仍爲査啓,必不敢奉行,而徒有稽滯之慮,宜卽更爲處分,故敢達。禮曹判書閔鎭厚曰,李廷濟狀啓,下於禁府,而判義禁洪受瀗,病不能回啓,以致朝家先有處分矣。監司初不知李振海元情中,有侵逼之語,而定査官行査,及見振海原情,而具由陳疏,則批旨諭以仍卽修啓,聖上處分,固爲恰當矣。但前日所査,今雖修啓,振海原情中措語,必多見漏而未査者。其勢不得不更令畢査,而監司又爲嫌不肯當,則按覈御史上來之後,更令何人査之乎?今若以本道所査者,移付按覈御史,而仍令竝査,振海原情中可査之端,一一啓聞,則似或便順。擧措雖顚倒,而此外無他道理,且監司因此至停北巡,公務之曠廢,尤爲可慮,急速變通,何如?上曰,京試官未回還之前,卽爲分付,可也。李濡曰,廷濟罷試所後,亦當以敬差官留在矣。上曰,按覈而兼看災傷,無他妨礙之端否?閔鎭厚曰,北路踏驗,異於他道,似不至大段浩繁。雖行査之後,巡審災傷,亦不晩矣。上曰,斯速査啓事,分付,可也。又所啓,城役曾以姑停矣。尙未得更爲定奪,而今聞水口門近處,有頹落處,兵曹方爲募軍,始役修築云。自兵曹所修者,例多苟充,旋卽頹落,徒費物力。臣意,則旣有當初分排之軍門,以其所浮之石,爲先改築兵曹始役之處,則必能堅固。雖是數十步之間,人之見之者,亦可以知其完好,而庶有因此漸成之望矣。閔鎭厚曰,臣之區區淺見,竊恐大臣之言,或未得當也。如以修築都城,爲不可,則初不擧役爲宜。旣已擧役,則旣不可動於浮議而中輟,今夏停役,非以修築,爲失計。只以旱災太甚,而太廟祭文中,亦及此事,仍爲興役,事體未安故耳。今及秋成,自當更擧,何可只築傷毁之處耶?聞御營廳,爲輸石,備置車牛,其數甚多,虛費喂養之資,頃於謁陵時,自上亦必俯燭路邊伐石之事矣。今若盡棄前功,豈不可惜之甚乎?年事未登,物力難繼,則先以所伐之石,略爲修築,亦未爲不可。雖數尺之少,必不無其益,速令擧役,斷不可已矣。李濡曰,鎭厚不知臣本意,而有此言也。城役臣非動於浮議,而固欲停輟也。未及更爲稟定,間適有此兵曹修築之役,使軍門以其所浮之石,爲先改築,以試其功者,實出於因此漸成之計也。正與鎭厚所謂雖尺寸之小,不無所益者,同一意也。若於前頭擧役,則今此兵曹所築,勢將還爲毁去,誠不如不爲,而莫重都城頹落處,不卽改築,殊涉虛疎,故欲令軍門先築者,此也。閔鎭厚曰,臣亦非以大臣,動於浮議,仍欲輟役也。當此秋成,不可不從速更擧,只築傷處,終未免苟簡之故也。左相出仕,似在不遠,前頭登對時,或可決定,其間則令兵曹姑勿修築,恐無所妨矣。上曰,兵曹修築,姑爲停止,可也。又所啓,聚穀之策,自賑廳料理,以西路稍稔之故,方有從便貿置之計,而其數似不必多。管餉給債未捧者,殆過數十萬兩,而前後監司,雖嚴加督徵,銀貨絶貴,負債當納之類,無所辦備,以致徒擾而無實。今若以穀代捧,比市直量減其價,而又不拘於遠近,隨納隨捧,則人皆樂其得穀之易於銀貨。且喜其減價,爭相盡力備納,所捧必倍,以此留置,勿爲糶糴,待凶歲,始爲發賣,而亦且比市直量減其價,則飢民可以救濟,本銀可以還充,而如或有剩穀,則亦可以蕩減舊逋,而推移塡補矣。此乃一擧而有三利也。且任事之臣,雖欲以穀代捧,近來人心危險,故恐其重記中所錄銀數之見縮,不敢損其名色,以穀代捧,而臣意,則重記中,以銀幾千萬兩載錄之下,又以銀一兩代,捧米幾石幾斗,明自懸註,則少無所嫌,而旣因朝令爲之,則尤無可慮,以此分付監司,使之着實以穀代捧,何如?刑曹判書金鎭龜曰,大臣所達詳盡,臣無別見。蓋近來時俗,有同吹毛覓疵,凡於財穀之路,尤有難便之嫌。然其重記所付,毋論某物,通計而優置之,則此爲不負國事之歸矣。若大臣之言而行之,則國事爲便,而受任者亦可盡其才誠矣。閔鎭厚曰,西路連値大歉,財貨穀物,蕩盡無餘,誠可寒心。穀物最爲國家所寶,有穀則不患無銀貨,以穀作錢,亦何所難?李世載稔知世事,故欲以陳達於筵中,而適未入侍,不得爲之云,大臣所達,實甚便當矣。至於重記一款,去來分明,且因朝命而移換,則尤豈有虛疎之弊,噂之說乎?左尹金錫衍曰,玆事顚末,臣未詳知,而猝當下詢,有難容議其便否。李基夏曰,大臣之言至當,臣待罪西路時,詳知此事,平安兵營貸物,生殖之生殖,爲民間之積弊,而事係銀貨,無端處置,處所難便,故雖欲變通,不敢爲之矣。臣爲兵使時,生殖之生殖,至累萬兩,利中流出,或至一人千金,故數萬,則啓聞減除,兵營之弊,得以少除矣。若於重記中懸錄分明,則豈不好哉?閔鎭厚曰,收穀之後,若作糶糴而收散,則終必歸於虛疎,必須別樣申飭,切勿分給還上,或三年或五年,稟于朝廷而改色,可也。李濡曰,此言然矣。定奪之後,宜以此分付矣。上曰,此言然矣。左副承旨黃一夏曰,若私自出給換米,以爲補用賑資之地,則或不無落本之患,如趙泰采之所遭,亦以落本爲言,今則自朝家定式施行,則好矣。金鎭龜曰,作穀儲置,果爲便好,而閔鎭厚所達,亦甚得宜。若任事之人,不能着實典守,則日後耗失,極爲可慮。初頭事目,所當詳定,如有擅動之事,則論以重律,以此定式,何如?李濡曰,若如還穀糶糴,則收拾爲難。限三年留置,必以新捧他穀,換置後改色,而値凶歲出用之時,亦必報備局,則自可無疎虞之弊矣。上曰,大臣所達誠好,依此爲之。又所啓,此乃全羅監司閔鎭遠狀啓,而南桃浦唐船所載物貨,至於百餘馱,船隻則沈沒水中,猝難曳出,而其物貨則賣買之外,無他善策云云。所沈之船,旣無曳出,則由陸津送之際,許多物貨,載運極難,渠輩初爲鬻貨於日本,而狼狽到此,則在渠情理,欲爲買賣者,勢固然矣,而臣意,則他國之人,漂到我境,以其所持物貨輸送之有弊,許令買賣,實非事體之所宜。雖云渠輩之情理如此,在我殊非遠嫌之道,曾前我國人之漂泊於日本及中原者,必以衣食厚待之外,竝其所持之物,善爲護送,則今此漂人物貨,自我買取,終涉苟且,未知彼中之謂何,以此議於僚相,則亦以爲然矣。上曰,諸臣之意,何如?刑曹判書金鎭龜曰,彼旣狼狽而來,交易其物貨以送,則於渠,可謂便好,而事體終有所不可者,大臣所達之言,是矣。閔鎭厚曰,臣曾爲遠接使,目見卜物轉輸之際,大有民弊,此事誠甚悶慮矣。但買賣物貨,自有約條,不言於彼國,而徑先交易,或致彼人之執頉,則亦爲難處,大臣所達,恐合事體矣。左尹金錫衍曰,南中至義州,夫馬輸運之弊,果如閔鎭厚所達,而大臣陳戒,事體誠然,以陸路運送,似合矣。韓城君李基夏曰,弊則雖多,百餘馱運送,亦不至大段。臣意與諸臣之意無異,直爲輸送,便好矣。李濡曰,渠之情理,雖在於買賣,而向年唐米出來時,所持物貨,自朝家不許買賣者,蓋不無所慮,此亦何可輕許乎?金鎭龜曰,今此漂人之與我國買賣,旣非彼國朝廷之所知,則此亦終有所不可矣。上曰,大臣所達,事體誠然,依此爲之。又所啓,北京使行時,各衙門·各軍門所儲銀貨,每請貸去,而譯官輩不卽還納,以致積成逋欠,故各衙門防塞不許,以今番觀之,亦然矣。使臣陳啓,廟堂覆啓,分排使之出給,而乃有防塞之擧,事體不當,此則仍令出給,而此事若不從長變通,則其弊終有不可防者。蓋彼中需用之路,有倍於前使行時,驛官所持者狹,則出站之際,未免窘迫狼狽之患,故必欲貸去公家銀貨者,此也。回還之後,以其所貿之物貨,下送于倭館,一年二年,稱以價銀之未及出來,無意還納,以至於各衙門銀貨,徒存虛簿,故各衙門之必欲防塞者,亦以此也。萬里行路,果無需用之資,則誠不可不念,而因此國儲,終至蕩竭而後已,則亦甚可慮。今若自各衙門許貸之後,以其都數,首譯次知,分授於行中着實之人,貿取物貨,還卽告知于戶曹,則戶曹以其所貿物貨之數,分付于東萊府,依例被執後,待其價銀之出來,直報戶曹,則戶曹又以其各衙門見貸之數,竝其利殖分送,以其餘,出給于各其物主,則各衙門無煩徵督,不患其難捧,自可取殖,而補用於軍需,譯輩可除徑先侵責之患,亦可無延拖不納之弊。如是定式之後,渠輩若有不利於己者,必欲圖得公債之習,亦或少止矣。戶曹乃主管萊館商賈之衙門,而各自軍門推捧,則似涉煩擾,宜自戶曹,主其事矣。上曰,彼中需用,比前尤甚,終難防塞,形勢然矣。李濡曰,此事終難防塞,如是定式施行,則公私兩便,問于驛輩,則渠等所願,亦如此矣。上曰,此甚順便,依此爲之。以上備局謄錄
入侍時,左尹金錫衍所啓,兩醫司醫員等,以各軍門針藥房之任,不得以方外醫人差定事,至於上言,該曹覆啓,旣已蒙允,而第五上司,則以兩司之醫差定,載在法典,而各軍門則中間創設,元無定式。勿論醫司與方外,擇其術業精通者差定,而至於針醫,則四五十年內,方外之人,擧皆爲之。今以兩醫司,猝然差定,事甚不當,故敢達。禮曹判書閔鎭厚曰,此是頃日臣所回啓者,而庚午年因醫官等上言,自該曹覆啓,五上司及各軍藥房,竝以兩醫司醫員精通針藥者,差送事申飭,故其時御營廳藥房,亦在沙汰中,各軍門藥房,雖非大典所載,而庚子覆啓,亦是成命,則厥后廢閣不行,豈不未安乎?若以大典爲主,則各軍門不當擧論,若以庚午覆啓爲主,則當只擧五上司,更爲明白定式,似好矣。金錫衍曰,卽今本廳針醫秋千吉,自行伍發身,見差是任,而術業精通,見稱於閭里間。若以方外汰去,差以兩司之醫,則渠之稱冤,固不足言,而其於軍門,有何所益乎?韓城君李基夏曰,大典所云,只是五上司軍門,則元無擧論者矣。惟視其醫術而爲之,似可,豈可以渠輩上言,而有所變改乎?今若汰去,則必有怨言矣。上曰,方在軍門之類,不必汰去矣。閔鎭厚曰,然則自今一從大典,五上司藥房,必以兩醫司醫員差送,而各軍門藥房,則仍令自軍門差定乎?上曰,依爲之。以上禁營謄錄
刑曹判書金鎭龜所啓,各道奴婢推刷,例於式年爲之矣。壬午式年推刷,以凶年,退行於後式年事,曾已定奪,故臣於日者,以壬午·乙酉兩式年兼行之意更稟,則判付內,以後日登對時稟處爲敎。今年年事,雖未登稔,推刷之事,亦有國重務,不可每每停廢,而三南尤爲失稔云。春夏間飢饉必甚,三南則待明秋擧行,而他道則依式年例擧行,何如?上曰,登對時,使之稟處者,非有他意也。推刷亦重,不可每每退行,而八道年事,不無優劣之殊,欲爲區別處置之故,稍勝處則依例爲之,可也。金鎭龜曰,例有行關分付各道之規,松都·江華等處,例是畿邑,依京畿爲之,濟州,則依全羅道,待明秋擧行事,分付,何如?上曰,依爲之。以上刑曹謄錄
上在昌德宮。停常參·經筵。
下直,全羅左水使李暉,密陽府使金弘楨,鐵山府使李萬枝。
假注書金雲澤改,代以鄭纘先爲假注書。
傳曰,明日晝講爲之。
右承旨李喜茂初度呈辭。入啓。給由。
傳曰,史官五員待命,騎馬十五匹立之,津船等處內摘奸。
政院啓曰,吏曹郞廳來言,今日開政事,命下,而判書李頤命,參判黃欽,俱以病不來,參議朴權在外,不得開政云。開政命下,已至累日,尙不擧行,事甚未安,判書李頤命,參判黃欽,竝卽牌招開政,何如?傳曰,允。
吏曹判書李頤命,參判黃欽牌不進。
傳曰,永昭殿奠酌禮吉日推擇事,分付。
兵曹判書趙泰采辭職上疏。入啓。答曰,省疏具悉卿懇。本兵重任,決難輕遞,須勿過辭,安心行公。
政院啓曰,今日開政事,命下,而判書李頤命牌不進,參判黃欽陳疏到院,觀其措語,以爲持平李相周疏中,以韓永徽,卽擬臺望,有侵斥銓曹之事,引嫌退去,推考傳旨,今方捧入,而臺疏旣未上徹,不必以此爲嫌,開政成命,已至數日,尙未擧行,事甚未安,判書李頤命,參判黃欽,更爲牌招,使之開政,何如?傳曰,允。
禮曹啓曰,命下矣。永昭殿奠酌禮吉日,令日官推擇,則今九月十八日·二十日·二十一日·二十七日爲吉云,以何日定行乎?敢稟。傳曰,以十八日定行。
吏曹判書李頤命,參判黃欽,再招不進。
政院啓曰,吏曹判書李頤命,參判黃欽,再招不進,推考傳旨,今方捧入,而開政,成命之下,累日不得擧行,事甚未安,而日勢已暮,一日三牌,亦傷事體,明日待開門牌招開政,何如?傳曰,允。
府前啓,請還收炤兄弟放歸田里之命,亟命絶島定配事。請還收禁衛營所屬所安島宮家折受之命事。請自今以後,內間需用凡物,必先分付喉司,奉旨擧行事,定式施行事。措語竝見上新啓,引嫌而退。追論已査之事,實涉已甚,還推旣呈之疏,有乖臺體,請持平李相周遞差事。入啓。答曰,不允。處置事,依啓。
院前啓,請定配人金砯,更爲拿囚,嚴刑鞫問,依律定罪。措語見上新啓,向者朴世堂,欲掩前人與朱子背馳,四書集註,一倂刮去,逐節立異,創爲新說,此誠吾道之異端,斯文之罪人也。朝家處分,可謂明快,國是已定,不容復議,而今其門徒洪禹行等,譸張詖辭,肆然投疏,以爲眩亂天聰之計,而妄引曲證,謬悖尤甚。是只知有世堂,而不知有朱子,只牽於一時之私好,不顧夫天下萬世之公議,異言邪說,自此肆行,而人心之陷溺,將不可復救矣。至於三年上食之制,宋朝諸賢,旣有成說,我國時俗,通行已久。朱夫子亦曰,此等處今世見行之禮,不害其爲厚,而又無嫌於僭,只當從之,朱子此言,實爲後世之定論,而卽欲一朝變改,猝然中撤,孝子之心,其果自安乎?將以民德之從厚者,復歸於薄也。禹行等於此,亦必有所不忍於心者,而急於阿好,必欲角勝。乃以世堂之事,盡歸於一毫無疵之地,其爲將來世道之禍,爲如何哉?雖賴聖鑑孔昭,斥退其說,而罷職薄罰,猶不足懲礪。請前奉事洪禹行,削去仕版事。入啓。答曰,不允。末端事,依啓。前啓,當該內乘,拿問定罪事,停啓。以上春坊朝報
上在昌德宮。停常參,只晝講。
下直,釜山僉使李相頊,石城縣監金盛後。
吏曹判書李頤命牌不進。
忠淸監司書目,公州兼任定山呈,以說書洪重休辭職上疏上送事。啓。答曰,省疏具悉。爾其勿辭,上來察職。
黃海監司書目,海州牧使李萬選病廢坐衙,已至三朔,本州形勢,萬分可慮,不得已罷黜事。
右承旨李喜茂再度呈辭。入啓。遞差。
傳曰,明日晝講爲之。
判府事徐文重箚子。大槪,敢陳衰病實狀,乞遞宗廟都提調及扈衛大將之任,以重國體,兼陳所懷,以備裁處事。入啓。
晝講入侍,知事閔鎭厚,特進官金錫衍,承旨李廷謙,玉堂李觀命·李㙫,假注書鄭纘先,兼春秋趙以進,史官洪禹瑞,武臣沈欞。
禮曹啓曰,永昭殿親臨奠酌時,王世子隨駕一節,依例磨鍊乎?敢稟。傳曰,依爲之。
謝恩,左承旨南致熏。
備邊司啓曰,撰輯廳命下之後,事體重大,不宜遲延,而大提學宋相琦,上來累日,連次陳疏,尙不行公,卽爲牌招察任,何如?傳曰,允。
謝恩,左副承旨李廷謙,大司憲宋相琦。
答判府事徐文重箚曰,省箚具悉卿懇。卿之宿患,予所詳知,未參公會,有何所傷?箚中扈衛廳事,令本廳稟處,卿其安心勿辭,從容善攝。仍傳曰,遣史官傳諭。
院啓,治贓之法,未有疎於近日,貪汚之徒,顧安所懲畏哉?向者金砯所犯,誠極痛駭,而未及窮覈,遽施輕典,公議之憤鬱,猶至今未已也。卽見道臣査覈啓本,則其貪贓情迹,益復彰露,節節難掩,若不痛繩以法,則末路奸濫之習,無以懲礪,不可以已施編配,而置之不聞。請定配人金砯,更爲拿囚,嚴刑鞫問,依律定罪。官方之淆雜,未有甚於近日,識者之寒心,久矣。騎省郞官,乃是淸選階梯,而佐郞閔致龍,地望素微,且無名稱,題目之下,物議久愈未已。如此之人,不可仍授此職,以益官制雜亂之弊。請兵曹佐郞閔致龍遞差。金井察訪李任漢,年甚衰耗,昏不省事,到任以後,凡干職務,專委子弟與下吏。至於署押之際,使子弟有時代行,且不愼於在得之戒,收布貿易等事,濫捧太甚,驛卒以此不能支堪,惟願速去。如此老昏貪鄙之人,不可仍置督郵之任。請金井察訪李任漢罷職。新除授司諫崔啓翁,時在全羅道南原地,請斯速乘馹上來事,下諭。答曰,不允。末端事及下諭事,依啓。
明日東堂初試,武一所試官洪受疇,參試官三,尹徵商·李瀗·李必益,二所試官李宇恒,參試官三,宋德涵·沈澍·李萬鍾,文科一所試官李㙫·朴鳳齡,二所試官三,許玧·安垕·李相周·洪重禹,館所試官三,趙泰耉·任埅·金斗南。
文二所試官許玧,移送文一所。
監試官,文一所吳守經,二所朴泰三,館所尹就履,武一所韓泰斗,二所田萬最。
試官趙泰東·朴弼明牌不進,依承傳罷職。
晝講時,參贊官李廷謙所啓,臣有所懷,極知猥越,而敢達矣。文純公朴世采夫人,晩年窮居,無以自存,而在前得蒙朝家月廩之典,得以保存矣。身死之後,喪葬諸需,貧無以辦備云。其子泰晦,則罪犯窮極,不許歸葬,在法當然,而聖上追念禮遇之儒相,今於夫人之喪,特加軫恤,俾得襄葬,則似乎得宜,敢此仰達。上曰,承旨所達,是矣。分付該曹,葬需參酌題給,可也。以上春坊朝報
備邊司啓曰,會寧開市事,北京咨文,旣已出來。回咨,令承文院,依例撰出,付送於前頭使臣之行,何如?傳曰,允。以上備局謄錄
禮曹啓曰,永寧殿·宗廟·永禧殿·永昭殿·敬寧殿秋奉審,有頉處,所當擇日修改,而曾因宗廟署提調兪得一所啓,限二年定式修改事,命下矣。殿內有頉處,則姑勿修改,以待年限,而座局紙·外珠簾·絡纓及凡係會外之物,則不必拘於此規,永禧殿·永昭殿·敬寧殿,則曾無限年定式之事,依舊例擇日修改之意,敢啓。傳曰,知道。以上禮曹謄錄
有政。
吏批啓曰,判書牌招不進,參議在外,小臣獨政未安,何以爲之?敢稟。傳曰,仍爲之。又啓曰,新除授連山縣監韓泰相呈狀內,年限已滿,不當赴任云。臣之初不覺察,混同備擬,不勝惶恐,韓泰相改差,何如?傳曰,允。又啓曰,濟用監奉事崔昌翼呈狀內,矣身同參於洪禹行爲師申辨之疏,而禹行以疏頭被罪,則共事之人,決不可晏然於職次云。疏頭旣已被罪,則疏下之引以爲嫌,其勢固然。濟用監奉事崔昌翼改差,何如?傳曰,允。又啓曰,卽接禮曹移文,則翼陵參奉許玩,英陵參奉金斗燦,俱以病不得察任云,改差,何如?傳曰,允。
吏批,以李翼年爲海州牧使,權煜爲報恩縣監,趙義耘爲連山縣監,典涓奉事單金尙璊,學錄單崔有漢,濟用奉事單李老成,兼漢學敎授單李觀命,承旨二,南致熏·金德基,李彦緯爲監察,朴尙一爲平市令,崔啓翁爲司諫,李海朝爲兼文學,孟後聖爲典籍,李健命爲氷庫提調,韓城君李基夏爲軍器提調,宋相曾爲典簿,沈宅賢爲持平,姜鋧爲兼知義禁,金萬曹爲司藝,朴台東爲掌令,崔有漢爲奉常副奉事。吏曹政軸
上在昌德宮。停常參,只晝講。
未時申時,日暈。夜自一更至五更,月暈廻火星。
下直,英陽縣監朴樞,全州判官李坦,柒浦萬戶白良佐,造山萬戶朴尙煥。
南致熏啓曰,明日常參·經筵,取稟。傳曰,只晝講。
以備忘記,傳于南致熏曰,史官二員待命,騎馬六匹立之。
以備忘記,傳于李廷謙曰,今下弓矢,造山萬戶朴尙煥處,給送。
黃一夏,以吏曹言啓曰,以禮曹草記,今此式年文科初試時,易書書吏,館試三十名,一二所各五十名定送事,命下矣。式年異於別試,赴試儒生,其數不多,易書書吏,依近例參酌減數,一二所各三十名,館試二十名,定送之意,敢啓。傳曰,知道。
金致龍,以吏曹言啓曰,今此東堂文科三所差備官,今方書入,而無故可合之人絶少。且式年與別試有異,儒生錄名,其數不多,從前如此之時,査·枝同官各一員啓下,今亦依此磨鍊以入之意,敢啓。傳曰,知道。
李廷謙啓曰,假注書李景說,時無職名,依例付軍職冠帶常仕,何如?傳曰,允。
又以兵曹言啓曰,本曹郞廳八員內,正郞金一鏡,奉使在外,洪重禹,以東堂試官,入試所,一員未差,佐郞趙以進,以兼春秋入直,閔致龍被論,正郞李世最,佐郞尹樟,身病俱極猝重,不得行公,李德運,今方入直內司,而外司則無他推移入直之員。佐郞趙以進兼春秋上番之任,今姑減下,俾無外司闕直之患,何如?傳曰,允。
又以兵曹言啓曰,今九月十八日,永昭殿親臨奠酌時,各樣差備軍七百三十名內,衛軍三百二名計除,其餘不足四百二十八名,他無推移之路,依例給價次,坊民調用之意,敢啓。傳曰,知道。
都承旨金宇杭初度呈辭。入啓。傳曰,還出給。
黃一夏啓曰,以兼文學李海朝牌不進,罷職傳旨。傳曰,推考傳旨捧入。
又以侍講院言啓曰,今此永昭殿擧動時,王世子當爲隨駕,宮官不可不備員,而近來位甚不齊,輔德·兼輔德·弼善·兼弼善·兼司書未差。兼文學李海朝,昨日政除授未肅拜,說書洪重休在外,時未上來。只有文學臣洪泳,司書臣金普澤,擧動陪從,將無以成樣,必須先期變通,可無臨時窘迫之患。兼文學李海朝,爲先牌招,本院實兼官闕員,後日政盡數差出,亦爲仍卽牌招察任,何如?傳曰,允。
獻納趙道彬,正言韓重熙·李禎翊啓曰,請定配人金砯,更爲拿囚,嚴刑鞫問,依律定罪。措語見上官方之淆雜,未有甚於近日,識者之寒心久矣。騎省郞官,乃是淸選階梯,而佐郞閔致龍,地望素微,且無名稱,題目之下,物議久愈未已,如此之人,不可仍授此職,以益官制雜亂之弊。請兵曹佐郞閔致龍遞差。答曰,不允。末端事,依啓。
平川君申琓箚曰,伏以,臣伏見判府事徐文重箚子,則以臣頃日扈廳軍官請許追入事,有所論列。臣於此,不勝瞿然愧悚之至。夫扈廳之設,蓋所以扈衛王宮,而武士操弓之初,擧皆入屬,故從前兩局大將以下,皆是舊日名隷之人也。近因冒屬漸多,混雜莫甚,故前日大臣,以二百定額之意,陳達於榻前者,蓋慮謀避軍役之類。日漸投入,其爲淆雜,宜加澄汰故也。厥後士夫及武將家子枝願入者頗多,而以其額滿之故,不得許入。此輩旣是宣傳薦目中之人,則其爲兩班,擧此可知,而初非自朝家勸武之人,則亦不當屬之於該廳,與其散亂無統,無所歸屬,無寧從願入屬,以爲宿衛之用,收錄此類,成爲別案,將欲稟定之際,得聞三廳,亦有別案成置之事,故適會帳殿入侍之時,妄有所達,而意謂此皆兩班及武將子枝,則前頭混雜冒錄之弊,非所可慮矣。今者大臣之箚,旣以定式爲言,且慮日後混雜之患,渠輩壟斷之弊,臣之不慮後弊,妄自稟定之失,於此無所逃矣,何敢晏然於職次乎?臣所帶扈衛大將之任,爲先遞改,仍治臣率爾妄陳之罪,千萬幸甚。答曰,省箚具悉卿懇。大臣箚陳,出於意見之不同,於卿,少無所失,安心勿辭,亦勿待罪。仍傳曰,遣史官傳諭。
答大司憲宋相琦疏曰,省疏具悉。同春秋之任,令該曹稟處,卿勿過辭,從速察職。以上燼餘謄書
上在昌德宮。停常參,只晝講。
自辰時至申時,日暈。
掌令朴台東啓曰,臣與兼掌令李夏源,有娚妹應避之嫌,頃忝是職也,旣以此引避見遞矣。不意新命,又下於春坊直廬之中,臣感激恩除,固當趨承之不暇,而第應避之端,與前無異。卽當詣臺自列,而昨緣賤疾適苦,今始來避,所失尤大。請命遞斥臣職。答曰,勿辭,退待物論。
晝講入侍,同知事宋相琦,特進官李基夏,承旨金致龍,玉堂金興慶·南就明,假注書李景說,兼春秋尹憲周,史官洪禹瑞,武臣元德徽。
政院啓曰,宗廟奉審後,修改吉日,以十五日擇入矣。明日修改時,宗廟提調,當爲進參,而都提調徐文重,方有身病,提調兪得一,以沐浴事,受由出去。莫重修改時,無提調進參之員,事體極爲未安。兪得一所帶提調之任,及今變通,然後可以擧行,何以爲之?敢稟。傳曰,改差,口傳差出。
今日晝講時,大司憲宋相琦所啓,請還收炤兄弟放歸田里之命,亟命絶島定配。上曰,勿煩。又所啓,請還收禁衛營所屬所安島宮家折受之命。上曰,勿煩。又所啓,請自今以後,內間所需凡物,必先分付喉司,奉旨擧行事,定式施行。措語竝見上上曰,勿煩。又所啓,引嫌而退,兼帶避遞,已有法例,請掌令朴台東遞差。上曰,依啓。
吏曹口傳政事,宗廟提調宋相琦。以上春坊朝報
兵曹啓曰,今此永昭殿親臨奠酌禮擧動,王世子隨駕時,各差備應把之馬磨鍊,則當入四十八匹,而本曹兩驛騎馬四十匹內,除病傷馬五匹,無以推移充數。依例京畿驛馬,限十三補把,以充不足之代,使本道監司處分付,何如?傳曰,允。以上兵曹謄錄
上在昌德宮。停常參·經筵。
巳時午時,日暈。夜三更五更,月暈回土星。
南致熏啓曰,明日常參,取稟。傳曰,停。
李廷謙啓曰,備邊司郞廳,以大臣意來言,今日賓廳坐起日次,而宗廟修改相値,不得來會云矣,敢啓。傳曰,知道。
金宇杭啓曰,吏曹郞廳來言,臺諫有闕,政事,何以爲之?取稟。傳曰,明日爲之。
李廷謙,以都摠府言啓曰,今日入直軍士中日習射,請出標信。傳曰,知道。
下直,加德僉使張世益,阿吾地萬戶李廷發,濬源殿參奉柳榏。
李廷謙啓曰,事變假注書趙聖復,時無職名,依例付軍職冠帶常仕,何如?傳曰,允。
以備忘記,傳于李廷謙曰,今下弓矢,阿吾地萬戶李廷發處,給送。
黃一夏啓曰,禁府時囚數多,守令營將,亦有被囚者,時未結末。夫馬留滯,今已閱月,而本府堂上,或因病故,或在呈告,久未開坐,滯囚可慮。禁府堂上,竝牌招開坐,何如?傳曰,允。
南致熏,以撰輯廳郞廳,以都提調意啓曰,臣昨日與主管堂上,會同開坐,磨鍊事目以入,而堂上徐宗泰稱病不進,設廳之後,宜卽始役,尙此稽緩。徐宗泰,卽爲牌招察任,何如?傳曰,允。
又以撰輯廳都提調意啓曰,端宗大王實錄附錄撰輯,旣已設廳,而列聖實錄附錄凡例,必須考見,然後可以始事。春秋館所藏實錄,令本廳堂上·郞廳,與本館堂郞,擇日眼同考出,何如?傳曰,允。
又以撰輯廳都提調意啓曰,在前實錄廳郞廳,例以兼春秋啓下矣。本廳撰輯之役,關係實錄,事體與他撰述不同,郞廳李觀命·崔昌大,竝令該曹兼春秋下批,何如?傳曰,允。
又以弘文館言啓曰,本館上番副校理臣金興慶,以御營廳郞廳,今日坐起時,晝仕出去之意,敢啓。傳曰,知道。以上燼餘謄書
入侍時,行訓鍊都正尹就商所啓,臣所帶軍門,有定奪事,敢此仰達。軍門之備置銀貨者,意有所在,而間或貸銀於市民等處,使之存本取利,以補軍需者,蓋慮財貨之減縮故也。曾於甲戌年分,薪鐵前市民姜英燁等十八人,願貸銀貨,故本廳銀子一千兩,依願許貸,利息則以薪鐵計捧,本銀則限同年還納事,有所定式矣。其後市人等,願留本銀,逐年納利,故本廳亦有鐵物取用之處,仍爲留貸,尙未還捧者,實由於事勢之如此,而大抵軍門財貨,與他各司銀布自別,則不可以生利之多納,輕許蕩減其本銀。不意今者,本廛貸銀中七人,遽生以利減本之計,飾辭上言,啓下京兆,直以本銀蕩減,覆啓蒙允。此則京兆不審貸銀曲折之如何,亦未諳軍需有別之本意也。在前存本貸銀者,非獨此也。若開此路,則諸軍門貸銀之人,必將效尤,後弊難防,今此上言覆啓內辭緣,今姑置之,所貸本銀,嚴督收捧,何如?上曰,依爲之。以上漢城府謄錄
上在昌德宮。停常參·經筵。
下直,黃海監司孟萬澤。
南致熏啓曰,明日常參·經筵,取稟。傳曰,停。
有政。吏批,判書李頤命病不進,參判黃欽進,參議朴權在外,都承旨金宇杭進。兵批,判書趙泰采病,參判李墪病,參議金澋進,參知未差,左副承旨李廷謙進。
吏批啓曰,判書李頤命病不來,參議朴權在外,小臣獨政未安,何以爲之?敢稟。傳曰,仍爲之。
金宇杭啓曰,今十八日永昭殿擧動時,承旨不可不備員,而右承旨金德基,時在驪州地,未及上來,合有變通之道,何以爲之,敢稟。傳曰,改差。
吏批,以任埅爲掌令,朴台東爲弼善,崔昌大爲兼司書,李喜茂爲參知,李明浚爲兵曹正郞,朴濬爲兵曹佐郞,沈枋爲高山察訪,兪正基爲兼左水運判官,宋儒龍爲通禮,魚史周爲工曹佐郞,金季珍爲司䆃主簿,姜植爲金井察訪,李萬春爲典籍,洪九采爲濟用奉事,金澋爲承旨,李觀命·崔昌大爲實錄兼春秋。
兵曹,以洪禹績·韓世弼·朴台東付副護軍,李海朝付副司直,趙聖復·李景說付副司正。
李廷謙啓曰,今日賓廳引見,兩司當爲入侍,而諫院無行公之員。除在外外,呈告人員竝牌招,以爲推移入侍之地,何如?傳曰,允。
傳曰,黃海監司孟萬澤留待。
南致熏啓曰,假注書金東弼身病猝重,不得仕進,今姑改差,他假注書差出,何如?傳曰,允。
以金雲澤爲假注書。
又啓曰,擧動只隔二日,承旨闕員,以在京無故人差出,仍卽牌招察任,何如?傳曰,允。
又啓曰,親祭時祭文,大提學製進,大提學有故,則提學製進,事體有重故也。考見前例,則永昭殿親祭祭文,大提學或提學製進矣。中間有知製敎製進之時,此必由於大提學·提學,皆有故,不得製進,仍以爲例,今番亦以知製敎,分排啓下,殊涉未安。今則大提學無故,依前例使之製進,何如?傳曰,允。
李廷謙啓曰,備邊司郞廳,以大臣意來言,昨日賓廳日次,與宗廟修改相値頉稟矣。今日來會賓廳云矣。敢稟。傳曰,引見。
金澋,以禮曹意啓曰,平安道缺監試初試入格人啓本中,平壤通德郞黃遂良之二子,一參進士試,一參生員試,而其名曰,戴覆·載元。戴與載,似有互換差誤之事,故考見本曹上送成冊,則又以載復·載元書之,覆與復,亦不免差違矣。當該監司,難免不察之失,推考警責缺詳査回移,以爲原啓本中付標之地,何如?傳曰,允。
又以司僕寺意啓曰,內乘沈澍,以武二所參試官,方在試所云。前頭永昭殿擧動時,內乘當爲備員,而出榜遲速,未可預料。令該曹,從速稟旨,差送他試官,俾無臨時窘急之患,何如?傳曰,允。
又以兵曹意啓曰,再明永昭殿擧動時,本曹堂上必備員,然後除守宮外,可以推移侍衛。參議有闕之代,令該曹,以在京無故人,口傳差出,以爲備員之地,何如?傳曰,允。以上燼餘謄書
左議政李畬所啓,南桃浦漂到唐人事,極爲難處。方欲以陸路解送,而拯出物貨,認爲百餘馱矣。今見水使狀啓,當爲三百餘馱,載運之際,實爲巨弊,而因其漂到,輕許買賣,有損大體。日昨僚相稟定時,臣亦在外與聞矣。取考己巳年彼中咨文,則彼境船隻至我國者,除原禁物貨外,聽從發賣,令其回籍,仍將姓名籍貫人數物貨,明査報部云。今若許其買賣,只將人口解送,則可以大省輸運之弊矣。渠等本願發賣,而旣有此咨文,則似宜許賣矣。右議政李濡曰,漂人物貨買賣一款,旣非彼中之所知,則自我軫許,論其大體,似涉苟簡,故頃以此意,有所稟定矣。今得彼中曾前許賣之文書,可以依此行之,無馱運之弊,誠爲可幸。以中江開市言之,論價交易者商賈,而其價則乃出於官家者,此亦當如是爲之矣。禮曹判書閔鎭厚曰,今商賈輩折價約買,而價銀似難猝然措備,自戶曹依其折價,待其過京時,給之,物貨,追後處置,恐無所妨矣。行刑曹判書金鎭龜曰,彼國咨文,旣曰禁物外他餘物貨,許令買賣云,則今此漂到船所載之物,區別其禁物與否而買賣,似當矣。上曰,鉛鐵之類,卽其禁物,而今此物件中,只有丹木等物,皆非禁物矣。久遠之事,始未記得,旣有咨文,依此許賣,可也。李濡曰,許多漂人留住已久,爲弊實不貲。若許其買賣,然後解送,則不可遲延。宜發行會於本道,亦當分付該曹矣。上曰,依爲之。又所啓,此摠戎使李宇恒狀啓也。本廳壯抄軍及牙兵,每自十月至正月,分三運上番矣。今年所當依例擧行,而松都軍米,上年革罷後,朝家無變通劃給軍餉事,上番一款,請令廟堂稟處矣。此事方自釐正廳商確,磨鍊節目,而未及充定,今姑停番,待釐正廳變通後擧行,爲宜,以此分付,何如?上曰,依爲之。又所啓,此亦摠戎使李宇恒狀啓也。本廳所屬水原·南陽·長湍三營束伍,春秋巡歷·操鍊·試射放等事,連仍凶歉,四年抛棄。今年當前例擧行,而通津文殊山城之操及軍兵試射放等事,則曾於庚辰巡歷時,因備局覆啓,不行城操,今亦依此例,只行軍兵試射放事,令廟堂稟處矣。今年畿甸農事,六七月得雨後,猶有免凶之望。八月後所聞頓變,終歸於失稔,畿民重困,誠極可慮。摠戎使巡歷則似難,而軍政抛廢,亦甚可悶。在前如此之時,令從事或中軍點視,仍行試射放云。今亦使之依此施行,似宜矣。李濡曰,畿內軍政,連値凶歉,廢棄已久,而今年年事,亦且不實,摠戎使巡歷操鍊,雖不可行,或遣從事官點視,似當矣。上曰,依爲之。李畬曰,旣停摠戎使巡歷則文殊城操,自當停止矣。上曰,然矣。又所啓,此江華留守李寅燁狀啓也。本營所屬各營中,後營軍兵,辛未年入操,前營·右營軍兵,戊寅·庚辰兩年入操後,連仍凶歉,許久抛棄。今當以辛未例,入赴合操,而本府沿海幅員廣闊,自前不得一時行操。後營則來十月初七日,右營則同月十二日,前營則同月十七日,中營同月二十四日定期,各各正操試射放·犒饋等事,請令廟堂急速稟旨,分付矣。摠戎廳所屬各營操鍊,旣以年凶停止,江都所屬各營,亦宜一體停操,而本府則在今年農事,比諸道頗勝,信地操鍊,不可久廢。所屬各營軍兵,雖難赴操,而本府軍兵則使之依前例入操,似宜矣。李濡曰,他道失稔處,則雖未行操,江都年事,則比他稍勝,而各邑軍兵合操,其勢亦難,只行本府習操,似當矣。上曰,辛未後不爲習操耶?李畬曰,後營延安·白川軍兵,辛未入操後,似不復行矣。前營富平·金浦·仁川,右營豐德軍兵,則戊寅·庚辰行操云矣。上曰,信地合操,意有所在,而抛棄之久,已至十四年,今年若又停止,則又安知必行於明年也?今年明年,每每如此,將至永廢而後已,事甚不當。五營習操,不必一時遍行,或一營或二營,從便設行,可也。李畬曰,以軍政言之,則許久廢棄,誠甚可悶。今年延·白民事,雖曰失稔,大抵海西,比畿甸稍勝,故已令兵使,依例巡歷,延·白亦宜一體爲之。且其廢操最久,此則使之赴操,似當矣。李畬曰,江都信地合操,年久停廢之不當,誠如聖敎,而卽今秋事方急,收捧之後,繼又備納還穀,民不暇給,此時徵發赴期,其弊不些。且留守李寅燁,本府軍政,多有區劃變通之事。稍待就緖,趁開春未及農節,竝其所屬京畿·海西各邑軍兵,聚會合操於信地,則省弊之道,鍊兵之政,俱似得宜矣。韓城君李基夏曰,江都所屬各營習操,若皆一倂停止,則逃故之類,亦難考閱,軍政疏漏,殊甚可憫。若未得行操,則分遣各其營將,點閱其逃故之數,亦爲省弊之道,而至於合操,則依右相所達,待開春擧行,似宜矣。禮曹判書閔鎭厚曰,延·白之軍,不得赴操者,已至十四年,則其中必多元不知信地者。今年習操,決難又爲停止,而畿邑則當與摠戎廳軍兵,一例施行矣。上曰,信地停操,已至十四年之久,今又不行,則無可爲之期,依右相所達,待明春合操,可也。左尹金錫衍曰,江都周回二百餘里,而各營俱有信地,故排日爲之,而不得一時合操矣。李畬曰,明春雖令合操,勢難一時行之,次次排日爲之,宜矣。上曰,依前排日爲之事,分付,可也。
右議政李濡所啓,守禦廳南漢合操事,亦當稟定,而都城運石旣難,一番合操,無甚損益,外議皆以爲,姑待合操,以其軍兵,參酌定日,使之運石,則渠輩亦有省弊之端,似涉便當云,故敢達。閔鎭厚曰,臣固欲以此仰達,大臣先有所陳矣。習操之累年停止,在軍政,誠似虛疏,而築城時運石,亦係大事,且聞軍兵等情願如此云。今年則勢將停操,而移用於運石矣。上曰,依爲之。又所啓,臣待罪守禦使時,往審南漢刑勢,則蜂巖增築之城,定基不善。又將自此周圍汗峯而築之,太涉廣闊,蜂巖所築,若從其地形最高處而改築,則步數可以減縮。又從汗峯,至於長慶寺所在本城,而別築夾城,則蜂巖·汗峯兩城之間,矢石相及,賊兵必不敢入,如是設築,則功力亦省,而前已始役中輟矣。此是關係利害之地,不可不急速完了。今秋旣停合操,而以其軍兵除出運石都城事,已爲定奪。又以其餘軍,限日赴役於山城,則事涉便當,令守禦使,更加詳審善處,何如?行刑曹判書金鎭龜曰,臣待罪本廳時,亦嘗往審矣。望月增築之擧,卽故判書臣李世華爲守禦使時事,而因連凶旋止矣。觀勢繼築,所不可已,而今若務爲廣闊,則不但功役之浩大,亦有害於防守之道,不可不更審其形勢而加築矣。左議政李畬曰,臣曾因往來,蓋察南漢形止,舊城基址,可謂天險,而蜂巖新城,病於太廣,汗峯營築處亦然。古稱城小而堅,守城之法,不宜廣闊,蜂巖·汗峯,只慮敵人之窺我,不必周圍廣築,而豈無防守之道乎?李濡曰,若從東林寺後,從高處改築,又自汗峯,別築夾城,則步數比前頓減。臣嘗與廣州府尹相議,則所見亦然。今以停操之軍赴役,或爲先拾石,以爲完築之地,似好矣。上曰,依此分付,可也。閔鎭厚曰,忠淸監司李濟,爲廣州府尹時,疏陳城事。卒左議政李□□使臣草其回啓,而以李濟之言,爲是而許施矣。臣之待罪守禦使屬耳,且未曾詳見山城形勢,前頭躬往審察後,可以更爲稟定矣。上曰,依爲之。禮曹判書閔鎭厚所啓,大臣以摠戎廳軍兵停番事,已爲陳達,而臣意則此亦依守禦廳例,使之運石,似好矣。左議政李畬曰,摠戎廳壯抄牙兵,以無番糧停番,而待其料理番糧,雖停番限,用於城役,則固宜矣。至於三營束伍,則與守禦軍有異。例於各營點閱,而今若使之合赴城,則軍情必以爲悶矣。李濡曰,守禦廳軍兵,除合操,使之赴役,則日數旣減,渠輩亦必爲便,而摠戎廳軍兵,則與山城合操者有異,只令壯抄牙兵,除番赴役,似當矣。鎭厚曰,所謂壯抄牙兵,旣令停番,則便是閑遊之軍,故臣請以此,使之運石,而束伍則不可擧論於此事,仍令巡點,宜矣。上曰,摠戎廳軍兵,異於守禦廳,只令停番軍運石,而束伍則仍爲巡點,可也。以上備局謄錄
黃海監司孟萬澤留待引見時,黃海監司孟萬澤所啓,本道民間形勢,臣在嶺西時,以其地界相接之故,亦得聞之,則春間飢餓流散之狀,與嶺西一般。今年峽邑農事,雖曰稍稔,亦不可謂大熟,而沿海諸邑,則因海溢蟹損,全不收穫者,亦多有之云。當此之時,累年逋欠,一倂催督,必有所潰散難保之患。今年新分給及各處移轉,則雖不可減捧,曾前未捧,則取其最近一年條,減一半,或減三分之一,待年退捧,而至於諸般身布,則未收及退捧之類甚多,亦宜限其年條,參量退捧,以紓窮民一分之力,故敢此仰達矣。上曰,令廟堂稟處,可也。以上兵曹謄錄
右議政李濡所啓,各司免新之弊,朝家定式禁斷,久矣,而內三廳如宣傳官之流來古風,素稱與他自別,而亦且革罷矣。近來義禁府郞廳,任自破格爲之,責辦酒饌,頗有糜費濫雜之端。臣嘗爲判義禁時,聞而非之,有所申飭,則稍似停寢矣。及臣遞後,又復如前爲之云。如此之事,或有人言,則例不敢仍行,而臣以一府之長,據法禁之,則謂其已遞,而旋襲舊套,略無顧憚,其習可駭。此亦關紀綱,當該先倡郞廳,査出罷職,何如?上曰,依爲之。以上禁府謄錄
黃海監司孟萬澤所啓,連歲大殺之餘,卽今民間形勢,有同經亂之後,凡事不可不另加撫綏,而推奴徵債,亦係擾民之端,事當限明秋一切禁止,故敢此仰達。上曰,因廟堂回啓諸道,旣已停止矣。黃海道亦一體停止,可也。以上刑曹謄錄
上在昌德宮。停常參·經筵。
夜五更,下霜。
李廷謙啓曰,明日永昭殿擧動相値,視事頉稟。傳曰,知道。
又啓曰,來二十一日輪對日次,取稟。傳曰,停。
又啓曰,明日擧動時,事變注書守宮之意,敢啓。傳曰,知道。
南致熏啓曰,昨日禮曹儀注,永昭殿奠酌禮時,王世子隨駕儀注中,王世子具翼善冠·衮龍袍·執圭。還宮時儀注中,亦以王世子具翼善冠·衮龍袍·執圭,磨鍊書呈。翼善冠衮龍袍,則無執圭之節,而臣紛擾中矇然捧入,以致點下,不勝惶恐。莫重儀注,該曹不爲致察,殊涉未妥,當該堂上郞廳推考,下吏,令攸司,囚禁治罪,儀注改付標以入之意,敢啓。傳曰,知道。
金澋,以都摠府言啓曰,副摠管李健命,以武臣堂上朔試射試官,除標信,南小門洞進去之意,敢啓。傳曰,知道。
兵曹,禁軍別將閔涵,以副擬受點。
黃一夏,以義禁府言啓曰,明日永昭殿親臨酌獻禮擧動時,本府都事十員內,九員大駕各差備隨駕,一員本府入直,而王世子左右考喧都事各一員,及式年東堂初試,文三所·武二所禁亂都事各一員,合以七員,當爲分差,假都事七員,令該曹差出,以爲分差之地,何如?傳曰,允。
李廷謙,以侍講院言啓曰,今此永昭殿擧動,王世子隨駕時,宮官不可不備員,故因本院啓稟,昨日政差出闕員矣。弼善朴台東除授前下鄕,兼司書崔昌大違牌坐罷,輔德·兼輔德·兼弼善未差,兼文學李海朝未肅拜,說書洪重休在外,時未上來,兼說書李縡奉使出外。只有文學臣洪泳,司書臣金普澤,明日擧動時陪從,將無以備員,極爲未安,兼文學李海朝,卽爲牌招,在外人員及有闕之代,合有變通之道,令政院,斯速稟旨擧行,何如?傳曰,允。
金澋啓曰,永昭殿奠酌禮擧動,只隔一日,而兵曹判書趙泰采陳疏引入,不爲行公,卽爲牌招察任,何如?傳曰,允。
黃一夏啓曰,兵曹判書趙泰采牌不進,推考傳旨,今方捧入,而擧動只隔一日,本兵之長,不可不隨駕,更爲牌招察任,何如?傳曰,允。
又啓曰,兵曹判書趙泰采再招不進,推考傳旨,今方捧入,而一日三招,有傷事體,雖不得更請牌招,而擧動不可無本兵之長,何以爲之?敢稟。傳曰,明朝牌招。
李廷謙啓曰,以侍講院草記,明日永昭殿擧動,王世子隨駕時陪從,將無以備員,在外人員及有闕之代,斯速稟旨擧行事,允下矣。政官卽爲牌招開政,差出闕員,牌招察任,而弼善朴台東,說書洪重休,皆在外,兼說書李縡,亦奉命出使,似當有變通之道,何以爲之?敢稟。傳曰,依啓。竝改差。
有政。吏批,判書李頤命牌招不進,參判黃欽進,參議朴權在外,右副承旨黃一夏吏兵批兼進。
兵批,判書趙泰采牌不進,參判李墪進,參議李喜茂進,參知李晩成進。
黃一夏啓曰,今日爲政事,命下矣。諸承旨皆已申退,廳中只有臣一夏,同副承旨金致龍。兵批政廳,臣以代房進去,而吏批政廳,何承旨進去乎?敢稟。傳曰,吏兵批兼進。
又啓曰,都承旨有闕之代,今當差出,而擧動只隔一宵,必以在京無故人備擬,何如?傳曰,允。
吏批啓曰,判書李頤命牌不進,參議朴權在外,小臣獨政未安,何以爲之?敢稟。傳曰,仍爲之。
吏批,以兪集一爲都承旨,權詹爲弼善,趙道彬爲兼司書,趙爾重爲長湍府使,李萬夏爲掌苑別提,濟用奉事洪九采,宗廟奉事李澳相換,海州牧使李萬選仍任,兼實錄同春秋單宋相琦,兼春秋二,崔昌大·朴始采,行都承旨兪集一。
兵批,副護軍金德基·朴台東,副司直金宇杭,副司果崔昌大,副司正洪重休·金雲澤。
金致龍,以撰輯廳郞廳,以都提調意啓曰,本廳堂上宋相琦,旣遞本館同春秋之任,依例令該曹,以實錄兼春秋下批,郞廳崔昌大,昨日違牌罷職,亦令該曹,付軍職,冠帶常仕,何如?傳曰,允。
又以撰輯廳郞廳,以都提調意啓曰,撰輯始役之後,當卽有謄書之事。謄錄官二員,以前郡守申奎,成均館典籍朴始采差出,依例,令該曹,兼春秋下批,書吏二人,以有料布衙門書吏使喚,使令二名,令該曹,題給料布,何如?傳曰,允。
金澋,以兵曹言啓曰,司僕寺啓辭,內乘沈澍,以武二所參試官,方在試所云。永昭殿擧動時,內乘當爲備員,而出榜遲速,未可預料,令該曹,從速稟旨,差送他試官,俾無臨時窘急之患,何如?傳曰,允事,命下矣。沈澍試官之任,今姑改差,其代,令政院,前望單子還入,改受點,使之察任,何如?傳曰,允。
又以備邊司言啓曰,珍島漂船物貨,許令買賣事,昨已定奪矣。問情譯官,雖已下去,今此買賣,有異常規,事體不輕,不可不稱量善處。更令該院,擇差解事譯官一人,給馬下送,以爲相議論價之地,亦令本道,定出差員,檢飭凡事,俾無濫雜,爲宜。以此分付,何如?傳曰,允。
獻納趙道彬,正言韓重熙·李禎翊啓曰,請定配人金砯,更爲拿囚,嚴刑鞫問,依律定罪。措語見上凡臺閣論事之體,苟有所懷,或疏或啓,未爲不可,而日昨李相周疏陳所懷,旣呈政院之後,旋卽推去,此已顚倒,謂有嫌礙,强爲引避,而首尾辭語,俱不成說。當初疏本,果引嫌礙而推去,則引避之際,固宜只陳其昏謬之失,而乃於自列之辭,至引其兄之事,盛加褒揚,不顧親嫌,執此觀之,則其意所在,不過假托論人欲售伸白其兄之計。其用意之巧密,處事之駭異,莫此爲甚,決不可以旣遞而置之不論。請前持平李相周罷職。答曰,不允。
金致龍啓曰,今日政,新除授侍講院官員牌招事,允下矣。今已日暮,明日待開門牌招之意,敢啓。傳曰,知道。
又啓曰,諸道科擧出榜後,榜目卽爲修啓,例也,而各道榜目,幾盡來到,江原道,以道里最近之地,榜目今始來到,考見其封啓日子,則乃本月十一日也。事甚稽緩,監司及試官,竝推考,何如?傳曰,允。以上燼餘謄書
都承旨金宇杭上疏。大槪,臣昨遭私慽,旣已犯染,明日擧動,不可廁列於近班,冒死仰籲,乞蒙遞改事。入啓。答曰,省疏具悉。卿辭如此,本職許遞焉。
正言韓重熙所啓,日昨擧行條中,有三南尤甚邑分數災許給之敎,朝家恤民之意,可謂至矣,而竊念畿內之地,土性瘠薄,易致災損,徭役偏重,或多愆期,故常歲畿邑之所謂稍實者,比諸三南之失稔,則猶有所不及矣。況今年旱災,大抵同然,若干引水之處,及時落種,登熟如常,其餘高燥之畓,節晩乾播,全不結實,故一道之內,邑邑不同,一邑之中,面面各異,而三南之稍優者,有勝於畿甸,畿甸之尤甚者,反甚於三南。統而論之,則畿甸之與三南,實無異同,且根本之地,理宜優恤,而今此分災之令,獨及於三南,不及於畿甸,則畿甸之民,缺望必深,朝家惠政,亦不當如是。請畿邑尤甚處,與三南一體許給分災。上曰,畿甸尤甚邑,則許給九分災,可也。以上春坊朝報
吏曹判書李頤命疏曰,伏以臣情跡危蹙,不敢供職,所患風痺之病,方試灸未瘳,難可起動,明日永昭殿擧動,又不得陪從。臣逋慢曠官之罪,已不可言,而前後動駕,一未陪從,自顧分義,惶恐欲死,合被重誅,以警具僚,而瀝血之懇,未蒙矜察,虛帶官銜,積此罪戾,中夜不寐,繞壁彷徨,日復一日,氷炭交中,又敢疾聲哀籲,罪又萬死。大凡人臣之事君也,所恃而自安者。身名無玷,輿望俱允,然後上可以不辱明主之知,下可以自保士夫之風,而今臣則未出而疑謗罔極,旣出而譏議四至。以近日所疵毁者論之,向者儒臣之言,特十分參酌者耳。若臣者爲臣所僇,久矣,本不當廁跡朝行,況彈論未幾,遽叨重任,包羞冒出,當事憒憒,咎責之來,本不足怪,而今又不恤人言,則不但臣廉義掃地,辱淸朝羞當世,更復如何?近來掌銓之臣,多受人譏責,其名論才識,皆不可與臣同日言者,猶且如此,況於臣乎?臣雖欲冒沒更出,一世淸議之士,必不相容,使臣坐待其危辱,狼狽而去,則臣何足言,又豈不上累聖眷乎?念臣受恩最深矣,亦且粗識分義,豈敢自外於仁覆之天,惟圖私便,顧惜一身而已哉?朝家使臣之禮,亦豈宜一向驅策,俾失其去就之節,全喪其所自守也。且以分義言之,臣之前後違命,今已二十有餘矣。伏聞故相臣鄭再嵩嘗在卿列,七違召命,大臣以前所未聞,請罷其職。臣之負犯,今不但七違,而朝廷尙無論責,豈以臣中間冒沒,謂可以督迫更出,而姑不之罪耶?此臣之樹立使然,無非臣之罪也。然臣之萬萬難冒,卽通朝之所共知,廊廟之臣,亦必審察,使臣曠廢職事,撕捱增罪,無寧亟許退斥,無損國體。伏乞下臣此疏,俯詢廟堂,速賜處分,仍命有司,治臣前後違命之罪,不勝幸甚。臣於奉使之任,非敢自謂必堪,且有私心之所不忍者。朝有定制,不敢以私爲辭,輸金繒賀正至之外,又無別幹往役之義,不可終辭,故今方俶裝待時,而伏聞彼人,以布紙兩物之不如前,多以爲言,禮部至欲移咨云。國家旣以金繒皮幣,以事他國,苟或漸不如前,致有嘖言,弱國之羞,尤有甚焉。乞命該司各別揀擇,俾無生事之患,幸甚。且黃曆齎咨官之行,渡江而被掠於彼人,卽丙丁以來所無之事,而鳳城將私自成約作券,俾勿傳泄,譯官不敢違拒,義州譯學,亦不受回通而來,俱可驚駭。鳳將雖欲諱祕,譯官雖不自告,道路之言,易爲傳播,彼中之風聞而責我,不可謂無此理矣。又況行李相續,而輒遭寇掠,亦非細憂。其齎咨官與譯學,不可不重究,邊上事情,又不可不深思。速令義州,更通鳳將,得其回通文書,亦命廟堂商議善處,實合事宜。臣旣承使命,凡係使事者,不敢容默,敢陳愚見於竢罪之章,不勝惶恐。治疏欲上,又以開政,有牌招之命。顧臣情勢病勢,實難强起,徊徨悶蹙,又未祗赴。臣罪至此,萬戮何惜?惟願速蒙誅責,以安微分而已,臣無任兢惶怵惕懇迫竢罪之至。答曰,省疏具悉。所陳兩件事,令該司稟處,卿勿撕捱,速出行公。以上燼餘謄書
上在昌德宮。停常參·經筵。
夜自二更至四更,月暈。
李廷謙啓曰,明日常參·經筵,取稟。傳曰,停。
黃一夏啓曰,內乘來言,捲簾,取稟。傳曰,捲三面。
又啓曰,兵曹判書趙泰采牌招不進,推考傳旨,今方捧入,而擧動之時,本兵之長,不可不隨駕,而連日違牌,殊甚未妥,從重推考,更爲牌招,何如?傳曰,允。
又啓曰,擧動節目中,禁衛軍,則大將號令事,磨鍊以入。卽今禁衛大將趙泰采,來到闕外,病不入參,禁衛軍無號令之人,當以中軍,代行號令,事係急遽,本營未及變通,故敢此仰稟。傳曰,依爲之。
李廷謙,以撰輯廳郞廳,以都提調意啓曰,本廳郞廳,雖在罷散,付軍職察任,乃是前例,故前府使申奎,以謄錄官啓下矣。今聞申奎,方在削職中,與罷職有異,不可仍在,卽爲改差,其代以成均館直講尹天成差下,令該曹,兼春秋口傳下批,何如?傳曰,允。
黃一夏,以司僕寺官員,以提調意啓曰,鐵山大串別將任善後,作騸封進馬五匹,今才上來,而其中二匹,則體大有才,故禾毛色別單書入,送于內廐,使之立養,其餘三匹,則才品稍下,自外寺,仍爲留養之意,敢啓,傳曰,知道。
又以司僕寺官員,以提調意啓曰,旌義縣監朴尙夏遞任,進上馬二疋,今纔上來,禾毛色別單書入,依例內廐立養之意,敢啓。傳曰,知道。
大駕詣慶德宮,入幕次後,藥房·政院·玉堂問安。答曰,知道。
大駕詣慶德宮,入幕次後,王世子問安。答曰,知道。
王世子詣慶德宮,入幕次後,藥房·政院·玉堂問安。答曰,知道。
永昭殿奠酌禮後,大殿,藥房·政院·玉堂問安。答曰,知道。
永昭殿奠酌禮後,世子宮,藥房·政院·玉堂問安。答曰,知道。
永昭殿奠酌禮後,大殿,二品以上·六曹問安。答曰,知道。
大駕還宮後,藥房·政院·玉堂問安。答曰,知道。
王世子還宮後,藥房·政院·玉堂問安。答曰,知道。
金致龍,以兵曹言啓曰,今日擧動時,羽林衛禁軍徐尙雲所騎戰馬,顚蹶驚逸,橫走於駕前至近之地,其不能制馬,以致奔突之狀,極爲可駭。徐尙雲決棍汰去,何如?傳曰,允。以上燼餘謄書
上在昌德宮。停常參·經筵。
李廷謙啓曰,明日常參·經筵,取稟。傳曰,只晝講。
又以侍講院言啓曰,新除授弼善權詹,時在京畿高陽地,書筵入番事緊,斯速乘馹上來事,下諭,何如?傳曰,允。
又以侍講院言啓曰,昨日永昭殿擧動還宮時,王世子自興化門外幕次乘輦之際,乘輦節次,相禮未卽跪告,以致王世子遲待於輦外。事體極爲未安,不可無警責之道,相禮推考,當該書員,令攸司,囚禁科罪,何如?傳曰,允。
又以內醫院官員,以都提調·提調意啓曰,駞駱粥自十月初一日,當爲封進,依例擧行事,預爲分付司僕寺之意,敢啓。傳曰,知道。
黃一夏啓曰,大司憲宋相琦服制,執義金相稷,掌令任埅呈辭,掌令成碩夔受由在外,持平兪彦明在外,持平沈宅賢未肅拜上疏。今日以監察茶時之意,敢啓。傳曰,知道。
又以武一所差備官,以試官意啓曰,本所張字擧子通德郞李命鼎,使閑良崔宇望,六兩代射現捉,旣已無辭自服,竝令該曹,考律處置,何如?傳曰,允。
李廷謙,以侍講院言啓曰,近來宮官,位甚不齊。輔德·兼輔德·兼弼善·兼文學·說書·兼說書俱未差。弼善權詹在外,只有文學臣洪泳,司書金普澤,兼司書趙道彬,而司書金普澤,今日以親病,陳疏徑出,兼司書趙道彬,方以東學兼官,儒生試取進去,下番無推移入直之員,令政院,斯速稟旨變通,何如?傳曰,允。
又啓曰,卽者侍講院司書金普澤,以其親病,陳疏徑出。所當卽捧禁推,而此與無端徑出有異,而旣犯擅離之科,推考警責,何如?傳曰,允。
又啓曰,式年監試初試,過已久矣。兩界榜目,來到有日,而忠淸道,以不遠之地,榜目今始來到,事甚稽緩,監司及試官,推考,何如?傳曰,允。
又啓曰,假注書金雲澤,聞其母病方重,卽爲出去,今姑改差,他注書差出,何如?傳曰,允。
以尹植爲假注書。
金致龍啓曰,因侍講院草記,下番時無入直之員,令政院,稟旨變通事,允下矣。政官卽爲牌招,闕員差出,仍爲牌招入直,何如?傳曰,允,
金澋啓曰,今日爲政事,命下矣。諸承旨皆已申退,廳中只有臣澋及同副承旨金致龍。兵批政廳則金致龍,當以代房進去,而吏批政廳,則何承旨進去乎?敢稟。傳曰,兵吏批兼進。
吏批,判書李頤命牌不進,參判黃欽進,參議朴權在外,同副承旨金致龍進。
啓曰,判書李頤命牌招不進,參議朴權在外,小臣獨政未安,何以爲之?敢稟。傳曰,仍爲之。
吏批啓曰,春坊闕員,有輔德·說書,而說書則曾前備擬之人,或在外或奉命出使。輔德則曾前出入之人,或在罷散中,或出往郊外,亦無無故擬望之人。罷散人若不變通,則殊無開政差出之意,何以爲之?敢稟。傳曰,書入。
以金宇杭爲刑曹參判,李遇輝爲南平縣監,李廷晉爲德山縣監,洪萬源爲司宰主簿,尹憲柱爲輔德,沈尙尹單付承文著作。
兵批,判書趙泰采牌不進。參判李墪,參議李喜茂,參知李晩成,同副承旨金致龍,竝進啓曰,無政事之意,敢啓。傳曰,知道。
金致龍,以司僕寺官員,以提調意啓曰,點馬之行,乃是出入海島之役,必須風勢未高之前下送,故本寺官員則今方催促,鱗次下送,而黃海道則當自兵曹差出,而因判書有故,尙未差出。今不可一向遷就,令該曹,口傳差出,以爲數日內發遣之地,何如?傳曰,允。
又啓曰,副修撰李㙫,自試所復命之後,修撰南就明,不爲相議替直,徑先出去,其在事體,已極未安,而副修撰李㙫,雖以親病陳疏,寮員旣已出去之後,則當待疏批,而不爲留待,又復出去,此雖與無端徑出有異,不可無警責之道,竝推考,何如?傳曰,允。
又以弘文館言啓曰,本館下番修撰南就明,連日入直矣。副修撰李㙫,自試所覆命之後,南就明卽爲出去,李㙫以親病,又爲陳疏出去。下番無他推移入直之員,修撰南就明,卽爲牌招入直,何如?傳曰,允。
又以承文院官員,以都提調意啓曰,本院寫字官崔鎭維,在喪終制,依例付軍職,冠帶常仕,隷習成次童·金景益·張遇石·金景獻·崔壽億·崔壽源·崔壽星·金尙鎰移他司,李枝華·田益廣·金時彬身死。有闕代,學生李哲瑾·李挺熺·鄭道寅·李寅翼·梁天斗·黃弼漢·李國華·成昌海·朴世·李震㷞·梁時澤等,試才入格。入屬寫字官隷習,使之鍊業,何如?傳曰,允。
以輔德尹憲柱牌不進罷職傳旨,傳于金致龍曰,推考傳旨捧入。
獻納趙道彬,正言韓重熙·李禎翊啓曰,請前持平李相周罷職。措語見上答曰,依啓。
答兵曹判書趙泰采疏曰,省疏具悉。卿其安心勿辭,從速行公。
答司書金普澤疏曰,省疏具悉。爾其勿辭,救護母病。
答副修撰李㙫疏曰,省疏具悉。爾其勿辭,救護母病。
吏曹參議朴權辭職上疏。入啓。傳于金致龍曰,還出給。以上燼餘謄書
大臣·備局堂上引見入侍時,左議政李畬所啓,都城修築事,旣定大計始役,而因夏間旱災,姑爲停輟矣。此事宜速爲定奪,而近聞水口近處,有六七間壞毁處,自兵曹募軍補築,其傍有軍門運入之石,而此則姑置不用,欲令募軍負石以築云。若將改築,則此爲枉費功力,故欲令軍門,先築其毁處,仍爲始役,頃以此通議於僚相矣。有待後日登對更稟之命,故敢達矣。都城改築,實爲莫大之役,以卽今國計民力,實難猝完,故臣於定計之初,以節省冗費,專力於此,則庶可完畢仰陳,而卽今諸軍門已浮之石,多者七八千塊,少者五六千塊,車子車牛,亦皆備待,決不當仍棄。且舊城之石,亦可擇用。若令運入新石,則東城之役,庶可了當,而此爲國家大事,下詢諸臣而處之,何如?上曰,頃日筵中諸臣,已有所陳,其時未入侍者陳達,可也。行刑曹判書金鎭龜曰,臣於春間連有病故,不得入侍矣。竊聞都城修築事定計之日,入侍之臣,有以賤臣之言,猥達於天聽者,臣誠惶恐。臣之愚見,固嘗以爲,都城之修築,似勝於北城之新築,而今旣定計之後,無可更言者矣。夏間伐石之後,因旱災姑寢其役,而到今欲爲輸入其旣伐之石,以觀前頭形勢始役者,亦有意見,而今年農事,雖或有稍實處,大都未免失稔,前頭完役,姑未可期,且凡始役之時,必須預爲商量,而當初軍門伐石之際,將校輩不能審量其運入之事,幾致狼狽云。卽今運石之役,又値日氣之當寒,事多可慮。必須詳計其日子之幾何,役處之幾何,物力所入之幾何,而經始其役,似爲合宜矣。李畬曰,都城之役,若欲急就,則必不免於病國傷民。若然則雖築都城,亦何益於固國哉?臣意勿以急就爲心,蓄力漸築,磨以歲月,自可完就。但我國之事,例不能持久,若聖志堅定,不爲異議所撓奪,則豈不可成乎?國初築城時,則發八路軍兵,一年內分春秋兩巡,各兩朔赴役畢築,前後役夫合計,爲二十萬。此則建都之初,未有城垣,勢不得不急就也。今則異於國初,宜漸次不宜亟,勿限遲速,從容隨力改築,則庶無甚難,而亦不爲病矣。李濡曰,城役雖因一時旱災而姑停,大計已定,則自當爲應行之事,而大凡作事太急,則民心易怨,怨生則浮議煽動,終必敗事而後已,此其勢然也。當初商確北城利害之時,多言都城之勝,及至定計始役,則又聞稍稍有怨謗云。以國家大計言之,則無他依歸之所,都城雖云闊大,有軍民有蓄儲,守此根本之地,以盡備禦之策,豈非大善,而人情,例不喜動作,措處之道,亦或有失宜者。今春定計之後,不能明白區劃,五軍門一時浮石,有若目前竝擧築役者然,以致騷擾。向者兩軍門貿鹽統營之擧,旣爲取怨之端。此外亦不無貽弊於外方,則因此而益資浮議,無足怪也。臣意則欲分授三軍門,以其本軍門米布及他衙門所儲,推移除出,定數劃給,使之以此料理取羸,隨其財力之多少,漸次修築,勿緩勿急,不必刻期督役。如是則當事者,庶有從便善處之道,而人之見之者,不以爲異,久則便同常事,浮議亦可止矣。各軍門已浮之石,爲先使之輸入,水口門頹毁之城,亦令該軍門改築,以爲始役之根本,似爲得宜矣。禮曹判書閔鎭厚曰,城池事議論數年,今始以都城定計,雖因旱暫停,何可遂已耶?若就崩壞處先築,而仍令諸軍門,運入所浮之石,則此乃始役之日也。諺所謂事始爲半者,眞善諭也。亟命擧役幸甚。上曰,五軍門所浮石,幾何?李畬曰,臣於停役之初,令各軍門錄來浮石之數,則御營最多,似爲八千餘塊,其餘軍門,數雖不一,皆不下五六千塊。若合舊城之石,則各軍門所分授三百五十餘步,庶可完築,而運石最難,先令冬前運入,待其畢運,方可始役矣。鎭厚曰,聞諸軍門,石數或多少,守禦廳則專意燔甓,故石數尤少云,而始役之後,自可推移完築,卽今運石,最爲急務矣。韓城君李基夏曰,朝家已定大計,分付軍門,故臣等料理經始,謂將完役,不幸因旱中止,到今秋序已盡,意有更爲分付之事矣。今日聖敎,以石數幾何爲問都監,則當初磨鍊一萬數千塊內,已浮者八千塊,舊城地垈,亦多宛然處。以此料理,而合舊石築之,則雖有不足之數,其數則不多矣。第念今月已過一望,臘月則築設,亦難爲之。必於冬前,運入所浮之石,而開春後始役,似宜矣。大司憲宋相琦曰,臣久在鄕曲,築城便否,未能詳知,而夏間待罪諫官時,以旱災方慘,姑且停止,待秋更議之意陳疏矣。卽今年事,與其時稍似有異,且念諸軍門,費用許多財力,浮出累萬石塊,到今浪棄,誠爲可惜。雖不可一時盡完,若不煩民力,而只使分掌諸軍門,以其所備車牛,次第運入,先築其可築處,則亦似無妨矣。副校理金興慶曰,築城事,廟堂旣已完定,以臣賤見,寧容別議於其間,而所謂浮議,非有他意,只慮財力之不足也。第卽今已伐之石,其數不些,不必浪棄。且各衙門牛隻車輛,亦多備置者,姑先運入,而築城則決難始役於冬前,遲待明春,徐徐完役,似好矣。正言韓重熙曰,都城修築之計,廟謨旣已完定,今何敢更容他議乎?第念興工之道,當審於其始,姑以私家之事譬之,凡欲營建第宅者,必以材木當用幾條,人夫當用幾名,役糧當用幾石,預先一一量度,自顧財力,果能辦此,然後方可始役,不然則必有臨時狼狽之患矣。今此修築,國之巨役也。雖使諸軍門,分排擔當,臣未知諸軍門物力,足以完畢此役乎?如或不先商度,遽興大役,軍門財力,不能支堪,則必有取用兵戶曹軍需經費之擧矣。如此而猶有所不繼,則又有調用外方民力之弊矣。事或至此,則豈非可慮之甚者?至於許多浮取之石,旣費工力,不當還棄。使軍門運入,先築其崩處,似不可已矣。上曰,都城修築之擧,乃是國家大計也。始與廟堂諸臣,相議完定,夏間暫停,出於悶旱之致。今豈仍爲停止乎?宣廟朝壬辰西狩時,有臺諫請守都城者,相臣柳成龍以爲,都城不可守,故雖不能從其計,人之所見,自昔如此。丁丑駐驆南漢時,崔鳴吉所著文,亦以算口計糧,僅支旬日爲言,其勢危急之勢,可以想見。苟無糧道,則雖金城湯池,亦何能守乎?若完築都城,定計固守,則倉厫皆在,庶有足食之道,百姓亦不至於流離,而可與共守,豈不善乎?今以所浮之石,竝舊石而築之,則可以完役,而必須先運已伐之石,然後始可修築矣。先令各軍門,一面運入所伐之石,一面修築其破壞處,而但不必刻日督迫,從容漸次,爲之,可也。以上備局謄錄
上在昌德宮。停常參,只晝講。
夜五更,月入東井星。
下直,南海縣監金萬相,車嶺僉使崔山海。
李廷謙啓曰,明日常參·經筵,取稟。傳曰,只晝講。
黃一夏啓曰,大司憲宋相琦服制,執義金相稷,掌令任埅呈辭,掌令成碩夔掃墳受由,持平兪彦明在外,沈宅賢未肅拜上疏。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而左議政身病,右議政有故不得來會云矣,敢啓。傳曰,知道。
又以都摠府言啓曰,副摠管李健命,除標信,義禁府坐起進去之意,敢啓。傳曰,知道。
又以兵曹言啓曰,因司僕寺草記,點馬別監,從速口傳差出事,命下矣。判書趙泰采身病陳疏,此等差除,非佐貳之官所可擧行,不得差出之意,敢啓。傳曰,知道。
又以義禁府言啓曰,以刑曹啓目,前戶曹佐郞李肇源,移本府處置事,允下矣。李肇源今方待命,卽爲拿囚之意,敢啓。傳曰,知道。
備忘記,傳于黃一夏曰,今下弓矢,車嶺僉使崔山海處,給送。
李廷謙,以侍講院言啓曰,本院下番之連日闕直,極爲未安。今日書筵,上下番無以備員矣。輔德尹憲柱,旣有勿罷之命,輔德尹憲柱,兼司書趙道彬,竝卽牌招察任,何如?傳曰,允。
以修撰南就明牌不進罷職傳旨,傳于李廷謙曰,推考傳旨捧入。
傳于黃一夏曰,文臣朔試射時,修撰南就明,稱病不進,罷職傳旨勿捧,推考傳旨捧入。
金澋,以漢城府言啓曰,三江馬役,極其煩重,故近年以來,奸民輩連續投屬於各軍門及各司匠人之役,餘存絶少,至於罷契者居多。卽今沈藏之役,乃是通一年巨役,而將無責立,必須別樣變通,然後可免生事之弊。今番沈藏輸運之役,勿論內東山匠人·尙衣院·內需司·內酒房·工曹啓下匠人·烽燧軍·扈輦隊內吹螺赤·諸上司奴子,依上年入啓定奪之例,一倂役使,何如?傳曰,允。
晝講入侍時,修撰南就明牌招察任事,榻前定奪。慶德宮武德門內,自小星堂北墻,至含涼門外築墻,中間作門,而未凍前畢役事,榻前下敎。
黃一夏,以禮曹言啓曰,今九月二十日晝講入侍時,慶德宮武德門內,自小星堂北墻,至含涼門外築墻,中間作門,未凍前畢役事,榻前下敎矣。所用雜物,令該曹,急速磨鍊,亦令繕工監,別定監役官,從速擧役,而告由祭,則臨時擇日擧行,何如?傳曰,允。
以修撰南就明再招不進罷職傳旨,傳于黃一夏曰,禁推傳旨捧入。
黃一夏,以弘文館言啓曰,本館下番,無入直之員,不得已上番姑降入直之意,敢啓。傳曰,知道。
午時,上御宣政殿晝講,知事徐宗泰,特進官黃欽,參贊官金澋,侍讀官李觀命,侍讀官金興慶,假注書尹植,記注官尹憲周,記事官洪禹瑞,武臣趙世城入侍。上讀春秋前受音,自秋齊侯宋公江人,至得正而斃焉則無求矣一遍訖。觀命進講,自楚屈完來盟,止而子爲我願之乎一遍。上讀新受音一遍。觀命陳文義曰,屈完來盟,所貴於春秋者,蓋以春秋無義戰,故美其來盟,而以楚之大夫,書其名者,過許之也。興慶曰,進之之意也。觀命曰,楚僻在南隅,與夷狄無異焉,而强大無敵,有侵陵中國之憂,山東諸侯,皆慴其威,無敢抗衡,而惟其得罪周室,天下皆可以共討,故維時齊桓,與管仲謀,以爲夷狄不可不攘,王室不可不尊,遂以七國之師,會于召陵,此蓋出於尊周攘夷之意也。楚子之使屈完來盟,亦能服其苞茅不入之罪,庶可謂進之於中國,而第其來盟,權在屈完,亦無足取也,於小註詳之矣。興慶曰,小註果詳之,以爲與齊高子來盟事一樣云矣。觀命曰,令字誤矣。與今字相錯也。上曰,然矣。觀命曰,左傳云,楚子答昭王不復曰,昭王之事,問諸水濱,蓋昭王之乘膠舟濟江也。淮水不在楚境,而在於他境,故楚子不服其罪矣。仍曰,此下小註,有自專之語矣。興慶曰,自專之語,小註果有之矣。上曰,蓋自專之也。觀命曰,冬十有二月下註云,桓公識明而量淺,夫識見者,由器量而生者也。今有曰,識明而量淺,文字之學,雖非所可拘,而有所顚錯,故敢陳之。上曰,識量云者,蓋宜先量而後識矣。興慶曰,由器量而有識見云者,蓋其次第然矣。觀命曰,凡人之識量,有小大深淺之不同,有斗筲之量,有河海之量,有天地之量。蓋其容物處己之間,識量自可見矣。堯有於變之化,而常自兢業,漢高帝英雄之主,而猶有驕矜之色,當長樂上壽之日,進曰,今日孰與仲多,此無識見之甚者,而由其學力全無,器量有近乎淺小也。光武則量是恢恢,稍有學力,故方其幸南陽也,父老請十年賜復,而終無驕傲之心,此由學識有益於度量,而獨其氣宇,則不及高帝矣。人君處莫高之位,擁至尊之勢,苟有一毫驕心,則德量漸近乎淺小,而見識自至於不明矣。興慶曰,帝堯大聖人也,而常以戰兢爲心,人君必須留意於此,而後世驕矜之主,則可以深戒矣。上曰,所達然矣,予當留意焉。宗泰曰,齊桓有佐覇之輔,若管仲者流,故能有成功,而至於學識德量,則全無足稱者。蓋春秋之盟會,莫盛於召陵者,楚之强大,無與爲敵,而桓公能會諸侯之師,以問其罪,則楚子雖無畏懼之心,乃遣屈完,視師召陵,仍成盟好而退。桓公乃自驕傲,怒陳之大夫不協一謀,因俘其人,至伐其國。以楚之侵陵中國,得罪王室者,而得免攻伐,陳獨以弱國,被其專侵,此由桓公器量不足,見識不明故也。第觀居上之人,喜怒失中,則驕傲易生,暴發難制,此齊桓所以失諸侯之心也。人君臨下之道,庶或有因此等處,而不無可戒者矣。上曰,然矣。遂掩卷。興慶曰,修撰南就明,旣有勿罷之命,更爲牌招察任,何如?上曰,依爲之。興慶曰,近來僚員不齊,事體苟簡,後日政差出闕員,以爲輪直,俾無苟簡,何如?上曰,依爲之。竝出榻前定奪上曰,近來廉隅太勝,分義反輕,違牌之弊,愈往愈甚,事極寒心,而至於李海朝事,尤爲無據矣。初以壬午科事,雖或引嫌,其時已盡開釋,故一榜擧皆行公,且以館職事,謂有難安之端,備盡開釋之意,出於擧行條件,則兩款所嫌,不可一向堅執,而厥後又爲違牌,其在分義,何敢如是?館職引避,雖曰有執,而臺官春坊,亦不行公,不識分義之人,不可罷職而止,宜有別樣警責之道。新除授南平縣監李遇輝,今姑改差,李海朝除授,使之催促發送,可也。出榻前下敎欽曰,王子師傅差出後,當有付祿之擧,而兵曹未得可據前例,尙未付祿云。臣取考本曹文書,則師傅之職,載於敎官·監役等無祿官之列,成給差帖,無謝恩之例矣。敎官·監役等職,旣付軍職,則師傅亦宜一體付軍職,以此分付兵曹,何如?上曰,依爲之。出擧行條。
欽曰,王子受學之時,師傅當出入闕內,不可不定給下人,以爲去來之地,而此職曠闕已久,且無衙門,自宗親府,頃欲稟定節目,而適値有司堂上之出疆,未及定奪云。或自宗親府,加出使令一名,以備出入闕內時傔從,似不可已,令宗親府,稟處,何如?上曰,依爲之。出擧行條。
欽曰,四館文參下,或有移他職,罷散者,則例有歸本館陞遷之規矣。癸亥年因文參下積滯,變通以成均參下,移差學訓導之類,厭其淸閑,故犯圖罷者,不許歸屬本館。立法本意,蓋出於矯枉,而其中在喪去館之人,亦混同不許歸館。以事理言之,用厭避之律於在喪之人,極涉不當,此不過當初不爲區別之致。此類則依他例歸本館,似當,故敢達。上曰,所達是矣。依爲之。出擧行條
欽曰,臣待罪北藩時,猝値無前大歉,除出營儲若干物貨,使土人解事,而在營裨之列者,往販穀物於嶺南,還償本貨之外,取其餘剩三千餘石,補用賑資,具由啓聞,至有邊將除授承傳矣。今已經年,尙未蒙賞,蓋由政曹無窠之故,而渠輩以遐遠之人,希望上來,竟至落莫,其爲失信,大矣。聞今年亦有此請云,臣所狀聞者,爲先隨窠調用事,分付兵曹,以爲激勸之地,何如?上曰,依爲之。
上曰,慶德宮武德門內,自小星堂,至含涼門外,無遮隔之物,移御時,事甚未安。分付該曹,築墻以遮,而其間不過五六間,未凍前畢其役,中間作門,以容步輦出入,可也。出榻前下敎澋曰,雖過五六間,似不可不築,而作門太小,則步輦出入,恐或難容矣。觀命曰,卽者有李海朝補外之命,用罰之聖意,可知矣。海朝之他事所執,未知何如,而至如重臣所言云者,疏章間元無解釋之事,故海朝之爲其所執,不無意見矣。近來時事,臣曾已陳達,而凡職在三司,則宜乎人皆謂榮選,而只緣儻論橫潰,人不安其位矣。官方,視內則重,而視外爲輕,或有內輕外重之時,而近來則人視三司,如入苦海,縣宰郵官,視爲榮幸。今者海朝,雖以補外出在,渠則誠爲大幸矣,殊非自上用罰之意也。興慶曰,海朝所執,未知何如,而至於補外之命,則近來名官,皆以三司,視爲若海,海朝之出,適中其願,而殊失策勵之本意也。上曰,所執則無論如何,而開釋非一非再,則終始違牌者,其在分義,何敢如是?館職則雖不欲當,臺官春坊,終始違牌,何耶?殊甚無據,分義,豈容如是也?欽曰,李海朝南平縣監除授事,命下矣。卽爲下批乎,待後日政下批乎?敢稟。上曰,後日政下批,可也。竝前上敎出擧行條諸臣遂罷退。
答輔德尹憲柱疏曰,省疏具悉。爾其勿辭,救護母病。元疏缺以上燼餘謄書
上在昌德宮。停常參,只晝講。
未時,申時,日暈。夜自三更,至五更,月暈。
李廷謙啓曰,明日國忌齋戒,明明日正日,此兩日視事,頉稟。傳曰,知道。
黃一夏啓曰,大司憲宋相琦服制,執義金相稷,掌令任埅呈辭,掌令成碩夔掃墳受由,持平兪彦明在外,沈宅賢未肅拜上疏。今日以監察茶時之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
李廷謙,以弘文館言啓曰,本館上番校理臣李觀命,以撰輯廳郞廳,今日坐起時,晝仕出去,而每每草記,事涉煩瀆,今後除草記,直爲出去之意,敢啓。傳曰,知道。
以侍講院兼司書趙道彬牌不進罷職傳旨,傳于李廷謙曰,推考傳旨捧入。
李廷謙,以侍講院言啓曰,本院下番,連日闕直,事甚未安。司書金普澤,旣以親病受由,兼司書趙道彬,今日違牌之後,有勿罷之命,兼司書趙道彬,更爲牌招入直,何如?傳曰,允。
又以訓鍊都監言啓曰,今此運石時,役軍炊飯木,他無取用處,依前定奪,德興大院君山所近處蟲損松木,今月二十二日爲始,軍兵二百名出送斫伐,仍令經宿運下之意,敢啓。傳曰,知道。
午時,上御宣政殿晝講。知事閔鎭厚,特進官沈枰,參贊官黃一夏,侍讀官李觀命,侍讀官金興慶,假注書尹植,記注官洪大猷,記事官洪禹瑞,武臣閔涵入侍。上讀春秋前受音,自楚屈完來盟,至爲我願之乎一遍訖。觀命進講,自五年春晉侯殺其世子,至美之大者也一遍,上讀新受音一遍。觀命陳文義曰,變故由於讒亂,父子不得相保,而主匕鬯者終然見殺,誠不足摭跡以談,而申生蓋亦未盡其道矣。遭人倫之大變者,莫如大舜,而克諧以孝,烝烝乂不格姦,終使瞽瞍,至於允若。若使申生,見父母有過,垂涕泣以諫,則雖以獻公之昏亂,驪姬之妖惡,豈至有此大變乎?此而不然,惟以姑息之愛爲孝,而陷其父於不義,終使讒人得志,幾至亡國,先儒以爲大仁之賊也。公羊之微示貶意,蓋以此也。上無發落。至杞伯姬來朝,觀命曰,伯姬之子,不過十歲兒,而乃託以朝公,隨子而來,其於女子,有行遠父母兄弟之義,相背遠矣。上曰,譏其非禮也。至首止之會,觀命曰,此書會王子於首止,而書法則有異矣。若以王子,下會諸侯,則是陵夷也。以諸侯,上會王世子,則是抗位也,故下及字於諸侯,而下會字於王世子也。屈遠其子云者,非謂疎遠也。卽君子之遠其子也。上曰,然矣。鎭厚曰,祗字與秪字或通,以其衣邊禾邊之稍相近也。上曰,唯。觀命曰,首止之會,權而得中者也。因王世子下會諸侯,天下諸國,咸造世子,名號已定,使人人昭然,皆知其爲世子。周王雖溺愛不明,不敢有動搖之意,此會出於權道,而使國本得安,如張良之以權招四皓者,乃國家安危所係,故許之以行權得中矣。今若成功,雖大事,不得正,則亦無足道也,而至如首丘之會,行權而正事者也。興慶曰,齊桓之時,周室猶不至於太微弱,桓公亦有尊周之名,而猶有迫脅天子之意。桓公若有憂王室〈以〉安國本之心,則當朝于惠王,直會諸侯於天子之庭,以定名分,而不此之行,故春秋微旨,亦似謂非也。觀命曰,晉文河陽之會,亦由此始,而此會則異於彼矣。其兆雖已在此,而不可以此同日與語也。上無發落,遂掩卷。鎭厚曰,右議政爲守禦使時,以柳漢明,中軍差下矣。因臺疏非斥,改差其任,而厥後朝家有査覈之命,故臣與右相相議,將欲以漢明,守禦中軍,改啓下矣。單子未入之前,御營廳中軍啓下單子,先入已下,故政院還給守禦廳單子矣。漢明曾任中軍,本廳事務,亦不生疎,移差守禦中軍之意,敢達。上曰,依爲之。
鎭厚曰,今年年事,諸道未免凶歉,獨關西稍勝云,故曾已啓達於筵中,委送差人,今方貿穀。貿穀不無弊端,而實出於不得已也。兩南道臣,連續告急,請令賑廳,預思救活之道,而賑廳米穀不敷,且無以自京運送,其勢可悶矣。兩南雖曰凶歉,其中亦有稍實之處,若貿穀於稍實處,推移賑廳於尤甚處,則似爲便宜,而凶歲貿穀,亦自未易,若依關西例,諸色軍兵及奴婢身布,從民願,以米代捧,則卽今米雖翔貴,猶以得除輸運之弊,爲幸,必多有自願者,其本色身布,則自京廳可以措備,以送於各該司,以此分付於各司及本道,何如?上曰,依爲之。出擧行條
一夏曰,柳漢明旣已移差守禦中軍,御營廳中軍,則改差之意,分付,何如?上曰,自然見遞矣。諸臣遂罷退。
前兵曹參議金萬埰,行刑曹判書金鎭龜,禮曹判書金鎭圭疏曰,伏以臣等,伏見洪禹行等疏本,以臣萬埰從弟萬謹,嘗論朴世堂之遺令罷饋之有害世敎,深懷憾怒,費辭譸張,攙引諸儒先,以爲營救世堂之資,而於臣等先祖文元公臣長生,其所假托簸弄,尤極肆然。至謂世堂所行,符驗於臣等先祖之說。噫,比來人心陷溺,徒知黨私之習,全昧尊賢之義。前日李坦·李翼明等,欲護世堂之毁經,誣引臣等先祖所著辨疑之書。今者此輩之言,又如此,世道之變,可謂往而益甚,何幸聖明覽其疏而痛斥?卽施譴責,臺議繼發,又加其罰,懲惡之典,今已擧矣,而若乃假托簸弄之狀,日昨大臣重臣所上文字,略而不詳,爲其後孫者,安得不悉陳而明辨之哉?夫此輩凡所假托於臣等先祖之說,公肆熒惑者,有難僂指以擧,而大都取疑禮問解·喪禮備要之所著錄,而顚倒其本指耳。兩書之刊行已久,家講而人讀,此輩雖欲誣罔,其可得乎?蓋問解上食條所錄,卽姜碩期之問,而臣等先祖所答,與所引經傳先儒諸說,間附已見者也。臣等先祖,首據橫渠·溫公之說,以明其當不罷,中及古禮之罷之者,卒則歸重於朱子書,不害爲厚,且當從之之語,以爲定論,而其下所引,極其該括,欲使學者參考,又以家禮之無罷上食之文及先正臣李滉從厚之論以申之,則其主意之在於從厚,於此已可見矣。況備要爲書,蓋爲行世也,而卒哭條下,又特揭朱子書,以明上食之不當罷,又於小祥條止朝夕哭之下註,以上食三年不廢,其以終喪上食爲可,而諄諄敎人以勿罷,尤爲明甚。此豈任意撤罷者之所可比擬耶?此輩亦必知此,而乃敢强擬者,以問解所錄,旁及古禮,亦擧朱子寒泉事,以設疑故耳。然,是自有不同於世堂所行,而非可爲禹行等之所援據者。臣等先祖,雖於答問,竝及諸說,其本指,固在不罷,故所錄古禮,只備參考,非謂可行,而寒泉事所傳,不甚明著,所言亦出推測,故辭語之間,爲着似字,而旋又結之曰,誠難爲準,以示其權度矣。蓋儒者講禮,雖博考詳說,以究同異,必就天理人情之所安而行之,不强疑晦難知之事,以爲駭世異俗之行,故臣等先祖,論古禮之疑文,而主今世之厚俗,捨傳記之微蹟,而遵答問之明訓,其視世堂不顧情理之違戾,惟務行事之詭異,奚啻白黑之相判哉?且禹行等之爲其口實者,古禮與寒泉事,而古禮之難行於後世者,多矣。初終易服時,披髮非古,而始於開元禮,飯含用珠,古非士庶之禮,而今通用之。古禮士逾月而葬,今皆用三月之制。家禮不用槨,而今用之。古禮,庶子爲大夫士者,旣練而歸,今與適子,終喪在殯宮,凡此皆從厚而然也。今有人喪親而不被髮,含錢貝,渴葬而無槨,小祥而歸家,人將許其知禮,而不以爲薄於親耶?不拘古今之異宜,遽罷上食於卒哭,何異於上所云者耶?夫人之所以敎子,乃所以事其親也。今世堂之遺令其子,得無爲薄於親之歸耶?至於寒泉事,後人以其廬墓,意謂罷饋,而他無明文。古昔聖賢行蹟之疑於後世者,固亦有之。此在闕疑之道,不必强爲準則,而況其答人問而指敎者,許從今世之禮,不啻明白,以朱子之善諭,夫豈非禮而敎之哉?然則今之所宜遵行者,在此不在彼,而違明白之敎,尋疑晦之跡,已非善學也,而況學朱子之道,莫過於尊信其傳註,而世堂,則不特不尊信,毁棄改易,不以爲難,抑其傳註之不足尊信,而獨此疑晦之一節,謂可以藉重耶?況朱子之敎人,未嘗罷饋,則世堂此事,亦所以背馳朱子,惡在其深相脗合也?由是觀之,世堂之爲此,初非出於好古慕賢,只欲陋擧世之所通行,自矜其高絶之識,而終至壞風病俗。此可與叩盆羸葬,同科以論,而其門徒,從以傅會古禮,憑藉先儒,以塗人耳目耳。且設令世堂之事,一如其門徒所云,亦類王安石,無關雎·麟趾之意,而强行周禮,而若臣等先祖之爲禮,本之忠信,而行以愼重,其與世堂不同,雖三尺之童,亦可知之,而其敢謂以符驗耶?且禹行等,妄稱古禮,乃以朱子書中且當云者,爲非必可行,此又可旁引朱子他說以辨之。三年之喪,二十五月而畢,實載禮記,故朱子以祥後便禫爲是,而鄭註二十七月之說,旣爲律勅,則雖言其未當,而錄於家禮,蓋以世之從厚,不可違故也。夫以朱子旣明言其未當,猶不能不從,則臣等先祖之以且當之訓,爲勿罷之證者,可謂得朱子之旨,而與世堂事,相反之遠矣。禹行等,又摭先正臣宋浚吉別集所載姜碩期與臣等先祖問答之語,持之甚力,其亦異矣。自古言語之互出兩書字句之間,或有詳略異同者,多矣。此固不必多辨,而臣等先祖,雖未嘗不言朱子之罷上食,而其所歸重,實在從重之訓,則彼移問之際,差爽口語,有何關於臣等先祖乎?況浚吉卽臣等先祖高弟,而其答碩期,主於勿罷。旣曰朱子依古禮罷之,無明文,未可斷定。又曰,家禮實無罷之之文,惟當以禮疑從厚處之,此可想其所得於函丈者矣。且禹行等,以上食之終喪不撤,比之於葬後靈寢之仍設,欲爲務勝,又臚列家禮諸條,以其不言猶上食,歸之於無可考據,而謂臣等先祖尋常有疑,此皆有可辨。家禮之於大斂條曰,設靈牀於柩東,旣葬之後,則凡其設於柩東者之不仍設,可推而知。此何足以爲證於卒哭之撤饋耶?家禮,雖不言猶上食,而旣不言罷上食,則其爲不罷,自可知已。蓋虞祭云,罷朝夕奠,卒哭云,自是朝夕之間,哀至不哭,小祥云,止朝夕哭,大祥云,撤靈座。凡於所當罷撤者,輒明言,而獨不言上食當罷之節,故臣等先祖,旣於問解,言無罷之之文,又於家禮輯覽,引宋寅所云家禮罷朝夕奠,不及上食。朱子使之仍行無疑之語,則其考據之精確,而未嘗有疑者,豈不灼然哉?夫問解所云,尋常有疑,蓋以先儒之說,經傳之文,不當罷與當罷,旣相參差,家禮所著,寒泉所行,又似異同故耳。此豈有疑於家禮而然哉?此輩又以家禮,小祥止朝夕哭,下言朔望會哭,明其爲卒哭罷饋,謂世堂深得於家禮,是亦不然。竊觀家禮爲書,雖參酌古禮之宜,而中間亡逸,易簀後始出,故楊氏所以謂未及再修者也。蓋此朔望會哭云者,因喪大記,朔日哭于宗室之文而著之也,而家禮旣不純用古禮,不令庶子之爲大夫士者,各歸其宮,旣不各歸,又何會哭?然則其所謂會哭者,固不可强解,而古人之謂未及再修者,無亦指此等處耶?若謂此會哭一句,爲罷上食之證,則其於卒哭下,何不擧古禮,不復饋食之文耶?家禮此條,旣不可爲證,他條亦固無罷之文,則臣等先祖,與宋浚吉之所云,豈不信然,而此輩之誣罔,不攻自破矣。禹行等,又以姜碩期問目,有今人或廢上食之語,隱然爲世堂比對。至曰,長生與碩期,雍容問答,恬聞不怪,其所譏切,尤爲無倫。夫碩期之言,只問禮之如何,不論其人之可罪與否,而況臣等先祖,時退林下,所事者講學稽古而已。無朝廷言議之職任,則摘發明罪,豈其所可責之者,而人之爲言,乃至於此,吁亦痛矣。且朝議以世堂之罷饋,謂違時王之制,故禹行等,無所發怒,誣引備要成服條所著,以爲眩亂之計,此又可駭。夫皇朝制之於五服,其所隆殺,或違於古禮,家禮旣不爲前輩儒先所行,則有難以時王之制,而强從之,故臣等先祖,以爲不可盡從,而猶且姑存,以備參考。其爲審愼,豈彷彿世堂擅改上下所通行之邦制耶?至若筵臣之請,今後以不孝之罪,罪罷饋者,蓋爲慮世敎之隳敗,而禹行等,又强挽混擬,至謂長生疑禮等書,可無復作。噫,問解所答,備要所揭,皆眷眷於從厚勿罷,則今之欲禁罷饋者,可謂不背兩書之本旨,而此輩反以是擧,爲若礙逼於臣等先祖之禮說,其可見其辭之遁矣。大抵世堂之遺令罷饋,蓋出拗僻之性,詭異之行,而禹行等,猥詡以得禮之正,妄欲上繼周·孔,下配朱子,其於張載·司馬光諸說,則無所顧忌,而此猶不足,捃摭臣等先祖之遺書,而變換旨意,不惟假托,又加譏侮。凡於聖賢與儒先,不知其爲可尊,而只欲置罷饋於十分至當之地。噫,此輩亦人子耳。未知其所事死而追遠,皆將一遵世堂之事,而自安於其心乎?若然則此正夫子所嘗責宰予以安則行之者,固無足道矣。苟其不然,心知其未安,而急於阿好,乃爲此躛言與謾辭,則眞是自欺而欺天也,其罪可勝言哉?仍念此輩之於臣等先祖,乃敢如此者,蓋亦有由焉。去年章甫疏論世堂之毁經,而事下春曹,臣鎭龜覆奏行之,李坦之營救世堂也。臣萬埰在喉司而論之,其後臣鎭圭疏辨坦·翼明之誣罔,又疏攻李廈成之醜正,而竝及世堂事,故世堂之徒,固已積憾臣等家族。今玆罷饋之事,又發於萬謹,此輩之憾益深,無倫之言,遂及祖先。噫,臣等不肖,而承先祖餘蔭,竝廁朝端,而不能啽婀循默,致人怨毒,上及其先,此固臣等之罪也。若夫先祖,嘗被聖祖之禮遇,及至當宁,崇奬愈隆,則固非後生小子,所敢妄論,而今此輩之肆然譏侮乃如此,不但爲臣等私門痛恨而已也。伏願聖明,俯垂睿覽,悉察臣等先祖所著錄,與世堂所行之異同,明辨禹行等簸弄欺誣之情態,則豈惟臣等先祖,重受知於泉下,其於國家尙賢闢邪之道,亦將大有所補,公私豈不竝幸?臣等無任憤惋激切祈祝之至,謹昧死以聞。答曰,省疏具悉。卿等之陳疏痛辨,出於至誠,而禹行輩簸弄欺誣之狀,予已洞燭也。
校理李晩堅疏曰,伏以臣,頃忝春坊,病速違逋,聖度天大,略施薄譴,曾未幾何,敍復如舊,繼而有玉署新命,恩旨遠辱,臣惝怳震惕,感涕交頤,不知無狀賤臣,何以得此?非臣隕結,所可仰酬?義當卽詣輦下,以竢處分,而第臣宿患諸症,遇冷越添,食飮頓廢,眞元澌苶,昏仆不省,人鬼莫分,自力登途,實無其路,稽逋召命,惶蹙靡容。乃於此際,得伏見修撰李㙫疏本,則盛論今番新通諸人,而至謂之强拂公議,苟然充擬,仍復結之以宜先警責銓官,臣誠駭怖罔措,席藁俟譴仄聽有日,迄無繼發之論,臣安得終始泯默,不一陳暴也哉?仍念庸陋如臣,蒙被誤恩,前後忝竊,無非僭踰,而至於銓地秉筆之任,尤豈非萬萬不似之甚者乎?恩除之下,直欲逃遁遠避,抵死牢拒,而只緣上迫嚴命,下怵分義,黽勉一出,蓋爲大政,而通塞之際,怨謗所華,前後當此者,鮮不敗事。臣雖昏愚,豈不知顚沛之在目,而旣當其任,亦難終辭,區區自勉,惟在於一循公議,無負職責,而今乃以所擧數人,一倂歸之於輿論之外,或謂之庸碌微瑣,或謂之名稱未著,一筆句斷,不少留難。噫,論議多岐,姸醜無眞,彼譽此訾,甲是乙非,自是近日之痼弊,則惟此數人之不愜於儒臣之意者,固無足怪,然,亦不料其爲言之至此也。夫取人之道,或以門閥,或以才華,固不可局於一例也,明矣。韓以原,卽故縣監命吉之孫也。命吉得罪昏朝,名節著稱,且是咸鏡監司鄭澔之甥姪也。金萬胄,卽故監司止男之從孫,故判書宇亨之族子也,積歲潛郞,人多稱屈。至於崔慶湜,自是嶺外世閥,而其父以文科,亦經顯職,惟此三人之見擬淸途,終未覺其有拂於公議,而訾摘之言,乃發於論思之地,是豈臣意慮之所及也哉?其所謂處地人望,歷歷可取云者,雖未知果指何人,而設有見推者流,非一人之見,所可硬定,而自公眼觀之,難保其必無可指之疵,今之取舍,豈易言也?且其言曰,近來處言地者,語逼貴臣,則錮廢不錄,更加沮抑。嘻噫,此何言耶?朝家之置臺閣,固欲聞其言也。然,不問言之是非,事之得失,若係臺閣之言,則其將一切推奬,而許以敢言乎?借令藉臺閣之威,售黨伐之計,而其言其意,不能一出於公,亦將任其簸弄,不少沮抑耶?信斯言也,人於臺閣,莫敢誰何,而是非好惡之道,絶矣。如許論議,臣未之聞也。雖然,緣臣冥埴於世,動忤時議,一出參政,衆鏑叢身,更何顔面,冒廁周行,以貽淸朝之羞哉?伏乞聖慈,亟許鐫削臣職名,仍勘臣罪犯,以謝人言,以安私分,千萬幸甚。臣無任祈懇屛營之至,謹昧死以聞。答曰,省疏具悉。爾無可嫌,勿辭,上來察職。以上燼餘謄書
上在昌德宮。停常參·經筵。
神懿王后忌辰齋戒。
金致龍啓曰,大司憲宋相琦服制,執義金相稷,掌令任埅呈辭,掌令成碩夔受由在外,持平沈宅賢未肅拜上疏,持平兪彦明在外。今日以監察茶時之意,敢啓。傳曰,知道。
兪集一啓曰,吏曹郞廳來言,守令有闕,政事,何以爲之?取稟。傳曰,過國忌後,爲之。
金致龍啓曰,兵曹郞廳來言,闕內各處,入直軍士夜巡檢云矣,敢啓。傳曰,知道。
又以御營廳言啓曰,各軍門已浮石運入事,及本廳所授都城水口門北邊頹毁處改築事,旣已定奪矣。飜石軍,則依前以入番三哨鄕軍,輪回定送,改築役夫,亦以鄕軍使用,而今此改築之處,旣已撤毁,役未完畢之前,不可無夜直之擧。仍以役軍,每夜限二十名,牌將領率守直之意,敢啓。傳曰,知道。
又以撰輯廳郞廳,以都提調意啓曰,自前實錄設廳後,堂上·郞廳進不進,以十日定限,一朔三次書啓,乃是規例。本廳亦依此例,自今日爲始,堂上·郞廳各日進不進,竝爲別單書入,政院日記移來後,郞廳一員輪回入直之意,敢啓。傳曰,知道。
又以撰輯廳郞廳,以都提調意啓曰,本廳撰輯之事,多有政院日記中考据之端。端宗大王復位時日記,令政院移送,此外如有可考事,當月日記,亦爲隨續取來,以爲考閱之地,何如?傳曰,允。
又以撰輯廳郞廳,以都提調意啓曰,本廳郞廳,依前例,月課專經試射朔書被抄人,竝爲懸頉,何如?傳曰,允。
傳于金澋曰,明善·明惠兩公主房,各木綿一同,布子一同,錢文三百兩輸送,俾補祭需事,分付該曹。以上燼餘謄書
上在昌德宮。停常參·經筵。
巳時雨雹,狀如小豆。
神懿王后忌辰。
李廷謙啓曰,明日常參·經筵,取稟。傳曰,停。
金致龍啓曰,憲府無行公之員,監察茶時,已過四日,事甚未安。除服制及在外外,呈告·未肅拜人員,竝卽牌招察任,何如?傳曰,允。以上燼餘謄書
刑曹啓曰,因侍講院啓辭,據昨日永昭殿擧動還宮時,王世子自興化門外幕次乘輦之際,乘輦節次,相禮有跪告,以致王世子遲待於輦外,事體極爲未安,不可無警責之道。相禮推考,書員,令攸司,囚禁科罪,何如?傳曰,允。以上刑曹謄錄
上在昌德宮。停常參·經筵。
夜一更,流星出奎星下,入艮方天際,狀如拳,尾長三四尺許,色白。五更,月犯軒轅第四星。
下直,楊口縣監趙以初,柔遠僉使張翊文,群山萬戶金後俊。
黃一夏,以都摠府言啓曰,副摠管李健命,除標信,義禁府坐起進去之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
備忘記,傳于黃一夏曰,今下弓矢,柔遠僉使張翊文處,給送。
備忘記,傳于金澋曰,史官一員待命,騎馬三匹立之。
假注書李景說受由代,徐命遇爲假注書,徐命遇服制代,申䨵爲假注書。
吏批啓曰,前兼文學李海朝,南平縣監除授事,命下矣。今日政當爲下批,而海朝方在罷職中,時無敍用之命,何以爲之?敢稟。傳曰,敍用。又啓曰,校書館著作孫騎龍,受由過限未上來,依近例罷職,何如?傳曰,允。
吏批,判書李頤命病,參判黃欽進,參議朴權在外,行都承旨兪集一進。啓曰,判書李頤命病不來,參議朴權在外,小臣獨政未安,何以爲之?敢稟。傳曰,仍爲之。以趙道彬爲修撰,李大成爲兵曹正郞,李堂爲利川府使,尹普爲振威縣令,李雲機爲古阜郡守,李百謙爲廣興主簿,洪重夏爲司成,李彦經爲宗簿正,李晩堅兼西學敎授,宋思翊單付成均博士,金命衡單付學正,李晩堅爲獻納,金命衡單付奉常奉事。
兵批,判書趙泰采,參知李墪,參議李喜茂俱病,參知李晩成,右副承旨黃一夏進。啓曰,無政事之意,敢啓。傳曰,知道。
李廷謙,以弘文館言啓曰,本館,以上番姑降入直已久,事體未安,而修撰南就明蒙放之後,連呈辭單,副修撰李㙫親病受由,已過累日,竝卽牌招察任,何如?傳曰,允。又啓曰,明日常參·經筵,取稟。傳曰,只晝講。又啓曰,明日晝講爲之事,命下,而停朝市相値,頉稟。傳曰,知道。
又以禮曹言啓曰,去七月二十五日引見時,各陵枯松,空棄可惜,令各軍門斫取,以爲城役之用。陵所逼近處,則參奉率守護軍,從容斫伐,而臨時別行告由祭,本曹郞官,定界以給事,定奪矣。前此宣陵·靖陵枯松,曾自守禦廳斫伐,卽今餘存者,在陵所稍近之處云,故依榻前定奪,兩陵告由祭設行次,令日官推擇吉日,則今九月二十八日爲吉云。同日曉頭行祭後,陵上至近之地,則令本陵參奉斫伐,其餘則使守禦廳,仍爲斫用,而發遣本曹郞廳,定其界限以給,何如?傳曰,允。
金澋,以兵曹言啓曰,軍色佐郞,乃是曹中緊任,曾前以久任勿遷之意陳達,而若差兼春秋,除本司,則職務曠廢,亦有啓請頉下之例矣。軍色佐郞趙以進,兼春秋上番,又爲啓下。當此多事之時,本色所掌,以代色兼察,甚不全一,趙以進兼春秋之任,今姑減下,以爲專察職任之地,何如?傳曰,允。
掌令任埅啓曰,請還收炤兄弟放歸田里之命,亟命絶島定配。還收禁衛營所屬所安島宮家折受之命。自今以後,內間所需凡物,必先分付喉司,奉旨擧行事,定式施行。措語竝見上我國無出妻之法,故雖有悍妻惡婦,莫敢相絶,以至於喪家而滅倫者,多有之,痛惋莫此爲甚。左水運判官兪正基妻申氏,性情乖戾,言行悖惡,怪惡之擧,不一而足。初以詬辱其夫爲能事,仍復上及於舅姑,終日發口,無非辱說,而其所爲言,慘不忍聞,只論此罪,已難容貸,而至於以汚穢之物,和於祭酒,作亂於祠堂,祭席等物,盡爲裂破。正基據禮聲罪,告祠而出之矣。其後來托於其前妻之子家,正基仍救子病,將留子家,申女知不相容,又發恚怒,中夜單身,步行出走,女子失身,莫大於此。正基雖已告祠出送,不可不呈官顯黜,以正倫常,故收擧前後罪狀,呈禮曹,請其離異,則禮曹以國典所無,論題不許。正基乃是兪家大宗,一門宗族,共以爲失身悖亂之女,不可使主宗祀,五十餘人,聯名呈單,復請離異,則禮曹又爲論退不許。今此申女悖惡之行,比隣同閈,無不洞知,亦有目見親聞而傳之者,一國喧藉,昭不可掩。離異之法,雖無令申之所定,曾前因夫家之呈狀,許令離異者,亦多有之。如此罪惡貫盈之婦女,從其告狀,使之去絶,在禮當然。該曹雖不得擅自直斷,所當稟旨許從,以爲正倫扶常之地,而不思變通,終始膠守,實未知其得當也。今若不許離異,則正基私家之壞亂,雖不足卹,其敗倫常,而壞禮法,大矣,將何以正風化,而明綱紀哉?請兪正基後妻申氏,令該曹,特許離異,考法處決,以正其罪。答曰,不允。末端事,依啓。
工曹參議閔鎭遠疏曰,伏以臣幸荷聖慈曲軫情懇,俾解藩任,歸省病母,闔門感泣,隕結難酬。凡有朝家任使,只擬奔走率職,少效塵露之報,而第臣兼帶槐院副提調之任,實是千不近萬不似,傳笑遠近,貽羞搢紳,非細故也。從前此任,非比等閑差除,必取文望才華素所著聞之人,曷嘗有如臣不文不學,魯莾顓蒙者,苟然濫廁於其間哉?苟或非其人而濫授,不知分而冒進,則上下胥失,公私俱病,臣安敢以承命爲恭,而靦然仍據乎?抑臣兩年南臬,罪戾山積,就其近日現發者二三事而言之,有不敢厭然自掩。苟冀倖免者,玆敢一一首實,仰請鈇鉞之誅焉。南土今年災荒,雖曰比乙亥少勝,而實近年所未有也。蓋移秧雖晩,初頗茂盛,不無西成之望矣。七月念後,怪雨獰風,極其異常,二日二夜,翻盆拔屈,及其開霽之後,細聞農形,則川邊焉漂削,汚下焉沒沈,高平之地,雖有莖穗,而太半爲風所損,徒存空殼,非特一二邑爲然,嶺上嶺下五十餘郡,蓋無不被其災者。大歉之判斷,專由於斯,故臣敢具由馳啓,而下語之間,不能詳悉,以致前後筵中,連降未安之敎云。夫農形啓聞,不是難事,而猶此朦朧不明如此,則其他種種僨事之狀,可推而知,慙惶震越,莫知置身之所也。且臣伏見持平李相周避辭,則以臣前日韓永徽査啓之事,費辭侵斥,至以査事無實,類多如此爲言,疑臣之爲永徽掩護,臣竊慨然也。噫,伊時査啓,旣經睿覽,臣之不敢一毫低昂之狀,聖鑑固已俯燭,則今不必呶呶自明,而相周久在湖幕,果有詳聞之事,而臣之査啓,不免疎漏,則何不指事直斥,以爲更査按贓之地耶?若或泛聞浮謗,遂謂信然,而不暇詳察其虛實,反咎按事之臣,則臣未知論事之體,果如是否也。且臣,伏見古阜人金彬上言,則其所以誣陷臣身,不遺餘力,誠不滿一哂也。此事儘有曲折,不得不略陳焉。今年六月,有金姓人,呈狀營門,其措語大槪,其兄以山訟事,受杖訟官,因以致斃云云。前此金齡稱名人,以山枝相爭,接訟扶安,而臣以偸葬者刑推之意,題送,故錯認此人之致斃,以當初刑推,出於營門分付題給矣。其後又爲呈狀,臣始覺其致斃者之非金齡,遂乃題付扶安縣,使之牒報曲折,則金彬不爲致付,連次呈狀,必欲成獄,而訟官之決笞訟者,元非科外濫刑,亦非出於欲殺之意,則一邊鳴冤之說,不當聽理,故臣每每退黜,且値臣陳情辭職,不爲開坐之時,不許其闌入公庭矣。其後得接本縣監安相益報辭,則金檍偸設虛葬於其先墓數步之內,爲其族人所告,親往摘奸,果是實狀,故卽令掘去,仍爲決笞十五度,二閱旬而偶然致斃云。夫近來偸葬之習,已成痼弊,則不可不痛加懲治,而相益不爲報使刑推,略施笞罰,可謂失之太緩,而渠反告訐訟官,必欲甘心,其頑悍之態,誠爲可痛,故分付本縣,使之捉囚,則彬乃逃走京師,誣呈上言。一則曰,扶安縣監,預爲周旋於巡營,一則曰,節節爲扶安地,一則曰,恃其監司之曲護,益肆驕惡。其罔畏國法,肆然欺誣天聽之狀,誠可寒心。緣臣疲劣,旣被部民之告訴,則尤何敢晏然於職次乎?伏乞聖明,察臣才分之不逮,亟先許遞槐院兼任,仍治臣前後罪犯,以正邦憲,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
執義金相稷疏曰,伏以如臣無似,連叨言地,而終不得發一言論一事,仰補聖德之萬一,而加以稟氣虛弱,疾病纏身,少失將攝,輒復呻痛,顧此病情,亦無奔走供職之望,揆以私義公法,宜賜斥退,而言責重任,長在身上,臣欲强疾供劇,則實是筋力之所不能當。若欲坐違嚴召,則亦且分義之所不敢出,不得不承牌詣臺,退卽尋單,臣之情勢,實爲窮蹙。伏願聖慈,亟命遞臣臺職,俾令專意調息,以遂天地生成之澤,千萬幸甚。臣於乞免之章,兼附區區所懷,以備財察焉。國家取人,惟在於科擧,此而不嚴,則其何以公選擧,而杜私逕乎?伏聞今番東堂二所於終場策題未出之前,某題當出之說,頗傳於場屋之中矣。及其題出,則果是所云云者。儒生中至以改題之意,言於考官,則考官招問其言根所出,而數三儒生,亦且擧名而告引。其在考官之道,宜卽驚駭,窮詰覈得,以爲啓聞處置之地,而不此之爲,只令斥退其儒生,而仍以其題試取云。夫入場儒生之預知書題,此何等可怪可疑之事,而考官之置之尋常,不爲窮覈者,此何意哉?其間事實,誠有所不可知者,當此科場不嚴之日,不可不明覈處之。伏願殿下,亟命有司,明査嚴治,以杜日後無窮之弊焉。臣無任祈懇屛營之至,謹昧死以聞。答曰,省疏具悉。疏陳之事,極可驚駭,令攸司,嚴覈重究,爾其勿辭察職。啓下刑曹以上燼餘謄書
上在昌德宮。停常參·經筵。
李廷謙啓曰,明日常參·經筵,取稟。傳曰,只晝講。
兪集一啓曰,右議政焚黃呈辭到院,而以停朝市,留院之意,敢啓。傳曰,入之。
黃一夏啓曰,備邊司郞廳,以大臣意來言,今日賓廳坐起日次,而停朝市相値,不得來會云矣,敢啓。傳曰,知道。
又以都摠府言啓曰,副摠管靑陵君模,以新番軍士點考事,除標信,外兵曹坐起進去之意,敢啓。傳曰,知道。
以右議政李濡廣州地焚黃呈辭,傳于兪集一曰,給由馬,澆奠牀備給。
李廷謙,以講院言啓曰,今二十六日右賓客徐宗泰相見禮時,宮官不可不備員。輔德尹憲柱,親病受由,已至累日,而尙未肅謝,明朝待開門牌招,以爲備員入參之地,何如?傳曰,允。
李廷謙啓曰,禮曹判書閔鎭厚來詣請對矣。傳曰,引見。
掌令任埅啓曰,杭子炤等兄弟,請還收放歸田里之命,亟命絶島定配。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。措語竝見上答曰,勿煩。
正言韓重熙·李禎翊啓曰,新除授獻納李晩堅,時在京畿高陽地,請斯速乘馹上來事,下諭。答曰,依啓。
未時,上御熙政堂。禮曹判書閔鎭厚請對引見時,禮曹判書閔鎭厚,左承旨南致熏,假注書申䨵,記注官尹憲柱,記事官洪禹瑞入侍。閔鎭厚所啓,頃者以神宗皇帝設壇節目,問于諸大臣事,親承聖敎,而其後賓廳次對,有故未行,今日亦以停朝市頉稟,小臣明當出往南漢山城,故不得不請對仰陳矣。廣〈州〉地營則地勢狹窄,決難設壇,其西邊有所謂別隊營,頗廣敞,且有官員入直家舍,可作齋殿,其餘軍物所藏之處,雖不撤毁,亦無所妨,但軍營中設祭壇,或恐未安。且其地勢,難可通匝於闕墻之中,則大駕出入時,當由曜金門,而道路甚狹隘,此亦難處矣。臣於歷路,望見內氷庫,似合設壇,故入去審視,則雖不能太寬,亦可容壇壝。此在闕內,自上便於親臨,百官則可自曜金門入參,形勢甚好矣。若設壇於此,則內氷庫必須移設,而其傍岡有前日藏氷之處,今爲局出身入直之所,其直舍,隨便移建於近處,然後氷庫可以移設,而當此藏氷節近之時,別無大段難便之端,諸大臣皆以爲好,未知,聖意何如,敢此仰稟。上曰,以此設壇,可也。鎭厚曰,考見五禮儀,則壇制大小各異,社稷壇最大,風雲雷雨壇次之,靈星壇又次之,今此設壇,當從何制乎?抑勿拘尺數,而惟以便於將事爲限乎?上曰,不必準尺數,行事時有裕則好矣。鎭厚曰,社稷則墻內百官皆入參,南郊則墻內只作層階,而百官班列,在於門外,今此壇墻,當從何制乎?上曰,依南郊例,爲之,可也。鎭厚曰,設壇時,不必別出堂上,禮·工曹堂上,往來看檢,而各定一郞廳,與繕工監官員,眼同董役,何如?上曰,此非別出堂上之事,依所達爲之,可也。鎭厚曰,每年一度,或春秋設祭事,依聖敎,問議于諸大臣,則皆以每年一度爲好,而行祭時月,則平川君申琓以爲,旣無可據之禮,倉卒難於爲對,每年歲首行祭,似宜,判中樞府事尹趾善·徐文重以爲,春三朔內行祭,似宜云,而大司憲宋相琦所論忌日行祭事,則皆以爲不當矣。臣之淺見,則今玆設壇,千古所無之事,攷諸禮文,實無所據,若借二月東巡狩之義,二月內擇日行祭,則未知,何如。雖未及遍議於諸大臣,而左議政李畬,右議政李濡以爲,以此爲據,不無所見云矣。上曰,以一年一度爲定,取東巡狩之義,二月行祭之說,意見頗好,依此爲之,可也。鎭厚曰,每年以二月上旬擇日乎?上曰,然矣。鎭厚曰,佾舞事,平川君申琓以爲,論以葬以大夫,祭以士之義,則當用六佾,而此前古所無之禮,用八佾,似好云。判府事尹趾善·徐文重以爲,天子之禮樂,旣不得備用,則獨用八佾,未知其可云,左議政李畬,頃日榻前,雖不爲決定之語,而蓋以八佾爲是矣。上曰,予意亦以用八佾,爲是矣。鎭厚曰,行祭時陪祭百官,當着朝服,而執事官所着,議於諸大臣,則平川君申琓以爲,當着祭服,判府事尹趾善·徐文重以爲,當着朝服。蓋設壇不必用祭禮,而朝服本出於中朝之制,故其言如此矣。上曰,禮判所見,則何如?鎭厚曰,社稷·南郊,皆是設壇之處,而祭時執事官,皆着祭服。今此壇祭之着祭服,未知爲不可,而如臣膚淺之見,何敢與議於莫重之禮節耶?上曰,陪祭百官則用朝服,執事官則用祭服,可也。鎭厚曰,犧牲之用黑,自是我國之制。今此壇祭之牲,諸大臣以爲當用黃牛。蓋大明火德,雖無明白可據之文,而或以爲尙赤色云,若爾則當用騂牛,騂是深黃色,則用黃牛,似宜矣。上曰,以黃牛用之,可也。鎭厚曰,判府事徐文重以爲,今春春塘臺行祭時,只設牀卓於遮帳之內,所見草草,若以黃色紬段,爲內帳,則似好云。蓋中原黃屋之制,雖未可知,而略如我國帳殿,備頂骨之規,恐爲得宜矣。上曰,所見草草之說,誠是矣。依此爲之。鎭厚曰,左議政李畬,曾以大明禮制,請於行祭時,每造位版,奉之燎所矣。退而言于臣曰,更思之,則此似難便,若以一片木加漆,而奉置卓上,時以黃紙牓祭罷後,燎其紙牓,木片則藏之櫃中,每於祭時出用似好云,而此木不必用尺樣,若如闕字版及外方殿牌之制,而加以跗方,則恐或得宜矣。上曰,位版每每新造,奉之燎所,果甚未安,依此所達而爲之,似好。鎭厚曰,三獻事,亦問于大臣矣。左議政李畬以爲,考見大明執禮,則有連奠三爵之文,依此爲之,似好云,而諸大臣之意,同然矣。上曰,親臨及攝行時,亦當如此云耶?鎭厚曰,若連奠三酌,則三獻之禮備,而無陪臣獻酌之僭,故諸議如此矣。上曰,獻官一人,雖連奠三酌,還詣尊所而酌酒,猶之,可也。仍坐而連奠,則實爲未安矣。鎭厚曰,此一款,欲待三獻事發落,然後仰稟矣,聖敎先及,請畢陳焉。臣曾以獻官,參祭山陵,則每獻輒降復位矣。今大臣之意,則三次降復位,太涉煩瀆,儀注直方行三獻禮,而初獻畢,仍詣尊所,亞獻畢,又仍詣尊所爲好云矣。上曰,凡行祭時,初獻官降復位後,亞獻官乃陞,亞獻官降復位後,終獻官乃陞,山陵祭儀,蓋放於此,依此行之,然後三獻之禮,乃可完備矣。鎭厚曰,樂章,何以爲之乎?頃日倉卒未及稟定於榻前,而左議政李畬以爲,宜用文宣王釋菜時樂典,而樂章則改撰,爲可云矣。上曰,卿之所見,何如?鎭厚曰,臣於掌樂院閱樂時見之,則樂章中雖是同字,律呂則各異,我國素不解律呂,固難新造樂曲,而至於樂章文字,元無被諸管絃之事,使人口誦,以合調曲,臣之向日請改太廟樂章者,蓋以此也。今以文廟樂章借用,而樂章字數及淸濁高低,一皆依倣而改撰,則似好矣。上曰,依左相言爲之,可也。鎭厚曰,樂章,似當使大提學製進矣。上曰,依爲之。鎭厚曰,壇名,亦當使大提學備望入啓,受點以下矣。上曰,依爲之。鎭厚曰,祭用牀卓,令紫門監,別爲藏置,每當祭時,何如?蓋壇傍,不必別立庫舍,而紫門在闕外,形勢似便矣。上曰,依爲之。鎭厚曰,壇所,使西所衛將,常常看護,何如?上曰,事甚便順,依爲之。鎭厚曰,今春春塘臺設祭時,位版用大明二字矣。左議政李畬以爲,我國之於大明,不敢以已亡之國視之,大明二字,不當書之。或曰,前者神宗之諡,不獨大明,不可不書國號云。亦問議于他大臣乎?抑以睿斷下敎乎?敢此仰稟。上曰,竝書國號,似無不可矣。鎭厚曰,自明年二月,當爲行祭,親行及攝行兩祭文,亦令大提學,預爲撰進,以爲永久行用之地,何如?上曰,兩祭文,使大提學撰進,可也。出擧行條又所啓,昨日憲府,以兪正基妻申氏離異事論啓,而有非斥禮曹之言,臣不勝惶愧,玆敢略陳前後曲折焉。臣之未入禮曹時,正基呈狀本曹,請離異其妻。本曹以法禮所無題退,及臣待罪之後,兪家諸族,又爲呈狀,而臣亦不敢許之。向者陵幸時,正基又爲上言,啓下本曹矣。似聞申氏悖惡之行,搢紳間亦多言之者云,而朝家處事,不可不預防後弊。若或有反目者,搆成虛辭,呈狀離異,亦豈不爲倫常之變耶?離異一款,固當勿施,而但其上言中,以汚物和於祭酒,辱說及於舅姑等語,此俱係十惡大罪,旣徹天聽之後,何可仍置乎?所當移刑曹窮覈正罪,而上言中以爲,事在十五六年前,則到今實難査究,況家內所爲之事,無他看證,婢僕及子弟,尤不可推問,此甚難處,故已與諸大臣相議,敢稟達於筵中。頃日引見時,日勢太晩,有所未安,不敢發言而退,姑待他日矣。今則臺啓旣發,與只聽一邊呈訴者,事體稍異,而刑曹將有考律處決之事,則徑先離異,未免次序之顚倒矣。蓋我國元無離異之法,至於被虜婦女,亦不許離異。孝廟初年,臣之外祖父文正公宋浚吉,以臺官論啓,始命離異。此外或有以惡行離異者,而至於收議大臣而許之。今此申氏,當夜獨行,不可直斷以失身,則與被虜婦女有異。其汚祭酒辱舅姑,當爲厥罪之最重者,令刑曹,取考兪家前後呈狀及今番上言,與臺啓參考,嚴加究覈後,離異與否,方可擧論矣。雖是臺啓蒙允之事,法例自當如此,故敢此仰達。上曰,待刑曹究覈決末後,處置,可也。出擧行條又所啓,事涉微細,而係是啓下公事,不敢不仰稟。曾於戊寅年,因漢城府啓辭,備局覆啓,以明禮洞坊民之弊,南山堂直,必以本洞人差定事,允下,己卯年因榻前定奪。又以堂直,兼差烽軍事,有成命,而堂直多以私賤差定,烽軍則良役段,自兵曹欲給烽軍保布三疋於堂直,使之兼察,而保布不足,至今不得擧行云。近者烽軍等,誣稱烽軍之兼察堂直,曾有定式,而禮曹終不許之,至於上言訴冤,兵曹仍以依上言施行之意,覆啓,允下矣。臣聞兵曹判書趙泰采之言,則以爲,未及遍考文書,只憑上言而回啓,以致如此。宜自禮曹,更爲變通云。今從戊寅定式,以明禮洞人,仍差堂直乎?抑從己卯定式,烽軍五名中一名,以堂直兼差,而或勿拘私賤,或題給保布乎?又將以今番回啓,使烽軍兼察堂直乎?宜有指一分付之事,故敢達。上曰,依己卯備局覆啓擧行,可也。出擧行條又所啓,臣頃爲文臣朔試射試官,則兵曹正郞李世最,以呈旬懸頉於單子中,呈旬是曹中受暇之事,試所入啓文書,何敢以此懸頉乎?臣使以病不進改錄,而聞此事,蓋由於近來謬例云。今後則申飭兵曹及政院,切勿以呈旬懸頉事,定式施行,何如?上曰,依爲之。出擧行條又所啓,通德郞李鳳至上言,以其高祖福男,丁酉倭亂,以全羅兵使,死節於南原城陷之日,請蒙贈諡之典。幼學丁載興上言,則以其先祖舍人熿,乙巳士禍,被竄而死,請蒙贈爵贈諡之典。臣於此,竊有區區所懷,玆敢略陳。丁熿,職是四品,則贈諡之請,誠甚過越,而以士類,死於士禍,赫赫有大名,尙闕褒贈,可謂淸朝之欠事。李福男,已贈贊成,而同時殉節之任鉉,且已易名,一體贈諡,烏可已乎?然,臣之外祖文正公宋浚吉,爲吏判時,名臣金馹孫子孫,上言請贈職,而防啓不許。其後陳達筵中,特施恩典。蓋子孫之爲祖先祈恩,事體未安故也。至今搢紳,傳爲美談,而近年此等事,該曹循例防啓,則自上輒以特敎許施,題忠奬節,豈不有光於聖德,而論以事體,則未爲恰當矣。今此兩人之上言,竝爲勿施,而以臣所達之辭,別爲詢問於廟堂,特命贈諡贈職,恐或得宜,故惶恐敢稟。上曰,依爲之。出擧行條閔鎭厚遂退出。上曰,承旨進來。南致熏遂進前伏。上曰,黃海道點馬別監,及早發送,可無窘急之患,而尙不差送,故司僕才已草記,斯速差送,可也。南致熏曰,朝者都提調,送言于政院,使之斯速變通,而兵判方引入不出,故不得差出矣。上曰,問于兵判,斯速差送,可也。榻前下敎上曰,明朝,左右相命招,使之卜相,仍爲開政事,分付,可也。榻前下敎承旨以下,遂以次退出。以上燼餘謄書
上在昌德宮。停常參,只晝講。
夜五更,月入太微西垣內。
下直,星州牧使李聖漢,德浦僉使李意碩。
黃一夏,以都摠府言啓曰,副摠管李健命,除標信,戶曹坐起進去之意,敢啓。傳曰,知道。
李廷謙,以弘文館言啓曰,本館下番修撰臣趙道彬,以漢學兼敎授,今日譯科初試坐起晝仕出去之意,敢啓。傳曰,知道。
黃一夏,以禁衛營言啓曰,今春浮石時,役軍炊飯木,斫伐於德興大院君山所火巢外,而今已盡乏。依前定奪,東部漕溪近處蟲損木,今月二十六日,軍兵一百名出送,限二日斫伐,仍令經宿運下之意,敢啓。傳曰,知道。
又以御營廳言啓曰,都城改築時,以本廳所屬畿內三營束伍及牙兵等,除今秋南漢合操,赴役曳石事,大臣已爲定奪於榻前矣。近京廣州營所屬廣州·龍仁·楊根,楊州營所屬楊州·抱川·永平·加平束伍軍及牙兵等,來十月初七日爲始,排日聚會,限三日赴役之意,敢啓。傳曰,知道。
又以禁衛營言啓曰,來十二月當番左部前司忠淸道五哨軍兵,來十一月二十五日,京中逢點,依例准二朔立番之意,本道監兵使處,預爲知委,何如?傳曰,允。
又以禁衛營言啓曰,三番前部後司屬,黃海道三哨·忠淸道二哨,合五哨軍兵逢點實數六百三十三名,已爲整齊矣。來十月初一日,與內外各處入直軍兵等,依例替代,舊軍放送之意,敢啓。傳曰,知道。
又以御營廳言啓曰,今此下番別破陣試射賞格,從分數多寡,以本廳所儲木綿面給後,別單書入之意,敢啓。傳曰,知道。
以江華留守狀啓,商人李斗令等十一名渰死事,傳于南致熏曰,渰死人等,令本府恤典擧行。
兪集一啓曰,守令未署經,多至四員,秋務方急,夫馬留滯,亦甚可慮。兩司呈辭·未肅拜人員,竝卽牌招,以爲開坐署經之地,何如?傳曰,允。
金致龍,以禮曹言啓曰,今番陵幸時,本曹京外上言,七十一張內,六十六張已爲回啓,而其中咸陽幼學柳光河,楊根故學生蔡時鎬妻朴召史,富平幼學尹尙觀,楊州故學生朴弘材妻成氏,抱川幼學申之甲,限內終不現身,不爲回啓之意,敢啓。傳曰,知道。
有政。吏批,判書李頤命病不進,參判黃欽進,參議朴權在外,都承旨兪集一進。
吏批啓曰,判書李頤命病不來,參議朴權在外,小臣獨政未安,何以爲之?敢稟。傳曰,仍爲之。
以鄭悏爲戶曹正郞,兪得一爲兼同春秋,兼春秋單尹樟,校書著作單池欽。卜相,領府事尹趾完,判府事尹趾善,判府事徐文重,判府事崔錫鼎·平川君申琓,以申琓爲領議政,承文都提調申琓。
兵批,判書趙泰采病,參判李墪進,參議李喜茂進,參知李晩成病,右副承旨黃一夏進。以申憲周爲黃海道點馬別監,睦天翊單付副護軍。
掌令任埅啓曰,臣以兪正基後妻申女離異正罪事,論啓,蒙允矣。伏聞昨日宗伯入對,更以申女事,有所陳達,前席語祕,雖未得其詳,而槪其所達,與臣所啓,意見不同,臣不勝慨然也。申女悖惡不道之行,事狀昭著,擧國喧藉,人所共憤,爲日久矣。蓋聞正基告祠出送之後,卽欲呈官請離,而其子彦明,以死力爭,以致十五年之延拖,被出之後,悖倫不測之擧,不可勝紀。素不孝於其所生之母,至於絶恩,母子之間,有同仇讐,故不歸本家,而寄寓於京中其兄之空舍,其舍狹室,有無賴常漢,日夜聚會,賭錢酗呶,雜亂無比。其兄來見大駭,驅逐禁止,則申女因此發怒,與兄鬪鬨,手自放火於其室,隣里見火驚救,則申女出而大叱曰,吾自焚吾舍,誰敢來救乎?隣里皆却,遂爲灰燼,其悖亂怪惡,他可推知。至於乘夜出走,則雖不目見其失行,而黑夜深更,單身獨出,步穿街巷,遠往他洞,若遇强暴,必受汚辱,其所失身,何異失行?同閈咸規,莫不唾罵。其夫所告前後罪狀,不啻明白,毫無可疑之端,則有何査問之事乎?今若査問申女,箇箇發明,則將不免使其夫對辨,兩言旣異,則將從其發明之言,而伸釋不治乎?將加刑兩造,而取服歸一乎?揆以法理,究覈之擧,終有所不可矣。況不信其夫之訴,而使妻證夫,關係綱常。凡爲人父者,以其子悖惡擧狀,則勿論已出與養子,一從其父狀而施行,本無究問於其子之事。今以夫告妻之惡行,不許聽施,將加査辨,則此何異於不信父告,而更問於其子者乎?其傷倫紀,而敗風敎,莫大於此,世間安有如許道理耶?或者以爲,夫婦則配體,與君臣父子,不無稍異,此亦甚不然。聖人之定爲三綱,其義至嚴且重。夫之於妻,爲綱則一也,安可分輕重同異於其間耶?且離異之法,雖云國典之所無,而大明律刑典,妻毆夫條,夫願離則聽,昭然載錄。國朝刑法,一遵明律,則此亦國典也,何以云非國法也?只曰,夫願離則聽,不言査究者,蓋以其夫之所告,不可置之疑信而更問也。法文本意,豈不較然明甚哉?又以直加離異之罰,則世間反目之類,將接跡請離爲慮,此亦有不然者。罪惡彰著,世所共知,則聽許,事跡暗昧,人所難明,則不許,政理當然,無可疑者,爲慮後弊,而一切膠柱,則無亦近於因噎而廢食耶?今此申女之罪,一世皆知,其夫擧狀,合族呈單,臺閣論啓,而猶不許從,必欲採聽惡婦之口,定其是非,然後始許離異。臣恐從今以往,悖妻惡婦,雖窮兇極惡,而其夫無告訴之路,朝家無正罪之道,其爲風敎之害,可勝言哉?臣雖無似,旣忝風憲之任,苟爲傷倫敗紀之類,擧劾正法,乃其職耳。臣之所論,自以爲執法,而今者典禮重臣,所見差異,以先査後離,更陳得請,臣之妄論之失,著矣,何敢晏然於臺次乎?請命遞斥臣職。答曰,勿辭。
金致龍啓曰,掌令任埅再啓煩瀆,退待物論矣。傳曰,知道。
執義金相稷,持平沈宅賢啓曰,請還收炤兄弟放歸田里之命,亟命絶島定配。措語見上請還收禁衛營所屬所安島宮家折受之命措語見上請自今以後,內間所需凡物,必先分付喉司,奉旨擧行事,定式施行。措語見上凡大小科錄名之規,與考官相避者外,旣得移易於旣錄之後者,蓋所以嚴科場禁雜亂之意,而今番東堂試官落點旣下之後,一所錄名之擧子,無端移錄於二所者,其數過半。主掌官旣不能嚴加防塞,又從而隨囑換錄,半夜奔波,擧措駭異,事之寒心,莫此爲甚。場中預題之說,旣在嚴覈中,則此一款,亦不可不各別重究,以杜後弊。請東堂一二所主掌官,竝拿問定罪。答曰,不允。末端事,依啓。
答慶尙監司金演疏曰,省疏具悉。卿勿固辭,從速察職。
答弼善權詹疏曰,省疏具悉。爾其勿辭,上來察職。
答禮曹判書閔鎭厚疏曰,省疏具悉。卿其依疏辭,往來焉。
右尹洪受疇疏曰,伏以臣自月初,重得寒疾,而不至委頓,僅僅扶曳行公矣,添劇於武所試官之役,廢食涔涔,藥餌無效,旬月之內,差復難期。臣所帶京兆·摠府,俱是緊務,不可一日癏曠。且臣慘被果川金姓人之上言搆誣,久欲陳疏自列,而猥越是懼,悶默度日矣,今始略陳梗槪,以備裁察焉。伏見其上言中,歷擧其先祖光山君金若恒碣文中,其訟隻金乃豪改刻字畫之罪,侵及臣身,不遺餘力矣。臣於向年到營之初,考閱文案,則渠輩立訟,已至經年,而金柱夏則謂其先祖光山君墓十步之內,金乃豪偸葬其父,乃豪則曰,此爲古塚,而非光山君墓云。辨其眞贗,惟在墓碣,而碣文殘缺,無以解見,故訟官龍仁縣令柳鳳輝,使柱廈等,書出職銜於紙片,以粘碣面,則左傍書曰,光山君金若恒,右傍書曰,貞夫人牙山李氏,而乃豪曰,恒是景字,李是崔字,此非光山君之墓,柱廈曰,此皆乃豪之改刻,彼此爭辨,出場無期。臣取見其印本,則碣不盈尺,字皆無畫,只一人字,似有形體,貞與人,其間逼近,難容夫字,且其牙字當書之處,元無當初刻字之痕,必經目見,可定立落。以此意捧招於兩隻,使之移來,淨拭印看,則山字上,人字下,初無刻痕,孺人之孺字,入於古苔中,始乃現出,招致柱廈等示之曰,今此所爭肯綮,不係於景與崔之改刻也。封君夫人爵號,何爲孺人耶?柱廈等色沮肱慄,語不可了曰,光山君死於中國,故夫人不敢用封爵云。光山君,旣用君封之號,則夫人之不用封爵云者,其果成說乎?且渠等所納光山君之子大護軍金虛之碣,有曰父光山君,奉命不還,子孫無拜祭之所。悲夫,以此觀之,光山君初無葬地,故子孫痛其拜祭之無所,旣著於文字,則到今二百餘年之後,何以謂之曾有衣冠之葬乎?孺人字旣出,而大護軍碣文,又如此,則明白斷案。在於石刻,執此兩件違端,定其立落,而猶不能一筆句斷,成出立案者,亶出審愼之道,而且念論人之道,非其祖墓,而謂之祖墓者,罪在不測,法應罔赦,使柱廈覓納可證之明文,而分付退黜者,亦是委曲之意,而旣無立案,則便是未決之訟。渠等果有至冤之事,可證之文,何不於臣在任之時,一番更呈,以爲明辨結梢之地,而退去之後,寂無一言,待臣離營,俟上動駕,始乃上言,極口詬辱者,抑何心術耶?且一碣文字,有害於渠之訟場者,輒稱訟隻之改刻,今此孺字,尤嫌其切害,至謂之若存若無,改刻幻弄,隱然復歸之於訟隻之改刻,則渠等所納大護軍碣文,亦可謂改刻乎?此等訟理,該府自當査處,臣不必覼縷矣。噫,落訟之人,或擊鼓上言,搆捏訟官者,何限,而豈有如柱廈之凶譎縱恣之甚者乎?前後主掌此訟者,柱廈也。駕前上言,何等重事,而渠乃藏蹤匿影,使幼稚之兒,換名替行,詬辱臣身,略無顧忌。至以道臣,與其訟隻一體論斷,直請治罪,如此民習,如此風俗,有國以來曾所未聞。緣臣疲劣,忝居匪據,致此無限醜詆,羞辱朝廷,壞亂紀綱,皆臣之罪,尙誰怨尤?顧臣病勢,一向沈重,卽今症情,萬無一分供職之望。伏乞聖明,諒臣病勢之難强,情地之難安,亟許遞臣本兼兩任,以謝人言,以安私分,不勝幸甚,謹昧死以聞。答曰,省疏具悉。卿無可嫌,勿辭察職。
忠淸監司李濟疏曰,伏以臣本不才,猥叨重任,惟以盡心奉公,無負職責,爲一分報效之義,而糾正風俗,戢治豪猾,乃今日按道之先務,故到任以後,加意於此,雖致怨謗,有不暇顧焉。本道有一惡俗,凡爭訟者,伺察訟官之辭色,有不利於己,或訐訴營門,或侵斥査庭,使訟官引嫌不得聽理,此不但法典所禁,其情最可惡,而其習不可長。臣於此輩,尤所深治,前後刑推,非止一二,亦以此意,頒曉各邑,蓋欲正惡習,而革弊風也。日者保寧居趙囿萬稱名人,呈議送,以爲與藍浦人李仁栽,爭訟奴婢。仁栽等僞成其外祖趙元方呈官立旨,以乖天倫亂人理等語,搆誣其兄元範,而立旨中,又有大段違端。元範以己未爲天安郡守,遭父喪,而今以爲戊午遭喪。元範女婿,乃柳卓然,而今稱以德立,此等違端,可以立辨云云。臣卽以兄弟之間,呈狀毁斥,若非至無道之人,必無是理,而人名年月,節節差違,則僞造之跡,昭不可掩。以此推問,如不能發明,則捉囚牒報之意,題送于訟官,訟官報以仁栽等招辭,遭喪年月之差誤,諉之老耄所致。德立名字之相左,稱以後生未知,而無他發明之端。天安郡官案移文相考,則元範果於己未九月赴任,仍遭父喪云,而元方之直孫囿一等,與內外孫十餘人聯名,同時呈狀,大意以爲其曾祖元方,與其兄元範,行義無缺,兄弟無間,而不肖外孫李宣翼等,爭一奴婢,僞成元方之立旨,代子應訟,而立旨辭語,直驅其兄於不孝不友貪財敗理之目,子孫之切痛,有不可言,請正其罪,以雪祖誣云,援引辨明,皆有所據。當初囿萬之呈狀,猶是相訟之者,言及囿一等,以其親孫,倡率諸族,合辭呈訴,則其爲可證,無異於元方之自告。況囿一等於宣翼,皆是四五寸之親,又無相訟相爭之端,則宣翼等僞造之狀,於此益判矣。只付推官,例多疎緩,且係重獄,必欲明覈,卽使藍浦縣,拿送宣翼及仁栽等三人。其時則不但不知宣翼之爲朝官,亦未知其爲士子與否,只以非理無狀之訟者治之耳。且其所犯,乃是僞造文記,搆誣祖先之罪,則雖知之,着枷押來,有何不可乎?然,宣翼拿到之後,仍不囚禁,使之對訟,及其推覈之時,彼此爭辨,固非一端,而囿一等又謂今此立旨辭意,專是僞造,而未必出於宣翼等之手,乃是其父之假名圖出云。取考立旨辭語,則前所謂二款之外,違端又多。且可考文籍中,元方着押,生熟絶異,以此以彼,立旨之非出於元方,更無可疑,而僞文之成於宣翼父子,有難覈明,故臣意方欲還送訟官,以法典中持僞造文記立訟者,不問父祖所爲,竝全家徙邊之律治之。僞造之狀,推詰幾畢,宣翼之弟相翼,突然面斥曰,今此立旨之出,在於壬午年金·李兩等時,不爲呈辨,必待今使道者,明若觀火。其意蓋迫於僞造之罪,不可脫免,欲以此持臣,使不得有所聽斷,此正向所謂湖中之惡習也。臣以爲汝旣以此爲言,吾固不可聽理,而訟者之侵斥推官,國有定律。況脅持道主,曾所未聞,不可不治,卽以此捧招,施以一次之刑,三日而斃,此特邂逅耳。今其子仁栽,擊鼓登聞,搆誣之言,不一而足,亦有不得自掩者。必待此等內明若觀火等說,雖謂之斥囿萬,而指囿萬,以必待此等云者,意有所包,則非侵斥道主而何?且其刑推之杖,乃是常用法杖,渠之供辭,亦以爲令牢卒擇別杖云。設令其言果實,不過就法杖擇執,則其非別造之杖,可知矣。所謂加刑一杖云者,尤極無據,伊日所用刑杖,適不滿三十之數,執杖者隨乏加取,相翼疑其加杖,果有所言,臣卽査問刑吏,以報不滿束罪之,則相翼以爲,緣吾誤認,致刑吏受罪,加杖之說,必出於此。然,使臣意在於加刑,則何但加一杖卽止乎?至於我主生殺等說,捏造如此,不足多辨。臣謂相翼曰,汝則以我被斥,生怒而罪汝乎,我於汝,何足怒也?後弊所關,不得不治罪。相翼曰,吾亦備知使道之意如此,今仁栽雖主於爲父訟冤,加杖之事,其父以爲誤認治罪之意,其父以爲備知,而以此爲說,不但上欺國家,亦以欺其父也。然其曲折不能全諱,故或曰嗛聽,或曰擇杖,則臣之刑推相翼,非出他意,只用例刑,於此可知矣。至其下泛論之處,則或謂之挾私,或謂之淫刑,語無來歷,徒出誣罔,不待臣自明而較然也。所謂殺士之稱,殊極猥濫,渠雖以士族末裔,結連京官,立訟庭爭藏獲,所持者,悖倫非理之文,所行者,脅持訟官之習,則雖不幸死於杖下,安得以殺士之目,歸之於比人乎?歷觀前後爲道臣者,推斷之際,無論士族,因杖殞斃者,何限,其間亦豈無失中取怨者,而未聞以此登聞于朝,顯訟其冤。今臣刑推一非理之訟者,偶然致死,乃反遭此無限誣詆,按道之體,緣臣而不重,慢法之弊,由此而難防。臣實自服,無以爲措,更何顔面,苟據此任,以臨治一方乎?臣方以災實看審事,出巡未半,晩聞此報,不得不陳章自列,徑還本營,而以此情勢,終無仍冒之理,等第磨勘,一日爲急,若復稽延未決,則公私狼狽,有不可言。伏乞聖明,亟降明旨,特遞臣職,以存國體,以安私分,不勝幸甚,謹昧死以聞。答曰,省疏具悉。誣詆之言,不必爲嫌,卿其勿辭,從速察職。
司諫崔啓翁疏曰,伏以臣草莾一微蹤耳,稟性庸下,至愚極陋,徒知事君無隱之義,專昧論事適宜之道。向也妄進一言,略效微忱,蓋欲明先王仁孝之心於百世之後矣,誠未格天,嚴批斯降,有非爲臣子所敢安者,祗賜罷斥,諒是末減,臣誠震慄,俯伏待罪。不料日未幾,恩敍旋下,舊職牽復,有旨臨門,催臣上來,驚惶感激,實不知死所,不自量宿疴之未蘇,筋力之殘敗,强起登程,寸寸前進,只願一瞻象魏,少伸分義而已。行到連山界上,又薇垣新命,出於萬萬意外,臣是何人,叨此異數,愧懼惝怳,措躬無地。竊伏念有罪肆赦,受恩重,已非臣所敢寧處,矧惟亞長爲官,地望自別,決非如臣所可承當。臣雖欲貪戀寵榮,冒沒奔走,柰辱朝廷名器,何哉?且臣素患胸痛痰瘀之痛,長途觸傷,轉輾添劇,舁到城外,僵仆枕席,末由致身於天陛之前。百爾所思,不得不冒昧一籲於仁覆之下,伏乞聖慈,憐臣病勢之難强,諒臣自知之甚明,亟許鐫改,移授可堪之人,以重名器,以安私分,不勝幸甚。臣竊惟未盡之愚忠,鬱結于中者,玆敢仰首一鳴,伏願聖明,留神澄省焉。伏聞莊陵改封之時,雖緣年久,不得備儀,而至於誌石一款,乃所以爲後世慮也,則其在事理,終不可闕者。今雖後時,亦宜撰刻,藏諸壙隧之側也。況伏聞方有端廟實錄修正之事,更乞軫卽擧行,載之實錄中,以爲億萬年不朽之傳,千萬幸甚,謹昧死以聞。答曰,省疏具悉。疏辭,令該曹稟處,爾其勿辭察職。
午時,上御熙政堂,晝講。知事徐宗泰,特進官李基夏,參贊官金致龍,侍讀官李觀命·金興慶,假注書申䨵,記注官尹憲周,記事官洪禹瑞,武臣尹遇進入侍。上讀春秋前受音一遍訖。觀命進講,鄭伯逃歸不盟,至能亡國敗家審矣。上受而讀之一遍訖。觀命釋文義曰,首止之會,伯者之盟,而鄭伯喜於王命,而懼其不朝于齊,故逃歸不盟,是以諸侯之尊,行匹夫之事。雖悔於終病而乞盟,其所喪,爲如何哉?平丘之會,徒信茱·莒之訴,而絶魯國,則不與盟爲幸,故聖筆特書曰,公不與盟。首止之會,爲定君臣之義,而歃牲血,則不與盟爲貶,故特書曰,逃歸不盟。聖人筆法,森嚴,若是矣。上曰,書曰逃歸者,蓋深罪之意也。宗泰曰,聖筆特書逃字,譏貶大矣。后王事,未嘗言逃字。唐玄宗避祿山之亂,入蜀則曰,奔蜀,奔字與逃字,同一貶意矣。興慶曰,君上命令,非出於正大,則爲臣子者,不敢奉承,而鄭伯執王私命,違棄衆善,故聖人特書逃歸者,其旨深矣。觀命曰,楚人滅弦,蓋出於寇中國之意,而惜乎,桓公不能率諸侯,以討楚復弦,立中國之威也。特書滅者,明其君臣上下,同力共死之意也。晉人旣滅虢矣,而猶言執者,明其衆執匹夫之意也。其曰公者,匪存其爵,猶下執之之辭也。宗泰曰,虞·虢,輔車相依,虢亡虞次,勢所必至,而虞公貪於寶玉良馬,忘其亡身敗國,此可爲瀆貨無厭者之戒也。觀命曰,晉之伐虢也,百里奚知其不可諫而止,宮之奇諫而不從,故遂以族行,先儒已譏其爲人之懦弱矣。上曰,孟子所謂知其不可諫而止者,此也。宗泰曰,百里奚之知其不可諫而止者,豈非短處耶?若知其不可諫,則雖不進諫,旣爲其臣,則同死社稷宜矣。何必去而至秦哉?至於宮之奇,則旣已始諫,則爭之不已,甘被罪戮,而爲人懦弱,再諫而不聽,則挐其妻子,以奔曹,人臣分義安在哉?興慶曰,虞貪貨寶,而終至於亡其國,後世人君,窮奢極欲,棄義趨利者,何莫非自伐其國者也?上曰,然矣。上遂掩卷。致龍所啓,視事,縕繹間,頉稟。上曰,知道。又所啓,忠淸兵使南巚在喪之代,宜卽差出,而兵曹判書趙泰采,尙今引入,無意行公,何以爲之乎?上曰,每每引入,殊甚未安。兵判趙泰采牌招,仍卽差出忠淸兵使,可也。榻前定奪基夏所啓,都監運石時,役軍炊飯木,斫用於德興大院君山所火巢外之意,曾已草記蒙允。而此與浮石所,道里稍遠,不但取用難便,且其枯木,幾乎垂盡矣。今聞禁營,以漕溪近處枯松斫用事,啓達得請云。都監亦依禁營例,一體斫取於漕溪近處,何如?上曰,依爲之。出擧行條又所啓,都監軍卒,乃是宿衛親兵,故未嘗有使役之事。曾前大興文殊山城修築時,亦不赴役矣。今此都城修築,比他城,事體自別,而禁御營·守禦·摠戎諸軍門,皆爲董役,則都監軍卒,似不當獨免,大臣之意亦以爲然,不得不陳達。運石之時,輪回調發,間間赴役之意,敢稟。上曰,依爲之。出擧行條興慶所啓,續續陳達,事甚未安。近來僚員不齊,誠難推移入番,罷散人員,合有變通之道。上曰,別單書入,可也。榻前定奪諸臣遂以次退出。以上燼餘謄書
上在昌德宮。停常參·經筵。
下直,杆城郡守趙正紳,永柔縣令尹澤,安岳郡守任舜元,南平縣監李海朝,幕嶺萬戶林擎宇。
金致龍,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李健命,除標信義禁府坐起進去之意,敢啓。傳曰,知道。
南致熏啓曰,都承旨兪集一,右副承旨黃一夏病不進,右承旨李廷謙式暇,廳中位甚不齊。右副承旨黃一夏卽爲牌招,何如?傳曰,允。
備忘記,傳于金致龍曰,今下弓矢,幕嶺萬戶林擎宇處,給送。
金致龍,以禁衛營言啓曰,運石之役,今方擧行,而只以數少車子,難可運入。不得已上番軍兵五哨內,除入直二哨,以三哨依今春浮石時例,輪回出送,使之運石之意,敢啓。傳曰,知道。
黃一夏,以訓鍊都監言啓曰,今此運石時,軍兵間間調用事,已爲定奪矣。今月二十九日爲始,每日四哨軍兵出送,而限畢運間,輪回赴役之意,敢啓。傳曰,知道。
金致龍,以弘文館言啓曰,本館上番副校理臣金興慶,以御營廳郞廳,今日坐起時晝仕出去之意,敢啓。傳曰,知道。
黃一夏,以訓鍊都監言啓曰,今此運石時,役軍炊飯木,漕溪近處枯松斫用事,已爲定奪矣。明日爲始,軍兵四百名,將官領率出送,斫伐運下之意,敢啓。傳曰,知道。
備忘記,傳于黃一夏曰,扈衛軍官閑良李顯道,柳葉箭五中,直赴殿試。
黃一夏,以都摠府言啓曰,今日中日時,內下弓四百三十張內,得中二百二張,不中二百二十三張,而其中弓人羅會賢·劉福命·高廷碩所造弓三張,高坐破傷,崔貴碩·高廷碩所造弓二張,道古里墮落,不得試射。此由於不能精造之致,令該曹從重科罪,何如?傳曰,勿爲科罪。
金致龍,以禮曹言啓曰,昨日因社稷署所報,神室內地衣西邊床足所壓等處,修改先告事由祭,來十月十二日設行之意,啓下矣。卽接本署牒報,則以爲,所謂室內床,乃神位奉安床,移安後可以修改云。旣是奉安床,則當有移安之節,而本署初不詳報其奉安床。故臣曹一依本署所報辭意,只以告由祭磨鍊矣。今見其再報,則不可以前啓下單子擧行,元單子中兩處改付標以入之意,敢啓。傳曰,知道。
又以義禁府言啓曰,以執義金相稷上疏,刑曹粘目,今番東堂二所考官等,移本府處置事,允下矣。試官安垕·洪重禹·李相周·朴泰三,今方待命,卽爲拿囚之意,敢啓。傳曰,知道。
執義金相稷,持平沈宅賢啓曰,請還收炤兄弟放歸田里之命,亟命絶島定配。措語見上請還收禁衛營所屬所安島宮家折受之命。措語見上請自今以後,內間所需凡物必先分付喉司,奉旨擧行事,定式施行。措語見上掌令任埅,以引嫌而退。避辭見上厥罪彰著,旣無可問,夫婦對辨,且乖綱常,直請離異,事理當然,宗伯筵奏,不必爲嫌。請掌令任埅出仕。答曰,不允。處置事,依啓。
大司諫權尙游啓曰,臣於今日交龜之後,不敢替納密符,不得不冒沒出肅,而顧念諫長之任,地望自別,斷非如臣庸陋,所敢承當。且伏見洪禹行等疏本,以思辨錄辨破事,盛加侵詆。蓋當初聖明下玉堂之敎,實出〈於〉衛道之盛意。而以臣菲薄,不足以奉承明旨,且因其時,有長僚之疏論,書旣成而不敢上矣。乃緣筵臣陳白,卒取其本藁,至於仰塵睿覽,則臣之惶悚慙恧,已不可勝言。而今玆禹行等攻斥之言,又無所不至。設令臣雖無他情病之難强者,卽此所遭,決難苟冒。且臣在水原任所時,聞新守辭陛,在今月二十一日,以中路交龜之意,與之相約,仍爲上來,行到半程,又聞新守有故不果,以初定日發行。臣旣已離鎭,有難還歸,不得已來到城外,始爲交龜。水原以畿輔重地,事體與他邑自別,必令交龜於境上,意有所在。而臣率爾上來,隳壞法例,物議以此大以爲非。臣之難冒之勢,到此一倍,請命遞斥臣職。答曰,勿辭。
金致龍啓曰,大司諫權尙游再啓煩瀆,退待物論矣。傳曰,知道。
又啓曰,卽者輔德尹憲柱陳疏徑出。所當依定式直捧禁推傳旨,而觀其疏語,以親病添劇爲辭。此雖與無端徑出有異,旣犯擅難禁直之科,推考警責,何如?傳曰,允。
又啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
答輔德尹憲柱疏曰,省疏具悉。爾其勿辭,救護母病。
答兵曹判書趙泰采疏曰,省疏具悉。卿勿固讓,速出行公。以上燼餘謄書
上在昌德宮。停常參·經筵。
黃一夏,以御營廳言啓曰,今此城役時,所用炊飯木,以漕溪近處所在枯松斫用事,訓局·禁營旣已定奪矣。本廳與他軍門,一體斫伐取用,何如?傳曰,允。
金致龍,以禁衛營言啓曰,運石役軍炊飯次,蟲損木斫伐於漕溪近處之意,旣已啓稟。而漕溪蟲損木,幾盡腐傷,所餘無多,二日所斫,極甚零星,將有不足之患。不得已以二哨軍兵,限二日加斫後,仍爲曳下之意,敢啓。傳曰,知道。
又以摠戎廳言啓曰,今春浮石時所斫役軍炊飯木,已爲垂乏矣。東郊漕溪近處蟲損木,依他軍門例,來十月初一日標下軍二百名出送,限二日斫伐取用之意,敢啓。傳曰,知道。
南致熏啓曰,今九月二十五日禮曹判書閔鎭厚請對時,擧行條件,入侍注書簡問於閔鎭厚,則昨日始爲書送,故臣於申退之時,催促注書斯速書入事,分付以退矣。今日仕進後,見其條擧,則其中一張不書九月,至有點下之事,不勝惶恐,纔已付標以入矣。卽又考見其日擧行條,則文臣朔試射擧行條中九月,亦以不書點下。莫重文書,不能詳察,以致落書於兩張之中。當該注書推考,擧行條改付標以入。臣不能趁卽覺察,不得同時付標,亦甚矇然,惶恐待罪。傳曰,依啓。勿待罪。
司諫崔啓翁,正言李禎翊啓曰,以大司諫權尙游引嫌而退。避辭見上悖理之說,不必爲嫌。城外交龜,亦多近例,不可以此輕遞言官,請大司諫權尙游出仕。答曰,依啓。
掌令任埅啓曰,請還收炤兄弟放歸田里之命,亟命絶島定配。措語見上請還收禁衛營所屬所安島宮家折受之命。措語見上請自今以後內間所需凡物,必先分付喉司,奉旨擧行事,定式施行。措語見上新啓,左水運判官兪正基後妻申女,令該曹特許離異,考法正罪事,論啓蒙允矣。今因宗伯奏陳,有嚴加究覈後,議定離異之請,而又復蒙允,臣竊以爲不然也。凡爲國之道,不出於禮法二者,禮在其先,法在其後,法者所以佐禮者也。欲行其法,而苟害於禮,則寧捨法而取禮,無乖於倫常之義,此誠爲國者之所宜愼重處也。宗伯之意,蓋以罪犯不道,不可徑斷,先加査問,然後許異,此則守法之言也。臣意以爲,夫告妻罪,事異訟辨,倫紀所關,宜卽聽許,此則據禮之論也。各自有執,所爭者公,宗伯之言,亦不無所見。此聖上之所以始從臺啓,而復許宗伯之請者也。第念以夫告妻,與凡人之相告不同,與父告子罪,主告奴罪,少無間矣。法例旣無以父與主之所告,更問於子與奴之事。今安可以夫所告,更覈於其妻,以啓無前之例,而爲傷倫敗紀之歸耶?若使其夫,獨告其妻之罪,則容或有愛憎之偏,讒訐之誣,而難可聽信者。至如申女之罪狀,繼有同宗五十人之呈狀,則許多宗族,豈循其夫一人之私,而以暗昧不明之事,齊起告官乎?且其乖戾之性,悖惡之行,無所不至之狀,旣已彰著於一世,無人不知。則穢物和於祭酒,辱說及於舅姑,雖是人理之不忍爲者,而曾謂申女之不作此罪乎?其夫發狀,擧族合辭,一國齊憤,則其爲罪惡,不待査問,而固已明矣。事旣無疑,則將安用査,且査覈之擧,其路無由,申女納供,必自發明,則將於何取證乎?子女奴婢,旣不可問,此外他人,非所干預。勢將只使其夫對辨,夫婦相訟,兩言各異,則當何以査得而明之乎?所謂査究,恐終歸虛而不成也。若其罪犯十惡,律應處死,不問直斷,在法不可云者,此誠禮與法,相礙之處,而臣之所爭者,亦在於此矣。如其有失於禮,寧失於法。儻以不査而處死,爲重難,則宜加參量,減死勘罪,亦無不可也。大明律刑典曰,夫願離則聽,離異聽許,旣已昭載於律,而爲慮後弊,不從其夫所願。先行査究,甚違法文,至於使妻對訟其夫,豈不大有乖於倫常哉?三綱竝立,其義至嚴。何可一朝壞了而不復卹耶?不行査究,失於法者最微,不顧綱常,害於禮者甚大。請還收兪正基後妻申女之罪失行究覈之命,依前所請,特許離異,勘正其罪。答曰,不允。
持平沈宅賢啓曰,臣以東堂一二所主掌官拿問定罪事,蒙允矣。得見兩所主掌官原情,則相與同辭牢諱,欲爲免罪之計,誠可痛矣。蓋東堂設場之後,人言甚多。至於一所擧子,太半移錄二所之說,有口皆言,有耳皆聞,而臣猶以爲未審,坐於臺廳,取見兩所錄名冊子,則一所冊子毁改之跡,不翅狼藉,上下張連幅之處,印跡之差違者,至於十九處之多。其間拔去之張數,未知其幾何,而設謂之十九張外,更無加數,十九張所載錄之擧子,又當幾許耶?割出於此者,必入於彼,而此則拔去,彼則塡書,故此有其痕,彼泯其跡,勢所然矣。且臣招致二所庫直,問其虛實,則其言曰,東堂開場,在於十三日,試官落點,在於十二日夜,而自十二日夜深後,至十三日入場時,擧子之紛紜錄名者,幾至八十餘人。主掌官亦以爲慮,至有問議試官之擧,其後終場之日連續者,又不知其數云云。則試官落點後,亦許錄於此,可知,而今其發明之言曰,錄名已畢於試官落點之前,而無一人移易之事,直欲掩諱,不少顧忌。此輩雖甚無誠,豈敢恣意欺天,若是其無嚴乎?噫,科擧之不公,所以必凶於國家,人情之所共憤。而今科雜亂之說,實由於錄名之不嚴。今若只循其缺自明之言,不復嚴加訊覈,則此輩奸情,恐不得取服,而日後無窮之弊,亦無以防遏矣。臣旣有所聞,不敢泯默,與同僚相議論啓矣。今其所供,有若以臺啓,白地做說者然。臣以發論之人,亦安得晏然乎?請命遞斥臣職。答曰,勿辭。
金澋啓曰,持平沈宅賢再啓煩瀆,退待物論矣。傳曰,知道。
又啓曰,臺諫出仕事,命下矣。今日夜深,明日待開門牌招之意,敢啓。傳曰,知道。以上燼餘謄書
上在昌德宮。停常參·經筵。
夜一更五更,電光。
下直,甲山府使洪夏昌,柔遠僉使崔峻恒,南桃萬戶李泰雄。
大殿,政院·玉堂口傳問安。答曰,知道。
中宮殿誕日,政院·玉堂單子問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
中宮殿,王世子率百官陳賀。
李廷謙,以禮曹言啓曰,昌陵大王陵·王后陵曲墻內及穴頭補土處,大王陵曲墻後莎草,竝有枯損處。待秋修改之意,夏間本曹判書閔鎭厚榻前陳達,蒙允矣。卽今秋節垂盡,修改之役,不宜遷延。修改吉日,令日官推擇,則來十月十二日卯時爲吉云。先告事由祭,同日曉頭設行,而容入莎草及役軍起送,莎土匠看審磨鍊,則莎草當用二千三十張,役軍當用一百五十名,五日赴役云。京畿監司處,以此分付,使之量宜定送,而本陵參奉,兼監役稱號,使之着實監董,何如?傳曰,允。
備忘記,傳于黃一夏曰,今下弓矢,柔遠僉使崔峻恒處,給送。
以工曹參議閔鎭遠掃墳呈辭,傳于兪集一曰,澆奠牀備給。
黃一夏,以御營廳言啓曰,今此城役時所用炊飯木,漕溪近處枯松斫用事,已爲定奪矣。明日爲始,京案標下軍三百五十名,將官領率出送斫伐之意,敢啓。傳曰,知道。
執義金相稷啓曰,臣於日昨承牌詣臺,而同僚以一二所主掌官拿問事發論,而臣與之相議論啓,蓋所以嚴科場,而杜後弊也。反見其供辭,則以相避一人外,元無移錄之事,全然牢諱,歸臺閣於白地捏誣之科。臣於此不勝怪訝。昨日僚臺避辭中,備陳其錄名冊張之毁改,庫直招問之說話,則臣不必爲疊牀語,而同僚旣因此引避退待,則臣何敢獨爲晏然於臺次乎?請命遞斥臣職。答曰,勿辭。
金致龍啓曰,執義金相稷再啓煩瀆,退待物論矣。傳曰,知道。
大司憲宋相琦啓曰,臣於本府所論申女事,意見有不然者。蓋其悖亂之行,果如臺啓所臚列,則乃是莫大之變,難貰之罪。其夫旣已發狀請離,則風紀所關,誠不可置而不問,而第國家用法,雖係惡逆之罪,必待其招服承認,然後始斷以律者,乃以嚴邦典,而杜後弊也。其所謂厥夫擧狀,諸族投單,別無更問之端云者,似矣而實不然。若使申女與其夫,同入一庭,爭詰曲直,則誠無是理,而旣曰罪惡狼藉,彰著一世,則耳目所及,似不止於家人子女婢僕,雖不可問家族,他人獨無可問之道乎?且旣問之後,其罪果實,則便是當死之女,有何離異之可言,而今乃不分虛實,先欲勘斷,有若畏其女之口,而曲從其夫之願者。朝家政刑,恐不當若是,而受罪者亦豈肯無辭而心服乎?至於不行査問,參酌勘罪云者,尤所未曉。此是何等罪犯,何等律名,而一不究覈,置之於半生半死之間乎?凡死罪之酌處者,臺臣爭執,則臣聞之矣。未聞執法之地,先發參酌之請也。況且其子,方在憲職,而論其母之極罪,請置重辟。其子則固已不幸遭人倫之變,而臺閣論事之體,亦無傷於太慘激乎?臣之所見如此,有難强同。何可一刻仍冒於首席乎?請命遞斥臣職。答曰,勿辭。
黃一夏啓曰,大司憲宋相琦再啓煩瀆,退待物論矣。傳曰,知道。
掌令任埅啓曰,臣以申女勿先究覈,離異勘罪之意,有所論啓矣。今者長僚以所見不同,至於引避,臣不勝瞿然,而繼之以訝惑也。夫離異之法,雖不載於大典,而大明律,夫願離則聽者,旣是律文,則是亦國法也。申女罪惡,彰著無餘,其夫之願離,論以禮法,乃是正當底道理,朝家宜卽許從,而該曹之當初不許,已無所據,至於今日,必先究覈,然後方可擧論離異與否云者,此臣之所未曉也。申女之罪,其夫發狀,合宗呈單,其當絶之事,非止七去之惡,則其離異當否,何待窮問而始可知也?若如此言,則有若以申女之罪,置之疑信之間,離異當否,不可預定者然。此豈非事理不然,而人所慨惋處耶?凡人有告,必先査究而後從之者,指等閑爭辨者言也。豈夫願離妻,而罪狀已著者之謂哉?設欲査究,先離後査,名正言順,有何不可,而必欲先査後離者,抑何故耶?且臣之直請考法正罪者,非不欲究覈也,其路無由故也。其夫旣不可使對辨,子女婢僕,復不可問,而長僚以爲宗族諸人可問也。宗族五十人,旣已合辭呈單,則更何所問耶?旣無可問之人,而將欲究覈之擧,此乃必不成之事,故臣所以直請勘罪者也。且其罪犯甚重,而旣難査究,則直勘死律,恐涉重大,故臣以參量定律。未或不可爲辭,此指前頭朝家處置之道而言,非臣直請勘以此律也。雖執法之官,只當隨其罪之當死當生而論,豈有惟言其死,而不得言其生之理耶?其子方在憲職,而且是僚臺,則論其母罪,太慘激云者,其在人情,誠有是矣。臣之初論之日,心切惕然不安,而事旣當論,終不得已也。然,臺閣事體,同僚有罪當誅,則亦當請誅,只觀其罪之有無而已。何論其身與其母耶?臺體有傷之說,臣亦未知其可也。臣之愚意,只在於明倫紀正風敎,而所爭者公,不知其他妄論是非於綱常之事,長僚之非斥,一至於此。臣何敢一刻仍冒於臺次乎?請命遞斥臣職。答曰,勿辭。
黃一夏啓曰,掌令任埅再啓煩瀆,退待物論矣。傳曰,知道。
答左議政李畬箚曰,省箚具悉卿懇。責勉之敎,何必爲嫌?卿其安心勿辭,速出行公。仍傳曰,遣史官傳諭。
答右議政李濡箚曰,省箚具悉卿懇。責勉之敎,何必爲嫌?卿其安心勿辭,速出行公。仍傳曰,遣史官傳諭。
輔德尹憲柱,文學洪泳,司書金普澤,兼司書趙道彬疏曰,伏以,臣等,俱以庸陋,濫蒙恩造,獲廁胄筵侍講之列。雖其學識空疏,蔑效涓涘,而若其輔翼儲嗣之說,則亦嘗側聞古人之餘論矣。朱子之言曰,夫立太子,而不置師傅,無以發其尊德樂義之心。蓋以帝王儲貳之位,上托宗社之重,下係兆庶之望,前有祖宗創業之艱,後有子孫長久之計,其重若此。則其輔翼之道,不可不愼。故必立師傅,使之出入敎誨,朝夕與處,自然有薰陶涵養之益。師傅之說,豈偶也哉?惟我王世子,玉質純茂,睿性夙成,勤臨講筵,學業日就。蓋其所以奉承天縱之資,而躋之光明之域者,有其具矣。吾東方億萬年之慶,終必賴是,而第念輔翼之道,猶有所未盡者。書筵會講,實是莫大之盛擧,師傅·賓僚,咸侍一席,討論經訓,講究義理,旣有博問明辨之效,且寓隆師·親友之義,不可與常時開筵,徒以備數者,同日語矣。此聖朝所以罷脫浮費,令可數行者也。然而會講之規,一月無過二次,則師傅之接見,已極罕闊。其視古者朝夕與處之法,不啻若遼越,而又因師傅之不得備員,每多臨期頉稟之時,自我王世子正位貳極之後,僅一二行之,卽毋論盛擧之欠缺,亦可謂輔翼之疏略矣。夫師與傅,官雖異名,而職任一也。禮貌等耳,苟或師有故而傅無故,傅有故而師無故,則以師傅中一員,設行會講,少無害於事理。何必膠守兩員皆備之例,廢却莫大之盛擧乎?今有難之者曰,會講事體至重,師傅不可不備云爾,而此有不然者。師傅之不得備員,果何有欠於俗所謂事體,而獨不愈於盛擧之每每廢却,終未免輔翼之疏略也哉?臣等待罪講官,不勝慨惜,玆敢相率仰陳。伏願聖明,特命自今定式,師傅中如有一員無故,則書筵會講,一依日次設行,俾盡輔翼之道焉,謹昧死以聞。答曰,省疏具悉。今玆疏陳,正是予欲變通而未果者,可不依施焉?
答判義禁洪受瀗,同義禁李健命等疏曰,省疏具悉。卿等勿辭察職。以上燼餘,謄書
上在昌德宮。停常參·經筵。
金致龍啓曰,大司憲宋相琦,執義金相稷,掌令任埅,持平沈宅賢,避嫌退待,掌令成碩夔受由在外,持平兪彦明在外,今日以監察茶時之意,敢啓。傳曰,知道。
黃一夏,以都摠府言啓曰,今日入直軍士,中日習射,請出標信。傳曰,知道。
李廷謙,以成均館官員,以知館事言啓曰,今九月初九日儒生課製,以今月無故日退行事,曾已啓達矣。連有事故,不得擧行,今已更無餘日,不得設行之意,敢啓。傳曰,知道。
又以弘文館言啓曰,本館下番臣趙道彬,以訓鍊都監郞廳,今日坐起時晝仕出去之意,敢啓。傳曰,知道。
金致龍,以侍講院言啓曰,來十月初二日,王世子行會講禮之意,敢啓。傳曰,知道。
李廷謙啓曰,禮曹有稟定事,而判書閔鎭厚奉命出外,參判金鎭圭以次官來詣請對,適與賓廳日次相値,引見時亦爲隨入之意,敢啓。傳曰,知道。
傳于黃一夏曰,大臣·備局堂上引見。
金致龍啓曰,兵曹判書趙泰采旣已改差,所授命召替納,故今方啓請密匣,而判書例兼禁衛大將,將兵之任,不可一刻無摠察之人,何以爲之?敢稟。傳曰,都提調摠察。
又啓曰,禁衛大將,令都提調摠察事,命下矣。曾前或有命召都提調之時,或有發牌郞廳分付之規,今番則何以爲之?敢稟。傳曰,郞廳發牌,分付。
答領議政申琓箚曰,省箚具悉卿懇。前夏勉副,蓋出慰安卿心,今玆重卜,可見倚毗彌篤而已。卿胡不諒,巽讓若是耶?心甚愕然,無以爲諭,卿其體予至意,卽起視事,用副虛佇之望。仍傳曰,遣史官傳諭。
午時,上御熙政堂。大臣·備局堂上引見時,左議政李畬,右議政李濡,工曹判書徐宗泰,漢城左尹金錫衍,韓城君李基夏,禮曹參判金鎭圭,右副承旨黃一夏,司諫崔啓翁,校理李觀命,假注書申䨵·趙聖復,記事官尹樟·洪禹瑞入侍。左議政李畬進前伏曰,近來日氣涼冷,玉候若何?上曰,無事矣。李畬所啓,此卽吏曹判書李頤命上疏也。下段所陳,有二件事,使行布·紙兩物,彼人多以不如前爲言,禮部至欲移咨云,苟或至有嘖言,則弱國之羞,又有甚焉。乞命該司各別揀擇,俾無生事之患云。在前歲幣,則給價買於坊民,白綿等紙,則自所産邑造納,故該曹吏胥,無符同用奸之事,擇品頗精矣。今則紙與布,皆歸廛民,與吏胥相結,揀擇不精,以致漸不如前,使臣入去時,彼人以其紙·布,出而比較,色品果不如舊云,此事不無可慮。頤命陳疏後,卽自廟堂申飭該曹,而若或生事於國家,則該官該吏之罪,固不可言。雖不至此,如有彼人□使臣之端,則該郞·該吏,皆當從重論罪之意,別爲嚴飭,使之精擇□,似宜矣。上曰,依爲之。畬曰,其一件卽黃曆齎咨官渡江時,銀貨被掠事也。鳳城將私自成約作券,俾勿傳洩,齎咨官不敢違越,義州譯學,亦不受回通而來,俱可驚駭。道路之言,易爲傳播,彼中之風聞而責我,不可謂無此理。況行李相續,輒遭寇掠,亦非細憂,齎咨官與譯學,不可不重究。又速令義州,更通鳳將,得其回通文書,實合事宜云矣。上曰,此彼中曾所未有之事,今始聞之矣。畬曰,此實曾前所無之事,而鳳城將不欲使北京知之,私成約券,俾勿傳洩,則齎咨官似難抗拒,義州譯學持文書入去,而鳳城將不給回通,徑自撤歸,則不得受來,其勢亦然。然,其被掠旣極驚駭,且關日後之弊,不可置之。移咨彼中,則雖難輕遽爲之,先令義州府尹,以今雖掩置,流傳之言,終若發露,則彼此俱必不得無事,勢難不發之意,更通於鳳城將,觀其所答,而處之,似當矣。上曰,纔已,捕得其盜云矣。畬曰,此事尤似奸巧矣。譯官所失銀貨,本是一千八百餘兩,而鳳城將私約文書,以爲終未捕得,則當折半推徵於柵門外邏卒處以給云矣。追來文書,雖曰捕獲,所推之數,恰爲其半,若果捕賊,則豈有但推其半之理乎?此其情僞,判然可見。令義州府尹,竝以如許事狀,詰問後,觀其所答,令前頭使行譯官,呈文於禮部,以防後弊,似爲得宜。下詢于諸臣而處之,何如?右議政李濡曰,彼境行路賊患,實是曾前所無之事,似由於紀綱漸不如前之致。此則城將雖有不能禁戢之責,不至大段,而近來鳳城人心不古,凡於使行時,需索之端,不一而足。此事亦安知其無奸情乎?城將之初不回通,謂或出於嫌其不能禁盜,而今以旣已捕捉其盜,只徵九百餘兩之說見之,則實涉可疑。若不嚴加處置,則日後之弊,有不可勝言。使義州府,將此曲折,更問于鳳城,仍爲微及欲於使行時,呈文禮部之意,則彼旣理曲,必有屈服之擧,觀其所答而處之,似當矣。工曹判書徐宗泰曰,齎咨之行,人數不多,使行則雖異於此,前頭之事,殊非細慮。依大臣所達,自義州問于鳳將,得其回通,則亦可揣知其事情,然後處之,似宜矣。左尹金錫衍曰,大臣所達誠然,而日後之慮,有不可勝言,固當先問於城將,而今番節使之行,必有呈文變通之道,然後可無後患矣。韓城君李基夏曰,彼人情僞,有難測度,鳳將之言,何可信聽乎?必須詰問而處之,似無後患矣。濡曰,今此只推其半之說,終涉可疑。今若不爲明白處之,則日後使行時,如此之患。必將繼發,無復顧憚,凡事不可不防之於始,先令義州入送譯學,詰問,宜矣。上曰,彼中劫掠之患,曾所未聞。前頭使行往來之際,安保其必無此患耶?此而置之,後弊難防,依大臣所達,嚴問而處之,可也。畬曰,義州譯學,雖以鳳城將不給回通之故,不得受來,渠以兩間往來之任,持書而往,不受答而還。若欲詰問於鳳城將,則譯學不可無論罪之擧,邊上事重,似當拿問矣。濡曰,齎咨官則鳳城將勿洩云云之言,渠雖不敢違拒,與之作券相約,事極可駭。譯學則不受回通而還者,雖是城將,不爲給送之致,而論以國體,則邊上凡事,彼此往復,關係甚重。聞令而往,終至空還,烏得無罪?此類必須從重處置而後,亦可使彼人,知其嚴責之意,而有所戢矣。譯學爲先拿問,齎咨官則待其回來,拿問,似宜矣。宗泰曰,義州之事,鳳城人無不知之。若嚴治此輩,則彼必知此,而有所忌憚矣。上曰,事理固然矣。畬曰,齎咨官雖已入去,待其還來,亦當一體拿問矣。上曰,事當一體拿問,齎咨官待其還來拿問,譯學則先爲拿問,可也。出擧行條上曰,前慶尙監司趙泰東,曾以金井山城事疏陳矣。尙不回啓耶?李畬曰,此事議論不一,便否未決,故姑未覆啓矣。泰東則極言得其形便,而以朴權狀啓觀之,則所見相反。遠外之事,必詳知其利病,乃可決定,故至今留置。新監司下去時,臣以看審地勢,從所見或爲狀聞,或私書以報之意,面言以送,而姑無所報矣。上曰,右相所見,何如?李濡曰,今此山城事,趙泰東所見,則極稱其地形之險固,而至於啓聞築城,朴權所見,與此大相不同。人之所見,或有參差,無足怪也。而若是其大相不同,則其爲利害判然,或罷或存之間,不可不十分詳審處之。臣旣未得目見,則誠難遙度,而擧其大體而論之,則趙泰東以爲,中城處,與外城之最高壓臨處,別無所妨云。而朴權以爲,外城壓臨中城,爲賊所據,則決難防守云。此一款爲利害之緊重處,故新監司下去時,臣言及此事,使之看審以報,而旣是已築之城,則何可以一人之言棄之乎?此等事貴在於熟講,而近來備局堂上不齊,迄未議定。從速商議,以決便否,似宜矣。畬曰,趙泰東所築者,只是體城,而猝急了當,不能完固,功役姑未爲半。今始畢築,費力當不少。昨年則其處年事失稔,固無動役之勢,而今年則東萊府近境稍稔,似可爲之。然,凡事必先量度始役,然後可以無敗,而臣以此事未決之故,若遇前後監司守令,及武將從南方來者,問其便否,則所論大抵皆與朴權相似,最是城基廣闊,以東萊·梁山數邑之軍,決難把守。泰東則欲移入東萊府治,而此則地勢決不可爲云。城雖可成,此又難處。若是未始之役,則斷決無貳,而旣已費力始築,棄之可惜。若終不可守,則又爲費力完築,誠是失計,以此難決矣。設令更議,只可論其事理,至於地勢便否,非可遙度議定也。更議恐無益矣。上曰,諸議如朴權所見者多耶?畬曰,然矣。新監司處,臣雖有所言,但以私言言送,而別無自廟堂分付之事。更爲分付,使之狀聞,何如?工曹判書徐宗泰曰,先遣武臣中曉達此等城池事之人,不使煩擾,而看審形勢後,定其仍設與否,似當矣。以已往事言之,寇賊初頭則入無人之地,此城則未知便否何如,而萊府宜有一城壁,以爲臨變防守,士民入保之所矣。畬曰,壬辰之亂,釜山與東萊俱陷。然以固邊之道言之,東萊邑城·釜山鎭城,最緊,而釜山在賊船初泊處,尤爲緊急。且聞其城,乃倭人所築,制度精巧,而今頗毁壞云,故新僉使下去時,臣面言留心修築之意,而功力似不逮,此則宜自朝家助之矣。濡曰,此城已築之後,論議之參差如此,與未築之前,事勢有異,不可容易斷定。朴權·趙泰東招致備局,更爲反覆商確,且遣武臣中解事者,看審以來處之,亦似得宜矣。畬曰,兩人所見,詳載疏本及狀啓中,不必招致會議。雖使會議,所見亦必牴牾矣。上曰,東萊山城宜築之說,有之久矣。趙泰東以不可不築爲言,朴權與此大相不同。若如泰東之言,則他日緩急,可以得力,當初修築,意有所在,終不可虛棄。果如朴權之言,則築之無益,徒費物力而已。作事所當謹始,而當初不能審愼,經始鉅役,致有論議之不一,予用慨然。到今不可不深思熟講而處之也。畬曰,臣意興工作事,所宜愼重。都城修築,雖爲根本之計,不得不始役,而外方城池,古人布置,皆有意見。惟當因其舊基,修繕廢墜,不必創築新城。此城之役,旣往所費之力,則已無可及,而今宜十分商量,的知利病,然後使畢其役矣。自京雖不別送武臣,其處亦有兵使·水使,且本府府使,亦可會議以定矣。上曰,武臣中無可遣者耶?濡曰,武臣中亦豈無解事可遣之人乎?爲先分付於本道監司處,與水使·東萊府使,眼同看審,且遣武臣一人看審,宜矣。上曰,依爲之。出擧行條又所啓,如臣無似,忝叨匪據,每以僨敗國事爲憂,惶隕罔措矣。昨伏見備局判下批旨,責勉切至,臣一倍慙悚,無地自措。蓋當初留守之稟白此事也,小臣未及詳知,以致前後朝令之顚倒,昏錯之失,在所不免,故昨上俟罪之箚,而聖批更復溫諄,不勝感蹙,敢此入侍矣。李濡曰,日昨伏見備局覆啓判下批旨,以江都合操一款,有未安之敎,臣不勝惶悚之至。臣於此事,前後奏對之際,或請停,或請退,至於今番留守之啓稟也。又以仍行爲請者,蓋其本意,皆出於歉歲省弊之許,而終不免爲顚倒之歸,是固小臣之罪也。聖敎責勉,至當至當,凡臣僚做錯之失,自上,當下警責之敎,而後在下者,必多惕慮之益矣。雖以今番事言之,自承聖批之後,倍切改圖之心,其爲感幸,如何?上曰,朝家政令,當思大體,而江都乃是保障重地。合操定期,於久廢之餘,或請退,或請停,其後又復請行,擧措之顚倒,莫此爲甚。故責勉之敎,蓋出於此也。觀命曰,國家政令,當初設施之際,必須商度始終,而後可無畢竟變更之弊,而近來備局意見不一,變易無常。向者備局判付中,其所責勉之敎,戒飭之旨,不啻丁寧,在下者孰不警懼奮發哉?伏願聖上,凡所作爲,屢省厥成,堅持確守,勿復撓改,則元首明哉,庶事康哉,豈不大有補於治道哉?上曰,爾言亦是,可不惕念焉?李畬曰,小臣曾以聖志堅定之意,屢白之矣。天地之道,悠久不息,帝王之心,純亦不已,此豈非今日所當體念處耶?凡干政令,數數變改,則雖曰有弊,當初計事,或旣失當,則以其難於變改,因循以度,則其弊也反甚,此則不可以一槪論之也。卽今國勢委靡已極,比如下山之日,易就奄忽,莫可挽止,老人之氣,漸至消鑠,不能收拾。豈非大可憂者乎?爲今日之計,莫如自上奮發聖志,視之如喪亂際,圖存群下,永肩一心,處之若泥露中阽危,則上下交修,君臣共濟,世道有維持之效,國視奏保和之功矣。上曰,卿言甚善,予當着意矣。李畬所啓,吏·兵曹多有待長官差出之窠,兵曹則尤多積滯之事,而兩臣引入已久,實爲可悶。蓋兩臣當初所遭,俱是非常重駁,朝家旣已洞燭其無實狀。自上備盡開釋,兩臣亦累遞他職,更無可嫌之端,而卽今所當之職,係是重任,雖無故初當之人,猶必力辭,兩臣以此難安,不欲行公。適値大政過時,迫於朝命,黽强出仕,旣過之後,必欲遞免,以罪爲限,前後違牌,殆以十數,其傷損事體已大矣。兩臣固無必遞之義,若以爲不當遞,則宜別責諭,使之還出。若以其所執,關係廉義,一向督迫,有傷禮使之道,則亦宜今姑許遞,後復任之,人臣立朝,必安於其位,然後方能展布四體,盡心職事。兩臣俱無自廢之理,後若復當,豈敢每每固辭?以此以彼,宜有處分,不可任置,使重任久曠,故敢達矣。右議政李濡曰,兩臣所遭,雖係非常,其爲爽實之狀,自上洞燭,前後備盡開釋。及授本職,屢次敦勉,俾得行公,旣經大政。今謂其猶不自安而許遞,則節次似涉太多矣。曲循其情,以安其心,雖或得於禮使之道,以國家大體言之,則不當輕遞重任矣。上曰,兩臣所遭,俱極非常,而朝家旣已洞燭其不然,前後開釋,非止一再。渠亦非不知分義之重,而欲守廉義,尙此引入。當之者雖如此,朝家大體,不可以此輕遞重任,而若强迫,猶且每每違牌,則徒傷事體,有非禮使之道,今姑改差,可也。出擧行條李畬所啓,此是微官之事。雖非大段,而右水運判官李遇輝,頃日移除南平縣監之後,復以李海朝除授南平,故遇輝則無故作散。向者銓曹,欲出此窠,故臣使之姑置之矣。以李遇輝仍任水軍判官,何如?上曰,依爲之。出榻前定奪右議政李濡所啓,西北僉使沈之海,以都監幕屬,春塘臺親臨觀武才時入格,得除本職,日者來見。臣曾聞之海以鎭川縣還上虛錄事,入於禁錮中矣。春塘臺入格賞典,除授邊將之類,在前雖是罷散者,因啓稟例有特敍之命矣。今番兵曹以之海,方在罷散之意啓稟後,除授云,而虛錄禁錮之人,與他罷散者有異,不爲區別,循例敍用除職,則與虛錄禁錮之法,自相逕庭,不可不明白定奪分付,故使之姑勿赴任,而如是仰達矣。左議政李畬曰,此事臣亦聞之矣。親臨試才,出於激勸將士之意,而沈之海還上虛錄之罪,與入已者有異。自上以特恩,蕩滌論賞,以爲聳動之地,恐未爲不可矣。上曰,沈之海虛錄禁錮,在於何年耶?李濡曰,虛錄被罪,似在於壬午年間,而禁錮之法,雖云太深,當初定制,旣極嚴重,則不宜輕改。如軍門將校之任,雖與實職有異,因此而得參於試才賞典,輒通仕路,則因此而又除守令等職,亦無所拘。不但今番特除邊將而止,若以虛錄禁錮之法爲主,則軍門將校之任,亦當防塞,宜有一番定式矣。李畬曰,雖不定式,今番若不拘論賞,則自當爲例矣。李基夏曰,沈之海非將官,乃軍官也。故大將申汝哲在都監時,奪告身者,有將官啓下之規,故臣亦依前例,以出身哨官,啓下矣。因事見遞後,以付料軍官,得參初試,春塘臺親臨試才時入格,故有邊將除授之命。蓋此事無明白定式之事,故大臣有此所達矣。李濡曰,武弁中有才者,或入於虛錄禁錮之中,至於十年廢棄,則誠爲可惜。今此沈之海,其爲人亦可用,曾前至經刑曹郞官之職矣。如此之類,若以爲將官軍官之任,不必防塞,而親臨試才時入格,得蒙賞典者,旣是特恩,亦不必以虛錄禁錮爲拘云爾。則自今以此定式施行,未爲不可。如是則武弁中有技藝者,必將興起,益自勉勵,不害爲疏通之道,激勸之方矣。不然而直爲廢閣禁錮之法,復開收錄之路,事體不當,故臣之所仰達者此也。上曰,如軍門將官軍官之任,不必以此防塞,且親臨試才時入格者,與他賞典尤爲重焉,沈之海仍令赴任,可也。出擧行條又所啓,釐正廳事,尙此遷延,殊甚悶慮。蓋臣旣移其任之後,閔鎭厚則職務甚繁,未能專一,獨兪集一方主各軍節目磨鍊之事,未及完畢,移拜都承旨。曾前亦除此職,不欲兼帶釐正廳,至於陳疏見遞矣。今或特令兼察,或如前許遞,似當矣。上曰,當初使之兼察矣。其時以難便之意陳疏,而不無意見,故許遞矣。今亦依前許遞本職,俾專釐正廳事,可也。出擧行條又所啓,臣於李海朝補外事,有所懷敢達。海朝一榜之人,旣皆供仕,則獨無引嫌之理,同錄之員,亦盡行公,則似無控辭之事,而槪聞因一重臣云云之言,終始辭免,而其後筵中,自上以館職有所執,雖不行公,至於他職,不當辭免之意爲敎,故海朝又以爲自上亦燭其館職不可行公之狀云,而春坊兼帶,亦皆違牌,終不行公矣。海朝雖聞中間嘵嘵之言,過自爲嫌,不察本情,遽爲補外,似或過重矣。上曰,所謂重臣,誰耶?李濡曰,趙泰采·尹世紀云耳。李畬曰,海朝非親聽於世紀缺之說,有所酬酢於世紀云云,而此皆中聞浮言,而小臣聞缺以此事發口云矣。向日筵中,上敎以館職則其然,而春坊兼帶,宜無不可行公之意,出於擧行條,故海朝亦頗以此執爲辭免之端云矣。上曰,伊日下敎,非出於館職,則不可行公之意也。李畬曰,館職不爲行公之前,則春坊兼帶,不欲行公者,亦不無所執矣。李濡曰,海朝旣以虛實間人言,引而爲嫌,而至於如此。但以每事違牌爲罪,至於補外者,未盡洞燭實狀之致也。其家世人物,合置館職,豈令栖遑於外邑乎?上曰,以此前後違牌太多,故姑令補外矣。李畬曰,此後則使之直行館職,宜矣。上曰,武庫所儲大碗口等物,曾因睦來善所達,移送于山城矣。今將修築都城,前日所移送者,盡數還置于武庫事分付,可也。出擧行條上曰,弘化·金虎兩門入直砲殺手,似當均入於中日試才時,而以中日單子觀之,則弘化門砲殺手四十名懸錄,而金虎門砲殺手,不入於單子中,當初定規,有未可知,而如是不齊,殊可異也。此後則弘化門砲殺手四十名內,砲手十名,殺手十名,分定於金虎門,中日試才時,使之均入事分付,可也。出擧行條左尹金錫衍所啓,明日乃是御營軍兵習陣日次,而上番鄕軍五哨內,二哨入番於東營及新營,出番三哨,則輪回分送於城役及飜石之所。京案標下軍三百五十名,炊飯所用枯松斫伐次定送,故明日習陣,不得爲之之意,纔已頉啓,而水口門北邊城改築始役於今日,完事遲速,未可預期,而其間私習及場操,姑爲停止之意,敢達。上曰,依爲之。出擧行條左議政李畬所啓,今此都城修築,旣爲宗社萬世計,則與外方山城之役不同。任事之臣,所當各別盡心,務令堅固。若有不謹之端,則宜以軍律治之,各營將校及石手名字,刻于各其所築之石。如有日後毁壞處,考其名字,從輕重以軍法論罪之意,方欲約束於諸軍門,故敢此仰達。上曰,依此分付,爲宜矣。出擧行條韓城君李基夏所啓,運石之役,三軍門今方竝施,而禁·御兩營軍卒,則上下立番,故足以推移赴役,而都監則長至立番之中,不可常常赴役,故不得已間或募軍以用,而料布無出處,是實悶迫矣。李畬曰,都監軍士,異於外方軍卒,凡干力役,不爲擧論,朝家所以優待之者,意有所在。缺城修築,事係重大,故不得不令赴役,而以立番多時之故,間有募軍赴役之擧云。都監財力,本來不贍,若因此廣費則可慮。漸次爲之,俾不至於許多募軍,似好矣。李濡曰,卽今運石,未必於冬前垂畢,築城亦當以明春始役。廟堂自可商度物力,磨鍊節目,以備睿覽矣。基夏曰,都城修築,何等重事耶?三公摠領此事,又爲擇出句管堂上,指揮臣等則功力當易就矣。都監事每每陳白,極涉惶恐,而卽今所給料布,斷無出處,計沒奈何矣。李畬曰,續續陳白,事體不可,出去後從容商確,宜矣。上曰,大臣出去後相議爲之,可也。李畬所啓,今年年事,三南最爲失稔,京畿亦未免凶,至於北道,六鎭·三甲,凶荒特甚云,誠極悶慮。各邑還上及諸般身役,新舊應捧之數,自前從其被災輕重,酌定分付,而必待其道臣狀聞後爲之,故每有後時之患。今番則不待狀聞,預爲泰酌,定數頒令,似宜。如還上,尤宜趁早分付,使之自冬初,知其應捧之數矣。李濡曰,不必待狀聞而預爲酌定,分付,則似無後時之患矣。上曰,依爲之。李畬曰,昨年以別單,啓下矣。今亦當依此爲之矣。上曰,然矣。出擧行條李濡所啓,使行時譯官處,各其衙門銀貨許貸之弊,臣於頃日筵中,有所陳達變通,而擧行條件措語,有未詳盡者,敢此更陳。譯官輩貸去各衙門銀貨,不卽還納,其習可惡,固當防塞其路,而或因一時事勢之不得已而許之,則使其行中首譯次知,以其貸去之銀所貿物貨,被執倭館之數,告知于戶曹,則戶曹分付東萊府使,訓·別等,待其價銀之出來,計其元數之利殖,上送戶曹,以爲移給各衙門之地,而其所上送戶曹者,亦不過使各其出債之類運納而已。自戶曹移送各衙門者,倭館商賈收稅等事,戶曹主管,此亦不可不使戶曹,主其事矣。此乃臣之當初陳達之本意,以此更爲分付,何如?上曰,依爲之。出擧行條又所啓,禁府堂上,久爲引入之餘,近始行公矣。以議讞乖當之事,自承嚴旨,復爲陳疏引入,外方守令之被囚,不得勘罪者頗多,夫馬等待,爲弊不些。禁府堂上卽爲牌招,使之開坐,何如?上曰,依爲之。榻前定奪禮曹參判金鎭圭所啓,日昨本曹判書閔鎭厚,以設壇事,請設壇所於內氷庫之地。缺南漢轉向缺還當費多日,而其所稟定者下本曹,此係盛擧。旣定之後,不宜遷延,且寒節迫頭,日晷漸短,土石之役,若不急速爲之,則恐難於未凍前完畢,而有不可不更稟而擧行者,故不得遲待其歸,敢此請對矣。臣於鎭厚看審壇基時,不得同往,其後詣曜金門內,遍察地形,則內氷庫所定之岡,頗爽塏,驟看,似好,而第其岡旣不甚廣,西邊傾側,築壇之外,恐難設壝墻。且南邊亦不半,若欲容置百官陪祭之班,則其所平土補土處,亦必多費工役。又其地勢甚淺露,揆以神道之尙幽靜,未知其合當矣。以臣愚見,則氷庫之東,局出身廳之西,中間稍平,可以設置壇壝,又有東西兩岡之掩護,不至太淺露,且其前陪班之地亦有裕,故以此問議諸大臣,則皆以爲可云,移定壇所於此地似便,而此與氷庫所在處,相距雖近,非當初所稟定者,故圖其地形,以備睿覽而仰稟耳。上曰,禮判稟定壇基之後,有意看其地勢,則傾側不平,有妨於設壇矣。此圖形處頗廣闊耶?黃一夏曰,以圖形觀之,左右査角分明,其中可合設壇矣。上曰,以此處設壇,可也。鎭圭曰,閔鎭厚欲移置氷庫於局出身廳傍舊藏氷處,且移其廳,有所稟定矣。臣就而詳審,則局出身廳北,微有舊日鑿地之形,而不甚廣大。卽今氷庫爲二梗,以此一處難藏,故請移其廳,此亦有弊。毋寧移設氷庫於內中日廳後岡之上,而局出身廳則仍置勿移之爲便,下詢大臣而處之,何如?上曰,何如?李畬曰,詳聞鎭圭之言,則其處可合設壇,而但壇所與氷庫,頗卑下,而此似未安,內中日處,似宜矣。鎭圭曰,鎭厚方欲移氷庫之處,則地勢頗高,亦似未安矣。上曰,內中日廳後岡燥剛,則可合於氷庫矣。大抵壇所可設處,以大臣所見論之,則別隊營及內氷庫中,何處爲尤勝耶?李濡曰,內氷庫則在闕內,眼目不煩,故雖近於淺露,猶可設壇。至於別隊營,則距闕內頗遠,毁宮墻圍入,亦似難便矣。李畬曰,此事欲立廟,而終至於設壇之議者,意亦有在。宜體仁廟朝於禁中望闕禮之事,特於闕內設壇,事理當然。若於城內爲之,則體貌反有重於社壇,當廣築墻垣,且令官員守直,此甚難便矣。上曰,以地勢論之,則缺。李畬曰,聞閔鎭厚之言,則缺幽靜,可合設壇缺以取其闕內缺庫,有所稟定云矣。聞鎭圭之言,則壇基北墻邊,有樹木連亘,此是缺雖未知其空地與否,而可合設壇云矣。鎭圭曰,宮墻內空地與否,小臣與李畬,私相酬酢。而小臣不敢詳知宮墻之地形,而若是空地,則似合於設壇矣。李濡曰,宮墻內地形,雖未可知,比春塘臺,似有異。若有空地,向日議定壇所時,自上豈無下敎之事乎?上曰,其處平地不多,皆是脊岡,不須擧論也。李畬曰,群議以鎭圭所稟定者爲是。若差移於內氷庫東,仍移氷庫於中日基,似好矣。鎭圭曰,臣觀氷庫形止,所鑿旣深,其四圍及底,皆以石築之,工役甚鉅,必須速爲移設,可及未凍前完了。且毁撤氷庫,而後方可排置壇壝,兩役皆不可容緩,故始役吉日,問于日官,則以爲來月初三日十二日爲吉云。以十二日始役,則兩役皆難完了於未凍前,事將狼狽。以初三日,毁撤氷庫,竝施壇所開基之役,而氷庫移設事,則分付繕工監,使之擧行,何如?上曰,以初三日始役之意,分付,可也。鎭圭曰,閔鎭厚稟定時,壇所不必準尺數,取行祀時有裕爲敎,臣意恐不然。蓋此事實是莫重莫大之禮,今雖不廟而壇,若是祀典之重,當在本朝宗社之右。此當考究古制,俾合儀式,不可苟簡設置而已。三月設壇時,則祭期已迫,又將行祭後撤去,故草草設置,而今則不然,理宜備禮依式,故遍考皇朝與本朝壇制,圜丘則體制有異,不必援據,而方丘壇第一層,闊六丈,高六尺,四陛,八級。第二層,四圍皆闊二丈四尺,高六尺,四陛,八級,壝去壇十五丈,高六尺,圍以墻面,各六十四丈。社稷壇闊五丈,高五尺,四陛,五級,壝方三十丈,高五尺,圍以墻。朝日壇,夕月壇,先農壇,以次降殺。本朝社稷壇,方二丈五尺,高三尺。蓋周禮邦國,立其社稷壇制,半於天子故也。風雲雷雨山川先農城隍壇,方二丈三尺,高二尺七寸,靈星壇,又小於此。社稷則有壝有墻,其餘只有壝,此其大略。蓋今此所議者,係是享天子之禮,似當遵用皇朝方丘·社稷之制。雖參用本朝之制,亦當用大祀社稷之制矣。兩大臣則臣已有所議,下詢則自當有對,領議政申琓,以爲,依皇朝社稷之式,爲可云矣。且鎭厚稟定時,命依南郊例,使百官陪祭於壇門外,南郊之不得入參門內者,以其有壝而無墻故也。若用社稷之制,則壝外有墻,自可入參,此亦議定壇制之墻壝有無,而後可論其入不入矣。且各壇之制,大小旣不同,以墻之有無,亦可定其地之廣狹。凡此等儀制,必須講定,以爲尺量地形,磨鍊石物之地,竝此仰稟。上曰,若如社壇,壝外有墻,則太似廣闊,故禮判陳稟時,使依南郊例爲之者,蓋指百官陪祭於門外而言也。李濡曰,禁中設壇,旣出於權宜之道,則當觀其勢,而參量排置,似不必一從古制,而務爲廣闊。壇宜倣我國社壇,而百官則如南郊在墻外陪祭,恐無所妨矣。李畬曰,此乃諸侯享天子之禮,壇制亦不可苟率,而我國社壇,爲大祀之所,似宜倣此爲之。至於壇壝之制,則禁中異於外處,只設壝,而不設外墻,似無所妨矣。鎭圭曰,祭班當依南郊,在門外,而壇之高廣制度,取則於何壇而爲之乎?知此而後可以始役矣。上曰,依社壇尺樣爲之,可也。自鎭圭曰,閔鎭厚稟定時,壇所不必準尺數至此。出擧行條鎭圭曰,壇所若定於內氷庫,則其西邊逼近中日貫革。雖就臣所稟定處設置,其距貫革,亦不遠。不但試射之未安,至於放砲,尤有所不敢。中日處所,不可不變通,而此非臣曹所可稟定,下詢大臣,與兵曹·摠府而處之,何如?李畬曰,此則設虛壇,有異於建廟,在其下試射,似未爲不可矣。鎭圭曰,自壇所至貫革所,僅五十步矣。李畬曰,地形旣未能詳知,當使兵曹,看審稟處矣。上曰,慶德宮元武門外,乃挹華堂·資政殿後墻連亘處,而其間有空地,此處設壇,似好矣。鎭圭曰,此地未知的在何處,臣似未嘗見之矣。上曰,此是社稷近處,亦似幽靜矣。鎭圭曰,本曹判書未還,小臣當與工曹判書,奉審其地矣。上曰,然矣。李畬曰,禮判頃日稟定節目中,頗有未盡處,姑待定基後,更爲稟定,似當矣。鎭圭曰,臣之今日請對,蓋爲稟定,卽今擧行事,而壇基姑未決定,且鎭厚所稟節目中,似有未盡處,而姑非目前所可行,當與大臣,從容商確,更以節目啓下矣。
鎭圭曰,此乃司諫崔啓翁疏陳莊陵誌文事,而令該曹稟處者也。以文字覆啓,恐未詳盡,且適以設壇事請對,故竝此稟達矣。臣見本曹謄錄文書,則端廟復位後,自上以陵誌事下敎,則其時大臣以爲,久遠封陵,穿穴埋誌,有所未安爲言。宗臣東善都正炳,亦以此上疏,啓下本曹,本曹以當初大臣之意覆啓。端廟陵寢,至缺之患,豈非未安之甚。缺主於婉約,可以下語,而誌石乃紀實之文,當時事有所難缺所敢追記者乎?以此論之,誌文亦難輕議也。下詢入侍大臣而處之,何如?崔啓翁曰,久遠陵寢,埋安誌石,雖有所未安,略記事實,使後世知有此陵寢而已。有何所妨乎?上曰,何如?李畬曰,私家誌石,則雖有追後埋置之事,而陵寢則必於退壙埋安。卽今年久之後,始乃穿穴埋誌,誠有所未安。初旣以此重之,今難輕議,且下語之際,儘多難便。若草草撰出,則有非記實之意,無事於誌矣。至其爲陵寢之所,則象設封築,亦可使後世知之,卽今前朝陵寢,猶可辨矣。李濡曰,端廟復位,實是千古盛擧,未備之事,次第擧行,未爲不可,而略記事實,旣非誌文之體,且其措語,不無難便之端,如此處雖闕之,可也。鎭圭曰,啓翁則雖以爲略記事實,使後世只知有此莊陵,而旣謂之誌文,則不可草草撰出。且以國朝故事言之,顯德王后遷祔顯陵,故追誌其中間事,而神德王后貞陵,先朝己酉,追祔太廟,而無追誌之事矣。臣以此事,亦問議于領議政申琓,則以爲。
上在昌德宮。停常參·經筵。
午時,日暈。
右承旨李廷謙初度呈辭。入啓。給由。
大司憲宋相琦,執義金相稷,持平沈宅賢就職。
判義禁洪受瀗,知義禁安鋧,同義禁黃欽,牌不進。
吏曹啓曰,吏·兵曹判書及承旨·臺諫有闕,政事,取稟。傳曰,當日爲之。
戶曹參判李健命上疏。大槪,昨陳請辜之章,反承恩批。卽於嚴召之下,來詣闕外,而賤疾方劇,實無束帶趨進之望。且於本府安績事,亦有昏謬不察之罪,乞□鐫改臣本兼諸任,以安微分事。啓。答曰,省疏具悉。安績事,依疏辭施行,卿其勿辭察職。
執義金相稷,持平沈宅賢啓曰,日昨僚臺,以申女離異事,論啓蒙允,而旋因重臣陳達,引避退待。臣等之意,以爲,申女罪犯,旣已彰著,其夫發狀,合族呈單,更無可問之端。且離異之法,昭載律文,聽其夫之所願,先許離異□後,雖辨覈論罪,事無所礙,而若不許離異,先行査究,至使夫婦對辨,則實有乖於倫常,故以此措辭請出矣。其後僚臺,更□査覈還收之論,而長僚避辭,至以不分虛實,先行勘斷,恐非朝家政令等語,有所非斥,昨日諫臣之處置僚臺也,又以先離後査,語欠次第,爲辭,而置之落科。臣等,不勝瞿然之至。臣等當初處置,旣以直請離異,事理當然。爲請出僚臺之語,則臣等之意,實與僚臺無異,而僚臺,旣以此見遞,則臣等,亦是應遞之人,而伊日處置,自不免爲乖當之歸矣。臣等,何敢一刻晏然於臺次乎?請命遞斥臣等之職。答曰,勿辭,退待物論。
戶曹判書洪受瀗上疏。大槪,日昨陳章請辜,反承恩批,今日嚴召之下,宜卽祗赴,而所患寒疾,比益添劇,欲起還仆,竟未免坐違。臣罪萬死,且於安績事,有奏當訛謬之失。請遞臣職,仍治臣罪,以重國法,以安微分事。入啓。答曰,省疏具悉。卿其勿辭行公。
政院啓曰,卽者吏曹郞廳來言,當日爲政事,命下,而判書未差,參判黃欽,今日遭長孫喪,參議朴權在外,不得開政云。銓曹,只有堂上一人,則例有除服制牌招之規,而黃欽,纔遭慘喪,時未襲斂,亦難循例請牌,何以爲之?敢稟。傳曰,明日開政。
判尹尹世紀上疏。大槪,臣之病勢危重,已無供職之望。且於大臣筵奏之事,亦有所不敢晏然者。乞賜遞改,以安微分事。入啓。答曰,省疏具悉。卿其勿辭,從速行公。以上春坊朝報
禁府啓曰,因同義禁臣李健命上疏,安績罪犯,令本道更査事,命下矣。安績,爲先拿囚之意,敢啓。傳曰,知道。以上禁府謄錄
工曹判書徐宗泰,禮曹參判金鎭圭,請對入侍時,工曹判書徐宗泰所啓,設壇處開基之役,頗鉅。前頭則隨當觀勢,漸次節減,而初頭所用役夫,少不下五六十名,坊民旣不當調用,兵曹事勢,殊甚可憫,而勢不得不募軍而用之,以此分付,何如?寒節已迫,浮石之役,極爲可慮,此則量其容入而後,更爲稟達矣。禮曹判書金鎭圭曰,三月後苑設壇,祭期已迫,且行祭後,當撤去,故以坊民草草築成,而今則事體不然。土石之役,又當寒節,有非疲殘軍丁,所可完了。坊民連以四山松蟲,勞使已多,恐不可又當此巨役。朝家經費,雖可念,而若不募軍,恐難辦事矣。上曰,坊民則不可每每使役,募軍爲之,可也。以上禮曹謄錄
上在昌德宮。停常參·經筵。
酉時量,雷動電光。夜自一更至五更,雷動電光。
右承旨李廷謙再度呈辭。入啓。遞差。
知義禁姜鋧初度呈辭。入啓。給由。
禁府,安績拿囚。啓。
政院啓曰,卽者吏曹郞廳來言,今日開政事,命下,而吏曹參判黃欽,慘慼未成服之中,身病亦重,不得入來云。莫重開政,如是遷就,事甚未安。吏曹參判黃欽,卽爲牌招,何如?傳曰,允。
又啓曰,禁府堂上,昨日牌招不進,卽今本府,時囚數多,滯獄可慮。禁府堂上,更爲牌招,使卽開坐,何如?傳曰,允。
吏曹參判黃欽,牌不進。
政院啓曰,吏曹參判黃欽,牌不進,推考傳旨,今方捧入矣。黃欽情理,誠甚慘切,而開政成命,今已兩日。本曹無他堂上,莫重開政,遷就至此,事甚未安,更爲牌招,何如?傳曰,允。
京畿監司書目,廣州呈,以禮曹判書閔鎭厚辭職上疏上送事。啓。答曰,省疏具悉。卿其勿辭行公。
大司憲宋相琦啓曰,昨日同僚引避退待。臣當處置,而觀其措語,則以諫臣之請遞僚臺,爲引嫌之端。臣於此事,旣以不査先離,謂非法意,引避,而僚臺,以此見遞。則今此同僚之避,實由於臣。臣何敢可否於其間而有所立落乎?旣不得處置,則亦不可仍冒職次。請命遞斥臣職。答曰,勿辭,退待物論。
吏曹參判黃欽,再招不進。
政院啓曰,吏曹參判黃欽,再招不進,推考傳旨,今方捧入矣。更當牌招,而一日三牌,有傷事體,何以爲之?敢稟。傳曰,明日開政。
吏曹參判黃欽上疏。大槪,臣慘慼之中,疾病危㞃,一日之內,再犯違慢之科,臣罪至此,萬殞難贖。伏乞聖慈,俯諒臣病狀之難强,亟許鐫改臣職名,仍治臣違逋之罪,以肅朝綱事。入啓。答曰,省疏具悉。卿其勿辭,從速察職。以上春坊朝報
禮·工曹啓,今此壇所之役,不但事體尊重,寒節土石之功,必須另加催督,未凍前,可以完畢,而本曹與工曹,常時體貌不尊,不得分付各司矣。今則凡於關係壇役之事,則勿論諸上司·各軍門,皆移文分付,而各司員役工匠等,如有不卽擧行者,則直爲囚治。且兩曹物力疲弊,使令鮮少,壇役所用紙筆墨,使該曹進排,使令,戶·兵曹有料布衙門中三名,限畢役使之移送,何如?傳曰,允。
又啓曰,今日臣鎭圭,與工曹判書徐宗泰及兩曹郞廳·繕工監監役,會同于曜金門內,相議壇所役事,而制度,旣命依倣社稷,則社稷壇高廣,雖載五禮儀,可以考據,而其以甎石築造之規,詳細看審後,方可量度容入甎石之數,有所磨鍊經紀,會同後,齊進社稷奉審之意,敢啓。傳曰,知道。以上禮曹謄錄
上在昌德宮。停常參·經筵。
金致龍啓曰,明日常參·經筵,取稟。傳曰,停。
黃一夏啓曰,右邊捕盜大將金重器,旣已詣闕,命召及大將牌·傳令牌,今下密匣,仍爲傳授之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以禁衛營言啓曰,去月十二日以後,四中日單子及二十五日新舊番賞中日單子,因前大將趙泰采,有身病,不得行公,時未成貼入啓矣。今日中日單子,一體成貼入啓之意,敢啓。傳曰,知道。
金致龍啓曰,卽者吏曹郞廳來言,今日開政事,命下,而參判黃欽,病不來,不得開政云。卽爲牌招,何如?傳曰,允。
又以弘文館言啓曰,本館下番修撰趙道彬,以訓鍊都監郞廳,今日坐起時,晝仕出去之意,敢啓。傳曰,知道。
又以義禁府言啓曰,前博川郡守安績,還上虛減罪,因同義禁李健命上疏,令本道更査事,命下,而安績,今方更囚。爲先以疏內辭緣,發爲問目,嚴問取招後,稟處,何如?傳曰,允。
又以義禁府言啓曰,東堂一二所主掌官洪夏濟·鄭運亨等,旣已原情,有議處之命。而臺官避辭中,東堂設場之後,人言甚多。一所擧子,太半移錄二所之說,有口皆言。取見兩所錄名冊子,則一所冊子毁改之跡,不啻狼藉,上下張連編處,印跡之差違,至於十九處之多。招問二所庫直,則皆言曰,東堂開場,在於十三日,試官落點,在於十二日夜,而自十二日夜深後,至十三日入場時,擧子之錄名者,幾至八十餘人,主掌官,亦以爲慮,至有問議試官之擧。其後中場·終場之日,連續來錄者,又不知其數云云。此等罪狀,與其原情,大段相左,所當以此究問,定其罪名,而臺官避辭,與論啓有異,且無啓下本府之事,則有難直請更推,何以爲之?敢稟。傳曰,更推。
又啓曰,工曹判書徐宗泰,禮曹參判金鎭圭,來詣請對矣。傳曰,引見。
掌令成碩夔啓曰,臣伏蒙恩暇,歸省松楸,感結幽明,聖渥如天,欲報罔極,惟有涕淚。顧臣虛脆之質,致傷於長路撼頓之餘,舊疾新恙,一時交劇,扶舁登程,纔已還朝,而得伏見囚人尹泓之供辭,則以臣前日之所論,或謂之無據,或謂之可駭,恣意凌蹴,無所顧忌,臣不勝駭然之至。夫徵闕之規,或罰役,或傳關,乃是列邑通規,而泓,若一依常規爲之,則印牌五錢之捧,奸吏倍徵之說,緣何以出乎?官需米,本自大同移來,而果以息利出給,則四十石與百石之數,臣未知何數果的,而勿論石數多寡,旣有分給取利之事,則烏得免不法之誚乎?射帿,元非關係於政治,而設辦魁禮,貽弊不些。趙姓人之親信官家,圖囑受賂之說,有口皆言。臣之所論,非出於泛然風聞。而泓乃費辭牢諱,敢肆反詈,或詆之以囫圇,或詆之以偏聽。使泓尹泓一心畏謹,約己奉公,果如所供,則民將稱頌之不暇,豈有白地謀陷之理哉?臣,論一不法守令,反被無限詈辱,何可一刻仍冒於臺席乎?請命遞斥臣職。答曰,勿辭。
金致龍啓曰,掌令成碩夔,再啓煩瀆,退待物論矣。傳曰,知道。
大司諫權尙游,司諫崔啓翁啓曰,頃者唐津·泰安許多民田,自太僕寺,謂有輿誌中古牧場三字,奪屬本寺。民人等,失其累百年世守之業,擧將流移四散,怨聲載路,幸因臺臣論啓,有還給之命。愁歎之民,得以復業,歡欣鼓舞,攢祝聖德。伏聞旋以韓㰒爲名人上言,特命還屬本寺,至罪當初訴冤之民,臣等,竊不勝訝惑之至。太僕放牧,所係雖緊,聖上之軫恤民隱,許令還給者,實出於惻怛懷保之意。今以舊遠之文書,還奪民業,曹不留難,惠鮮之至澤,未究,失信之疵政,反下,小民怨讐,必倍於初,其爲貽累於聖德,大矣。請寢呈狀民人等嚴刑之命。唐津·泰安等邑所謂古牧場田地,還給民人等處。富平縣監鄭治,到任以後,沈湎杯勺,政多疵謬,且於頃日朴泰遠山訟時,多發官差,凌逼訟民,以致自斃。泰遠,旣以訟者被罪,則鄭治,以本縣守宰,其爲罪罰,宜無異同。請富平縣監鄭治,削奪官爵。竝引嫌而退,不査先離,旣失次序,處置請出,有乖臺體。嫌難處置,其勢固然,不可以此輕遞言官。隨聞論覈,臺體卽然,自明之說,何足爲嫌?請執義金相稷,持平沈宅賢,遞差,大司憲宋相琦,掌令成碩夔出仕。答曰,不允。鄭治事及處置事,依啓。
黃一夏啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
上卸熙政堂。工曹判書徐宗泰,禮曹參判金鎭圭請對時,工曹判書徐宗泰,禮曹參判金鎭圭,右副承旨黃一夏,假注書申,記事官尹樟·洪禹瑞入侍。工曹判書徐宗泰,進前伏曰,再昨入侍時,設壇處所,以前定之處爲之事,旣承下敎,開基擇日,在今日當爲擧行。昨日與金鎭圭偕往社稷奉審後,尺量壇制,而在氷庫處所,相與會同,遣紫門監官,看審氷庫移設之處,尺量地步,而皆不足遍尋諸處,終不得可合處。內氷庫,亦爲重大,事勢誠爲可慮,日昨臣等,見別隊營形勢,極爲便好。事體雖不當顧惜其他,軍營屋舍撤毁爲難。且所定氷庫之基,雖欠平正,而似不至於不可用,故不敢直以別隊營爲請矣。今則氷庫事勢如此,設壇處所,別隊營外,他無可處,似當以別隊營爲定,故敢稟。昨日臣有病未得同往。金鎭圭,見兩大臣,以此議之,皆以爲事勢如此,以別隊營稟定,爲宜云,敢復請對仰稟矣。禮曹參判金鎭圭曰,徐宗泰所白氷庫事及昨日與大臣相議曲折,未詳悉矣。當初閔鎭厚之稟定壇基時,請移氷庫於局出身廳傍舊藏氷之地,而臣於前日,看審地形,則局出身廳傍,有舊日鑿地之形,而不甚長廣,以此難容二梗之氷庫,勢將撤毁廳舍而排置,此似有弊,內中日廳後岡,似可藏氷,故臣前以移設此處之意稟定矣。昨日曜金門內會同時,見紫門監役之尺量地形,不但不能容置氷庫,又無隱溝流出之地,決難移設,使監役更審局出身廳傍,則以爲,此是舊日欲爲藏氷鑿穴,而仍有泉脈出水之故,棄而不用。今不可知其出水而移設,此外傍近諸岡,亦無可合者云。蓋臣之所見,只是目擊,不爲尺量,故未能詳察其可否而泛然陳達矣。今有此狼狽,極爲惶恐。藏氷,係是緊急之事,苟非可合之地,不可移設。旣不得移設氷庫,則前所稟定之地,雖可以設壇,勢難更議。事勢到此之後,不可無變通之端。日昨所論別隊營,固知其地形之最好,而其時往見,非出承命,且未及與大臣相議,故前此入對時,只陳其地形,可合設壇而已,不敢請定於此地矣。氷庫旣不可移,此外無他可議處,故奉審社壇後,徐宗泰有病,臣獨往見領·左相,言此曲折,則大臣之意,亦以爲,氷庫事勢如此,壇基,定用別隊營之外,更無他道。仍邀訓鍊大將同議,則大將言,朝家爲此莫尊莫重之擧,何敢持難於罷撤本營乎?但本營廳舍有藏置之餉穀,此則當於後日筵中,稟定其移置處後,從容毁之云。大臣與將臣之意,旣歸一,故初欲以草記陳達矣。大臣以爲,草記不如言辭之詳悉,玆敢請對矣。上曰,以所達之言觀之,別隊營,則設壇處所,稍勝,而當初以內氷庫定基者,取其闕內地也。卽今氷庫移設難便,以別隊營基設壇,可也。鎭圭曰,聖敎如此,壇所,定於別隊營矣。本營下面所搆庫舍,則待大將入侍稟定,移置後,使之追後毁撤,而其上所搆廳舍之類,宜卽毁撤,俾得以修治壇基,而凡其階砌柱礎之石,則用於壇役,且其廳舍之材,亦有可用處。前日閔鎭厚之以氷庫地稟定時,請令西所衛將,守直壇所,牀卓則藏於紫門,而諸議多以爲未安。今則壇所,定於別隊營,事體與前尤異,似當別置守直之人,營建床卓所藏之庫舍矣。營舍撤去,材木之可用者,仍留以構守直房床卓庫,而營門,如以爲難,則自戶曹量給其價,亦似無妨矣。上曰,依爲之。鎭圭曰,壇所旣定於別隊營後苑西墻,與本營東墻之間,當連接以築,鑿苑墻出門,以爲親祭時擧動之路,此則宜分付紫門擧行矣。上曰,自壇所築墻連接于宮垣,而中開大門,以爲親祭時往來之路,可也。鎭圭曰,苑門,當依成均館擧動時作路之門,量其大小而爲之乎?上曰,成均館作路之門,卽集春門也。依此門制爲之,以爲步輦出入之地,門號,當以朝宗揭額,使士大夫中善書者,各爲書進,以爲擇用之地,可也。鎭圭曰,壇役之所,雖不別立名號,凡係緊急事務,則自役所文移各司矣。卽今本曹堂上,口有臣一人,本曹公事與壇所之事,皆於一處酬應,故通用本曹印信,而前頭僚員還朝之後,本曹與壇所之事,各當酬應曹印,推移踏用,恐有苟簡之患,不可不另給印信,俾踏文移。二品奉使印一顆,五品奉使印一顆,限壇所畢役間,送于役所,以爲堂上·郞廳行用之地,何如?上曰,依爲之。而役所,不爲別立名號,故監董之堂上·郞廳,仍爲看檢,可也。鎭圭曰,聖敎如此,而臣曹則長官入來後,使之看檢乎?上曰,禮判出外,工判與禮曹參判,主掌看檢,可也。以上都出擧行條黃一夏所啓,吏曹參判黃欽,今日牌招,又爲不進,本院規例,似當更請牌招,而聞其長孫之喪,今日入棺,明當成服云。政事旣已遷就,則一日之間,無甚異同,姑待明朝牌招乎?今日循例牌招乎?上曰,待明朝牌招,可也。榻前定奪諸臣遂以次退出。以上竝燼餘謄書
中間缺暮,自今日悉以所募六十名役軍赴役,而本營地形高低,有三層,又有廳舍撤毁之處,勢將剗高補低,俾得平正而後,可以排石築土,造成壇制及壝形。量其功役,已屬浩大,此外又當有庫舍守·直房等造成之事,而此等事役,必須趁未凍前完畢,則不可不多用役軍,以爲速辦之地,而計量卽今役軍與前頭事役,決知其不足矣。役軍三十名,加數募赴,何如?傳曰,允。
兵曹參議李喜茂疏曰,伏以,臣於夏間,忝在諫職也。得聞司僕寺,因輿地勝覽所載古牧場三字,奪取泰安·唐津民田,心切慨然,敢以還給之意,論啓蒙允矣。近聞司僕寺韓㰒稱名人,上言回啓,多有侵攻臺啓之語,而聖批又以仍屬本寺,奸民嚴刑定罪,判下云。臣聞甚瞿然,亟取寺僕圖籍及輿地勝覽,而細加考閱,則勝覽中泰安知靈山串·大小山串·梨山串,薪山串四處,果以俱有牧場,懸錄,而又入於本寺圖籍。第其圖籍之中,俱書廢字,見廢之由,未知何故,而旣爲廢場,則民人耕食,勢所必至。到今年久之後,又□□推,則其所稱冤,亦無足怪。然旣載勝覽,又入圖籍,本寺缺誠有所執。臣之前日所啓,稱以古牧場者,實有論事缺愧懼,無地自容。玆敢冒死仰籲,伏乞聖明,遞臣之職,治臣之罪,以爲妄言者之戒,不勝幸甚。仍竊伏念國家處事,宜求其十分的當,不容有一毫差謬。唐津孟串,則勝覽中,以古有牧場懸錄,而圖籍中,元不載錄。謹按勝覽之成,在於成化十七年,距今已至二百二十六年之久。其時旣稱古場,則必是前代遺跡,而決非我朝牧場也。乃於一朝,因有牧場二字,遽欲盡奪民人等世傳之田土,此誠爲渠等刻骨之至痛。何以謂之奸民,而反欲禁其稱冤耶?至於韓㰒,自是非理好訟之人,而敢以孟串八十結之地,托稱其先祖受賜之田畓,起訟湖西,累度見落。乃以牧場,陳告於司僕,以爲挾勢劫奪之計。以其上言辭緣觀之,則以爲親受王牌,世傳至今,島中豪民,自作己物,累爭累辨,勢孤見奪云。果受王牌,至今現存,則何以無端見失,至於二百年之久乎?累爭見奪云者,足以見累訟見落之實狀也。又以爲當初手賜之時,所牧駒馬,盡爲移放於大山串云。勝缺成廟朝,而㰒之五代祖淸原尉韓景祿,則乃是中廟朝駙馬也。勝覽中,旣稱古牧場,則何得至於中廟朝而復有牧馬之可移乎?凡此奸僞之端,一見可以燭破,而回啓中,盛稱其皆有依據,稱冤當然。未知有據云者,何所指而發耶?又以土豪,聚斂萬財,跨立中外,巧飾舞弄,無所不至云。回啓,又推演其說,以爲土豪輩,勒率民人,聚斂財貨。飛語中外,多行賄賂,以爲必勝之地,臺啓又發於此際云,有若臣受賂而論啓者然。臣之素行,不能見信於同朝,受此汚衊,固無足怪,而前後筵臣之奏,臺臣之啓,論及此事者,固非一二。且臣論啓蒙允之後,上自朝紳,下至韋布,莫不稱頌聖上從諫之美,以民冤之得解爲大幸。然則人人皆受賄賂而然耶?夫泰安則牧場雖廢,而勝覽圖籍之所載,俱甚分明。臣之啓辭中,無據攘奪等說,未免差爽,見齎於回啓,固也。臣方追悔自訟,而唐津則無他可據。只有古牧場三字,與泰安逈然不同,而回啓下語,太無分別缺牧場,而去其古字,又與缺回啓。旣由於韓㰒上言,則事當只擧唐津,而今乃缺知其何故也。臣旣有誤論之失,又在被斥之中,惟當縮伏竢罪之不暇,固不宜更爲開喙,而但念奸人售計,衆民呼冤,刑政乖舛,所關非細。儻以日月之明,俯燭其實狀,則轉圜之美,何待終朝?玆敢以區區淺見,附陳於請罪之章,惟聖明之裁察焉。臣無任戰灼祈懇之至。答曰,省疏具悉。馬政不可不重,奸民不可不治也,勿辭察職。以上竝燼餘謄書
領議政申琓箚子。大槪,瀝血之懇,未蒙矜許,聖旨雖勤,終有所不敢承當者。不避瀆擾,又此申籲,乞賜鐫免,以幸國事事。入啓。答曰,省箚具悉卿懇。才諭至意,更何多誥?卿其須念國事,速出論道,以濟時艱。仍傳曰,遣史官傳諭。以上春坊朝報
上在昌德宮。停常參·經筵。
金致龍啓曰,明日常參·經筵,取稟。傳曰,只晝講。
又啓曰,大司憲宋相琦上疏,執義李觀命,持平南相夏未肅拜,掌令成碩夔呈辭,掌令吳羽進,持平李廷濟在外,今日以監察茶時之意,敢啓。傳曰,知道。
黃一夏啓曰,備邊司郞廳,以大臣意來言,今日賓廳坐起日次,而堂上不齊,不得來會云矣,敢啓。傳曰,知道。
又以都摠府言啓曰,副摠管李健命,除標信戶曹坐起進去之意,敢啓。傳曰,知道。
又以禮曹·工曹言啓曰,昨日筵中,後苑西墻與壇所東墻之間,連接築墻,而苑墻鑿開作門,以爲輦路事,定奪矣。凡係宮禁門墻之開出造築,兵曹例爲主管。今此門墻之役,雖緣設墻之事,其在體例,不可不與兵曹同議,且苑墻之西,有澗水,必須造成石橋,輦路方可平穩,此亦分付繕工監,而門墻石橋功役,所需物力及役軍,令戶曹從速磨鍊,以爲未凍前完畢之地,何如?傳曰,允。
南致熏啓曰,左副承旨金澋,卽都承旨洪受疇同姓四寸妹夫也。法當相避,何以爲之?敢稟。傳曰,改差。
又啓曰,廳中位甚不齊,新除授右承旨任胤元,卽爲牌招察任,何如?傳曰,允。
金致龍,以侍講院言啓曰,今十月初二日王世子會講時,文義說話,修正以入之意,敢啓。傳曰,知道。
任胤元啓曰,吏曹郞廳來言,承旨有闕,政事何以爲之?取稟。傳曰,明日爲之。
又以弘文館言啓曰,本館下番修撰趙道彬,獨爲入直矣。昨日政陞拜副校理,下番無他推移之員,不得已以上番,姑降入直之意,敢啓。傳曰,知道。
又以弘文館言啓曰,新除授副修撰李㙫,時在京畿楊州地,經筵入番事緊,請斯速乘馹上來事,下諭。傳曰,允。
黃一夏,以兵曹言啓曰,守門將金熙潤,今日入直受點矣。自數日前,猝得寒疾,方在苦劇之中,不省人事,症涉可疑云。以此病狀,萬無入直之路,不得已原單子中,改付標以入之意,敢啓。傳曰,知道。
金致龍啓曰,承傳色接待之際,史官例爲出待,而今日臺啓捧入之時,下番翰林洪禹瑞,胸腹痛猝發,不得起動。兼春秋尹樟,雖以有頉改付標,而不待交替,徑先出去,只使注書出接,事甚未安。兼春秋尹樟,推考,何如?傳曰,允。
司諫崔啓翁啓曰,臣於昨日,以泰安·唐津許多民田,自太僕寺,謂有輿地中古牧場三字,奪屬本寺,請依成命,還給民人之意,與長僚相議論啓。蓋聞向來諸臣,以兩邑古牧場,不可還屬本寺之意,論啓蒙允。意謂諫臣,已爲考覈而詳知,臣不復考見輿地矣。今聞輿地中,唐津則果以古牧場懸錄,而泰安則非古場,乃是廢場。前日論啓之疏臣,旣以此陳章待罪,臣亦有論事不審之失,決不可仍冒於臺席。請命遞斥臣職。答曰,勿辭。
司諫崔啓翁,不爲退待,仍啓曰,自古帝王,以民爲天,而民則以食爲天,故王政之本,莫大於養民,養民之道,不外乎樂其業,安其生而已矣。今者泰安·唐津等邑牧場,一則古牧場,一則廢牧場,而國朝以來,陳荒棄置之地,則民之耕食,亦已久矣。勤力起墾,傳爲世業,已過數百年之後,一朝見失,豈不冤痛乎?一夫含冤,古人猶病。此牧場居民,幾至數千云。數千之民,流離失所,其怨不些,此豈非在上者,所宜惻然動念處耶?馬政,固是國家之所重,而國之所以爲國者,在民而不在馬。國朝以來,曾無收拾此牧場,而未聞馬政之有所損也。況且近來,人多土少,聖上軫念民事。牧場之不緊處,許民耕食者,頗有之。則何獨靳此久廢牧場,任其赤子之失所而莫之恤乎?古之聖賢,貴人賤畜。故孔子問人而不問馬,孟子以廐有肥馬,民有飢色,謂之率獸食人。古人不忍人之心,於斯可見,而眞可謂後世法程。且念聖上之所以還屬司僕者,不獨重馬政,乃重違大臣之言也。古之大臣,務以引君當道,其爲道也,以牧民爲急,故伊尹之告太甲曰,匹夫匹婦,不獲自盡,民主罔與成厥功,其自任之重,則曰匹夫匹婦,有不被堯·舜之澤者,若己推而納之溝中。今我聖上,豈不宜以太甲自任乎?今之大臣,亦不可法伊尹之所爲乎?以臣愚見,牧馬之政,決不及於牧民,訴冤之民,未知其爲奸民。以聖上恤民隱之盛德,前因諫臣論啓,快許還給,凡在聽聞,莫不欽仰,而今以司僕覆啓,旋又還屬,政令之顚倒,莫此爲甚,而失信於民,所喪爲大。請寢呈狀民人等嚴刑之命,唐津·泰安等邑所謂牧場田地,還給民人等處。今此唐津縣古牧場之還屬太僕,實由韓㰒之陳告,而得見韓㰒上言辭緣,則渠以懿惠公主五代孫,中廟嘉靖乙巳,忠淸道唐津縣孟串牧場內八十結,永爲手賜,故身受王牌,世傳至今云云。又以爲當初手賜之時,所牧駒馬,盡爲移牧於大山串云云。謹按中廟賓天,在於嘉靖甲辰十一月。則謂之中廟嘉靖乙巳,身受王牌云者,豈非矯誣之甚者乎?所持文案,其爲僞造也,明矣。且念輿地中,所請孟串,以古牧場懸錄,輿地之成,在於成廟朝。其時旣爲古場,其後亦不入於太僕圖籍,則何得於中廟朝而乃有牧馬之可移乎?虛僞之端,據此亦可見矣。太僕回啓缺數十字稱以王牌者,其罪尤重。請幼學韓㰒,令攸司嚴囚,考覈其僞案,依律科罪。答曰,勿煩。以上燼餘謄書
都承旨洪受疇上疏。大槪,銀臺長席之命,出於千萬夢寐之外,驚惶感激,固當竭蹶趨承,出謝恩命之不暇,而顧臣病狀,非泛然寒疾之比。廢食一月,不死不生,至今支撑,而衰年筋力,已無餘地,咫尺重宸,無路致身。伏乞遞臣職名,俾得安意調治,以尋生路事。入啓。答曰,省疏具悉。卿其勿辭,從速察職。以上春坊朝報
上在昌德宮。停常參,只晝講。
任胤元啓曰,明日常參·經筵,取稟。傳曰,只晝講。
金致龍啓曰,大司憲宋相琦上疏,執義李觀命,持平南相夏未肅拜,掌令成碩夔呈辭,掌令吳羽進,持平李廷濟在外,今日以監察茶時之意,敢啓。傳曰,知道。
又以都摠府言啓曰,都摠管礪山君枋,以敬寧殿冬享大祭初獻官,除標信肄儀進去之意,敢啓。傳曰,知道。
黃一夏,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日入直軍士中日習射事,標信,命下矣。雨勢缺之意,敢啓。傳曰,知道。
南致熏,以司饔院官員,以都提調意啓曰,沙器載運船隻春秋兩等,自前京畿監營地土船,定送矣。上年因京畿監司狀啓,自備局覆啓,勿爲分定於京畿,令戶曹定送站船事定式,故今夏等載運時,站船未及回泊,不得已令京營,定送船隻載來矣。卽今燔役已畢,未凍前載運緊急,而戶曹稱以站船,皆已出去未還。京營則稱以不得每每定送,報備局則以旣已定奪之意題送,而船隻出處,不爲指揮。凍節船運之事,不可曠日遲待,誠甚可慮。所載船二隻,急速回泊於分院事,分付於京畿監營,何如?傳曰,允。
開政。吏批,行判書洪受瀗未肅拜,參判黃欽服制,參議朴權進,左承旨南致熏進。
兵批,判書尹世紀未肅拜,參判李墪隷儀進,參議李喜茂進,參知李晩成隷儀進,右副承旨黃一夏進。
吏批啓曰,判書洪受瀗未肅拜,參判黃欽服制,小臣獨政未安,何以爲之?敢稟。傳曰,只出緊任。吏批,以南弼星爲右尹,尹世緯爲戶曹正郞,崔尙熽爲南部主簿,申鐔爲禮曹佐郞,許玧爲同副承旨,黃一夏序陞左副承旨,金致龍序陞右副承旨。
兵批,金澋付副司直。
任胤元啓曰,同副承旨,卽日牌招,例也。新除授同副承旨許玧,卽爲牌招察任,何如?傳曰,允。
以同副承旨許玧牌不進罷職傳旨,傳于黃一夏曰,推考傳旨捧入。
午時,上御熙政堂晝講。知事徐宗泰,特進官金鎭圭,參贊官任胤元,侍讀官趙道彬·金興慶,假注書李遂大,記注官尹憲周·洪大獻,武臣張萬里入侍。上讀春秋前受音,自鄭伯逃歸不盟,至亡國敗家審矣一遍。道彬,讀自六年春王正月,至宜若振槁然。鎭圭曰,觀緝註此吐然字,當下屬。上曰,讀以振槁然,似是矣。道彬,讀至不可愼也。上受而讀之一遍說道彬,說文義曰,新城者,新造之邑也。蓋鄭伯,曲循惠王之邪心,不與首山之美盟,固有罪矣,而齊桓,不修德以來之缺興師問罪,新城之役,亦是覇者之兵,故公羊傳註,竝譏齊桓,用兵之道,可謂難矣。且鄭殺申侯,失刑之大者,申侯之罪,固當死,而鄭伯欲掩逃盟之失,歸咎申侯,又從而聽讒內忌,擅行殺戮,是殺之不以其罪也。大抵人君刑殺之道,惟當一意戒愼,當於罪而已。豈容以一毫私意,參錯其間,使臣有枉羅之歎也?鄭伯缺爲後世帝王之鑑矣。上曰,然矣。道彬曰,鄭伯,始則假托王命,逃盟不與,卒乃懼禍及己,辛苦乞盟,此尤無據矣。興慶曰,齊桓,綏合諸侯,翼戴世子,其盟善矣,而鄭伯,依王命而逃之,及見襄王將嗣位,桓公復糾義,則恐有後禍,殺申侯而乞盟,欲掩前惡,其反復昧義理,甚矣,故書乞盟者,示苟且之義也。書殺申侯者,著失刑之罪也。宗泰曰,大抵鄭伯,全昧義理,不能棄楚,首鼠依違,始逃終乞,大失人君擧動之節,故春秋明其罪,使後世人主,知所戒也。周室衰微,惠王父子,嫡庶之間,處置乖常,齊桓志尊王室,會諸侯而翼戴世子,其詳在上卷,可考也。鄭伯近楚,其心畏怵王命,非出於義理,而假借之以爲逃盟之計,末乃動於利害,旋復乞盟於桓公,前後處事,顚倒狼狽,擧動人君之大節,而鄭伯隳喪無餘地,故書法如此矣。宗泰曰,若鄭伯處事,所謂全仕削之者矣。上曰,鄭伯憑依王命,處事極其無據矣。鎭圭曰,雖以爲人臣奉君命之道言之,晉氏之亂,荀息循獻公之命,至於以身殉節。若此者類,可謂奉君之命。而至如鄭伯,則本心近楚,故外托王命,逃翼戴之美盟,豈非昧義理之甚者乎?且齊桓所盟洮地,杜氏註,以爲曹地,鄭氏註,以爲秦地。以大明地誌考之,則曹地爲山東省,秦地爲陜西省。此時中國之在西方者,不六七,由此論之,杜註,似是矣。講畢,道彬進曰,十月雷震,極非常,未知何樣禍機,伏於冥冥之中,而天地閉藏之月,有此虩虩之變。今日君臣上下,必須大警動大振作,然後庶可以少答天譴,愚忠所激,惶恐敢達。上曰,非時雷變,憂懼方深,儒臣陳戒,予當益加警省焉。胤元曰,臣待罪海藩,近纔還朝,目見民事切急之狀,敢此仰達。海西今年年事,比諸昨年,田穀則可謂稍豐,而道內各邑落種處甚少,故田結實數,必減於前。且比歲連凶,民生尙未蘇醒,若謂今年稍稔,而舊還上·舊軍布,一倂徵納,則民事誠可慮矣。況其所謂還上·軍布,非獨自己所當納者。凡係族屬,無論父邊母邊妻邊,而一人之所徵納者,幾至八九人之族役。朝家若不量減,則守令惟事督徵。一年農作,所收不多,雖剝膚推髓,決難供給。年事之稍稔,民以爲不幸,方皆荷擔而立。臣意今年還上·軍布,則畢徵,而舊還上·軍布,限一年隨所捧施行,則庶有安接之望矣。上曰,令廟堂稟處。出擧行條胤元曰,近來本兵之長久曠,閫帥多有闕額,而不得差擬,事其可慮。新判書尹世紀,牌招察任,何如?上曰,依爲之。榻前定奪胤元曰,小臣新從外來,得聞近來知製敎多在外,見存額員甚少,應製之時,常患苟簡。卽今大提學,無故行公,分付使之廣選,何如?上曰,使之加選,可也。鎭圭曰,臣方待罪藝苑,承旨先達此事,故臣亦仰達。知製敎果爲苟簡,更選,宜矣,而自下直請廣選,則不可矣。上曰,不必廣選,試令加選,可也。出擧行條宗泰進曰,壇所動役,已三箇日,而臣初不善度,役軍,以當用六七十名,陳達矣。始役後觀之,則地形高低有三層,打開二層而後,可以設壇。前日補土處,土性堅硬,錁伊不入,剗削極難,故追後更啓,加得三十名,前後募軍,合九十名,而閭閻石材運致之役,旣涉浩煩,石工十餘名,且多助役之事,監役官,以此爲言地平後,則可以減去,而初頭役軍,頗似不足,從當觀勢,更爲仰達矣。上曰,依爲之。鎭圭曰,臣等始役之後,連日同往看檢。當初所量度功役者,蓋是未能審察,及至始役後見之,則功役漸大,誠如宗泰所達之言。地形難於修治之狀,前已草記陳達矣。其地高下,有三層,下層當爲百官陪祭之班,低下固無妨,而上中層,則修治平正而後,方可設壇壝。而以其地之爲山麓,土品旣堅剛,又有造佛堂時補築之處,此尤甚堅,剗削甚難。功役未易完了,以卽今役軍,誠有所不足,且役軍數少,而日子遲久,則其爲糜費,反不如多用役軍。而速爲完畢,募軍加用之數,從當觀勢啓稟矣。宗泰曰,今玆壇役,旣不別爲浮石,本所所在之石,近百箇,今方改鍊,又使匠人輩,搜問閭里,艱得四十箇,功費頗省於浮石,而壇之四隅,當設紅門,石樣頗大,求得最難。各軍門城役所浮之石,爲先取用,未知何如。上曰,圓然後可用。雖不甚大,似無妨矣。鎭圭曰,石物則以別隊營所毁者,固可擇用。此外亦有貿得私儲者,而壝門柱礎及遮日索缺所排之石,有逾尋常。取用軍門缺當以草記啓請,而敢此先陳其槪略矣。鎭圭又曰,缺每親祀,當有攝行之擧,勢將於別隊營南邊,別作一門,以爲攝行時香祝奉入之路,而門外有一二閭家,勢甚偪近,有所妨礙,不可仍置其家。垈則公地,而毁撤之際,恐有民怨。自戶曹參酌給價,何如?上曰,戶曹似當參酌給價矣。抄出擧行條鎭圭曰,今日此擧,蓋由自上意感念尊周之義,而初欲建廟,朝議不一,事體之尊重,固無過此。然則此非尋常役事之比,而旣不別立名號而董役,且其看檢者,只臣等二人。凡係所需,各司必不動念,故日昨以勿論諸上司各軍門,移文分付,而員役工匠,如有不卽擧行者,直爲囚治之意,草記允下,而猶不着實擧行,至有防塞者。臣未知此由於政院,不卽以啓下辭意,分付各司而然耶?抑或分付,而各司不爲擧行耶?請令政院,招戶·兵曹各軍門郞廳,更加申飭,何如?上曰,各別申飭,俾勿如前,可也。出擧行條鎭圭曰,臣等,昨詣役所監董之際,兵曹郞廳,猝然來察役所形止,不見臣等而去。其爲擧措,有若摘奸者然。凡係奉命之國役,自上遣史官,中使摘奸,例也,而各司,本無檢察之規。況此壇役,其爲體貌,甚尊重。此豈各司郞官之所敢來察形止者,而乃有此駭異之擧。當該郞廳,事體所關,不可無警責之道,故敢此仰達矣。上曰,無時進去,有若摘奸者然,推考,可也。宗泰曰,此非必摘奸也。或以堂上分付,意在看審,而兵曹未免失體矣。鎭圭曰,臣於戊寅祔廟時,爲都廳而見之。其時亦有募軍,而該曹輸納料布而已,元無來察役事形止之規。則今日兵曹郞廳之事,可謂失體矣。胤元曰,郞廳,未必自往,必出於堂上之分付。問其委折後,該曹堂上推考,似宜矣。上曰,堂上·郞廳間,俱爲非矣。一體推考,可也。出擧行條諸臣,以次罷出。
司諫崔啓翁啓曰,請寢呈狀民人等嚴刑之命,唐津·泰安等邑所設牧場田地,還給民人等處。措語見上請幼學韓㰒,令攸司嚴囚,考覈其僞案,依律科罪。措語竝見上林川郡守尹寔,殉于貨色,醜聲喧播。據其最甚者言之,往在壬午年戰船改造時,價米八十石,私自取用,只給七十石于代將。物力不足,未卽造成,而舊退之船缺水操之際,代將,貰點商船,水使具由啓聞,則寔罔缺稱以下吏輩,故爲生事,獨使無罪代將,被重刑,配遠道。且今年初夏,託以料理財穀,將修客舍,私出儲置米二百石,貿錢九百兩,分給四百兩於心腹下吏,使之拮据,待秋償本。其餘五百兩,則盡歸私橐。又蠱惑鎭安·石城兩邑妓,留置官門外閭舍,請托賄賂,輻輳其門,訟獄立落,皆出其口,湖右士民,莫不唾罵。如此蔑法叨濫之人,不可不明覈大戞。請林川郡守尹寔,拿問定罪。海南縣監韓征,性行悖惡,居在果川時,尋常標打其妻。其妻一日無病猝死。過成服後,始告訃於居在二里許妻兄弟,村人喧藉,皆云見殺無疑。妻兄弟,將欲呈官,爲人所挽而止之。及到海南,自水營捉送謀殺主之叛奴,則多受賂物,全然放釋。其他可駭可愕之事,不一而足。如彼敗常亂法之人,決不可置諸仕籍。請海南縣監韓征,削去仕版。新除授掌令吳羽進,時在咸鏡道安邊地,持平安廷濟,以災傷敬差官,時在咸鏡道。請竝斯速乘馹上來事,下諭。答曰,不允。下諭事,依啓。李廷濟,竣事後自當上來,勿爲,下諭。
執義李觀命疏曰,伏以,臣之庸愚,最出人下,徒藉先蔭,畏通顯士,從前踐歷,冒濫已極,居恒慙恧,靡所容措,而節次推排,無復濫嗇,臺端之命,遽及於無似之身,聞命驚惶,若隕淵谷。今乃不量己分,冒進而不知止,則一身顚沛,固不足言,而其爲玷辱名器,貽累聖朝,非細故也。玆敢瀝血陳懇,仰瀆宸嚴,乞賜遞免,以便公私,不勝幸甚。且臣於太僕牧場還推之事,旣有難安之端,且有憂慨之忱,其何敢默然而已乎?蓋臣嘗聞太僕,以地誌所稱故牧場三字,據奪許多民田,害及蔀屋,怨歸公家,輿言喧騰,縉紳傳說。適當遇災求言之日,敢與同僚,歷陳於應旨之箚。雖蒙聖旨之印可,而未卽處分,旋因臺臣之陳啓,夬賜允兪。是則臣忝居帷幄,開導之誠,有所未盡。實有愧於因人成事,而我殿下從諫之美,子惠之意,逈出尋常。不獨海曲失業之民,歡欣鼓舞,攢祝聖德而已。瞻聆所及,莫不欽仰,咸曰吾王,賤畜而貴人。雖以太僕之重,眷眷於養馬,而出與之人,不少持難,然則民有疾痛,不得上聞者,抑亦有司之過也。豈有上聞而不得其願者哉?臣於是,默禱殿下,益加留神於除弊之政,進於此者,次第革罷,以濟烝民之艱矣。今因上言人回啓,聖上使之仍屬太僕,至令施刑於當初訴冤之人。噫,纔經還奪缺顚倒,聖上保民之令,曾不能一日行之,而缺殿下惜之。牧場之委折,上言之誣罔,昨者李喜茂之疏,備悉陳之,臣不爲疊牀之言。藉令圖籍分明,本寺之還推,固也,而土民耕食,已作世業,則在聖朝損上益下之道,猶當與之不問,以慰民情。豈可以堂堂千乘之富,下與蓽門圭竇,證文券,卞是非,以爭此咫尺之地乎?且彼韓㰒者,以訟爭爲生業,嗜行不義,則其所謂土豪斂財,跨立中外。巧飾舞弄者,專出於眩惑天聽之計,惡言亦不足怒也。所可惜者,推演其說,上之於回啓之中,訂成奸人之巧說,良可慨也。嗚呼,我國壤地褊小,而折受之害,無處不及。經費之耗縮,生民之倒縣,實靠於此。而前後進言者,皆不能得,群下之悶鬱,厥惟久哉,牧場出給之命,卽聖上善端之發也,而抑弊政整理之一機會也。於斯際也,不能將順其美,以卒成懷保之澤,而群下之力請而幸得者,乃反一朝罷之,永絶窮民之望,且杜來諫之路。若此不已,則雖使古之遺直,布列臺省,日進嘉謨,亦無益於國事。況如臣疲劣,曾論一弊,旣不得準請,反以此還屬太僕,則當被妄言之罪矣。更何望出氣力論是非,無負國家耳目之寄哉?然而憂愛之忱,有不能自已。妄以此復溷於乞免之章,惟聖明恕其僭而財幸焉。答曰,省疏具悉。已諭於李喜茂疏批矣。勿辭察職。
答兵曹判書尹世紀疏曰,省疏具悉卿懇。卿其勿辭,安心行公。
答戶曹判書趙泰采疏曰,省疏具悉卿懇。卿其勿辭,安心行公。以上竝燼餘謄書
上在昌德宮。停常參,只晝講。
夜一更二更,有霧氣。
下直,振威縣令尹普,西北僉使沈之海,報恩縣監權煜。
任胤元啓曰,明日常參·經筵,取稟。傳曰,只晝講。
又啓曰,來十一日文臣殿講日次,取稟。傳曰,爲之,
又啓曰,來十一日輪對日次,取稟。傳曰,停。
備忘記,傳于黃一夏曰,今下弓矢,西北僉使沈之海處,給送。
金致龍啓曰,憲府無行公之員,連日監察茶時,事甚未安。除在外及呈辭入啓外,呈告·未肅拜人員竝卽牌招察任,何如?傳曰,允。
南致熏啓曰,同副承旨許玧,疏批已下,卽爲牌招察任,何如?傳曰,允。
金致龍,以摠戎廳言啓曰,今此城役時石時壯抄軍缺事,已爲定奪矣。壯抄軍一千二百五十名,今十月十七日爲始,分三運限十五日赴役之意,敢啓。傳曰,知道。
又以備邊司,以左右相意啓曰,本司連以堂上不齊,不得開坐,又於明日出令,而堂上二員外,或稱病或未肅拜,無以備員開坐,事之苟簡,莫此爲甚,而兩銓之長,則本曹久曠之弊,亦不可不慮。至於漢城判尹李頤命,戶曹判書趙泰采,行副司直兪得一,朝家許遞前職,意非偶然,則今不當一向引入,竝以明日,待開門牌招察任,何如?傳曰,允。
又以訓鍊都監言啓曰,江原道春川南山外面及洪川西面北方面等處,曾在崇德己卯,自都監折受柴場,而累年斫用,樹木漸爲稀疏,勢將難繼,故春川北山外面樹木茂盛處,又爲折受,而以此四處柴場,煮取焰硝,今已六十餘年,而伐木後空曠之地,則使附近居民,許其耕食,而仍以吐木納稅矣。年久之後,起耕處漸多,而土豪品官輩,冒法橫占,出立案於本官,而且本官則不計山腰上下,混稱量外加耕,而年年侵責於場內居民處,入作小民,不勝支堪。或有陳廢而流散者,或有廉價斥賣於土豪而移徙者。吐木收稅之數,因此減縮,每患苟簡矣。己巳年間,因道臣啓聞,許令本官備納吐木,收捧災田之稅,補用於賑資,而不出十年,本官所納吐木,則未收之數,甚多,而場內居民,則不勝稅役之偏重,呼訴於都監,故上年秋,發遣郞廳,摘奸後,自都監依前直爲收稅,而上年農事之失稔,東峽最爲尤甚,民無所穫,故場內之民,十無七八,餘存者,艱辛納稅,而猶有未收,故今秋又爲啓請,發遣郞廳摘奸矣。今始入來,而聞其所言,則上年起耕之地,今年陳棄過半。蓋入作之類,則幾盡死亡,只有若干土着之民,間或耕作,而春間種糧甚難,亦未得隨意起耕,而地勢稍爲低下之處,則本官,托以加耕,沒數執卜,故孑遺之民,難堪兩處應役,又將盡爲流散云。若果如此,則前頭所用吐木實無出處。若不及今變通,則將至停廢煮硝之役,而他國貿來之路已塞,則何可以吐木之難繼,仍廢不虞之備乎?仁·孝兩廟朝,則連有申飭本道本官之擧,故本官不得侵擾土豪,不敢圖占矣。近年以來,則或自都監送監官收稅,或自本官定監色收納,而都監,亦不無疏緩之失,故土豪之缺稱出立案,而不爲應稅於都監,威脅下吏,而圖漏本官之元稅缺加起而混同執卜,稅穀則歸於下吏之囊橐,如是而小民安得支保乎?都監之折受兩邑柴場,旣在五六十年之前,則其時樹木之茂盛,田土之不闢,可知,而其後漸次開墾於斫木空曠處,則其非爲帳付元田,明矣,而其中或連三四年仍耕處,則本官混以挾起,執卜徵稅,未免爲一田兩役之歸,故都監收稅之數,因此而亦漸不實,吐木之難繼,旣不可不慮,場民之稱冤,亦不可不恤。今亦依庚辰·庚寅兩年啓下事目,柴場折受以後起耕處,則水田外,毋論火田加耕,竝爲免稅,全以吐木納稅,都監折受以後,土豪之稱以出立案,侵犯場內土地者,摘發入啓,論罪之意,更爲申明知會於本道監司處,何如?傳曰,允。
許玧,以禮曹·工曹言啓曰,設壇處平土之役,極其艱苦。勢將加用役軍之意,昨已陳達榻前,蒙允矣。卽今功役,一日爲急,募軍五十名加赴,而當此經費可恤之時,募軍有難多數久役,不可無變通之道。衛軍一百名,限三日竝令赴役,稍待地平後,募軍之數,觀勢漸減,何如?傳曰,允。
午時,上御熙政堂晝講。知事徐宗泰,特進官金宇杭,參贊官南致熏,侍讀官趙道彬·金興慶,假注書李遂大,記注官尹憲周·洪大猷,武臣金錫命入侍。上讀春秋前受音,自六年春王正月,至不可不愼也一遍。道彬,讀夏狄戊晉,至襄王之事信矣一遍。上受而讀之。道彬釋文義曰,晉大國,狄山戎也。强弱不敵,而晉侯恃强自恣,終以召敵,無德則國恒亡者,於此可驗矣。故夫子特書,以爲安不忘危之戒者也。興慶曰,戎狄,難中國,而齊桓不救,譏其伯業之衰也。道彬曰,宗廟之禮,至嚴且重,而魯侯僭天子之禮樂,以私恩褫夫人,亂名犯分,失禮之中,又失禮焉,故夫子書之,旣書宋公御說卒,繼書會宋子親喪未葬,而背殯出境之罪不自著,書法之嚴如此。且書子而不書葬者,雖有出境之失,而葵丘之會,其盟則善,故所以徵寓其貶也。上曰,然。道彬曰,上云春王正月,盟于葵丘,此云九月戊辰,盟于葵丘,桓公之會盟,至此盛矣。興慶曰,盛之極則必衰,故夫子書之也。道彬曰,葵丘五命,次第書焉。國以簡賢爲務,改曰尊賢缺慈幼,無妄賓旅,此等文字嚴重,有同尙書。缺興慶曰,修身尊賢,亦合中庸九經之義也。上曰,五伯,三王之罪人,今之諸侯,五伯之罪人,亦出此言也。興慶曰,昨日進講文字中,振槁然,當更爲懸吐以入矣。興慶又曰,盟于葵丘,得尊王之義也,故特書曰,宰周公,以別之也。宗泰曰,王世子,貴有常尊之義,天下無生而貴者。至於入學尊師等禮節,雖世子,亦必恣尊貴之義,言其常尊。則世子,至尊之亞,故國人待之以貳君,此所以非三公之所可比矣。上曰,今之諸侯,犯此五禁,五伯之罪人,是孟子語乎?興慶曰,然矣。講訖,上掩卷,諸臣遂退。
許玧,以弘文館言啓曰,本館下番副校理金興慶,以御營廳郞廳,今日坐起時,晝仕出去之意,敢啓。傳曰,知道。
司諫崔啓翁啓曰,請寢呈狀民人等嚴刑之命,唐津·泰安等邑,所謂舊廢牧場,還給民人等處。措語見上韓㰒之造作文案,僞稱王牌者,明有可證,昭不可揜。嘉靖乙巳,乃仁廟元年,而韓㰒之稱以中廟乙巳者,其爲誣罔之罪,一也。輿地勝覽作於前,司僕圖籍作於後,唐津孟串牧場,一載以古,一無圖籍,則其間廢棄,灼然明白,而韓㰒之稱以手賜時,牧駒移放者,其爲誣罔之罪,二也。據此觀之,則韓㰒所持文案,必是僞造,尋常僞造文案,在法罔赦。況僞造王牌,何等罪惡,而可以置而不論乎?臺啓至再,兪音猶靳,臣實未曉其所以然也。一國耳目,終難掩蔽。如許誣罔奸慝之人,決不可一日容貸。請幼學韓㰒,令攸司嚴覈正罪。請林川郡守尹寔,拿問定罪。措辭見上請海南縣監韓征,削去仕版。措語見上答曰,不允。
答同副承旨許玧疏曰,省疏具悉。爾勿過辭,從速察職。
答檢閱洪禹瑞疏曰,省疏具悉。爾其勿辭,調理察職。
答大司憲宋相琦疏曰,省疏具悉。卿辭如此,本職今姑許遞,俾專撰錄焉。
答獻納李晩堅疏曰,省疏具悉。爾其勿辭,上來察職。以上竝燼餘謄書
上在昌德宮。停常參,只晝講。
南致熏啓曰,明日冬享大祭齋戒相値,視事頉稟。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,過齋戒後爲之。
又啓曰,右承旨任胤元,病不仕進,左副承旨黃一夏,式暇不進,廳中位甚不齊,右承旨任胤元,卽爲牌招察任,何如?傳曰,允。
又啓曰,今初十日祿都目政事,兼行之意,敢啓。傳曰,知道。
金致龍,以兵曹言啓曰,忠翊將權聖徵·李恒命,俱以病重,不得行公,累次呈狀,今姑改差,何如?傳曰,允。
許玧,以弘文館言啓曰,本館上番副校理趙道彬,以訓鍊都監郞廳,今日晝仕出去之意,敢啓。傳曰,知道。
又以刑曹言啓曰,因禮曹判書閔鎭厚所啓,左水運判官兪正基妻申氏離異與否,待刑曹究覈結末後,處置可也事,傳敎矣,凡朝官有罪者,皆自禁府推問,自是規例也。朝官之妻,亦皆從夫職,有某人爵號,則所當與朝官一體論之,而今此申氏,以朝官之妻,未爲離異,則自本曹不可推覈,移義禁府處置,何如?傳曰,允。
午時,上御熙政堂晝講。知事李頤命,特進官趙相愚,參贊官許玧,侍讀官趙道彬·金興慶,假注書李遂大,記註官洪大猷·尹樟,武臣尹遇進入侍。上讀春秋前受音,自夏狄伐晉,至周襄王襄王之事信矣一遍。道彬,讀自甲子晉侯詭諸卒,至犬戎殺其身。頤命曰,殺字,當讀爲弑,上文亦然,至死於其職。道彬曰,古吐,死字句絶,而似不然,當作死於其職,讀之矣。上曰,屬而讀之,似可矣。道彬,讀至息不食言其可少乎。上受而讀之一遍。道彬,釋文義曰,里克,晉之賊臣也。何可以人臣之道,責之此輩,而獻公處置失道,克,當據經廷爭,以動其君,而坐視不爲一言,以成獻公嫡庶之禍,卒陷於簒弑之罪,豈不痛心乎?興慶曰,非但無一言,知其幾而避之,此尤無狀矣。道彬曰,爲人臣而當國之變,中立自免,如此,而能免簒弑之罪乎?道彬曰,春王正月,公如齊,此時王室衰微,諸侯强大,無復有朝周者,世道可爲痛恨,夫以魯之君而不朝天子,反朝諸侯,尊王之義,不明矣。甚而不能自强,屈於隣國,亦可見魯之治,衰於此矣。頤命曰,齊·魯密邇,其勢或不得已,而畏怵强隣,自屈如此,夫子所以傷之也。道彬曰,狄滅溫,溫子奔衛,此時王靈不振,征伐之出於天子,固無望焉,而齊桓伯者,亦不之救,自初急於功利,非有實心至此,益可驗矣。頤命曰,本出於自强其國,實無尊周之至誠,故如此耳。興慶曰,里克,君缺驪姬,使優施,飮之酒而告其謀,里克聽之,速其殺嫡立庶之禍,故書法如此矣。上曰,然。興慶曰,使克,誠能固太子,以携其黨,則其濟與不濟,非所可論,而不此之爲,及反成其謀,所謂不知命者也。頤命曰,所謂固太子,以携其黨者,如漢張良招四皓事,是也。相愚曰,獻公自失,里克何責?頤命曰,今日所講處,義理甚大,留神玩繹,則好矣。上曰,獻公病且死,託缺。頤命曰,死則是矣,而當初之事,於義有未盡者,息若以嫡庶缺於獻公,則其禍,亦不至此矣。興慶曰,死固人之所難,比之偸生,則勝矣,而始旣從君於昏,則不可謂灼見義理也。上曰,然。相愚曰,獻公當初,克遵葵丘無易樹子之義,則安有里克之變乎?此等處文義,非泛然說話,當於大處留意。頤命曰,父子相戕,以啓身後無窮之禍,獻公之事,大可監也。講畢,諸臣掩卷退出。
以忠淸監司李濟,道內各邑處子漏籍,未卽査啓,俟罪事狀啓,傳于南致熏曰,勿待罪事,回諭。
執義李觀命啓曰,請還收炤兄弟放歸田里之命,亟命絶島定配。措語見上請還收禁衛營所屬所安島宮家折受之命。措辭見上請自今以後,內間所需凡物,必先分付喉司,奉旨擧行事,定式施行。措語見上庶官仍任之規,必待守宰之無端遞易,有害官事,及京官之專掌緊務,難付生手,然後爲請而亦未嘗輕施也。頃者右水運判官李遇輝仍任之命,出於意外,職是閑漫,且無弊端,而移拜外官之後,因其遞職,復仍前任,事涉無謂,雖以無故遞職,爲言,前後守令之引法未赴,與夫相避見遞者,亦復何限,而皆未聞仍授前職,則亦不可以此爲諉,而有乖政體,且關後弊,請還收右水運判官李遇輝仍任之命。今此冬享大祭受誓戒時,東平尉鄭載崙及錦平尉朴弼成,俱以初獻官實預差,皆未進參云,雖未知公故病勢之如何,而莫重享禮,不思推移進參之道,致令亞獻以下,苟簡行事,其在事體,不可無規警之道,請東平尉鄭載崙,錦平尉朴弼成,推考。答曰,不允。末端事,依啓。
司諫崔啓翁啓曰,請寢呈狀民人等嚴刑之命,唐津·泰安等邑,所謂牧場田地還給民等處。措語見上請幼學韓㰒,令攸司嚴覈正罪。措語見上請林川郡守尹寔,拿問定罪。措語見上請海南縣監韓征,削去仕版。措辭見上答曰,不允。以上竝燼餘謄書
上在昌德宮。停常參·經筵。
冬享大祭齋戒。
任胤元啓曰,明日常參·經筵,取稟。傳曰,停。
又啓曰,領議政申琓箚子,到院,而以大祭齋戒,留政院之意,敢啓。傳曰,入之。
又以禮曹·工曹言啓曰,築壇之石及壝臺等所用,其數浩多,以別隊營,柱礎·階砌之石,太半不足,求得私儲,欲爲補用,而多數貿取,則價本亦屬可慮,卽聞大平館基址,多有舊日遺置之石云,故發遣監役官審視,則果有若干可用者,分付當部,使基址居人掘出後,輸來取用之意,敢啓。傳曰,知道。
金致龍,以都摠府言啓曰,今日入直軍士,當爲中日缺大祭齋戒相値,不得爲之之意,敢啓。傳曰,知道。
備忘記,傳于許玧曰,史官二員待命,騎馬六匹立之。
領議政申琓箚曰,伏以,臣已試蔑效之人,又叨向前匪據之任,連章丐免,實出於苦心至懇,而未蒙開許之音反行敦勉之恩,臣之進退,可謂極狼狽矣。臣本疎劣,雖不能補導聖君,弘濟時艱,冒居鼎軸,首尾五年,如有一二補益者,國計民事,朝論俗習,豈至於今日之波蕩壞裂,而莫可救乎?凡人才器,各有定限,其所不逮,雖分寸之間,終難强而能之,臣之恩解重負,今纔數月,其間短劣之才,謏淺之識,斷無驟長加□之理,與其冒出而再誤國事,無寧早自辭避,得免重陷於大戾也。且臣於泰安等牧場之事,竊有所不安者,當初本寺郞官親審之言,兩邑守令摘奸之報,旣悉馬場宛然猶存之狀,故以此意曾已入啓,聖明皆已洞燭矣。臣不必呶呶多辨,以傷事面,而亦何可泯默而已乎?太僕,實掌乘輿廏馬等政,事體之重,與他司有別,而如其害及民生,怨歸國家,則臣雖無似,何可爲牧場,而缺民田,不思貽累於聖德哉?韓㰒所持王牌,果是僞案,則自有當施之律,而若以廢場而賜與宮家,則其爲牧場,可知也。輿誌,是國家數百年不刊之典,圖籍,卽本寺兵亂後一時記聞之紙,而見今牧場之沒而不錄者,亦多,則其可執此而一一罷棄耶?泰安牧場之還推,李喜茂疏中,亦以爲誠有所執,而唐津則奸民等,諉以廢場而冒占耕食,則本非己物矣。且廢場,與古場元無異同,本寺之到今還推,只是收拾云家事然,而今若以兩場,奪其民田而逐其民,使之失所流散,則固可謂招怨之政,而不過以所納地部之稅,移之於本寺而已,則在下民寧有冤苦之端耶?此特土豪龍斷輩,締結置庄之士夫,誘脅愚民,有此事而向日本寺之覆奏,只惡其奸習,而今者臺官之啓,兩臣之疏,迭出紛起,侵斥之言,有非一二,而至於李觀命疏,視他尤力矣。噫,以臣思之,太僕之還推,諸臣之爭執,俱是公事,非有私意,則惟當論其事之當否,何可費辭侵詆至此也?玆事元非大段,而人言之紛鬧,莫非由臣而致,則尙何望出當重任,做得國事哉?伏乞聖慈,俯賜諒察,將臣本職及兼帶太僕之任,亟許遞改,以謝公議,以安私分,不勝幸甚。取進止。答曰,省箚具悉卿懇。批旨再宣,而巽讓愈懇,實由於情志不孚之致,愕然且慙,無以爲喩,牧場之屬本僕,事體則然,諸臣之或疏或啓,必欲出給奸民者,良可駭然,在我無失,侵詆何嫌?卿其亟遵前旨,安心視事,勉副如渴之望。仍傳曰,遣史官傳諭。以上竝燼餘謄書
刑曹啓曰,司憲府啓辭內,左水運判官兪正基妻申氏,正罪事云云。措語竝見上上曰,待刑曹究覈結未後,處置可也事,傳敎矣,凡朝官有罪者,皆自禁府推問,自是規例也。朝官之妻,亦皆從夫職,有某人爵號,則亦當與朝官一體論之,而今此申氏,以朝官妻,未爲離異,則自本曹不可推覈,移義禁府處置,何如?傳曰,允。疊書以上禁府謄錄
上在昌德宮。停常參·經筵。
下直,甘浦萬戶金益萬,富平縣監李臣龍。
金致龍啓曰,明日常參·經筵,取稟。傳曰,停。
又啓曰,明日仁政殿專經文臣殿講時,命官,何大臣進去乎?敢稟。傳曰,左相進去。
又以禮曹·工曹言啓曰,今玆設壇事,臣鎭圭之昨日入對時,壇之方廣,命依本朝社稷,而社稷之制,不無可以參酌變通者,且前日禮曹判書閔鎭厚所稟定儀節,有些未盡,亦須更加商確,而經紀工役,故謹具別單,條列其目,以備乙覽,詢議諸大臣而下敎,以爲奉行之地,何如?傳曰,付籤五件事,依此爲之,他餘條件,禮官問于諸大臣,稟定,可也。
又以禮曹·工曹言啓曰,前以後苑西墻鑿開設門處,與兵曹同議事,啓稟蒙允矣。卽者兵曹判書尹世紀,來會役所,而設門處,似當在於壇所外門之內,以便輦路,墻外地勢,臣等可以看審,而墻內則有非自下所可商度,自內有所摘奸之後,可以奉行,故敢稟。傳曰,知道。
金致龍啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以義禁府言啓曰,以刑曹啓辭,左水運判官兪正基妻申氏,移本府處置事,允下矣。申氏,今方待命,卽爲拿囚之意,敢啓。傳曰,知道。
又以兵曹言啓曰,當日幼學韓㰒稱名人,自宣仁門入來,差備門外擊錚,極爲駭愕,令攸司囚禁治罪,同門守門將金世甲,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今十一月十一日,賓廳武臣武經七書講書日次,而文臣殿講相値,不得爲之之意,敢啓。傳曰,知道。
許玧啓曰,今十月初九日敬寧殿冬享大祭內摘奸單子,有頉處察推事,命下矣。香陪忠贊衛金必意,無緣闕點,極爲駭然,令攸司推治,何如?傳曰,允。
開政。吏批,行判書洪受瀗未肅拜,參判黃欽服制,參議朴權進,左承旨南致熏進。
兵批,判書尹世紀進,參判李墪病,參議李喜茂進,參知李晩成病,右副承旨金致龍進。
吏批啓曰,判書洪受瀗未肅拜,參判黃欽服制,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,相避·外任竝擬,何如?傳曰,允。以金宇杭爲大司憲,徐宗泰爲知義禁,李廷謙爲刑曹參議,李光佐爲校理,朴弼明爲副修撰,李裕民爲掌令,李楙爲司儀。智陵參奉金重萬,淑陵參奉李梯·韓胤衡,德陵參奉韓益達,純陵參奉朴世栢竝單付。兼監察金一鏡,減下。
兵批啓曰,忠淸兵使,今當差出,而擬望之人乏少,守令中竝擬,何如?傳曰,允。以徐宗泰爲副摠管,尹尙績爲司禦,洪禹采爲翊衛,張梡爲衛率,尹慤爲全州營將,李世載爲同知,韓聖欽爲宣傳官,權枰爲鷹牌頭,丁時翰爲僉知,李秀枝爲景福假衛將,金兌鼎·金鏶爲忠翊衛將,梁澐·鄭善綱·李順坤·全聖兪爲五衛將,申漢章爲忠淸兵使,宋相琦·成碩夔單付副司直,李世馨·洪禹平單付副司果,前郡守許埰,賞加折衝,捉虎七頭。
吏批啓曰,校書正字朴命世,受由過限,依例罷職,何如?傳曰,允。
兵批啓曰,新除授全州營將閔遠重,未赴任前,削職,所授加資,依例還收,何如?傳曰,知道。
司諫崔啓翁啓曰,臣伏覩大臣箚批,有曰諸臣之或疏或啓,必欲出給奸民者,良可駭然,臣不勝戰慄,繼之以太息也。臣之所執,蓋與大臣背馳,臣意則無論牧場古廢與否,而必欲與之窮民,大臣之言,則以輿誌中廢牧場,而必欲屬之司僕,爲馬而奪民食,德怨自別,則臣不敢知馬之與民,孰輕孰重?德之與怨,孰得孰失?假令此牧場還屬與否,而馬政之疎密,係焉,猶不當奪彼與此,肥馬以瘠民,而況司僕之富饒,甲于諸司,而論其用處,則不過爲本寺之丘價而已。胥吏之料布而已,又不過爲所識者,婚喪之酬應而已。三百年來,未嘗聞無此牧場,而有不足於馬政者乎?夫惟如是而必欲奪之民,屬之司僕,臣實未曉其所以然也。抑惟信者,人君之大寶,古今天下,所以維持國脈,附麗民心者,惟在於信之一字,故孔子曰,民無信不立,易曰,信及豚魚,無知之物,尙不可欺,而況至愚而神者乎?我殿下,許給窮民,德音才降而旋屬,太僕曾不留難,輕視失信,如棄敝蹝坐令向之鼓舞者,疾首而蹙頞,向之欽仰者,神慌而聽駭,噫,使殿下至於此者,是誰之過歟?今此擧措,非獨唐·泰之民,大失所望,抑恐四方傳聞,莫不疑殿下之二三其德,臣竊惜之,臣竊痛之,愚衷惓惓,只出於愛君而已,保民而已。元不在侵斥大臣,大臣旣以此進引避之箚,殿下又以此下未安之批,何莫非如臣無狀,誠意淺薄,不能見信於上下之攸致,其何敢一刻仍冒於臺次乎?請命遞斥臣職。答曰,勿辭。
金致龍啓曰,司諫崔啓翁,再啓煩瀆,退待物論矣。傳曰,知道。
又啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
左議政李畬箚曰,伏以,臣於頃日筵中,以右水運判官李遇輝,無故作散,宜還本職之意,陳達蒙允矣。今者憲臣,以此謂爲有乖政體,且關後弊,啓請還收,而至以無謂,爲言,臣不勝瞿然,繼之以訝惑也。凡外邑守令,因近臣黜補作窠者例,必遞付京職,此亦由於有害官事與專掌緊務耶?特以無自己之罪,而因他人黜罰,見遞爲冤故也。遇輝之於南平,雖未及赴任,其因人黜罰,見遞則一也。其原職,旣未及出代,則理宜還存,而特聖敎不及於此耳。其官雖微,其事實關政例,故適因入侍,有所陳白,未知臺臣,以爲他職則可付,而原職則不可還存耶?至於引法未赴,及以相避見遞者,臣未見其果與此相類也。臣之本意,只出於欲存政例,而反爲乖政體啓後缺忝叨匪據,不能見信於衆心缺於此者,尙何論說可否,使物情咸允乎?其不容强顔苟蹲,以增其愆尤也,決矣。伏乞聖明,俯垂察諒,將臣職名,亟賜斥免,以重政本,以謝臺議,不勝萬幸。取進止。答曰,省箚具悉卿懇。筵中所陳,欲存政例,意外侵斥,不必爲嫌,卿其安心勿辭,速出行公。仍傳于金致龍,遣史官傳諭。
行刑曹判書金鎭龜疏曰,伏以,臣於疾病未蘇,乞暇砭灸之中,得伏見大臣,因牧場事引嫌箚辭,則臣亦不敢自安也。玆事委折,已悉於大臣箚中,臣不必更爲煩陳,而若其兩地之無論古與廢字,其爲牧場,有可知矣。今臺議,若只曰此雖是舊時太僕所屬,仍以許與居民,可爲恤民之政云,則猶或可矣,而今臺議所云云,不但不如此,至於日者,諫長,則直以太僕無據攘奪,爲言,雖於庶官,不宜不問事之虛實,先加以如許斥辭,太僕事面,異他庶司,而諫長,不少商量,今雖追悔自訟,臣亦爲諫長惜之也。然臣亦帶本寺之任,參涉於稟啓之時,則何可晏然仍據職次乎?伏乞聖明,俯賜諒察,將臣本職及兼帶太僕提調,亟許遞〈職〉以謝臺議□以安私分,不勝幸甚。答曰,省疏具悉。已諭於大臣箚批矣。卿其勿辭,安心行公。
答行吏曹判書洪受瀗疏曰,省疏具悉。卿其勿辭,安心行公。
答司書金普澤疏曰,省疏具悉。疏辭,知道。所進誠正閣銘未下以上竝燼餘謄書
上在昌德宮。停常參·經筵。
巳時午時,日暈。
任胤元啓曰,明日常參·經筵,取稟。傳曰,停。
又啓曰,來十五日儒生殿講日次,取稟。傳曰,親臨爲之。
又以弘文館言啓曰,新除授校理李光佐,時在京畿驪州地,經筵入番事緊,請斯速乘馹上來事,下諭,上番之姑降入直,已至多日,其在事體,殊甚未安,新除授副修撰朴弼明,卽爲牌招察任,何如?答曰,依啓。
又以弘文館言啓曰,本館下番副校理金興慶,以御營廳郞廳,今日坐起時,晝仕出去之意,敢啓。傳曰,知道。
金致龍啓曰,近來禁府罪囚多滯,而堂上不齊,久未開坐,事甚未安,同義禁洪受瀗,知義禁徐宗泰,竝爲牌招察任,何如?傳曰,允。
以兵曹言啓曰,當日幼學閔喜甲稱名人,自通化門入來,差備門外擊錚,極爲駭愕,令攸司囚禁治罪,同門守門將安世澄,常時不能禁斷雜人,以致闌入,亦難免其責,推考,何如?傳曰,允。
許玧,以禮曹·工曹言啓曰,昨日所條節目中,祭樂一款,招問典樂,則以爲三月壇祀時,權用殿庭軒架云,故以此措辭矣。卽聞□時,初以權用□□殿庭樂議定,而追後因大臣陳達,勿令陳樂,臣初未詳審,有此措語之誤下,不勝惶恐,而啓下節目別單,當指示諸大臣而詢問,誤措語,不可仍置,故原單子,付標以入之意,敢啓。傳曰,知道。
備忘記,傳于任胤元曰,殿講居首主簿金南賮,典籍趙仲明,各半熟馬一匹賜給。
以平安監司崔錫恒狀啓,鐵山府居船人申己先等六名渰死事,傳于許玧曰,渰死人等,令本道恤典擧行。
以咸鏡監司鄭澔狀啓,十月令薦新及朔膳,限內不得封進,待罪事,傳于許玧曰,勿待罪事,回諭。
執義李觀命啓曰,臣於太僕牧場事,前旣論列,則及今還屬之後,義不容默,敢因乞免之章,仰請妄言之罪,仍附無隱之忱矣。伏見領相箚辭,備陳啓疏之紛紜侵斥,而拈出臣名,至以視他尤力,爲言,臣於是已不勝瞿然,而聖敎嚴截,責之駭然,臣一倍惶隕,不知所以自措也。大抵玆事,諸臣之爭論,俱是公事云者,誠如大臣之言,而藉云公物,還推於百年之後,則世傳之民,烏得無怨?德意纔布,反汗於數月之內,則政令之顚倒,亦復如何哉?至於所納地部之稅,移之本寺,則民不怨苦者,未知民情,果如此否,臣未敢信也。臣之疏論,只欲望朝家擧措得宜,以紓民怨,曷嘗有意於侵逼大臣而發哉?然辯論之際,語欠婉孌,微賤之見,無以見孚於上下,已無顔面復廁臺端,繼伏見左相陳箚,以右水運判官李遇輝仍任之啓,引嫌太過,臣實未曉也。此等閑漫之職,啓請仍任者,未或前聞,而終有乖於政體,頃臣與同僚相議論啓者,欲存政體而已。今者大臣,以啓辭中引法未赴,相避見遞者,謂之未見相類,而乃以因近臣出補作窠者,必付京職,爲證,夫遞付京職者,亦非法典所載,而出於一時特恩,則實非政體之所當應行者也。況今遇輝,未赴而先遞,則當引京官無故而遞者爲例,何必捨當然之例,而取格外之特恩乎?臣竊惑焉,事體細微,而言纔發口,咎責旋至,此無非如臣無似,言不見信之致,尙何敢出氣力相可否,以補國事乎?以此以彼,決不可苟然冒據,請命遞斥臣職。答曰,勿辭。
許玧啓曰,執義李觀命,再啓煩瀆,退待物論矣。傳曰,知道。
正言李禎翊啓曰,自古帝王,以民爲天,而民則以食爲天,故王政之本,莫大於養民,養民之道,不外乎樂其業安其生而已矣。今者唐津·泰安等邑牧場,一則古牧場,一則廢牧場,而國朝以來,陳荒棄置之地,則民之耕食,亦已久矣。勤力起墾,傳爲世業,已過數百年之久,一朝見失,豈不冤痛乎?一夫含冤,古人猶病,此牧場居民,幾至數千云,數千民之民,流離失所,其怨不貲,此豈非在上者,所可惻然動念處耶?馬政,固是國家之所重,而國之所以爲國者,在人而不在馬,國朝以來,曾無收拾此牧場,而未聞馬政之有所損也。況且近來人多土少,聖上軫念民事,牧場之不緊處,許民耕食者,頗有之,則何獨靳此舊廢牧場,任其赤子之失所,而莫之恤乎?古之聖賢,貴人賤畜,故孔子,問人而不問馬,孟子,以廏有肥馬,民有飢色,謂之率獸食人,其輕重人畜,保養邦本者,亦豈非後世之所當取則者乎?以臣愚見,牧馬之政,決不及於牧民,訴冤之民,未知其爲奸民,以聖上恤民隱之盛德,前因諫臣陳啓,快許還給,凡在聽聞,莫不欽仰,而今以司僕覆啓,旋又還屬,政令之顚倒,莫此爲甚,而失信於民,貽累且大,請寢呈狀民人等嚴刑之命,唐津·泰安等邑舊廢牧場田地,還給民人等處。請幼學韓㰒,令攸司嚴覈正罪,措語見上請林川郡守尹寔,拿問定〈罪〉。措辭見上請海南縣監韓征,削去仕版。措辭見上科場不嚴,榜出之後,人言輒致噂哨,識者之寒心,久矣。今番文二所用奸之說,狼藉傳播,旣因臺疏,今方究覈,而其間可疑之跡,猶有所掩置不問者,在外時策題預搆之狀,安垕,旣已自服,而及其出榜,則解額之中,所謂一邊人之得參者,至於二十餘人之多,人心之疑惑,至此尤甚,且限人定收券,乃是近來定式,京外遵行,而二所終場之日,無端滅火於人定之前,驅出多士,只留若干儒生,始復擧火,更爲收券於收券官起出之後,且送內工房下人於場中,收納文頭之狀,擧子中,亦多有目見者,初旣滅火於人定之前,肆然捧券於收券官出來之後者,此實曾所未有之擧,情節可疑,人皆駭憤,其限內滅火,復爲捧券與否,及文頭捧入之事,請令攸司捉致試官所帶廳直與內工房下人·憲府書吏·所由等,嚴加究覈,期於得情。司諫崔啓翁,引嫌而退。措辭見上還給之請,旣有所執,大臣箚批,何必爲嫌?請司諫崔啓翁出仕。答曰,不允。第五件事及處置事,依啓。韓征拿問處之,尹寔之缺知之至於戰船事,下吏之故爲生事,極其痛駭,故明査重究矣。今以代將,反謂無罪,已涉可訝,其他臚列,似出於偏信不悅者之言,決不可允從也。
金致龍啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
答兵曹參議李喜茂疏曰,省疏具悉。卿其依疏辭往來焉。
答漢城判尹李頤命疏曰,省疏具悉,卿其依疏辭往來焉。
副修撰朴弼明疏曰,伏以,臣猥膺寵命,監賑北關,歸路病劇,舁到城外,出入人鬼,終至三朔,竣事而不得歸奏,帶職而竟違祗謝,辜恩負任,生不如死,違牌坐罷,隨分將息,賴天之靈,復尋生路,杜門屛處,一味悚蹙,不料恩敍遄加,新命繼降,臣誠惶隕感激,不知所措,在臣分義,固當竭蹶趨承之不暇,而第臣得見囚人宋墁之供辭,臣於此不勝駭惋而慙恧也。臣不欲呶呶辨破,重傷事體,而其所以自明者,一反實狀,搆誣臣身,亦甚狼藉,則臣安得不略暴委折,以俟聖明之勘處乎?蓋臣始入北關也,宋墁貪汚不法之說,傳播遠邇,逮到本邑,則怨詈之言,溢於境內,臣以爲此等飛語,或出於不悅者之所爲,於其出待,循例接應,祗以文書之差錯,略加警責而已。厥後賑政益疎,飢死相繼,民間怨謗,如水益深,至於他邑士民,有識守宰,無不爲言,臣於此始信所聞之不誣,捉致監色,反復推覈,則其中事端之彰著者,不敢不直招,故臣擧其招辭,啓聞罷黜,且於竣事還歸之日,又有追發之事,旣係不法,有難掩覆,不得不更陳於書啓中矣。今其供辭,粧撰辭說,有若臣不究虛實,搆成罪案者然,渠雖急於自解,何敢若是其肆然誣罔乎?所謂租代捧太一款,監色等,旣以加捧民間,減報巡營,明白納招,而今乃諉之於都會官之減除,至謂面言於臣,散給民間云,何其言之巧飾至此也?還上穀物,名色自別,荒租·正租,初豈不知,而勒加代捧於赤立之民間,減數會錄於報使之文書,揆以事理,誠極無據,缺所必至,藉令都會官之發覺,一如其招,旣覺之後,宜卽缺之爲隱然移錄於賑穀,欲爲混同要賞之計,此豈非無狀之甚者乎?反庫時剩穀一款,本邑賑穀,難繼麥前,得聞倉穀,多有隱置者,臣自六鎭,馳還本邑,始爲反庫,則兩倉剩穀,幾至十餘石,而連値禁刑之日,且因吉州民事之方急,不得不先爲往返,從容推治,其間日字,不過十餘日,而乃曰巡歷列邑,數十日之後,還到本邑云者,已是誣罔,而且以穀物有剩,歸咎於封庫官,尤極駭然,蓋北路距京絶遠,賑穀旣乏之後,有難及時變通,故審察各邑形勢,或計除餘數,移給他邑,或搜括隱穀,以補賑資者,此是曾前已行之例,反庫之擧,蓋亦出於此也。何嘗有故爲生事之意也?封庫官,只據本官文書,作爲成冊送于臣所,臣於反庫之時,亦以此考準,則本官與封庫官文書,加作兩件之物,何可歸之於封庫官之不察乎?且封庫後,帖給由吏·羅將一款,大凡守令罷黜之後,卽爲封庫,蓋所以杜奸弊也。雖應下之物,已遞之官,宜不敢下手,況奉命之臣,方在隣邑,倉庫所儲,無非賑穀,則勿論所用之緊歇,三十餘石之穀,私自帖下於封庫累日之後,載錄於反庫文書之中,豈非無忌憚之甚乎?由吏債物,羅將帖給,雖是各邑之謬例,若於未封庫之前,除出官廳之穀,則臣不必以此,爲罪於渠,而今乃全沒實狀,反引詳定舊案,欲爲自明之端,其不成說,甚矣。至於罷黜狀啓中所論,渠雖謂之抑勒成罪,而亦不能全諱,半吐半呑,罅綻自露,且監色諸招,明白難掩,則臣不欲更煩葛藤也。第其髢髮貿得事,私語於臣者,蓋有其由,臣於入境之初,稔聞其貪汚之狀,相對之時,略擧前人,有所風戒,則渠果以貿髢助婚之事,縷縷言說,臣於其時,已怪其闖知臣言之有意,爲此先發之計矣。今乃提出一時酬酢之言,欲掩其潤橐之路,良可笑也。狀聞中,不識事體,多有怪駭之擧云者,自有委折,監色推治之後,再呈辭狀,張皇辭語,顯示狼怒,已是不識事體,而及臣轉往他邑,則大唱民間曰,汝輩雖許訴於御史,其於我何?凡有飢民之告急者,輒皆鞭扑驅逐,皆出於恨臣戒責之意,其擧措之怪駭,莫此爲甚,臣於狀聞中,不欲索言,只擧其槪,今反牽合成說,以爲操持臣身之欛柄,其爲計,亦甚巧矣。其所謂法外濫把,科外從人及馬料之勒令出給云者,俱極無據,臣本單行一使臣耳。法外驛馬,亦將焉用,臣於積病之中,猝當遠役,跨馬跋涉,斷無其路,未免冒禁乘轎,驛卒輩,或恐中路顚躓,自以餘馬追行,此是驛路例行之事,從前使行,亦不呵禁,若律之以法典定式,則臣亦意自解,而若其所謂法外六馬之說,豈非搆誣之甚乎?至於從人,則例隨驛卒,亦皆減損,行中缺則科外之說,臣未知其何所招,而使客之行,制出把上記缺給糧料多少,付之本官而已。臣何敢致責於此乎?所謂從人輩,無名之物,多數駄載,細布等物,練濯以納云者,尤豈不驚駭乎?臣於受命之後,一意勅勵,凡係循例支供之事,亦皆務從節省,至於從人,另加嚴飭,而下輩之或因事貽弊,臣固難保其必無,且其速行猝發於數日之內,適當寒暑之交,設有衣資浣濯,此等細微之事,豈臣所可與知,而亦豈有藉臣之威,肆行號令之理乎?臣之留在本邑時,未聞有一言半辭,報臣請罪者,而今其供辭,乃曰嚴辭峻斥,俾得縱其所欲,隱然以臣歸之於含嫌激怒,墁之含汚醜穢缺臣若盡擧所聞,則其罪奚止此,而只以最著難掩者,有所狀聞,在渠亦云幸耳。臣豈有一毫好惡於其間哉?臣本不閑世務,猝受重任,意稱塞,惟以約己奉公,竭誠救民,爲一分報效之地,周行列邑,宣布德意,守令之作奸犯科者,不少饒貸,論一不法之吏,酷被其反噬,致令朝家體統,壞損無餘,此臣之罪也。其所搆捏,旣非薄物細故,決不可置之黯黮之中,以貽聽聞之疑惑,令本邑另加詳覈,果有如墁之供辭,則下臣司敗,重勘臣奉狀不謹之罪,是臣之所大願也。恩召之下,不得不來詣闕外,而所遭非常,貽辱朝紳,旣不宜冒沒榮次,且該府議讞,只據其自明之辭,斷之以文書相違之罪,臣之所論,自歸爽實,此又難冒之一端也。咫尺天陛,不得趨造,冒死陳章,徑自退歸,臣罪至此,尤無所逃,伏願聖明,先削臣職名,以嚴國體,以安微分,不勝幸甚。答曰,省疏具悉。疏辭,令金吾稟處,爾其勿辭,從速察職。以上竝燼餘謄書
上在昌德宮。停常參·經筵。
下直,豐川府使洪時九,古阜郡守李雲機,薺浦萬戶盧斗瑞。
南致熏啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事何以爲之?取稟。傳曰,明日爲之。
洪受疇啓曰,使行已迫,方物看品,一日爲急,而戶曹判書趙泰采,連尋辭單,尙未出仕,本曹之事,委屬可慮,趙泰采,卽爲牌招察任,何如?傳曰,允。
金致龍,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,禁軍將七員,別軍職十三員,禁軍七百二十四人,所受官私馬,今冬等馬草價,及夏等追受馬草,竝四十四同四十七疋缺木,推移分半上下之意,敢啓。傳曰,知道。
又以兵曹言啓曰,今十日缺等戎器點考,設行於盤松亭矣。入直禁軍等,依前例除標信出來,逢點之意,敢啓。傳曰,知道。
南致熏,以承文院官員,以都提調意啓曰,本院前權知副正字趙聖復,移拜司錄矣。遞職之後,作散無屬處,依例還仕本院,何如?傳曰,允。
又以弘文館言啓曰,本館上番副校理趙道彬,以身病陳疏受由,他無推移入直之員,副修撰朴弼明,疏批已下,卽爲牌招察任,何如?傳曰,允。
又以禮曹言啓曰,卽今壇役,日以益急,監董不容少緩,而臣鎭圭,以昨日啓下目之問議諸大臣,只遣郞廳,則恐未詳悉,將身自往議,工曹判書徐宗泰,以兼職辭免,連日不得仕進,看役無人,不可無變通之道,令政院稟處,何如?傳曰,允。
又啓曰,以禮曹草記,工曹判書徐宗泰,以兼職辭免,連日不得仕進,看役無人,不可無變通之道,令政院稟處事,允下矣。工曹判書徐宗泰,卽爲牌招察任,何如?傳曰,允。
又以禮曹·工曹言啓曰,壇壝所需之石,極其浩多,以別隊營柱礎階砌及太平館遺置之石,合而計之,尙多不足,僅爲七八分之一,私儲之多數貿用經費,□屬可慮,昨聞故崇善君澂舊家空垈,多有棄置石物,此雖區別於沒入之中,其在事體,不必給價取用,而本家無主管之人,故送人問于臨陽君桓,則以爲,非其所當主管,而前日自朝家移建仁嬪祠宇時,戶曹亦爲取用云,其空垈石物之取用,已有前例,則今此用之於壇役,尤爲得宜,依日昨太平館石物掘出輸送之例,令漢城府分付當府,擧行,何如?傳曰,允。
以副修撰朴弼明,牌不進罷職傳旨,傳于南致熏曰,推考傳旨捧入。
備忘記,傳于南致熏曰,今聞敎官沈鳳瑞及妻,將欲遷葬于廣〈州〉地云,令本官各別顧視事,分付。
南致熏,以弘文館言啓曰,副修撰朴弼明,旣有只推勿罷之命,更卽牌招察任,何如?傳曰,允。
傳于南致熏曰,歸厚署棺板一部,送于內需司事,言于該曹。
持平南相夏啓曰,臣於頃日,與右僚行相會禮於朝房,而右僚,以右水運判官李遇輝之旣遞還仍,有乖政體,且關後弊,不可不還收之意,問議於臣,臣亦以爲,仍人黜罰,特付京職者,雖或有之,而移職見遞之後,更付前職者,則未之前聞,此與遞易有弊之守宰,專掌緊務之京官,有間,而仍付京職,終未免苟簡之歸,故臣與右僚相議論啓矣。得伏見大臣箚辭,已不勝瞿然,而且於聖批中,以筵席所達,欲存政例,意外侵斥,不必爲嫌,爲敎,尤不勝悚慄之至,臣等之所慮者,只在於政體與後弊而已,何嘗有一毫侵逼之意,而今者,大臣之箚斥如此,又伏承未安之敎,右僚旣以此引避,則臣何敢獨爲晏然乎?昨緣賤疾適苦,經宿之後,今始來避,所失尤大,請命遞斥臣職。答曰,勿辭。
金致龍啓曰,持平南相夏,再啓煩瀆,退待物論矣。傳曰,知道。
司諫崔啓翁啓曰,臣以林川郡守尹寔事,有所論啓矣。不但兪音之久靳,反下不信之敎,臣竊惶惑焉。寔之三件所犯,出於風聞,或未必一一準信,而就其事而論之,則戎備中戰船,何等重事,新船未成之前,以舊船將事,例也。若有舊船,則下吏輩,豈有故欲生事,私貿商船,自陷刑辟之理乎?且習操之時,主倅,例自領赴,則下吏,雖欲故爲生事,其道無由,舊船之不待新船之成,而先自私用,據此可知,假令爲代將者,隱其舊船,貿商船以生事,爲其邑守宰者,不察軍務,專委下輩之罪,在所難免,況萬萬無此理乎?抑又戰船改造之價,果能依常式盡數出給,則太半私用之說,宜不從空而出,二百儲置米貿錢之事,若無一分染指,則五百兩私用之說,必不至如許騰播,若乃蠱惑他邑之婢,賄賂請托之說,有耳皆聞,終難掩覆,惟此三件事,本郡隣近士民,莫不唾鄙,都下所聞,亦不勝其紛籍,臣忝居言地,不敢不隨聞論列,而聖批有曰,以代將爲無罪,已涉可訝,且以偏信不悅者之言,爲敎,臣之不能見信於君父,乃至於此,其何顔面,冒廁臺端乎?請命遞斥臣職。答曰,勿辭。
正言李禎翊啓曰,林川郡守尹寔事,右僚旣已論列,而臣於昨日,亦且聯名矣。及承聖批,以已涉可訝,偏信不悅者之言,決不可允從,爲敎,臣誠惶惑,不知所以自措也。其間事狀,右僚已自臚列,臣不必更爲疊牀,而右僚,旣以此引避,則臣何敢獨自晏然乎?請命遞斥臣職。答曰,勿辭。
許玧啓曰,司諫崔啓翁,正言李禎翊,再啓煩瀆,退待物論矣。傳曰,知道。
備忘記,傳于許玧曰,兼司僕閑良金壽錫,柳葉箭五中,直赴殿試。
答工曹判書徐宗泰疏曰,省疏具悉。卿其勿辭,安心行公。元疏缺
答副校理趙道彬疏曰,省疏具悉。爾其勿辭,調理察職。元疏缺以上竝燼餘謄書
上在昌德宮。停常參,只晝講。
初昏,流星出五車星上,入艮方天際,狀如拳,尾長三四尺許,色赤。三更,雷動電光。
下直,連山縣監趙義耘。
任胤元啓曰,明日常參·經筵,取稟。傳曰,只晝講。
南致熏啓曰,今日爲政事,命下矣。卽者吏曹郞廳來言,判書洪受瀗,參議朴權,俱以病不來,參判黃欽,服制,不得開政云,判書洪受瀗,參議朴權,卽爲牌招開政,何如?傳曰,允。
金致龍啓曰,大司憲金宇杭,掌令吳羽進,在外,執義李觀命,持平南相夏,避嫌退待,掌令李裕民,持平李廷濟,奉命在外,今日監察茶時之意,敢啓。傳曰,知道。
又以都摠府言啓曰,副摠管全山君深,以禁軍戎器缺慕華館進去之意,敢啓。傳曰,知道。
以左議政李畬初度呈辭,傳于任胤元曰,不允批答。
許玧,以兵曹言啓曰,當日幼學李碩栽稱名人,自宣仁門入來,差備門外擊錚,極爲駭愕,令攸司囚禁治罪,同門守門將金聲澄,常時不能禁斷雜人,以致闌入,亦難免其責,推考,何如?傳曰,允。
任胤元啓曰,大臣不允批答,必於當日內製進,例也。今日左議政李畬不允批答,命下之後,卽爲分排於知製敎尹憲柱,送人催促,則終始稱頉,無意製進,殊甚未妥,不可無警責之道,尹憲柱推考,使之當刻內製進,何如?傳曰,允。
有政。吏批,行判書洪受瀗進,參判黃欽服制,參議朴權進,左承旨南致熏進。
兵批,判書尹世紀進,參判李墪病,參議李喜茂受由在外,參知李晩成進,左副承旨金致龍進。
吏批,朴泰恒爲同副承旨,申懹爲刑曹參判,金鎭瑞爲朔寧郡守,李萬元爲驪州牧使,李構·尹商明爲繕工假監役,李遂大單付承文正字,金致龍陞左副承旨,許玧陞右副承旨。
兵批,黃一夏付副護軍。
午時,上御熙政堂。晝講,特進官金錫衍,知事宋相琦,參贊官任胤元,侍讀官金興慶,檢討官朴弼明,假注書李遂大,記注官洪大猷·尹樟,武臣沈欞入侍。上讀春秋前受音,自甲子晉侯詭諸卒,至息不食言其可少乎一遍。興慶,讀自夏齊侯許男伐北戎,至又不能救也一遍,上受而讀之一遍訖。興慶釋文義曰,里克,以申生之傅,獻公,殺申生,里克,不之救,後又弑奚齊,其罪當誅,而惠公,初則利其立己,旣立,又恐其圖之,遂殺里克,而不能聲罪致討,明其簒弑之惡,是殺之不以其罪也。故稱國以殺,而不去其官,人君,操刑殺之重柄,凡有誅辟,必明其罪,不如是,則終歸於私意濫刑矣。上曰,里克之罪,當死,而殺非其罪,故聖筆如此矣。弼明曰,雖是輕罪,罪非其罪,則君子譏之,況於刑辟之重者乎?興慶曰,秋七月冬大雨雪,周之冬,在夏正,則爲秋,故雨雪爲異也。丕鄭,里克之黨也。請出晉君,其罪大矣,而書法稱殺,又不去官者,惠公之殺里克與丕鄭,皆以私意而不能正其罪故也。上曰,然。相琦曰,所謂多忌濫刑,指晉君也。丕鄭之輩,罪固罔赦,而殺之不以其罪,故君子以濫刑譏之,刑殺之權,不可不愼也。興慶曰,公及夫人會齊侯于陽穀,夫人無越境之義,而公乃與偕,肆于寵樂,此尤失道矣。相琦曰,公旣不能禮佐齊桓,俱肆寵樂,所喪已大,非歸寧而夫人,亦與焉,豈非失禮之甚者乎?興慶曰,此會之先後大雪,且大雩,其應可謂不忒矣。相琦曰,許氏之言,雖似傅會,而大抵人君,與天相感,公旣失道,亦豈無災異之警乎?弼明曰,缺雖近傅會,聖人特筆,似有微意,上天不虛應,如許微事缺近來天災時變,無歲無之,雖未知緣何政令之失,而觀於此等處,推移體驗,動靜必愼,則其於弭災之道,恐不爲無補矣。上曰,唯。相琦曰,所謂許翰,卽宋時人也。興慶曰,楚人伐黃,而桓公不救,其志荒矣。初旣與之同盟,末乃不救其伐,蓋葵丘以後,伯業漸衰,陽穀之會,卽其怠弛之一事,而至此,而援師不出,則救患分災之義,無復有毫分可繼初心者矣。上曰,然。相琦曰,文義則講官已達,春秋胡傳,皆以義理註釋,而先儒云,胡氏未必盡得筆削之微旨,此書大綱領,是攘夷狄存天理,先從此義看得,則善矣。上曰,然矣。相琦曰,齊桓之以江黃爲與國,亦管仲之謀,而此云管仲諫公,而公不聽,尤以牴牾矣。講訖。興慶進曰,引嫌而退,陳疏論列,旣出爲民,啓請還收,亦慮後弊,聖敎嚴截,不須深嫌,大臣箚辭,在我何損,隨聞論啓,臺體卽然,開釋之批,何必爲嫌?請執義李觀命,持平南相夏,司諫崔啓翁,正言李禎翊,竝命出仕。上曰,依啓。相琦進曰,撰輯廳事,有可稟定者,始事旣久,而中間諸堂上,連有病故,尙未完役,遷就至此,極爲未安,大槪附錄,撰輯舊事,不得提起,而只以今番復位事撰錄,旣有成命,而雖以復位時事言之,申奎之疏,卽其發端,今若首錄其疏,則非但事無倫次,莫重附錄,以臣僚之疏,爲記言之始,事體極未妥當,臣議于大臣,中廟朝致祭及當宁辛酉追封大君,此二事,當爲起頭,申奎疏及備忘記·諸臣收議,方可次第入錄,以此定議,而其時節目,甚多,至如祝文祭文,亦不當漏,自下不敢擅定,敢此仰稟矣。上曰,次第當如此,依所達爲之。相琦曰,其時文字,又有兩陵丁字閣上樑文,此則恐不必錄,而祔廟後頒敎文,宣布八方者,在其事爲終端,似當上之錄中矣。上曰,上樑文,不必上之,頒敎文則入錄,可也。相琦曰,諡冊文,以全文錄之,則其中有御諱,直書恐未安,而取考禮曹謄錄,則嗣王臣下,皆書諱矣。上曰,直書,可也。相琦曰,今此附錄,無此文字,只記復位事,有異於實錄,而凡實錄,則直書而無隱事,故曾無進御省覽之規,此亦不必進覽,而末端摠論說話,異於實錄中本文字,此或啓下乎?上曰,下端摠論,異於附錄,此則啓下,可也。相琦曰,壇號,旣令小臣製進,而第其節目,禮曹,時未及稟定而分付,故承命之後,尙此遷就,極爲惶悚,待其節目啓下,卽當博議製進矣。上曰,依爲之。弼明進曰,臣自北關歸,病㞃垂死,不得以時復命,極爲惶恐,而別單中所陳,多有及時變通之事,欲有所仰達矣。上曰,陳達,可也。弼明曰,北關丙·丁以後,連値凶荒,飢饉孔慘,而至於慶興,以濱江之地,尤被水災,年事之凶,比他邑爲尤甚,上年還上,捧留無多,賑穀徑盡,飢死相繼,人心渙散,莫保朝夕,而特蒙朝家惠澤,得免擧皆塡壑之患,而今年牟麥,又爲失稔,生麻全不刈取,晩穀亦不登熟,朝家如有別樣顧恤,則北路人心,莫可收拾,故臣以北關十邑,諸般民役,量宜蠲減,久遠還上,限年蕩減等事,別單書啓,而尙不覆奏云,必須趁卽變通分付,然後可無後時之歎,臣之別單書啓,竝爲斯速覆稟,俾令絶域殘氓,均蒙實惠,何如?上曰,斯速稟啓之意,分付,可也。出擧行條弼明曰,臣之在北關時,會寧儒生等,呈單于臣,以爲當壬辰之亂,鏡城賊世必,會寧賊景仁,拘執二王子及諸宰相,爲其款賊之孤注,而其時評事鄭文孚,爲倡義大將,與鏡城人李鵬壽等諸人,先磔世必,繼討倭賊,本府人吳允迪·許灌·申世俊·崔彦英·尹岦·鄭餘慶·李希白·吳遵禮等八人,協謀合力,殄殲景仁等,事蹟明白,赫若前日事,而丙午年間,鏡城儒生,立廟境內,享祀鄭文孚及起義諸人,而因道臣狀請,特頒恩額,至於吳允迪等八人,尙闕尸祝之擧,故本府儒生,始爲建祠,以鄭文孚主享,吳允迪等八人,以次躋配,而遐遠之民,不敢叫閽,立祠之後,尙未請額,願以此意,轉達于朝廷,俾蒙賜額之典云,蓋吳允迪等功烈,與李鵬壽等,無少差別,而獨未頒額,果爲欠典,鄭文孚,雖以首倡大義,竝享兩邑,其餘配享,各有其人,此與疊設一人之祠,大有所間,絶塞窮荒之地,有此倡義討賊之勞,尤宜別爲崇奬,勿以疊設爲拘,特爲賜額,實合旌忠奬義之道,敢此仰達。上曰,令該曹稟處。出擧行條弼明曰,茂山設邑之後,鄕校久未創建,乃於今春,始爲奉安,時任府使全百祿,聚集儒生,着意勸課,而絶塞窮荒,元無書籍,雖有向學之誠,實無肄業之路,故儒生等,以此呈單于臣,願以此意,轉聞朝廷云,誠宜下送四書三經,以爲勸學之地,而四書三經板本,在於咸鏡監營,分付道臣,特爲印給,則遐方人材,庶有成就之望,故敢此仰達矣。上曰,依爲之。出擧行條諸臣,遂以次退出。
金致龍啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
行吏曹判書洪受瀗,戶曹參判李健命聯名疏曰,伏以臣等,伏見修撰朴弼明疏本,備論宋墁罪狀,至斥金吾議讞之只據自明缺列於御史狀啓者,前後二段,而前狀所論,已經赦宥缺乃還上加捧,倉穀有剩,由吏·羅將帖給之事也。此三款,墁之供辭中,亦不欺諱,備陳事狀,蓋倉穀之有剩,由於文書之疎漏,帖給之濫數,亦循謬規,此不必深罪,而還上加捧,誠可駭然矣。然而都會官磨勘之後,移補之賑資,初雖不察,後無私用之跡,故參酌照律矣。今者攻斥之言,至此,臣等,以當初議讞之人,何敢自謂無失,而晏然於職次乎?且其原疏,有稟處之命,而臣等,旣被其斥,有難更爲論啓,伏乞聖慈,亟遞臣等金吾兼任,以謝人言,以安微分,不勝幸甚,無任屛營祈懇之至。答曰,省疏具悉。卿等勿辭行公。以上燼餘謄書
禮曹·工曹啓曰,募軍之數,稍待地平,觀勢漸減之意,曾已啓達矣。始役後日字已多,而土品堅硬,功役甚艱,逐日役用,每患不足,尙不得減去,其在恤費之道,甚可悶慮,卽今壇所南邊,當設壇壝之處,補土之役,頗爲浩多,而以募軍一百四十名,分用於運石剗土之役,無以推移,極爲苟簡,衛軍一百名,曾已啓達,限三日使役,而卽今事勢如此,衛軍又爲限七日,每日以五十名赴役,以爲及時完役之地,何如?傳曰,允。以上禮曹謄錄
右議政李濡,禮曹判書閔鎭厚請對入侍時,禮曹判書閔鎭厚所啓,頃見麻田郡守報狀,則丙子年間賑廳米,當送南漢者,本郡,請以貸用於賑民,待秋直納南漢,而連値凶荒,至今未償矣。本郡,距南漢頗遠,輸運甚艱,願許移納於江都,少除民弊云云,初以直納南漢,爲請,而貸米賑民,及今又以路遠爲悶,殊甚不當,而形勢之至難,則果如此矣。自賑廳,亦有當於江都者,麻田所貸之穀,使之移納江都,其代則以南漢附近邑移轉穀,當納京倉者,劃給,則似爲便當,麻田外他邑,亦有以此爲願者,一體施行,何如?上曰,依爲之。又所啓,還上未捧居末及之次,例有論責之事,而賑廳移轉,獨無此規,故每年未收,最多,今後則別單書入,以爲啓下廟堂,一體論責之地,何如?上曰,依爲之。又所啓,頃年關西貸用江都木價銀一萬五千兩,旣已措備上送之後,其中一萬兩,自廟堂取用於淸米貿得之時,將以淸米料理還償,而今則已歸於虛套,所餘五千兩,尙在賑廳,若或又爲移用於他處,則尤以可惜,此銀五千兩,爲先下送於江都,何如?上曰,爲先下送,可也。又所啓,軍餉及移轉,例爲勿論新舊,一倂收捧,而今年,則定其年條及分數矣。前日自上,有若於限年條之後,猶不準捧,則當爲別樣處置之敎矣。申飭諸道,以爲惕念收捧之地,何如?上曰,依爲之。
李濡所啓,頃年西關飢饉之時,朝家特爲許貸江都木千餘同,以爲貿穀補賑,還報本邑之地,而自本道分授別將輩,貿穀於三南各處,其中別將一人,卽桂雲芳也。雲芳,受出其木之後,所貿之穀,輸送本道者,不過數百石,而留連京洛,隨其市直之高下,以錢貿穀,以穀貿錢,累次轉授,以至罷賑,始乃還納本錢矣。偸食之數,幾至萬兩,因其自中所告,曾已屬公,自賑廳徵捧,而遷延不納,累次擊錚,今聞其所納者,不過數百兩云,渠之罪犯現發,朝家旣令屬公,則一向拒逆,乃反擊錚稱冤,情狀極爲可駭,外議或以爲本錢,竝其利息,準數備納,則雖有餘利偸食者,非公家所當問云,此則不知其曲折之言也。關西貿穀之規,定差人分授本錢,從其市直,且計其利殖,參酌定數收捧,而定數準納之外,則餘數雖多,別無竝徵之事,到於別將稱號之類,則所貿之穀,勿論多少,盡爲納官,則隨其優劣,論其賞罰,非若差人之定數收捧,而其間,或有偸食者,則固當隨現懲治,今此雲芳,旣以別將,正當西民塡當朝夕待哺之日,以若干之穀,塞責輸送於方賑之時,中間轉換取利,以錢備納於罷賑之後者,此豈朝家當初許貸軍需,以救飢民之意乎?前日鄭之昌之罪,不過負債不償,李旭之罪,亦非偸食公貨,則將欲梟示而止,畢竟準捧其債,旭則至於梟示,雲芳之罪,有甚於兩人,而梟示之律,雖不可每每輕施,亦依鄭之昌例,下送于本道,以其應納未收之銀,使之以穀備納者,則渠亦不無從便周旋之道,令本道着實徵捧,觀其所納之如何,而啓聞後處置,似當矣。閔鎭厚曰,雲芳所當納者,幾至數千金,不必盡以穀物捧之,勿論穀與銀錢,期於準捧,宜當,以此分付於本道,似好矣。上曰,依爲之。又所啓,龜城府使權洵,爲築城仍任,久矣。聞其築城,幾至完了,而年衰身瘁,形神換脫云,若仍留至死,則誠爲可矜,蓋洵之爲人,居官淸白,盡心國事,實合緩急之用,築城功勞,本道監司,從當啓聞,而爲先遞付同知等職,差送交代,且於前頭,擬除閫帥,以爲激勸之地,何如?閔鎭厚曰,洵之前年仍任,蓋由於臣之所陳達,故臣每欲以此仰稟而未果矣。洵之曾擬閫帥之望,以有人言,更不注擬,洵旣無疵累,而淸白善治,勤於國事,豈不合於閫帥乎?平時用武臣之道,異於亂世,無他立功之事,盡心於邊事者,宜先拔擢,洵之自少效勞於邊徼,姑置勿論,只以卽今龜城之役言之,亦可差除閫帥矣。身操板鍤,晝夜勤勞,今已五年,而年紀老大,衰敗特甚,實有古人生入玉門之願云,殊可矜惜,聞本城則已完築,而城之右邊,有窺峯,將欲築瓮城及甬道,而未及卒功云,此則後官,亦可爲之,何必一向仍任耶?前頭閫帥有窠,則必以此人先差事,分付該曹,而卽今如無窠闕,姑先差以他職,使之還歸,似宜矣。且築城時幹事將校,亦宜有分等論賞之擧,泰川民人蠲役事,道臣曾已馳啓廟堂,必將許施,而朔州民人,雖與龜·泰有間,參酌蠲役,亦不可已,築城之後,則又當以附近邑鎭分屬,以爲緩急入守之地,此等事,監司巡歷時,必有商量揣摩者,宜令一一條陳,自廟堂稟處矣。上曰,竝依所達爲之。又所啓,西北採蔘之禁,至嚴,我境亦不許採,而商賈持蔘移湊於東萊者,不知其數,已可見其國禁之不行,其中,又有用奸之弊,揷入鉛鐵等雜物於蔘之皮肉間,以增其重,近聞爲倭人之所現發,至於還送云,我國人心之巧詐,反被狡倭之所斥,豈不可痛?自今以後,嚴立科條,如許用奸之類,不但隨其現發而從重科斷,自東萊府收稅時,就其元數內,抽栍打斷,如有揷入雜物者,爲先一體屬公,物主,囚禁嚴覈,其次次買得之脈絡,依律處置。至於京外之人,私相買賣之時,亦用此法,執捉告官,以其蔘給時,告者犯者,論罪,則用奸之端,庶可以防塞,以此申明知委於中外,何如?上曰,依爲之。以上備局謄錄
上在昌德宮。停常參,只晝講。
任胤元啓曰,明日親臨儒生殿講相値,視事頉稟。傳曰,知道。
又啓曰,今日都承旨洪受疇,左承旨南致熏,左副承旨金致龍,俱以病不爲仕進,廳中只有臣胤元及右副承旨許玧,出納之際,事甚苟簡,右位則拘於廳規,不得請牌,而左副承旨金致龍,卽爲牌招,何如?傳曰,允。
又啓曰,新除授同副承旨朴泰恒,時在全羅道羅州地云,明日親臨殿講時,承旨不可不備員,似當有變通之道,何以爲之?敢稟。傳曰,改差。
又啓曰,承旨有闕之代,今日內,不可不差出,政官卽爲牌招,以在京無故人,差出,仍卽牌招察任,何如?傳曰,允。
許玧啓曰,副摠管李健命,除標信義禁府坐起進去之意,敢啓。傳曰,知道。
又以備邊司言啓曰,頃日驪州牧使申漢章,移授忠淸兵使,而本州近因數遞,蕩敗已極,莫可收拾,且聞湖西守令中,與漢章相避應遞者,至於三人云,該道今年災荒,特甚,此時遞易,實爲可慮,因一人而四邑之民,俱受其害,閫帥事體,雖與守令有別,此則不可無變通之道,申漢章,今姑仍任驪州牧使,以爲責效除弊之地,何如?傳曰,允。
午時,上御熙政堂。晝講,知事趙泰采,特進官金鎭圭,參贊官許玧,侍讀官金興慶,檢討官朴弼明,執義李觀命,司諫崔啓翁,假注書李遂大,記注官洪大猷,記事官尹樟,武臣李奎成入侍。上讀春秋前受音,自夏齊侯許男伐北戎,至又不能救也一遍。興慶,讀自十有二年春王正月,至爲後世戒也一遍,上受而讀之一遍。興慶講文義曰,日食,天變之大者,故春秋特書之,楚人强暴,侵凌中國,此又滅黃,齊桓旣與之同盟,而坐視其亡,援師不出,則此書滅黃者,罪桓公也。弼明曰,黃,恃齊桓之同盟,而不事楚,終至於亡,爲桓公者,惟當糾合同盟之人,救患分災之不暇,而不恤前盟,無意赴救,終使小國賢君,困於强暴,隨以滅亡,覇者假仁,誠不誣矣。泰采曰,伯者假仁,故立志不堅,恤隣捄災。自是伯者事,而心本虛僞,此猶不守,桓公葵丘盟後,伯業漸衰,此時管仲已死,公意益怠,楚滅黃而不相救,是以君子,貴王賤伯,正爲此也。鎭圭曰,桓公此一事,亦可見人君始勤終怠之患也。伯道,本不出於至誠,假借仁義而行之者,故黃於齊桓,自是同盟之與國,而國滅不救,其志荒矣。靡不有初,鮮克有終,此之謂也。唐之太宗,英武蓋世,而卒困於高麗,憲宗,克平藩鎭,而終敗於群小,此亦始勤終怠之致也。此二君事,固不當援比於近日事,而人君立志之誠忽,亦可推而戒之矣。興慶曰,狄侵衛,亦滅黃之意也。齊桓伯志已衰,忽于簡書,楚伐黃而救兵不起,然後狄人,又窺中國,春秋所以直書,此類也。上曰,詩云,畏此簡書,卽此意也。興慶曰,淮夷,侵犯諸侯城,緣陵而遷杞,其事專矣。故前日後,凡直書諸侯而不序者也。若城楚丘城邢,或書諸侯,或不書,皆所以正王法也。弼明曰,春秋之法,明其道不計其功,正其義不謀其利,胡氏此說,甚好,此等書法,亦明於功利道義之分,留意體驗,宜矣。上然之。興慶曰,季姬,女子,而自擇其配,魯秉周禮,至此而亡矣。鎭圭曰,季姬事,異於君德朝政,而特書者,男女,人倫之始,魯守周公禮樂,而缺大於此故也。弼明曰,以傳觀之,魯公鍾愛其女,使自擇配,此時季姬缺上曰,似然矣。鎭圭曰,旣嫁則書法,必曰鄫季姬矣。講訖。觀命啓曰,請還收炤兄弟放歸田里之命,亟命絶島定配。啓辭見上上曰,勿煩。又啓曰,請還收禁衛營所屬所安島宮家折受之命。啓辭見上上曰,亟停勿煩。又啓曰,請自今以後,內間所需凡物,必先分付喉司,奉旨擧行事,定式施行。啓辭見上上曰,勿煩。又啓曰,請還收右水運判官李遇輝仍任之命。啓辭見上上曰,勿煩。又啓曰,臺望注擬,自有公論,非自家所敢稱說,而弼善權詹,以久不入臺,爲歉,逢着銓郞於公廳,盛怒詰責,辭氣鄙悖,擧措之怪駭,已不可言,而至以畏其口,爲言,果有憂時憤慨之忱,則草野之人,猶且抗論,雖在春坊,疏論時政,孰使挽止而汲汲然必欲假借,臺閣之權者,獨何意哉?如此粗暴無識之習,不可不懲,請弼善權詹罷職。上曰,依啓。又啓曰,新除授大司憲金宇杭,時在黃海道平山地,掌令李裕民,以災傷敬差官,時在忠淸左道,請竝乘馹上來事,下諭。上曰,依啓。李裕民,竣事後,自當上來,勿爲下諭。啓翁啓曰,請寢呈狀民人等嚴刑之命,唐津·泰安等邑舊廢牧場田地,還給民人等處。啓辭見上上曰,勿煩。又啓曰,請幼學韓㰒,令攸司嚴覈正罪。啓辭見上上曰,勿煩。又啓曰,林川郡守尹寔,所犯之事,不是尋常,京外喧傳,蓋已久矣。啓請拿問,在法當然,而迄未蒙兪允,臣竊訝惑焉。戰船改造之價,果能依常式盡數出給,則太半私用之說,宜不從空而出,新船未成之前,例以舊船將事,而賃得商船,代點水操,則舊船之先自私用,據此可知,二百儲置米貿錢之事,若無一分染指,則五百兩私用之說,必不至如許之騰播,若乃蠱惑,他邑婢,賄賂請托之說,有耳皆聞,有口皆言,惟此數件事,雖出風聞,而儘有倫脊,其中戰船私用之說,事跡顯露,終難掩覆,舊船若在,則爲代將者,萬無賃點商船,自陷刑辟之理,若諉之舊船朽敗,不得逢點,則大有不然者,所謂代點商船,乃本郡宿昔退船云,豈有卽今退船,朽敗不可用乎?伊時退船,載稅米到京江之說,十目所視,殊不勝其藉藉,戎備中戰船,何等重事,而新造之前,乃容如彼私用耶?據此一事,可知其三,如此蔑法縱恣之人,決不可置而不論,請林川郡守尹寔,拿問定罪。上曰,此事,旣已明査處置,則到今以代將,反謂無罪,而必欲求罪尹寔者,予未曉其意也。啓翁曰,此果代將之罪,則寔,何必罔夜馳來缺舊船若在,則下吏雖欲故爲生事,其可得乎?私用舊船,來泊缺所覩,不可掩也。上曰,勿煩。又啓曰,夏間社稷齋室賊變,實前古所未有也。入直之官,重被賊刃,幾死幸免,罪人斯得,卽送捕廳,而捕廳,視之尋常,不爲嚴究,其時重臣,以跟捕餘儻,亟正常刑之意,啓達蒙允,則該廳,尤宜惕念奉行,而緊出之儻,旣捉旋放,其後,該廳自知其非,廣設機捕,而無從更捉,今過半年,迄無究竟之期,致令承款之賊,尙令假息於犴狴之中,莫重至敬之地,賊害入直之官,何等變故,而乃容如是緩治耶?紀綱之解弛,邦憲之不嚴,莫此爲甚,請其時捕盜大將,姑先從重推考,從事官等拿問定罪,承款之賊,斯速正刑。上曰,承款者,幾人云耶?啓翁曰,一人云矣。上曰,依啓。弼明進曰,執義李觀命,以弼善權詹罷職事,論啓蒙允,而臣意,以爲太過矣。所謂公廳酬酢說話,臣未及聞,而以常情推之,必是戱言,自家不擬臺望,而至於辭色銓郞,斷無是理,大抵儻論日甚,彼此分別,不循公議,近日臺閣注擬之際,觸忤時論,則當擬者不擬,諂附當路,則不當擬者亦擬,詹之言,或者由此,而泛論政路之弊習,而臺啓,則直謂之爲其自己事,而發怒於銓郞,豈不偏重乎?觀命啓曰,臣以弼善權詹罷職事,陳啓蒙允矣。今者儒臣,直歸之於戱擧,而斥臣以偏重,臣實未曉也。儒臣,旣稱未及前聞,則安知其果出於戱擧,而乃以臆度之見,斷之而質言乎?籍曰戱擧,而戱言,亦出於思,若無中心之所蘊,則何以觸發於倉卒之際乎?公廳旣異私室,盛氣噴薄,實非雍容善謔之比,則駁正之來,烏得免乎?且儒臣,以爲近日銓曹注擬,未愜公議,可合之人,久不收用者,有之,故詹之言,職由於此云,然則詹之所歉,從可知矣,而豈可不付公議,若是自鳴乎?臣旣據實聞,有所論啓,而反被儒臣之非斥,何可晏然於臺席乎?請命遞斥臣職。上曰,勿辭。玧啓曰,執義李觀命,再啓煩瀆,退待物論矣。上曰,知道。泰采進曰,頃因歸厚署提調姜鋧疏陳,本署弊瘼,宣惠廳堂上閔鎭厚,以禮葬棺板價米十五石,直給喪家中使監護之處,以材進排事,陳達,前判書洪受瀗,未詳曲折,誤以別賜與棺板價木,酌定上下事,有所定奪矣。蓋禮葬及別致賻棺槨價,則例爲定式上下者,而至於別賜與,則以元貢板材進排矣。辛巳年間,故參判金壽增喪,有棺板賜與之命,適因遺在之乏盡,啓稟給價,此則一時變通,而本非前例應行之事也。元貢板材,未盡之前,則凡賜與板材,例自本署進排,元貢遺在旣盡之後,則本曹給價貿置,以爲進排之地,而曾前以木二十疋,代給棺價者,乃其臨急變通之致,不可援以爲例,本曹則一依前例,元貢棺材,盡下後,如有賜與之處,則以定奪之價,當爲上下,故敢此仰達。上曰,元貢盡下後,賜與之處,依定奪給價,可也。抄出擧條又所啓,頃因持平李東彦所啓,春坊·玉堂·諫院奴婢,移屬戶曹,本寺員役不足,朔下,令戶曹上下事,命下矣。凡各司員役,旣有定額料布,亦自戶曹·兵曹,逐朔上下,而春坊及玉堂·諫院額外加出者,其數頗多,若自戶曹,竝爲上下,則當此經費匱竭之日,實有難支之患,他司效尤之弊,亦將紛紜,此甚可慮,若令本司,申飭於奴婢所在各邑,實貢與雜頉之類,各別詳覈,且如各司奴婢,三年一推刷之例,每式年生産者,一一現出,俾無疎漏之弊,則亦可以繼用,李東彦疏內辭緣,勿施之意,敢此仰達。上曰,依所達爲之,可也。抄出擧條上命諸臣少退,竝趨出楹外,良久復入,鎭圭復進曰,臣承命特設壇節目,就議諸大臣,則領議政申琓以爲,時未行公,不敢以文字仰對云,而以其意見,言于小臣,臣當轉奏,判府事尹趾善,判府事徐文重,左議政李畬,右議政李濡,皆以文字仰對,而此與循例收議,有異,故其文字,依笏記樣以書,臣當讀而達之,遂展讀,尹趾善疏曰,今此設壇,事體自別,不可以本朝社稷墻壝之制遵行,宜量其椅座牀卓及凡所排設之地,損益古禮,稍廣壇形,而至於陛級,用以九級,似合尊崇之道,登歌軒架設置處,則社稷南郊,或內或外,若不得中朝之制,則當以所尊之儀,倣而行之,似無妨矣。祭物品數,則一依皇朝儀式,而祭器,亦宜遵大明集禮所載之制矣。牀卓宜改造,而紙榜所付,則大明會典,旣有配位神座圖式,依此以造,似爲得宜。且備頂骨,旣非中朝之制,則用以黃帳房,似合尊奉之道矣。祭樂,旣以八佾稟定,則如臣蔑禮者,不敢容議,而第念舞圖,與五禮儀·樂學軌範,旣不相同,樂圖所設置,尤有異焉,樂器,亦有彼此有無之不同,今不可容易制作,雖欲遵集禮之舞圖,而徒其佾數而已。且欲加數於本朝之所用而用之,則亦難歸於盡善,此則更爲博詢而講定焉。祭文備書諡號之議,禮官旣已詳盡,以此擧行,亦合誠禮,壇所守直,不可設置別官,令禮曹官員,守直,似宜矣。今此祭秩,其尊無上,不用孟月,恐非禮意,壇所築墻設門事,宜令董事之臣,量其地形,從便設置,以限內外矣。壇號則事體至重,不可獨令大提學製進,二品以上會議,以單望擧行,似宜矣。徐文重疏曰,壇壝,旣依明朝之制,則其餘長廣闊狹,自當因其地形,不必太拘尺量,當初設壇,意有所在,更置庫間·守直房,又置官員,復設外門,則是儼然一官司,非所以設於禁中之意,祭器·黃帳·牀卓等物,特設一庫於奉常寺,如郊主擧安之例,祭時取用,則宜無闕內別設之擧,不然,使守門部將等,守直亦宜,且宜如郊壇,不可多設屋矣。舞當用八佾,而天子之樂,不但舞佾,其他樂器,亦多,則不可只用佾數,況樂章,旣非中朝文字,尤爲不便,只依本朝社壇祭用雅樂,似爲得宜,享祀時,自上當自闕內,進詣祭所,而香祝先行,則雖攝行,亦當自闕內奉香,由其門而行,不必爲傳香,別設一門,但傍有夾門可通,常時出入百官陪祭,不過一年一度,如自曜金門內開一條路,進詣祭所,亦便,未知地形如何。祝文之議,固出於不忘之意,而第天地飜覆,世代已改之後,歲月亦多,今日此儀,事欠誠實,或於祭文中,遣辭不無相妨,終不如只書支干,直書國號,似爲便當,祭朔則巡狩之義,已遠無徵,歲序已換,國之大事,次第擧行,而壇祭獨不行,至仲春始行於本朝宗廟享祀之後,事甚未安,終不如首月行之,壇號禁中,異於外處,似不必建號,且以當初不爲建廟之意,見之,則似不宜更設壇號。李畬疏曰,禁中設壇,與別處專設不同,惟當以壇制爲重,至於設壝,則雖不遵禮書所定之式,恐當隨地勢爲之,壇制,旣以依倣社壇定奪,而社壇行事,則有正配,兩位陳設,亦不至苟簡,以此度之,雖不加廣,庶無難處之端,但壇之陛級,則所以別等威,關係甚重,恐非墻壝闊狹之比,稍增其高,以備九級之制,恐合禮意,登歌軒架設置,則恐當依卽今社稷壇所行者爲之,祭品祭器,一從大明集禮,恐爲得宜。神座之制,考諸大明會典,有圖而無說,我國工匠,如可依倣造成,則備儀設位,庶合致隆之節,備頂骨,則當初禮官所達,不過出於一時臆度,用以黃帳房,恐當舞佾之制,泛然論之,則似當用八,而諸侯之樂,舞止六佾,惟有天子之命,則用八,而他樂器必稱之,今輒就我國所用之樂,只增舞佾,未知於禮意樂法,果如何,旣無所講,不敢臆對,惟在上裁。樂器則今此設壇,事體雖至尊至重,旣無神室,惟設空壇,一年一度行事,只以寓誠而已,則似宜與宗社及文廟時節享祀之所,不同,不必新造別藏,以南北郊所用者,推移用之,恐不至爲大歉。祭儀則皇朝親王享天子之禮,固可據,令禮官參酌,更稟以定,似宜,國號則愚臣之意,以爲斷不可書,旣書崇禎年號,則國號自在其中,何必又書以某國也?以今日設壇本意言之,恐大段未安,壇所守直,則事面雖尊,旣是空壇,與社稷設置神室,不同,且在禁墻之內,不必別設官,只置守僕之屬,以屬禮曹,似爲得宜,享祀時日,古禮無可倣,惟二月東巡狩,稍若有據,故當初禮官,以此稟定,而終不知爲的確之議,孟春,爲一歲之首,朝正之月,旣無可倣,則以此月行之,似宜,內外位之間,設墻作門,則似不可已,壇號則事體旣重,依式擧行,恐無所妨。李濡疏曰,禁中設壇,旣出權宜之道,故隨其地勢,不必排置太廣之意,前已陳達,而依倣社壇,乃是當初所定奪,則壝之尺數,雖與五禮儀,有所參差,恐不必增而廣之,社壇方二十五尺,以紙圖排置之形觀之,似無不足之慮,不宜又廣其尺數,加尊陛級,則又似太高,有違於依倣社壇之意,登歌軒架之設,社稷南郊,或在壝內,或在壝外,今隨地勢之廣狹,商度排置,似爲便宜。祭物·祭器·紙榜所付神座,與黃帳房,竝宜遵用皇朝制式,椅卓等物,不可不新備,舞佾一款,實有疑晦難解者,而本朝所用六佾,用之於社稷先農之祭,則以祭神農之舞佾,亦用於今此壇祭,無害於尊奉之道,而樂器之移用,亦似無妨,連奠三酌之儀,依集禮所載親王享天子儀而行之,似爲得宜,祭文中,旣書廟號諡號,又書年號,則國號之書,果涉未安,壇所旣係禁中後苑之內,則不必別設守直之官,享祀旣不備四時之禮,只一年一祭,則就其四時之首,兼取巡狩之義,別爲定行於二月,無嫌於大中祀之制,無損於尊崇之義,依當初定奪行之,似當,百官陪祭外位之所,限以門內事,惟當商量其地形而設置,壇號會議之擧,雖爲其事體之重,此壇必於禁中設置,一年一祭者,意有所在,只爲伸其誠而已。凡事固當務從簡約,依前定奪,令大提學製進,而與大臣相議後,以單望啓下,似宜。讀訖。仍啓曰,領議政意見,則以爲壝廣地形,如可容置,則依五禮儀排設,似宜,壇制則方二十五尺,似無不足,依此設置,而其廣,旣從本朝社稷,則高亦當如之,不必加其陛級。登歌軒架,依社稷例陪設,祭品·祭器·神座·黃帳房,皆從中朝之制,祭樂,彼此之異同,誠難處,而若必用八佾,則似當就本朝所用,而加佾數,祭儀,依中朝親王享仁祖儀,祭文,宜不書中朝國號,享祀,宜用孟月,壇所守直,似宜遣禮曹郞官,外位處設門墻,宜觀地形爲之,壇號,似當依陵殿號例,會議賓廳製進云矣。上曰,諸議以爲當建壇號,而以爲不當建者,亦有之,其餘事所論,亦如此矣。且祭月,當初禮制之儀,蓋借二月東巡狩之義,其言似是,故以二月上旬前擇日行祭之意,定奪矣。別單未見之前,予亦更思之,大祀皆用孟春,而今用二月,則便與中祀無異,故固欲變通矣。別單所陳,正合予意,以孟春爲祭朔,神座亦依皇朝制度爲之。鎭圭曰,諸大臣之議,旣已備陳,此事節目甚多,臣當逐條仰稟,自上次第發落,然後可以明白擧行矣,壝之廣狹,社稷所設,與五禮儀不同,將何遵據乎?上曰,依社稷所設爲之。鎭圭曰,壇之方廣二十五尺,臣與徐宗泰,量度其所排設於壇上者,則似可容置,而第念至尊行祀之地,或有所苟簡,則事甚未安,故有此稍廣之議矣。上曰,社稷壇,設正配二位,而不至狹窄,依左相言,不必加其方廣,而高則稍增而爲九級,宜矣。鎭圭曰,當依聖敎,而我國社稷高三尺,中朝則五尺,方丘上下層壇,各高六尺,今高五尺乎,抑六尺乎?上曰,用五尺之高。鎭圭曰,壇陛,命爲九級,而臣嘗考大明集禮,方丘上下層壇,皆陛八級,蓋竝與壇之上面而計之,爲九級故也。今亦依此制爲之乎?上曰,計壇上面,通爲九級,可也。鎭圭曰,社稷南郊登歌軒架之排設於壝外內,不同,今用何制,則爲合宜乎?上曰,此則諸大臣議皆同一,依社稷壇制排置。鎭圭曰,祭物品數,用皇朝儀式乎?上曰,依皇朝儀式,可也。鎭圭曰,祭品旣遵皇朝儀式,則祭器亦依集禮圖式乎?上曰,亦用其制,可也。鎭圭曰,集禮祭器圖式,當遵用,而又有可稟定者,古禮,竹曰籩,木曰豆,瓦曰登,而集禮則云豆登,後世皆以銅爲之,此當遵古禮乎?抑從集禮所云後世之制乎?臣於問議時,以此言及於左相,則以遵古禮爲是矣。上曰,依古禮,以本色爲之,可也。鎭圭曰,神座及黃帳房,依會典圖說造用乎?上曰,竝依會典制度用之。鎭圭曰,祭樂一款,最難處,諸大臣所獻議,亦不得的知其可否,如臣淺見,尤何敢妄議,而蓋欲用八佾者,以其爲天子之樂也。而我國所用之樂,旣係外國諸侯之樂,今只加舞佾,而其可謂天子之樂乎?若欲一依集禮所載,則與我國不同者多,而中朝之樂,自我國有難倣傚制作,是誠兩難矣。使今有如朴堧·成俔者,尙未易制缺曉解音律者乎?此諸大臣之皆以爲難處,誠不知其何以則爲可也。上曰,祭樂極難處,用我國之樂,而只加佾數,則終非尊奉之道,欲用集禮所載,則亦難依倣而造成,必有彼此不及之患矣。鎭圭曰,此事,事體旣重,又非目前所急用,更議在外大臣儒臣,不害爲商確之道耶?且臣嘗聞世祖朝郊祀·天地祀,天地所用之樂,可謂極尊重,其時用六佾,而八佾似有可爲援據之端,或以此考出實錄而決定乎?上曰,儒臣意見,何如?興慶曰,雖考見實錄,而其樂,與中國異,必不過佾數矣。臣意,神農壇,亦用本朝之樂,以此用之,恐無妨矣。弼明曰,臣於江都,曾見實錄,我朝禮樂儀度所載,甚彬彬,世宗朝所製樂圖,亦有之,而此亦非享天子之樂,今不可援以爲準,實錄則不必考矣。泰采曰,小臣,本不解此等事,有難容喙,而今使未曉音樂者,傅會而造成,則決知其不合,且禮云葬以大夫,祭以士,以我國禮樂祀之,恐不害爲尊奉之道,樂章可用與否,詢問于知禮者而決定,恐爲得宜。啓翁曰,孔子,萬古素王,其尊重亦無比,今用文廟樂章,似好矣。鎭圭曰,文廟乃中祀,有異於今日所議者矣。上曰,在外大臣·儒臣處,問議,而我國所用六佾可用與否,亦問之,可也。鎭圭曰,問議于在外大臣·儒臣,則節目中此一款錄出,竝與筵說而謄書問議,而本曹董役郞廳,則不可出往,遣他郞廳問議,何如?上曰,依爲之。鎭圭曰,勿論六佾與八佾,所用樂器,別爲新造乎?抑以南北郊所用,移用乎?上曰,推移用之,可也。鎭圭曰,祭儀則依大明集禮親王享仁祖之禮,參酌磨鍊乎?上曰,祭儀,用親王享仁祖之禮,宜矣。鎭圭曰,祭文中,中朝國號一款,何以爲乎?上曰,大臣之議,亦云書國號未安,不書,可也。鎭圭曰,祭祀,依聖敎當用孟月矣。上曰,宜行於孟春也。鎭圭曰,壇所守直,則何以爲之乎?上曰,不必別出官員,使禮官主管,可也。鎭圭曰,外位處門墻,設乎否乎?上曰,設門墻,可也。鎭圭曰,壇號製進事,何以爲之乎?上曰,徐判府事,則以爲不宜立壇號,而事體尊重,不可無號,令政院依陵殿號例,牌招二品以上會議,以單望啓下可也。鎭圭曰,諸條皆已稟定,而壇高旣加,則所需之石,當幾倍入,而已鳩得者,不但不足於築壇,如遺臺階級所用,亦當措置,而如欲貿用,則經費可慮,又無他推移之道,諸軍門所伐之石,非目前以此可盡完築,姑取其不緊於城役缺諸軍門相議,量其所入而推移取用,何如?上曰,軍門如有不緊於築城之石,相議從便爲之可也。鎭圭曰,祭器造成事,何以爲之乎?上曰,常時祭器,則例爲別設鑄成廳矣。鎭圭曰,壇役旣不設廳號,而本曹與工曹,句管監董,則祭器獨不可設廳,令工曹造成,何如?上曰,委之工曹,而令次官監造,可也。泰采曰,戶曹郞廳,亦往役所,與工曹堂上,眼同監造,尤似便好矣。上曰,依爲之。鎭圭曰,設門事,更有所達,徐判府事則以爲不必爲,傳香路門,自曜金門內,開路進詣祭所,亦便云,此言何如?上曰,此則不知後苑地形而言也,似不可從矣。鎭圭曰,外位處設門墻事,旣已下敎,此當設三門,中爲香門,左爲御路,右則百官之所出入,而外門,則以其不爲御路之故,前以只設正狹二門,稟定矣。外議或以爲中門,旣設三門,則外門亦當一體以設,而或以爲外門,雖設三門,其左門,旣無所用,依武德門例,只設二門,香祝由正門,百官由狹門,爲宜云,未知何以爲之乎?上曰,不必備三門,只出正狹二門,可也。鎭圭曰,板位社稷,則設於壝外,而考見大明集禮,方丘祭儀圖,御位在壇下壝內,將何所從乎?上曰,壝內爲之,可矣。鎭圭曰,壝之廣狹,命依社稷所設,而其所設南北尺寸,有所參差,今當商量而務令均正乎。上曰,依爲之。抄出擧條諸臣遂退出。
有政。吏批,行判書洪受瀗進,參判黃欽服制,參議朴權進,右承旨任胤元進。以李廷謙爲左副承旨,金致龍降右副,許玧降同副,李東振爲益山郡守,尹遇明爲禮安縣監,金浣爲金溝縣令,李碩輔爲寶城郡守,沈壽浚爲永禧殿參奉,趙泰耆爲徽陵參奉,南道揆爲齊陵參奉,李寶臣爲翼陵參奉,朴尙淳爲英陵參奉,徐宗積爲康陵參奉,李萬元封延陵君,申漢章仍任驪州牧使。
兵批,判書尹世紀進,參判李墪進,參議李喜茂受由在外,參知李晩成進,左副承旨金致龍進。以金錫命爲忠淸兵使,李聖時爲五衛將,金重三爲內禁將,任鎭元爲曹司衛將,朴泰恒·趙信謙付副護軍,李徵夏付副司果,金重三付副護軍。
兵批啓曰,同知中樞府事金嗣胤,除授本職,已至五朔,方在遠外鄕家,不爲上來肅謝,改差,何如?傳曰,允。
金致龍啓曰,新除授左副承旨李廷謙,時在京畿楊州地,斯速乘馹上來事,下諭,何如?傳曰,允。
領議政申琓箚曰,伏以臣猥蒙不世之恩,雖切感篆,而顧此匪據之任,決難復冒,辭章之上,已至于三,而缺臣於此,進退維谷,兢惶罔措,而因臣箚批,致令臺官缺已不安矣。至於諫臣,則極意侵攻,靡有餘力,其所爲言,一節深於一節,此豈平心論事,曰可曰否之義哉?臣誠駭惑,莫知其由也。事之是非,惟聖明已盡照燭,臣亦略陳其槪於前箚矣。臣雖無似,何可與年少之人,相與呶呶,上以損國體,下以辱臣身,而不知止,有若忿詰務勝之爲哉?然臣本意,今雖還屬於太僕,必令無怨於下民,使之耕食傳授,安堵奠居,一如前日,而只惡土豪之奸習,不欲捐公家之物,以資其富,而增其氣耳。今乃不究事實,直加詆罵,前後噴薄之言,全不暇擇,噫噫,此何言也?臣本疎劣,五年台席,一事蔑效,聖眷愈隆,而缺徊徨踧踖,不敢拜命者,亶在於此,而因一微事,詬斥至此,雖使臣冒昧趨承,尙何望當機務論利害缺伏乞俯諒臣情病之俱難膺命,將臣相職及太僕兼任,亟許遞改,以幸公私,不勝幸甚。取進止。答曰,省箚具悉卿懇。三箚之批,已悉予意,臺臣侵斥,在我何嫌?卿其體寡昧之思想,念時事之多艱,卽起視事,毋孤至望。仍傳于金致龍曰,遣史官傳諭。
左議政李畬初度呈辭。不允批答,王若曰,纔見乞免之箚,固已愕然失圖,繼尋引疾之章,奈何遽爾求退,肆免卿股肱之義,庶體予心腹之言,缺上天之警告不絶,罔非危亡之徵,朝論日益乖張,若爲調劑之策,民心日益渙散,若爲懷保之方,匪卿敏識宏材,則無以裁斷機務,匪卿宿德雅量,則無以鎭服浮譊,惟卿,以金玉貞姿,爲國之柱石良弼,庭訓有素,傳家著忠孝之風,天性自然,居官勵精謹之操,持身簡潔而雅望砥勵於百僚,秉心公平而淸儀楷範於一世,雖寡躬或有闕失,寔賴匡救之功,而朝綱漸至廢隳,實多整頓之力,故予倚毗罙篤,必以大小咸咨,區畫百爲,俱得宜於予意,夙宵一念,罔不在於王家,夫何仰成之辰,遽爲釋負之請,而榮衛之少損,蓋緣盡瘁之勞,寔神明之所扶,寧無勿藥之喜,予之望卿者旣切,貴知上下之心,卿若捨予而莫回,如失左右之手,豈亶誠意未孚而致也?缺卿雖曰情勢之難安,此非去就之可決,卿雖曰疾病之難强,尙幸精力之未衰,亟回若浼之心,宜勉共貞之義。於戱,臥閤論道,不妨調治之方,憂國如家,須殫終始之悃,予不多誥,卿勿再辭,所辭宜不允。故玆敎示,想宜知悉,知製敎尹憲柱製進以上燼餘謄書
觀象監,夜三更,雷動電光。啓。以上春坊朝報
上在昌德宮。停常參·經筵。
任胤元啓曰,明日常參·經筵,取稟。傳曰,停。
金致龍啓曰,備邊司郞廳,以大臣意來言,今日賓廳坐起日次,而親臨儒生殿講相値,不得來會云矣,敢啓。傳曰,知道。
又啓曰,大司憲金宇杭,掌令吳羽進,李裕民,持平李廷濟,在外,執義李觀命,避嫌退待,持平南相夏,呈辭,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而親臨儒生殿講相値,不得爲之之意,敢啓。傳曰,知道。
金致龍,以訓鍊都監言啓曰,前府使李蕃,都監郞廳□□啓下,而方在罷散中,時無職名,依例付軍職冠帶常仕,何如?傳曰,允。
備忘記,傳于任胤元曰,居首幼學尹就殷·閔泰東,竝直赴殿試,之次進士南一明,生員宋履昌,幼學吉景祖,竝直赴會試,進士具萬喜,幼學尹東夏·全聖臣·李震三·李齊夏·金國礪·李世臣,各給二分,幼學李復陽,進士兪建基,生員徐宗賢·蔡膺福,各給一分。
司諫崔啓翁啓曰,臣於頃日避辭,略陳微悃,蓋欲納吾君於無過之域,奠斯民於樂生之場,非敢爲矯激之論,自陷於喜事起鬧之歸,不意大臣,又引此引避,費了辭說,目之以詆罵噴薄,聖批,又以侵斥爲敎,臣於是不覺驚怖,繼之以太息也。噫,此事原委,係於太僕,故遣辭之際,自不免語涉大臣,豈料以大臣包荒之量,不諒臣之本意,乃爲此屑屑耶?竊惟貴人賤畜,仁政之大本也。秦之繆公,假仁之伯主,而猶不治食馬之罪,乃饋以酒,猶恐傷人,漢之蕭何,非王佐之相,而其言猶曰,養民以致賢人,至請上林苑空地,令民得入耕,後史書之,俱以爲美事,豈有他哉?以民爲憂故也。此豈非吾君吾相所宜體念者乎?越若夫子答子貢之問政曰,自古皆有死,民無信不立,朱子釋之曰,無信則雖生而無以自立,不若死之爲安,寧死而不失信於民,使民亦寧死而不失信於我,此臣之所以必欲我殿下,不失信於唐·泰之民,勤勤讀告而不知止者也。抑臣嘗觀國朝野乘,大司憲鄭甲孫,面斥二相臣於榻前曰,崔普不足數,河演·趙辟事,用非其人,請鞫,二臣,流汗飜漿,甲孫退而語曰,各盡厥職,非敢相害也。二臣笑而受之,不以爲嫌,至今傳者,竝贊其美,臣之所論,只是相規而已。大臣遽大聲色,有若相爭者然,如臣疲劣,固不足道,竊爲大臣深惜之。且觀其箚辭,以失業之民,謂之安堵奠居,以呼冤之民,謂之土豪奸習,又以使之耕食傳授,旣屬公家之後,則又安能使民傳授乎?是皆反常之事,臣未敢信其必然也。然旣被大王之厚斥,更何顔面立臺端論是非乎?請命遞斥臣職。答曰,勿辭。
正言李禎翊啓曰,臣卽伏見大臣箚本,以諫臣之極意侵詆,爲言,而過自引嫌,殊欠和平,雖未知大臣指向之何在,而實不勝訝惑焉。今此牧場,旣曰舊廢,而居民之世耕世傳,已至數百年之久,則臺臣還給之請,在所不已,右僚旣以此發論,而臣意,亦以爲然,故隨參是啓矣。今者大臣箚語,若是之深峻,而右僚以此引避,則臣亦參啓之人,何敢獨自晏然仍冒臺次乎?請命遞斥臣職。答曰,勿辭。
金致龍啓曰,司諫崔啓翁,正言李禎翊,再啓煩瀆,退待物論矣。傳曰,知道。以上燼餘謄書
左議政李畬,再度呈辭。入啓。傳曰,不允批答。以上春坊朝報
備邊司啓曰,卽接全羅右水使申璨報狀,則珍島漂人,今月初二日犒饋後,初五日譯官率領,珍島郡離發云,計其日數,則數日內,似當入京,依前例,預爲令該曹修治所入家舍,以爲接置之地,禁軍一人領率衛軍,別爲防守及供饋等事,亦令依前擧行,且其入京後,令本司郞廳一員,與解語譯官數人,更爲盤問其漂到情實,押送北京時,齎咨譯官,到鳳城交付之後,自彼次次押送譯官,則只賫咨文,入往北京,亦是曾前已行之例,分付義州府尹,使之預爲通報於鳳城,何如?傳曰,允。以上備局謄錄
殿講入侍時,右議政李濡所啓,今此壇役,當初禮曹判書閔鎭厚,奉旨主管,而頃因鎭厚出外,仍命參判金鎭圭,替當監董之任,一人首尾句當,則功緖易就,似爲着實,鎭圭固當看役,而第念此事,旣不別出都監諸堂上,只令禮曹·工曹監董,則長官還朝之後,不可不偕往相議,閔鎭厚使之同監,似合事宜,故敢此仰達。上曰,禮判一體看檢,可也。以上禮曹謄錄
上在昌德宮。停常參·經筵。
護軍鄭弘佐,慶尙左兵使遞來。
拿問現告,從事官金得汶·李聖時·李光漸。
下直,忠淸兵使金錫命。
持平南相夏啓曰,頃日右僚,以前弼善權詹劾罷之意,發言於席上,而臣意,則以爲近來臺閣,人所共避,則其所詰責之說,似非常情之所及,設有儕友間一時戱談,以此論劾,恐或爲過重之歸,臣新從外來,全未有聞,更加聞見之意,有所酬酢而罷矣。臣於再昨就職之後,病勢添劇,不得不呈告出來,而右僚不復消詳,有此論啓,不免見輕於僚席,而況今右僚之避,卽臣前日酬酢之事,則尤不敢可否於其間,請命遞斥臣職。答曰,勿辭,退待物論。
修撰朴弼明上疏。大槪,臣於臺臣之避,有不敢晏然者,且日昨筵奏,有不能暢悉之罪,乞賜遞改,以謝臺議,以安微分事。入啓。答曰,省疏具悉。爾其勿辭察職。
忠淸監司書目,公州等官呈,以今月初二日戌時量,雷雨大作,亥時乃止,其中禮山等邑,雨雹交下,未收穫各穀,多被挫落,定山縣段,初三日未時量,地震,俱係變異,雹災如此,民事可慮事。
黃海監司書目,海州等五邑呈,以今月初二日雷動,事係變異事。
慶尙監司書目,東萊呈,以十月雷電雨雹,事係變異事。
刑曹判書金鎭龜,請對入侍。
左議政李畬再度呈辭。不允批答,王若曰,眷注方篤,佇賴匡救之功,撝謙愈堅,再見辭避之請,胡忍棄我?非所望卿,言念爲邦之有要,必須得賢而圖理,有夷吾於江左,晉國無憂,置楊綰於中書,唐朝得重,矧惟時事之屯難,實多識者之憂歎,地異天災,無毫髮可恃之勢,民憂國計,有朝夕難保之形。朝論乖張,誠難調娛之策,宿弊委積,若爲釐革之方,端宜上下之協心,益思輔弼之委任,以卿之文雅重望,足以鎭定浮譊,以卿之密勿英猷,足以區畫機務,要棟樑於巨廈,托重斯專,作舟楫於大川,仰成蓋久,不料釋負之願,連上引疾之章,夙夜之勞悴已多,縱愆榮衛,國家之安危所係。奚遽退休,至於疾病之來,自是無妄,初無嫌芥之事,有何不安?只愧予誠意之不孚,未知卿進退之斯決,顧今首席之未出,而致右揆之獨賢,公務滯於廟堂,誰任洪濟之責?憂虞軫於宵旰,益篤如渴之誠,於戱,辭榮就閑,縱古人履謙之義,鞠躬盡瘁,亦大臣事君之忠,亟斷巽辭,勉副至望,所辭宜不允。故玆敎示,想宜知悉。知製敎朴弼明製進
刑曹參判申懹,辭職上疏。入啓。答曰,省疏具悉。卿其勿辭察職。
今日刑曹判書金鎭龜請對時,前弼善權詹罷職傳旨爻周事,榻前下敎。
咸鏡監司書目,臣旣被囚人之侵辱,揆以事體廉義,決不可一日抗顔苟冒於職次,而京査未勘之前,不當徑先陳辨,故姑此含默矣。今聞京官査案文書,旣已封進,玆敢畢陳臣萬分難安之勢,冀蒙恩遞事,上疏上送事。啓。答曰,省疏具悉。卿其勿辭察職。
玉堂箚子。大槪,請執義李觀命,司諫崔啓翁,正言李禎翊,持平南相夏,竝命出仕事。入啓。答曰,依啓。
禁府,金得汶·李聖時·李光漸拿囚。啓。
刑曹判書金鎭龜請對時,上曰,憲府前弼善權詹罷職事,論啓,故允從矣。更思之,此不過一時言語間事,而以此論罪,似涉過重,且不無論議漸激之慮,前弼善權詹罷職傳旨,爻周,可也。文二所試官所帶下人等捉囚究覈事,論啓臺臣,後日賓廳日次引見入侍事,榻前下敎。以上春坊朝報
備邊司啓曰,今年諸道災實分等狀啓,雖未及畢到,節序漸晩,秋捧正急,爲先區別,磨鍊啓下之意,頃日稟定矣。諸道被災,不無輕重,參酌區別,新舊還上之諸般身役徵捧之數,及歲抄等事,差次磨鍊,而其中咸鏡道之慶源·慶興兩邑,則不但今年被災之慘,連歲大飢,不可不另加優恤,故還上·身役,比他別爲減數,別單書入,以此知委諸道,何如?傳曰,允。以上備局謄錄
上在昌德宮。停常參·經筵。
下直,孟山縣監崔鼎來。
禁府啓目,內禁將安績元情云云,前任博川郡守時,當納虛減時,摘發奸狀,枚報道臣,則題辭內,色吏嚴刑,蕩減文書,修正上使亦爲白有等以,矣身依題辭修正未及磨勘之際,道臣初不覺察是如,啓罷乙仍于,兼官泰川縣監金萬胄,磨勘上使爲有如乎,金萬胄一番推問,則不待本道更査,可知非矣身所當之罪是如爲白有置,金萬胄,卽爲拿問後,稟處,何如?啓依允。
禁府,李聖時·李光漸·金萬胄拿囚。啓。
執義李觀命,司諫崔啓翁,持平南相夏就職。
吏曹參判黃欽上疏。大槪,臣於儒臣之疏,有不敢晏然於銓職者,乞賜鐫罷,以謝人言事。入啓。答曰,省疏具悉。卿其勿辭,從速察職。
執義李觀命啓曰,臣之論劾權詹,蓋出於一時糾警之意,非敢務爲深刻之論,而猝被儒臣之譏斥,理難在職處置,請出於意外,召牌之下,不得不趨詣,而繼伏見儒臣疏本,復提前說,張皇費說,而旨意宛轉,頭緖多端,驟觀而未易曉,蓋今以不聞不覩之事,憑虛摸索,曲成辭說,必欲歸之於無過之地,詼諧之稱,無以折臣據實之論,則又爲逆探其中,以憤慨銓曹之不公,爲諉,此亦終難掩其忿懥之跡,姑置本事,引出近來注擬之事,打成一場別件是非,混圇滾合,有若臣之所論,專出於排擯異己者然,而回顧所爭本事,不啻東西之背馳,良可異也。槪聞詹之伊日擧措,率多可駭可笑者,往復書尺,懇囑於政席,已不識事體,而意終不售,則含慍蓄恚,乃發於秉筆之郞官,以爲銓曹,畏其口而故爲沮却,率口憤薄,自喪體貌,假令詹,無他蘊意,直出於戱謔,搢紳之間,禮讓爲貴,何至鄙言悖擧,發之公廳,大駭觀瞻也哉?此臣之所以欲一糾責,而今儒臣,若欲救解,則惟當就其事辨其虛實而已。不此之爲,演出贅剩之語,以爲脅持之計,而至以阿好時議等說,渾加醜詆,此果爲論事之體,而得是非之公乎?大抵論議之害,爲今日之痼弊,在廷之臣,孰不勉戒,而亦在上之所深惡也。今臣所論,有何關係於彼此,而救護之人,求說不得,必欲憑藉論議,以爲護短之資,乃引不干涉之事,至言詹所不言而爲之說,其亦勞矣。然則臣恐人心之蔽溺,論議之歧異,自此益深,而人莫之救,可不懼哉?至於同僚之避,有所未曉,當初與同僚相會之日,欲發此論,則同僚,以未及詳聞爲言,其後更對面論,則以爲吾於近日,連有式暇,此後啓發,勢難聯名,何必可否云,則其意已可知矣。及其簡問,又不拆見,則今此見輕之言,實出意外,臣之無似,忝在臺閣,論一微事,終陷於洗瘢伐異之科,而且伏聞昨日筵中,有權詹罷職傳旨爻周之敎,臣之妄言之失,尤無所逃,何可一刻仍冒於臺席乎?請命遞斥臣職。答曰,勿辭,退待物論。
司諫崔啓翁啓曰,臣草莽疎逖,濫廁諫官之列,每懷福過災生之念,深畏負乘致寇之誚,卽伏見儒臣之疏,以阿好時議之類,是崇是長,迭擬臺望,爲言,雖未知其專指誰某,而如臣無似,一倍慙恧,不自覺面赤而身靑,其何敢更齒臺端之末,而爲聖世之羞哉?請命遞斥臣職。答曰,勿辭,退待物論。
持平南相夏啓曰,臣於權詹劾罷之啓,意見旣與右僚差殊,則立落之議,似無兩是之理,而處置,請出於意外,臣於此固已訝惑,〈出〉而且伏見副修撰朴弼明之疏,則近日銓曹,以阿好時議之類,迭擬臺望等語,爲辭,臣尤不勝愧悚之至,其所論斥,雖未知指某,而臣之忝叨臺閣,亦已累矣。何敢一刻晏然於臺端乎?請命遞斥臣職。答曰,勿辭,退待物論。
左議政李畬,三度呈辭。入啓。傳曰,不允批答。
正言李禎翊,牌不進,依承傳罷職傳旨,傳曰,只推勿罷。
副修撰朴弼明上疏。大槪,臣之日昨筵奏,未能暢悉,略陳短章,以畢其說,而卽者憲臣之避,大加侵詆,臣於此,固不敢一刻蹲據於榮次,而諸臺之避,亞銓之疏,亦有所難安者,玆不得不陳章徑出,伏乞先治臣妄言之失,仍勘臣擅離直次之罪,以謝人言,以嚴國體事。入啓。答曰,省疏具悉。爾其勿辭察職。
吏曹參議朴權上疏。大槪,臣於儒臣之疏,有不可晏然倖免者,伏乞先削臣職名,仍勘臣罪犯,以嚴邦憲,以謝公議事。入啓。答曰,省疏具悉。爾其勿辭,從速察職。以上春坊朝報
上在昌德宮。停常參·經筵。
自辰時至申時,日暈。
禁府啓目,粘連慶尙監司狀啓云云,巨濟安置罪人李鳳徵,羅州智島移配安置,同縣流三千里罪人李景虎,康津縣流三千里移配,同縣減死絶島定配罪人洪時紀,珍島金甲島移配,同縣減死定配罪人金砯,康津古今島移配,蔚山流三千里罪人閔興道,金山郡移配之意,回移,何如?啓依允。
假注書李遂大改代,以金雲澤爲假注書。
左議政李畬三度呈辭。不允批答,王若曰,溫批再宣,謂遐心之或改,巽辭彌確,愧誠意之未孚,爰復諄諄,毋庸邁邁,言念今日之國勢,曷堪中朝之殷憂,災異式月斯生,上天多譴告之兆,飢饉比歲荐至,下民有仳離之歎,文恬武嬉,難望弊政之整頓,甲非乙是,轉甚朝議之乖張,若涉川而無津,罔知攸濟,思得賢而共國,疇克胥匡。惟卿,以珪璋美姿,爲予之柱石良佐,始掌選於銓部,可見甄拔之至公,逮覆名於金甌,尙恨枚卜之太晩,憂國之忠眷眷,展也古大臣風,有容之量休休,允矣眞宰相器,肆寡昧眷注之罙篤,而朝野想望之亦多,不料引疾之章,連陳釋負之懇,念夙夜之勞悴,縱致无妄之災,賴神明之扶持,佇見勿藥之喜,終始夾輔,冀殫匪懈之誠,反復思惟,斷無可去之義。自適其適,雖欲辭榮而就閑,此時何時,乃忍奉身而乞退,深思安危之所係,不宜去就之自輕,一體相須,惟當協心而共濟,百責攸萃,詎合袖手而傍觀,玆申誥諭之殷勤,庸示眷意之鄭重,於戱,保奭告老而去,猶有迫切之譏,諸葛盡瘁爲期,可尙忠貞之節,古有可鑑,今何不然?所辭宜不允。故玆敎示,想宜知悉。知製敎金興慶製進
禮曹參判金鎭圭上疏。大槪,臣於日昨大臣筵奏,有不敢晏然者,煩暴情實於宸嚴之下,伏乞遞解臣董役之任,以重國體,以礪廉義事,及工曹判書徐宗泰上疏。大槪,臣於大臣筵席之言,有不安之端,乞罷工部職名,俾祗役毋致虛曠事。入啓。
修撰朴弼明上疏。大槪,昨因臺臣之避,有不敢抗顔在直,陳章迸出,自速罪戾,譴罰不加,召命又降,分義是懼,不得不趨詣闕外,而臣於吏曹參議朴權之疏,尤有所難冒者,咫尺天陛,不得趨造,伏乞聖明,亟削臣職,仍勘臣罪,以爲妄言者之戒事。入啓。答曰,省疏具悉。爾其勿辭察職。
答工曹判書徐宗泰,禮曹參判金鎭圭疏曰,省疏具悉。卿其勿辭,從速察任。
京畿都事書目,驪州牧使申漢章,災傷差錯罷黜事。以上春坊朝報
禁府啓曰,按覈御史李廷濟,洪原査覈狀啓,旣已上來,而本道監司,追發李振海罪目,初未覺察者,定査官推覈,以其査案,送于御史,竝與元問目,使之一體行査,則御史,以其査事,初因洪原人姜斗明等呈訴營門云,故謂之部民告訴,因土民之告訴,按覈其倅之事,此等風習,係關後弊,設有更査之端,決不堪屈意繼査之意,付陳査啓末端,仍以本道査官文書,封送於本府矣。御史査按,比準則其所謂米布犯贓等數件事,不入於御史査案中,所當一體議啓,而御史,旣以爲部民告訴,不爲行査,且其文書,未經睿覽,本府有難循例處置,方欲啓稟之際,卽見按覈御史報狀,則以爲本府退送關文中,飢民及穀數相左之事,已悉於前日査案考閱,則可知其外犯贓等事,自巡營,旣已定査官推問成案,事體所在,不得疊査云,大槪此獄端緖繁多,原問目之外,罪案疊出,御史査案之外,又有本道査官文書,今又聞本道監司上疏,有貿銀加數入己,由吏納物受價等事,御史,謂以部民告訴,旣不行査,則自本府擧論,未知何如,而穀數相左,則旣入査案中,宜無更査之端,至於監司疏語,雖無稟處之命,罪狀旣已狼藉,則似不可無端置之,何以爲之?敢稟。傳曰,登對時稟處。以上禁府謄錄
禮曹啓曰,發遣本曹郞廳,禧陵抽栍摘奸,則入直參奉及守護軍,竝無頉,而稚松蟲損無餘,雜木則極爲茂密云矣,敢啓。傳曰,知道。以上禮曹謄錄
上在昌德宮。停常參·經筵。
下直,德山縣監李廷晉,鎭東萬戶白漢耉,
政院啓曰,兩司多官,引避退待,已過二日,尙未處置,事甚未安,正言李禎翊,卽爲牌招,使之處置,何如?傳曰,允。
禮曹判書閔鎭厚上疏。大槪,敢陳難安情勢,乞遞本職事。入啓。答曰,省疏具悉。卿其勿辭,從速察任。
領議政申琓箚子。大槪,情跡轉益難安,疾病亦且添苦,復此申籲,乞遞相職,以快臺議,以安私分事。入啓。傳曰,遣承旨敦諭,仍與偕來。
左議政李畬,四度呈辭。入啓。傳曰,心腹之辭,昨已三宣,丐閑之章,今又四上,亶由小子誠意未孚,只增愧恧,無以爲諭,言念今日,此誠何時,天怒於上,災異荐疊,民困於下,怨咨朋興,朝論日乖,世道日降,仰觀俯察,無一足恃,中夜憂歎,罔知攸濟,然而所賴,祗在輔臣,扶顚持危,任重責大,矧卿宿德,如卿雅望,寔予平日素所倚重,逮登台司,眷注彌篤,値玆屯難,不思共貞,必欲釋負,奉身求退,殊非所望,曷勝缺然,積瘁之餘,榮衛少愆,調息浹旬,勿藥有喜,玆遣近侍,申誥至意,毋執撝謙,卽起視事,少慰思想,弘濟時艱。仍傳曰,遣史官傳諭。
正言李禎翊,牌不進,依承傳罷職。
玉堂箚子。大槪,請執義李觀命,司諫崔啓翁,持平南相夏,竝命出仕事。入啓。答曰,依啓。
禁府啓目,泰英議處云云,各項罪目,皆出於彦明之不以母道事之,終至搆成是如爲白乎矣,此是問目之外哛不喩,旣有母子之名,則不可使之相證是白置。家族之聯名呈狀是白在,狀頭一人,讒搆成罪是白在,婢妾禮一,夜行時親見是白在,朴雲山率去是白在,朴雲山婢順介,彦明婢二生,其夫家婢太禮,其矣婢禮業等,卽爲拿問後稟處,何如?啓依允。
又啓目,司藝金萬胄元情云云,道臣狀啓,安績在任時,虛減冒錄之數,至於七百餘石,明白載錄是白沙餘良,其矣元情內,蕩減文書,依題辭修正,未及磨勘是如爲白臥乎所,其所虛減之數,安績時修正,未及報使之狀,明白是白乎旀。金萬胄,雖以諉以一時兼官,文書末端,着署而已是如爲白乎乃,身爲兼官,莫重磨勘文書,不復致察,泛然着署之罪,亦不可置,右兩人,以此分輕重照律,何如?啓依允。
吏曹啓曰,臺諫有闕,政事,取稟。傳曰,明日爲之。
吏曹判書洪受瀗上疏。大槪,臣於儒臣之疏,有不敢晏然者,乞賜遞免臣職名,仍治臣注擬不公之罪,以警具僚事。入啓。答曰,省疏具悉。卿其勿辭,安心行公。
禁府,罪人李光漸物故。啓。同府,朴世挺·禮一·順介·太禮·禮業拿囚。啓。
右副承旨金致龍書啓,臣承命馳往于左議政李畬,則以爲筋力頓盡,病情隨劇,更無擔荷重任之勢,尋單丐免,實出於萬不獲已,佇蒙聖慈垂憐,得延殘命,而三度宣批,恩禮優渥,不賜開許,不意玆者,又施之以非常之異數,至辱近臣,臨宣天札,絲綸諄切,有踰十行,奬與之隆,責勉之重,萬萬非無狀賤臣所敢承當者,臣誠感激隕越,不自知涕淚之交橫也。臣受恩至此,一身髮膚,皆非己有,當此國事艱危之日,臣能有一分報效之望,而不念共貞之義,但爲便身之圖,則臣雖萬戮,何以塞其罪哉?臣非有他故,只緣半身痿痺之症,重發於積久勞損之餘,日漸加甚,今則殆於匙筋之運,房闥之步,皆不能自遂,復起爲人,實難自期,陳力供職,豈所可論?目今方迎醫受焫,亦近侍之所目見也。虛辱寵命,尤增死罪,謹當更陳一箚,以請嚴誅云矣。敢啓,傳曰,知道。以上春坊朝報
備邊司啓曰,南桃浦漂到人一百十三人名,再昨入來,而日已昏暮,故昨日始令本司郞廳與譯官等,問情,則與當初在珍島時問答辭緣,大略相同,別單書入,而渠輩,感祝朝廷優恤之德,作爲謝恩啓帖,出給于問情郞廳云,其啓帖捧入,以備睿覽,而漂人不可久留,數日內,當爲發送前路,其所持物貨價銀,前已下送譯官,使我國商賈,有所商確折定矣。令戶曹,憑考本道上送成冊,依其數,卽爲出付于次知譯官,分給各人,襦衣袴·戰笠·靴·帽·帶〈等〉物,亦依前例造給事,分付,何如?傳曰,允。以上備局謄錄
禁衛營啓曰,今月二十日本營習陣日次,而出番三哨軍兵,今方運入城石,不得行操矣。今後操鍊私習等事,限運石畢役間,竝姑爲停止之意,敢啓。傳曰,知道。以上禁營謄錄
上在昌德宮。停常參·經筵。
吏曹參判黃欽上疏。大槪,臣於儒臣之疏,情迹益復難安,不得不更此煩籲,伏乞聖明,亟許鐫罷臣職名,仍令攸司,勘臣罪犯,以嚴邦憲,以謝公議事,及參議朴權上疏。大槪,臣於自列之章,妄觸儒臣之怒,重被譏斥,有不可抗顔於職次者,伏乞先削臣職,仍勘臣罪,以謝人言事。入啓。
右承旨任胤元書啓,臣敬奉聖旨,敦諭于領議政申琓,則以爲臣以萬萬無似之人,復叨萬萬不敢當之任,彌月虛帶,累度陳乞,而未蒙矜諒,徒積罪戾,不料近侍之臣,來臨於此際,旣傳敦諭之旨,又有偕來之命,臣奉讀聖敎,惶感涕泣,誠不知所以仰對矣。臣之難冒之勢,已悉於前後箚中,今不敢更聒於宸嚴之聽,而所患痰火之症,近緣日寒,添得感冒,胸膈痞悶,精神昏瞀,委身牀席,不得起動之狀,實是近侍之所目見者,以此病狀,雖欲不計死生,扶曳趨造於闕門之外,斷無其路,而近侍之臣,不可留住於閭舍,若命收還,則臣謹當調理數日,稍待眩症之少定,進伏乞殿陛之下,以俟進退云,而臣則旣承偕來之命,姑爲仍留之意,敢啓。傳曰,知道。先爲入來。
傳曰,明日晝講爲之。
政院啓曰,今日爲政事,命下矣。吏曹判書洪受瀗,病不來,參判黃欽,參議朴權,陳疏入啓,不得開政云,判書洪受瀗,卽爲牌招開政,何如?傳曰,允。
獻納李晩堅,辭職上疏。入啓。答曰,省疏具悉。爾其勿辭,調理察職。
答吏曹參判黃欽疏曰,省疏具悉。爾無可嫌,勿辭察職。
答吏曹參議朴權疏曰,省疏具悉,爾無可嫌,勿辭察職。
傳曰,大臣·備局堂上引見。引見時,忠淸監司李濟罷職事,及前正言李禎翊,明朝來待闕外事,榻前下敎。
待敎李縡,實錄曝曬後,入來。
左議政李畬箚子。大槪,悉暴疾病沈痼之狀,冀蒙憐察事。入啓。答曰,省箚具悉卿懇。昨者傳宣之批,備悉勤摯之意,謂卿體諒,卽出視事矣。情志不孚,巽牘繼至,心切愕然,無以爲諭,卿其深念國事,勿以疾病爲辭,安心論道,用副至望。仍傳曰,遣史官傳諭。
京畿監司書目,楊州呈,以左副承旨李廷謙,病重上去不得事。啓。傳曰,還出給。又書目,楊州呈,以副修撰李㙫辭職上疏上送事。啓。答曰,省疏具悉。爾其勿辭,上來察職,
執義李觀命牌不進,依承傳罷職。
引見時,禮曹判書閔鎭厚,參判金鎭圭,工曹判書徐宗泰牌招察任事,榻前下敎。司諫崔啓翁所啓,自古帝王,以民爲天,而民則以食爲天,故王政之本,莫大於養民,養民之道,不外乎樂其業安其生而已矣。今者唐津·泰安等邑牧場,一則古牧場,一則廢牧場,而國朝以來,陳荒棄置之地,則民之耕食,亦已久矣。勤力起墾,傳爲世業,已過數百年之久,一朝見失,豈不冤痛乎?一夫含怨,古人猶病,此牧場居民,幾至數千云,數千之民,流離失所,其怨不貲,此豈非在上者,所不可惻然動念處耶?馬政,固是國家之所重,而國之所以爲國者,在民而不在馬,國朝以來,曾無收拾此牧場,而未聞馬政之有所損也。況且近來,人多土少,聖上軫念民事,牧場之不緊處,許民耕食者,頗有之,則何獨靳此舊廢牧場,任其赤子之失所,而莫之恤乎?古之聖賢,貴人賤畜,故孔子,問人而不問馬,孟子,以廏有肥馬,民有飢色,謂之率獸食人,古人其輕重人畜,保養邦本者,亦豈非後世之所當取則者乎?以臣愚見,牧馬之政,決不及於牧民,訴冤之徒,未知其爲奸民,以聖上恤惻隱之盛德,前因諫臣陳啓,快許還給,凡在聽聞,莫不欽仰,而今以司僕覆啓,旋又還屬,政令之顚倒,莫此爲甚,失信於民,貽累且大,請寢呈狀人等嚴刑之命,唐津·泰安等邑舊廢牧場田地,還給民人等處。上曰,勿煩。又所啓,韓㰒之造作文案,僞稱王牌者,明有可證,昭不可揜,嘉靖乙巳,乃仁廟元年,而韓㰒之稱以中廟乙巳者,其爲誣罔之罪,一也。輿地勝覽,作於前,司僕圖籍,作於後,唐津孟串牧場,一載以古,一無圖跡,則其間廢棄,灼然明白,而韓㰒之稱以手賜時牧駒移放者,其爲誣罔之罪,二也。據此觀之,則韓㰒所持文案,必是僞造,尋常僞造文案,在法罔赦,況僞造王牌,何等罪惡,而可以置而不論乎?臺啓至再,兪音猶靳,臣實未曉其所以然也。一國耳目,終難掩蔽,如許誣罔奸慝之人,決不可一日容貸,請幼學韓㰒,令攸司嚴覈正罪。上曰,見韓㰒原情,則王牌來歷,分明矣。臺諫偏護奸民,專斥韓㰒,事甚不公,實未知其意也。王牌旣非爲僞造,則有何誣罔之事乎?必以韓㰒僞造,然後可以奪給其田地,故臺諫之言如此矣。勿煩。又所啓,臣唐·泰牧場事,有所爭執,而未蒙允從,已極慙悚,至於韓㰒事,以王牌之非僞造,大加疑怒,而至以必欲奪給奸民,事甚不公,爲敎,臣雖無狀,豈有偏護奸民,懷私滅公之理乎?此莫非臣之平日,誠意淺薄,不能見信於君父之致,其何敢晏然於臺次乎?請命遞斥臣職。上曰,勿辭。退待物論。持平南相夏所啓,臣於頃日,與同僚相會朝房之日,李仁栽兄弟,來呈爲其父訟冤之狀,而槪聞仁栽,纔已擊錚,該曹時未回啓,則有不可徑先論啓,故以姑待結未後更呈之意,相議退却矣。今日筵中,自上以呈于憲府,不爲採施,爲敎,臣於是惶悚罔措,當論不論之失,至此而實無所逃,請命遞斥臣職。上曰,勿辭,退待物論。以上春坊朝報
引見時,戶曹判書趙泰采所啓,杭家籍沒田畓,移屬都監者,勿爲折受事,曾因判書金昌集所達,有所定式矣。今者自壽進宮,折受公州田畓云,金海屯三百餘結,移屬宮家之後,軍需每患難繼,今若以此,又爲移屬,則都監事勢,極爲可慮,依前定奪,仍屬都監,他可合處,訪問代給,何如?上曰,依爲之。以上戶曹謄錄
入侍時,右議政李濡所啓,南桃浦漂人,留置南別宮,再明當津送,而其物件,旣令商賈輩論價,當自戶曹出給,而詳問論價之數,則似爲從輕云,彼以萬死餘生,操縱在我,雖不敢爭其高下,以倭館例價言之,蘇木百斤,直銀九兩,而此則以二兩六錢五分,折定,其餘犀角·象牙等種之價,亦甚輕歇,大都僅爲二千九百餘兩也。彼若不快於心,入去後,或有所云云,則是見疑於他國之人也。我國之人,設有漂到他國者,其所待之,似不如是矣。今若加給其未準之數,以示軫恤之意,使之添補盤纏之資,則彼豈不感激乎?禮曹判書閔鎭厚曰,若以窮民賣買之際,折價必不稱意,故以此加給,可備盤纏之意,言及,則渠輩出於望外,必益感激矣。當初渠輩,以每人卅兩銀,可作盤纏,爲言,今若給四百兩,則竝買賣之銀,當爲每人卅兩餘矣。李濡曰,曾前則漂人還送時,分付平安監營,每人各給二兩銀矣。今番則名數甚多,雖爲添給,而又依前例,各給二兩,則竝爲七百兩矣。判尹李頤命曰,賣買旣已折定,雖有高下之不稱,今不必擧論,只當以別恩矜念之意,爲辭而給之矣。鎭厚曰,以前例論之,當爲二百餘兩,若給五百兩,則似好矣。上曰,依爲之。鎭厚曰,旣給五百兩,則關西盤纏,似不必疊給矣。上曰,然矣。閔鎭厚所啓,守禦廳無他物力,而城堞城廊修改之役,極其浩多,故自前請得帖文而用之矣。近來帖文,頗有弊端,久不請得,卽今城堞城廊頹毁處,皆不得修改,事甚可慮,僧帖則比俗帖,事體稍輕,頃日江華留守李寅燁,亦纔蒙許,若得僧嘉善帖一百張,僧通政帖三百張,訪問自願者,徐徐散賣,而勿爲如前分送於外方,勒令買得,則可以補城役而省弊端,敢此仰達。上曰,參酌成給,可也。又所啓,竹山·驪州等邑所在守禦軍兵,勿令運石者,將欲使役於蜂岩改築之時故也。卽今日短且寒,有難動役,待明春擧役,何如?上曰,依爲之。判尹李頤命所啓,臣方奉命出疆,有日,竊有所當稟定事,敢達。近來彼中紀律漸弛,使行往來時,侵竊之患,比比有之,蓋以取考使行謄錄,則收斂於商譯而用之,已成規例,而彼人貪婪轉甚,無以責應。今年則自倭館所送銀貨,僅五百餘兩,而使行所齎,必不過二萬餘兩,譯官輩所私齎往者,亦未知幾何,而極爲零星,今番使行,雖無大段所幹事,應用之物,亦甚不貲,若只以此數齎往,而朝家別無顧見,則生事可慮,今亦依謝恩使例,自備局分定有銀布衙門,使之參酌,似宜矣。戶曹判書趙泰采曰,戶·兵曹及各軍門所儲銀貨,每年使行,輒必貸去,經費軍需,殆至蕩竭,且自前譯官所貸銀貨,回還之後,遷延不納,各衙門未捧之數,各以萬數,此亦不可不慮,使行所需,雖曰苟簡,實難每每許貸矣。右議政李濡曰,近因倭館銀貨之漸不如前,使行時譯官輩,貸去各衙門銀以去,及其回還,不能趁卽還償,以致各衙門所儲蕩竭,以此而有一切防塞之擧,臣於向日,陳達此弊,自今公貨之許貸者,使首譯次知,以倭館被執之數,告于戶曹,自戶曹,分付東萊府,令訓別等,待其銀貨出來,計其本利,分送于所貸衙門,則可無如前積逋難徵之慮,公私似爲兩便,故以此定奪分付矣。戶·兵曹則本無給債之規,而亦且開路,有若常事者,久矣。今者度支之堅執不欲許〈貸〉,勢固然矣。泰采曰,別使入往時,朝家或有許貸之事,今番謝恩使行,廟堂,以萬兩分定各衙門,使之許貸,臣待罪兵曹時,草記防塞,終因廟堂啓稟許貸,而臣則減數而給矣。每當使行,輒許貸給,故譯輩,稱以萊館銀貨未及出來,必至貸去而後已,事之可駭,莫此爲甚,若一番定式防塞,則國儲無蕩竭難捧之患矣。且節使則異於別使,例有預備之事,雖不給債,必無彼中生事之慮矣。李濡曰,使行中,雖不多齎銀,銀貨可免生事者,亦自有根本,若於盤纏之外,不持禁物,至於書冊,亦不貿來,則雖或被其一時侵困,可無段執頉之患,而人情,孰肯當此厄於初頭乎?以此之故,方外未經使行之人,無不大言,而目前當行者,例不能無慮,輒有所請,非爲譯官地而然也。但節使時,則無公貨許貸之事云,然則亦難開路矣。頤命曰,禁物防塞,責在使臣,所當申飭,而雖歲幣方物之納,必用人情,可免生事,此不可不慮矣。泰采未嘗入往,故不知彼中事勢,而右相,則曾經此行,故悉知其事,今行所齎,旣甚不足,將不成貌樣,而朝家全不顧見,則實甚難處矣。上曰,節使之行,與不時發送者,有間,且前後往來,每每請債,掌之者如是持難,固也。頤命曰,然則兩西管餉所儲銀貨,或可貸往乎?泰采曰,海西則旣無可貸者,平安監營,亦以此狀請防塞給債之路矣。李濡曰,平安監營給債之弊,蓋由於代捧物貨,以致本銀之未得還充故也。因此庫儲,漸至匱竭,莫可收拾,故監司,曾以給債一款,一切防塞之意,啓聞廟堂,覆啓許施矣。京衙門旣已防塞,則諸道獨不可更爲開路,而使臣之言,如此,亦難全不顧助,平安兵營及運餉所儲,量宜許貸事,自備局行關分付,似可矣。上曰,京司旣難許貸,則以平安兵營及義州所儲,貸給,似宜,依此分付,可也。
禮曹判書閔鎭厚所啓,臣於今行,累察山城形勢,宜有變通者,故敢達。廣州府尹責任甚重,且在山城之內,便同主人,而山城諸事,全無干涉,至於糶糴時,開倉封倉,亦令從事官爲之,事體實爲不當矣。守禦使,在於京都,無以管察,若使別將輩,就議凡事於府尹,府尹報于守禦使,則似爲着實,以此定式施行,何如?李濡曰,臣亦嘗欲變通此事,而未果矣。山城各庫中,如別庫,係是御供物種所儲之處,最爲緊重,而付之於別將之手,軍器藏置之庫,則亦然,事多虛疎,而府尹,以城將,全無參涉看檢之規,自今以後,使之關由,則似爲着實,而必須作爲節目,講定於廟堂後,行之,可無窒礙之端矣。戶曹判書趙泰采曰,府尹曾稱副使,事多掣肘窒礙之端,故罷其副使之稱號,今若更爲變通,則必有弊端矣。刑曹判書金鎭龜曰,泰采之言,是也。山城凡事,若皆關由於府尹,使之管攝,則府尹之事事便順得無妨,旣未可必,自守禦廳,亦難一一致責,恐不專一,事多難處,必須十分商量定式,可無後弊矣。鎭厚曰,此與兼副使有異,只欲關由府尹而已,與別將輩,相議稟於守禦使,守禦使,商量施罷,則府尹,旣無自擅之事,有何掣肘之慮乎?上曰,依所達爲之,可也。鎭厚曰,然則自廟堂作爲節目,而啓下事分付乎?上曰,然矣。鎭厚曰,外方郡縣,皆有軍器,廣州則又非他邑之比,而若干年久不可用者外,元無軍器,此尤可怪,守禦廳,則有所謂舊新兩軍器,各置監官,一軍器,分而二之,亦涉無名,以其一,移授府使,府使之分力修補,則緩急可以有賴矣。上曰,節目磨鍊時,一切講定,可也。
判尹李頤命所啓,本府參軍閔鎭東,以山訟摘奸事,往楊州地,而以平丘驛無馬之故,不得趁期入來云,京城至近之驛,有此絶站,極爲可慮,臣亦於今行所經各驛,皆欲離散,蓋京畿監司,以馬位田收稅事,狀聞,而廟堂覆啓,則只令賭地,年久執持,認爲己物者收稅,其他則竝令勿爲收稅,監營,混同收稅於一二年所買者,故各驛,以此難支,多欲離散,此事,宜有變通之道,令備局善處,何如?李濡曰,各驛位田,或有廉價買得,多年仍執,以致驛卒難支之弊者,此則不可不禁斷,而其間準價,限年買賣者,亦且混同禁斷,則驛卒,反無捧價取資之道,不但爲買者稱冤,故頃因京畿監司狀啓,以此意覆啓分付,以爲區別收稅之地矣。今聞自本道擧行之際,混同收稅使民間騷擾,至有驛路絶站之慮云,殊甚不當,更爲申飭,宜矣。上曰,依爲之。
戶曹判書趙泰采所啓,因黃海監司狀啓,遂安等三邑壬午條田稅作錢,及癸未條稅米太,捧留本邑者,以卽今市直減定事,備局覆啓蒙允矣。蓋癸未條,則未作錢收稅之前,直以穀物捧留,此則當依定奪,量減價錢,而至於壬午條,則作錢收捧之後,以錢留賑,此與穀物捧留者,有異,且非民間未收之比,今雖減定,實無施惠於民,而或以本錢措置官家者,有之云,依當初折定之錢,上納之意,分付,何如?李濡曰,當初許令以米作錢之後,或已上納,或有未收於民間,則到今從民願,還捧本米,宜矣。而守令,旣捧其錢,未及上納者,則不可混同以米上納矣。上曰,依爲之。
禮曹判書閔鎭厚所啓,臣承命往審南漢山城,還歸有日,而適不得入侍,今始仰達,所謂蜂巖前日所築之處,不但太闊,一邊甚高,一邊低下,其高處,則敵人之在外者,可以窺覘其虛實,右議政李濡,請以改築甬道者,蓋由於此,而若築甬道,則狹窄難容,且缺山脊之際,步數尙廣,臣之淺見,則初頭,築如甬道,因其地形,漸次稍廣,循砂角,由東林寺,以接於蜂巖之右,則城制,似爲完備,步數亦縮,蓋前築處,則六百餘把,右相所言築處,則四百餘把,今日所達處,不滿四百把矣。議于右相,則亦以爲好,下詢處之,何如?李濡曰,臣待罪守禦使時,亦嘗看審形勢,有所商量,頃因鎭厚,來示圖形,輿與論難,而蜂巖加築處,周回太廣,故臣欲縮其地爲四百餘把,今鎭厚,又欲縮而減之矣。蓋蜂巖將臺,與漢峯相距八百餘步,自汗峯至長慶寺所元城,二百餘步,雖八百步之間,大砲足以相及,丙子亂,漢峯之爲彼所據,以其時我無大砲故也。今則,旣有此具,蜂巖·長慶寺兩處,多數設置,不得接足於漢峯之上,則實合於守禦之長策,若於漢峯,築城或築墩,不過以數百名之孤軍,置諸其中,則從其相連之山脊,乘暗城奪而據之,反爲賊窺覘制我之所,其害有不可言,以此論之,則不如不築之爲愈,蜂巖將臺,只可增築,長慶寺之城,亦宜別設大砲之〈所〉漢峯築城築墩之設,竝爲停止,不煩工力之費,亦無疎虞之慮矣。鎭厚曰,漢儀峯事,臣方繼蜂巖事仰達,而大臣先發矣。丁丑之亂,賊登此峯,俯覘城內,城不能支者,未必不由於〈此〉,故頃年有築城之議,自蜂巖將臺,新城之傍起築,已築八百餘把,卒判書李世華,又欲加築四百餘把,以接於元城東門邊,而未及完築,其間廣闊,便一別城,以何軍兵而能守之耶?右相爲是之慮,請從長慶寺,築以甬道,環漢峯以止,而臣詳見地形,則兩邊俱是絶壑,中有澗水,築與守,皆難爲力,若於對敵之際,或爲賊所奪據,則城內人心,必致大擾,議者,以爲鑿去其峯,最爲得計,而峯內若有巖石,則亦必尤費功力,無已則自峯巖將臺以下,連築數三墩臺,似勝於築城,而猶不若元無所築之爲便當,蓋卽今形勢,與丁丑有異,我國大砲,已成長技,若自蜂巖將臺及長慶寺後,一時發砲,則賊何敢接足於漢峯耶?就此兩處,加意防備,而蜂巖將臺新城之外,則略築一瓮,別設砲穴,如南將臺瓮城之例,則似爲萬全矣。李濡曰,刑曹判書金鎭龜,曾經守禦使,亦必審知其地形,使之陳達,何如?金鎭龜曰,臣頃於大臣陳達時,亦已略陳所見矣。臣曾於山城習操時見之,本城擺列守堞之軍兵,亦頗不足,若依故判書李世華所欲,加築廣其周回,則無軍可守,事甚虛疎,鎭厚言,是矣。城基廣闊,則築之旣難,非徒築之之難,守之亦難,至於鑿去蜂巖,非人力所及,今若於長慶寺近處,設置大砲之所,則築城雖不加廣,亦可有守備之道矣。上曰,聞守禦使及大臣所達,則形勢誠然,依此爲之,可也。以上備局謄錄
刑曹判書金鎭龜所啓,今因李濟事,亦有仰達之事矣。朴泰遠之爲山訟也,脅迫閔震標,致令自決者,豈其本心,而當初泰遠呈狀,請得官差及官婢之狀,實甚可駭,至於鄭治之聽施其言,亦爲其前官之地故也。泰遠及鄭治,旣已勘罪,今無可論,而臣見本曹謄錄,則監司·守令之卜山於其道內境內者,別樣禁斷事,曾在十餘年前,有受敎矣。此後另爲立法,更加申飭,何如?禮曹判書閔鎭厚曰,法令之不行,實爲今日之痼弊,故臣於昨年,以通津府使李汝柱境內占山事,陳達,有拿推之擧矣。若以隨現別爲治罪之意,更加申嚴定式,則似好矣。上曰,境內占山之罪,當用何律耶?閔鎭厚曰,臣曾爲京畿暗行御史時,以長湍府使南弼星境內用山事,廉問書啓,因此罷職,李汝柱則以用山後,偃然辭狀,尤涉放恣,故特命拿推,因赦蒙放,而大抵其律,似不過罷職矣。右議政李濡曰,守令之爲其先世,卜山於境內者,只被罷職之罰,則必將甘心,而朝家旣有禁令之後,當隨其現發而科罷,何以每每申飭乎?鎭厚曰,若拿問而勘律,則當以制書有違,奪告身矣。行副司直宋相琦曰,非但論罪而已,所占之山,亦令掘移,然後可以禁斷矣。李濡曰,法典及受敎,竝行,故爲訟官者,不能斷定,當宁,以內龍虎爲限者,可謂參酌得當矣。但龍虎闊遠之處,亦難以一例論之,而如有偸葬於至近處者,則何可以已葬而不爲掘移乎?守令之冒法占山境內者,律雖止於罷職,爲先拿問,似合懲礪之道矣。上曰,爲監司·守令而占山於道內境內者,以拿問定罪事,定式施行,可也。以上漢城府謄錄
侍講院啓曰,本院下番四員內,說書·兼說書未差,兼司書趙道彬,以本職入直玉堂,只有司書臣金普澤,獨爲入直,書筵輪直,事多苟簡,說書·兼說書有闕之代,今日政差出,以爲察任之地,何如?傳曰,允。
吏批啓曰,和順縣監金致鳳,以軍器別備之功,加資事,命下矣。雖已資窮,未經準職,何以爲之?敢稟。傳曰,特爲加資。
有政。以李泓爲驪州牧使。以上吏曹謄錄
入侍時,判尹李頤命所啓,京外徵債,上年有限明秋防塞之命,今年外方,則以道臣狀聞,仍有停止之命,而京中則無定奪之事矣。近來連値凶歉,都民惟以許貸資生,在前或有只捧本色之擧,今亦依此爲之乎?下詢大臣而處之,何如?右議政李濡曰,徵債事,元來騷擾,每當凶歲,例有防塞,而閭巷小民之稱貸,自是常事,一有禁令,則貸者力足可償,而姑爲不償,給者,反失其資,而無以保存,以此人皆爲戒,有無相濟之道,絶矣,此亦不可不念處也。外方徵債旣停,則京中不宜異同,而京中形勢,與外方不無所間,若令就其本色,折半徵給,則似爲得宜矣。上曰,使之折半還捧,可也。李頤命曰,年條久近,不爲定限乎?李濡曰,旣已折半,則不必定其年限矣。李頤命曰,京人相丐貸者,折半徵給,而若外方人,負京人之債者,勿徵,似當矣。上曰,依爲之。以上漢城府謄錄
李濡所啓,頃於筵中,有山城,曾前送置大砲,還爲取來武庫之敎,因此而臣取考本城所在各色大砲之數,則亦爲不少矣。未知此果磨鍊一城四面所用備置否也。臨急輸運排置於城堞之際,當費累千軍之力,必有窘迫之患,若於常時,量其可設大砲之處,預爲造作砲樓安排,而各以附近寺刹僧將看守,則似爲着實,令守禦使,知此擧行矣。上曰,依爲之。
禮曹判書閔鎭厚所啓,山城內樹木枯損者,曾有埋炭之規矣。似聞南正重,以廣州府尹辭朝時,自上引見,敎以枯損之木,使之自腐,切勿埋炭,故厥後,更不敢埋炭云,此事元無文書,雖未無其果然,而旣枯之木,不爲埋炭,事甚可惜,若令府尹,與城機別將,詳細周審,擇其已朽及將枯者,依前埋炭,以爲不虞之備,則恐爲得宜,故敢此仰達。上曰,山城樹木頗多,而若開其斫用之路,幾何其不盡耶?李濡曰,枯死之木埋炭者,非爲常時需用,埋置地中,以備臨難之用,而若不如此,終至朽棄,則可惜,隨枯斫去埋炭,就其空隙,又爲種木長養,則庶有着實之效,自上下敎,蓋慮許斫之有害於長養之道,而不卽斫去枯木,反有妨於養新木,依閔鎭厚之言,施行似當矣。上曰,依爲之。以上守禦廳謄錄
戶曹判書趙泰采所啓,宣惠廳堂上閔鎭厚,以次歲幣未移送三千餘同,陳達蕩滌矣。蓋次歲幣,卽歲幣各種措備之物,元非惠廳所管者,而以歲幣價,入於大同中,故自惠廳每年捧上,仍作應用之物,上年臣待罪本曹時,以直捧取用之意,陳達,則其時惠廳與本曹,分半移送事,更爲定奪,此則勢將依定奪爲之,而第大小好紙價,本出於次歲幣,而戊戌年間,因兩南年凶,次歲幣全減之故,其代,以貢木姑爲上下,而其後換作上下,仍爲謬規,次木與貢木,俱是本曹所管之物,如是竝奪,事涉不當矣。本廳,乃大臣衙門,故曾前不得一一推尋,今則旣已分半,以分半木同,許多歲幣各種,何以措備乎?大小好紙價,以分半不送之次木,依舊例上下,兩南貢木,則自本曹補用於歲幣各種,然後庶無不足之患,故敢此仰達。右議政李濡曰,自大同設立之後,次歲幣之價,惠廳主管收捧,而戶曹請報,則參酌移送者,其來已久矣。該廳與該曹,因此而不無相爭之弊,宜有參酌定式之道,故臣於前日陳達,今後以其一年次歲幣之價,分半直納戶曹事有所定奪而其後閔鎭厚,又以曾前未移送之數,陳達蕩滌,此亦有前例故也。無論彼此,經用有不足之患,則雖是惠廳之物,豈可不推移共濟乎?退而相議處之,可矣。禮曹判書閔鎭厚曰,臣則全昧曲折,退出後當考見文書,相議處之矣。上曰,考見文書,相議稟定,可也。以上宣惠廳謄錄。
吏批,以姜信爲工曹正郞,宋基泰爲敦寧都正,辛道東爲光陵參奉,李鼎華爲刑曹正郞,朴泰恒爲刑曹參議,朴鳳齡爲正言。吏曹政軸
上在昌德宮。停常參,只晝講。
執義李觀命,副修撰朴弼明,牌不進,依承傳罷職。
大司成趙泰耉請對。傳曰,晝講時,亦爲入侍。
晝講入侍,知事閔鎭厚,特進官金錫衍,承旨金致龍,玉堂趙道彬·金興慶,假注書金雲澤,史官李縡·洪禹瑞,武臣趙世成。
左議政李畬,五度呈辭。入啓。傳曰,安心調埋。
禮曹參判金鎭圭,牌不進。
吏曹啓曰,臺諫有闕,政事,取稟。傳曰,明日爲之。
兵曹口傳政事,副司果李觀命。
弼善權詹,承文正字李遂大,文臣朔試射時,稱病不進,依承傳罷職。
政院啓曰,卽者招致前正言李禎翊於闕外,以下敎辭緣問之,則以爲今番文二所用奸之說,傳播狼藉,有口皆言,有耳皆聞,中外譁然,久而未已,臣頃忝諫職時,聞甚驚駭,欲爲論啓,而科場事,至重且大,更欲消詳之際,其日入場儒生李時鳴,偶然來見,臣以科後傳說之言,問之,則其儒生之言,亦與臣所聞,大抵無異,且以爲着笠一下人,自廳上下來,雜處於多士中,炬燭明滅間,顯有傳授某物之狀,而在其稍遠之處,不知其誰某云云,故伊日啓辭中擧子之目見云者,此也。此外更無所達云矣,敢啓。傳曰,知道。
今日晝講時,視事,溫繹間,頉稟事,榻前定奪。
禮曹參判金鎭圭,更爲牌招察任事,榻前下敎。
玉堂箚子。大槪,請司諫崔啓翁,持平南相夏,竝命出仕事。入啓。答曰,依啓。
右議政李濡箚子。大槪,敢陳所懷,冀蒙裁察事。入啓。答曰,省覽卿箚,相議完定云者,似爲得宜,可不依施焉?仍傳曰,遣史官傳諭。
禮曹參判金鎭圭上疏。大槪,臣之情勢,決難復廁役所,朝者嚴召之下,未免坐違,卽者天牌狎至於席藁俟罪之中,玆詣闕下,悉陳衷懇,伏乞亟命解免臣董役,仍治臣前後違慢之罪,使私義安,而公法擧事。入啓。傳曰,還出給。
今日晝講時,前正言李禎翊所告,士人李時鳴,自該曹推問事,榻前下敎。
大司成趙泰耉請對時,四學兼官闕員差出事,榻前定奪。以上春坊朝報
入侍時,知事閔鎭厚所啓,外方各邑之疲弊,職由於復戶之漸廣,試以各驛復戶言之,驛人自己結卜給復者,乃是法典,而今則直以民結給復,給復之數,安得不多乎?驛人貪殘,其有自己結卜者,無幾,因此而元不給復,則渠輩,亦難支當,若自京廳,或各其本官,就大同米捧留者題給,而田結,則與他民結,一體應役於本官,則可以少除弊端矣。但斛量船運之費,不可不除出,其十二斗者,則減二斗,只給十斗,應給九斗二升者,只給八斗,似好,諸宮家及他復戶,除自己給復外,以民給給復者,一體施行,則公私俱便,而各邑,則必有所益,以此定式施行,何如?上曰,令廟堂稟處。
又所啓,今此設壇,實是千古所無之盛擧,而當時宣力效勞之人,亦必在睿念之中矣。西川府院君鄭崐壽,請兵天朝,晝夜哭不撤聲,石星之興兵救我,蓋由於崐壽之所感動,故人比之申包胥云,事定後策爲元勳,先王朝,聞其迎諡,特命賜樂,其後孫鄭昌堯,承蔭入仕,陞至直長,而以語訥不似,被參見汰,飢餓將死,方爲入番忠義,而受其料食,其何供其祭祀乎?其爲人,猶可任使,則不可不調用,如其不合,則別設忠義一料窠,使之不入番而受其料,恐合追念勳臣之義。且聞策勳時,奴婢田土,全未受出,而今則年代已久,拘於格例,恩典終未免歸虛云,若命該曹許其呈狀折受,則雖以此斥賣,或可爲一時祭祀之資,故惶恐敢達。上曰,鄭昌堯爲人何如?鎭厚曰,臣亦未見面目,而臺啓,以語不可了,不似官員,爲辭云矣。上曰,令該曹稟處。鎭厚曰,調用事,當下吏曹,而賜牌事,當下戶曹矣。上曰,依爲之。以上竝戶曹謄錄又所啓,戶曹判書趙泰采,曾以東萊開市事,有所陳達,査問本府,事無實,而且聞此事,果有苖脈,泰采所達,不能詳悉,以致如此云,大抵朝開市五日,開市之時,買賣旣訖,卽爲罷市者,乃是舊規,而頃年以來,本府商賈銀貨收稅之外,別說收稅廳於開市處,出送軍官及六人,毋論物之多少,一皆收稅,故買賣之人,終日絡繹,極其亂雜云,此似由於本府酬應浩繁,不得不創出新規,而其在慮患之道,宜有嚴防之擧,更爲分付,萊府所謂收稅廳,斯速輟罷,何如?上曰,依爲之。以上備局謄錄
政院啓曰,卽者禮曹郞廳來言,壇所定礎,以今日午時申時,推擇,禮·工曹堂上,當爲眼同監董,而禮曹判書閔鎭厚,晝講入侍,參判金鎭圭,違牌不進,工曹判書徐宗泰,獨爲進去,時刻已迫,不得定礎云,定礎時,諸堂上,雖不齊會,徐宗泰,旣已進去,則時急之役,不可等待其齊會,而差退日子,亦甚重大,何以爲之?敢稟。傳曰,仍爲定礎。
禮曹·工曹啓曰,壇址排石始役吉日,以今月二十一日午時推擇矣。臣宗泰,自直所承命來到役所,而禮曹判書臣閔鎭厚,今方晝講入侍,未及罷出,參判臣金鎭圭,違牌不進,揆以事體,莫重始役之時,禮曹及臣曹,當爲眼同,而因政院稟啓,旣有仍爲定礎之命,時急之役,不可遲退,而時刻已屆,不得已臣宗泰,與禮·工曹郞官及監役官等,依定時仍爲始役,壇石排安之意,敢啓。傳曰,知道。以上禮曹謄錄
入侍時,特進官金錫衍所啓,水口門近處城堞補築之役,今二十三日畢役之意,敢達,而畢役之後,則二十名夜直之軍,亦爲撤罷之意,敢達。上曰,依爲之。金錫衍曰,立番京軍三哨,今方運石,翻石補築之役,雖已完畢,翻運事役間,操鍊私習等事,依禁衛營例,一體停止之意,敢達。上曰,依爲之。以上禦營廳謄錄
大司成趙泰耉請對入侍時所啓,本館典僕之弊,罔有紀極,逐日呼訴,將至流散之境,故敢此仰達。曾前朝家,每加優於館隷養士魚物,魚廛色典僕,收用於各廛,而且外方奴婢之身貢,亦令典僕收捧之故,下輩頗有夤緣得食之道矣。朝家劃給之米,一朔不過四十餘石,僅爲七十五人齋生糧料,園頭魚廛之價,亦在其中,其所受出,至爲零星,而養士糜費之數,極其浩多,典僕輩,率皆稱貸添補而供之,且使令之役,最爲難堪,一經此役,漸至破産,蓋一館凡役之酬應,皆自都使令擔當責辦,而曾前,則外方收貢,輪回差定,且有魚物收用各廛之規,故賴以料理支吾矣。今則魚廛及奴婢收貢,以有弊防塞,久矣。失業如此,而供生虛費之弊,猶夫前日,實無保存之理,故都使令之結項致死者,連有二人,其苦役難堪之弊,於此可見矣。卽今此輩生理,只在屠肆,而屠肆一頭牛一日之利,六十人分食,故一人所分,僅至一升米,如或落本,則貸買他人之牛,以救目前之急,無暇償債,轉益難支,而屠肆贖錢,納於三司者,一朔所納,至於六百餘兩之多,一年通計,則多至七千七百餘兩,在前此弊之困弊,不至此甚,故得以推移備納,而今則實無可奈何,勢將渙散而後已,誠可慮矣。三司,以此贖錢,充給員役料布云,近日私屠甚多,館隷以此失利,若自三司,數出屠牛之禁,竝皆禁雜,而徵用其贖物,則不無變通之道,懸房贖錢,雖不令全減,或令半減,限年減給,俾無呼冤之弊,何如?上曰,姑爲半減,可也。又所啓,頃日筵中,司諫崔啓翁,以聖廟有蝙蝠汚穢之患,有所進達,有令本館善處之命矣。臣於今十五日焚香後,謹行奉審,則方當冬節蟄藏之時,故別無汚穢之患,而問諸事知守僕,則以爲自釋菜後,至秋釋菜前,此患爲甚,而大聖位及東西從享位近處,幸無點汚,而至於四聖位奉安處,最多,雖五日修掃,每每如此云,事極未安,蓋審其形勢,大聖位奉安于北壁下,從享位,列侍於東西壁下,俱在屋椽低垂之處,其上不甚高,開門則照徹光明,四聖位,則處在中間,正當屋樑最高之處,其上沈陰黝黑,平明仰視,亦不分明,蝙蝠自是至陰之物,光明處,則不敢近,而窟處於其上,致有此患,自上酌獻之禮時,想已親覽其設位坐向之如此矣。今雖告由移安,剔除其窠穴,後必復有,臣意則一番剔除之後,設有板子,可防此患,曾前奉審時見之,太廟亦設紙板子矣。待明春釋菜,告由移安,設有紙板子,一隙處亦造簾垂之,以障其彙緣出入之路,似或得宜,以此分付該曹,待明春擧行,何如?上曰,依爲之。又所啓,屠肆筋角,曾有三軍門收用,以補軍器,館隷,以此失利,故兪得一爲大司成時,以軍門給價取用之意,陳達蒙允矣。其後各軍門,一番給價,今則復踵前習,全無給價之事,殊無當初定奪之意,事甚不當,定奪後所取用者,一一計給其價,此後必須給價貿用之意,更爲申飭分付於三軍門,何如?上曰,依爲之。又所啓,聖廟殿內牀卓上,鋪以油芚,兩廡,鋪以油紙,蓋隆殺之節,而卽今則簠簋,用以鍮器,故所排油紙,間或裂破,所見未安,兩廡亦用油芚,何如?上曰,用油芚,而稍下其品,可也。又所啓,聖殿兩廡窓戶紙,例有春秋改塗,而卽今傷破處頗多,蓋鳥鵲啄傷之致也。所見亦甚未安,此後則每於五日修掃及朔望焚香時,奉審,隨其傷破處,卽爲移文戶曹,這這改補,何如?上曰,依爲之。又所啓,今年陞補,今垂畢,而四學課製,有兩年條未製者,曾因大臣陳達,若過當年,不許退行,此亦判於欲令兼官惕念試取之意也。上年學製,連以兼官有故,不得設行,兪得一爲大司成時,以爲此非儒生之失,推爲過時,退行試取之意,陳達蒙允矣。此是有成命之事,每仍兼官有故,考學考講,尙未爲之,故合製,亦仍此不得設行矣。四學兼官,有闕之代,竝以在京無故之人,差出,使之趁卽考講,上年條,亦爲鱗次設行,以爲趁明春會試前設行合製之地,何如?上曰,依爲之。又所啓,館僕之居在碑隅內者,例不與於坊役矣。今則生齒漸繁,家舍漸多,延及泮村,四面頗廣,故漢城與閭民一體差役云,此輩旣服本館之役,又被坊役之侵,蓋無可堪之勢,以館典僕入籍者,則無論內外所居之稍遠與否,坊役勿侵,何如?上曰,依爲之。又所啓,儒生通讀,方連次設行,而此是上年條未畢者也。蓋通讀之規,十二朔分排十二次,講製又滿三十分,然後抄取入格者十人,移送禮曹,使付覆試矣。外方儒生,多有聞風來赴者,而因大司成有故,講經製述,俱未着實爲之,當年條限內未畢,遷延至今,遠地儒生,不能久留等待,卽今赴擧者,只是九人,而其中二人則殿講時得參,故不得來赴,此軄數不滿十人,當隨其所取之數,移報禮曹,依例許赴,而且其中節目,有未詳盡處,節目中,有講畫雖多,製未滿六畫,製畫雖多,講未滿六畫者,竝勿取之文,故儒生,或未解見,若講製畫,俱過六分,則雖未滿三十畫,猶冀其僥倖許赴,此不可不明白定奪,講畫,每冊得通,爲二十四畫,製未滿六畫者,自不及於三十劃之限矣。必滿三十分後,許赴覆試,何如?上曰,依爲之。又所啓,上今年通讀,今已抵冬,而尙未始設,會試之前,餘月無多,勢將廢閣,外方儒生,不無顒望而遠來者云,四朔之內十二次講製,恐有未及之患,亦有乖於排朔勸課之意,事雖耉簡,亦當連次試取,使之同赴明春會試乎?上曰,連次設行,可也。以上成均館謄錄
上在昌德宮。停常參·經筵。
四五更,月暈。
禮曹正郞都永夏,在外大臣·儒臣處收議事,出去。
吏曹判書洪受瀗上疏。大槪,臣旣有臨政做錯之失,且被擊錚人誣詆,不可一刻苟冒於職次,遞本職及兼帶金吾之任,以存政體,以重國法事。入啓。
政院啓曰,卽者吏曹郞廳來言,今日爲政事,命下,而判書洪受瀗,陳疏入啓,參判黃欽,參議朴權,俱以病不來,不得開政云,待判書疏批下後,竝爲牌招開政,何如?傳曰,允。
左議政李畬,六度呈辭。入啓。傳曰,安心調理。
答吏曹判書洪受瀗疏曰,省疏具悉。卿其勿辭,安心行公。
吏曹參判黃欽,牌不進。
吏曹參議朴權,牌不進,依承傳罷職傳旨,傳曰,只推勿罷。
禁府,洪遂績拿囚。啓。
司諫崔啓翁就職後避嫌。大槪,臣於林川之事,繼聞有未安之敎,有不敢自安者,請遞事。入啓。答曰,勿辭。
戶曹參判李健命上疏。大槪,臣於擊錚人原情,有難安之勢,與長僚無異,乞賜遞改金吾之任,以安私分事。入啓。答曰,省疏具悉。卿其勿辭,從速察任。
刑曹參判申懹,再度呈辭。入啓。遞差。以上春坊朝報
備邊司啓曰,南桃浦漂人處,別爲添給五百兩之銀事,昨已定奪於榻前矣。退而更問漂人形止於譯官,則渠等,以其物貨價減少之故,顯有落莫歎恨之意,屢發於辭色云,當初彼此論價之際,數次相爭,終至於從輕而後已,蓋其操縱之權,在此,而彼以困急之勢,不得盡其情,口雖不敢明言,其心之不快,固可想也。今以折定之價,參之以倭館·燕市之價,則高下懸絶,倭館之價,雖不必論,與燕市之價,大相不同,則不但漂人之含恨,如此,彼中之議,亦必有抑買之疑矣。取考譯官所納論價時漂人再次書出一紙,則有曰,實價無價虛,此則乃所以示其以實斷定之意也。一從此數而準給,則已定奪五百兩之外,所加者不過四百六十一兩,合而計之,當給之數,三千九百二十兩一錢一分,固不可以此計較,而致令異國之人,失望而歸,且其物貨,今雖準給其價,亦無因此落本之慮云,依此數更爲磨鍊出給譯官,使之分給各人,而朝家特軫渠輩頻河之狀,或慮物貨折價之不足,着令商賈添給之意,明白曉諭,亦似得宜,竝爲分付該曹,而許銀價磨鍊分給之際,今日則勢未及離發,軫明日發送,而盤纏銀,則雖有戊辰年使管餉每人給二兩之例,今此物貨價銀,旣已準給,足爲路資,不必又給盤纏之銀,此則勿爲分付平安監營,何如?傳曰,允。以上備局謄錄
禁府啓曰,禮曹啓辭,據刑曹粘目內,處女査出單子,年歲可合,四祖有顯官,父母俱存,而當該守令,終不捧單子者,及家長中有官職人,竝移義禁府處置事,允下,而當該八邑守令,姓名及家長中有官職者,不爲指摘現出,自本府無以憑據擧行,更令該曹一一考覈,指名啓聞後,稟處,何如?傳曰,允。以上禁府謄錄
有政。
吏批啓曰,忠淸監司,今當差出,而擬望之人乏少,承旨及守令中可合人,竝擬,何如?傳曰,允。
又啓曰,前日政,光陵參奉差出時,進士辛道東,方在草土中,而臣矇不覺察,至於備擬受點,不勝惶恐,其代卽爲差出,何如?傳曰,允。
又啓曰,和順縣監金致鳳加資事,命下,而去春夏等褒貶,居中,何以爲之?敢稟。傳曰,勿論。
又啓曰,卽接軍資監牒呈,則正李寅爀,身病甚重,不得察任云,改差,何如?傳曰,允。
吏批,以李廷謙爲忠淸監司,金致鳳爲和順縣監,朴台東爲弼善,尹扶爲戶曹佐郞,郭萬績爲刑曹佐郞,崔昌大爲兼中學敎授,洪萬朝爲刑曹參判,李壽祺爲光陵參奉,金相稷爲執義,吏曹政軸
上在昌德宮。停常參·經筵。
左議政李畬,七度呈辭。入啓。傳曰,安心調理。
都承旨洪受疇,初度呈辭,及吏曹參判黃欽,洪州地,加土呈辭。入啓。給由。
刑曹判書金鎭龜上疏。大槪,臣旣被訟冤人之侵斥,理難仍據本職,乞命鐫遞,以便公私事。入啓。答曰,省疏具悉。卿其勿辭,從速行公。
同副承旨李徵龜,牌招肅拜。
全羅監司書目,金溝縣令尹志任,居官六年,旣無治績,徒配罪人,又爲任自給由,俱極駭然,罷黜事。
刑曹啓目,幼學李時鳴元情云云,當初臺啓中,旣曰擧子亦多目見,而只此時鳴一人之言,亦不能明白,似當有更爲憑問究得之道是白乎矣,事異常例,非臣曹所可擅便,上裁,何如?啓文頭收納事,別有所聞與否及啓辭,則曰擧子中,亦多目見,而何以時鳴一人上達乎?令政院更爲招問李禎翊以啓。
忠淸道幼學閔得重等上疏。大槪,先正臣文元公金長生,道可以繼往開來,學可以扶彝範世,請擧斯文之闕典,亟許聖廡之從祀,以壽道脈,以振士氣事。入啓。答曰,省疏具悉。前後儒疏之批,已悉予意矣。
禮曹參判金鎭圭上疏。大槪,昨於嚴召之下,悉暴衷懇,而還給之命,出於意外,臣震悚窮蹙,不敢更上文字,尋單請急,喉司不納,召牌又降,嚴畏分義,勉詣闕中,而顧臣不可復齒此任,自斷於心,又有初不審處之失,玆敢悉陳,以冀遞免董役之任,仍授違拒浼溷之罪,而俯陳愚見,仰備察納事。入啓。答曰,省疏具悉。大臣箚陳,蓋出於深慮,不宜更改也,勿辭察任。以上春坊朝報
禮曹啓曰,因義禁府啓辭,全羅道八邑守令,不捧單子者,及家長有官職者,令該曹指名啓稟事,允下矣。本道上送單子九張,旣已移送禁府,其家長有官職者,禁府自可知之,守令姓名,則本道狀聞中,初不開錄,似當分付本道,更爲指名啓聞,令禁府依此擧行,何如?傳曰,允。以上禁府謄錄
禁衛營啓曰,昨日夕時,運石牌將柳孝永來告內,平山軍士高及建,以年老之人,曳石行到祭基峴,路泥足跌,顚仆之際,爲童車載石所觸傷,多般救療,終至殞命,極爲驚慘,優給木綿與錢兩等物,使其同隊軍士及旗摠等,斂屍埋葬,而領役牌將,難免不能檢飭謹愼之罪,從重決棍之意,敢啓。傳曰,事極驚慘,令該曹各別恤典擧行。以上禁營謄錄
入侍時,禮曹判書閔鎭厚所啓,守令之在任遭喪及身死者,例有喪需米劃給之事,槪出於朝家欲除民弊之意,而近來外方,專責喪需於民間,劃給之米,直送喪家云,事甚無謂,今後令其兼官次知句管,必爲補用本邑治喪之需,而切勿直送喪家事,定式施行,何如?上曰,依爲之。以上宣惠廳謄錄
上在昌德宮。停常參·經筵。
下直,高山察訪沈枋。
禮曹佐郞宋德涵,贈執義金時習祠宇賜額致祭事,鴻山地,出去。
左議政李畬,八度呈辭。入啓。傳曰,安心調理。
都承旨洪受疇,再度呈辭。入啓。加給由。
政院啓曰,卽者招致前正言李禎翊於闕外,以刑曹啓目判付內辭緣,問之,則以爲今番東堂榜出之後,人言喧藉,至於內工房下人,下來場屋,收納文頭之狀,終後出來擧子,多有目見之說,不翅狼藉,有口皆言,不惟臣之所獨聞,抑亦擧世之所共聞也。臣適忝言地,聞甚驚駭,將欲論啓之際,入場儒生李時鳴,適然歷見臣,內工房下人,雜於場中,收納文頭之說,問於時鳴,則以爲着笠下人,下來於多士所坐之處,見其所製之幾何,及其上去之際,與一儒生相近,顯有授受之迹云云,廳上下人之下來於儒生所坐處,視其所製之幾何者,已極殊常,下人之與儒生有所授受者,非文頭而何?場中下人,各有色目,書吏所由,服色自別,則着黑笠着白衣,往來於場中者,亦非內工房而何?時鳴所謂着笠下人,下來於場中,與儒生有授受之迹者,果如臣所聞,內工房下人,收納文頭,大抵相符,臣意則以爲時鳴,雖不知文頭與否,而其所謂似有授受之迹者,明知其爲文頭,時鳴,雖不知內工房,而其所謂着黑笠下人者,亦明知其爲內工房,故當初啓辭中,以試官,送內工房下人于場中,收納文頭云者,實採擧世傳播之言,非專由於時鳴一人之言,故遣辭之際,以亦多有目見爲言矣。及其問啓時所陳,只以與時鳴酬酌之言,上達而已。此外更何別有所聞,亦何有指的更告之人哉?惶恐敢啓云矣。敢啓。傳曰,今觀書啓,旣無別有所聞,又無指的更告云,則其不過泛聽傳說,而無指捉之端,可知也。且非文頭而何等語,專出於臆逆,告君之辭,豈容若是?殊甚無謂也。
傳曰,日寒如此,薄衣軍士襦衣題給。
傳曰,日寒如此,宿衛軍士空石題給。
吏曹參判黃欽上疏。大槪,臣得蒙恩暇,今方發程,而見帶本職及金吾摠管兼任,俱係緊重,不宜仍帶遠往,以速瘝曠之罪,乞蒙恩遞,以便公私事。入啓。答曰,省疏具悉。卿其勿辭往來焉。
京畿監司書目,長湍呈,以大司憲金宇杭辭職上疏上送事。啓。答曰,省疏具悉。卿其勿辭,上來察職。
七道儒生生員洪時夏等上疏。大槪,請文元公金長生,陞躋文廟,以壽道脈,以光斯文事。入啓。答曰,省疏具悉。多士之封章陳請,出於至誠,予非不知,而惟其從祀體重,遲待後日,不害爲愼重之道也。
夜四更,月入太微西垣內。以上春坊朝報
上在昌德宮。停常參·經筵。
禮曹·工曹啓曰,今此壇役,禮·工曹,一同監董,而至於節目儀物,雖經稟定,禮曹尤多有主管擧行之事,而禮曹判書閔鎭厚,參判金鎭圭,或陳疏,或呈辭,連日皆不仕進,臣宗泰,雖祗詣役所,而無與相議,殊無承命眼同監視之意,揆以事體,甚爲未安,令政院稟處,何如?傳曰,允。
政院啓曰,因禮·工曹草記,令本院稟處事,命下矣。禮曹判書閔鎭厚,參判金鎭圭,竝卽牌招,以爲監董壇役之地,何如?傳曰,允。以上禮曹謄錄
正言韓重熙啓曰,臣伏蒙恩暇,歸見老父,闔門感祝,隕結難酬,卽當趁期還朝,奔走陳力,以效塵露之微,而臣父年今七十,氣息奄奄,適値寒節,感傷頗重,委頓呻吟,症樣轉苦,臣侍湯藥,晝夜扶護,竢得少間,今始上來,而荏苒之間,由限已過,虛帶職名,久滯鄕廬,負犯實深,惶霣倍切,且臣於父病方㞃之日,情理煎迫,進退狼狽,敢陳辭疏,縣道上送矣。道臣謂無舊例,中間阻搪,竟不得上徹,夫帶職下鄕之人,或有不得已控籲之事,而家僮直呈,旣是法外,縣道封進,又非格例,則在外者,終無陳章之路,朝家定制,果如是耶?如臣無似,新忝臺閣,觸事生疎,其所見輕,大矣。已不可仍據,而本院,又有韓㰒請罪之啓,韓㰒,卽臣之同姓七寸親也。法典雖無相避之嫌,而玆事,本由於懿惠公主房賜牌田地,則所爭是非,姑置勿論,臣亦以公主之後孫,其何敢參涉於其間乎?至於日昨儒臣疏中,盛論近來臺望,乃有阿附崇長等語,雖未知其指意之在誰,而臣是今日臺閣中一人,則亦豈獨晏然乎?以此以彼,俱不可一刻仍冒於職次,請命遞斥臣職。答曰,勿辭,退待物論。以上司憲府謄錄
上在昌德宮。停常參·經筵。
都摠府啓曰,近日內三廳禁旅,擅離直所,出入無常云,故今日午時,使郞廳點考,則內禁衛金弘立·洪弘立·金峻·尹元甲等,終日闕直,頓無形影,事甚駭愕,令攸司囚禁治罪,何如?傳曰,允。以上都摠府謄錄
司諫崔啓翁啓曰,正言韓重熙,引嫌退待,臣當處置,而觀其避辭中,以韓㰒請罪之啓,嫌難參涉,爲言,韓㰒之事,臣實首發,則臣不可可否於其間,且其末稍,以儒臣疏論臺望事,爲引嫌之一端,臣於此,亦其所不安,曾已自列,則今何敢更論他人之去就乎?請命遞斥臣職。答曰,勿辭,退待物論。以上司憲府謄錄
上在昌德宮。停常參·經筵。
申時,虹見艮方。
備邊司啓曰,珍島南桃浦漂人,旣已發送,而咨文未及撰出,不得一時付送矣。今始撰出,正書啓下後,別定禁軍,騎撥退送於齎咨官所到處,何如?傳曰,允。以上備局謄錄
院前啓,牧場事,林川郡守尹寔,拿問定罪事,措語竝見上竝引嫌而退,受由過限,在例應遞,嫌難處置,其勢固然,請司諫崔啓翁出仕,正言韓重熙遞差。答曰,不允。拿問事及處置事,依啓。以上司憲府謄錄
禁府啓曰,禮曹啓辭,據刑曹粘目內,處女揀擇單子,不捧當該守令及家長中有官爵者,移義禁府處置事,允下矣。本道狀聞中,當該守令姓名,初不開錄,無以憑據擧行,更令本道指名啓聞後拿問,而家長有職與否,取考單子,則家長,皆以幼學書塡,非本府所可處置,亦令本道參酌科罪事,發關分付,何如?傳曰,允。以上禁府謄錄
上在昌德宮。停常參·經筵。
辰巳時,有霧氣。
禁府啓曰,以泰英獄事呈書狀頭人兪命九,拿來事,允下矣。卽接稷山縣監黃鋿馳報,則兪命九,以七十老病之人,重得痢疾,委頓之餘,擔舁登程,僅到本縣,病勢十分危劇,言語不通,食飮全廢,萬無回甦前進之望云,命九實病如此,勢難强迫,呈書狀頭之次人兪命賚,卽爲拿囚,何如?傳曰,允。以上禁府謄錄
有政。
吏批啓曰,玉堂·春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,礪山府使,今當差出,而本州以孔道劇邑,素稱難治,守令中有聲績人,竝擬,何如?傳曰,允。
吏批,以宋奎炫爲礪山府使,〈以〉全百祿爲茂山府使,以洪楀爲旌義縣監。以上吏曹謄錄
院啓,牧場事。措語見上新啓,國朝以來,禁絶僧尼之出入都城者,所以懲淫慝正民俗也。曾在先朝,特命毁撤諸尼之廬舍者,意有所在,近年來,尼道復熾,什百爲群,乃於東郊不遠之地,構成大廈,金碧照曜,十里之內,六處相望,遠近閭閻之女婦,叛夫叛主,失行早孀之類,奔波輻輳,萃爲淵藪,行淫作慝,幻惑雜亂之狀,不一而足,請令京兆,毁其廬舍,各歸其所,人其人而革其弊,以爲去邪正俗之地。近來虎患,固爲生人之大害,朝家特〈許〉捕捉陞資者,蓋所以激勵聳勸,爲民除害之意,而比聞諸道守宰,名爲捉虎,而實則或奪民功,以爲己有,或買他物,以爲己功,紛紛欺瞞,希覬賞典,此豈朝家當初激勸之本意哉?諸道討捕之官,雖有勦捕劇賊者,別無論賞之典,以其職分之所當然,而守令之捕虎,與討捕官之捕賊,義無異同,而倖門一開,反爲濫觴之弊,旣往之蒙賞者,雖不可一一收還,自今以後,諸道守令之捉虎者,更勿許陞資,以重官方,以杜要賞之弊習。答曰,不允。以上司憲府謄錄
吏批,以洪重休爲說書,尹最爲義禁府都事,洪泳爲正言,趙泰壽爲禁府都事,金興慶爲兼南學敎授,趙道彬爲校理,南就明爲修撰。吏曹政軸
上在昌德宮。停常參·經筵。
夜五更,雷動電光。
府啓,炤事,所安島事,內間需用事。措語見上答曰,勿煩。
院啓,牧場事,東郊尼舍撤毁事,自今捉虎守令,更勿許陞資事。措語見上答曰,勿煩。以上司憲府謄錄郞廳李聖運校正。郞廳愼爾復書。
上在昌德宮。停常參·經筵。
昧爽,雷動電光。未申時,日暈。午未時,日有食之。
大殿,政院·玉堂問安。答曰,知道。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入湯藥,其已進御,而有和解之效乎?臣等,不勝憂慮,敢來問安。答曰,知道。症候,已言于醫官矣。
左議政李畬,十四度呈辭。入啓。傳曰,安心調理。
吏曹啓目,粘連觀此冬至正使判尹李頤命上疏,則今方出疆,本職及兼帶諸任,亟命該曹許遞亦爲白有臥乎所,〈?〉帶京兆之長,經筵之任,俱係緊務,所當許遞是白乎旀,提學時無緊急之事,曾有仍帶往來之例是白乎矣。重臣進退,臣曹不敢擅便,上裁敎是白乎旀,至於備局堂上之任,非臣曹所敢擅便,令本司稟處,何如?啓依回啓施行。以上春坊朝報
禁府啓曰,以慶尙監司狀啓,咸鏡道監賑御史書啓,所江僉使啓本,刑曹粘目,聞慶前縣監李善咸,慶興前府使尹濟萬,長連縣監鄭斗平等移本府處置事,允下矣。李善咸,時在京畿廣州地,尹濟萬下去衿川地,鄭斗平,方在任所,依例發遣府書吏·羅將,拿來,何如?傳曰,允。以上禁府謄錄
上在昌德宮。停常參·經筵。
下直,驪州牧使李泓。
大殿,政院·玉堂問安。答曰,知道。勿爲問安。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?前入湯劑,其已進御,而感冒之候,漸有和解之效,咳嗽亦漸差減乎?臣等,通宵憂慮,敢來問安。答曰,知道。咳嗽差減,湯劑進御,而有和解之效矣。
八道儒生·生員洪是相等上疏。大槪,更申前懇,請以文元公金長生從享文廟,以光斯文,以幸士林事。入啓。答曰,省疏具悉。愼重之意,已諭於疏批矣。
左議政李畬十五度呈辭。入啓。傳曰,安心調理。
禁府,李善咸·尹濟萬拿囚。啓。
謝恩,文學金普澤。
院啓,請寢呈狀人等嚴刑之命,唐津·泰安等邑舊廢牧場田地,還給民人等處。措語見上國朝以來,禁絶僧尼之出入都城者,懲淫慝正民俗也。曾在先朝,特命毁撤諸尼之廬舍者,意有所在,近年來尼道復熾,什百爲群,乃於東郊不遠之地,搆成大廈,金碧照耀,十里之內,六處相望,遠近閭閻之女婦,叛夫叛主,失行早孀之類,奔波輻輳,萃爲淵藪,行淫作慝,幻惑雜亂之狀,不一而足,請令京兆,毁其廬舍,各歸其所,人其人革其弊,以爲祛邪正俗之地。近來虎患,固爲生人之大害,朝家之特許捕捉陞資者,蓋所以激勵聳動,爲民除害之意,而伏聞諸道守宰,名爲捉虎,而實則或奪民功,以爲己有,或買他物,以爲己功,紛紛欺瞞,希覬賞典,此豈朝家當初激勸之本意哉,諸道討捕之官,雖有勦捕劇賊者,別無論賞之典,以其職分之所當然也。守令之捕虎,與討捕官之捕賊,義無異同,而倖門一開,反爲濫觴之弊,旣往之蒙賞,雖不可一一收還,請自今以後,諸道守令之捉虎者,更勿許陞資,以重官方,以杜要賞之弊習。司僕寺許多牧場牧稅,一任猾吏之用奸,厚斂民怨,而其中卓柱漢爲名者,尤爲用事,江華彌法島周回八里許,以陳廢,懸錄於圖籍中,而私自偸食,煤音島六十里,以二十五里懸錄,而其餘三十五里地,則又爲偸食,攘取喬桐屬松家島,不干民田,屬之司僕,以掩其兩島偸食之跡,喬桐之民,怨入骨髓,欲食其肉。胥吏之用奸,固爲近來痼弊,未聞有如柱漢之甚者,郞廳之矇不覺察,亦不無其責,請司僕當該郞廳,從重推考,書吏卓柱漢,爲先嚴囚,仍令京兆郞廳及本道都事,按驗打量,定其境界,牧場歸之司僕,民田則歸之戶曹,然後克正柱漢之罪,一以慰失業呼冤之民,一以懲猾吏弄奸之習。凡臺閣論事,許以風聞,則其間雖或有事端之難覈者,不得鉤詰言根於發論之人,乃所以重言路也。日者前正言李禎翊之論啓東堂科事也,旣以拿覈蒙允,則有司之臣,按法窮治,有其實則罪之,無其實則釋之,自是治獄之道,而刑曹判書金鎭龜,乃引謬例,直請發問於臺臣,至令朝家事體,壞損無餘,彼禎翊,雖不足言,獨不念待臺閣之地乎?從玆以往,後弊難防,不可無警責之擧,請刑曹判書金鎭龜,從重推考。答曰,不允。
政院啓曰,臣等嘗考周詩,十月之交,朔日辛卯,日有食之,亦孔之醜,其三章,又言燁燁震電,不寧不令。朱子釋之曰,十月,建亥之月,交,日月災會,謂晦朔之間。又曰,非但日食,十月而雷電,亦災異之甚者。蘇氏註曰,日食,天變之大,然夏之四月,爲純陽,故謂之正月,十月,爲純陰,疑其無陽,故謂之陽月,純陽而食,陽弱之甚也。純陽而食,陰壯之甚也。此乃東周政亂之詩,而先儒之訓,爲後世鑑,昨者雷動之災,日食之變,迭奏於兩日之內,而適當於亥日晦朔之間,豈料周季衰亂之徵,竝見於今日聖明之世,若是其相符哉?臣等,抑不敢知仁愛之天,出此非常可愕之異,以警動我殿下,欲扶持全安,如董子所云乎?臣等愚妄,竊以爲近年以來,天災地異,歲出而不足,殆乎月有,而朝廷之上,無毫髮變動底意思,弊政日溢,而民生已瘁,紀綱日紊,而百度俱廢,環顧中外,無一可恃,不惟不思變動,恬於狃見,曾不爲怪,未知殿下,謂從前遇災責躬,終無實效,而不爲之行歟?抑謂災異,雖累見,姑無事變,此不必懼而不足勞聖慮歟?聖意深遠,固不敢隱度,而以古況今,災異之荐疊如此,其國得安者,未之有也。況此陽微陰壯之兆,決非尋常代有之比,又何可一任泄泄,視若薄物細故,而不知捄哉?誠願殿下,監詩人之戒,體先儒之訓,內自幽獨隱微之地,察于理慾之分,懋盡恐懼修省之實,外及政令施措之際,辨于公私之別,毋沮淬厲奮發之志,必以挽回世道,極濟黎庶,爲己任,庶冀上答天譴,下副民望焉。臣等,待罪近密,目見衰周之異,月日不差,不任驚慮之至,區區所懷,惶恐敢啓。答曰,遇災憂懼方深,陳戒殊切,可不留心焉?以上春坊朝報
有政。
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
吏批,以柳光廷爲積城縣監,河□□爲光山都正。承傳除授
兵曹啓曰,本曹佐郞趙以進,以體例間事,累度呈狀,無意行公,今姑改差,何如?傳曰,允。
侍講院啓曰,本院下番司書金普澤,獨爲入直矣。今日政,陞拜文學,說書洪重休,在外未上來,下番無他推移入直之員,不得已以上番姑降入直。司書未差之代,後日政,以在京無故人差出,仍卽牌招察任,何如?傳曰,允。以上吏曹謄錄
兵批,以韓㻋爲宣傳官,李頤命爲知中樞府事,金贊興爲訓鍊院習讀,李貴錫爲習讀,李光迪爲同知,金重器爲副摠管,李譔爲宣傳官,郭昌徵爲五衛將。
吏批,以沈宅賢爲持平,金普澤爲文學,宋相琦爲同義禁,金鎭圭爲戶曹參判,黃一夏爲兵曹參議,兪得一爲漢城判尹。政軸
上在昌德宮。停常參·經筵。
夜五更,流星出鬼星上,入西方天際,狀如鉢,尾長三四尺許,色赤光照地。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?湯劑連進之後,感冒之候,幾盡和解,而咳嗽之症,益有差減之效乎?臣等,憂慮未弛,敢來問安。答曰,知道。咳嗽之候,未易快愈,淸熱止嗽之劑,議定,而勿爲逐日問安。
再啓曰,卽伏承問安之批,以咳嗽之候,未易快愈,淸熱止嗽之劑,議定爲敎。臣等,卽與諸御醫商議,則以爲此由於上焦餘熱,猶未盡祛之致,淸肺湯元方,五味子代,紫菀酒洗七分,加前胡·知母蜜水炒各一錢,連進五貼,以爲淸熱止嗽之地,宜當云,此藥,卽爲劑入之意,敢啓。傳曰,知道。
左議政李畬十六度呈辭。入啓。傳曰,安心調理。
都摠管礪山君枋,初度呈辭。入啓。給由。
禮曹判書閔鎭厚辭職上疏。入啓。答曰,省疏具悉。卿其勿辭察任。
禁府,金承胤拿囚。啓。
院啓,請寢呈狀民人等嚴刑之命。措語見上請禁絶僧尼之出入都城,令京兆毁其廬舍。措語見上請自今以後,諸道守令之捉虎者,更勿許陞資。措語見上請司僕寺當該郞廳,從重推考,書吏卓柱漢,爲先嚴囚。措語見上請刑曹判書金鎭龜,從重推考。措語見上答曰不允。第二件事,曾在宣廟朝,答太學儒疏之批,至爲允當,而城外異於城內,何必撤毁而後,方可祛邪耶?刑官之啓,請發問於臺臣,蓋由於事勢之不得已,非輕臺閣而然也。勿煩。第三件事,令廟堂稟處。第四件事,發遣京兆郞官,事異常規,令太僕發送郞廳與都事,眼同摘奸後稟處,而郞廳推考,書吏囚禁事,姑待書啓後處之。
八道儒生·生員洪是相等上疏。大槪,更申前懇,請以文元公金長生從享文廟,以壽道脈,以振士林事。入啓。答曰,省疏具悉。先正道德,予豈不知,而靳許哉?惟其事重,故欲爲遲待矣。
領議政申琓箚子。大槪,乞賜責免,以答天譴事。入啓。答曰,省箚具悉卿懇。閉藏之節,雷電洊仍,驚懼之心,夙宵未弛,縷縷戒誨,亶出憂愛,予甚嘉歎,可不留心焉?災異之作,實由涼德,推咎台衡,豈有是理?諫院之啓,不必爲嫌,卿其安心勿辭,速出視事,以濟時艱。仍傳曰,遣史官傳諭。以上春坊朝報
上在昌德宮。停常參·經筵。
下直,森森坡萬戶李薲。
假注書金雲澤改,代以李眞儉爲假注書。
左議政李畬十七度呈辭。入啓。傳曰,安心調理。
左承旨南致熏初度呈辭。入啓。給由。
禮曹正郞尹憲周卒,兵使李後晟致祭後,入來。
玉堂箚子。大槪,略貢陳腐之說,仰裨修省之道事。入啓。答曰,省箚具悉。災咎非常,危凜倍切,陳戒之言,誠深憂愛,予甚嘉尙,可不留心焉?
右議政李濡箚子。大槪,敢陳危悃,乞賜責免事。入啓。答曰,省箚具悉卿懇。今日致災,職由否德,憂懼一念,曷敢少弛,誡誨切至,可不留心,而因災祈免,實涉太過,諫臣之啓,尤無可嫌。卿其安心勿辭,速出視事,以濟時艱。仍傳曰,遣史官傳諭。
江華留守書目,辭職上疏上送事。啓。答曰,省疏具悉。卿其勿辭,從速察職。以上春坊朝報
上在昌德宮。停常參·經筵。
中宮殿·世子宮·嬪宮,藥房問安,答曰,知道。
藥房啓曰,日氣沈陰,伏未審夜來,聖候調攝,若何?再昨劑入淸肺湯,其已連日進御,而咳嗽之候,益有差減之效乎?臣等,憂慮未弛,敢來問安。答曰,知道。咳嗽之候,幾盡差愈矣。勿爲問安。
左承旨南致熏再度呈辭。入啓。給由。
禁府啓目,幼學兪命賚元情云云,許多同族,豈有猝聽正基之强囑,構捏無罪之人是白乎旀,矣身與正基七寸之親,旣非同居一室之人,則家內所爲之事,豈有耳聞目見之事乎?矣身段,此外更無所達是如爲白乎旀,二生段,以爲泰英,乘夜逃還本家之時,別無失身之事是如爲白乎旀,其矣身隨往,至於明禮洞本家,亦爲的實是如,與向前禮業·順介·太禮等,一樣納供爲白置。右兩人,別無更問之事,竝只放送爲白乎旀,泰英,中夜單身出走事段,禮業等四人之招,如此,姑未有現著之端是白乎矣,罵詈舅姑,穢物和於祭酒等數件事段,命賚,以爲雖不見,見正基家常常參祭往來之際,親聽正基之言,豈有同宗有不聞者乎是如爲白臥乎所,命賚所供如此,則此爲兪家同宗之合辭,可知,與泰英所供,節節相左,泰英處,以此更推後,稟處,何如?啓依允。
又啓目,戶曹參議安垕,司直李相周,兵曹正郞洪重禹,監察朴泰三等議處云云。安垕段,豫題傳播一事,儘有曲折,榜出之後,亦未見用情之跡,似不當斷以一切之法是白乎矣,科場事體,至嚴且重,不可以情有可恕而法爲之屈,依科場事目,邊遠充軍定配爲白乎旀,李相周·洪重禹·朴泰三等段,試院出題,固非參試官以下曹所主管之事,則其爲豫題事,不爲干涉云者,不無所據是白乎矣,士子旣稱有豫題之說,請爲改題,則所當爲先啓達,改出書題,且宜究覈其言根是白去乙,諉以過去之言,只爲鎭定之計,終致臺章重發,試事詿誤,不職之責,在所難免,以此照律,何如?啓依允。安垕用情之跡,未有顯著,則充軍之律,殊涉過重是在果,第科場書題,固宜嚴秘,心裏默思,何所不可,而豫書小紙,終致傳播,旣甚駭異,亦關後弊是置,參酌徒配。
黃海都事書目,松禾縣監崔國亮,災傷差錯,罷黜事。
政院啓曰,憲府無行公之員,連日監察茶時,事甚未安,除在外外,呈告·未肅拜人員,竝卽牌招察任,何如?傳曰,允。
都摠管礪山君枋,再度呈辭。入啓。加給由。
左議政李畬十八度呈辭。入啓。傳曰,遣承旨敦諭。
判尹兪得一辭職上疏。入啓。答曰,省疏具悉卿懇。卿勿固讓,安心行公。
謝恩,持平沈宅賢。
八道儒生·生員洪是相等上疏。大槪,請以文元公金長生陞躋文廟,以壽道脈,以光斯文事。入啓。答曰,省疏具悉。前後之批,已悉予意矣。以上春坊朝報
上在昌德宮。停常參·經筵。
同副承旨李徵龜書啓,臣承命敦諭于左議政李畬處,則以爲臣所患偏痿之病,本以積久之症,當此衰朽之境,勞損旣極,乘時重發,復爲完人,實無可望。蒙恩調息,已浹兩旬,治方已殫,略不見效,虛帶職名,罪戾增積。日夜之所顒望,惟在於得釋重負,以延殘喘,而不意天聽尙靳,恩敎益隆,近侍又臨,傳宣聖諭,辭意勤摯,丁寧諄複,臣是何人,乃蒙眷禮至此?感激惶隕,不覺涕汗之交流也。臣之受任,已踰周歲,而了無絲毫裨補,但見疾威之警,疊現於上,臣於病中,凜凜危慄,益思亟蒙斥免,以避賢路,而今聖諭,乃欲以協心改圖,强責於力盡無似之賤臣,其於答天戒救時政,不亦左乎?臣之當退固非一端,而卽今病情,更無可强之勢,委身牀褥,虛辱隆旨,揆以分義,萬死是甘,謹當以一箚,更暴危悃云矣。敢啓。傳曰,知道。
禁府,安垕,楊州延曙驛徒三年定配。啓。
左承旨南致熏三度呈辭。入啓。遞差。
左議政李畬箚子。大槪,敢申危苦之懇,乞賜斥免事。入啓。
吏曹啓曰,承旨有闕,政事,取稟。傳曰,明日爲之。
正言洪泳上疏。大槪,臣荐被誤恩,忝叨言地,辭疏未徹,情勢狼狽,而然此猶不暇言,臣之老母,宿病之外,添感風寒,氣息如縷,莫保朝夕,跬步之間,未忍違離,回蘇之前,供職無路。伏乞聖慈,曲諒私情,亟許遞改,千萬幸甚。且臣有區區所懷,玆敢附陳於祈免之章,以冀財察事。入啓。答曰,省疏具悉。陳戒殊切,可不留意,臧否失正,寵辱倒置,乃疑狀聞之非實等語,或涉謬戾,或歸爽實也。下款所陳,不必更爲詢問,爾其勿辭,從速察職。
答左議政李畬箚曰,省箚具悉卿懇。災異沓臻,日夕危凜,而卿之引入,適在此時,鼎席之不備,予心之思想彌切,必欲反復敦勉,期回遐心者也。今玆召災,由予無德,而今乃引咎,予實愕然,誡誨勤懇,可不留心焉?卿其須體至意,毋執撝謙,卽起視事,以濟時艱。仍傳曰,遣史官傳諭。
禮曹判書閔鎭厚,請對入侍。以上春坊朝報
禮曹判書閔鎭厚所啓,防禦使規制,各廳異試,以水原·廣州兩邑言之,水原則中軍軍官之料,皆自戶曹會減,廣州則自宣惠廳略給中軍之料,而軍官則元無給料之事。不但同是防禦使,廣州事體,比水原尤別,而埋沒如此,合有變通之道,令廟堂稟處,何如?上曰,依爲之。以上備局謄錄
同日入侍時,閔鎭厚所啓,向者講筵時,玉堂官趙道彬,有所陳達,而臣之所伏處,稍後,不得詳聞,及見擧行條,則以出題時,可考書冊印來爲請,而蒙允矣。外官郡邑疲殘,印冊之際,不無弊端。況其所入之價,皆自惠廳會減,當此百度省約之日,此等糜費,亦不可不慮。蓋出題時,取見成均館·校書館所藏之冊,固是當然之事,雖持去私冊,亦何不可?前曾未嘗爲出題印置書冊,只以經書藏之四學,以備聖齋儒生講讀之資。今何必創出新規,竝與書題之冊,印來乎?一學如此,則他學,亦將鱗次請印,其弊尤必不貲,舊藏經書中,如有傷破不完秩者,使之改印塡補,而其他冊子,則勿令印來,何如?上曰,依爲之。以上惠廳謄錄
工曹啓曰,壇所祭器,今本曹造成事,曾已定奪,方將始役,而今此鑄成之役,事體極爲尊重,隆寒不遠,事勢亦甚窘急,本曹常時體貌不尊,不得號令各司,當此大役,事多可慮。旣不設廳,則不敢作爲節目啓下,而曾前鑄成時節目中,諸上司·諸都監付役匠人及諸宮家奴子·砲殺手·尙方匠人·外居匠人,竝爲捉來。凡係鑄成事,如有不卽擧行者,則直爲戶·工曹使令各一名,別爲責立守直軍士四名,令兵曹定送,各匠人及助役料布,令戶·兵曹題給等事,一依前例擧行,何如?傳曰,允。以上兵曹謄錄
上在昌德宮。停常參·經筵。
夜一更二更,月暈兩珥。五更,流星出張星上,入東方天際,狀如拳,尾長四五尺許,色赤。
下直,結城縣監蔡明胤。
左議政李畬十九度呈辭。入啓。傳曰,安心調理。
都摠管礪山君枋三度呈辭。入啓。加給由。
大司成趙泰耉上疏。大槪,臣之庸陋,師儒之長,本非其任,而辭未獲免,黽勉冒出。頃日通讀之坐,觸寒重傷,素有水土之疾,乘時兼發,症情苦劇,差復未已。又於近日林川郡守尹寔拿問事,尤有所難安者,冒死陳籲,乞蒙恩遞,以幸公私事。及大司憲金宇杭上疏。大槪,猥被誤恩,濫膺新命,在外控辭,未蒙許遞,分義所在,不敢退在,力疾就途,歸伏私次,而顧此風憲之長,決非如臣庸陋,所可忝竊,冒陳危懇,乞賜鐫改,仍陳所懷,以備財幸事。入啓。
禁府,金鼎臣拿囚。啓。
司諫崔啓翁避嫌。大槪,旣被囚人之厚斥,又被武夫之醜詆,請遞事。入啓。答曰,勿辭。
答大司憲金宇杭疏曰,省疏具悉。憂愛進言之誠,予甚嘉尙,可不留心焉?疏陳民弊,令廟堂稟處,卿其勿辭,從速察職。
答大司成趙泰耉疏曰,省疏具悉。爾其勿辭,從速察職。以上春坊朝報
有政。吏批,內需司書題李昌老,以李聖佐爲永禧殿參奉,金澋爲承旨,李三碩爲戶曹參議,宋相琦爲禮曹參判,李光迪爲工曹參判,韓世緯爲造紙別提,朴璿爲兵曹正郞,尹世紀爲知經筵,任璟爲松禾縣監,申鐔爲兵曹佐郞,李湛爲掌樂主簿,安壽鼎爲禁府都事,權宇亨爲奉常正,任埅爲軍資正,尹海翊爲監察,宋正明爲司書,承文正字單申,承文副正字單徐命遇。吏曹政軸
上在昌德宮。停常參·經筵。
辰巳時,日有兩珥。
中宮殿·世子宮嬪宮,藥房問安。答曰,知道。
藥房啓曰,雨後風寒甚緊,伏未審聖候,若何?前劑入淸肺湯,已盡於昨日,咳嗽之候,若不快愈,則御醫等,皆以爲加進五貼宜當云,此藥加劑以入乎?臣等,憂慮未已,敢來問安,竝此仰稟。答曰,知道。感冒易解,而咳嗽之候,本來支離,加劑以入,宜矣。
左議政李畬二十度呈辭。入啓。傳曰,安心調理。
正言朴鳳齡啓曰,臣於日昨,以林川郡守尹寔拿問定罪事,連啓蒙允矣。及見其原情,則費辭自明,反加詆斥,臣不勝駭然之至也。其間事實,已悉於右寮之避,今不必更爲疊牀之語,而緣臣疲劣,被此反詈,何可仍冒於臺席乎?請命遞斥臣職。答曰,勿辭。
正言洪泳啓曰,臣以無似,忝叨匪據,辭不獲免,冞切惶蹙,母病且苦,供職無望,稽謝恩命,罪戾尤深,玆於祈免之章,略附區區之懷矣。及承聖批,辭旨嚴峻,或責以謬戾,或歸之爽實,臣不勝悚恧之至。夫向來臺閣之臣,或有論及巨室者,則輒皆屛棄,而其所被論之人,終無辨別,任使如舊。事之是非,姑舍勿論,朝家處分,豈容如是?臣嘗慨惋於心,略有所論及,而至於鄭澔事,道臣狀聞之事,朝家別遣御史,而按覈,則未免爲疑其非實之歸,臣亦非以鄭澔之狀聞,果皆信然,只以體例所在,竝爲論列矣。纔發寂寥數語,遽承未安之批,莫非臣不見信於君父之致,將何顔面,仍冒臺端乎?請命遞〈斥〉臣職。答曰,勿辭,退待物論。
左副承旨金致龍上疏。大槪,臣於在直之夜,病情猝劇,不得不舁還私次,而症勢一向危重,萬無供職之望。玆敢疾籲於天地父母之前,伏乞聖慈,俯諒危懇,亟許鐫遞,以尋生路事。入啓。答曰,省疏具悉。爾其勿辭,調理察職。
禮曹正郞都永夏,在外大臣·儒臣處收議後,入來。
院啓,請寢呈狀人等嚴刑之命,唐津·泰安等邑,舊廢牧場田地,還給民人等處。措語見上臣以東郊尼舍毁撤事,有所論啓矣。聖批以城外異於城內,何必撤毁然後方可祛邪,爲敎,臣竊以爲不然。僧尼爲道,儻曰非邪,則雖是城內,元無可撤之理,旣曰非正,則豈可以城之內外,爲有間而不爲之撤去耶?尼之爲物,亦異於僧道,淫亂之風,潛慝之行,眩俗惑衆,罔有紀極。都城及畿甸之孀居者,失行者,背夫者,叛主者,其他惑邪說女兒之徒,奔波輻輳,作一怪鬼之藪,傷風亂俗,莫此爲甚,決不可一日留在,任其作慝也。昔唐祖,因傅奕一言,沙汰天下僧尼·道士,狄仁傑,奉使江南,毁破吳·楚淫祠七百餘所,古史,書之以爲美事。先王朝特命毁撤尼舍者,實不尋常,殿下豈宜以城內外,爲敎,不卽許毁,有若一毫愛惜於此輩者然,而致臣民之惑哉?如彼陰邪幻慝之類,不可不痛絶而塞其源,請令京兆,斯速毁撤尼舍,俾得人其人,而各歸其所。臣以江華喬桐牧場事,有所論啓,雖蒙摘奸稟處,而郞官推考,書吏囚禁事,則以姑待書啓後處之,爲敎,臣竊惑焉。郞官推考,固是薄責,而姑待書啓,猶云,可也。卓柱漢,偸食兩牧場之罪,比諸李旭之偸食銀貨,不啻百倍,而嚴囚被覈,在法當然,尋常士夫之被覈者,例爲先囚後査,豈可使如柱漢幺麼一吏胥,負不貸之罪者,晏然安坐其家,而以待書啓後處之乎?且聞摘奸命下後,柱漢,陰嗾同惡,誘致喬桐訴冤兩班人,極口凌辱,恣意毆打,事之可駭,莫此爲甚。今日紀綱,雖曰解弛,臺啓請査,旣已蒙允,則爲書吏者,惡敢任自毆辱訴冤之人,若是其無忌憚乎?是不獨無臺官,乃無王命也。昔儒臣曺植,所謂我國,以胥吏亡者,不幸近之矣。如此猾賊之吏,不可一日容貸,請司僕書吏卓柱漢,付諸有司,嚴加刑訊,推出其同惡,先治毆辱訴冤之罪,仍爲嚴囚,待其書啓,克正常刑,以爲懲一勵百之地。凡臺閣論事,許以風聞,則其間雖或有事端之難覈者,不得鉤詰言根於發論之人,乃所以重言路也。日者前正言李禎翊之論啓東堂科事也,刑曹判書金鎭龜,乃引謬例,至請發問於臺臣,事之未安,莫此爲甚。夫臺啓,旣以拿覈蒙允,則有司之臣,惟當按法窮治,覈其虛實,而今此請問,實是法外,及其再次稟啓也。又以更爲憑問,爲辭,則其輕視臺閣,甚矣。聖批中,由於事勢,不得不已之敎,臣竊以爲有所未曉也。自有此擧以來,朝家事體,壞損無餘,後弊所關,終不可無警責之道,請刑曹判書金鎭龜,從重推考。引嫌而退。有懷必達,臺體卽然,未安之批,不必爲嫌,請正言洪泳出仕。答曰,不允。處置事,依啓。
館學儒生申晳等上疏。大槪,請亟擧先正臣文元公金長生,從享聖廟之禮,以副士林之顒望事。入啓。答曰,省疏具悉。八路多士之批,已盡開釋矣。以上春坊朝報
禮曹啓曰,以壇所用樂事,發遣郞廳,問議于在外大臣及儒臣,則領中樞府事尹趾完,以爲今此設壇制度及享祀禮節,在京諸大臣之議,備書論列,而以樂舞一節,尤爲難處之故,有此別爲詢問之命,臣素無識見,何敢妄論至重至大之典禮乎?第伏見諸議中,有依社壇用樂之說,推以臆度,最似得宜,惟在熟講,而處之,伏惟上裁。行判中樞府事崔錫鼎,以爲今此設壇之擧,事異常經,其間各項制度及禮節,誠有未易論斷者,而在京諸大臣之議,旣已備細考論,如臣膚淺之見,又何敢率爾仰對乎?至於樂舞一節,天子禮樂,非有天子之命,不可僭用,非但樂器制度之難明而已。諸議中依社壇用樂之節,無害於尊奉之道云者,恐爲得宜。惟在朝家,參量禮意而審行之,伏惟上裁。左贊成尹拯,以爲草莽賤臣,殘喘垂死,匪分職名,尙在身上,而不敢煩瀆,惟縮伏俟罪者,已經年矣。逋慢至此,法義至嚴,憲司覺察,應有擧正之日,一蒙鐫削,安意就盡,日夜祈望,惟此而已。不意今者,禮官又臨,驚震隕越,措躬無地,臣之前後哀籲,乞蒙汰去於儒臣問議之列者,螻蟻微忱,非敢矯飾,天日之明,豈不下燭於斯,而每令王人,虛辱遠程,臣之此罪,又萬殞難贖矣。況此王家莫重祀典,尤豈賤分迷識,所敢僭論。惶恐悸慄,罔知所對,惟願朝廷,勘臣情罪所冒,匪分職名及儒臣問議之列,一倂削汰,以申公法,以幸私分而已,無任惶蹙戰掉之至。前大司憲權尙夏,以爲老病垂死之臣,神識昏耗,尋常事爲,都不通知,況此公朝典禮,尤所昧昧。且臣素不識音樂,又此窮鄕,無可考書冊,今於詢問之下,實不知所以仰對也。惟以臆見揆之,享祀皇上,禮重事大,如不用八佾之制,恐不免爲苟簡失禮之歸矣。若夫樂器樂節,以諸臣所奏論者,見之,樂器制度,雖載於集禮,中朝之樂,自我國有難倣郊制作云,若然則誠爲難處矣。今擧天子之祀典,決不可降從諸侯之禮,而欲遵集禮,則其難處又如彼,無寧一以簡質爲禮,舞佾樂章,竝姑倚閣,只行祀儀,猶爲寡過耶?惟在聖上,加熟講而審處。大臣·儒臣之意如此,上裁,何如?傳曰,依社稷用樂之節,可也。以上禮曹謄錄
上在昌德宮。停常參·經筵。
京畿監司書目,麻田郡守徐文淑,大臣犯馬,罷黜事。
左議政李畬二十一度呈辭。入啓。傳曰,安心調理。
院啓,請寢呈狀民人等嚴刑之命,唐津·泰安等邑舊廢牧場田地,還給民人等處。措語見上請令京兆斯速毁撤尼舍,俾得人其人而各歸其所。措語見上請刑曹判書金鎭龜,從重推考。措語見上答曰,勿煩。
義禁府啓曰,今月初三日本府開坐,兪命賚捧招時,供辭正書之際,正基,自外入送元情草一本,使羅將傳給下吏,改書以入,而蓋爲命賚代草,而命賚則不知者也。雖因郞廳之發覺,退斥不用,而王府事體,至嚴且重,罪人供辭,元非外人所可改易,而自外代述,私自入送之狀,誠極可駭。傳授書吏·羅將,令攸司囚治,而兪正基,不可置,而不問,拿問,何如?傳曰,允,
禁府,兪正基拿囚。啓。
司諫院箚子。大槪,敢陳遇災修省之道,以備財察事。入啓。答曰,省箚具悉。遇災進言,言甚切至,予用嘉尙,可不留心,而箚末事,廟堂之議,欲其磨以歲月,從容了當也。以上春坊朝報
都摠府啓曰,近來有廳軍士,代立者頗多,故今日午時,南所入直有廳軍士若干人,抽栍現點,則一番族親衛李守敏,無緣闕點,捉來推問,則良人蘇克馨,代立李守敏之役,現露遲晩,上項蘇克馨,令攸司囚禁,依律治罪,何如?傳曰,允。以上都摠府謄錄
上在昌德宮。停常參·經筵。
傳曰,諫院箚子留中。
政院啓曰,憲府無行公之員,連日監察茶時,事甚未安,除在外外,未肅拜·呈告人員,竝卽牌招察任,何如?傳曰,允。
左議政李畬二十二度呈辭。入啓。傳曰,安心調理。
校理趙道彬上疏。大槪,病狀轉苦,實無供職之望,且於重臣筵奏,有不敢自安者,伏乞聖慈,亟遞臣職名,以便調息,以安微分事。入啓。答曰,省疏具悉。爾其勿辭,從速察職。
忠淸監司李廷謙上疏。大槪,新命之下,惶隕感激,冒昧出謝,而顧臣私情,有難强赴,不避煩猥,冒死仰籲於宸嚴之下,伏乞聖明,俯諒微懇,亟命遞臣新授藩任,以便公私事。入啓。答曰,省疏具悉。疏辭,令該曹稟處。
戶曹判書趙泰采辭職上疏。入啓。答曰,省疏具悉卿懇。卿之被誣,予已洞燭,而諫臣之疏,追提起鬧,此予斥之以謬戾者也。安心勿辭,速出行公。
忠淸都事書目,公州呈,以刑曹參判洪萬朝辭職上疏上送事。啓。答曰,省疏具悉。卿其勿辭,上來察職。
院啓,請寢呈狀民人等嚴刑之命,唐津·泰安舊廢牧場田地,還給民人等處。請令京兆斯速毁撤尼舍,俾得人其人而各歸其所。措語竝見上答曰,勿煩。
府啓,請還收炤兄弟放歸田里之命。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。措語竝見上國家取人,惟在於科擧,若有一毫不嚴之端,則不爲苟存其榜也,明矣。今番東堂文二所榜出之後,嘵嘵之言,無所不至,而旣無現著之事,則雖不足取信。至於策題,豫出考官,旣已自服,豫題傳播,士子亦皆承款,無論有情無情,此實可駭之事,其在嚴科場杜後弊之道,決不可仍置其榜,請今番文二所初試罷榜。答曰,勿煩。
傳曰,史官一員待命,騎馬三匹立之,到記儒生處內摘奸。
館學儒生申晳等上疏。大槪,敢申文元公臣金長生從享文廟之請,冀蒙允許,以光斯文,不勝幸甚事。入啓。答曰,省疏具悉。爾等,居首善之地,尊先正之道德,繼八路之章甫,再陳腏享之請,欲伸公共之論,爾等之誠,予非不察,而猶有所持難者,此非惑於一種醜正之說也。惟其從祀,至重且大,遲待後日之敎,蓋所以尊儒賢而重事體也。以上春坊朝報
都摠府啓曰,中日習射,頃因元孫停講之故,啓請姑停矣。停廢已久,今日入直軍士,中日,請出標信。傳曰,知道。以上都摠府謄錄
上在昌德宮。停常參·經筵。
禁府啓目,粘連捕廳文書相考,則社稷齋室作變賊任金所引二男,當初後送,旣出於大將之令,其日入直,又是李光漸,而光漸,旣已身死,則今此李聖時,元無干涉之端,上裁,何如?啓分揀。
左議政李畬二十三度呈辭。入啓。傳曰,安心調理。
刑曹判書金鎭龜上疏。大槪,冒陳危懇,乞蒙諒察,將臣刑部太僕寺等任,先賜遞改,以謝臺議,以安微分事。入啓。答曰,省疏具悉。卿勿過嫌,安心行公。
院啓,請寢呈狀民人等嚴刑之命,唐津·泰安等邑舊廢牧場田地,還給民人等處。請令京兆斯速毁撤尼舍,俾得人其人而各歸其所。措語竝見上近來國綱之解弛,實由於法令之不行,法令不行,專在於大官,懷私蔑公,不奉朝命之致,有識竊歎,可勝言哉?官物刷還,雖是微事,夏間定式,不啻明白,而兵曹判書尹世紀,晏然留畜,不少顧忌,遷延時月,無意還送。夫世紀,身居重臣之列,朝家之所以待之者,非復前日之世紀,則是宜益加律飭,一心奉公,而今乃貪戀女色,玩戱朝令,事之可駭,莫此爲甚,法綱所係,終不可置而不論,請兵曹判書尹世紀,罷職不敍。前後官物率畜之類,如非大官,又是富商,故各邑守令,或怵於威勢,或利其貨財,雖有定式,終不擧行,或初不刷還,而瞞報巡營,或乍經點閱,而旋許退歸,事之寒心,莫此爲甚。若無別樣處分,則法令終無可行之日,請自今各道守令,慢視朝令,不卽刷還者,及暫爲刷還,旋卽刷還者,一依還上虛祿之律,勘罪。且聞刷還令下之後,或有潛圖曲逕,巧作名目,還屬於尙方·工曹針綿婢,將以爲納布自如之計云,其爲設計,尤極痛駭。己卯以後,應被刷還之人,如有移屬針婢者,亦令各邑及該司,一一査覈探去,此後或有用巧冒錄,冒錄人及當該官員守令,隨其現發,論以重律。答曰,不允。兵判推考,末端事,依啓。至於一依還上虛錄之律,勘罪之請,決知其過重也。勿煩。
府啓,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請今番文二所初試罷榜。措辭竝見上答曰,不允。末端事,豫出策題,雖甚可駭,旣無用情之迹,則罷榜之論,殊未穩當也。勿煩。
傳曰,史官一員待命,騎馬三匹立之,到記儒生內摘奸。以上春坊朝報
上在昌德宮。停常參·經筵。
辰巳時,日有重暈,內暈有兩珥,暈上有冠,暈下有戟,外暈外有背色,內赤外靑,白虹貫暈指日。午時,日暈。夜一更二更,月暈。
下直,金溝縣令金浣。
吏曹啓目,粘連觀此忠淸監司李廷謙上疏,則本營之距京,旣是三百里之外,生母今年七十有四,其在法例私義,俱不可恬然强赴,亟命遞改亦爲白有臥乎所,親年七十,三百里外勿敍云者,雖指守令而言是白乎,乃其不忍遠離之情理,固無異同,前後以親年遞改,已成近例,今亦依疏辭准許,宜當是白乎矣,藩臣進退,臣曹不敢擅便,上裁,何如?啓依回啓施行。
正言朴鳳齡啓曰,臣於昨日,以守令勘罪事論啓,而及承聖批,以決知其過重爲敎,仰惟聖意,實出開釋,臣誠不勝惶感,而第念法綱之頹墮,未有甚於近日,官物刷還,何等微細,而每致廢閣之患。久遠事目,姑不暇論,自己卯庚辰至于今年,前後定式,至再至三,終未有遵守之者,專由於守令,拘於勢利,循私蔑法,不無任怨於衆人之致,而朝家又無重法以繩之故也。若不嚴立科條,則人心無所懲畏,而痼弊難以除祛,今臣所以必欲勘定以虛錄之律者,實非過重之論,而聖敎旣如此,臣於是已不可晏然。且伏見刑曹判書金鎭龜疏本,張皇辭語,題斥臺啓,以臣所論者,有若勒成罪案者然,其亦異矣。筵說旣秘,重臣所達,臣雖未得其詳,而前日聖批,昭如日星,臣於玆事,不須多辯,至於稟啓之語,顯有更問之請,其待臺臣,亦云太薄,顧念事體,益復壞損,則重臣於此,雖欲付之一哂,而微臣於此,尤有所慨然者也。且重臣,以發問臺臣,視若當然,不以爲異,果如斯言,則其於治獄,可謂捷逕,而其在言官,不亦疲困。若此不已,則居臺閣者,孰肯發言論事,自取詰問之患哉?大抵臣之論啓,只欲存臺體杜後弊,而不過官師相規之義,則今不必逐條相爭,以傷事面,而緣臣疲劣,忝叨臺職,才發一啓,反取譏斥,更何蹲冒於臺席乎?請命遞斥臣職。答曰,勿辭。
館學儒生申晳等上疏。大槪,敢冒瀆擾之罪,累伸瀝血之懇,請毋持難,亟擧文元公金長生從享文廟之禮,以光斯文,以壽道脈,不勝幸甚事。入啓。答曰,省疏具悉。日昨之批,備悉予意矣。
院啓,請寢呈狀民人等嚴刑之命,唐津·泰安等邑舊廢牧場田地,還給民人等處。請令京兆斯速毁撤尼舍,俾得人其人而各歸其所。請自今各道守令,慢視朝令,不卽刷還者,及暫爲刷還,旋卽還送者,一依還上虛錄之律,勘罪。措語竝見上答曰勿煩。
府啓,請還收炤兄弟放歸田里之命,亟命絶島定配。請還收禁衛營所屬所安島官家折受之命。請自今以後,內間所需凡物,必先分付喉司,奉旨擧行事,定式施行。請今番東堂文二所初試,罷榜。措辭竝見上答曰,勿煩。
假注書申改代,以李遂大爲假注書。
左議政李畬二十四度呈辭。入啓。傳曰,安心調理。
戶曹參判金鎭圭上疏。大槪,臣於日昨諫臣之疏,不可以移職,泯然不辯,晏然自如。玆敢冒昧陳暴,乞被前日之謬當重任,厚招非議之罪,附陳前所錯記誤奏之狀,以冀申命禮官,考式稟行事。入啓。答曰,省疏具悉。諫臣疏語,不以爲是,置而不用,則引嫌無已太過。疏末事,纔已稟定,勿辭察職。以上春坊朝報
上在昌德宮。停常參·經筵。
左議政李畬二十五度呈辭。入啓。傳曰,安心調理。
中宮殿·世子宮·嬪宮,藥房問安。答曰,知道。
藥房啓曰,連日陰寒,伏未審此時,聖候調攝,若何?前劑入淸肺湯,已盡於昨日,咳嗽之候,今已快愈乎?臣等與諸御醫等入診後,可以詳知,卽今症候之加減,停藥當否,亦可議定。敢來問安,竝此仰稟。答曰,知道。咳嗽之候,今已快愈矣。湯藥停止,勿爲入診。
禁府,李夏禎拿囚。啓。
府啓,請還收炤兄弟放歸田里之命,亟命絶島定配。請加三思,還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。措語竝見上臣以東堂二所罷榜事,論啓矣。伏承聖批,不惟不賜允兪,至以殊未穩當,爲敎,臣竊不勝疑惑之至,考官之豫出書題,致令漏洩於設場之前者,此實前所未聞之事,其爲可駭,莫此爲甚,而特以無用意之迹,故罪止徒配,而至於士子之傳說,策題於親屬觀光者,使之豫知者,明有奸情,而因此大播,終場之前,多以其題,豫做策問之說,藉藉言之。科事之不嚴,無復餘地矣,寧有豫題試士,而其科無事,其榜仍存之理乎?此不但士子之得參者,皆不能自快於其心,日後之弊,亦不可勝言,請東堂二所初試,亟命罷榜。日者南原儒生百餘人,投狀本府,臣等觀其辭意,則以爲本邑露峯書院,卽自朝家賜額之處也。同鄕人李得仁等三兄弟,本以得罪鄕黨之人,欲售怨毒之計,穿其書院後壁,出其位版,無數作變,一鄕齊憤,枚擧呈狀于巡營,而遷就許久,不卽査治云。其間事實,雖未知如何,本邑書院,旣是賜額之處,而逢此莫大之變,則不可不趁卽明覈處置,請令本道作變人等,嚴加究覈,以正其罪。答曰,不允。末端事,依啓。
院啓,請寢呈狀民人等嚴刑之命,唐津·泰安等邑舊廢牧場田地,還給民人等處,請令京兆,斯速毁撤尼舍,俾得人其人而各歸其所,請兵曹判書尹世紀,罷職不敍,請自今以後,各道守令,慢視朝令,不卽刷還者,及暫爲刷還,旋卽還送者,一依還上虛錄之律,勘罪。措辭竝見上答曰,勿煩。
戶曹參議李三碩辭職上疏。入啓。答曰,省疏具悉。爾其勿辭,調理察職。
全羅左道災傷敬差官書目,玉果縣監趙始煥災傷差錯,罷黜事。
右議政李濡,禮曹判書閔鎭厚請對入侍。入侍時,戶曹判書趙泰采,判尹兪得一,牌招察任事,及麻田郡守徐文淑仍任事,榻前定奪。
京畿監司書目,水原府使趙泰老民弊上疏上送事。啓。答曰,省疏具悉。疏辭,令廟堂稟處。
右議政李濡,禮曹判書閔鎭厚請對時,閔鎭厚所啓,還上未捧居末及之次,例有論責之事,而賑廳移轉,獨無此規,故每年未收最多。今後則別單書入,以爲啓下廟堂,一體論責之地,何如?上曰,依爲之。
又所啓,宣惠廳大同未收者,有解由拘礙之法,而賑恤廳則無此規,故外方多不動念,至於大同之移錄賑廳者,旣知其爲賑廳所管,則亦不輸納,解由拘礙,係是無前之規,雖不可創開,而自惠廳移授者,則令惠廳問于賑廳,知其輸納與否,而成給解由文書,何如?上曰,依爲之。以上春坊朝報
禁府啓曰,以咸鏡監司狀啓,刑曹粘目,前吉州牧使高應文,江原監司啓本,則刑曹粘目,前春川府使李夏禎等,移本府處置事,允下矣。李夏禎,方待命於本府,卽爲拿囚,而高應文,時在全羅道昌平地本家云,依例發遣府書吏拿來,何如?傳曰,允。以上禁府謄錄
禮曹判書閔鎭厚所啓,頻數請對,極爲惶恐,而壇役,多有緊急定奪者,左議政李畬,病未入侍,亦有要臣轉達之事,故敢復請對矣。祭器起畵,不必一從大明集禮事,曾承聖敎,而左相以爲,考見集禮,郊祀所用器皿,皆不起畵,今此壇祭,雖與郊祀有間,其在尙質之道,亦不必起畵云。領議政申琓,右議政李濡皆以爲然,故敢達。上曰,不起畵,似好,依此爲之。濡曰,中朝祭器起畵之制我國工匠,不能曉解,强而爲之,必不精,反爲未安。中朝郊祀祭器,亦有不爲起畵之制,則只倣其形體而鑄造,起畵則雖不爲之,似無不可矣。鎭厚曰御盥洗位匜盤尤難起畵,工曹,以此移文,此則尤與祭器有異,一從明制,有嫌於僭,故以我國制造成之意,分付矣。上曰,然矣。匜盤起畵,尤不可盡從明制也。鎭厚曰,向者金鎭圭問議諸大臣時,判中樞府事徐文重,以爲祭時百官,由曜金門入,由朝宗門出,爲好云,則自上以必不知地勢,而有此言,爲敎云矣。李畬之意,亦如徐文重,蓋若値攝行之時,由大路受香,而行,則黃儀仗別具一款,亦不無難便者故耳。臣於近日,在役所詳察形勢,則自曜金門,歷明禮門,出朝宗門,似無所妨,朝宗門造作時,亦由此路取用木石矣。上曰,明禮門,是酒房後小門耶?鎭厚曰,然矣。明禮門之內,雖係後苑,與大內隔絶,出入之際,似不至難便,但旣曰後苑,則祭時多人煩擾,亦似未安。臣意則壇所外面,設一小門,自內開閉,如後苑門之例,祭時百官及各司下人,由此門出入,冬節掃雪軍,亦由此門出入,而攝行時香祝,則自仁政門,作路於明禮門,恐無所妨。左相又以爲社壇之設官守直,以有神室,而此壇則有異於是,不必出守直之官,祭器庫,亦不必設置,作爲空壇,不害致隆之道,外面宜不設門云,而設一小門,以便百官之出入,尤似穩當矣。上曰,百官出入,煩擾之說,是矣。壇之外面,出一小門,而香則由明禮門奉往,可也。濡曰,臣於日者,進去壇所,自朝宗門外望見門內地勢,且問于監役官,則自酒房後宮墻之內,初無通路,因運石自成坦平之路云。香祝,由酒房後明禮門,百官則別出一小門於壇墻外面,出入,似便矣。鎭厚曰,受香之行,若由明禮門,則其門甚少,似當稍大其制矣。上曰,其門比他門頗小,稍改而大之,可也。鎭厚曰,壇墻,旣接宮墻,而外門,又自內開閉,則祭器藏置,禮官守直等事,何以爲之乎?濡曰,立廟之論,雖久,設壇之議,猝定,凡事未免急遽,而旣是無於禮之禮,故節目之間,初未能適從,以致累次變改。今日惟小臣與禮官,入侍稟定,則亦未知其果爲合宜,而更無可改也。若敦勉左相,俾速出仕後,與首相同入商確定奪,似當矣。鎭厚曰,此事必須停當,然後役事,可以爲之,故敢有所陳達矣。原任大臣處,則未及問之,而時任三公之意,皆以空壇爲是,或斷自宸衷,或詢於原任,從速決定,何如?若命詢於原任,則當卽稟旨擧行矣。上曰,役事甚爲緊急,必須從速定奪後,可以爲之矣。濡曰,臣之向日略陳所懷,別無所妨於金鎭圭,而鎭圭,過自引嫌,其前後疏語,有若臣不誠昧義,專務減損者然,情意之不相孚,一至於此。臣若與之相較,則有損大體,故不爲强辯,必欲勸起,仍察其役,而適仍移職未果矣。蓋此擧,實是無前之禮,凡於講定之際,斟酌損益之道,各隨意見而論列,固無害於道理,則何可因此,而直歸之於不誠昧義之科乎?今於壇役所係,言出臣口,則必將又爲非議,而旣在大臣之列,亦何敢避此嫌,而不言乎?壇之外墻,接於禁苑,則守直官不必設置,而雖是空闕,內有內官,外有衛將守直,此亦或依此爲之乎?鎭厚曰,此與空闕有異,便是禁中,則衛將守直,勢有所妨,恐不可爲矣。李濡曰,禮判,蓋聞左相之言,而有此陳達,臣意亦無異矣。上曰,接垣於朝宗門,不必守直云者,不無意見矣。社壇則有神室,故官員守直,而其餘壇所,則無官員守直之事矣。李濡曰,此則旣爲禁中,事體有異於社壇矣。上曰,官員守直及祭器藏置事,皆勿爲之,可也。鎭厚曰得見金鎭圭疏本,以臣日昨所達壇級事,謂無意義,極用愧悚,層階之役,蓋遵南郊之制,而社稷陞級,南則四級,東西北則三級云,四方之不能盡同如此,此未知果合於禮,而隨其地勢而爲之,似不至於大段未安矣。但臣詳考大明集禮,則方丘之制,或四尺,或六尺與圜丘自別者,似有取於陰陽之義,臣之所達,不拘奇偶者,未免錯誤,不勝惶恐。臣旣覺之後,旋又思之,今此壇制,不圜而方,則已與郊祀有間,仍用四尺之制,恐不大害於義,而加社壇一尺,尤可見其致隆,諸大臣之意,亦以仍存爲可。但金鎭圭,通壇石計級數,有違禮意云者,誠然矣。今於正壇,不計壇石,而設爲五級,上下層階之間,又設四級,似好,但層階,亦階也。層階之石,則仍以一級計之,爲宜矣。上曰,依爲之。閔鎭厚曰,禮以鬱鬯降神,故大明集禮大廟祭,有沙池者,本以此也。郊祀則無用鬱鬯之事,而集禮圖式,亦有沙地,蓋三獻之時,必三祭酒,故似如此矣。然我朝宗社大祭,皆無三獻時三祭酒之節,獨於此壇之祭,行之,未知其何如耳。上曰,我國宗廟,果無此節,右相之意,何如?右議政李濡曰,大抵今此節目中,或以中朝之禮,或以我國之禮,參酌加減,故未有一定之式,而沙池,則以中朝之制,見之,用於太廟者,以鬱鬯降神也。用於郊祀者,以三獻時三祭酒也。我國則皆無三祭酒之節,若不用中朝三祭酒之禮,則似不必設沙池也。上曰,沙池則不設,可也。閔鎭厚曰,然則前日啓下別單中,沙池拔去,改付標以入,而典祀廳,若不別設,則砧木,亦當拔去於別單中矣。上曰,依爲之。閔鎭厚曰,大明集禮郊祀,有進俎之節,而所謂進俎者,以牲犢,就祭所燔柴,而進之,太廟則元無薦熟之事矣。我朝宗社大祭,以薦俎爲盛節,而郊祀之禮,旣不可全用薦熟,又非集禮所載,何以爲之乎?上曰,右相之意,何如?李濡曰,天子若降臨小國,則帳殿九級等,雖不可不備,至如飮食供奉之需,當從本國所用,不必盡依中國之制,惟以豐潔盡誠,爲務,而我國社壇薦俎之禮,甚重。此則以我國之禮,行之似當,而小臣見識孤陋,問議于諸大臣,而決定,宜矣。上曰,此則非如役事之時急,問議諸大臣而稟處,可也。鎭厚曰,若行薦俎之節,則所入器皿,當爲造作,故敢有所稟矣。我朝大祭親享時薦俎官,例以戶曹判書差下,而攝行時,則堂上官爲之,今此壇祭,則雖攝行,亦必令戶判薦俎乎?此亦一體問議,何如?上曰,宗廟攝行時,則例以堂上官爲薦俎官,今此壇祭,或以戶判,或以堂上以上官,爲之事,亦爲問議,可也。鎭厚曰,省牲薦俎,不必親行,此則當依聖敎,參用我國禮文,而至於望瘞,竝紙榜燎之,事體尤爲重大,似當親行,大臣之意亦如此,故敢達。上曰,此則親行,可也。鎭厚曰,大明集禮圜丘方丘之祭,設神座及祝案,而祭物則直設於壇上,未知其意矣。今此壇祭,何以爲之乎?上曰,祭牀似當排設矣。鎭厚曰,臣旣承除他職事,專意看役之命,當與徐宗泰,不離監董,而第念今日氣之和暖,實由乖常之致,若猝然大寒,則何以完役乎?壇制,爲先制築,而壝墻未畢之前,或値嚴寒,則雖或仍築,春後必致頹圮,毋寧姑爲停止。正月祭祀時,則依今春春塘臺行祀時例,以布帳遮之,徐待春和,堅築壝墻,恐無所妨,敢此仰達。上曰,姑觀前頭形勢,依此爲之。李濡曰,今此祭器,曾有令次官監造事之命矣。凡祭器鑄成,參議,例爲主管,而卽今參議,無故,依前例令工曹參議監造,何如?上曰,依爲之。以上禮曹謄錄
禮曹判書閔鎭厚所啓,宣惠廳大同未收者,有解由拘礙之法,而賑恤廳,則無此例,故外方多不動念,至於以大同而移錄賑廳者,旣知其爲賑廳所管,則亦不輸納,解由拘礙,係是無前之規,雖不可創開,而自惠廳移換者,則令惠廳問於賑廳,知其輸納與否,而成給解由文書,何如?上曰,依爲之。疊書以上惠廳謄錄
閔鎭厚所啓,事雖微細,而敢此申達。頃因兩醫司醫員等上言,五上司藥房,必以兩醫司醫員,差送事,覆啓允下,知委諸司矣。似聞議政府·忠勳府·中樞府藥房,皆非醫司名內之人,而至今仍存云,事甚未安,竝卽汰去,令兩醫司差送其代,何如?上曰,依爲之。以上禮曹謄錄
上在昌德宮。停常參·經筵。
判府事尹趾善箚子。大槪,臣敢以兼帶軍器寺事,有所陳達,伏乞詢諸廟堂,而處之,幸甚事。入啓。答曰,省箚具悉卿懇。箚辭,令廟堂稟處。
左議政李畬二十六度呈辭。入啓。傳曰,安心調理。
禁府,二星拿囚。啓。
禁府啓曰,毆打其母罪人二星,移本府處置事,允下矣。二星,今方囚禁於典獄署,卽爲移囚,而係是綱常,依法例三省推鞫,何如?傳曰,允。
判尹兪得一,戶曹判書趙泰采,牌不進。
政院啓曰,毆打其母罪人二星,三省推鞫事,命下矣。兩司進參事牌招,城上所言送,何如?傳曰,允。
又啓曰,毆打其母罪人二星,三省推鞫事,命下矣。委官何大臣進去乎?敢稟。傳曰,右相進去。
正言洪泳避嫌。大槪,臣於戶曹參判金鎭圭之疏,有不敢晏然者,請遞事。入啓。答曰勿辭,退待物論。
政院啓曰,禁府郞廳,以委官意來言,三省推鞫事,命下矣。今日國忌齋戒,明日國忌正日,此兩日不得開坐之意,敢啓。傳曰,知道。
禁府,三省推鞫問事郞廳二,尹憲柱·呂必重。啓。以上春坊朝報
上在昌德宮。停常參·經筵。
月出時,月有食之。
禁府啓目,粘連啓下是白有亦。議于大臣,則領議政申琓,以爲刑獄,天下之重,古有槐棘聽斷之道,固是古聖王明愼審克之意也。泰英,以士族婦女,深夜街路,脫身出往,則律之以夜行無燭則止之,義固失女子處身之道,諸婢隨往,其子踵到,而至以失身論之,則臣未見其當其罪也。其他罪狀,詞證未明,何可以此斷其罪乎?兪家之狀,果出誣辭,則自有當坐之罪,泰英之罪,若是實狀,則亦當有當施之刑,按律之道,惟當嚴加究覈,一從法律處斷,而如或情有可恕之道,法無可擬之律,則請以參酌情犯,蔽罪定律之意,問議於大臣,容或,可也。今此獄事,實是天理民彝,莫重莫大之變,而一二推問,不分彼此情僞,直以疑難,遽請議于大臣,此豈王府斷獄之體乎?臣之意見,本來如此,不敢獻議,伏惟上裁。右議政李濡,以爲今此獄事,係是倫常莫大之變,惟其如是,故按治之道,不可不倍加明愼,泰英之招,許多辭說,於其夫兪正基,則雖有侵逼之端,猶不敢肆然直斥,專意構陷,其子彦明者,其爲計至深,至於乘夜出往之時,家中之人,初不知其去處云,則士族婦女,設或爲夫家所迫逐,若能稍知檢防,必不至此,而以正基之子彦亨及婢僕之追及於中路者,觀之,則亦非出於迫逐之致,非但大失處身之道,其爲性行之乖戾,亦可以槪見,誠如該府議啓中所論矣。第其罪目中,罵詈汚穢等事,最重,爲泰英者,固無自服之理,而禮一所供,則專在於自掩讒間之迹,故泰英之罪狀,一切歸之於不知者,亦其必然之勢。兪命賚,則泛稱不得目見,只聞於正基,其言殊欠別白。正基則又拘於法理,而難於憑問,然則其可只取泰英之招,置之於疑信之間,而不思所以反覆根究之道乎?律有妻毆夫者,離異,須夫自告之文,旣開自告之路,則以其所告之事,更爲憑問,揆以名義,非若以妻證夫之比,古有婦人,以夫貧欲離,官司從其請,議者疑其害義,朱子曰,這般事,都就一邊看不得,似不可拘以大義,只將妻欲離其夫,別有曲折,不可不根究,妻之欲離其夫者,官司法當勿聽,而朱子,猶以爲不可不根究曲折,則以夫欲離其妻者,恐不可都就一邊看不得,根究曲折於其夫也。且兪家宗族,果未詳泰英乖戾之狀,則惟正基,反目之,私言是信,合辭誣訴,無罪之婦人,驅之於死地者,實是常情之外,命賚所供,雖不別白,聯名多人之中,亦或有可以指的而明辯者,該府惟當參量法義,根究曲折,得其情僞而後,勘處,今乃諉以端緖難明,遽請問議于大臣,揆以獄體,未見其得當,臣之愚見如此,伏惟上裁。行判府事尹趾善,以爲今此兪正基夫妻爭辯之獄,旣歸於金吾,則在法官按治之道,固當惟問其彼此證援,考覈其前後文案,得其情僞,從公決折,而不此之爲,乃反啓請收議,臣實駭然也。旣有成命之後,臣亦當以意見,有所仰達,而第臣所患,積年沈痼,精神眩昏,凡事之是非,全昧不省,不敢以一言仰對,臣不勝惶恐戰灼之至。行判府事徐文重以爲,兪彦明,卽臣之異姓六寸妹子,法無回避之文,而其在一家情義,不可是非於其家獄事,詢問之下,不敢獻議。左議政李畬,病不收議,大臣之意如此,上裁,何如?啓。令該府嚴加究覈,得其情僞稟處。
左議政李畬二十七度呈辭。入啓。傳曰,安心調理。
院啓,引嫌而退。疏陳意見,亦無不可,宰臣譏斥,何必爲嫌?請正言洪泳出仕。答曰,依啓。
政院啓曰,卽者禁府郞廳,以委官意來言,三省推鞫,明日當爲開坐,而禁府堂上,皆陳疏引入,宜有請牌之擧云。判義禁洪受瀗,知義禁徐宗泰,同義禁宋相琦,明日待開門竝牌招,何如?傳曰,允。
政院啓曰,今日一所巡將鄭善綱,闕門已閉,尙不入來受牌,事甚駭然,而本院則推考之外,無他請罪之道,鄭善綱從重推考,下吏令攸司囚禁科罪,巡將,旣是警夜之任,合有變通之道,元單子改付標以入之意,敢啓。傳曰,事甚駭然,拿推。以上春坊朝報
刑曹啓曰,司饔院啓辭,據咸鏡道十一月朔膳物種,中宮殿所封大口魚卵醢四斗內,欠縮之數,至於二升,莫重進上,苟然封進,如是欠縮,誠無敬謹之道,事涉〈駭〉然。當該封進官,從重推考,陪持人,令攸司囚禁科罪,何如?傳曰,允。
引見時,刑曹判書金鎭龜所啓,頃因臺啓,己卯以後免役免賤之類,勿施事,榻前定奪,而其日筵席說話頗多,結語中免役一款,未免落漏,免賤與免役,一體勿施之意,敢此更稟。上曰,依爲之。鎭龜曰,其中以恩典免役免賤之類,非定限內族屬,而冒濫瞞告者,固當隨其現露,竝卽還收其免役卽免賤,而第其當被之恩典,則不可以此仍爲廢閣,待其以定限內族屬,更爲望定許施,似合事體矣。上曰,恩典之類,更爲望呈,則許施,可也。以上刑曹謄錄郞廳李聖運校。郞廳愼爾復書。
上在昌德宮。停常參·經筵。
夜三更,月犯東井星。
下直,禮安縣監尹遇明。
禁府,鄭善綱拿囚。啓。
都承旨李健命上疏。大槪,爲救兒病,猝避遷次,觸減風寒,不自將攝,一日二日,輾轉沈重,旬月之內,決難起動,且啓覆不遠,必致窘迫之患,乞賜遞改職名,以便公私事。入啓。答曰,省疏具悉。卿其勿辭,調理察職。
江原監司書目,原州呈,以今月初六日子時量,雷動且震,事係變異事。
禁府,三省推鞫,問事郞廳尹憲柱,病代李彦經。啓。
判義禁洪受瀗,知義禁徐宗泰,同義禁宋相琦,牌不進。
判義禁洪受瀗,知義禁徐宗泰,同義禁宋相琦〈連〉名上疏。入啓。
政院啓曰,禁府諸堂上,牌不進後,陳疏入啓,莫重省鞫,如是遷就,事甚未安,待疏批下,竝更爲牌招,以爲趁卽開坐之地,何如?傳曰,允。
京畿監司書目,楊州呈,以司書宋正明辭職上疏上送事。啓。答曰,省疏具悉。爾其勿辭,上來察職。
答判義禁洪受瀗,知義禁徐宗泰,同義禁宋相琦等疏曰,省疏具悉。卿等勿辭行公。
傳曰,史官一員待命,騎馬三匹立之,到記儒生內摘奸。
江華留守書目,辭職上疏上送事。啓。答曰,省疏具悉。卿勿過辭,從速行公。
咸鏡監司書目,情勢之外,疾病添重,委貼牀席,作一僵屍,大小公務,一竝廢閣,辭職上疏上送事。啓。答曰,省疏具悉。卿其勿辭,調理察職。
左議政李畬,二十八度呈辭。入啓。傳曰,安心調理。
判尹兪得一辭職上疏。入啓。傳曰,此上疏還出給,卽爲牌招察任。
以成均館到記儒生單子,傳曰,此到記儒生,明朝聚會泮宮事,分付。
傳曰,大提學明朝命招。
判義禁洪受瀗,再招不進。
政院啓曰,判義禁洪受瀗,再招不進,推考傳旨,今方捧入,而莫重省鞫,如是遷延,事甚未安,更爲牌招,何如?傳曰,允。
謝恩,判尹兪得一。
司諫崔啓翁上疏。大槪,敢暴區區所懷,冀蒙財察,仍陳病重實狀,乞賜恩遞事。入啓。答曰,省疏具悉。尹寔之有罪無罪,査案上來後,自可知之,何必自是己見,至此耶?唐·泰·喬桐等事,無非信一邊之言,增土豪之氣,此予所以慨然者也。旣有摘奸之命,則姑待書啓,推治下吏,亦非晩矣,有何他意於其間,而不惟侵逼大臣,不遺餘力,告君之辭,專不擇發。其所謂借用重違大臣之言,若究其由,疑其有私等語,有若中無所主,而惟大臣之言借用,大臣之言重違者,然而有私之說,終歸臆逆,良可異也。自首之論,殊涉已甚,毁撤之請,已諭予意,而李濟·朴泰遠事,問于廟堂而處之。勿辭,察職。
三省罪人二星,元情不服。傳曰,推鞫姑罷。以上春坊朝報
上在昌德宮。停常參·經筵。
下直,益山郡守李東振。
政院啓曰,禁府郞廳,以委官意來言,三省推鞫,當爲開坐,而同義禁宋相琦,承牌詣闕,堂上不齊,不得開坐云矣。敢啓。傳曰,知道。又啓曰,大提學宋相琦,承牌來待矣。傳曰,出題書入。傳曰,右承旨持此書題,與大提學,偕往泮宮,到記儒生等,製述以來。
左議政李畬,二十九度呈辭。入啓。傳曰,遣承旨敦諭。
傳曰,明日晝講爲之。
都承旨李健命,初度呈辭。入啓。給由。
政院啓曰,戶曹判書趙泰采,違牌,久不行公,本曹事務多滯,卽爲牌招察任,何如?傳曰,允。
戶曹判書趙泰采,焚黃後入來。謝恩,知經筵趙泰采。
司諫崔啓翁啓曰,臣伏覩聖批,逐條辨破,辭嚴意峻,而諄諄提諭,匪怒伊敎,有若慈父詔子者然。臣奉讀以來,惶感交極,不覺涕淚之自零,而聖批中,有若中無所主之敎,實非爲臣子所敢聞者,臣直欲鑽地以入,而不能自得也。臣性本妄率,言不知擇,遣辭之際,未免語勢之失中,此則臣之罪也。鈇鉞之誅,實所甘心,祗緣臣之誠意淺薄,瀝血陳詞,反歸於疑君父之地,此臣之所以慨然自責,而自訟也。噫,自古國家之置諫官,蓋所以匡君失而正官邪,如漢之汲黯,唐之魏徵,隨事切諫,盡言無隱,可謂稱其職,而若求其極,則必如禹告舜,無若丹朱傲,然後斯爲盡臣道矣。至於本朝,則司諫高若海,大臣不正之語,大司憲鄭甲孫·崔普不足數之說,亦可謂有諫臣風矣。臣於今日,實有愧於古人,上無所匡,下無所正,則臣之負所學多矣。嗚呼,國之安危,在於大臣,大臣之責,輔君德庇民生而已矣。唐·泰一事,因諸臣之力爭,而蒙允者,因司僕覆啓,一朝反汗,遂使我聖明,失信於民,取怨於民,焉有爲人臣者,不能將順吾君之美德,而乃反納吾君於有過之域者哉?李觀命疏中所謂推演其說,上之回啓,證成奸人之巧計,永絶窮民之望,且杜來諫之路等語,可謂正中其病矣。此非獨觀命一人之言,乃一國共公之論也。臣之所陳,實是採一國共公之論,豈敢有信一邊之言,增土豪之氣哉?古之大臣,爲國種德,今之大臣,爲國斂怨。古之大臣,引君當道,今之大臣,迪上非典。此臣所以不勝慨惋,正言不諱,惟望殿下之庶幾改之,非敢侵逼大臣,欲以正國事耳。至於自首之請,已甚之敎,臣於此,尤有所未曉也。自古國家之敗,職由於有法而不行耳。官妓刷還之令,自是流來國法,則爲人臣者,惡可蔑視國法,潛藏隱匿,自陷於欺君罔上之域哉?率畜官妓,苟無傷於國事,猶不可置而不論,況今私邪之逕,盡出於此輩者乎?近來士夫家,率畜官妓者,率多人言,而首相之家,嬖妾尤盛,列屋,而閑居,妬寵,而爭姸。窮奢極侈,世無其比,賄賂干請,輻湊其門,以致吏胥之升降,屯監之差出,皆在其手。富倉饒司,庫直書員,非其奴則婢夫,衆妾兄弟,夤緣射利,太僕屯穀,多歸於受帖發賣,以致本寺之空虛,甚至於將校之差定也。爲主將者,不得下手,其他鄙瑣之事,不一而足,終至於病國害民。是皆由於厥輩之幻弄,而豈其大臣之所盡知也哉?此實愚臣之咄咄衋傷心,必欲其自首而痛絶其根也。初非爲已甚者,乃所以爲大臣也。非獨爲大臣也,乃所以爲國家也。反復思惟,不自知其爲非也。臣草莽疎賤,受恩罔極,爲國一死,是心所安,目見時事之日非,不忍終默,略攄愚忠,而微誠未格,反承嚴批,顧念分義,罪合萬殞,其何敢一刻仍冒於臺次乎?請命遞斥臣職。傳曰,避嫌臺諫崔啓翁引見。引見時,司諫崔啓翁遞差事,榻前下敎。
臨陽君桓上疏。大槪,猥陳私懇,冀得數日之暇,俾遂情願事。入啓。答曰,省疏具悉。卿其安心往來焉。
左尹金錫衍上疏。大槪,臣於頃日筵中大臣奏事之際,有率爾發言之失,請罷臣職,仍勘臣罪事。入啓。答曰,省疏具悉。卿其勿辭,安心行公。
備忘記,居首生員李承源,直赴殿試,之次進士呂必輝·趙鳴謙,直赴會試。
引見時,同副承旨李徵龜所啓,卽伏承司諫崔啓翁特遞之命,臣不勝瞿然之至。夫臺閣之任,有犯無隱,啓翁避辭,雖有過中,而惟當優容寬假,不宜據加摧折,請還收司諫崔啓翁遞差之命。上曰,勿煩。又啓曰,再啓煩瀆,極知惶悚,而忝在喉舌之地,目見君父之過擧,不容含默,敢此更達。今聞啓翁之言,則其意不在於侵逼大臣,專以貽累聖德爲懼,有此陳達云。其戇直之風可尙,若以此摧折,則臣恐日後,居臺閣之職者,事關大臣,則皆將緘口結舌,不欲爲殿下盡言,豈非大可憂者哉?請更加三思,亟寢成命。上曰,勿煩。以上春坊朝報
上在昌德宮。停常參·經筵。
左副承旨許玧書啓,臣承命敦諭于左議政李畬處,則以爲臣,猥處匪據,病未供職,蔑有涓埃之報,徒積癏曠之罪,日夜悚慄,無地自容。不意承宣臨諭,至再至三,辭意諄切,責勉備至,奉讀未了,感涕自潛,無狀賤臣,誤辱恩禮,一至於此,如有一分復備任使之望,則何敢偃息圖便,重陷於慢命之誅哉?臣之當退,他不暇論,衰年風痺之患,發於積損之餘,本非鍼藥所可差完,蒙恩調息,已過一月,病情少無所減。深室塞竇,僅僅保過,若又當寒驅策,奔走效勞,則其立見殞斃,固決矣。又自三四日來,重患感傷,飮啖都廢,喉音全塞,膈火鬱塞,喘息短急,委頓牀褥,生意都盡,此近侍之所親見也。强起承命,實無其路,伏地震越,萬死是俟,當待心神少定,更陳一箚,仰暴危懇云矣。敢啓。傳曰,知道。
政院啓曰,今日三省推鞫開坐時,兩司當爲進參,而大司諫權尙游,掌令吳羽進·李裕民,持平李廷濟,俱在外,大司憲金宇杭,執義金相稷,持平沈宅賢,獻納李晩堅,正言朴鳳齡·洪泳,或呈辭疏,或爲呈辭,除在外外,呈告·未肅拜人員,竝牌招察任,何如?傳曰,允。又啓曰,三省推鞫坐起,禁府堂上,不可不備員,而同義禁府事宋相琦,稱病不進,卽爲牌招,使之進參,何如?傳曰,允。又啓曰,領議政申琓,出往南大門外葦禮里,命召還納,何以爲之?敢稟。傳曰,命召,遣史官傳授,遣承旨敦諭。
大司憲金宇杭,牌不進。
獻納李晩堅,牌不進,依承傳罷職。
都承旨李健命,再度呈辭。入啓。遞差。
吏曹啓曰,承旨及臺諫有闕,政事,取稟。傳曰,明日爲之。
院啓,請寢呈狀人等嚴刑之命,唐津·泰安等邑,舊廢牧場田地,還給民人等處。請令京兆,斯速毁撤尼舍,俾得人其人而各歸其所。請自今各道守令,慢視朝令,不卽刷還者,及暫爲刷還,旋卽還送者,一依還上虛錄之律,勘罪。措辭竝見上臣伏聞昨日筵中,有司諫崔啓翁特遞之敎,臣竊以爲過當也。夫啓翁以疎遠之蹤,任耳目之責,旣有所懷,直陳無隱,此其志可尙也。況其所論列者,不過有慨時政,責備大臣,則雖其愚讜之言,不能擇發,豈可以此爲言事者之病,反加摧折,不少假借哉?且國家所以置臺閣者,將以刺論官邪,匡輔闕遺,而今若以語觸大臣,輒施斥遞,則甚非大聖人優容之道,而朝家重言路之意,果安〈在〉哉?瞻聆所及,莫不竊歎,請還收司諫崔啓翁遞差之命。答曰,勿煩。
左議政李畬箚子。大槪,敦諭之下,臣罪益重,冒死申籲,冀蒙憐察事。入啓。答曰,省箚具悉卿懇。前後之批,敦勉備至,而只緣誠淺,莫回卿心,愕然且慙,無以爲諭,卿其念今日之國勢朝象,亟斷來章,安心視事,用副如渴之望。仍傳曰,遣史官傳諭。
三省罪人二星,刑問第二度,承服。
刑曹判書金鎭龜上疏。大槪,臣於諫臣疏論朴泰遠事,有不敢晏然者,乞命鐫遞本職,以重臺議,以安微分事。入啓。答曰,省疏具悉。朴泰遠事,旣有問于廟堂之敎,自可量處,卿其勿辭行公。
傳曰,今日晝講停。
傳曰,臨陽君桓,碑石豎立事,下去時,給馬事,分付。
備忘記,中庸九經曰,敬大臣,大臣,人主之股肱,國家之倚重,非一小臣所敢輕視者也。今玆太僕,收拾牧場,自是公事,則臺閣雖或爭論,秉心惟當以公,而前司諫崔啓翁,因此轉輾,蘊蓄不平,必欲甘心於首相,以遂擠陷之計,事之駭惋,莫此爲甚。乃於咫尺之地,敢以非出於侵斥,肆然陳達,其誰欺乎?決不可遞差而止,罷職不敍。
政院啓曰,臣等伏見備忘記,有前司諫崔啓翁罷職不敍之命,臣等,相顧愕然也。啓翁以山野疎戇之性,身居言責之地,自附無隱,言不知裁。雖或不槪於聖心,其在優容之道,不宜過加摧折,而特遞之後,繼有罷職之命,聽聞駭惑,氣象愁阻,此豈平日所望於聖明者哉?臣等俱居近密之地,目見君上過重之擧,不勝憂愛之忱,敢此冒瀆於宸嚴之下,此非爲一臺臣也。所憂者言路也。所惜者國體也。伏願聖明,特加恕察,還收前司諫崔啓翁罷職不敍之命,幸甚。惶恐敢啓。答曰,勿煩。又啓曰,臣等,以前司諫崔啓翁罷職還收事,有所論啓,而聖明,以勿煩爲敎,臣等竊不勝慨然之至,啓翁於詢問之下,縷縷陳達,自不覺侵斥大臣之歸,妄率之言,雖或不槪於聖心,而苟究其情,則亶出於有懷必陳。聖上聽納之道,言可用則採之,不可用則置之而已,豈宜過加摧折,遞差之不足,又加以罷職之罰乎?昔文彦博籠錦之事,未甚顯著,唐介至於論劾,而彦博不害爲賢相,唐介亦得有直臣之名,書之史冊,竝稱其美。伏想聖明,亦於觀史之際,必爲之嘉歎矣。今啓翁避辭,語多不擇,至擧瑣屑之事,登諸奏御之章,狂戇則有之,本心則無他,以言獲罪,實非聖朝之美事。臣等竊恐有累於聖德,不憚煩縷,敢此瀆擾於深夜宸嚴之下,伏乞更加三思,還寢崔啓翁罷職之命。答曰,勿煩。又啓曰,前司諫崔啓翁,罷職不敍傳旨,當爲捧入,而臺諫,方以遞差還收論啓,罷職不敍傳旨,不得捧入之意,敢啓。傳曰,知道。以上春坊朝報
上在昌德宮。停常參·經筵。
許玧啓曰,大司憲金宇杭,掌令吳羽進,缺持平沈宅賢呈辭,掌令李裕民,持平李廷濟,奉命在外,今日以監察茶時之意,敢啓。傳曰,知道。
又啓曰,今此啓覆時,刑曹堂上,不可不備員,而參判洪萬朝,參議朴泰恒俱在外,未上來,初覆只隔一日,似當有變通之道,何以爲之?敢稟。傳曰,竝改差。
金致龍啓曰,臣承命馳往于南門外蘆閱里領議政申琓所住處,敦諭聖旨,則以爲,臣罪名甚重,宜伏刑章,缺無非人臣之極罪,聖明何不亟加刑誅,而乃復眷眷缺,負國之一賤臣歟?噫,臣以孤危之蹤,處睢盱之時,出必顚沛,固已揣量,而聖明亦必洞燭之矣。諫臣旣以欺君罔上,敗國病民爲臣罪案,則人臣負此罪名,何以自容於覆載之間哉?遲回踧踖,尙不能遠離京闕者,將竢處分,以爲畢命松楸之地,缺不敢露章請譴,席藁私次,恭竢威命之加,惶恐涕泣,不知所達云矣。敢啓。傳曰,昨聞卿因崔啓翁之避辭,蒼黃出城,不覺愕然,缺諭予至意矣。誠意未孚,至有長往之計,益用愧恧,如失左右,缺憎疾大臣擠陷乃已,寧不寒心哉?缺平日體國之誠,盍念國勢之懇危,過自引嫌,棄予莫是缺,更遣承宣,申誥予意,亟回遐心,須速入來事,明日傳諭。初昏下批
都摠府啓曰,今日入直軍士,中日習射,請出標信。傳曰,知道。
又啓曰,領議政申琓命召,今又還納,何以爲之?敢稟。傳曰,更令史官,傳授。
左議政李畬三十度呈辭。傳于李徵龜曰,安心調理。
有政。吏批,行判書洪受瀗病,參判黃欽服制,參議朴權進,左承旨任胤元進。
兵批,判書尹世紀被論,參判李墪病,參議黃一夏進,參知李晩成病。
吏批,啓曰,判書洪受瀗病不來,參判黃欽服制,小臣獨政未安,何以爲之?敢稟。傳曰,只出緊任。又啓曰,新除授積城縣監柳光廷呈狀內,本邑有奴婢十餘口,揆諸法例,有難赴任云,境內有奴婢十口以上者,勿除本邑,自是法例,柳光廷改差,何如?傳曰,允。又啓曰,通禮院引儀洪晥,身病甚重,不得察任云,改差,何如?傳曰,允。又啓曰,定平府使安世衡,平昌郡守成璹,大靜縣監金弘瑞,以善賑,加資事,命下矣。雖已資窮,未經準職,何以爲之?敢稟。傳曰,竝特爲加資。又啓曰,卽接禮曹移文,則光陵參奉李壽祺呈狀內,以獨子無兄弟之人,有八十六歲老母,家在忠淸道禮山地,距京三百餘里,萬無離側從仕之路,卽爲啓遞云。李壽祺情理,過爲切迫,有難强令察任,改差,何如?傳曰,允。
吏批,以兪集一爲都承旨,南龍明爲副校理,趙道彬爲獻納,金德基爲刑曹參議,權卨爲玉果縣監,平昌郡守成璹,大靜縣監金弘瑞,以善治善賑,加通政。兵批,以李廷謙付副護軍,李健命付副司直。
許玧,以禁府郞廳,以委官意啓曰,毆母罪人二星,訊問之下,旣已承款,依例結案取招,照律以入,而刑曹文案中,有疎漏未盡之端。二星之母柳楊,當初告狀,有曰,毆曳女矣身,無數亂打於大道之中,四肢傷折云。又曰,幸賴隣里之赴救,得免殞命云。至於自刑曹,更爲推問之時,則曰曳入假家內,以其脚膝,兩巡蹴踏胸膛云。又曰,末子東實來救解,僅僅得免云。其被打之所,或稱大道中,或稱假家內,被傷之處,或稱四肢,或稱胸膛,救解之人,或稱隣里,或稱東實,則前後所言,若是相左,則該曹竝無詳問覈實之事。姨母同來救解之說,在於二星之招,而亦不憑問於其姨母。且其母告狀之時,所志書給之人,末由得之,街路彷徨痛哭之際,適値行路人書給云,揆以事理,殊涉可疑。事當推問於隣里參訂之人,而亦不擧論,此等條件,俱未免爲疎漏之歸,莫重綱常罪人,不可不更加詳覈,俾無一毫未盡之端。曾於壬午年,毆父罪人李英建,自刑曹取服,移送本府,三省交坐,因其變辭,施刑一次不服,而該曹推覈文案,亦多有疎漏之處,故依己卯年田永德例,姑爲仍囚本府,更令該曹究問得實後,稟處之意,別爲啓稟,議大臣矣。今此二星毆母情節,旣已承款,則照律處斷之外,不容他議,而田永德獄情之更加査問,在於結案取招之後者,蓋爲其獄體重大,不可不審愼之意,則今亦依此例,更令該曹一一究覈後稟處,當該堂上,則推考警責,而事異常例,以此問議于諸大臣,處之,宜當。敢稟。傳曰,依啓。
許玧啓曰,以弘文館缺上番今方闕直,令本院稟旨變通事,允下矣。今已夜深,待明朝政官牌招,差出闕員,仍卽牌招察任,何如?傳曰,允。
又以成均館官員,以知館事意啓曰,癸未條四學合製退行事,曾有成命,而連因學官有故,考講尙未爲之,故合製亦因缺擧行,事甚未安。四學兼官,以在京無故人差出,卽爲考講。今年條亦缺,頃日大司成趙泰耉,請對定奪矣。卽今中東南三學,連次缺兼官缺課製,以爲趁速試取之地,何如?傳曰,允。
以刑曹參議朴泰恒辭職上疏,傳于許玧曰,旣遞本職,此上疏還出給。
正言朴鳳㱓啓曰,請寢呈狀民人等嚴刑之命,唐津·泰安邑舊廢牧場田地,還給民人等處。請令京兆毁撤東郊尼舍,俾得人其人而各歸其所。措語竝見上臣伏見備忘記,有司諫崔啓翁罷職不敍之敎,臣竊爲聖明,惜此擧措也。夫啓翁,以疎逖之蹤,任耳目之責,不爲媚附之計,徒懷諫諍之忱,凡有所聞,直陳無隱,其志已可尙,而況其所論列者,不過有慨時事。責備大臣,不避忌諱,語多切直,元無挾雜構誣之意,則雖其遣辭之際,不暇裁擇,此非言事者之罪,而今殿下半夜前席,詰責備至。特遞之擧,已爲過當,而輾轉層加,又復譴罷,震壓摧折,不少假借,是豈大聖人優容之道歟?且國家所以置臺閣者,將以糾劾官邪,匡輔闕遺,而今乃一言,觸犯大臣,不分曲直,輒以擠陷二字,斷爲罪案,朝家重言路之意,果安在哉?聽聞所及,莫不駭惑,請還收司諫崔啓翁罷職不敍之命。答曰,勿煩。
答大司憲金宇杭疏曰,省疏具悉。崔啓翁之構陷大臣,良可駭異也。罷職之罰,未知其過重,勿辭察職。
答掌令李裕民疏曰,省疏具悉。爾其勿辭,從速察職。
答掌令吳羽進疏曰,省疏具悉。爾其勿辭,從速察職。元疏缺以上燼餘謄書
吏批,以洪受疇爲刑曹參判,李淶爲積城縣監,韓重熙爲兵曹佐郞,崔昌大爲兼漢學敎授。燼餘謄書
大司憲金宇杭疏曰,伏以,臣素患濕症,每當秋冬之交,瘡腫遍於下部,寒節沐浴,蓋出於不得已也。浴溫之後,缺瘡處外合,而毒氣內肆,病在脛骨,行步不利矣。忽自本月旬後,猝缺衰敗,精力更無餘地,方且救死不暇,尙何有奔走之職事之望哉?昨以省鞫之坐,召命臨門,而欲起還仆,竟未赴召,臣之罪戾,萬殞猶輕。玆敢疾聲哀籲於天地父母之前,伏乞聖慈,垂憐而矜察,亟許鐫遞,俾得專意治療,以延殘喘,不勝幸甚。臣於病伏中,伏見備忘記,有前司諫崔啓翁罷職不敍之命,竊不勝驚歎之至。日昨啓翁之疏,論時政之得失,慨言路之不恢,第其刷妓自首之請,誠有軋逼督迫之意,反不若顯指缺,聖上所以有未安之批也。其所引避之辭,枝節層加,全不擇發,孰不知其爲過當也。然其愚戇敢言之風,則有之矣。在聖上包荒之道,固宜付之公議,以觀處置,而不此之爲,半夜前席,詰責之,特遞之,已不免爲失中之擧,而況今威怒未已,譴罰又至,其爲群情之訝惑,爲如何哉?聖明雖以侵斥大臣,爲其罪案,而此有不然者。姚崇,唐之賢相也,楮無量,斥以諛臣,而玄宗猶不之罪,此豈薄於崇,而缺聖明之不少寬假,而摧折至此耶?大臣,固人主之股肱,而臺諫,獨不爲人主之耳目乎?股肱耳目,相須成體,爲股肱而閉耳目,臣未之聞也。誠恐從今以往,語涉大臣,則無爲殿下進言者,豈細慮也哉?以言獲罪,決非美事,逆耳求道,古有明訓,伏願深留睿思,亟收成命,千萬幸甚,臣職在可言,目見過擧,不容含默,玆敢附陳所懷,無任惶悚云云。疏批見上
掌令李裕民疏曰,伏以臣,頃忝湖西檢田之任,受命缺,玆得見政目,則以臣,爲司憲府掌令,臣誠驚惶感泣,不知死所,而控辭無路,悶蹙度日矣。今纔竣事,來伏城外,而顧此風憲之職,豈宜如臣,已試僨敗者,所可復叨,而臣之向日所遭,實非尋常,則今不可以日月之稍久,冒昧承當,以傷搢紳之廉義。玆敢盡暴情悃,以冀聖明之恕察焉。蓋臣自少時,專治經工,不閑於科場程式之文,而曾於乙亥七夕之製,倖占首選者,不無儕友潤色之處,則譏臣以不文,無足怪也。第畢竟忝竊科名,實出於誦缺,比之於沈柏之事者,可謂不類之甚矣。大凡治經之人,專意經缺鉛槧,故例當初試製述之時,藉助於朋儕者,前後何限,而及至決科之後,未聞以初試時事,有所抉摘,而刺擧者也。今臣無似,屢玷臺地,而言議無所稱道,又不能工於涉世,獨以此酷被人無限醜辱,尙何顔面,揚揚復入於臺省,重貽淸朝之羞乎?且伏聞向日儒臣之疏,盛論近來臺望之乖當,而至有崇長阿好等語,雖未知指摘者誰某,而臣之忝居臺閣,前後非一,則亦臣難冒之一端也。以此以彼,終難入謝恩命,玆敢瀆擾於宸嚴之下,伏乞聖慈,亟遞臣職名,毋使官方再誤,私分粗安,不勝幸甚,臣無任云云。疏批見上
上在昌德宮。停常參·經筵。
未時,日暈,白雲一道如氣,起自西方天際,直指東方,橫過暈中,漸移南方,長十餘丈,廣尺許,良久乃滅。申時,日暈。夜一更,有霧氣。四更,月暈,月入軒轅星。
任胤元啓曰,明日啓覆初覆,明明日冬至望闕禮習儀,此兩日視事,頉稟。傳曰,知道。
金致龍啓曰,大司憲金宇杭,持平沈宅賢呈辭,執義金相稷服制,掌令李裕民,奉命未肅拜,掌令吳羽進未肅拜,持平李廷濟,奉命在外,今日以監察茶時之意,敢啓。傳曰,知道。
任胤元,以禮曹·工曹言啓曰,壇所役事浩大,郞廳二員,勢難推移監董,且壇所外水門及明禮門宮墻等役處,亦無主管看檢之人,戶曹郞廳一人,兼差壇所郞廳,一體看檢,何如?傳曰,允。
又以侍講院言啓曰,本院下番四員內,司書宋正明,說書洪重休在外,兼司書趙道彬入直,玉堂兼說書未差,下番無他推移之員,不得已以上番,姑降入直,殆至兩旬,事體未安,而兼司書趙道彬,時未肅謝,卽爲牌招入直,何如?傳曰,允,
以左議政李畬三十一度呈辭,傳于兪集一曰,安心調理。
有政。吏批,行判書洪受瀗牌不進,缺參議朴權進,行都承旨兪集一進。
兵批,判書尹世紀牌不進,參判李墪,牌不進,參議黃一夏進,參知李晩成進,右副承旨許玧進。
吏批啓曰,忠淸監司今當差出,而擬望之人乏少,守令中可合人,竝擬,何如?傳曰,允。
吏批,以趙道彬爲修撰,李之星爲瑞興縣監,韓泰斗爲靑丹察訪,鄭贇爲禮曹佐郞,鄭一寧爲工曹佐郞,李壄爲忠淸監司,韓泰斗爲靑丹察訪。
兵批,洪萬朝·朴泰恒,付副護軍。
備忘記,冬序過常,而日氣乖常,積雪驗豐,而三白尙靳,嗣歲之憂,有難形喩,祈雪祭,令該曹,不卜日設行。
以修撰趙道彬,牌不進,罷職傳旨,傳于李徵龜曰,推考傳旨捧入。
李徵龜,以禮曹言啓曰,祈雪祭,令該曹,不卜日設行事,命下矣。宗廟·社稷·北郊,依前例遣重臣,來二十三日,設行之意,分付,何如?傳曰,允。
又以弘文館言啓曰,修撰趙道彬,旣有只推勿罷之命,更爲牌招入直,何如?傳曰,允。
金致龍啓曰,臣承命更爲傳諭于南門外蘆閱里領議政申琓所住處,則以爲臣以不肖無狀,負罪至重,席藁城外,恭俟誅譴者,已有日矣,而聖明缺,不忍加誅,數日之內,承宣疊至,開釋敦勉之旨,逈出尋常,此豈辜恩負國之臣,所可得而所敢當者哉?臣以負罪俟罪之人,旣不敢陳章自列,亦不敢徑先退伏鄕村,徊徨悶蹙之際,又奉聖敎,聖眷愈隆,臣罪益深,臣於此,實不知所以措躬,直欲鑽地以入,而不可得也。噫,臣之所負,何等罪名?在微臣,宜有缺之請,在聖明,宜加鈇鉞之誅,尙今遲回於城外者,只緣罪名之未勘,缺至於命召,則旣在待罪之中,尤不容一刻留置,而缺,呈納於喉司,臣罪至此。缺一行半傳曰,缺造朝無期,只恨情志之不孚,更何多誥?此時望卿造朝,不啻大旱雲霓,其不可終始邁邁,以孤日夕思想之意也,決矣。所納命召,纔又傳授,卿其安心領受入來事,更往傳諭。
許玧啓曰,領議政申琓處,更往傳諭事,命下矣。諸承旨俱已申退,廳中只有臣玧及同副承旨李徵龜,無他推移之員,左副承旨金致龍,所當牌招,而拘於廳規,不得請牌,何以爲之?敢稟。傳曰,牌招。
又啓曰,明日覆啓時,兩司當爲進參,而憲府無行公之員,除在外及缺外,呈告·未肅拜人員,明日待開門牌招,以爲推移入侍之地,何如?傳曰,允。
答刑曹判書金鎭龜疏曰,省疏具悉。昨聞崔啓翁之言,竊訝其初旣同參,末乃非議矣。今觀卿疏,方知告君之不以實也。卿無可嫌,勿辭行公。
答韓城君李基夏疏曰,省疏具悉。意在構罪,何患無辭?爽實之言,不必爲嫌,勿辭察職。元疏缺以上燼餘謄書
吏批,以金鍰爲司藝,金龜瑞爲司藝,學正單崔有漢,李㙫爲獻納。吏曹政
刑曹判書金鎭龜疏曰,伏以,臣側聞日昨引見諫臣也,諫臣因論牧場事,至擧臣名,而有所爲證,前席語秘,雖未得其詳,而亦不勝訝惑焉。諫臣,頃果來見臣,爲言太僕牧場事,稟啓之不當,臣答以稟啓,吾實同參矣。且兩地之爲舊牧場,有驗缺,臺議若曰,雖是太僕舊地,仍與居民爲宜云,則亦無不可,而今乃謂太僕,無此,則非矣。諫臣仍又問及太僕財力之素饒,浮費之頗多。臣答以所謂浮費缺等事,而員役逐朔應下,其數極不貲,以故,牧場所入,常患不足,如內缺者,久未復舊,財力實不饒云云。其時酬酢,大略如斯,豈有同參?缺又非議員役常料之不足,而謂其無緊用之事,如諫臣言者哉?諫臣之意,旣有不可於太僕,故無亦以其意,而聽人言,致有此錯誤耶。臣素以言語相質爲恥,諫臣亦非有他腸,而旣爲所訂,不容晏然泯默。抑臣尤有所不安者,諫臣前日避辭,以穀物發賣,爲相臣之罪。至曰,致本寺之空虛,所謂穀物發賣之數,舊例則頗夥,而比値年凶,又因員役朔布之或代以穀,殆無贏餘之可賣者。然臣嘗有所循例許賣於貧族之有喪者,今以空虛爲罪,則臣亦與焉。臣雖無狀,何敢以苟免爲幸?今相臣,重爲諫臣所斥,而臣有以自暴於其間,極知其不敢,而亦不可自隱其衷實,且因諫臣之言,連事瀆浼淸聽,尤增惶悚。伏乞聖明,深垂諒察,將臣語不別白,致人誤聽,而煩達與其以官儲,而私賣於親族之罪,亟加譴罰,以謝臺議,以安賤分,不勝幸甚,臣無任云云。疏批見上
判義禁洪受瀗,知義禁徐宗泰,同義禁宋相琦等疏曰,伏以,臣等,忝居按獄之地,論一罪囚,遽被大臣嚴斥,情勢危蹙,決難冒居,陳疏自列,未蒙恩遞。且以省鞫,召牌荐降,分義是懼,他不暇顧,不得不抗顔冒出,廉義可謂喪盡矣。仍念刑獄,國之重事,庶罪常囚,猶當致其明愼。況此事干倫義,罪係生死之獄,不能明覈詳讞,非議之言,峻發於廊廟,昏謬不職之罪,固已著矣,而其所以按覈之難便,憑問之無人,實如前疏所陳,以臣等迷滯之見,雖欲强其所不能,屈其所執,復按其獄,有不可得,是宜罪斥臣等,以彰其咎,改付他人,以竟其事,然後公法可明,物情可允,而庶幾有收殺之望矣。反復思惟,終不可因仍蹲據,以誤重獄,而喪廉隅。玆敢冒死瀆擾,伏乞聖明,曲垂明燭,亟命罷免臣等金吾之任,仍治臣等誤讞之罪,以謝公議,千萬幸甚,臣無任云云。答曰,省疏具悉。大臣之斥,非有深意,一向引嫌,實涉太過,卿等勿辭,從速行公。燼餘追謄
上在昌德宮。停常參·經筵。
金致龍啓曰,臣承命,更往傳諭于南門外蘆閱里領議政申琓所住處,則以爲,朝者承宣之來,悉暴危悃,意謂聖明有所矜察,亟賜處分,席藁涕泣之中,方切祈祝之忱矣。不意此際,天札又降,近侍押至,一日之內,再辱寵命,至有日夕思想之敎,臣奉讀至此,不覺涕血之盈襟也。臣非木石,粗有知識,豈不知聖諭之勤摯,分義之至嚴,而卽今所被罪名,旣是人臣之極罪,則何敢仰恃寵靈,不畏公議?缺諫院之啓,憲長之疏,語意森嚴,緣臣無狀,致有缺數行,以爲明日還納之計,違拒之罪,尤無所逃,以首頓地,以俟鈇鉞之加而已,惶恐悚慄,不知所達云矣。敢啓。傳曰,知道。
又啓曰,大司憲金宇杭,掌令李裕民·吳羽進,牌不進,執義金相稷服制,持平沈宅賢呈辭受由,持平李廷濟奉使在外,今日以監察茶時之意,敢啓。傳曰,知道。
以左議政李畬三十二度呈辭,傳于兪集一曰,安心調理。
以掌令李裕民·吳羽進牌不進,罷職傳旨,傳于金致龍曰,推考傳旨捧入。
李徵龜,以弘文館言啓曰,本館上番副校理金興慶,以南學兼敎授,再昨庠製坐起時,限畢試,連日晝仕出去事,蒙允矣。昨因下番不備,今因啓覆入侍,不得出去。明日待開門,晝仕出去,考試之意,敢啓。傳曰,知道。
辰時,上御熙政堂,初覆。東,右議政李濡,禮曹判書閔鎭厚,右參贊宋昌,戶曹判書趙泰采,漢城左尹金錫衍,吏曹參判黃欽,執義金相稷,正言朴鳳齡入侍。西,東平尉鄭載崙,領敦寧金柱臣,行刑曹判書金鎭龜,雲興君,同知李缺,參議南致熏,工曹參議閔鎭遠,兵曹參議黃一夏,校理金興慶,都承旨兪集一,左承旨任胤元,右承旨金澋,左副承旨金致龍,右副承旨許玧,同副承旨李徵龜,假注書李眞儉·李遂大,記事官李縡·洪禹瑞,各以次入侍。致龍進讀慶州囚印信僞造罪人司果缺寺奴崔泰九推案,讀未訖,缺監司親問讀之。致龍讀之。上曰,其下大典讀之。致龍讀之。上曰,此罪人,何如?濡曰,同謀僞造,旣已承款,依律處斷,宜矣。上曰,僉意,何如?載崙·柱臣曰,律外何達?鎭龜曰,情節分明,律外何達?鎭厚曰,罪狀明白,有何他議?昌·泰采·錫衍··欽·宇恒·缺·鎭遠·一夏·相稷·鳳齡·興慶·道彬等咸曰,法外無可達。上曰,姑待三覆,更議處之。集一進讀高陽囚殺人罪人業武張汲推案,讀未訖,上曰,自初至終,無變辭矣。監司親問讀之。集一讀之。上曰,大明律讀之。集一讀之。上曰,此罪人,何如?濡曰,刺殺情節,明白承款,法外無容更議。缺載崙·柱臣·鎭龜曰,殺人分明,律外何達?鎭厚曰,罪狀明白。缺數行半胤元讀之未訖。上曰,大典讀之。胤元讀之。上曰,此罪人,何如?濡曰,此罪人亦罪狀分明,旣已承款,有何可達?上曰,僉意,何如?載崙曰,律外何達?柱臣曰,僞造分明,無容更議。鎭龜·鎭厚曰,罪相明白,有何他議?昌曰,以法處之而已,無容更議。泰采以下至道彬,諸臣咸曰,律外更無可達。上曰,姑待三覆,更議處之。澋進讀公州囚印信僞造罪人金海敞推案,讀未訖。上曰,監司親問讀之。澋讀之未訖。上曰,大典讀之。澋讀之。上曰,此罪人,何如?濡曰,初旣盜踏,後又僞造。依法之外,更何可議?上曰,僉意,何如?載崙·柱臣曰,法外何達?鎭龜曰,僞造之中,此罪人尤極切痛。鎭厚曰,罪狀明白,有何他議?昌·泰采·錫衍··欽·宇恒·致熏曰,法外何達?鎭遠曰,缺臣在湖臬時,現捉者也。光陽縣監文報中印跡,萬不近似,缺嚴査取服,而情節萬萬痛惡矣。一夏曰。缺相稷曰,旣已盜踏,又爲僞造,情狀,尤可痛惋矣。缺玧進讀咸平囚印信僞造罪人砲保全天益推案。上曰,監司親問讀之。玧讀之未半。上曰,大典讀之。玧讀之。上曰,此罪人,何如?濡曰,罪狀明白且切痛,有何他議乎?上曰,僉議,何如?載崙·柱臣曰,法外何達?鎭龜·鎭厚曰,罪狀切痛,律外無可達。昌曰,法外何達?泰采曰,前後罪狀,極其狼藉。缺·欽·宇恒·致熏曰,法外何達?鎭遠曰,此亦小臣在湖臬時,所推覈者也。缺切痛,法外無可議者矣。一夏·相稷曰,僞造狼藉,法外何達?鳳齡·興慶·道彬曰,情狀極其痛惋矣。上曰,姑待三覆,更議處之。徵龜進讀靈巖囚殺人罪人私奴善哲推案,讀未訖。上曰,再推文案讀之。徵龜讀之,缺數行此兩子,各救其父,則一打元非異事,情狀與他有間,而打至死境,殺人則分明。且其父鬚髯見拉,故打之云,而所拉之髯無傷處。以法論之,固難貸,而原其情,則與自相鬪,而打殺,似有差別矣。上曰,僉意,何如?載崙曰,此與無端打殺有異,而自下法文之外,何〈?〉輕議?柱臣曰,自相鬪,而毆打,則當以殺人論斷,而見其父被打,而渠亦打其人,以致死,償命,則過重矣。鎭龜曰,殺人旣分明,臣缺,豈敢爲屈法之議,而以文案視之,人欲打其父,則子之心,何暇缺,至於殺人,參酌處分,則似好矣。鎭厚曰,爲父打人,適致傷死云,而實狀固未可的。殺人重律,自下不敢輕議,惟在參量情法,而處之矣。昌曰,殺人,則分明,而少與他餘殺人有異矣。泰采曰,觀監司推案結語,似是爲父之本意,以殺人論之,則過矣,而其父被打曲折,未可的知,臣不敢輕議矣。錫衍曰,意在救父,缺獄體重大,自下不敢容議。曰,雖云救父,而殺人,則明矣。欽曰,缺殺獄至重,不敢輕議。宇恒曰,殺人分明,無可達。致熏曰,缺殺人至重,且末世人心,類多奸巧,救父實狀,未易的知矣。鎭遠曰,缺三尺至嚴,法外難容他議,而此罪人,則情有可矜,同缺償命則可哀。其父被打曲折,諸臣皆曰可疑,而參證人等,缺臣意則貸死,宜矣。一夏曰,名雖爲父,而殺人,則分明,似難容貸矣。相稷曰,雖曰爲父,而旣已殺人,則如此如彼云,而法外貸死非矣。鳳齡曰,以情狀可矜,而貸其死,則恐非法意矣。興慶曰,情或可矜,而貸死,則過矣。道彬曰,諸囚中,此罪人稍爲可矜,聖敎誠然,而王法至嚴,恐難容議矣。上曰,姑待三覆,更議處之。仍命諸臣少退,大臣以下,竝趨出閤門外,良久復入。致龍進讀忠州囚淫奸罪人姜女·缺得哲推案,讀未畢。上曰,更査推案讀之。致龍讀之。上曰,監司親問讀之。致龍讀之。上曰,續錄讀之。致龍讀之訖,上曰,此罪人情狀切痛,大臣之意,何如?濡曰,士族婦女,淫亂情狀切痛,依法處斷,宜矣。上曰,僉意,何如?載崙曰,法外何達?柱臣曰,萬分切痛,寸斬無惜。鎭龜曰,淫亂之缺。鎭厚曰,情狀切痛,故臣於待罪刑曹時,前監司缺數行,少無可恕矣。鎭遠曰,此罪人情狀,極爲痛惡,更無可議矣。一夏·相稷·鳳齡·興慶·道彬曰,法外何達?上曰,姑待三覆,更議處之。玧進讀泰仁囚抄選侍女罪人私奴太白推案,讀未訖。上曰,監司親問讀之。玧讀之。上曰,大明律讀之。玧讀之。上曰,此罪人,何如?濡曰,罪狀顯著,法外何達?上曰,僉意,何如?載崙以下至致熏諸臣。缺鎭遠曰,此亦小臣所推覈者,今春揀擇單子,朝家別樣申飭,故臣亦行關列邑,使之惕念奉行矣。奸民輩乘時憑藉,謂自朝家抄選侍女,恐動民間,或斂賂物,或奪其女,非但太白一人,全州亦有此事云,而此則出於傳聞,未有現捉,而太白罪狀,缺律無可死之文,其爲情節,在所罔赦,況其法應死者乎?一夏·相稷·缺·興慶·道彬曰,法外何達?上曰,姑待三覈,更議處之。玧曰,領議政申琓命召又爲還納,何以爲之?缺數行。徵龜進讀永興囚殺人罪人石興八推案,讀未訖。上曰,承服推案讀之。徵龜讀之。上曰,監司親問讀之。徵龜讀之。上曰,大明律讀之。徵龜讀之。上曰,此罪人,何如?濡曰,殺人分明,法外無可達。上曰,僉意,何如?載崙以下諸臣咸曰,法外何達?上曰,姑待三覆,更議處之。覆囚旣畢,濡進曰,近來日氣甚不佳,且今日朝臨至慕,聖候,若何?上曰,無事矣。濡曰,日昨崔啓翁於前席承問之時,因牧場事,至擧臣名,缺有私相酬酌之事,臺諫論事,豈宜援引他人乎?臣與啓翁,曾無知分缺,於牧場事,以爲,領相堅執不回。卓柱漢事,臺諫論幺麼一缺數行,旣未詳曲折。且首相任其事,僚席之間,豈可替當缺問答,不過如斯,而聞其榻前所達,與此相反,臣雖無似,忝居大臣之列,而至爲臺諫之所援引,不勝慙恧,有此仰達。上曰,領相事,安有如許所遭耶?太僕凋弊,今不如前,領相本意,欲爲公家,收拾牧場,臺諫果有所見,則以公心爭之,可也,而崔啓翁旣論牧場事,又論郞廳事,又論書吏事,予固已疑于心曰,啓翁何如是不忘司僕矣?其上疏中,位尊世紀等語,尤爲殊常,及其避辭,果發妓妾之說,至以病國害民爲言。又曰,左右相及金鎭龜·閔鎭厚·李健命亦非之云云,故心竊怪之矣。觀諸臣疏,實狀不然,今聞大臣,亦無是事。啓翁身爲臺諫,告君之體,豈容如是?罷職之罰,不爲過重,而諫院還收之啓,以爲責備大臣。金宇杭異於年少臣僚,而亦且伸救,極涉未妥矣。啓翁爲人,予未曾見矣。上年赴京時登對,今番上來,缺其人可謂草野疎闊之人,而亦不可以切直稱之也。君父有問,缺金鎭龜·閔鎭厚某某之說,殊極不當矣。濡曰,小臣缺可謂不識事體,而一張避嫌,極論大臣,尤可駭異矣。缺濡曰,朝廷自有體面,故大臣有罪,則一會論劾,可也。缺轉及他事,抉摘細故。雖在庶官言事,而抉摘細故,固不當,況疵摘大臣如此,勿論虛實,一書章奏之後,所遭,當如何,國體,又當如何?上曰,其人未可知也。予問之曰,臚列如此,果如所言,則何不爲中學茶時乎云,則對以少無侵斥云,極可怪矣。濡曰,首相於國家,其倚重,如何,而啓翁乘憤醜詆,不遺餘力,豈有如許事體乎?上曰,且松家島事,旣令摘奸,有罪,則罪之,無罪,則置之。予之本意,亦無他矣。濡曰,此事事狀姑未著,而第聞其地方懸殊,且前此已自本寺摘奸云矣。上曰,己酉年乎?鎭龜進曰,然矣。己酉年僉正鄭載岱,摘奸文書尙在,考之,則可知其實狀也。大抵奸巧之輩,偸食穀物者,則多有之,而盜取田地結數,奪他邑之田結,以充之,似爲難矣。且隨年事之豐歉,本結流來之數,或可缺,奪此充彼,寧有是理?臺啓請査,而摘奸允下,卽當發遣郞廳,缺點馬纔還,金道濟則引嫌不往,故姑未擧行。未知缺數行,郞廳之行私,而郞廳未必行私,故固知其疑之,而缺。鎭厚曰,小臣之名,亦在於啓翁所援擧中云,不勝惶恐。臣於藥房相對時,與領相略有酬酢,凡干訟事,事至百年,勿許聽理。今玆牧場,根本雖是公家之物,場民等處文記現納,考其年數,而出給,則如何云云。其後啓翁相見於壇所,偶言此藥房所酬酢之說矣。終至於援,而爲證,上達天聽,此則誠可笑,而唐·泰事,一番考見文書,參量處分,則未知如何。上曰,事當公心爭之,至引諸人之言以爲,領相亦缺可奈何云云,豈有如此臺體,而況爲此虛無之言,尤可異矣。濡曰,官婢刷還,非今始有,雖在國綱,比今稍勝之時,未能一一刷還,禁令之下,始雖惕念,久則如前。蓋自古名公鉅卿,多不能擺脫,雖是庸下之人,或有嚴截於此等處者,人之賢否,亦不可以此斷定也。古則風俗醇厚,故雖相譏笑,而亦不督責。以事體言之,則不奉缺,以畜官物者,流放竄殛,亦無不可,而常情所不免,不足以深罪,故缺,先朝亦論此事。缺數行故參議趙嘉錫,亦以官妓事,直斥諸臣於筵中,至曰,相臣鄭知和及驪陽府院君,亦有之云云,其言樸直,似若可笑,而適與相類,故向日筵中,以此下敎於啓翁矣。但其時,則不過循例指斥,故被斥諸臣,上疏引咎,旋卽行公,未有如今番事者,此亦古今異矣。濡曰,趙嘉錫之言,出於樸直,未有深意,而自上亦於其時善處矣。二品以上,公私賤作妾,缺自是法典,而士大夫不爲者,擧名呈官,非便故也。朝家所以缺,若謂之疵累,而深治之,則是棄其人也。大臣之還送與否,臣未詳知,缺啓翁因他事,而轉及此事,不幾於抉摘疵累乎?泰采曰,臣知此事矣。所謂原州妾,則初雖官物,旣已免役,今至三十年,男婚女嫁,而所謂西路妓,則非今後事,而已還送矣。上曰,領相曾以此,陳箚引咎矣。且一時指斥,如趙嘉錫,則可矣,而因牧場事,缺啓翁所爲極非矣。濡曰,臣所達之意,亦以抉摘,而深咎,爲未妥矣。缺大加疑怒,潛送私人,李廷濟以此上疏,此事,何如?濡曰,査缺數行,何可徑加疑怒乎?缺私人一款,李廷濟疏中,備陳之矣。按覈時潛送人,何如?濡曰,遠外之事,有難的知,而監司豈有潛送人之理乎?鎭厚曰,監司與御史,旣已相疑,而爭之,則御史所謂潛送私人之說,亦何可準信乎?上曰,旣已相疑,有難準信云者,此則近理矣。集一曰,雖以廷濟疏語觀之,所謂私人,旣無作弊之事,又無顯發之跡,則意者缺,告廷濟者曰,監營人方來此云,而廷濟認爲鄭澔之所送,缺爲道臣者,豈有潛送私人,詗察査事之理乎?濡曰,缺潛送人,而未有顯著之事。且鄭澔初旣失體,則廷濟亦何能平心乎?或聽中間往來之言,有此送人之言,則朝家不當聞知,以實其事,而鄭澔則當初上疏非矣。鎭厚曰,壇祭薦俎當否,臣謹依聖敎,議于諸大臣,則判中樞府事尹趾善,判中樞府事徐文重以爲壇祭儀節,旣不得全用中朝之制,而我國最重薦俎一節,不可不行云。領議政申琓,方在待罪中,不敢獻議云,而頃於藥房相對時,與臣有所酬酢,今番臣又私問,則亦與兩大臣意無異,而獨左議政李畬以爲,祭物祭器,旣從中朝之制,則薦俎之節,不必行之云。右議政李濡,今方入侍,下詢而處之,何如?上曰,右相之意,何如?李濡曰,臣於向日筵中,略有所陳,而以臣淺見,不敢臆斷,故請詢于諸大臣矣。今次節目,參用皇朝與我國之制,而我國郊廟旣重,薦俎之節目,依此行之,不害爲致隆之道矣。上曰,此事若盡從中朝之制,則雖不薦俎亦宜,而旣已參用我國之禮,而我國祀事,以薦俎爲重,行之,可也。鎭厚曰,薦俎官一款,亦議于諸大臣,則皆以爲,壇祭視廟社尤重,雖當攝行之時,亦令戶判爲薦俎官,而有故,則參判代行,一如親享時例,爲宜云矣。上曰,依此爲之,可也。鎭厚曰,壇制定以四尺後,作爲九級,恐或太逼近,有所難便,故以參用南郊層階之制,通上下合作九級之意,曾已仰陳矣。卽今壇制已成,故詳細尺量,則兩級之間,僅有四寸,果甚逼近,而亦可謂階級之制,壇之四面,皆作九級,而不設層階,似爲得宜。大臣之意亦然,故敢達。上曰,依爲之。鎭厚曰,左議政李畬以爲,壇之北壝墻,處於山崖之下,地勢甚窄,前頭必有頹圮之慮,比前左右三面,稍減尺數爲宜云。雖是大臣之言,有不敢輕易擧行,敢此仰稟。右議政李濡曰,臣亦累次往審,則斷削崖岸,開拓基址,用力甚艱,功役之尙未完畢,蓋以此也。北壝尺數所減者,若不過數尺,則其外餘地,必不能便於通行,後岸斷削之形,壓臨壝內,所見甚不好。且其沙土,勢將漸至塡塞,若値急雨長霖,崩頹潰決之患,極爲可慮。臣意則郊壇後壝尺數皆減,依此減之,固無所妨,而旣未準當初所定之尺數,則一二尺之間,亦無輕重,惟觀其地勢,從便參酌設壝,似爲得宜矣。上曰,依爲之。鎭厚曰,曾因左議政李畬之意,以壇祭時,用文廟樂曲之意,定奪矣。其後以樂器排設事,收議大臣,又有依社壇例爲之之敎,樂曲亦當用社稷所用者耶?宜有明白定奪之事,故敢此更達。此事雖無聖敎,臣試爲私問于諸大臣,則皆以用社壇樂曲爲是,而獨左議政李畬,以文廟樂曲,似或相近爲言矣。上曰,樂章從社壇,宜乎?右議政李濡曰,此等事,係是無於禮之禮,而旣不用中朝之樂,則社壇與文廟之樂,皆非襯合。只取我國最尊處所用,以社壇之樂用之,似當矣。上曰,文廟樂章,似不襯合,依倣社壇之說,似是矣。鎭厚曰,然則壇祭樂章,依社稷樂章,製進之意,仍爲分付於大提學,何如?上曰,依爲之。鎭厚曰,臣曾以壇號,使大提學製進事陳達,分付矣。其後又以金鎭圭所啓,有二品以上會議之命,而繼又有待領相出仕後停當之敎矣。卽今領相又爲引入,行公遲速,有不可知,故敢此申稟。臣意則壇號不必以文字,別爲製進,中朝之圜丘,方我國之社壇·先農·南郊,皆據實直稱,下焉,而如愍忠等處,方有別立稱號之事,豈非以至尊至隆之地,無得以稱而然耶?今以二字,決難形容此壇之號,而中朝圜丘,或稱泰壇,泰者,大也。此壇之設,蓋取祀天之義,則稱以泰壇,恐或得宜。下敎于入侍大臣,使與諸大臣相議,從速啓下,何如?臣嘗私議于諸大臣,皆以爲好矣。右議政李濡曰,此言,然矣。不必以二字爲號,而泰字之義,亦大矣。取此爲號似好,而旣令大提學議于諸大臣啓下,則今不當徑先定奪於榻前,退而言于大提學,商確完定,宜矣。戶曹判書趙泰采曰,臣昨見大提學,則以爲,只以二字形容,不忘盛德之意極難云。外議或云宜稱禁壇,或云宜稱皇壇,或云宜稱泰壇,此亦難其二字形容故也。禮判所達,誠是矣。上曰,禮判所達,似好,與大提學議定,可也。鎭厚曰,古人論禮,有量筋力,而行之之語。苟可以竭誠,則宜若不計顚仆,而古人之言如此者,豈非以筋力不逮之處,雖欲行禮,亦不可得而然耶?今此壇祭,以正月上旬內設行事,旣已定奪矣。每年此時,日氣必凜烈,聖上自量筋力,其可以每每親祀乎?臣決知其不能爲此矣。旣不能親祀,則勢將每每攝行矣。殿下作此千古所無之盛擧,至於設壇禁中,而每每攝行祀事,則其爲未安,當何如也?且正朝受賀,亦國家之盛禮,近來雖多權停,而從今永爲齋戒之日,將無設行之時,此亦豈不可憫也哉?臣曾請借東巡狩之義,行祭於二月矣。其後諸議以爲迂遠,而改定於正月,此則今不敢更爲提起,而顧此設壇,初由於適値大明淪喪之回甲,以寓聖上感慕之至誠,則雖不必行於城陷之日,每如今春之例,而若於三月上旬,卜日,而行之,則恐不爲無名矣。似聞外議亦多如此,而千萬世永久應行之禮,決不可知其難便,而强定之,貽後悔也。今或以仲朔行祭爲未安,而此則有大不然者,若於四時,或春秋行祭,則此言固然矣。一年一行之祭,元不拘於孟仲朔,以郊祀之行於十一月見之,亦可知矣。私家祭祀,不敢用孟朔,而古人以十月上旬上墓者,蓋以一年一行故也,此亦可以旁照也。大臣今方入侍,爲先下詢,仍命與諸大臣,商議變通,似或得宜。臣每念此事,不勝悶慮,愚衷耿耿,終不能自已,敢此惶恐仰稟。李濡曰,禮判所達,出於忠愛之深意,自上或以爲,莫重致敬之地,豈可憚勞,而在群下之心,誠有不勝其憂慮者,然而若係禮節之必不可改者,亦何敢容議也?一年一度特祀,非如四時之享,別爲卜吉行之,似無嫌於大中祀之例,行之於三月,亦不無所據。此是國家永久遵行之禮,宜思十分便好之道,更議于諸大臣而處之,似當矣。上曰,大祀當用孟朔,故定以孟春矣。禮判所達亦是,問議于諸大臣而稟處,可也。出擧行條濡進展狀啓一本曰,此卽咸鏡監司鄭澔啓本也。還上身役分等事目中,舊還上使之先從最久初年條收捧,以準折定之數者,蓋舊還上之每每退捧,漸至年久,文書錯亂無憑,終歸蕩滌,實爲莫大之痼弊,故臣於前後,備盡陳達於榻前矣。今年亦難,大加變通,姑欲先從最久初年條收捧,而其中可捧者捧之,若果指徵無處,終不可捧者,則別爲成冊,或以當年耗穀,竝與本官應用之數,參酌除出,充數後蕩減,旣已釐正初年條之後,明年又如是釐整,次年條其以下各年條,亦依此例爲之,以期盡祛積逋而後,永爲定式,必先捧舊還上,則可杜遷就不納之民習,亦無國穀蕩滌之弊。事目磨鍊之意,實在於此,而得聞外方列邑形勢,各自不同,最久初年條,穀數雖少,或有決不可捧者,其後各年中穀數稍多,而或有可捧者云。今以咸鏡道啓本所論觀之,他道亦可推知,朝家只爲革弊,而道臣量度利害,有此馳啓,則使之從便擧行,亦無所妨,此則許令依狀啓收捧,而所謂最久初年條,則別爲詳査啓聞,以爲釐整之地宜當。以此分付,何如?上曰,依爲之。出擧行條濡曰,咸鏡道舊還上,旣令從便收捧,則他道亦當一體施行。觀其各年條穀數之如何,參酌帖出一年條,使之收捧,而各其邑初年條,指徵無處,決不可捧者,亦令査出成冊,或以耗穀充數後,蕩減,宜當。以此分付諸道,何如?上曰,一體分付,可也。出擧行條濡曰,上年災實分等磨鍊時,各道狀啓,或有尤甚之尤甚,別作名目者,此是前例所無,故只分三等。其所謂尤甚之尤甚,則改爲尤甚,其所謂尤甚,則以之次,施行矣。今年咸鏡道分等狀啓,慶興等六邑,稱以尤甚之尤甚,故此則以尤甚施行,新還上使之隨力收捧,舊還上停捧,吉州等六邑,稱以尤甚者,當以之次施行,而新分給還上,亦令隨力收捧,舊還上停捧,此出於區別之際,差誤之致。且聞此六邑年事失稔,不至大歉,亦依之次邑例,新分給還上準捧,舊還上折半收捧之意,改分付,何如?上曰,依爲之。出擧行條濡曰,開城府則異於各道,曾無災實分付之例,而今年失稔,以其本府狀啓觀之,似是尤甚。亦依各邑分等例,還上身役收捧等事,使之一體施行,何如?上曰,依爲之。出擧行條鎭厚曰,咸鏡監司鄭澔啓聞末端,又以還上代捧事,爲請矣。此亦依啓聞施行之意,分付,何如?上曰,依爲之。出擧行條相稷進啓曰,請還收炤兄弟放歸田里之命,亟命絶島定配。措語見上上曰,勿煩。又啓曰,請還收禁衛營所屬所安島宮家折受之命。措語見上上曰,勿煩。又啓曰,請自今以後,內間所需凡物,必先分付喉司,奉旨擧行事,定式施行。措語見上上曰,勿煩。又啓曰,請東堂二所初試,亟命罷榜。措語見上上曰,勿煩。鳳齡進啓曰,臣以司諫崔啓翁罷職不敍還收事,有所論啓矣。今日筵中,自上特擧臣啓辭中,責備大臣一句語,至下未安之敎,臣不勝瞿然之至。夫啓翁身居言責,徒思盡職,隨聞直陳,無所回避,而實無搆大臣之言,則其意不過稍加警飭而已。如使大臣果能一心體國,無可疵議,則啓翁何敢故爲此過峻之論,上以得罪於君父,下以結怨於巨室哉?由此言之,責備二字,亦是斟酌文字,而聖敎今乃如此,臣於是已不可晏然。且臣於日昨,又隨參於卓柱漢論罪之啓,而玆事虛實,一經摘奸,可以明辨。臣故不爲煩陳,而未査之前,稱冤之言,徑出於提擧重臣,今日胥吏,可謂有權力矣。此莫非臣言微見輕之致也,何敢一刻冒居於臺席乎?請命遞斥臣職。上曰,重臣所達,偶及於言端,而有權力之說,殊欠和平也。勿辭。致龍曰,正言朴鳳齡,再啓煩瀆,退待物論矣。上曰,知道。致龍曰,啓覆事體重大,長官例當入侍,至於刑曹,則尤不可不備員,而應參人員,多不入參。其中或有情勢難安,或有實病,而事體所在,不可區別,請吏曹判書洪受瀗,兵曹判書尹世紀,工曹判書徐宗泰,漢城判尹兪得一,刑曹判書洪受疇,竝命推考。上曰,竝推考,而兵判纔有所遭,勢難入參,勿爲推考。出擧行條諸臣遂以次罷出,日已黃昏矣。
咸鏡南道災傷敬差官前司書李廷濟疏曰,伏以,眇末如臣,偏被異數,憑依王事,獲蒙恩暇,歸省病父於天涯絶塞之外,光榮所及,冬日亦春,父子執手,抆血感祝,瞻望西方,有懷隕結。臣父衰年絶邊,疾病深痼,躬任扶救,情境自憐,遲回旬日,不忍遽離。臣父以王事靡盬,私情難顧,促臣出審,以前月二十日,自端川始爲行審,過十七八日,僅得往還三·甲,來到北靑府界,因朝報得見本道道臣疏本,臣毛骨悚淅,不知置身之所也。臣竊觀其疏,持臣太急,下語至深,一篇之上,勤致意焉。冀幸缺思慮,一何勞也?然其爲言,終不足多辨,而況朝家未處分之前,缺效尤呶呶,亦甚疲勞,泯默至今矣。更又思之,則臣之遭罹橫逆,姑置勿論,抑恐伊時事實,有未曉然於蓋高之天,玆敢越分封章,以俟僭越之誅焉。臣竊伏惟念,人臣之奉命出使,爲任固重,如臣新進未了事之人,受委荐疊,旣甚惶懼,而至於按覈之事,尤係不輕,御史之名,亦未近似。臣於其時,卽呈廟堂,終不獲免。且以科日迫頭,不得已辭陛以出,自惟智力未到,固無奈何,而只是一心精白,極誠奉行,矢諸天日,缺科事出場之後,按事旣停復仍之命,追及於北覲之路。臣初則切於晨昏之思,暫欲往來父邑後始査矣。旣有斯速擧行之命,故公私有別,强抑至情,卽到洪原,始爲行査,應問各人等,一竝捉致,臣躬親嚴問,而書吏·啓書,則在前申問,言出於各人之口,則臣又親爲飜文,使之謄書,而臣於罷場之後,按事,則旣聞停止,敬差,則未及聞命,故所帶營吏之在安邊者,爲簡騶從,旣已還送,只帶一啓書與書寫。書吏,則目不知書,啓書,則至爲庸鈍,而各人推問文書浩繁,御史按覈,缺一邊行關,推捉近居營吏,而營吏未及到之前,缺當初臣何以知之乎?況奉命按事,何等緊重,缺一字豈下吏輩之所敢贊乎?設令洪聖績之親父親兄執筆,亦將如之何哉?書吏·啓書竝退之說,誰所傳,而若是誤聞,輕用於奏御文字耶?臣於洪原來到之後,一行下吏,倍加嚴束,晝夜不得使之暫離於目前,且嚴禁外人,使不得接跡於客舍之庭,此固營門潛送私人之所目見,而去,其必阿意巧誣,至此之疑耳。且其疏中有云,臣之前後狀聞,無一事發問,只以振海自明之辭,申問取服而曰,一如文書云云,此恐道臣不爲存諒事例之致也。凡按覈之道,必據朝家文書,一一發問,缺其實狀,法例當然。臣之辭陞之日,自禁府推送監賑御史朴弼明處,所送成帖文一度,乃監營啓聞及振海原情謄書者也。臣當以此反覆究問而已,其後狀疏之語,不待朝家之命,只以聞見發問,有乖事理,至於巡營査案,不爲覆査,而封送禁府者,抑有說焉。當初朝家之使京官按覈者,蓋以振海原情,語多侵逼,或慮道臣缺行査故也,非出於不信道臣,別爲行査,則朝家未處分之前,道臣已査,缺豈非傷事體之甚乎?況査案斯速修啓前,有聖上批旨,缺査後,有筵臣陳達,臣之只以禁府文書,一一推査,巡營査案,則缺意謂自禁府參考,更推於囚人者,顧非事體之當乎?至於兼取監營査案,參考行査之語,臣之所奉擧條中,所無之語,此不可曉也。儘如此言,則安在其非出於不信道臣之意也?其疏中有曰,書啓結語則曰,各人等招問,則一如文書云,中則曰,振海罪狀,狼藉無餘云。道內之人,多以振海事爲怨,言出中心,至於流涕云,此則必欲以臣言,歸之斑駁之科,截去文勢,拈出文字而爲言,欲人之致疑於臣,其亦異矣。所謂一如文書云者,蓋指還上賑穀分給等事,民之言,一如文書云也。振海罪狀狼藉云者,蓋指振海之還上,以已捧爲未捧及還上改量,取出剩米等罪狀也。至於道內之人,多以振海事爲非云者,果是實狀,營門狀啓中,七百餘石賑穀,半歸私用之說,道內之人,多以爲冤而怨之,蓋振海罪狀肯綮,專在於此,故臣反復行査,終未得實,而耳目之所聞見,至於如此,臣果悉陳於書啓中,而言出中心,至於流涕云者,各面風憲,各社飢民,缺果爲如此,亦以所見,陳聞而已。至以韓·趙兩人之事,强勒爲說,必欲歸臣缺,且割肉充腹之語,果是臣査得實狀,缺臣於書啓中,旣曰侵缺,欺瞞天聰,前後罪狀,節節痛駭云,則果以振海之告訐上官,爲嘉耶?末端附陳之辭,臣果不諒,妄陳己見,固知遭〈?〉而區區所憂者,風俗所關,後弊不細,果有所略陳之矣。至以立節等語,乘忿恚詈,不遺餘力,此則非可以士夫口氣責之也。其疏中,尤有可笑者,當初狀聞中,七百餘石賑穀,半歸私用之說,似若國家賑穀,公然偸食者,然今無指的之處,乃以臣之所聞於北靑場監考事,以爲指證,臣書啓中,異於實狀之語爲非,誠可笑也。此事皆在於書啓中,業已聖明之所洞燭,而蓋此穀七百石,乃振海之貸得營銀二百五十兩,圖貿太僕穀七百石之事也。四百五十石,則旣用於私備賑穀之中,二百五十石,果爲劃出,報於營門受書目,分給朴·鄭兩人,使之備償營銀,則或於其間,略有奸細之事,固爲憑公營私,巧作牟利之歸,而比之擅竊半七百石公穀者,似有間焉,其與當初,缺此在文案,可考實狀,臣欲多辨,實涉於爲振海分疏,缺七百餘石賑穀,半歸私用,何等罪狀,而前則泛然,缺於此,其亦窘矣。至於朴斗新之事,非臣所當問,皆在於巡營文案,臣旣封送禁府,有何不可,而若是侵詆之太遽耶?嗚呼,疏中末端之所陳,人性不甚相遠,而此言何忍發諸口耶?人臣受人主耳目之寄,若有一毫抑揚於按事之際,欺蔽君父,則此必天地鬼神,擧議陰誅,何可一刻偃息於日月之下哉?今其爲說,眩亂奮薄,皆由於橫不能平,侵斥臣身,眞同軟地揷木,臣亦不苦乎?嗚呼,按覈奸贓,蓋欲以明朝家政刑,況臣於出身之後,初當國事,尤豈不欲抖擻精神,一意奉承哉?故臣於此事,致意極深,至於穀數之升斗去處,無不了然於心中,凡有耳目之所聞見,盡載於文書,庶幾睿照而曉然,無孤委遣之意。道臣之呼吸摧臣,臣豈不怕,而亦何忍徒畏强禦,不以實聞,以負我明主哉?臣竊有所慨然於中者,監司受一路澄淸之任,按問一小吏,何至大關?前後行査之冗瑣,引嫌之煩屑,實多傍觀之竊笑,而不自覺知,輾轉乖舛,移怒之鋒,又及於臣,臣缺,實慍憾底意。第其年爵之高如何,而若是昧大體之甚耶?缺且臣於前日査案封啓之後,又接缺數行,決不可更爲參涉,伏乞分付王府,別爲變通焉。此等事當狀聞,奉使在外之人,以前銜封疏,固知萬萬不敢,而前後事狀,非狀聞所可詳陳,且聞前此奉命之人,亦有以辭朝所帶之職,或以軍銜奉疏之規非一云,故臣敢略此煩暴,甘自陷於瀆擾之科,益增死罪死罪。伏乞聖慈,小垂諒察,臣果有一毫低昂按事之實,卽下司敗,明正其罪,以嚴國法,以警具僚,千萬幸甚。答曰,省疏具悉。頃者道臣大加疑怒於按覈之啓,張皇陳疏,語欠和平,揆以事體,豈容若是?予實駭然也。爾其勿待罪。以上燼餘謄書
上在昌德宮。停常參·經筵。
自昧爽至未時,沈霧。
藥房提調閔鎭厚,副提調兪集一啓曰,伏未審夜來,聖候,若何?昨日出御寒殿,竟夕慮囚,不瑕有勞傷之患乎?臣等無任仰慮之至,敢來問安。答曰,知道。無事矣。
中宮殿,藥房問安。答曰,知道。
任胤元啓曰,明日常參·經筵,取稟。傳曰,停。
又啓曰,左議政李畬三十三度呈辭到院,而以祈雪祭齋戒,留院之意,敢啓。傳曰,入之。
許玧,以都摠府言啓曰,今日入直軍士,當爲中日習射,而冬至望闕禮習儀相値,不得爲之之意,敢啓。傳曰,知道。
以左議政李畬三十三度呈辭,傳于兪集一曰,安心調理。
備忘記,傳于兪集一曰,史官三員待命,騎馬九匹立之。
兪集一啓曰,史官三員待命事,命下矣。史官不備,宣傳官二員代送之意,敢啓。傳曰,知道。
祈雪祭所內摘奸。以上燼餘謄書
上在昌德宮。停常參·經筵。
自昧爽至辰時,有霧氣。夜五更,月入太微東垣內。
李徵龜啓曰,明日常參·經筵,取稟。傳曰,停。
又以侍講院言啓曰,本院下番,無推移之員,不得已以上番,姑降入直,已至兩旬,事體極爲未安。司書宋正明,纔已入來,卽爲牌招入直,何如?傳曰,允。
許玧,以兵曹言啓曰,卽者一所巡將許時莢牌報內,本所監軍都摠府都事鄭齊奎,今日三更量,遭母喪來訃,所受御牌,傳授於巡將,仍令巡將來納之意,敢啓。傳曰,知道。
以左議政李畬三十四度呈辭,傳于金澋曰,安心調理。
傳于金致龍曰,撰輯廳都提調以下及員役工匠,竝書啓。
金澋啓曰,卽伏見咸鏡道都事崔慶湜啓本中,明川府使薛文徵公緘答通,不曰某朝功臣,而只書靖難,吉州牧使李世維公緘答通,有曰功段,宣廟朝原從功臣云云,旣不書功臣勳號,又不書祖先代數名字。莫重修啓之際,事甚疎漏,請咸鏡都事崔慶湜推考。傳曰,允。
金致龍啓曰,吏曹郞廳來言,臺諫有闕,政事,何以爲之?取稟。傳曰,明日爲之。
大司憲金宇杭啓曰,如臣衰劣疲軟,忝居臺首,旣無塵露之裨補,加以病重委頓,屢犯逋慢之科,臣方惶蹙俟罪矣。伏聞再昨筵中,以臣之疏救諫臣,聖敎嚴峻,臣不勝震惕瞿然之至。崔啓翁避辭中,謗毁大臣者之言,隨其所聞,無不畢陳,其所臚列,有同一小官之殫文,事體所關,孰不非之也?然而此不過疎迂愚戇之人,輕信道聽,自任以知無不言,有此妄率過激之擧,而若歸之於用意搆誣,則恐非其本情也。以聖上包荒之量,不必過加摧折,而譴罰太重,物情不平。臣適在言地,見言官之以言獲罪,不容泯默,敢以優容寬假之意,有所陳請,此非爲一啓翁地也,誠以有妨於言路故也。大臣書啓中譏嘲不平之語,已極慙悚,而又有此未安之敎,臣何敢晏然仍冒於臺次乎?昨晩始聞筵說,而不但病未自力,日勢已暮,經宿之後,今始扶舁來避,所失尤大,請命遞斥臣職。答曰,勿辭。
金致龍啓曰,大司憲金宇杭,再啓煩瀆,退待物論矣。傳曰,知道。
又以兵曹言啓曰,近來雜人之出入闕內者,比前尤甚,所見極爲可駭,故自本曹嚴加禁斷,而至於宮女輩婢子,則常時潛入之際,必待各宮婢子之入來,借佩漢符,換面闌入者,逐日紛集於差備門外,而眞僞莫卞,不能捉致,常以各別嚴禁之意,分付於守門將及該吏與近仗軍士矣。俄者入直內官,以不禁宮女婢子闌入爲言,捉致本曹該吏與近仗軍士,缺重杖,而近仗軍士輩,齊到差備門外,欲爲捉得,則實無一人來在,缺曲折,則所謂內官三四人,沈醉如泥,不省人事缺數行,已極可駭,而內官旣明言其闌入之狀,則軍士輩所言,亦不可準信。卽令該吏與軍人,眼同竟夕伺候,必欲捉得,而終無一人出來,則其爲虛妄,昭〈?〉難掩。今日國綱,雖曰解弛,宦寺之不遵朝令,上司官吏,私自亂打之狀,誠極駭然。事雖微細,若無懲礪,則矯橫之漸,有不可勝言,另加譴責,以杜日後之弊,何如?傳曰,事甚可駭,當該內官,姑先罷職。
以慶尙監司金演狀啓,咸昌等官束伍軍金世奉子貴達等燒死事,傳于金澋曰,燒死人等,令本道恤典擧行。
工曹參議閔鎭遠疏曰,伏以,臣之待罪南藩也,有査啓不明之失,玆敢露章首實,冀蒙譴何,惟聖明之垂察焉。蓋今年春,以王子嘉禮,有處女單子收捧之命,臣素知京外士大夫,故漏女子於帳籍中,以爲國婚時避免之計,心常痛駭,故行關各邑,使之着實摘發,而名門右族所居之邑,則另加嚴飭矣。及見各邑牒報,皆稱無有,而日子已迫,勢難更加搜訪,考之營中帳籍,而亦無現出處,故馳啓待罪矣。厥後聖敎,缺臣奉讀震駴。卽又嚴關各邑,使之發送官婢,搜掠士缺得,又以漏籍者自首之意分付,而亦無應之者,不得已勿論缺,使之自首,則始乃稍稍自首,其中四祖有職名者十餘人,而高可寅一人外,皆非表表士族,似不合於國婚揀擇,而更欲査問其門地,則臣之未交龜之前,決難封啓,嚴敎之下,終不得奉行,而歸,極涉惶恐。且念旣稱朝士之子孫,則雖是鄕族,外方之擅自拔去者,亦似未安,故仍卽修啓矣。該曹又就其中,抄其有顯官者入啓後,該邑守令,方有論罪之擧云,而近始聞之,則其中或有僻姓者,或有影職者,或有將官積仕而受帖者。獨知禮縣監高可寅之孫女,爲閥閱士族,而當初光山縣監金鼎臣,以境內士夫中外任者,當自各其家長任所,修單上送,地方官不必疊捧之意,論報於臣,則高可寅之終不修單,固有罪矣,而非鼎臣怠慢之致也。鼎臣以此被譴,宜其稱冤,而其他諸人,皆非揀擇應入之類,則不爲明査其門地之如何,而諸邑守令,俱陷罪辜,亦恐有違於朝家罰當其罪之意也。此皆由於臣之査啓有欠明白,以致許多人之抱枉,缺。答曰,省疏具悉。疏辭令該曹稟處。爾其勿辭察職。
刑曹判書金鎭龜疏曰,伏以,臣昨於前席,竊聞諫臣避語末端,有所不安者,而惶懼泯默以退,今敢仰暴焉。昨日臣因大臣言,繼陳卓柱漢者,不過以爲奸吏之例取稅穀,多以實結爲災結,至於偸此地之元結,以他邑而代充,則其事甚難云云,此自以事勢言之,非以爲奸吏地也。若使柱漢,果爲甚難爲之奸事,則其罪,尤何如也?此朝家所以允臺啓,而使之摘奸,欲知其虛實者,而臣則益思遠嫌之道,請勿遣本寺郞官,發遣京兆郞,或只令本道査覈以聞,聖明雖不聽臣言,想亦俯燭臣意也。臣不惟不爲柱漢地,而諫臣乃目爲稱冤之言,至謂胥吏有權力,臣雖無似,豈有忍此,而只緣臣之平日不見諒而致此,何可晏然冒沒?伏乞聖明,亟先遞臣職名,仍治臣爲胥吏稱冤之罪,以謝臺議,不勝幸甚。答曰,省疏具悉。卿其勿辭,安心行公。以上燼餘移謄
上在昌德宮。停常參·經筵。
申時,日暈。
下直,礪山府使宋奎炫。
兪集一啓曰,明日常參·經筵,取稟。傳曰,停。
金致龍啓曰,大司憲金宇杭,避嫌退待,執義金相稷,服制呈辭,掌令李裕民,未肅拜呈辭,掌令吳羽進呈辭。入啓。持平李廷濟,奉命在外,持平一員未差。今日以監察茶時之意,敢啓。傳曰,知道。
又啓曰,兩司之官,引避經宿,尙未處置。大司諫權尙游,獻納李㙫,持平李廷濟在外,掌令吳羽進呈辭入啓,掌令李裕民未肅拜。執義金相稷,卽爲牌招,以爲處置之地,何如?傳曰,允。
又以戶曹言啓曰,卽接廣興倉所報,則來十二月朔頒料次,倉官進去于蘆閱里領議政申琓所住處,請受祿牌,則以爲,方在待罪中,不敢受祿,祿牌不爲出給云。係是大臣祿俸,何以爲之?敢稟。傳曰,令倉官輸送。
以左議政李畬三十五度呈辭,傳于兪集一曰,安心調理。
以慶尙監司金演狀啓,金海府使黃鎬,固城縣令宋道錫,昌原府使李顯徵,巨濟縣令邊震英,鎭海縣監金汝錫,漆原縣監李時漢,熊川縣監李之㰒,蔚山府使朴斗世,東萊府使李壄,機張縣監盧世器,薦新進上生靑魚,限內不得封進罷黜,而仍爲待罪事。傳于李徵龜曰,只推勿罷,勿待罪事,回諭。
有政。吏批,行判書洪受瀗病,參判黃欽進,參議朴權病,都承旨兪集一進。
兵批,判書尹世紀陳疏,參判李墪病,參議黃一夏進,參知李晩成式暇,右副承旨許玧進。
吏批啓曰,判書洪受瀗,參議朴權,俱以病不來,小臣獨政未安,何以爲之?敢稟。傳曰,仍爲之。
吏批,以南相夏爲持平,韓重熙爲正言,洪萬源爲工曹正郞,方濈爲奉常主簿,李萬夏爲監察,沈尙尹單付承文博士。
兵批,以沈宅賢缺,鄭宇柱付副司果。
備邊司,東萊府使薦望,黃一夏·徐宗憲·南彦昌。落點在本月二十九日改黃一夏爲之
執義金相稷啓曰,臣於日昨啓覆時,適遭姪婦之喪,又非應入之人,而旣聞有待開門多官牌招之擧,故其日早朝,纔過成服,待牌趨進,而臣之所居,旣已僻遠,所騎亦甚疲劣,入來之際,自致遲延矣。退後聞之,則該房承旨,以此啓達,而本府掌吏之正妻,亦爲囚禁云。爲其官者,卽當自劾之不暇,而忙迫入來,未及詳知,不得自列,方切縮恧矣。今聞物議以爲,下吏推責,旣由於官員之去來,而身居臺職,終不自劾,大失臺體云。臣之當避不避,晏然苟冒之失,實無以自解,其何一刻仍冒於臺席乎?請命遞斥臣職。答曰,勿辭。
許玧啓曰,執義金相稷,再啓煩瀆,退待物論矣。傳曰,知道。
答江華留守李寅燁疏曰,省疏具悉。卿辭至此,令廟堂稟處。元疏缺。以上燼餘謄書
上在昌德宮。停常參·經筵。
任胤元啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?取稟。傳曰,明明日爲之。
又以弘文館言啓曰,本館下番修撰趙道彬,以訓鍊都監郞廳,今日坐起時,晝仕出去之意,敢啓。傳曰,知道。
又啓曰,明日冬至望闕禮,依近例爲之之意,敢啓。傳曰,知道。
又以禮曹言啓曰,曾以外方箋文規例之各自不同,自本曹謄缺行用之式,啓稟頒布矣。今此冬至賀箋,開拆看審,則開城留守缺永興府使洪以度,吉州牧使李世維,尙州缺別行,而連缺連書,而上一字,書於別行,忠淸兵使金錫命,恭字連書,康字之書於別行,與鄭推同,公州牧使鄭堥,康字及末端箋字,竝書於別行,慶尙左兵使蔡以章,右兵使李行成,慶州府尹呂必容,星州牧使李聖漢,江陵府使李東郁,原州牧使李昌齡,安州牧使南迪明,定州牧使崔鼎鉉,羅州牧使朴重圭,末端箋字,書於別行,朴重圭則封進日子,亦以初十日書塡,全羅右水使李暉,末端箋字,不離,而連書,竝推考。忠淸監司李濟,稱以罷職,不爲封箋,亦推考警責,何如?傳曰,允。
許玧,以都摠府言啓曰,今日入直軍士,中日習射,請出標信。傳曰,知道。
又以備邊司言啓曰,宣惠廳堂上一員有闕之代,久未差出矣。漢城判尹兪得一差下,何如?傳曰,允。
又啓曰,今日賓廳日次,兩司當爲入侍,而時無行公之員。除在外及引避退待·呈辭入啓人員外,呈告·未肅拜人員,竝卽牌招,以爲推移入侍之地,何如?傳曰,允。
金致龍,以禁府郞廳,以委官意啓曰,罪人二星毆母之罪,爲其母所發告,渠旣承款,則依律處斷之外,無容他議,而惟其係關綱常大變,獄體至重之故,不可不更加詳審,俾無一毫未盡之端,而取考刑曹文案,則因二星發明之招,憑問其母柳楊之際,有所疎漏之處。拈出其數條啓稟,議大臣,依己卯年略德例,更令該曹究覈者,蓋出於此矣。今觀刑曹啓目,則各項條件,竝皆究覈得實之外,所志書給之人,長興府使金得汶云。得汶見方被囚於本府,亦爲推問後,方可稟處,而本府堂上中,判義禁洪受瀗,知義禁徐宗泰,俱不行公,竝卽牌招開坐,何如?傳曰,允。
又以義禁府言啓曰,忠淸都事李震煥,因堤川縣監宋堯卿牒呈,以本府拿來罪人,前府使趙遠朋身病危重,萬無起動之勢,拿來遲滯事,馳啓矣。趙遠朋病勢,若不至危重,則必不敢暫時遲滯,而本縣之馳報,都事之狀聞,至於如此,卽今形勢之難於前進,可以揣知。前頭病勢差歇之遲速,有不可預度,羅卒之久留外方,亦甚有弊,而罪人拿來,事體至重,使羅將留待罪人病勢之暫差,卽爲拿來事,知委之意,分付本道,何如?傳曰,允。
又以義禁府言啓曰,皇曆齎咨官張文翰,待其回還拿問事,前已定奪矣。張文翰今已渡江,發遣府羅將拿來,何如?傳曰,允。
又以戶曹言啓曰,卽接廣興倉所報,則來十二月朔頒料次,倉官進去于領議政申琓蘆閱里所住處,請受祿牌,則以爲,方在待罪中,不敢受料,祿牌不爲出給云。係是大臣祿俸,何以爲之?敢稟。傳曰,令倉官輸送。
備忘記,傳于李徵龜曰,撰輯廳都提調左議政李畬熟馬一匹,提調判書徐宗泰,參判宋相琦各熟馬一匹,郞廳副司果李觀命·崔昌大各半熟馬一匹,謄錄郞廳直講尹天成,典籍朴始采各兒馬一匹賜給,別工作監役黃鍍陞敍,員役工匠等,令該曹米布分等磨鍊題給。
以左議政李畬三十六度呈辭,傳于任胤元曰,安心調理。
傳于許玧曰,大臣·備局堂上引見。
午時,上御熙政堂,大臣·備局堂上引見。右議政李濡,行刑曹判書金鎭龜,戶曹判書趙泰采,韓城君李基夏,左尹金錫衍,右副承旨許玧,持平南相夏,正言韓重熙,副校理金興慶,假注書李遂大,事變假注書趙聖復,記事官李縡·洪禹瑞入侍。濡進曰,近來日氣連不佳,聖候,若何?上曰,無事矣。濡曰,頃日筵中以東萊金井山城形勢,令本道道臣,與水使及東萊府使·釜山僉使,眼同看審後狀聞事,有所稟定,分付矣。今觀本道監司金演狀啓以爲,若築中城於其間,則步數幾至半減,形勢亦且便缺廢棄之地,水使與東萊府使·釜山僉使·多大浦僉使等所見,皆無異同云。今雖下送武臣,所見未必特異,而別擇解事者往審,乃是當初定奪,則監司以下,諸人之意見雖如此,事係重大,今宜擇送武臣,更爲詳審形便以來後,稟處矣。上曰,依爲之。出擧行條濡曰,冬至正使李頤命,頃於出疆之日,本職辭免,兼帶備局,亦請遞解,該曹以其疏,送于廟堂,今當稟處,而在前奉使赴京之臣,曾無許遞備局堂上之例,頤命所兼備局之任,今亦仍存之意,敢達。上曰,依爲之。榻前定奪濡曰,江華留守李寅燁,以身病及求山事,陳情上疏,有令廟堂稟處之命矣。寅燁病勢之輕重,未知其如何,而求山之事,私情則雖切,非如遷葬日期之已定,不可以此,輕遞重任。且江都凡事之可以變通者,似未及收殺,尤難準許,他大臣之意,亦如此,故敢達。上曰,姑勿許遞,仍令行公,可也。出擧行條濡曰,小臣因此,有所達矣。李寅燁當初疏語,缺致勤嚴旨,情勢難安,下鄕不欲行公,前後除命,力爲辭免,缺黽勉恭承,而李寅燁於國事,竭力殫誠。缺一行半國事者,未易多得,江都事了當之後,宜任缺之事,徐觀前頭,特爲召用,何如?上曰,然矣。濡曰,大司諫權尙游疏辭,有令廟堂稟處之命,而其疏下款,卽忠淸道舊還上事也。日昨筵中因咸鏡監司鄭澔狀啓,新舊還上,參酌收捧事,有所稟定,而舊年條,則觀其穀數之如何,拈出一年條徵捧,他道亦令一體施行,則湖西自在其中,今無可以更爲稟處之事矣。上曰,然矣。泰采進曰,還上事,小臣有懷欲陳,而向日筵中適緣日暮,未達徑退,今始仰稟。臣頃蒙恩暇,歸省先壠,往返之間,經歷畿湖十數邑,有耳目所親聞見者。各邑新還上,時未及收捧,而舊年條,分其稍實之次邑,亦令次第徵捧。以臣所經十數邑言之,年事災實,元無一邑二邑之別,而事目之下,强爲分等,今年禾穀大歉,在前數斛所收之土,今則不過十餘斗,官穀捧納之後,更無餘資,歲前未免絶火,明春之艱可知。至於舊還上,則收納缺令待罪而已。且其年條,非癸酉則乙亥·丙子,或不無生存者,而太半缺一族之外,亦有各面推責之擧,以此民間騷擾。小臣所經之路,駐缺行,紛集訴告,願得轉聞朝廷,所見實爲矜悶矣。廟堂因道臣狀聞,已定分等事目,而臣意則民間形勢,如右所達,如其欲捧不得,而頻改命令,毋寧姑停舊年條,而只捧新還上,俾民得蒙實惠,則似好矣。濡曰,泰采往返鄕村,目見年事形止,民情怨苦,有此陳白,而大抵還上收捧之規,雖是當年條欲捧,則民必騷擾,十年積欠,爲莫大之弊,今年不捧,則明年又爲舊還上,年久文書錯亂,奸吏偸食,年事每患不豐,雖軍餉國穀,終不免蕩減,實爲寒心所謂新還上穀,數有多寡,以衿·果川言之,一則千餘石,一則九千石,不均,甚矣。只捧新還上,則穀數不均,故旁邑之民稱冤,兼徵舊還上,則年條旣久,故無知之類驚動,臣所謂最久年條中,帖出一年條,而參酌收捧者,蓋以此而指徵無處,終不可捧者,則觀勢蕩減,亦可也。旣定之規,不可改易,且目前徵督,民雖怨苦,而當春分給,則民亦利之。今者歲已深冬,點雪不下,前頭年事,極可慮。儲蓄之道,不缺,從便量捧,似不可已矣。缺濡曰,內需司西北海西奴婢身貢,裁減當否,有令廟堂稟處之敎矣。此事臣以惠廳堂上,曾於入侍,年條預入一款,稟定之時,所發端者也。蓋臣之本意以爲,內司之設,士論則或言王者無私財,不可不罷,而旣不能然,則亦必思所以便宜可行之道,內奴婢役重難堪云者,備納身貢之外,中間靡費甚多,反有甚於原貢故也。其所靡費之弊,稍可減省,則應納原貢,何至於難堪乎?今若嚴飭內司任事之人,另加惕念,俾無濫觴之端,則奴婢等足以保存,不患其不能納貢,內司遺儲,似無如前匱乏之慮,庶可以推移需用。如是則年條亦何有預入之擧乎?向日韓聖佑疏中,上敎允當,預入無妨等說,出於誤聽,而不知臣本意而然也。上曰,韓聖佑則全不解聽,而然也。濡曰,至於奴婢,每名各給復戶一結者,初出於格外優恤之意,而雖値凶歲,復戶則乃是實結劃給者,一結之價所捧,不過十餘兩之錢,而原貢則依他身役裁減。雖以他身役言之,騎·步兵則謂之三年二次之役,而元不擧論於裁減之中,獨於內奴婢,旣爲給復,又爲裁減,則此疊施也,輕重未免失宜。自今以後,更爲定式,雖値凶歲,依騎·步兵例,不必裁減,而每每準納,以贍內司需用之道,似爲得宜。臣與僚相,缺亦以爲身貢裁減,果爲疊惠,似不當施矣。上曰,旣給復,而又裁減,則乃疊施也。今後則勿爲裁減,可也。抄出擧條濡曰,右邊捕盜大將金重器,南兵使遞歸後,腰痛重發,痰火又盛,精神昏憒,不省人事,病情俱甚非細,實無察任之勢云。所帶捕盜·摠府兩任,今姑改差,何如?上曰,依爲之。出擧行條濡曰,咸鏡監司鄭澔,潛送人一款,日昨筵中自上下詢,臣已略陳,而爲方伯者,宜無潛送人之擧,李廷濟亦未必的見,或出於中間之言,而至及於疏中,其在道理,實涉未妥,而此則旣非顯著之事,聖上不宜以此,致疑於鄭澔,而第其査事未竟之前,徑先疏斥按覈之人,殊失事體矣。大抵,當初罪人侵道臣,故朝家不得不別遣按覈御史,而輾轉層激,至於此境,則其勢終難仍在。且澔纔遭其妻喪,情理甚切云。按道之臣,雖無因私慽遞歸之例,而所遭旣如此,私情亦可矜,姑爲許遞,似宜矣。上曰,遞差,可也。抄出擧條濡曰,京兆之長,曠官已久,詞訟積滯,殊甚可慮。判尹兪得一,累次敦勉之下,旣出還入,無意行公,事涉未妥。且新兼惠廳堂上,缺之事,兪得一推考,更爲牌招察任,何如?上曰,依爲之。缺數行。濡曰,工曹判書徐宗泰,向來情勢難安,不受祿俸,奉使還朝之後,尙且辭而不受,蓋宗泰爲人,過自謙遜。其意以爲,今雖迫於嚴命,不得已供職,何可晏然受祿云爾。旣出,而供職,則不受常祿,殊無意義,揆以事體,亦涉未安。徐宗泰推考警責,何如?上曰,依爲之。出擧行條濡曰,近聞湖·嶺間,有大賊黨類甚繁,盤據諸道,非如一時明火劫掠者之比,殊甚可慮云。此閔鎭遠在湖臬時,所聞知,而來傳者也。疏陳狀聞,或恐煩泄,不果爲之,而今若使解事有心力者,另加詗察,則可以捕捉云。就其中,要害處言之,南原等地,擇差營將,黃澗·永同·金山等邑,亦擇送守宰,爲宜。金山郡守,今將箇滿,而文南當往,在前畿邑守令,爲其捕盜,以武差遣者,亦非一二處。金山箇滿之代,今姑變通,以武臣各別擇送事,分付該曹,何如?傳曰,依爲之。出擧行條濡曰,在外守令,有拿問之擧,則所坐雖非大段,而該曹輒出其代,其中或有善治守令,不待結末,徑先遞易之弊,故臣以必於結末後,出代之意,曾有所陳達,定式矣。此亦有不可以一槪論者,其罪雖不至應罷,而或因行査滯囚,以致累月曠官,則有難一向等待,姑爲出代,可也。其或罪重,應在被譴之科者,尤不必等待也。卽今大興郡守尹泓,被囚已經三朔,而林川郡守尹寔,査事遲速,亦未可知。本道災荒特甚,當此秋捧正急之日,曠官實爲可慮。南海縣監韓征,前此亦因事被拿,還任屬耳,旋又就理,前後曠官已久,亦不可無變通之道矣。上曰,韓征前日被拿,以臺監時事也。濡曰,此三邑守令,姑先改差,令該曹速出其代,而今後則觀其所坐之輕重,事勢之緩急,差出其代事,竝爲分付該曹,何如?上曰,依爲之。抄出擧條濡曰,都城運石事,曾已稟定,而自軍門擧行之際,不敢稽緩,連續督運,已至兩朔,無一日休息,以致軍兵及牛隻,竝皆困弊,禁衛軍則有壓死,此外亦多致傷者,因此而外議紛紜,益增其疵毁之端。當初自上旣有不必刻期督迫,徐徐完役之敎,頃日諫院之箚,亦以磨以歲月爲批,蓋如此大事,初頭之太急,實非長久無弊之道。且今冬日氣,雖不嚴寒,軍兵之連月使役,實難支當,此必各軍門,未聞停止之令而然也。旣有不必刻期督迫之命,則惟當觀其事勢,或行或休而已,何可每每定奪分付乎?今後則使之知此,從便擧行,何如?上曰,依爲之。出擧行條濡曰,曾於輪對時,通禮以該院不成貌樣,書員加出事陳達,有令該曹,稟處之命,而加出額數,經費可慮,故臣待罪兵曹時,防啓矣。其後擧動之日,觀其官員無下人,獨爲奔走之狀,眞不成貌樣。問其曲折,官員則其數甚多,下人則只是三四名,而本院所管者,乃禮儀重事,少有差失,各處推責,不能暇及,以致如此云,此誠不可無變通之道矣。以兵曹書吏言之,則殆近一百四五十名云,雖云多事之地,何至於此乎?計其一年料布,極其夥然,浚民膏血,歸之於此等耗費,而至於通禮院下人,則凋殘若此,其爲不均,甚矣。兵曹書吏,則以百名定額,其餘有闕勿補,通禮院則使令加出三名,實合事宜,而此減彼增,亦無所害於經費矣。上曰,依爲之。出擧行條鎭龜進曰,頃因臺啓,己卯以後,免役免賤之類勿施事,曾已定奪,而其日筵席說話煩多,結語中免賤一款,未免落漏,免缺役,一體勿施之意,敢此更稟。上曰,依爲之。鎭龜曰,其中以恩典免役免賤之類,非定限內族屬,而冒濫則外方固當隨其現露,竝爲還收其免役與免賤,而第其當被之恩典,則不可以此,仍爲廢閣,待其以定限內族屬,更爲望呈許施,似合事體矣。上曰,恩典之類,更爲望呈,則許施,可也。出擧行條鎭龜曰,刑曹所納懸房收贖,曾前累因大司成陳白,或減贖錢一半,或以本廛減除其數處,而本曹事力,難以支過,故減之未幾,旋又復舊矣。往在乙亥年間,量減三十兩,至今依此施行,而近又因大司成建請,又令減半。蓋只減三十兩時,本曹所捧,僅二百兩許,今又半減,則不過一百兩矣。本曹員役,一朔應下,多至六百兩,今又如是半減,則又無以備給。本曹雖有奴婢,而賊人妻孥居多,豈有推出徵貢之道乎?本曹以多事衙門,員役輩未免飢餓,宜有軫念變通之道。懸房收贖,雖難依數準捧,似當參酌,勿爲更減,故惶恐敢達。錫衍曰,漢城府當初所捧贖錢,二百五十兩,而員役應下之數,則四百三十餘兩也。本府則與刑曹有異,旣無奴婢,徵貢贖錢之外,無他出處,而今又半減,則所捧只是八十餘兩,本府形勢,誠爲可悶。此亦依舊例,減七十兩,而勿許半減,似好矣。相夏曰,司憲府贖錢,亦令減半云,而本府則比他司,尤甚淸寒。紙價及員役朔下,專靠懸房收贖,而其數只是二百六十餘兩,故不減之時,猶患苟簡矣。今又半減贖錢,則下人料布之外,凡干公用,尤無成樣之路,宜有一體變通之道矣。上曰,成均館則每言收贖有弊,三司則又以減除爲難,實爲兩難矣。濡曰,成均館典僕,守護聖廟,可謂重矣,而全無生理,勢難保存,故屠牛乃國之大禁,而特許設肆,以爲資活之地者,蓋出於別樣優恤之意也。旣許設屠之後,法不當徵贖,而三司所納贖錢,通一年計之,其數甚多。以此之故,餘利無幾,不足以分食,漸至凋弊,莫可支吾。此大司成之所以陳請量減其贖者也。三司形勢,亦非有裕,減此懸房之贖,則員役朔下,無以計給,誠如諸臣之所達矣。第念此事若不從本理會,隨其所請,或減或否,則彼此相爭,無時可定。三司禁亂之規,不但在於行法,收其贖錢,以補需用,而所謂贖錢,率多歸於閑慢帖下,不入於員役朔下之資。朔下需用,只是懸房贖錢,故每患不足者,職由於此。以此言之,則法旣不行,錢又不爲公用,徒使禁吏,貽弊招怨,甚無義也。且刑曹·漢城府,則堂上各自出禁,隨卽帖下,尤涉無據。自今以後,依戶·兵曹之例,凡係錢布財用,長官專管,佐貳之官,雖或出禁,所收贖錢,則非長官不許參涉,或於員役朔下應用之外,有餘數而別爲區處者,非所可論。至於憲府,則臺閣事禮,與他自別,出禁收贖,極爲苟艱。此則自戶·兵曹磨鍊,員役料布差下,而禁亂被捉之類,只爲治罪懲勵,實合事宜。退而與廟堂諸臣,商確講定後,稟處,何如?上曰,依爲之。出擧行條鎭龜曰,大臣有此陳達,臣實惶恐。懸房贖錢,則員役朔下,專出於此,至於禁亂之贖,或充朔下不足之數,亦歸諸般公用之需,雖堂上,豈有閑漫帖下之事乎?濡曰,懸房之贖,雖不下手,而他餘禁亂所收之錢,不無帖下之弊,臣非指斥鎭龜也。自前有某堂上出禁徵贖,帖給某下人之說,故敢有所達。臣意以爲,一番變通,似不可已矣。鎭龜曰,成均館則必欲減之,他司則必不欲減,每每相持,一番變通之議,亦恐無妨矣。鎭龜又曰,事涉煩瑣,而有懷敢達。諸上司藥房,非名屬兩醫司者,勿爲差定,而自兩醫司差送事,頃因禮曹啓稟,允下矣。臣未知法典與前例果如何,而此與諸道審藥,自醫司循例取才定送者有間,諸上司之置藥,蓋朝家所以優待其堂上,使之看護疾病之意也。以臣所待罪勳府言之,一堂上卽大臣也。事體豈不自別,而自醫司計仕差遣者,未及盡解醫理,則旣非置藥房之本意,且於事體未安矣。大臣所帶衙門郞僚,亦有自辟之規,況此治病醫官,豈有不可自擇之理乎?禮曹所稟定者,旣引古例,今有可以參量施行者矣。時任藥房,雖以汰去陳達,而汰去固不必汲汲,且雖微賤,多年察任,無他罪而遽爾斥退亦不當,今姑仍存,待日後有闕,依禮曹議,以兩醫司人差定,而亦勿自醫司差送,只本府堂上,就其中擇其曉解方術,爲人可合任使者塡差,似得事體矣。濡曰,向者禮判稟定時,臣亦入侍,雖聞其言,政府藥房之名,存醫司與否,未能詳知,果於成命之下,未卽汰去,則事涉未安,故泯默而退。使之査問於兩醫司,則其一人旣參醫科,且經典醫監,久任陞爲內醫,見汰之後,方爲藥房。一人亦曾經惠民署敎授,見遞後爲藥房,已過十餘年云。此兩人皆不可以方外不干於醫籍者論之,直爲汰去,今姑仍存,待其有闕後,始以兩醫司時任之類,差出其代,而亦自政府,擇其中醫術稍優者,分付差定事,定式施行,宜當。他大臣之意,亦如此矣。上曰,依所達爲之。出擧行條泰采進曰,本曹年例公貿易黑角四百桶,必於每年四月上納,而東萊訓別輩,不能惕念擧行,定限內未及上來,內弓房春秋別告之役,未免停止,每致生事。隨其未收之多寡,當該訓別論罪事,入啓定式,而厥後亦不趁限上納,故甲戌年爲始,別定幹事人,劃給萊館所出銅·鑞鐵,別造弓角,使之換貿來納,而此亦未及期限,實由於訓別輩,慢不擧行之致,公貿·別貿,俱係國用,則其所執出,宜無異同。自今以後,公·別貿黑角,使訓別一體執出上送,而如或又有如前過限未及之弊,則當該訓導,各別論罪事,申明定式,施行,何如?上曰,依爲之。出擧行條泰采曰,臣於今日,伏見壇號啓下單子,則書康熙年號。我國文書,不得不書彼中年號,而至於壇所文書,書以康熙,實甚未安,自今以後,凡係壇事文書及祭物件記,勿書康熙二字,似爲得宜。下詢于大臣而定奪,何如?濡曰,趙泰采之言,是矣。此必政院循例書塡,而然也。今後則勿書,可矣。上曰,不書,宜矣,而承旨循例書入,此後則依所達,勿書,可也。
基夏進曰,訓局堂缺數行基夏又曰,都監所謂待年軍,皆是砲手之子,自前以此置簿,隨闕充補矣。頃因新頒事目,諸軍門待年軍,一竝革罷,充定他役,而都監待年軍,亦在其中。朝家變通,意有所在,而都監則異於他軍門,旣罷束伍砲手上來之規,又罷待年軍,則許多軍兵作闕之代,實無補充之勢。都監待年則仍存,勿定他役,似爲得宜,下詢于入侍大臣而處之,何如?李濡曰,今於各軍門軍制釐正之際,所謂待年軍,竝爲減祛其名目者,蓋出於矯革濫觴之弊,而都監陞戶砲手,亦是外方難堪之弊,故旣已變通,以京軍募得充定事定式,則以砲手之子,待年置簿者,次次陞補,事甚着實,非若臨時苟充之比。以此言之,則都監形勢,與他軍門有別,待年軍參酌定數,仍存,似當矣。上曰,依爲之。出擧行條玧進曰,壇號單子中年號,同副承旨李徵龜,次知書塡,而啓下矣。壇事文書,勿書年號事,旣已定奪,則單子所書康熙二字,仍置未安,卽爲抹去之意,敢達。上曰,依爲之。濡曰,承文院分館右位不參,則拘於古規,不得擧行,例也。今聞本院右位在鄕者二人,而旣已可否,且有應頉云。後以大臣意啓達,旣已可否,且有應頉云。九字削去。缺使之次博士黃翼,再擧行之意,分付,何如?上曰,依爲之。出擧行條
相夏進啓曰,臣纔遭私慽,爲定山事,數日前往來畿郊,而身帶軍銜,未及請由。日昨朔試射時,旣以在外懸頉,則冒法下鄕之失,在所難免。臣於是已難晏然,而且於大臣陳達贖錢之弊,尤有所不安者。臣之忝叨是職,前後非一,而亦不無因循謬例之事,則難冒之勢,轉加一層,請命遞斥臣職。答曰,勿辭。
玧曰,持平南相夏,再啓煩瀆,退待物論矣。答曰,知道。
重熙進啓曰,請寢呈狀民人等嚴刑之命。唐津·泰安等邑舊廢牧場田地,還給民人等處。措語見上上曰,勿煩。又啓曰,請令京兆,毁撤東郊尼舍,俾得人其人,而各歸其所。措語見上上曰,勿煩。又啓曰,臣伏見備忘記,有司諫崔啓翁罷職不敍之命,臣竊爲聖明,惜此過擧也。夫啓翁以疎遠之蹤,任耳目之責,直斥大臣,不避忌諱。凡有所聞,悉陳無隱,其志誠可尙也。雖其遣辭之際,全不裁擇,疏野讜樸之言,每多如此,此何足爲罪,而今殿下半夜前席,詰責備至,特遞之擧,已爲過當,而輾轉層加,又復譴罷,震壓摧折,不少假借,是豈大聖人優容之道歟?且國家所以置臺閣者,將以糾劾官邪,匡輔闕遺,而今乃一言,觸犯大臣,不諒本情,輒以擠陷二字,斷爲罪案,朝家重言路之意,果安在哉?聽聞所及,莫不駭惑,請還收司諫崔啓翁罷職不敍之命。上曰,勿煩。又啓曰,新除授獻納李㙫,時在京畿楊州地,請斯速乘馹上來事,下諭。上曰,依啓。又啓曰,引嫌而退。還收之請,旣得臺體,意外嚴敎,不必爲嫌。重臣之言,本非深斥,以此引避,殊涉太過,請正言朴鳳齡出仕。上曰,依啓。興慶進曰,臣有區區所懷,敢此仰達。前司諫崔啓翁,以司僕牧場論啓者,實出一國公共之論,則當初所爭者公,而其後避辭,全不擇發,如鄙瑣之事,不一而足等語,殊涉不當。大臣者,百僚之首,果有所犯,則中學茶時,缺一張避辭,臚列如此,此誠草野疎闊之致,前日聖敎至當,缺鄕曲疎遠之蹤,隨聞直陳,盡其職責,其志可以崇奬,比之瞻前顧後者,勝矣。朝家任啓翁以司諫者,欲其言也,而今乃以語觸大臣之故,詰責之譴罷之,不少寬假。一啓翁雖不足恤,而言路通塞,關係非細,大臣有過,誰復敢言?今日臺啓還收之請,聖敎靳許,臣職忝論思,不勝憂愛,如是冒瀆,請加三思,亟允臺啓。上曰,前已言之,無復餘蘊,而大臣若有所失,則直爲論劾,可也,而啓翁因一牧場事,輾轉磯激,終至於一張避嫌,極意搆誣。且榻前招問之時,引人所不言之言,上達於君父之前,臺諫體例,豈容如是?罷職罰不爲過矣。興慶曰,啓翁避辭,果爲未妥,筵對說話,未知如何,而牧場事,乃一國公論,今若詢問于諸臣,則可知矣。上曰,大臣有罪,則直論,可也,而因一公事,蘊蓄不平,托以避嫌,意在擠陷,事極不當。罷職還收之請,終不知其得體,儒臣之縷縷救解,極可異矣。缺大臣·諸臣遂罷出。
李徵龜啓曰,臺諫出仕事,命下矣。闕門已閉,待開門牌招之意,敢啓。傳曰,知道。
又啓曰,左邊捕盜大將兼察事,命下矣。左邊捕盜大將李宇恒,卽爲牌招兼察事,分付,何如?傳曰,允。
備忘記,傳于李徵龜曰,武藝別監兼司僕金起奉,砲手兼司僕李載弘,鳥銃貫三中,竝直赴殿試。
禮曹參判宋相琦疏曰,伏以,臣離違老父,黽勉趨朝,非敢謂職名之少可堪承,亦非敢謂久淹之計,而只緣寵數非常,嚴命難逭欲一祗謝,粗伸分義,而附錄之役,職事攸關,不揆蕪劣,冒昧承當,未訖之前,不敢言私,挨過時月,以至於今矣。玆者撰輯告完,無所復事,此正臣乞身之時,而況臣年來在鄕,父子相依,未嘗一日離曠。今臣上來,涉秋徂冬,屈指流光,歲律已晏,非但臣之情理有難自抑,臣父老病之中,思戀切至,每見鄕書,輒問歸期,雖知公義之重,至情所在,自不得不然。臣以何心,更忍遲留牽滯,不思歸養之道乎?臣父本有宿疾,居常懍懍,缺雖聞近日,僅得支遣,老人氣力,朝夕難恃,人子情理,晷刻何安?玆敢冒死哀籲,仰干仁覆之下,儻蒙曲賜矜諒,亟許歸省,以伸私情,則缺隕結難忘,而亦豈不有光於孝理之政乎?且臣所帶諸任,無非緊重,俱不容一日虛竊,而至於文衡之任,臣之前後力辭,實出腔血,畢竟冒出,可謂冒恥,而此亦區區自矢者,因仍冒據,盤礴不去,則貽辱名器,更無餘地,笑罵譏姍,無所不至,臣雖不肖,誠不以身蒙此詬也。臣於赴朝以來,對吏胥,而羞愧滿面,見官銜,而駭汗浹背,一日在職,如坐針氈,此豈但爲臣一身之災而已?臣之此言,毫無假飾,天地鬼神,亦必鑑臨矣。臣本至愚極陋,無一可取,而出身事君,願忠,則有之,苟係力分之內,則死生殫竭,豈敢回避,而惟此久任,斷非所堪,叨冒至今,不量已甚,不亟解免,其罪伊何?臣曾見前輩文集中,有解文衡志喜之非,解而爲喜,則不解而憂,可知矣。以前輩尙然,況於臣乎?今臣請暇,固在切迫之私,而至懇危悃,惟在於得銜文衡,寤寐食息,缺臣之情勢,其亦慽矣。仰惟聖鑑所照,物莫遁情,如臣不文,缺伏乞聖慈,念重任之難曠,察微臣之情實缺三行半,日昨宗伯,請以泰壇爲號,陳達筵中云,缺,卽古者圜丘之名也。禮曰,燔柴於泰壇,祭天也。瘞埋於泰折,祭缺此其名義各有所主。今此不廟而壇,雖曰義倣郊天,以寓至敬,而乃欲借用郊祀之舊號,不顧名實之相嫌者,揆諸禮儀,臣未知其可也。孔子之言曰,必也正名乎。以王子之祭,而用祀天之稱,亦無乃有違於正名之訓乎?或者又謂,至尊之地,號用二字,不無可疑云,而此則不然。方丘之祭,何等尊敬,而旣云泰折,則兩字之號,何嫌致隆?況夜明幽宗,獨非日星祭所之稱乎?臣意則今日君臣上下之爲此擧,蓋出於極其崇奉之意,則定其壇號,亦當以此爲主而已,而大報二字,亦是禮經之文,義理人情,似皆允叶,故申議于大臣,則皆謂勝於泰壇,其他諸議,亦以爲然,反復商度,恐無以易此矣。玆以大報二字爲定,別單書入,恭俟睿裁之如何,而緣臣昏莽,遷就許久,致令成命稽延,群議靡定,此亦臣之罪也,而亦臣難冒之一端也。竝此附陳,尤臣死罪,無任惶悚俟命之至。答曰,省疏具悉。定入二字,允叶義理,無啓更議也。卿勿過辭,往省焉。
答判尹兪得一疏曰,省疏具悉。卿勿撕捱,速出行公。元疏缺。以上燼餘謄書
上在昌德宮。停常參·經筵。
任胤元啓曰,明日常參·經筵,取稟。傳曰,停,
大殿·中宮殿·世子宮·嬪宮,政院·玉堂,冬至單子問安。答曰,知道。
大殿·中宮殿,朝廷二品以上,冬至單子問安。答曰,知道。
金致龍啓曰,大司憲金宇杭,執義金相稷,持平南相夏,避嫌退待,掌令吳羽進呈辭,缺持平李廷濟,奉命在外。今日監察茶時之意,敢啓。傳曰,知道。
又以禮曹言啓曰,卽接成均館牒報,則大成殿內,紙板子造設事,旣已啓下,而必須詳細尺量,然後可以措備容入雜物。繕工監官員與本館官員,焚香日謁聖後,率邊首工匠一二人,奉審尺量之意,願爲啓稟分付云,工人尺量,在所不已,而無端奉審,亦涉未安。依所報,趁焚香奉審尺量,似爲無妨,以此分付,何如?傳曰,允。
許玧,以御營廳言啓曰,本廳下番別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
李徵龜,以戶曹言啓曰,依傳敎,來十二月朔頒料,更令倉官輸送于領議政申琓處,則以爲,方在惶恐待罪中,不敢受料,又不領受,何以爲之?敢稟。傳曰,更爲輸送。
正言韓重熙啓曰,卽今憲府之官,相繼引避,處置歸於本院,而執義金相稷,卽臣之妻同生娚也。法當相避,嫌難可否,則臣何敢晏然仍冒於臺次乎?請命遞斥臣職。答曰,勿辭。
金致龍啓曰,正言韓重熙,再啓煩瀆,退待物論矣。傳曰,知道。
又以禁府郞廳,以委官意啓曰,以刑曹及禁府推問各人等招辭觀之,罪人二星毆母情節,畢露無餘,更無可問之端。卽令該府,依前照律施行,何如?傳曰,允。
許玧啓曰,領議政申琓疏批及命召,遣史官傳諭事,命下矣。領議政方在城外,今已夜深,明日待開門傳諭之意,敢啓。傳曰,知道。
答左議政李畬箚曰,省箚具悉卿懇。今此附錄撰輯,非比實錄,而參酌施賞,出於重其事之意也。啓翁急於搆誣大臣,作此怪駭之擧,豈不大可寒心哉?卿之調息,已浹五旬,昔疾庶幾今愈,而一向引入,必欲就閑,此無非予誠意未孚之致,愕然且慙,無以爲諭。卿其體予思想,安心領受,卽起視事,弘濟時艱。仍傳于李徵龜曰,遣史官傳諭。
待罪臣申琓疏曰,伏以臣猥以無似,濫叨匪據,前後五載之間,未有一事之裨補,徒紆不世之寵眷。盈滿之極,鬼神攸忌,祿位之過,災殃必隨,此天理人情之所同惡,而跡本孤危,時又臲卼,只懷奉公,不念周身左右戈戟,前後跋疐,若非聖明,臣焉得有今日也?頃者重卜之命,出於群情之外,則臣於此,固已凜凜于中,今此諫臣之啓,亦云晩矣,而其所臚列臣罪狀者,無非人臣之極,罪臣蒼黃迸出,席藁俟譴於國門之外,而郵罰不加,惠渥兪隆,近侍宣傳聖諭,前後相續,而負此罪名,申暴無路。旣不敢陳章自列,又不得循墻以避,悶菀抑塞,無處赴愬,而只以罪名之未勘,不敢開喙,有所自劾,一日二日,今至累日。臣旣不得刺心,而見志,則終有所不可泯默者,敢於請譴之章,略申陳暴之忱,臣罪至此尤萬萬矣。諫臣所以構臣者,其所瑣屑之言,固出於乘怒憤罵,固不足多辨,而論其根柢,則乃以牧場事也。臣於當初,以舊牧場推還之意,陳達於榻前,繼又請遣郞廳,使之摘奸矣。厥後臺臣以唐·泰兩牧場,還給民人事,論啓蒙允,始由於未及下燭奸民之情,而臺啓旣允之後,則太僕不敢相爭矣。旋因韓㰒上言,始有奸民嚴刑定罪,牧場還屬太僕之命,而缺覆啓之外,此等委折,聖明想皆記識,而諫臣以爲,此由於太僕,缺攻臣之言,靡所不至,終以此嫉臣不已,良可異也。諫臣之啓。缺二行內外締交,貨賂行乎其中,亂語造訕,無所不至,必欲重傷而後已。今日世道,可謂寒心,而以此時紀綱,欲爲還推者,誠是妄矣。以是歸咎,則臣固無辭,而以此嫉臣如讐,臣實未曉其意也。小民則知其太僕收還之後,移捧地部所納之稅而已,故少無怨刺之心,而特爲土豪輩所讒脅耳。土豪輩稱以情債,聚斂場民,逐戶收錢,若不趁時備納,則鞭扑狼藉,至於奪其文券,典當聚錢之狀,太僕差人,至於目見,報于本寺,而行賂之說,喧傳中外,故頃者臣陳箚之時,刑曹判書金鎭龜,亦見其狀,貽書勸臣,使之略陳於箚末,而臣以爲,此必現發於日後,不當先擧於箚中,故止之矣。今若令刑曹,取太僕別將等報狀,一一按問,則可知實狀。臣之終始持難,蓋實深惡於此,而臺臣之言,乃反如此,若使太僕,早依其言,而卽爲還給,則未知又將有何等訾謗耶。諫臣疏中以爲,此必行賂於本寺吏胥云,賂物入於吏胥,而官員用其言,而還給,則誠難免瓜田納履之嫌。太僕終始堅守,不爲出給,則其所爲言,果能成說乎?末乃移怒於松家缺推治之啓,則尤可異也。松家之入於本寺圖籍,越在去乙亥,太僕之更爲還推,又在己酉,而中間居民之訟辨者,至於累度,皆自廟堂處決,歸之太僕。辛巳春,前判府事柳尙運爲提擧時,因島民擊錚,至以廟堂累度査決之後,又復如此,情狀痛惡。至有治罪勿施之命,則旣無經界之相爭,且無里數之相違,而必請摘奸者,臣固未曉,而況其屬於太僕,其來已久,非今日官吏之所可知者,而八里之彌法島,初謂之八十里,二十里之煤音島,謂之六十里。及其傳啓之後,問於下吏,去其八十之十字而乃曰,皆爲吏胥之所偸食,官員矇不覺察。告君之辭,何其不愼,而此不過信聽奸民之言,不知圖籍有無之致也。初則極論該吏之罪。請置極典,及知其爽實,計乃無聊,則數啓卽停而曰,聖明不聽,故不得不停一罪論請,數啓卽停,如此臺體,曾未前聞。其初無主見,缺審而輕信人言,妄相詆訾,於此亦見矣。且其避辭及引對之缺閑漫不緊之司,而牧場所收,盡歸官員丘債。下人料布,親缺四行半自本寺一年添養之數,稷粟太竝一千二百五十餘石,皆出於牧場,內外寺恒立員役,三百三十七名,一年料布,總以計之,則米二千八百石零,價布一百二十同零,稷粟太一千二百五十餘石,陵幸時諸般所用及出使馬牽夫價,一朔所用,亦至數十石,藏氷米一百四十七石,應辦官一番所下錢文,少不下六七百兩,其餘各司酬應及雜費,不可殫記,而謂之閑漫不緊之司,可乎?曾在全盛之時,則或有穀物發賣之事,亦有婚喪顧見之事,而舊儲銀子,自乙丙以後,移送賑廳者,至於二萬八千餘兩之多,太僕物力始大屈,而諸員及牧場稅入,因年歲凶歉,漸有減縮,故常時需用,殆不能成樣,雖欲如前發賣,以資親舊之貧乏,而何可得乎?彼所謂緣臣發賣,島民愁怨,太僕空虛者,雖欲以此構陷,恐不可得也。漢之陳平,不對錢穀出入之數,人以爲知體,則臣雖無狀,忝在大臣之後,臚列太僕米穀之數,登諸章牘,誠非事體之所宜,而如諫臣之新從下土來者,雖不足言,同朝之人,夫豈盡知,而惟我聖上,明習國事,無微不燭,而亦何以一一照悉耶?禮曰,在府言府,在庫言庫,臣之煩縷,實由於此,而言之至此,第切惶愧。至於妓妾之說,臣於中年喪耦之後,不謹在色之戒,果有賤妾數人,而若令賄賂輻輳,則唐·泰兩場之輦輸貨賂者,獨不及於臣門耶?其在禁令以後者,旣已陳箚自首,而還送則回馬卽來之說,又何從而發耶?此亦諫臣之信聽陷臣者之言,不復詳愼於告君之際也。此外吏隷升降等事,臺臣之言,亦多差爽,而臣旣有犯,其何可呶呶辯白,以傷其事體哉?惟是欺君罔上,敗國病民等語,爲人臣而如有一毫近似於是,則雖滅身湛宗,曾不足以少贖。臣自聞此語,直欲自裁,以暴臣心,而亦不能得,天日在上,庶或照臨也。臣旣受恩罔極,而無所圖報,終以此累聖上則哲之明,臣屛伏靜思,數臣罪戾,心墮汗流,不知所喩。雖聖上念簪履之舊,不忍遽加之罪,臣亦人也,更何顔面,復入脩門?重近尺五,缺旣大,所受命召,有不當一刻留在臣邊,而旣令史官,屢次此下缺答曰,省箚具悉卿懇。崔啓翁因一牧場事,肆然憤罵,略無顧藉,用意之不美,灼然可知。況前席奏對之際,敢以諸臣所不言之說,欺誣君父,寧不寒心哉?罷職之罰,失之太寬,而今之救解者,許以戇直之士,有若大臣眞有負犯,擧世媕婀,而獨啓翁言之者然,予實慨然也。至於土豪輩情狀,萬萬絶痛。令攸司取太僕報狀,按問處置,卿其體前後勤懇之旨,從速入來,安心視事,是予日夕所望也。命召之今又還納,已涉太過,而待罪之稱,尤出意外,心甚愕然,無以爲諭。更令史官傳授,卿其領受焉。仍傳曰,遣史官傳諭,命召亦爲傳授。
副司果崔昌大疏曰,伏以頃因成均館草記,有西學課製,令臣代行之命,蓋以臣方兼中學敎授,而西庠缺兼官,故引近例爲請,而蒙允也。成命之下,亟宜奉行勿遲,而但伏聞所謂近例者,與今日事差別。蓋因本學兼官,或在鄕不來,或實病難强,或情勢不安,而見帶之員,旣不可遽遞,課製之事,又不容廢閣,故不得不以他學兼官,代行課試,此固失設官分職之義,而猶有說也。今則西學敎授,旣有窠闕,此銓曹自當隨政差出,而新差之員,自當設行課製,成均館不當遽爲格外之說也。臣雖病劣,不恪於職事,亦何敢憚時日之勞,輒爲煩浼於聖聽也?顧念事雖微小,亦係朝政一端,恐不宜創無前之事,爲爾苟且也。雖以臣私義言之,亦不敢越次侵官,冒行於法式之外。敢望聖明,更令該曹卽差西庠之官,俾得及時設製焉,臣無任云云。答曰,省疏具悉。爾其勿辭奉行。
左議政李畬箚曰,伏以臣於病中,伏見備忘記,以撰輯廳事畢,首被賜馬之典,聞命悚恧,不敢自安。夫賞者,所以酬勞也。無勞,而施賞,何以爲勸?此在昔明君所以惜弊袴也,況於便蕃之錫乎?實錄修正之後,雖有論賞之例,而今此附錄撰輯,以事體,則非實錄之比,以事役,則不過裒集見存文字,編爲一冊,非有可紀之勞。況臣與他提調不同,始役之後,以病呈告,循例參坐亦廢矣。今以名在提領之故,混被恩賞,不亦僭乎?此事雖微,其在綜覈名實之政,所關不輕,其不敢晏然冒受也,明矣。且臣於日昨筵中,諫臣以牧場事,論斥首相也,雜擧諸臣,有若援證之爲,而臣名亦在所論中云,其爲駭訝,甚矣。臣與諫臣,素未相識,其入朝之初,暫來缺勝慨然,而臣忝在大臣之列,不能鎭服物情,以靖浮議,反爲援擧,其損體統羞朝廷,又大矣,此又臣之罪也。臣病情日益深痼,牀席之間,運動亦艱,實非一時調息所可差完。虛帶重任,罪積癏曠,夙夜悚懍,添作一病,加以難安之情如右,不得不露章陳暴。伏乞聖慈,俯賜體諒,收還濫賞,仍命斥遞臣職,以尊朝廷,以延殘喘,不勝萬幸。取進止。批答見上
上在昌德宮。停常參·經筵。
任胤元啓曰,明日祈雪祭齋戒相値,視事,頉稟。傳曰,知道。
又啓曰,來初一日,輪對日次,取稟。傳曰,停。
又啓曰,今日爲政事命下,而三省罪人,行刑相値,政事,何以爲之?敢稟。傳曰,過齋戒後,爲之。
許玧啓曰,大司憲金宇杭,執義金相稷,持平南相夏,缺掌令二員未差,持平李廷濟奉命在外。今日以監察茶時之意,敢啓。傳曰,知道。
又啓曰,臺諫處置,不得經宿,例也,而兩司多官,引避退待,已過累日,尙無處置之事,殊甚未安。除在外外,呈告人員,卽爲牌招,以爲處置之地,何如?傳曰,允。
兪集一,以司饔院官員,以監膳提調意啓曰,全羅道十二月朔進上封進,而各種所盛之箱,皆無外封。此則陪來色吏來到主人,想必私自開拆之致,而且物種中大殿封進柚子六箇,中宮封進柚子四箇,尤甚破傷。莫重供上之物,不能謹愼,陪來色吏,事極無狀,令攸司囚禁治罪,何如?傳曰,允。
金澋,以戶曹言啓曰,依傳敎,來十二月朔頒料,令倉官更爲輸送于領議政申琓處,則以爲,方在惶恐待罪中,不敢受料,終不領受,何以爲之?敢稟。傳曰,更爲輸送。
以左議政李畬三十七度呈辭,傳于兪集一曰,安心調理。
正言朴鳳齡啓曰,臣忝叨臺官,今已閱月,竟未能論列時政,少補言責,環顧職名,若負重罪,而日昨避辭之批,聖明又以殊欠和平爲敎,追思至今,踧踖靡寧,處置請出,實出意外。召牌之下,雖復黽勉就職,顧念情勢,決難因仍蹲冒。且緣賤疾方苦,亦無以自力,不得不尋單退出矣。卽伏見大臣疏本,其中一款,卽卓柱漢停論事也。當初同僚之更發是啓也。臣適在呈告,雖未及參涉,其後亦嘗一次連名,而槪以言官而論一吏,數啓而未蒙允許,臺閣之見輕,事體之虧損,有不可言,而初旣有摘奸處之之命,姑待査啓,將欲以有爲,故臣果不待同僚,決意獨停,此雖與無端遽停者有異,若論其失,臣實當之。至於彌法島事,雖是同僚之所論,伊日傳啓者,卽臣也。其時啓草,尙留臺廳,而八里二字,政院堂郞,旣皆目見,則傳啓之後,去其十字云者,何爲而廢歟?因一微事,遭此大臣之過疑,此固難冒之一端,且於大臣疏批,尤有所惶蹙不安者。今此還收之請,首出臣手,救解之言,臣固爲最,則慨然之敎,正指如臣者而發。以此以彼,其何可一刻抗顔於臺席乎?請命遞斥臣職。答曰,勿辭,退待物論。以上燼餘謄書
上在昌德宮。停常參·經筵。
任胤元啓曰,明日常參·經筵,取稟。傳曰,只晝講。
兪集一啓曰,左議政李畬三十八度呈辭到院,而以祈雪祭齋戒,留院之意,敢啓。傳曰,入之。
金致龍啓曰,大司憲金宇杭,執義金相稷,持平南相夏避嫌退待,掌令二員未差,持平李廷濟奉命在外。今日以監察茶時之意,敢啓。傳曰,知道。
許玧,以壇所言啓曰,壇所階石不足之數,至於數百箇,而私儲已盡,他無推移取用之路。發遣監役官,審視有處,則昭格署舊基臺石,有可用者云。其中百餘箇取用之意,敢啓。傳曰,知道。
又以戶曹言啓曰,依傳敎,來十二月朔頒料,更爲輸送于領議政申琓所住處,則以爲,令倉官輸送祿俸至三至四,尤極惶蹙,而臺章峻發,方在惶恐待罪中,終不敢冒受。又辭不受,何以爲之?敢稟。傳曰,更爲輸送。
以左議政李畬三十八度呈辭,傳于李徵龜曰,安心調理。
備忘記,傳于李徵龜曰,史官三員待命,騎馬九匹立之,祈雪祭所內摘奸。以上燼餘謄書
上在昌德宮。停常參,只晝講。
夜一更,有霧氣。四更,北方有氣,如火光。
下直,積城縣監李淶。
李徵龜啓曰,明日常參·經筵,取稟。傳曰,只晝講。
金致龍啓曰,大司憲金宇杭,執義金相稷,持平南相夏避嫌退待,掌令二員未差,持平李廷濟奉命在外。今日以監察茶時之意,敢啓。傳曰,知道。
又啓曰,今日爲政事命下,而都承旨兪集一,左承旨任胤元。缺四行
又以戶曹言啓曰,依傳敎,來十二月朔頒料,更爲輸送于領議政申琓所住處,則以爲,輸送祿俸,今至五次,揆諸分義,雖極惶感,而在此待罪中,終不敢冒受。一向不受,何以爲之?敢稟。傳曰,入來後輸送。
以左議政李畬三十九度呈辭,傳于李徵龜曰,安心調理。
以黃海監司孟萬澤狀啓,延安等官,鄭昌仁妻宋召史等燒死事,傳于李徵龜曰,燒死人等,令本道恤典擧行。
有政。吏批,行判書洪受瀗病,參判黃欽進,參議朴權進。
兵批,判書尹世紀病,參判李墪病,參議黃一夏病,參知李晩成進,右副承旨許玧,吏兵批兼進。
吏批啓曰,憲府闕員,今當差出,而擬望之人乏少,未準限守令,竝擬,何如?傳曰,允。又啓曰,新除授寶城郡守李碩輔呈狀內,素患水土之症,挾感重發,胸膈痞塞,精神昏瞀,若將朝夕難保,決無赴任之勢云。李碩輔病勢,果爲深重,則不可等待其差歇,罷黜,何如?傳曰,允。
吏批,以李震相爲大興郡守,尹挺卿爲林川郡守,申伯周爲海南縣監,張善潭爲求禮縣監,宋德涵爲兵曹佐郞,李聖肇·成碩夔爲掌令,金樞爲寶城郡守,黃一夏爲東萊府使,洪萬朝爲咸鏡監司。
兵批,以鄭澔·吳羽進付副護軍。
午時,上御熙政堂,晝講。知事趙泰采,特進官黃欽,參贊官金致龍,侍讀官金興慶,檢討官趙道彬,假注書李遂大,記事官李縡·洪禹瑞,武臣金重三入侍。上讀春秋前受音自秋八月辛卯沙鹿崩,至輕棄君親而不顧者矣一遍。興慶讀十有六年春王正月戊申朔,至魏明帝之厚其女者。上受,而讀之一遍訖。泰采曰,誌變法亂紀之端之吐,當爲端伊,古吐端臥,非矣。上曰,以端臥讀之,亦不甚害矣。興慶曰,宋襄公以亡國之餘,石隕鷁飛,天以警告,而不自修省,盂之執泓之敗,五六之數,似驗云者,雖近穿鑿,而旣不能轉災爲祥,則敗亡之患,理所不免。成湯六責,大雨千里,景公三言,熒惑徙度。人君遇災恐懼,則災不爲災,其應如此。近來天災時變極矣,而缺誠當留意此等處,益加警省,則好矣。缺四行興慶曰,震夷伯之廟,書法與此同矣。缺興慶曰,季友可謂有功於社稷,而僖公以私恩濫觴,終致竊命之禍,可爲君天下爵賞人者戒也。道彬曰,名器假人,終有竊命之禍,千載之下,僖公寧免譏議乎?泰采曰,世卿元非國家之福也。上曰,春秋譏世卿矣。興慶曰,季姬,女子也,而失禮擇配,故只書其卒,書法寓貶深矣。講訖。欽進曰,事雖微細,而亦係職掌,故敢此仰達。本曹吏胥,無他料布,自前有留曹書吏一千一百名,散在京外,收其身布,逐朔上下矣。往在己卯,減其四百名,只有七百名,而其中逃故居多,且仍年凶,裁減頻數,所捧身布,其數無幾,不得繼分給,故吏胥未免飢寒,莫可支保,誠數可矜。當初本曹之有留曹吏,蓋欲輪番立役之意,而今則不然,托名留曹,而中間閑游者,亦多有之,所謂留曹吏,則令兵曹,盡爲充定軍役,而計其所納身布之數,直自兵曹劃給,以爲吏胥受料立役之地,則其在兵曹,缺於簽額之政,而本曹吏胥,亦可得以支保,詢于廟堂而稟處,何如?上曰,依爲之。出擧行條興慶進曰,竝引嫌而退。疏請還收,誠得臺體,未安之敎,不必深嫌。差晩入來,元非大段,下吏推責,在我何損?因循謬例,姑置勿論,軍銜下鄕,在例應遞。嫌難處置,其勢固然,不可以此,輕遞言官。擬律旣重,停論太遽,揆以臺體,未免顚倒。請大司憲金宇杭,執義金相稷,正言韓重熙出仕,持平南相夏,正言朴鳳齡遞差。上曰,依啓。諸臣遂以次罷出。
以執義金相稷,牌不進,罷職傳旨,傳于李徵龜曰,推考傳旨捧入。
答副校理金興慶疏曰,省疏具悉。爾其勿辭察職。元疏缺以上燼餘謄書
上在昌德宮。停常參·經筵。
夜四更,流星出狼星下,入南方天際,狀如鉢,尾長四五尺許,色赤。
兪集一啓曰,明日常參·經筵,取稟。傳曰,停。
又啓曰,左承旨任胤元,右承旨金澋,左副承旨金致龍,俱以病不仕進,臣集一臘藥監劑,進詣藥房,廳中位甚不齊。任胤元·金澋·金致龍,竝卽牌招,何如?傳曰,允。
傳于李徵龜曰,今日晝講停。
以左議政李畬四十度呈辭,傳于李徵龜曰,安心調理。
許玧啓曰,禁府久不開坐,當此凍寒,獄囚多滯,誠爲可慮。判義禁洪受瀗,知義禁徐宗泰,同義禁黃欽,竝卽牌招,使之開坐,何如?傳曰,允。
執義金相稷啓曰,臣於十數日前,重得寒疾,旣添於啓覆入侍之日,復劇於承牌引避之時,食飮全廢,伏枕呻痛,昨承召命,竟未祗赴,逋慢之誅,實所難逃,而勿罷之命,出於格外,惶隕感激,罔知攸措。不意此際,召牌再降,不敢一向偃蹇,强疾趨承,而顧臣病勢之外,情勢亦有所難安者,日昨筵中,大臣以贖錢帖下之弊,有所陳達云。臣之忝叨憲職,前後非一,而亦不無因循謬例之事,揆以臺體,已難晏然,而僚臺亦以此引避,昨又見遞,則尤不可一刻苟冒,請命遞斥臣職。答曰,勿辭。
金致龍啓曰,執義金相稷,再啓煩瀆,退待物論矣。傳曰,知道。
掌令成碩夔啓曰,如臣無似,屢叨言地,絲毫莫補,罪積癏曠,尋單悚恧,若隕淵谷。不意新命,又及於已試蔑效之身,驚惶感激,罔知攸措。賤疾適苦,實無供職之望,而恩除才降,召牌繼臨,分義是懼,不得不趨詣祗肅矣。第臣頃忝本職時,喪人李仁栽等,以其父杖斃伸冤事,來訴本府,而欲待僚臺相會,消詳之際,適緣遞職未果矣。日昨筵中,聖明以呈于本府,不爲採施爲敎,則臣於是,已不勝瞿然,而其於大臣所達贖錢事,尤有所不安者。臣之忝叨憲職,前後非一,而循例帖下,臣亦有之,則難冒之嫌,轉加一層,決不可一刻晏然於臺欠,請命遞斥臣職。答曰,勿辭。
金致龍啓曰,掌令成碩夔,再啓煩瀆,退待物論矣。答曰,知道。
又啓曰,兵曹郞廳來言,闕內入直軍士,夜巡檢云矣。傳曰,知道。
答刑曹參判洪受疇疏曰,省疏具悉。疏辭令該曹稟處,卿其勿辭,調理察職。
答領議政申琓箚曰,省箚具悉卿懇。予意已竭,而巽讓愈懇,是何情志之不孚,一至於此耶?愕然之極,寧欲無言。予志堅定,斷無允許之理,卿無困我,須速入來,勉副至望。仍傳曰,遣史官傳諭。元疏缺以上燼餘謄書
吏曹啓曰,臺諫有闕,政事,取稟。傳曰,明日爲之。以上春坊朝報郞廳李聖運校正。郞廳愼爾復書。
上在昌德宮。停常參·經筵。
傳,前都事柳述,縣監尹濂·李宖·金世平·丁道徽·李宜遂·宋茂錫·申潚·黃夏英·李祥麟·沈廷老·呂渭良·韓永祚·金磬·愼聖源·李萬材·黃·李萓·李相成·崔東溟·李焌·李漢章·洪命興,縣令姜履相·吳命禧·楊憲奭,著作孫景翼·孫騎龍,別提邊佾,府使宋徵殷·韓命相·鄭載恒·洪萬紀·李相殷·權擇·任弘望·朴泰淳·李斗望·崔瑋·崔文徵,副正字金始鑌·朴命世·李遂大,參奉尹世恒,郡守金鏜·成至敏·朴東相·李碩輔·金義萬·朴萬普·許埰·劉大老,察訪李任漢·辛後甲·李柱天,主簿成壽雄,正郞李世最,判官鄭宇柱·李碩臣·趙時耘,正言李禎翊,弼善權詹,典籍孟後聖,持平李相周,執義李觀命,副修撰朴弼明,獻納洪柱震·李晩堅,掌令李裕民,敎授宋來栢,庶尹慶明會,主簿玄孝綱,副奉事尹徵三,別檢宣豪臣,牧使李徵楫·李寅錫·南彦昌·柳漢明·南至熏,參知金萬埰,判書李彦綱,參議金儁相,壼山副守檉,夏川都正椅,內官金千鎰·朴纘文,夏川都正椅,兵使柳星彩·元徽·柳星樞·趙相周·李碩寬·南五星,別將周始興·崔重起·洪受命,護軍洪時疇·朴昌潤,司直趙泰東,領府事南九萬,判府事柳尙運,出身李震華,武兼趙麟錫·孫碩揆,哨官李世進,部將柳斗齊,虞候朴荃,僉使宋必興·崔世機·呂謙齊,萬戶吳世周·張時雄·鄭瀗·李枝漢·閔宣重,司果金裁·兪彦明等,竝敍用。前縣監尹濂·李宖,府事申奎,都事柳述,別提李顧,參奉李東老,縣監吳命禧,佐郞李肇源,司藝金萬胄,牧使高應文,主簿李道明,折衝南世泰,領府事南九萬,判府事柳尙運,虞候李壽民等,竝職牒還給。
大司憲金宇杭初度呈辭。入啓。給由。
左議政李畬四十一度呈辭。入啓。傳曰,安心調理。
全羅監司書目,茂朱府使金洵,病重罷黜事。
工曹判書徐宗泰上疏。大槪,賤疾苦劇,累日不得進於壇所,乞遞職名,俾無工官獨缺於董事之列,且乞收還賜馬賞命。大臣筵奏,有萬萬悚慄者,敢暴情勢,冀被重戾,具疏將呈之際,又犯逋慢,懇乞亟遞金吾兼任,以便公私事。入啓。答曰,省疏具悉。卿其勿辭,安心行公。以上春坊朝報
有政。吏批,閔涵爲南陽府使,李觀命爲茂朱府使,鄭覺先爲白川郡守,朴弼明爲副修撰,宋正明爲正言,朴始采爲禮曹佐郞,鄭機爲軍器判官,沈宅賢爲持平,李廷謙爲兵曹參議。吏曹政軸
上在昌德宮。停常參·經筵。
左承旨任胤元初度呈辭。入啓。給由。
大司憲金宇杭再度呈辭。入啓。加給由。
政院啓曰,憲府之官,引避經宿,諫院當爲處置。除在外及未肅拜人外,正言韓重熙,卽爲牌招,使之處置,何如?傳曰,允。
左議政李畬四十二度呈辭。入啓。傳曰,安心調理。
正言韓重熙啓曰,前月初重得寒疾,浹旬叫苦之餘,適叨本職,强起隨行矣。忽自數日以來,咽喉腫痛,飮啖專廢,委頓牀席,症樣轉加,不得不尋單蹙伏,方切惶悶之際,今以憲府處置,召牌下臨,怵分畏義,不敢坐違,僅僅扶策,力疾入來,而第臣與執義金相稷,爲妻娚妹夫之間,相避之嫌,自有法例,何敢可否於立落之際乎?旣以此不得處置,則其不可一刻仍據也決矣。請命遞斥臣職。答曰,勿辭,退待物論。
輔德尹憲柱上疏。大槪,卽伏聞臣之病母,自朝來病勢添重,方在昏昏中,臣聞來,方寸煎灼,不能自定,不得不蒼黃徑出。伏乞聖慈,亟遞臣職,仍治臣省記後擅移直次之罪,不勝幸甚事。入啓。答曰,省疏具悉。爾其勿辭,救護母病。
玉堂箚子。大槪,請執義金相稷,掌令成碩夔,正言韓重熙,竝命出仕事。入啓。答曰,依啓。以上春坊朝報
上在昌德宮。停常參·經筵。
執義金相稷·成碩夔就職。
假注書李眞儉改,代以金始鑌爲假注書。
左議政李畬四十三度呈辭。入啓。傳曰,安心調理。
大司憲金宇杭三度呈辭。入啓。遞差。
左承旨任胤元再度呈辭。入啓。加給由。
戶曹參議李三碩初度呈辭。入啓。給由。
府啓,請還收炤兄弟放歸田里之命,亟命絶島定配。措辭見上請加三思,還收禁衛營所屬所安島宮家折受之命。措語見上請自今以後,內間所需凡物,必先分付喉司,奉旨擧行事,定式施行。措語見上臣以東堂二所罷榜事,論啓矣。伏承聖批,不惟不賜允兪,至以殊未穩當爲敎,臣竊不勝疑惑之至。考官之預出書題,致令漏洩於設場之前者,此實前所未聞之事,其爲可駭,莫此爲甚,而特以無用意之迹,故罪止徒配,而至於士子之傳說策題於親屬觀光者,使之預知者,明有奸情,而因此大播終場之前,多以其題,預做策問之說,藉藉言之,科事之不嚴,無復餘地矣。寧有預題試士,而其科無事,其榜仍存之理乎?此不但士子之得參者,皆不敢自快於其心,日後之弊,亦不可勝言。請東堂二所初試,亟命罷榜。新除授掌令李聖肇,時在黃海道白川郡任所,請斯速乘馹上來事,下諭。答曰,不允。下諭事,依啓。
領議政申琓上疏。大槪,俟罪之中,恩批再宣,而顧臣罪名,終不可久逭刑章,不避瀆擾,敢此申籲。乞將臣本兼諸任,竝賜鐫削,仍勘臣罪,以正國法事。入啓。傳曰,遣史官敦諭。
吏曹啓曰,臺諫有闕,政事,取稟。傳曰,過國忌後爲之。以上春坊朝報
上在昌德宮。停常參·經筵。
右承旨任胤元三度呈辭。以國忌齋戒,留政院。
傳曰,史官一員待命,騎馬三匹立之。崇陵忌辰祭所內摘奸。
政院啓曰,右議政李濡,以多事之故,連在備邊司矣。自再昨猝然病重,不得仍留公廨,移住近處閭家,今聞少得減歇,而尙未能還家云。係是大臣之病,敢啓。傳曰,遣御醫看病。
左議政李畬四十四度呈辭。入啓。傳曰,遣承旨敦諭。
右承旨金澋書啓,臣敬奉聖旨,馳往于蘆閱里領議政申琓所住處,敦諭則以爲,臣負覆載靡容之罪名,被江河難洗之羞辱,俟譴於國門之外者,今且半月,而譴罰不加,寵眷愈隆,前後近侍之臨宣聖諭者,凡幾遭矣,而至於今日,則聖敎丁寧,敦勉備至,負譴如臣,何以得此於聖明?臣誠感泣,不知死所。苟使臣之罪狀,不至此極,而情勢如有一分可進之望,則豈不進詣淸室,仰請鈇鉞之誅,而惟此滓穢之迹,冒此負犯,尙何顔面,更近脩門一步之地乎?聖諭雖勤,決無一毫趨承之路,伏地俟罪之外,不知所達云矣。敢啓。傳曰,知道。
申時,日暈兩珥。夜一更,月暈。以上春坊朝報
上在昌德宮。停常參·經筵。
自辰時至未時,日暈。
戶曹參議李三碩再度呈辭。以國忌,留政院。
右承旨金澋書啓,臣承命,敦諭于左議政李畬處,則以爲,臣謬膺重任,絲毫無補於國事,力盡病作,半體殆於不遂,蒙恩調息,僅免痿廢,而源委深痼,難望復爲完人,誠恐殞斃於道路,重爲聖朝之羞。披籲苦懇,冀蒙憐察,辭單之上,已過四十,瀆擾之罪,尤無所逃,而天鑑不諒,誤恩愈隆,近侍敦諭,至再至三,反復諄切,責勉備摯。自惟無狀賤臣,何以得此於君父?感激涕泣,不知死所。臣之一身至微,非可自計軀命,惟當力死趨承,顚仆爲期,而近又添發眼病,右眼赤翳,幾於廢遮瞳子,晝夜疼痛。服藥受針,痛苦之勢少定,而乍欲開睫,酸澁不堪,更觀數日,如得減歇,謹爲詣闕祗命云矣,敢啓。傳曰,知道。以上春坊朝報
上在昌德宮。停常參·經筵。
咸鏡都事書目,高原呈,以文川郡守金壽益以親病受由,行到陽德境,遭父喪事。
右副承旨金致龍上疏。大槪,臣於直廬,宿病添加,旬月之內,無望供職。玆敢疾聲呼籲於宸嚴之下,伏乞聖慈,俯諒危懇,亟許鐫遞臣職名,以尋生路事。入啓。踏啓字。
左承旨任胤元三度呈辭,及戶曹參議李三碩再度呈辭。入啓。遞差。
傳曰,典獄摘奸,輕囚放釋。
咸鏡南道災傷敬差官李廷濟入來。
謝恩,持平李廷濟,右承旨李廷謙,左副承旨金澋。
左承旨金德基,牌不進,依承傳罷職傳旨。傳曰,只推勿罷。
府啓,請還收炤兄弟放歸田里之命,亟命絶島定配。措語見上請加三思,還收禁衛營所屬所安島宮家折受之命。措辭見上請自今以後,內間所需凡物,必先分付喉司,奉旨擧行事,定式施行。措語見上請今番東堂文二所初試,亟命罷榜。措辭見上我國之待朝士,與士庶有別,凡有罪犯,必就王獄,乃是祖宗朝金石之典也。前監察李宣翼,居在於藍浦地,而因相訟間事,監司不知宣翼之曾爲監察,行關捉囚,則縣監李松齊,不識據法論報,㤼於營門威令,着枷囚禁,因爲上營,使累百年國家待朝士之事體,一朝墜落,其違越法文,貽辱搢紳,莫此爲甚。後弊所關,決不可置而不論,請藍浦縣監李松齊,罷職不敍。新除授大司憲宋相琦,時在忠淸道懷德地,請斯速乘馹上來事,下諭。答曰,不允。罷職不敍事及下諭事,依啓。
領議政申琓上疏。大槪,近侍臨宣之命,又下於請譴之中,而顧臣負犯之外,又積逋慢之罪。乞賜鐫削,仍勘臣罪,以正國法,以安私分事。入啓。答曰,省疏具悉卿懇。前後敦勉,予意已竭,而巽牘繼上,造朝漠然,日夕思想,無以爲心。卿其念寡昧之倚毗,思時事之多難,亟回遐心,幡然入來,無孤虛佇之望。仍傳曰,遣史官傳諭。
右議政李濡箚子。大槪,敢陳病狀,冀蒙矜許事。入啓。答曰,省箚具悉卿懇。所患尙未快愈,予用慮念。箚末事,使之依此擧行,卿其安心勿辭,從容善攝。仍傳曰,遣史官傳諭。
謝恩,司書洪泳。
輔德尹憲柱,牌不進,依承傳罷職。
政院啓曰,右議政箚末,禁府堂上請牌及同義禁今姑遞改,卽出其代事,使之依此擧行事,批下矣。禁府堂上當爲請牌,而今已夜深,待明朝牌招,同義禁宋相琦,旣移他職,卽令該曹口傳出代,竝爲牌招,何如?傳曰,允。
禁府,高應文拿囚。啓。以上春坊朝報
禮曹啓曰,壇所所用石子,輸運車價,隨其遠近,當爲磨鍊上下,而考見諸都監謄錄,粥米太則自戶曹取來,布則自兵曹輸送矣。今亦依前例,取用於戶曹·兵曹,何如?傳曰,允。以上禮曹謄錄
有政。
禮曹判書閔鎭厚,請對入侍時,閔鎭厚所啓,防禦使規制各異。試以水原·廣州兩邑言之,水原則中軍軍官之料,皆自戶曹會減,廣州則自宣惠廳,略給中軍之料,而軍官則元無給料之事。不但同是防禦使,廣州事體,比水原尤別,而埋沒如此,合有變通之道,令廟堂稟處,何如?上曰,依爲之。以上守禦廳謄錄
吏批啓曰,判書服制,參判病不來,小臣獨政未安,何以爲之?敢稟。傳曰,只出緊任。
吏批,以鄭海尙爲文川郡守,朱汝井爲義陵參奉,李萬紀爲純陵參奉,宋廷英爲金化縣令,金宇杭爲刑曹參判,宋相琦爲大司憲,洪泳爲司書,李遇輝爲漢城判官,申銋爲戶曹參議。吏曹政軸
上在昌德宮。停常參·經筵。
假注書李遂大改,代以尹植爲假注書。
司書洪泳上疏。大槪,臣之母病,方在十分危谻之境,臣之情勢,斷無離側供職之望。不意除命遽下,召牌繼降,日已向曛,勢未及疏陳切迫之情,不得不黽勉趨承,仍爲就直,捱過一夜,方寸焦灼。今聞母病夜間一倍添劇,情魂飛越,頃刻靡定,玆敢疾聲仰籲,伏乞聖明,特推體下之仁,亟命鐫遞臣職,俾得歸護母病垂綴之命事。入啓。答曰,省疏具悉。爾其勿辭,救護母病。
傳曰,史官一員待命,騎馬三匹,卜馬二匹立之。
吏曹口傳政事,同義禁李健命。
判義禁洪受瀗,知義禁徐宗泰,牌不進。
府啓,請還收炤兄弟放歸田里之命。措辭見上請加三思,還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請東堂二所初試,亟命罷榜。措辭竝見上答曰,勿煩。
同副承旨李徵龜上疏。大槪,臣於大臣之疏,有不可晏然者,請遞事。入啓。答曰,省疏具悉。爾其勿辭察職。
左承旨金德基上疏。大槪,臣酷被人理所無之辱,杜門廢蟄,自分爲聖世之一棄物。不意銀臺除命,荐下於數月之內,勿罷之恩,又辱於違召俟罪之餘,進退狼狽,情地抑塞。冒陳自廢之情,仰于仁覆之聽,伏乞聖慈,亟先鐫遞臣職,仍令銓部,削去臣姓名於朝籍,勿復檢擧。且下臣司敗,勘臣逋慢之罪,以警具僚事。入啓。答曰,省疏具悉。爾其勿辭,從速察職。以上春坊朝報
上在昌德宮。停常參·經筵。
政院啓曰,判府事尹趾善所患風病,自去夜添得再中,症勢危重云。係是大臣病患,敢啓。傳曰,遣御醫,不離看病。
假注書趙聖復出使,代以鄭纘先爲假注書。以上春坊朝報
上在昌德宮。停常參·經筵。
未時,太白見於巳地。
明日三覆時,熙政堂殿坐正時,辰正三刻。
長陵忌辰祭所內摘奸。
左承旨金德基,牌招不進,依承傳罷職。
政院啓曰,明日啓覆時,兩司當爲進參,而諫院無行公之員,除在外外,呈告·未肅拜人員,明日待開門牌招,以爲推移入侍之地,何如?傳曰,允。
政院啓曰,行判中樞府事尹趾善卒逝單子,今方到院,以國忌正日,不得入啓,而明日三覆,停朝市相値,何以爲之?敢稟。傳曰,不但停朝市相値,昨今有咳嗽之候,出臨寒殿,有妨調攝。季冬餘日不多,停止,可也。
禮曹,行判中樞府事尹趾善當日卒逝云,自今日十一日至停朝市,禮葬等事,依法例擧行,何如?啓。傳曰,依允。新喪元老,曷勝震悼?祿俸限三年仍給,棺槨亦令該署擇送,以表予意。
大殿·中宮殿·世子宮·嬪宮,政院·玉堂問安。答曰,知道。以上春坊朝報
上在昌德宮。停常參·經筵。
下直,靑丹察訪韓泰斗。
政院啓曰,啓覆雖已停止,諫院無行公之員,仍爲出牌事,敢啓。傳曰,知道。
禮曹啓曰,卒判府事尹趾善,曾經世子傅,五禮儀曾經師傅之喪,有王世子擧哀臨弔之禮,何以爲之?敢稟。傳曰,只行擧哀之禮,可也。
大殿·中宮殿·世子宮·嬪宮,藥房·政院·玉堂問安。答曰,知道。
藥房啓曰,寒威猝緊,伏未審夜來,聖候,若何?昨伏見下政院之敎,自上近有咳嗽之候,臣等不勝驚慮之至。卽與諸御醫入診,詳知症候,議定當進之藥,宜當,敢來問安,竝此仰稟。答曰,知道。問于入侍醫官議藥,勿爲入診。再啓曰,卽伏聞入侍醫官所傳之言,則上候咳嗽頻發,脈度浮數,此由於肺感風寒,上焦之火,乘時增盛之致。卽與諸御醫商議,則皆以爲,蔘蘇飮元方,半夏代貝母,加柴胡·黃芩·知母·麥門冬各一錢,連進三貼,以爲和解止咳之地,宜當云。此藥三貼,卽爲劑入之意,敢啓。答曰,知道。
獻納李㙫,牌不進,依承傳罷職。
吏曹啓曰,承旨有闕,政事,取稟。傳曰,過停朝市後爲之。
王世子,判府事尹趾善喪,擧哀正時,午初初刻。
政院啓曰,領府事尹趾完,爲見判府事病患上來云。係是大臣去就,敢啓。傳曰,安心仍留之意,遣史官傳諭。
王世子擧哀後,藥房·政院·玉堂問安。答曰,知道。
府啓,請還收炤兄弟放歸田里之命。請加三思,還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事定式。請今番東堂文二所初試,亟命罷榜。措辭竝見上答曰,勿煩。
正言宋正明,牌不進,依承傳罷職。
假注書金始鑌書啓,臣承命,傳諭于領中樞府事尹趾完處,則以爲,史官臨宣,出於格外,惶恐感泣,不知所措。終當以短疏,仰暴情悃云矣。敢啓。傳曰,知道。以上春坊朝報
禮曹啓曰,臣曾於筵中,壇祭日期差退事陳達,有詢議大臣之敎,而其時右議政李濡,親承聖敎,欲與諸大臣相議,面達於入侍時,故本曹不爲循例收議矣。卽今聖候方在調攝中,臣僚登對似未易,而壇祭前定日期漸迫,恐有臨時窘迫之患。令本曹郞廳,以前日筵奏說話,收議於諸大臣,何如?傳曰,允。以上禮曹謄錄
上在昌德宮。停常參·經筵。
觀象監,夜一更,有霧氣。二更,流星出天節下,入西方天際,狀如甁,尾長七八尺許,色赤,光照地,有聲。啓。
大殿,政院·玉堂問安。答曰,知道。勿爲問安。
中宮殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?昨日劑入湯藥,其已進御,而咳嗽之候,有減歇之效乎?臣等不勝憂慮,敢來問安。答曰,知道。湯藥進御,咳嗽時時發作矣。予之火症,根柢已久,而年歲向衰,日益深痼。凡人一時之疾恙易治,而最難治者,火症也。然盛壯之時,不知其勞矣。數年以來,有加無蠲,今日甚於昨日,今年甚於昨年,酬應頗久,火熱上升。雖當隆冬,手不釋扇,肥膚暗鑠,精神日耗,甚至於胸膈亦不開豁,頓覺勞苦。又自今冬,酬應火升,則鼻焦喉乾,咳嗽輒發,其漸不佳。凡治火之道,調息爲上,湯丸次之,而日事勞攘,將理無暇。只以陳根腐草,欲冀其收效,是何異於以勺水,救車薪之火哉?實有凜凜之憂也。
領議政申琓初度呈辭。入啓。傳曰,不允批答。
府啓,請還收炤兄弟放歸田里之命。請加三思,還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請東堂二所初試,亟命罷榜。措語竝見上答曰,勿煩。
藥房再啓曰,臣等卽伏見本院啓辭之批,十行綸音,反復丁寧,備論受病之源,治火之方,臣等奉讀驚惶,誠不勝憂煎之至。聖上酬應萬機,積歲勞焦,由此咳嗽之候,固非一時偶傷之比,而近來乍減旋發,亦未必不由於挾感,故昨以蔘蘇飮劑進矣。調息爲上,湯丸次之之敎,誠爲至當,而若諉以陳根腐草,全廢藥餌,則亦有乖於治病之道。臣等更與御醫商議,則皆以爲,今此症候,實由於水火之不能交濟。若以六味地黃元,加天門冬·麥門冬·貝母各三兩,知母蜜水炒黃柏鹽酒炒,褐色各二兩,常常進御,則可以滋陰補心,淸火止嗽,最爲卽今當劑云。此藥連續劑進,以爲治元收效之地,宜當。仍伏念,調養之方,莫至於淸心省慮,前後諸臣,以此仰陳,殿下亦非不自愛,而我國簿書浩繁,每致宵旰不暇,此實今日切悶處。伏願殿下,益加體念於古人保惜精神之訓,凡於事至之時,從容觀省,平心裁處,毋徒以事務之積滯爲慮。亦令廟堂,更取入啓文書中不緊者,務從省約,以便睿覽,恐爲得宜。臣等添在保護之地,旣有區區所懷,敢於議藥之啓,竝此仰稟。答曰,知道。以上春坊朝報
觀象監官員,以提調意啓曰,來乙酉淸鄕,今方考準,而大小月相左,淸十一月大,十二月小,鄕則十一月小十二月大。以此之故,大寒淸十二月初六日,鄕初七日,立春淸同月二十一日,鄕二十二日,進退之差,至於一日,誠爲可駭。當該作曆官,姑爲囚禁,更令天文學兼敎授及本監諸員,會同推算,以定是非,何如?傳曰,允。以上刑曹謄錄
上在昌德宮。停常參·經筵。
未時,太白見於巳地。夜一更,月犯木星。
下直,大興郡守李震相,瑞興縣監李之星。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?伏聞昨夕入侍醫官金有鉉·崔聖任等所傳之言,則湯藥連日進御,而咳嗽稍減,脈度頗緩云,臣等不勝喜幸之至。前劑入蔘蘇飮,尙餘一貼,今日仍爲進御,以爲快解之地,宜當。臣等終宵憂慮,敢來問安。答曰,知道。已言于醫官矣。
左副承旨金澋上疏。大槪,深冬供劇之餘,重傷風寒,症情苦谻,旬月之內,萬無起動之勢。伏乞亟遞臣職,俾得調治,以尋生路事。入啓。遞差。
領議政申琓初度呈辭。不允批答,王若曰,近侍宣言,謂予心之或諒,長單引疾,胡卿意之莫回,抑未深思,肆庸敷告。惟卿才猷敏達,器度端凝,亨衢策名,藹然圭璋之令望,吉夢協卜,蔚爲台鉉之輔臣。黃扉五年,尙賴匡救之德,白麻再降,冞篤倚毗之誠。不料仰成之辰,遽陳釋負之請,顧臺章之侵逼,自是橫逆之來,以雅量之含弘,寧有嫌介之意?辨斥已悉於前席,少無不安之端,眷注方切於中宸,忍孤如渴之望。元輔之去就甚重,不可自輕,國家之休戚與同,豈宜遽退?矧玆艱憂之溢目,不堪憂慮之熏心。雖君臣協心,而交修,猶恐不濟,況老成奉身而遜避,疇克胥匡?疵政弊化之尙多,待卿釐革,世道人心之漸壞,賴卿挽回。予所望卿者深,卿何棄予若浼?務存大體,固宜休休,而有容,豈因小嫌,便爾悻悻然見面?婁貞公之莫窺其際,盛德可觀,呂蒙正之佯若不聞,美事足法。須念百責之攸萃,毋以微恙,而爲辭。於戱,左揆纔已造朝,毋致獨賢之歎,寡人誰與爲國,冀賴夾輔之功。亟斷來章,勉副至望。所辭宜不允,故玆敎示,想宜知悉。知製敎金興慶製進
領議政申琓箚子。大槪,罪累之蹤,偃伏城外,不敢進候起居於玉候未寧之時,已極悚惕,而昨日問安之批,尤不任驚惶震慄之至。所帶本職及內局提調,爲先鐫免,仍勘前後之罪,以重國法事。入啓。答曰,省箚具悉卿懇。卿其安心勿辭,亦勿待罪,須體前後之旨,亟斷來章,卽起視事,以副如渴之望。仍傳曰,遣史官傳諭。
政院啓曰,禁府堂上,一向引入,久不開坐。當此凍寒,獄囚多滯,誠極可慮。判義禁洪受瀗,知義禁徐宗泰,竝卽牌招,使之開坐,何如?傳曰,允。
謝恩,承文副正字尹植。
修撰朴弼明,牌不進,依承傳罷職傳旨。傳曰,禁推。
禁府,朴弼明拿囚。啓。
刑曹判書金鎭龜上疏。大槪,以壇樂事,敢陳鄙見,以備詢處事。入啓。答曰,省疏具悉。箚辭令禮官稟處。以上春坊朝報
禁府啓曰,數日前,得接月令醫官蔣漢弼手本,則本府時囚罪人尹濟萬,所患疝痛,重發於久在凍獄,症情十分危惡,死生未分云,而莫重罪人,不可容易稟請保放,故以別樣救療之意,分付矣。卽者漢弼又呈手本以爲,尹濟萬疝氣上衝,胸膈刺痛,又添惡心之症,嘔吐寒痰,食飮專廢,面部且有浮氣,方在昏昏不省之中云。自前罪人病勢如此,則例有保放救療之規,敢此仰稟。傳曰,依爲之。以上禁府謄錄
刑曹判書臣金鎭龜疏曰,伏以大報壇所用雅樂之當依何祀,頃自樂院,移問禮曹。蓋以國朝雅樂之用,凡有天地人三祀故也。禮曹報以一從社稷,竊念社稷卽地示也。玆壇之事,豈可取例於地示,而況於所謂人神,有先農焉,是亦古之帝也,則今壇樂,似宜照旁於此。且夫三祀之樂,六八九之變,卯未子之律,凡所不同,各有其議,不可混用,軌範諸說,可考,而知也。臣雖懵於此事,適待罪該院,欲登對仰稟,而不果,敢用箚陳,惟聖明卽詢于大臣禮官,而處之。取進止。啓下禮曹。以上禮曹謄錄
有政。
吏批啓曰,判書參議,皆以病不來。小臣獨政未安,何以爲之?敢稟。傳曰,仍爲之。
吏批,以全爾樟爲藍浦縣監,成均博士單金命衡,學正單尹徵三,承文副正字單尹植,校書副正字單張溟羽,朴鳳齡爲正言,金萬埰爲兵曹參議,李健命爲禮曹參判,李彦經爲獻納。
上在昌德宮。停常參·經筵。
夜一更,月犯東井星。
下直,南陽府使閔涵。
咸鏡監司書目,會寧府使鄭祥斗,十一月二十六日身死事。
政院啓曰,新除授右承旨洪璛,時在忠淸道木川地,斯速乘馹上來事,下諭,何如?傳曰,允。
兵曹啓曰,領中樞府事尹趾完,連因在外,祿牌不得呈納矣。今已上京,故本曹郞廳持祿牌往呈,則以爲,雖因私慽,非常時受祿之人,而不受云,何以爲之?敢稟。傳曰,遣倉官輸送。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?前劑入蔘蘇飮,已盡進御,而咳嗽之候,益有減歇之效乎?臣等與諸御醫入診,詳知卽今症候,然後湯藥停否,可以議定。敢來問安,竝此仰稟。答曰,知道。入診事,依啓。
政院啓曰,左右相送言于院中,伏聞上候未寧,不勝驚惶。昨今連詣闕中,欲爲請對,而有所不敢矣。今日藥房啓請入診,入診時,與醫官同入臥內,進謁云矣。敢啓。傳曰,依爲之。
領議政申琓再度呈辭。入啓。傳曰,不允批答。
藥房啓曰,臣等退出之後,與諸御醫商議,則皆以爲,自上未寧之候,比初頗已減歇,而脈度尙爾帶數,咳嗽時時發作,此由於上焦餘熱,未盡快祛之致。淸嗽寧肺湯,加柴胡·黃芩各一錢,連進五貼,以爲潤肺降火之地,宜當云。此藥卽爲劑入之意,敢啓。答曰,知道。
領府事尹趾完上疏。大槪,急於歸死松楸,投疏徑還,孤負聖旨,惶恐待罪事。入啓。答曰,省疏具悉卿懇。昨遣史官,諭以安心仍留之意矣,志不孚,留疏長往,缺然且慙,無以爲諭。卿其須體此意,亟回遐心,毋孤至望。仍傳曰,遣史官傳諭。
判決事李國芳辭職上疏。入啓。答曰,省疏具悉。爾其勿辭察職。以上春坊朝報
上在昌德宮。停常參·經筵。
夜一更,有霧氣。五更,月暈。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?昨日劑入湯藥,其已進御,而咳嗽之候,日漸差減乎?臣等不任憂慮,敢來問安。答曰,知道。湯藥進御,而咳嗽之候,比昨差減矣。
以戶曹領府事尹趾完祿俸,何以爲之事,草記,傳曰,尹領府事上來,故祿俸令倉官輸送矣。今聞旣已還歸,自本郡當給月廩,此草記還給。
領議政申琓再度呈辭。不允批答,王若曰,溫音屢宣,如渴之思方切,遜牘再至,若浼之志愈堅,愕然失圖,無以爲諭。言念今日之爻象,曷堪中夜之憂歎?天災地異,式月斯生,危亡之兆已著,飢饉癘疫,比歲不已,顚連之患孔哀。國綱日漸陵夷,奈無振肅之策?朝議轉益歧貳,若爲調劑之方。若大川無津,政須舟楫之利,譬巨廈將覆,誰任柱石之功?惟卿以喬木舊臣,爲予之股肱良弼。溫雅之姿,端慤之性,足以鎭靖浮囂,諳鍊之才,敏達之猷,足以區畫機務。五歲黃閣,已見裨益之弘多,重卜金甌,實出倚毗之深篤。不幸造朝之未幾,遽見求退之斯勤。惟彼外至之言,固多侵逼於卿。內省不疚,何自過嫌?末俗嘵嘵之風,予所冞惡,大臣休休之量,卿宜有容。肆筵席開釋之無餘,胡章牘頻煩之至此?卿雖於進退之節,欲全廉隅。予則以眷注之誠,勉同休戚。矧當予憂勤致疾之日,是豈卿退坐袖手之時?於戱,念國計,而察民憂,所以爲君無樂,執小嫌,而忘大義,何忍棄予如遺?卿豈未思,予用申告。所辭宜不允,故玆敎示,想宜知悉。知製敎趙泰耉製進以上春坊朝報
宗親府啓曰,本府郞廳,今甲申年秋冬等褒貶等第,當爲磨勘,而有司堂上三員內,二員有故,一員奉使出疆,限內不得爲之之意,敢啓。傳曰,知道。以上宗親府謄錄
司饔院官員,以監膳提調意啓曰,濟州柑橘進上,今始來到,而陪持人所供內,宗廟薦新柑橘,則來到,而其中洞庭橘乳柑,則未及入來云。進上旣到之後,薦新遲延,事體未安。洞庭橘乳柑進上元數內,各二百五十二箇,移送禮曹,宗廟·永昭殿·敬寧殿,明曉薦新後,還爲內入,何如?傳曰,允。以上禮曹謄錄
上在昌德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?前劑入湯藥,連日進御,而咳嗽之候,益有差減之效乎?臣等憂慮未已,敢來問安。答曰,知道。咳嗽或作或止,而頭部無淸利之時,自三昨,水刺亦未如常矣。再啓曰,卽伏承本院啓辭之批,以咳嗽或作或止,頭部無淸利之時,水刺亦未如常爲敎,臣等不勝憂慮之至。卽與諸御醫入診,詳知症候,更議當進之藥宜當,敢此仰稟。答曰,問于入侍醫官,議定宜矣。
領議政申琓三度呈辭。入啓。傳曰,不允批答。
兵曹判書尹世紀上疏。大槪,臣旣負難逭之罪,又有難醫之病,再陳自劾之章,未蒙允兪。連尋請急之單,見阻喉司,情地窮蹙,姑不暇論,所叨職任,旣非一日閑曠之地,大政且迫,緣臣屛伏,應行事例,一竝廢閣,不得不敢申哀籲。伏乞聖慈,亟遞臣職,仍勘臣罪,以幸國事,以謝人言,公私萬幸事。入啓。答曰,省疏具悉卿懇。臺論固知過當,而卿之固辭至此,一向强迫,亦有乖於禮使之道,本職今姑勉副焉。
禁府啓目,粘連工曹參議閔鎭遠上疏云云,前以當該守令,摘發現告事,行關本道,而回關時未來到爲白有如乎,閔鎭遠疏辭如是,則金鼎臣及未現告守令,俱無可罪之事,似當竝爲勿論。高可寅段,當初不爲修單,似不無曲折,而不遵朝令之罪,在所難免,拿問,何如?啓依允。又啓目,兪正基議處云云,今聞宗人所捉依幕,乃本府羅將高姓人家云,必是命賚子弟及宗人,以其所構元草,往來於命賚處是白乎喩,問於命賚子弟及宗人,則可知是如爲白有置,兪命賚子廣基,卽爲拿囚憑問後,稟處,何如?啓依允。
謝恩,副修撰朴弼明。
慶尙左道災傷敬差官朴乃貞入來。
藥房三啓曰,卽伏聞入侍醫官金有鉉·丁時梯等所傳之言,則自上脈度沈覆,頭部暈疼,手足部具有寒氣云,臣等益不勝憂慮之至。卽與諸御醫商議,則皆以爲,此由於再感風寒之致,人蔘羌活散,加乾葛·黃芩各一錢,連進三貼,以爲趁卽和解之地,宜當云,此藥卽爲劑入之意,敢啓。傳曰,知道。
明日王世子會講正時,巳正初刻。
大殿·中宮殿·世子宮·嬪宮,政院·玉堂問安。答曰,知道。
謝恩,副校理南就明。
政院啓曰,明日王世子會講時,兩司當爲入侍,而諫院無行公之員。除在外外,呈告·未肅拜人員,明朝待開門,竝爲牌招,以爲推移進參之地,何如?傳曰,允。
玉堂箚子。大槪,敢將治心之說,冀贊攝養之道事。入啓。答曰,省箚具悉。憂慮寡躬,縷縷陳戒,可不留心焉?傳曰,玉堂箚子留中。
忠淸都事書目,公州呈,以咸鏡監司洪萬朝辭職上疏上送事。啓。答曰,省疏具悉。卿其勿辭,速往欽哉。
持平沈宅賢上疏。大槪,臣於藥院之批,不勝憂歎之忱,略貢蕘說,以備財幸。仍陳病狀,冀蒙恩遞事。入啓。以上春坊朝報
禮曹啓曰,以壇祭日期差退事,議于大臣,則行判中樞府事徐文重以爲,此無古禮之可據,惟宜隨時義起。旣是卜日之祀,行於三月,似無不可,宜從禮官之議,無容他議,伏惟上裁。左議政李畬以爲,一年一行之祭,與時節常祀不同,苟有可取之日,則不當拘於孟·仲朔,而今此壇祀,實爲古今曠絶之禮,臣學識謏寡,其餘取義定日,未有的確之見,以唐·虞東巡狩取於二月。旣以爲迂遠,則正月爲一歲之元,以元月行大祀,庶合於重其禮之意,故前者禮官來問之時,以此爲對,亦非以正月,謂有可據必取之義也。今者禮官以上躬親行之難,前頭攝行之頻爲慮,欲定於三月,此亦以事勢言也,非主於禮意也。然其所慮,則誠然矣。但念三月行祀,便同忌辰之義,在人情雖若襯近,於古禮未有經據,而今春所行,則意有不同,仍用此月,未見合禮。二月東巡狩,三代以降,雖不復行,上古之世,若時巡岳,厥有意義。春月旣殷,東方之氣方行,聖帝之巡東服覲東后,必以此月,則東后之有事於皇靈,取於此月,其義庶幾近之。敬祭之道,以時氣爲重,而春爲四時之首,二月爲春之中,以此言之,依當初所定,行於二月,亦未爲全無所據,而此是莫重之節,有難以臆見强定,惟在聖上,參以群議,而行之。且臣於禮官所定,不用鬱鬯之節,不能無所疑,今因獻議,敢此竝陳。禮曰,祭必先祼,乃後薦腥薦熟,祭以祼爲重,祼所以降神。又曰,祭之屬,莫重於祼。蓋祀天求之陽,燔柴是也,祀地求之陰,瘞毛血是也,祀人求之陰陽,祼所以先求諸陰也。若曰,皇朝之禮,竝祼薦熟,而不著,則依此竝已之,猶爲有據,今旣參用我朝之禮,不行祼,但以薦熟爲重,揆以禮意,豈不大段欠闕耶?藉曰,壇與廟不同,此壇實有廟意,而皇朝大廟,皇帝親行祼禮,著於大明集禮,特儀注有不詳耳。至於圜方丘之無祼,禮非可援,用於此壇。此爲祭祀所重,非他儀節之比,更令禮官詳講,而審定之,恐不可已也,伏惟上裁。右議政李濡以爲,壇祭旣定以一年一行,則不必拘於大中祀之例,而以三月卜日行之,不無所據。其在永久之道,亦似合宜,故有所陳達於筵中矣。抑又思之,今日此擧,追思再造罔極之恩,以寓欲報之誠,二字揭號,其意已可見矣。試以當時事言之,天朝將士之奉帝命,克復京都。卽癸巳四月,則惟我東方宗社之復得血食,一國君臣之感祝盛德,沒世不忘者,正在於此。今以四月行此壇之祭,其所取義之襯切著明,恐或有勝於三月,而此亦出於臆見,伏惟上裁。領中樞府事尹趾完與判中樞府事徐文重議同。領議政申琓,方在呈告中,不敢獻議,行判中樞府事崔錫鼎在外,不得收議。大臣之議如此,上裁,何如?傳曰,領相及在外大臣處問議,其祼禮當否,亦爲問議于諸大臣以啓。以上禮曹謄錄
政院啓曰,兵曹判書尹世紀,旣已遞職,所授命召,使其軍官替納,故今方修整密匣冊以入,而例兼禁衛大將將兵之任,不可一刻無摠察之人,何以爲之?敢稟。傳曰,都提調摠察。又啓曰,禁衛大將尹世紀遞差之後,都提調摠察事,命下矣。曾前則或有命招之時,或有發牌郞廳分付之時,今番則何以爲之?敢稟。傳曰,郞廳發牌分付。以上禁營謄錄
都摠府啓曰,本府殘弊,只有奴子益洽·自洽,婢子彦代等三口,而堂上十員,郞廳八員隨從,或往各處祭祀之地,監軍之所,猶患不足,而今聞以奴自洽,世子宮別監啓下云。官員十八員,只以三名奴婢使喚,猶爲艱難,奴自洽改差,以便使喚,今後勿爲擅動事,捧承傳施行,何如?傳曰,允。以上都摠府謄錄
禮曹啓曰,在前合氷未易,則司寒祭,依五禮儀,先行於季冬,而祝文則別爲措辭撰出矣。卽今日候乖常如此,故問於日官,則今十二月二十日爲吉云,以此日設行司寒祭,而祝文措辭撰出之意,分付各該司,藏氷官則更觀形勢,追後出送,何如?傳曰,允。以上禮曹謄錄
上在昌德宮。停常參·經筵。
下直,玉果縣監權卨。
大殿,政院·玉堂口傳問安。答曰,知道。二品以上,單子問安。答曰,知道。
中宮殿,藥房·政院·玉堂口傳問安。答曰,知道。
藥房提調臣閔鎭厚,副提調臣兪集一啓曰,伏未審夜來,聖體調攝,若何?伏聞昨夕入侍醫官金有鉉·崔聖任·丁時梯等所傳之言,則手足部寒氣止歇之後,又有熏熱之候,頭部暈疼,晩後有加,人定時,進服人蔘羌活散一貼云,夜間其果有汗解之效,而咳嗽頭疼,水刺厭進等症候,比昨差勝乎?臣等終宵憂慮,敢來問安。答曰,知道。症候已言于醫官,而水刺厭進,一樣矣。
李徵龜啓曰,吏曹郞廳來言,兵曹判書有闕,政事,何以爲之?取稟。傳曰,當日爲之。
又以侍講院言啓曰,今日王世子會講禮設行事,昨已啓達矣。自上連日未寧之餘,又有再感之候,此時設行盛禮,未有所安,故自本院,微達停止之意,敢啓。傳曰,知道。
李廷謙,以都摠府言啓曰,今日入直軍士,中日習射,請出標信。傳曰,知道。
又以司僕寺官員,以提調意啓曰,本寺郞廳與京畿都事,下往松家島,眼同摘奸事,命下已久,而連因本寺郞廳不得備員,都事亦有事故,不得擧行矣。本寺主簿韓配義,今將發送,依前例給馬事,分付該曹,何如?傳曰,允。
兪集一啓曰,凡入啓文書,漸至浩多,萬機酬應之際,自致煩擾。臣於藥房入侍時,以刪祛煩瑣,撮要入啓,以便睿覽之意,陳達蒙允。議于廟堂,可以刪減者,別單書入,以此捧承傳施行,何如?傳曰,允。
南致熏啓曰,卽伏見江原監司崔重泰,恤典擧行啓本,則渰死人恤典中,許多囕死人,亦在其中。取考當初狀啓,則渰死人李起成等四名,有恤典擧行之命,而囕死人,則初無恤典之命矣。莫重恤典,如是渾施,殊甚不察。江原監司崔重泰,從重推考,何如?傳曰,允。
又啓曰,咸鏡前監司鄭澔,稱有身病,今秋冬等褒貶,限內不得爲之之意,使都事馳啓。外方褒貶,以監司身病,啓問退行,此實曾所未有之事,殊涉未妥。咸鏡監司鄭澔,從重推考,褒貶等第,斯速磨勘上送之意,令該曹分付本道,何如?傳曰,允。
又啓曰,昨日兵曹判書有闕之政事,吏曹卽當取稟政事,而今朝始爲來稟,殊涉稽緩。吏曹當該郞廳推考,下吏令攸司推治,何如?傳曰,允。
許玧啓曰,卽伏見全羅左水使李暉,沿邊巡審後啓本,則以鉢浦鎭船缺築事,本鎭萬戶李晩大瓜滿之後,敢請仍任,極涉猥越,缺左水使李暉推考,何如?傳曰,允。
又啓曰,卽伏見缺恒黃海兵使李溶,全羅左水使李暉,慶尙左水使缺水使李尙等,邊將褒貶啓本,則無一人居下,殊無嚴明殿最之意,竝推考,何如?傳曰,允。
又啓曰,卽伏見慶尙監司金演褒貶啓本,則都事姜楧,題目之下,不書等第,致有點下。莫重殿最文書,專不致察,宜有警責之道,推考,何如?傳曰,允。
吏批,行判書洪受瀗進,參判黃欽,參議朴權俱病,都承旨兪集一進。啓曰,本曹郞官,今當差出,而擬望之人乏少,外任竝擬,何如?傳曰,允。以兪得一爲兵曹判書,柳星樞爲會寧府使,鄭世會爲江西縣令,崔昌大爲吏曹正郞,趙泰東爲刑曹參議,李百謙爲工曹正郞,李觀壽爲兼右水運判官,殷夢相爲承文校檢,尹徵三單付養賢庫直長,兼持平朴乃貞減下,李縡單付奉敎,申聖夏爲光陵參奉。
兵批,判書未差,參判李墪進,參議金萬埰未肅拜,參知李晩成病,右副承旨許玧進。啓曰,新判書命招,同參政事,何如?傳曰,允。尹世紀爲副司直,李景說爲副司正。
掌令成碩夔啓曰,請還收炤兄弟放歸田里之命,亟命絶島定配。請還收禁衛營所屬所安島宮家折受之命。請自今以後,內間所需凡物,必先分付喉司,奉旨擧行事,定式施行。請今番文二所初試,罷榜。措辭竝見上新除授司諫院獻納李彦經,時在京畿廣州地,請斯速乘馹上來事,下諭。答曰,不允。下諭事,依啓。
持平沈宅賢疏曰,伏以臣於病伏涔涔中,得伏見藥房批答,則深陳玉候受病之源,仍及酬應勞攘之苦,天語懇摯,至以凜凜爲敎,臣不覺推枕而驚起,繼之以憂歎也。惟我聖上,臨御三十餘載,礪精圖治,一心靡懈,萬機紛沓,自致勞攘,宵旰憂勤,或妨頤養,天顔漸至消瘦,玉音頓覺衰低。邇來聖候之屢愆,其祟不輕,非一時偶發之症,則臣民之隱憂深慮,曷有其極?保護諸臣,已陳調養之方,伏想聖明亦已留心,而以臣淺慮,我殿下受病之根委,不專由於酬應萬幾,則爲今日保養之本,豈但在於簡缺務而已。古語曰,洞房深宮,寒熱之媒也。殿下深居九重,缺所與處者,無非左右宮妾,而涓淵蠖濩之中,幽獨得缺以節墻防攝者,恐未必一一盡合於淸心養缺六氣之邪,安得不易乘其機,而伏火藏炎之潛滋內缺其勢然也。昔子産論晉候之疾,亦曰君子有四時,朝以聽政,晝以訪問,夕以修令,夜以安身,於是乎節宣其氣,不使有壅塞湫底,此誠藥石之至言也。伏願殿下,收斂志氣,保養精神,使紛華波蕩之慾,不眩於外,情慢邪僻之氣,不萌於中,淸明在躬,身廣體畔,而時於燕閑之暇,頻接臣寮,擺脫文具,如家人父子,或講論經史,或詢訪政治,聖心恒若曰,我自樂此,不爲疲也。于以導達湮鬱之氣,開豁淸曠之心,廓然如光風霽月,則此不但爲治火之大要,古人所謂修養引年之方,恐不外是,此何待雷·岐·兪·扁,而後知之哉?臣於是,又有所深憂者,不得不略陳於疏末,天下萬事,無一不本於人主之心,此先儒所謂大根本者也。人主以一心之微,臨億兆之上,一念之怠忽,而治亂響至,故聖主明辟之爲治也,氣有盛衰,而心無老少,以之修身率物,無一息間斷。是以,周文王受命中身,而至于日中,不遑暇食。衛武公年數九十,而懿戒自警,朝夕諷誦,此豈非後世人主之龜鑑耶?況今國勢委靡,不能自强,百隷怠荒,萬事瓦解,危亡之禍,迫在朝夕,雖君臣上下,遑遑汲汲,若救焚拯溺,猶懼其不克有濟,況可以一毫慢弛之心,雜簉於其間乎?竊覵殿下春秋雖已向衰,亦非倦勤之歲,而天和旣愆,疾病屢乘,孜孜之誠,漸不如初,姑息退托之念,橫在一邊,不惟作於方寸之微,往往或發於命令之間。日昨藥院之批,雖出於悶衰憂病之深意,至於酬應勞攘等敎,大使百寮解體,衆聽駭惶,恬憘之風,玩愒之弊,必將一倍深痼,此豈不有歉於周文·衛武之事耶?伏惟我殿下,膺皇天付畀之重,受祖宗艱大之投,顧今國勢之岌嶪,生民之疾苦,何莫非殿下責耶?殿下若不肯自當其憂,所其無逸,則在下之人,又誰肯爲殿下,佛時仔肩,以回其潰裂之勢哉?臣未知今日朝廷,誠有憂國如家者乎?臣愚以爲,凜凜之憂,恐亦在此也。噫,凡人衰老,缺志氣易頹,懦於自立,若不猛加振厲,則事業常患日退。缺穆公悔過之戒曰,我心之憂,日月愈邁。漢昭烈亦慨然流涕曰,功業未建,老將至矣。自古英雄豪傑之主,奮發刻礪,惟日不缺諸心者,若是其切至,故發諸事者,勇往而果決,此所以樹覇功開王業,名垂後世者也。嗚呼,先王之所付托,殿下之所自期,臣民之所喁望爲如何哉,而今以一疾,反沮其大有爲之志,則亦豈不有愧於秦穆·漢昭之志哉?伏願殿下,穆然深思,惕然自礪,策勵群工,使各自效,而躬勤於上,以董率之,使內外大小,曉然咸知聖上之心,奮然有爲,不以疾病有所暫弛,則孰不振氣殫力,以趨於事乎?心爲已主,志爲氣帥,心志旣堅,而後血氣自强,堅而且强,則可以耐煩勞,而不爲病矣。惟殿下無徒以疾病爲憂,而益懋治心帥志之本,自强不息,與天合德焉。臺諫者,國家之紀綱,人主之耳目,自古言路之開閉,係於國家之興亡。殿下歷觀前史,非不知之,而訑訑之病,愈往愈甚,臣固知致此之由矣。聖質英明,超出前代,俯視臣隣,皆莫己若,而論事之臣,或措辭失當,或風聞不的,以致不快於聖心,凡有所論,一例持難,未見轉圜之美,時觸批鱗之怒。此在言者或不無自取,而殿下之所以視臺閣者,若是其太輕,則恐非所以置臺閣之本意也。臣近觀前後出入臺閣之臣,無故而久靳恩點者,亦多其人。終歲廢置,不復收錄,臣未知所坐何事,而若以一言不合,輒加厭薄,則今日言路,可謂崎嶇矣。伏願殿下,克恢舍己之量,以盡聽言之道。不肖如臣,屢玷言地,絲毫無補,罪戾徒積。新承除命,亦已多日,而痼疾纏身,不能爲出而供仕之計,區區憂愛之忱,有不能自已,而累暴肝膈之言,以備芻蕘之擇。伏乞聖明,納其言,而遞其職,使殘喘獲延,微分粗安,不勝萬幸。臣無任屛營祈懇之至。謹昧死以聞。答曰,省疏具悉。憂愛陳戒,深嘉爾誠,可不留心焉?爾其勿辭,從速察職。
領議政申琓三度呈辭。不允批答,王若曰,予言不再,旣已申申諭之,卿辭至三,胡乃邁邁若是?如失手足,更敷腎腸。近因朝著之間,激訐成習,以致廊廟之上,訕辱輕加。雖其望望之心,不啻若浼,顧以休休之量,所宜有容,若果以此固辭,抑將示人不廣。言念輔相去就,實係國家安危,在平閑無事之時,尙且鞠躬盡瘁,當艱虞孔極之日,其可袖手傍觀,欲全廉隅,固士夫進退之節,不恤顚覆,豈王臣篤棐之忠?卿勿棄予如遺,予方待卿爲理,論議久隔,每切臨朝之歎,氣候不齊,又有浹旬之疾,須體倚毗之意,幡然造朝。且念保護之方,行不俟駕,王言如絲綍,何必多談?相業在經綸,不可少曠。於戱,人惟求舊,庶賴傾否之才,相亦有終,宜殫共戚之悃,勉回遐志,亟斷來章。所辭宜不允,故玆敎示,想宜知悉。知製敎朴權製進以上燼餘謄書
上在昌德宮。停常參·經筵。
大殿,政院·玉堂口傳問安,二品以上單子問安。答曰,知道。
中宮殿,藥房·政院·玉堂·二品以上口傳問安。答曰,知道。
世子宮,政院·玉堂口傳問安。答曰,知道。嬪宮問安。答曰,知道。
藥房提調臣閔鎭厚,副提調臣兪集一啓曰,伏未審夜來,聖體調攝,若何?伏聞昨夕入侍醫官等所傳之言,則湯藥連日進御,而脈度頗似和緩,咳嗽頭疼,水刺厭進等症,亦比初稍勝云,夜間寢睡安穩,而諸症候,漸向差減乎?臣等不任憂慮,敢來問安。答曰,知道。症候已言于醫官矣。
李徵龜,以禮曹言啓曰,濟州牧使所封,去十一月令,宗廟·永昭殿·敬寧殿薦新乳柑洞庭橘等,今始上來,而前因司饔院啓辭,以進上旣已薦新,今此封進柑橘,令該院捧入,何如?傳曰,允。
又啓曰,前右議政金構身病甚重云。係是大臣病患,敢啓。傳曰,遣御醫,不離看病,書啓。
又以觀象監官員,以提調意啓曰,來乙酉年曆,淸十一月大,十二月小,鄕十一月小,十二月大。淸鄕大小月相左,故作曆當該官,今方囚禁,而更令本監算術精明者七人,竝與天文兼敎授二員,眼同相覈磨鍊,則十一月之小,十二月之大,終始相符矣。淸曆似當精密,而用何法,致有如是之不同,實未可曉也。槪曆家算數,多驗日月之食,故本監諸官,衆口如一,而言曰,時憲算數,淸鄕通行,其來久矣。自甲午至于今日,五十年許,用此法,而月之大小,無不脗合矣。獨於今年,有乖常法,而他無證質之方,目今諸官之所推,與前曆官,無少差謬,則當該官,合有寬恕之道,姑爲放釋,以責來效,何如?傳曰,允。
李廷謙,以備邊司言啓曰,近因連歲荐饑,市民藏氷價米,自賑廳及戶曹,分半上下矣。今年畓穀,失稔最甚,八路民役,旣已差等蠲減,則都下之民,尤宜軫恤。氷米雖是坊市應行之役,從前旣有減給之規,今亦依上年例,令賑廳及戶曹,分半上下,以除都民一分之弊,何如?傳曰,允。
以領議政申琓四度呈辭,傳于兪集一曰,遣承旨敦諭。
李廷謙書啓,臣承命,敦諭于南大門外蘆閱里領議政申琓所住處,則以爲,臣之負犯,實是人臣罔赦之罪,席藁城外,恭俟誅譴,而天地父母之恩,至隆極厚,鈇鉞不降,寵命荐加,臣實惶恐感激,無所措躬。今日尋單之計,非敢以聖明之不罪爲幸,誠以前後俟譴,旣不蒙矜察,籲呼祈免之路,更無他道也。三度請急,皆蒙不敢當之批,又於今日,至有遣近侍敦諭之命,十行綸音,辭旨懇惻,此豈糞土賤臣,所敢承當者,而至於病裡思想之敎,臣奉讀未半,不覺涕淚之交零也。噫,臣之從前叨冒重任,辜恩負國之罪,固不可勝言。及至今日,負竄殛猶輕之罪名,被江河難洗之謬辱,聖上終不加誅,臣更何顔面,重入脩門乎?人非之外,兔責亦至,數日以來,觸感風寒,疾病甚重,素患眩症,乘虛兼發,食飮全廢,委頓牀席,昏不省事,實無一毫起動之望。如使臣之罪名,不至於此,症情或可起動,則當此玉候違豫,群下憂遑之時,身帶藥院之任,偃臥城外,違拒明命乎?臣罪至此,尤萬萬矣。惟願速就刑章,以正國法,以安微分而已。惶恐涕泣,不知所達,稍俟精神之少定,當以文字,仰請威命云矣,敢啓。傳曰,知道。
掌令成碩夔啓曰,請還收炤兄弟放歸田里之命,亟命絶島定配。還收禁衛營所屬所安島宮家折受之命。自今以後,內間所需凡物,必先分付喉司,奉旨擧行事,定式施行。今番文二所初試,罷榜。措辭竝見上答曰,勿煩。
刑曹判書金鎭龜疏曰,伏以臣夏間重疾,久未痊蘇,精神昏瞀,筋力憊薾。加以忝在劇地,亦過累月,以臣鈍滯,未有了當之事,而精力則日益困頓,實無强力供職之望。且泰安奸民事,亦有嫌礙之端,玆敢略陳焉。聖明旣於大臣疏批,有令該曹,按問處置之敎。臣意以爲,前者申耆等三人,雖有嚴刑定罪之命,囚禁之後,旋因還收臺啓,不得定罪。趙謙則與此三人,體段不同,今有按問之敎,宜卽奉行,且謙方來京裏,故發遣刑吏,則竝與其錢文出入置簿,而取來。今此謙之罪狀,專在錢貨一款,故以此按問,則其所供以爲,收聚各里者千餘兩,而以其所簿計之,多至累千兩。且其簿列錄戶曹·憲府·諫院·玉堂書吏處,所給錢貨,或多或少,而渠言戶曹·憲府,則呈文時,有例給情債於書吏者,而簿之所錄,加於所給云。且以爲,諫院·玉堂書吏,則元無所給,而虛數以錄。凡其加錄與虛錄,皆渠所私用,而欲以歸示鄕氓,如是書錄。且因呈文備局,多給錢貨於李姓常漢,而呈文旣退,故還推其錢云云。今其所自供如此,其誑誘鄕氓,假托行賂,收聚錢貨,率歸私用之狀,已極可惡。其中賈文爀者,則至以傳令某里爲言,勒定錢文,自書其姓,而着押如帖牌,然其爲痛駭,尤有甚焉。缺不可尋常懲治,而然於法文,旣無明白可當之律。且臣以缺嘗有所參涉於牧場事,則今於此獄,雖援律科缺奸民難保其無辭。況可出意見,勘重輕於法文,缺獄,而不得擧其任,則不宜仍冒官次。伏乞聖慈,矜缺難强,察臣情迹之不安,將臣本職,亟賜遞改,以便公私,不勝幸甚。臣無任隕越祈懇之至。謹昧死以聞。答曰,省疏具悉。卿其勿辭,從速察職。以上燼餘謄書
上在昌德宮。停常參·經筵。
大殿,政院·玉堂口傳問安。答曰,知道。二品以上問安。答曰,知道。勿爲問安。
中宮殿,藥房·政院·玉堂·二品以上口傳問安。答曰,知道。
世子宮·嬪宮,政院·玉堂口傳問安。答曰,知道。
藥房提調臣閔鎭厚,副提調臣兪集一啓曰,伏未審夜來,聖體調攝,若何?前劑入湯藥,已盡進御,而咳嗽頭疼,水刺厭進等症候,日漸差勝乎?臣等與諸御醫入診,議定繼進之藥宜當。臣等不勝憂慮,敢來問安,竝此仰稟。答曰,知道。問于入侍醫官,議定宜矣。
藥房再啓曰,卽伏聞入侍醫官等所傳之言,自上水刺厭進,頭部不淸利之候,比昨稍勝,而脈度尙爾帶數,夜間寢睡,因虛煩不能安穩云。臣等與諸御醫商議,則皆以爲,此由於心肺經餘熱,猶未盡祛之致。和解散,加知母蜜水炒·麥門冬各一錢,山梔炒,黃柏鹽酒炒,褐色各七分,連進三貼宜當云。此藥卽爲劑入之意,敢啓。傳曰,知道。
李徵龜,以禮曹言啓曰,五禮儀,大臣之喪,有自上擧哀之節,而玉候方在調攝中,不爲磨鍊以入之意,敢啓。傳曰,知道。
又啓曰,領議政申琓箚子到院,而以停朝市,留院之意,敢啓。傳曰,入之。
許玧,以吏曹言啓曰,來乙酉年祿牌,本曹郞廳進去領議政申琓所住處傳授,則方在呈告中,辭而不受,何以爲之?敢稟。傳曰,更爲傳授。
又以禮曹言啓曰,因本曹草記,祼禮當否,亦爲問議于諸大臣以啓事,命下矣。議于大臣,則右議政李濡以爲,臣謏聞寡識,尤昧禮學,詢問之下,强其所不知,有所仰對,固難免僭忲之罪,而第念壇與廟不同,非但皇朝圜方丘之無祼禮,我朝社稷以下諸壇亦然。若曰,燔柴瘞毛血,是祀天地求神之道,則先農壇乃所以祀人神,樂用九變,與宗廟無異,而不設鬱鬯,只有毛血盤。以此觀之,毛血不特爲祀地之用,而壇與廟之禮,各有其義歟。此壇雖云有廟意,初若定以設帳殿,行事而已,則純用廟禮,亦無不可,而旣已歸重壇制,極其致隆,而至於儀節之間,率多參差斑駁,靡有一定之論於此,而參酌折衷,務合常變,豈不難哉?今若無論壇制之如何,純用廟禮,則鬱鬯一節,自在其中,更無疑難之端矣。如其不然,則依先農壇毛血之禮,而行之,恐亦無損於求神之道歟。非臣淺見之所敢斷定,伏惟上裁。行中樞府事徐文重與右議政李濡議同。領議政申琓以爲,方在呈告中,身病甚重,雖有更詢之命,終不敢仰對。在京大臣之意如此,上裁,何如?傳曰,知道。
許玧啓曰,領議政申琓箚子批答,遣史官傳諭事,命下矣。領議政方在城外,明日待開門傳諭之意,敢啓。傳曰,知道。
掌令李聖肇啓曰,請還收炤兄弟放歸田里之命,亟命絶島定配。請還收禁衛營所屬所安島宮家折受之命。自今以後,內間所需凡物,必先分付喉司,奉旨擧行事,定式施行。今番文二所初試罷榜。措辭竝見上臣伏見備局新頒事目,舊糴則從其新分多少,而舊近中一年條收捧,舊身布則通計各年未收,三分捧一,軍餉穀則尤甚邑外,折半收捧云。此出於朝家爲慮收捧之愈久愈難,裁度定式,而第念舊糴舊布之未收,皆由於貧瘠逃故之民,而力可以辦納,而不納者,特其千百中二三耳。雖當豐歲,必侵徵於隣族,而隣族不能支堪。況今年年事,雖有彼勝於此者,蓋不免爲凶歉。自已之布糴,竭力傾産,猶患不足,久年隣族之未收,其何能擔當措納耶?各邑守宰,迫於朝令,求免督過,日夜催科,闔境騷然,村閭幾空,氣象愁慘。噫,使民盻盻然終歲勤苦,盡歸科斂,而不能仰事俯育,擧將逃散顚壑,則此豈王政之所忍爲者哉?顧此事目,不但無益於舊布,糴入收拾,抑反有害於當年條之准捧。請令廟堂,畫卽下令,舊年條身布還上,一切停捧,以安殘氓。答曰,不允。末端事,令廟堂稟處。以上燼餘謄書
上在昌德宮。停常參·經筵。
夜四更,月入太微西垣內。
大殿,政院·玉堂口傳問安。答曰,知道。
中宮殿,藥房·政院·玉堂口傳問安。答曰,知道。
世子宮·嬪宮,政院·玉堂口傳問安。答曰,知道。
藥房提調臣閔鎭厚,副提調臣兪集一啓曰,伏未審夜來,聖體調攝,若何?昨夕劑入和解散,其已進御,而寢睡安穩,諸症候亦漸差減乎?臣等憂慮未弛,敢來問安。答曰,知道。症候已言于醫官矣。
南致熏啓曰,領議政申琓五度呈辭到院,而以停朝市,留院之意,敢啓。傳曰,入之。又傳曰,安心調理。
李廷謙,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
掌令李聖肇啓曰,請還收炤兄弟放歸田里之命,亟命絶島定配。請還收禁衛營所屬所安島宮家折受之命。自今以後,內間所需凡物,必先分付喉司,奉旨擧行事,定式施行。今番文二所初試,罷榜。措辭竝見上答曰,勿煩。以上燼餘謄書
上在昌德宮。停常參·經筵。
大殿,政院·玉堂口傳問安。答曰,知道。勿爲問安。
中宮殿,藥房·政院·玉堂口傳問安。答曰,知道。
世子宮·嬪宮,政院·玉堂口傳問安。答曰,知道。
藥房提調臣閔鎭厚,副提調臣兪集一啓曰,伏未審夜來,聖體調攝,若何?湯劑連日進御,而寢睡水刺之節漸勝,咳嗽亦不頻發乎?臣等憂慮未弛,敢來問安。答曰,知道。寢睡水刺比昨差勝,咳嗽不至頻發矣。
李廷謙啓曰,備邊司郞廳,以大臣意來言,今日賓廳坐起日次,而停朝市相値,不得來會云矣,敢啓。傳曰,知道。
兪集一啓曰,卒前右議政金構家,遣近侍致弔事,命下矣。何承旨進去乎?敢稟。傳曰,左副承旨進去。
又啓曰,領議政箚子到院,而以停朝市,留院之意,敢啓。傳曰,入之。
李徵龜,以禮曹言啓曰,發遣本曹郞廳,壇祭日期及祼禮當否,問議于在外大臣處,則領中樞府事尹趾完以爲,壇祭日期,宜從禮官之說,臣於入京時,已同他大臣獻議,而又以祼鬯一款,別有詢問之命。今此無於禮之禮,以臣膚淺之見,何敢妄有所論列乎?伏見左相獻議,意見似有所據,惟在熟講而行之,伏惟上裁。行判中樞府事崔錫鼎以爲,臣於病伏之中,疾病且苦,神思昏憒,無以仰對淸問,而今此壇祀之禮,厥有意義,旣與常文典禮,其體自別,則行祭時日,不必拘於孟朔,以爲永久遵行之地云者,禮官之說,不無所見,改卜他月,恐或得宜。至於祼禮一款,祭之屬,莫重於祼,是禮經所載,而今旣參用我朝之禮,則不行祼鬯一節,只以薦熟爲重,似爲欠闕。講而行之,實合於自盡其敬之義,伏惟上裁。大臣之意如此,上裁,何如?傳曰,不廟而壇,出於周思,則雖用壇制,實同立廟,祼鬯一節,不可不行。左相獻議,誠有所據,儀注中磨鍊擧行,而壇祭日期,從禮官之說,可也。
傳于李廷謙曰,日寒如此,薄衣軍士,襦衣題給。
掌令成碩夔啓曰,請還收炤兄弟放歸田里之命,亟命絶島定配。請還收禁衛營所屬所安島宮家折受之命。自今以後,內間所需凡物,必先分付喉司,奉旨擧行事,定式施行。今番文二所初試,罷榜。措辭竝見上答曰,勿煩。
答領議政申琓箚曰,省箚具悉卿懇。前後之批,備悉予意,辭已竭矣。更何多誥?卿其須念大義,毋執撝謙,卽起視事,勉副至望。仍傳曰,遣史官傳諭。元疏缺以上燼餘謄書
上在昌德宮。停常參·經筵。
下直,茂朱府使李觀命。
藥房提調閔鎭厚,副提調兪集一啓曰,伏未審夜來,聖體調攝,若何?咳嗽之候,寢睡·水刺之節,日益差勝乎?前劑入湯藥,已盡於昨日,臣等與諸御醫等入診,詳知卽今症候然後,湯藥停否,可以議定,敢來問安,竝此仰稟。答曰,知道。入診事,依啓。勿爲逐日問安。
李廷謙,以兵曹言啓曰,日寒如此,薄衣軍士,襦衣題給事,命下矣。發遣兵曹郞廳摘奸,其中尤甚薄衣者一百九十八名,別單書入,令該曹依此數,襦衣題給之意,敢啓。傳曰,知道。
又啓曰,小臣卒前右議政金構家致弔事進去,下直。傳曰,知道。
兪集一,以吏曹言啓曰,本曹所屬宗簿寺官員等矣,今甲申年秋冬等褒貶,當爲等第,而本寺提調有故,不得磨勘之意,敢啓。傳曰,知道。
又啓曰,左右相送言于院中,近來賓廳日次,久不得爲之,而有陳白之事,今日藥房啓請入診,入診時,欲同爲入侍云矣,敢啓。傳曰,知道。
又啓曰,右副承旨許玧,同姓五寸姪,幼學涑身死,服制出繼降等,已行四日,出仕,何如?傳曰,允。
以領議政申琓六度呈辭,傳曰,安心調理。
藥房,中宮殿問安。答曰,知道。世子宮·嬪宮問安。答曰,知道。
傳于李徵龜曰,明日弘文提學命招。
李徵龜,以壇所言啓曰,大報壇事役,已爲完畢,諸色工匠等,自今日放送,而神座·神榻及黃帳房所用木物,未盡着漆,監造官二人,限數日仍留看檢,壇所外門改造事,曾已定奪,而卽今日氣凍寒,待明春爲之之意,敢啓。傳曰,知道。
又啓曰,明日弘文提學牌招事命下,而弘文提學李頤命,奉命出疆,何以爲之?敢稟。傳曰,藝文提學命招。
又以禮曹言啓曰,近緣日氣寒甚,江氷頗堅,藏氷官趁今月二十四日出送,使之始役,宜當。藏氷米分定,各司中歸厚署最爲殘弊,貢物受用之事,亦已革罷。宣惠廳以此移文本曹,藏氷米二石,移添於司僕寺之意,敢啓。傳曰,知道。
掌令成碩夔·李聖肇啓曰,請還收炤兄弟放歸田里之命,亟命絶島定配。措語見上請加三思,還收禁衛營所屬所安島宮家折受之命。措語見上請自今以後,內間所需凡物,必先分付喉司,奉旨擧行事,定式施行。措語見上請今番文二所初試罷榜。措語見上夫人君聽治之道,一日二日,兢兢業業,則其不可以萬機之煩,而有所刪削於其間也,明矣。乃者,喉司之臣,以刪去煩瑣,撮要入啓之意,陳達蒙允,至於別單書入,以成常行之節目,臣等竊不勝駭惑焉。日昨藥院之下批,在廷之臣,孰不有隱憂深慮,而儒臣·臺臣,相繼進規,誠可謂得體也。其在出納之地者,慮及于此,欲祛靜攝中勞攘之萬一,則如閑漫公務,或爲稟旨留院,以待聖候之平復,何所不可,而別生意見,乃爲此刪煩之節,仍作平常時,所奉行之法,吁亦不思之甚也。古之人臣,必以無逸,陳戒于君,而未嘗有以刪煩告之者。雖以我朝言之,列聖臨御多年,豈無違豫之時,而亦未聞有群下之以此建白者。噫,今此擧措,前史之所未見,我朝之所未行也,何其率爾之至此耶?況國家令甲,昭揭一世,垂裕後昆,則是何等重事,而以一人之所見,變更舊制於一日之內,而殿下不少留難,斷然許施,此不但有惑於聽聞,抑恐貽譏於後世,決不可仍存其規。請新定節目,亟命爻周,建白之臣,終難免妄率之責,亦命罷職。答曰,勿煩。
傳曰,大報壇監董堂上以下及員役工匠,竝書啓。
午時,上御大造殿西溫突。藥房入診,左議政李畬,右議政李濡請對引見時,左議政李畬,右議政李濡,藥房提調閔鎭厚,同副承旨李徵龜,假注書金始鑌,記事官李縡·洪禹瑞,醫官金有鉉·崔聖任·丁時梯·鄭斗俊入侍。鎭厚進伏曰,夜來寢睡,何如?上曰,寢睡比前頗減矣。鎭厚曰,尙未如常乎?上曰,唯。鎭厚曰,咳嗽之症,頭部不淸利之候,何如?上曰,幾盡復常矣。鎭厚曰,諸御醫今方入侍,使之以次入診,何如?上曰,唯。諸醫遂以次入診。有鉉曰,脈度雖有帶數之候,而不至大段,姑停湯藥,而調攝,似可矣。聖任曰,脈候幾復常矣。苦口湯藥,何必一向進御乎?時梯曰,脈度雖未和緩如常,而浮數之候,則已減矣,似不必連進湯藥矣。斗俊曰,脈度洪闊,外感則已解矣。雖有咳嗽之候,而此是火嗽,一時難可快祛,姑停湯藥,而以調保爲主,則自可漸漸差復矣。鎭厚曰,諸醫所見如此,湯劑姑停,何如?上曰,唯。鎭厚曰,紫河車有以生物劑入之敎,而第念當此寒節,不宜進御,生物蒸熟以入,未知何如?上曰,曾前冬節,每進生胎矣。有鉉曰,在前則氣體盛壯,雖進生胎,固爲無害,而今則春秋漸高,氣候頗不如前,臣等以是仰慮,敢請蒸進矣。鎭厚曰,醫官所達,蓋恐其或有傷於脾胃矣。聖任曰,卽今玉候,尙未平復,姑爲蒸進,待春和,以生進御似宜,故敢達。上曰,姑爲蒸進,可也。畬曰,頃日入侍時,以水刺·寢睡,不宜失時等語,有所仰達矣。卽今朝夕水刺,果以何時進御乎?上曰,朝水刺則巳時,夕水刺則申時矣。畬曰,寢睡之節亦不失時乎?上曰,唯。畬曰,玉候近久未寧,臣等多有稟定事而未敢,故今於入診之時,敢此請對矣。上曰,稟啓。鎭厚曰,臣昨伏見收議判付,以壇祭日期,從禮官之說爲敎。此必指臣之前日所達,而臣初則請取古者東巡狩之義,行於二月,旣已蒙允之後,朝家以其迂遠,而改定於正月。正月則形勢極多難便,故臣又請行於三月。二月三月之間,必須分明下敎然後,可以奉行,而諸大臣收議,亦各不同,更爲下詢于入侍大臣而處之,何如?上曰,禮判當初以二月爲宜矣,其後禮曹參判金鎭圭,請以正月定行,而禮判復以三月爲得當,予所謂從禮官之說者,蓋指三月也。畬曰,今此壇祀,古無可據,故論說紛紜,未有定見,而正月則日氣寒凍,自上親行,實爲可慮。至於三月,則便同忌辰之義,惟二月則東方之氣方行,古者覲東后之義,稍若有據,故臣已以此獻議矣。濡曰,今此壇祭日期,旣無可據,非識見高明者,固難折衷斷定,而臣之愚意,則追思不忘,只在於再造之恩,而天兵之恢復京都,卽癸巳四月,則以四月行此壇之祭,參以人情,最似襯切,反有勝於三月,故旣以此獻議,惟在聖上裁處矣。畬曰,時享以時氣爲重,忌祀以人情爲重。正月二月,以時氣言也。三月四月,以人情言也,而皆非有的確必可取之義,禮判所見,未知何如。自上更爲下詢,似可矣。鎭厚曰,臣本愚懵,有何所見?今此壇祭,實無古禮之可據,而二月東巡,或可取義,故臣於當初,敢有所達矣。以壬辰亂作,在於四月,欲行祭於四月者,亦不無其義,而群議或以爲太深,臣之淺見,則二月似勝於四月,惟在自上裁處之如何耳。上曰,四月之說,不無所見,而禮判所謂太深者誠然,終不如三月之有可據,以三月定行,可也。鎭厚曰,以三月行祀事,旣聞命矣。每年三月上旬,擇日定行乎?抑臨時稟旨,如太廟展謁之例乎?上曰,以上旬定行,而臨時或有故,則稟旨退行,可也。鎭厚曰,祼鬯一節,固是祭壇之所重,而中朝及我朝壇祭,皆無此節。文廟廟也,而亦不爲之,豈或有深意於其間乎?此未可知矣。今因大臣收議,旣有成命,所用器皿,前日別單中,添書以入,何如?上曰,依爲之。鎭厚曰,紙牓書寫官,令吏曹祭官一體臨時啓下,何如?上曰,依爲之。鎭厚曰,書寫官獨書紙牓,似或未安,故今春壇祭時,臣亦以禮曹判書,進參於書寫時,以此仍爲定式乎?上曰,此事何如?畬曰,不可令書寫官,獨書紙牓,禮判所達,似是矣。濡曰,自上親祭,則紙牓書寫時,禮判進參,大臣攝行,則惟獻官進參,似當矣。上曰,依爲之。鎭厚曰,犧牲看品,膰肉進上等事,今春亦令禮曹判書爲之,親行時則仍用此例,攝行時則令獻官爲之乎?上曰,依爲之。鎭厚曰,臣曾以大臣之意,陳達筵中,壇所用後苑例深鎖,而勿爲守直,壇內家舍,亦爲毁撤事,定奪矣。群議以爲,神座·神榻,別藏他所,則祭時往來,似或未安,家舍不必毁撤,以此等木物,仍爲奉置,祭器祭服,則易爲閪失,別藏於奉常寺空庫,使守直官員,看檢似宜云,敢此仰達。上曰,神座·神榻等木物,則仍藏於壇內家舍,祭器·祭服等物,藏於奉常寺,可也。畬曰,神座異於他物,若置別處,則出入之際,宜有節目。壇所旣有已成之庫舍,仍以藏置,似爲便宜。且此壇旣在禁中,則外臣難可檢察,內官當爲次知,而亦必差定然後,庶可着實看護凡事矣。濡曰,別定內官及別監,使之次知,看護,似當矣。上曰,予意亦然,故自內已爲分付矣。出擧行條
鎭厚曰,今此壇祭大祝,當爲一人,而望瘞位進去時,大祝則奉祝文,無他奉紙牓之員,未知何以則可也。親祭時則禮房承旨奉紙牓,攝行時則祝史奉紙牓,似或得宜,而以臣愚見,實難的定。下詢于大臣而處之,何如?上曰,令祝史奉紙牓,未安矣。畬曰,獻官親奉紙牓,似可矣。鎭厚曰,獻官親自執事,似或未當矣。上曰,然矣。鎭厚曰,別定奉紙牓官,未知何如?濡曰,大祝定二人,使之推移奉詣,似宜矣。鎭厚曰,一位祭祀,差定大祝二人,亦似未可矣。畬曰,此則日期猶遠,從容議定,可矣。
鎭厚曰,壇役所用之石甚多,曾以貿用私儲之意,陳達矣。刑曹判書金鎭龜家基,在於義洞,本以籍沒賜給者,而有石二百八十七箇,故亦爲取用,而鎭龜以爲,壇役所用之石,決不可受價云,自下亦不敢無端不給價。此事頃至上達,故敢此仰稟。上曰,刑判之事,何如?畬曰,聞壇役所用,買取士夫數家空基砌石,皆當給價。刑判家亦似當依他例給價,而鎭龜之不欲受價,其意則美矣,而自國家旣用於莫重之役,在事體,依他一體給價,似不可已矣。鎭厚曰,鎭龜之不欲受價,其意誠美矣。若朝家特命給之,則亦何敢不受耶?上曰,刑判之不受,其意固好,而國家旣用其石,何可不給價乎?一體給價事,分付戶曹,可也。出擧行條
鎭厚曰,臣於當初竊意,雖設神座,粘付紙牓似難,故略依位版體樣,別爲造作事陳達矣。神座旣成之後,詳細量度,則神座後面,有可付紙牓之處,而粘付亦似不難,故取薄板一片,斲而添付矣。祭時參酌造成紙牓,付於此板之上似宜,故敢此仰達。上曰,依爲之。畬曰,不爲立廟而設祭,卽禘祭也。皇朝作位牌用之,而書以神牌矣。今只以神位書之,則此與書以神牌不同,付於神座後面,似無未安矣。鎭厚曰,書於板上,則當曰神牌,書於紙上,則當曰神位,今此壇祭,則當書以神位無疑矣。上曰,然矣。出擧行條
畬曰,此則掌令李聖肇啓辭,請令廟堂,劃卽下令舊年條身布·還上,一切停捧,以安殘氓事也。臺臣新從外邑來,以民事陳論,宜卽回啓,而欲爲面稟未果矣。蓋廟堂非不念疲氓之可矜,而外方倉儲,皆歸積逋,若不漸次收拾,久益難處,而今年田穀稍稔,故初旣參酌,差等頒令,又許代捧,欲令以田穀充納,又以最久年條之難捧,改令本道從便收捧一年條,皆出於軫念之意矣。今則臘月將盡,封倉到頭,雖令停捧,未有實效,但爲朝令數變之歸。至於身布,則生民疾苦,實在於此,非不知難捧,而今年木花稍優,故亦令差等收捧,必不無已捧之處。若又變改前令,則其所已捧者,易致花消於中間,而後又侵徵不已,民反受弊,故朝令旣頒之後,不宜輕有變改,臺啓雖如此,變通似難矣。濡曰,舊還上每每停捧,以致漸成積逋,或有收捧之令,則民之怨苦,勢所固然,而今年事目中,使之先捧最久初年條者,蓋欲釐正,可捧者捧之,不可捧者,蕩滌之計也。其後又爲稍改定式,使各道參量邑之災實,穀之多寡,從便收捧,此出於寬緩之意。且卽今歲前餘日無多,無論新舊還上,自當停捧,朝家不必更下新令。至於身布,歲後亦當連續收捧,此則或有變通減定之道矣。畬曰,禮判亦是備局堂上,下詢,何如?鎭厚曰,大臣以爲詳陳,臣何敢容議?朝家非不知荐飢之餘,民必難於備納,而累年積逋,一向延拖,終有難處之端。且今年田穀稍實,木花豐登,趁此時,或可略略收捧,故有分等定數之擧,而民間猶爲騷擾,良可悶也。然還上封倉不遠,雖欲停捧,已無及矣。身役亦必有已捧之處,今若更改前令,則中間虛疏之弊必多,以前日事徵之,亦可見矣。欲以寧民,而反益民弊,非計之得也。上曰,所達是矣。還上封倉迫頭,身布亦必有已捧之處,今雖停捧,民必未蒙實惠,勿爲變改,可也。出擧行條
畬曰,前忠淸監司李濟事,朝家處分,實未得當。其關係不輕,故敢此仰達矣。國家置方面之任,畀以威權,使之糾察一路,鎭服遐遠,其意豈偶然哉?刑判豈不爲重臣,而凡於京獄刑推徒配之際,必皆啓稟,而監司則徒流以下皆令自斷,況於刑推乎?蓋監司重,然後朝廷尊,不如是則無以行號令於八方故也。臣見李濟之疏,則以爲,李相翼外祖兄弟,有不美之事,相翼因爭訟若干奴婢,暴揚其外先惡行,因此推治云。果如此言,則實關風化,監司任風憲之職,其刑推固當,雖不幸致死,此是邂逅也。以此至於罷監司,不亦過乎?此事不干於奴婢之訟,而朝家於李濟之疏,則不爲取信,以相翼子稱冤之言,罪罷李濟,安有委寄方面之意乎?罷職雖若薄罰,其損傷事體,實大矣。鎭厚曰,臣於頃日登對時,猝承下詢,而臣全昧此事曲折,只聽其日諸臣奏達之言,或以爲不免挾私,或以爲事係相訟,故臣對曰,李濟若果挾私,則當別加重罪,而此則姑無現著之端,未及決訟,而徑先施刑於訟者,固有其失,而此亦不至大段,以監司而施一次之刑於道內之民,而因其邂逅致死,遽罪監司,則大關事體云云矣。退而聞之,則挾私之說,元無所據,而相訟之言,亦非實狀。蓋李相翼以其外先趙元範立旨一張,納于訟庭,而其立旨中,元範構罪其兄元方以爲,年老妻悍,且遭親喪,而奪元範少婢以去云云,其言絶悖,決非人理所可爲者。設使眞出於元範之手,爲其子孫者,猶當祕諱,況遭喪年月,大相違左,其爲僞造,不啻分明。趙家本子孫,以此呈狀於道臣,擅風化之權者,安得不驚駭而痛治乎?一次嚴刑,在法當然,因此致死,實是邂逅,而遽因其子之擊錚,至有監司罷職之命,臣之愚意,終恐太過矣。監司事體甚重,故曾前雖有濫刑誤殺之事,朝家未嘗罪之。如故判書李秀彦,以學宮事,至殺儒生數人。己巳初,一番之人,必欲施以償命之律,人皆謂禍且不測,其時亦有公議,置之不問,豈非以深慮後弊而然耶?畬曰,不惟李秀彦事爲然,尹世紀爲黃海監司時,因刑推殺人,至於被囚,而朝家分揀放送。卒右議政金構,爲黃海監司時,亦有刑推座首致斃之事,其子至於擊錚,而朝家置而不問。蓋旣許其刑推,而以邂逅致死,從而罪之,則監司將不得任意用刑,號令不行,後弊無限故也。鎭厚曰,聞李仁栽當初擊錚原情中,有不復不葬之語,而其時刑官,不爲擧論於陳達之際,誠爲非矣。監司刑推殺人,而死者之子,輒欲復讐,則其何以爲國乎?李命之減死也,臣竊憂歎以爲,自此以後,朝家命吏之殺人者,亦將有復讐之擧矣,到今果驗,豈不寒心?蓋李命之父,被殺於孫志一款,朝家初旣行査,謂之曖昧而放送,則命也,何敢不有朝家處分,而潛殺曾經四品之文官乎?其後被死者之子,勿論是非,每以復讐爲言。近聞李仁栽兄弟,必欲復讐於李濟之說,大播於京外,可怪可愕之言,無所不有。仁栽雖甚無嚴,必不敢如是,而無論虛實,此說傳播,實由國綱之壞盡,似當有別樣處置之道。如朴泰遠用山曲直,未知如何,而旣已入葬之後,人有追葬於至近之地,而隱避不爲接訟,則送奴呈狀,自是例事。設令閔喜甲之父,被脅自殺,此豈在京泰遠之所知耶?朝家囚禁施罰,亦不可謂輕歇,而臺諫至請加律,誠未曉其義也。聞泰遠被放之日,喜甲持斧子,迎擊於禁府門外,泰遠僅得避免云。如使國家少有紀綱,則民之不畏法,何至於是耶?畬曰,崔啓翁疏請加罪李濟·朴泰遠而以爲,相翼再訟得決,且非聽訟之時,而勒令就訟於營門,因此施刑云,此則全非實狀,不過出於相翼子所訴之言矣。身任方面之寄,果有私意於訟場立落,至於殺人,則其罪固不至於罷職,然亦不可以訟者之訴,不究其實,徑先罪之,旣以定風俗施刑,則何足爲罪?李濟罪罷後,相翼子礪刃將欲復讐之說,傳播中外,此由朝家處分失當,監司不重故也。國綱姑未全喪,寧至有此變,而此言之騰播,其於堂陛之分,則已大損矣,不亦寒心乎?聖上若疑其濫刑,則初只推考,以觀緘辭處之,可矣,今則罷職,出交代已久,若復還存,未免顚倒。臣不敢直請仍任,而罷職則不可不還收矣。上曰,監司任一道按察之權,而因一時之忿,刑推之際,別樣考察,仍致殞命,雖人主亦不當因喜怒致殺,而監司乃如是,實爲不當,故罷職矣。鎭厚曰,監司恃朝家委任之權,而挾私殺人,則其罪豈止於罷職耶?似聞李仁栽訟事,刑曹今方査覈云,若以李濟挾私一款,竝爲査覈,則可知其實狀矣。如以爲不可全然不罪,則爲先推考,而罷職之命,姑爲還收,待査覈後處置,未知何如?上曰,刑曹有査覈之事耶?鎭厚曰,非臣職掌,不能詳知,而蓋其相訟本事,方有自刑曹推覈之擧云矣。上曰,罷職則姑勿還收,挾私一款,分付刑曹,竝爲査覈稟處,可也。出擧行條
鎭厚持文簿而進曰,此卽釐正廳文書也。兪集一亦當入侍稟白,而情勢有不安事,未果矣。上曰,所謂不安者,何事耶?鎭厚曰,臺官方以新定節目事,論啓故也。又曰,今此文書,自上親覽則似好,而枝節甚繁,實難盡覽,故方欲製進總論,而未及矣。畬曰,此法無弊行之實難,自上從容審察,斷自宸衷,可矣。上曰,此文書留中。鎭厚曰,此是根本,至於外方文書,則隨後入啓之意敢達。上曰,唯。
畬曰,方面之任,所以按察一道,委寄甚重。頃者咸鏡監司鄭澔,以李振海事,啓聞朝廷,初非有疑於監司,而因振海稱冤,慮監司嫌於更査,別遣御史按覈矣。監司啓聞之後,定査官推覈,査案旣成,而聞振海供辭構誣,道臣陳疏辭職,竝及査案不復啓聞之意,則上批仍令啓聞矣。其後以其査案,送于御史處,則御史以其不入於禁府公事,不爲施行,直以其原案,送於禁府,禁府則以不入於狀啓,置而不問。御史受耳目之寄,按覈而來,朝家事體,固宜以此勘罪,而道臣定査官已覈之案亦重,旣到王府,何可置之?鄭澔前後疏狀,固未妥當,而李廷濟亦甚不可,所謂潛送人密探,似不然矣。廷濟亦不過聞下輩之言,而有若訐告之爲,其他遣辭,凌踏太甚,不可以士夫責之等語,相敬之道,豈容如是?且其査案,似欠嚴覈。其時北路穀貴,租一石直銀二兩,而該色所供以爲,南穀斗斛減縮,色品不精,租二百石,作銀二百兩云。嶺南斗斛,大於關北,本縣移轉他穀,皆有剩餘,歸之私備,何獨此租減縮至此?稻穀宜於南方,雖有不精,寧有受北穀半直之理乎?決有可疑,而不復盤問,此可謂嚴査乎?本道査案,有同草文書,王府事體,如不可以此發問,則雖更令本道啓聞,似宜更覈矣。廷濟請治部民告訴之罪,此則然矣,而道臣旣發守令奸貪之罪,至於査案上來,則決不可以由於部民之言,而不復査處矣。鎭厚曰,曾聞此事有登對時稟處之敎,而厥後禁府堂上無入侍之事,故想未及稟處矣。上曰,其時禁府草記,殊不分曉,面陳似勝於文字,故令於登對時稟處矣。鎭厚曰,監司行査文書,旣已上來於禁府,則便是官文書,何必更令本道狀聞乎?若自禁府,取本道査案及按覈御史狀啓,反復參考,其中如有矛盾之處,則或更推於李振海,或更査於本道,似宜。新監司下去之後,則尤無難處之端矣。畬曰,直以已來之査案,問於李振海,亦無不可矣。上曰,本道査案,竝爲憑考處決事,分付,可也。出擧行條
畬曰,李觀命爲親乞郡,爲茂朱府使,而卽今玉堂輪番,殊甚苟簡。下去之後,旋卽召還,亦爲民弊。且議政府方欲以觀命爲舍人,在渠私情,雖云切迫,而勢難出送外邑。在前或有如此之時,則特爲題給食物以留之矣。今亦依前姑留似宜,故敢達。上曰,李觀命乞郡,出於爲親,姑成其意,可也。
鎭厚曰,內醫院酒房,頹圮已久,方欲改造之際,又有明禮門修改之擧,決不可仍置,故欲於明春,移建於內氷庫之後,而御酒供上,事體重大,苟或遲緩,必有狼狽之患。分付戶曹,使之別樣董役,以爲速成之地,何如?上曰,依爲之。出擧行條
畬曰,兵曹判書兪得一上疏未下批,而大政遷就。本兵久曠,下批後卽爲牌招,何如?上曰,依爲之。榻前定奪
畬曰,近來大臣之喪稠疊,國家不幸,可勝言哉?且首相遭意外之事,出在城外,公務多滯,實爲可悶。夫崔啓翁前後所論多矣,而不曾裁度可否,至於首相事,因一牧場事,噴薄太甚。首相亦豈必因一時之嫌,而忘國思退乎?上曰,臺官因牧場事,噴罵大臣,必欲斥逐而後已,實爲未安矣。
濡曰,守令曠官之弊,在常時亦甚可慮。卽今三南災荒之中,褒貶居下守令,若或大政遷就,未得差出其代,則前頭賑政,必多虛疏。兵曹判書雖有牌招之命,歲前則餘日無多,大政決難爲之,雖過歲後,遲速亦未可知。兩南居下守令,爲先差出事,分付該曹,何如?上曰,依爲之。出擧行條
濡曰,恩津縣監李碩亨,棄官歸家已久云,而本道監司,方在待罪中,未得催促還官,故頃者本縣民人等,來訴於備局矣。恩津旣是被災尤甚之邑,曠官如此,賑事極爲可慮。自吏曹行關,査問于本道都事,若或終不還任,則罷黜後,卽出其代,催促發送事,分付,何如?上曰,依爲之。出擧條
畬曰,崔啓翁疏所論李濟·朴泰遠事,有令廟堂稟處之命,而李濟則雖以加罪爲言,小臣所見,則旣已陳達,未知有何加罪之事,朴泰遠事,禮判亦已仰陳。大抵啓翁言事,始有所聞,不分虛實,皆登章奏。今此兩事,亦不過聞其子所訴之言,以爲信然,欲據此論罪,俱難採施,而旣已陳白,不必更爲回啓矣。上曰,然矣。出擧條
畬曰,移時應接,玉候,何如?上曰,酬應已久,頗覺氣升矣。諸臣遂以次退出。
答兵曹判書兪得一疏曰,省疏具悉卿懇。卿其安心勿辭,從速行公。
答左承旨南致熏,左副承旨李廷謙,右副承旨許玧,同副承旨李徵龜等疏曰,省疏具悉。爾等勿辭察職。
答獻納李彦經疏曰,省疏具悉。爾其勿辭,上來察職。
答文學金普澤疏曰,省疏具悉。爾其勿辭,救護父病。
左承旨南致熏等疏曰,伏以,卽者,憲臣以本院煩瑣文書刪減事,大加非斥,至於建白之臣,以罷職論啓,臣等不勝悚懼之至。臣等俱以無似,適忝喉司,文書加減之際,亦皆與議,則妄率之罪,臣等俱有之,至令罷職之罰,獨及於首席。臣等以同參之人,何敢倖免爲幸,而淟涊仍冒於出納之地乎?玆敢冒死,自列於靜攝之中,伏乞聖慈,俯諒情跡之難安,亟遞臣等之職,以謝人言,不勝幸甚。臣等無任屛營祈懇之至。批答見上以上燼餘謄書生
上在昌德宮。停常參·經筵。
下直,林川郡守尹挺卿。
李徵龜,以都摠府言啓曰,今日入直軍士中日習射,請出標信。傳曰,知道。
南致熏啓曰,左副承旨李廷謙,右副承旨許玧,俱以病不爲仕進。出納之地,極爲苟簡,竝卽牌招,何如?傳曰,允。
以左副承旨李廷謙,牌不進,罷職傳旨,傳于南致熏曰,推考傳旨捧入。
南致熏啓曰,都承旨兪集一被論,右承旨洪璛在外未上來,廳中位甚不齊,出納之際,事多苟簡。左副承旨李廷謙,旣有只推之命,卽爲牌招,何如?傳曰,允。
以領議政申琓七度呈辭,傳曰,安心調理。
李徵龜,以吏曹言啓曰,本曹正郞崔昌大,除授之後,久不肅謝,褒貶及開拆之坐,不爲進參,仍呈病狀,無意出仕。大政當前之日,不可任其稽謝,崔昌大推考,催促行公,何如?傳曰,允。
又以吏曹言啓曰,大政當前,郞廳一員,又當差出,而前望中李㙫,方在罷散中,無他備擬之人。在前如此之時,或有請敍之例,何以爲之?敢稟。傳曰,敍用。又以吏曹言啓曰,本曹郞官備擬人,敍命旣下矣。大政當前,不可暫時遲延,卽爲口傳差出,何如?傳曰,允。又以吏曹言啓曰,本曹郞官,口傳差出事,命下矣。擬望之人乏少,外任竝擬以入之意,敢啓。傳曰,知道。吏曹口傳政事,吏曹佐郞望,李海朝·趙道彬·李㙫受點。
又以司饔院官員,以監膳提調意啓曰,咸鏡道臘肉,進上大殿所封物件中,生鹿四口內,二鹿尾折去不存。莫重進上物種,雖皮毛之微,固不當傷毁,而況鹿尾素稱珍味,而如是折去,不爲俱納,其在敬謹之道,殊涉駭異。本道監司請命推考,陪持下人囚禁科罪,以警將來,何如?傳曰,允。
南致熏啓曰,藝文提學金鎭圭,承牌詣闕矣,敢啓。傳曰,書題書入。
傳于李徵龜曰,左承旨持此書題,與提學偕往泮宮,儒生等試取以來。
南致熏啓曰,臣敬奉書題,與藝文提學金鎭圭,偕往泮宮,儒生等試取,限內收卷五百七十張,封標以入,而收卷時刻,限申時命下矣。卽今申時,日入之後,尙有餘刻,收卷之際,自致遲延。且收卷載來驛馬,不謹待令,又甚疲殘,以致中路顚仆,未免留門復命,此實前所未有。兵曹當該色吏及驛卒,令攸司各別囚禁懲治,何如?傳曰,依啓。科次以入。
備忘記,傳于李廷謙曰,史官二員待命,騎馬六匹立之。李廷謙啓曰,史官二員待命事,命下矣。史官不備,宣傳官一員代送之意,敢啓。傳曰,知道。
掌令成碩夔啓曰,請還收炤兄弟放歸田里之命,亟命絶島定配。還收禁衛營所屬所安島宮家折受之命。今番文二所初試罷榜。措語竝見上內間需用事停啓,請新定節目,亟命爻周,建白之臣,終難免妄率之責,亦命罷職。新啓見二十一日答曰,勿煩。
吏曹參議朴權疏曰,伏以,臣於禁府啓目中,洪天敍事,實有惶愧不自安者。臣之在嶺營也,考出榮川帳籍,則金宗衍·金時煥兩人家處女,明白懸錄,故行關該邑,推捉監色,査問其初不捧單之由,遲晩取招,仍爲修啓矣。厥後該邑以時煥犯庶辭緣論報,而臣意以爲,時煥雖是庶孽,宗衍以士族,旣已落漏,則守令當在論罪之中,時煥混入之事,備陳於供辭,亦且不晩,故以纔已啓聞,不得變通之意,題送矣。今此榮川郡守朴鐔報狀以爲,金宗衍處女,家長已死,金時煥女子,又是庶派,前郡守縷縷申報,終未得伸,竟至於定配云云。其所遣辭,有若以臣明知天敍之無罪,而强懸於啓聞中,及其論報之後,猶不聽施,故爲陷人者然,臣誠駭懼,莫知其所以也。臣之遞歸未半年,在營時事,亦不至全然茫昧,金宗衍處女,家長已死之說,天敍若有論報之事,則臣雖昏眊,尙可以依俙臆得,而況此處女,乃宗衍之孫女也。因其祖之已死,不捧其孫女之單子,實是曾所未有之法例,則天敍雖欲以此論報,其將何以爲說耶?榮川民狀及朴鐔報辭,但稱宗衍之死,而宗衍之子,生死與否,全不擧論,此一款最爲喫緊,而其言何若是糢糊耶?宗衍之子,若果已死,則固當明言,以爲不可捧單之證,如其生存,則其所謂比他落漏之科,情實相背。前郡守因此被謫,抱枉如何云者,未知何所據耶。臣之前日狀啓草本,在於營門,卽今道臣,亦必取見,可知處女之爲宗衍孫女,而今其啓聞中,以宗衍旣已身死,天敍似無可論之罪爲言者,亦何意也?臣與天敍素無纖芥之怨,豈有傷害之意,而人之爲言,乃至於此,則其在朝家事體,固宜明加辦覈,以正臣陷人之罪也。抑臣復有區區所懷,極知僭越,無所逃罪,而緣臣啓聞之不能別白,致令朝家用罰,不免爲失中之歸,不得不冒死自列,以請嚴誅,伏願聖明,垂察焉。揀擇處子捧單時,嶺南各邑,竝稱無有,自營門考出帳籍,則年歲相當處女之入錄者,至於十六人之多,其不考戶籍,以無瞞報之狀,誠極可駭,而第瞞報之罪,於律爲報上不以實,其罪止於徒二年,而今此守令,皆被不限年遠配之律,此雖出於聖明嚴懲欺詐之意,論以法文,不無過重之議。至於李善溥,則捧單之時,雖有不考帳籍之失,受由還家,在於嚴敎行査之前,比他守令,不無間隔,而定配傳旨中,以三度嚴査,終是牢諱,若是放恣,爲其罪目,此亦其稱冤之一端也。若夫處女家長,則尤有所可恕者,處女年歲,旣已入錄於戶籍,則可見其初無隱漏之計,若自官家,考籍捧單,則顧何敢有規避之意,而爲守令者,不考戶籍,不加嚴飭,鄕曲愚迷之類,幸於得免,不爲自首,亦無足怪。臣之狀聞中,只請守令之罪,不論家長者,意實在此,而文辭短拙,不能明白區別,許多諸人,終至於混被編配,此皆臣之罪也。伏乞聖明,先削臣職,仍勘臣罪,且令攸司,究覈諸罪人情犯,施以當律,使王法不偏,人心感服,千萬幸甚。臣無任戰恐俟罪祈懇之至。謹昧死以聞。答曰,省疏具悉。累度嚴査,終始牢諱,事之痛駭,莫此爲甚,則編配過重之說,殊未可曉也。他餘事,令攸司稟處。爾其勿辭察職。
答禮曹判書閔鎭厚疏曰,省疏具悉。意外臺論,不必爲嫌,卿其勿辭,安心行公。元疏缺以上燼餘謄書
上在昌德宮。停常參·經筵。
夜五更,月暈。
成宗大王忌辰齋戒。
藥房提調臣閔鎭厚,右副承旨許玧啓曰,日間雪寒頗緊,伏未審聖體調攝,若何?寢睡·水刺,已復常節,而咳嗽之候,亦已快止乎?臣等憂慮未弛,敢來問安。答曰,知道。日漸差勝矣。
中宮殿,藥房問安。答曰,知道。
李廷謙啓曰,左承旨南致熏,同副承旨李徵龜,今日俱不仕進,出納之際,事甚苟簡,拘於廳規,不得竝爲請牌,同副承旨李徵龜,卽爲牌招察任,何如?傳曰,允。
許玧啓曰,領議政八度呈辭到院,而以國忌齋戒留院之意,敢啓。傳曰,入之。又傳曰,安心調理。
備忘記,傳于李徵龜曰,史官二員待命,騎馬六匹立之。又以備忘記,傳曰,大報壇監董堂上判書徐宗泰·趙泰采竝加資。判書閔鎭厚,熟馬一匹,參判金鎭圭,半熟馬一匹賜給。郞廳佐郞李泓陞敍。正郞尹世緯,佐郞申鐔,正郞尹憲周,各兒馬一匹,佐郞宋德涵,正郞金浣,各上弦弓一張賜給。監役官監役金時澤,六品遷轉。黃帳房監造官別檢李衡佐陞敍。領役部將朴長壽·金鼎顥·金悌門,各筒箇一部,上弦弓一張,奏時官崔漢齊·金時欽·李震晟·黃震相·吳重興,各不粧弓一張賜給。算員韓爾遠,高品付祿。員役工匠等,令該曹,米布分等磨鍊題給。又傳曰,今下鹿皮一張,朝宗門書寫官參判金鎭圭處賜給。
備忘記,傳于李徵龜曰,居首幼學鄭來周,直赴殿試。之次生員金聖甲,幼學申思遠·李榗,進士李以泰,竝直赴會試。
李徵龜啓曰,左議政箚子到院,而以國忌齋戒,留院之意,敢啓。傳曰,入之。
備忘記,傳于李徵龜曰,史官二員待命。
持平沈宅賢啓曰,臣痼疾纏身,無望供職,陳章乞解,未蒙矜許,曠日虛帶,狼狽轉甚。不得不忍死出肅,少伸分義,而第臣於本府新定節目,爻周,建白承旨,請罷之啓,旣有參涉之難安。又有意見之參差,蓋其措辭中,有臺臣進規等語。向臣陳腐一疏,毫無補益,適增罪戾,而今同僚乃於不相關之事,揷入題外之語,譏之以得體,臣誠慙恧悔恨,已難自容。且其啓辭,以變更舊章於一日之內,以成常行之節目爲罪,而臣取見別段節目,則其所刪定者,只是不緊文書,出納煩複者,十數件事也。此於萬機之至繁,不啻若積泰山而祛一塵,則其減其存,臣未知果有所損益於聖躬之勞攘,而但我國文書,枝節繁夥,雖攸司之循例應行者,亦必屢經睿覽而後,始乃擧行,此等煩文末節,隨便刪減,臣未見其妄率,而其中如有改之不便,而强爲之改者。臺閣之臣,隨其所見,條列請寢,劾其誤事之罪,亦無不可,而今者僚席所論,不分便否,混請爻周,有若喉司之臣,一朝擅改莫大之典章,而不少疑難者,然此在論事恰當之道,恐未知其得中也。今臣寮席之間,旣被譏切,迷滯之見,又難强同。以此以彼,俱不可苟然隨參於其啓,亦不可晏然仍據於是職,請命遞斥臣職。答曰,勿辭。
許玧啓曰,持平沈宅賢,再啓煩瀆,退待物論矣。傳曰,知道。
左議政李畬箚曰,伏以,臣病已痼於積損,力宜止於不能,顚仆在卽,苟蹲爲罪,而一息未泯,分義是懼。不得不强起承命,適値上候違豫,憂遑累日,添患外感,未卽和解,自昨齒痛兼發,飮啖專廢,此由眞元傷敗,少動輒病,其不能久堪於重任,固已決矣。伏見憲臣以政院入啓文書之不緊者,陳稟刪減爲非,至於請罷承旨,臣於是,不勝瞿然之至。當初藥院之啓,旣下廟堂,臣意以爲,我國諸司文簿,雖係循例應行之事,類皆申稟,節目太繁,實多瑣屑。自昔先輩名臣,已有減省之議,頃在辛巳間,大臣欲稍加整理,備局則先已定式,啓下遵行,諸司則姑未及矣。此於萬機之煩,固不足爲增減,而要之人君爲治之體,宜不係於此等文書,故政院節目啓下之時,臣旣有所與聞,又自備局,抄出各司文書,當減者方欲別單書入,誠不自覺其爲毁典章,導怠逸之歸矣。今者憲臣之論如此,臣亦安得辭其罪哉?臣病狀之外,情勢亦難自安,玆敢露章陳籲,伏乞聖明,俯賜體諒,亟命鐫遞臣職,以謝臺議,以安微分,不勝萬幸。取進止。答曰,省箚具悉卿懇。爻周之請,罷職之論,俱未得當,何必爲嫌?卿其安心勿辭,卽起視事,以副予望。仍傳曰,遣史官傳諭。以上燼餘謄書
上在昌德宮。停常參·經筵。
成宗大王忌辰。
李徵龜啓曰,領議政申琓呈辭到院,而以國忌正日,留院之意,敢啓。傳曰,入之。又傳曰,安心調理。
又啓曰,吏曹郞廳來言,守令多闕,政事何以爲之?取稟。傳曰,明日爲之。
又啓曰,右議政李濡箚子到院,而以國忌正日,留院之意,敢啓。傳曰,入之。
許玧啓曰,今十二月二十三日,宮城外內摘奸單子,有頉處察推事,命下矣。單子中各處軍堡闕軍,竝三十一名,而招問衛將所書員,則外軍堡軍士,夜則守直,晝則各處役軍出用,自是規例云,故取考小分軍文書,則二間水口鐵門及壇所修掃軍定送,而的實矣,敢啓。傳曰,知道。
掌令李聖肇啓曰,臣本蔑識,新自下邑來,其於朝政得失,有同聾瞽,而頃於朝紙上,得見喉司之啓,乃刪祛煩瑣,仍成節目事也。此實前史之所未見,我朝之所未聞者,心竊駭惑。與右僚相議論啓,而累日煩請,未蒙允兪,方切悶蹙慙恧之中,昨伏見同僚避辭,則以爲,煩文末節,隨便刪改,未見妄率。又以爲,不分便否,混請爻周,未知其得中。又以爲,其中改之不便,而强改者,條列請寢,劾其誤事,亦無不可云,臣竊慨然之至。夫國家典章,自有條理,大小輕重,各適其宜。我朝累百年名臣碩輔,不知何限,而未聞以萬機之煩,而刪去舊制,創成節目,有如今日之爲者。三代之所損益,亦不過救其所尙之弊而已,未嘗有慮人主之勤勞,而減削章程者,則數十條令甲之一朝變更,此非妄率而何也?噫,先王成憲,勿論巨細,固當遵而勿失,不可輕改,則臣之所論者大體也。節目便否,初非可論,竝請爻周,良以此也。同僚所謂未見得中者,臣未之曉也。若曰,刪改之擧,果得其宜,則節目之間,雖有未盡,攸司之臣,隨其不便,而改之無妨,有何可劾之罪哉?臣之所劾者,以其執謬見,而壞國體也。同僚之所言者,以其節目間便否也。不料人之意見,若是相盭,而似此之論,出於持憲之臣也。噫,當玉候之違豫,如昨年議藥設廳時所稟定者,則猶或可也,而此則不然,仍作平常時永行之節目,與古人戒逸之義,一何相反耶?周公以周室至親,輔護幼沖之主,而其所告戒者,罔非以勤政無逸爲享國永年之本,以大舜之聖,而益猶戒之以罔遊于逸。臣之所以請祛新法,而欲罪其人者,附古人戒逸之義,杜日後導逸之漸,而向者同僚之疏,至引周文王·衛武公之事,要其大意,不出於此。故臣於啓辭,嘉其得體,而不料同僚急於救承宣,阻臣啓,諉之以譏切,臣之譏切者何語,繼以爲悔恨者,何事耶?此尤臣之未曉也。夫所謂煩文末節者,不務誠實,而徒事區區於文具之謂也。先王定制,雖有輕重之別,而豈可歸之於煩文末節,而凡於應行之事,亦必申請,而後擧行者,意有所存,則詎可一任其隨意改,以啓無窮之弊哉?設令此擧,專出於爲聖候靜攝之地,而就其數十條觀之,則有不然者,臣請一一臚列焉。事目中,或有諸道諸司之啓齊到,而後入啓者,或有謄諸一緎,而合以入啓者。入啓之數,雖若不煩,及其竝入,簿書旋繁,一時酬應,轉益疲神,反不如隨到而入,分日而聽也。事不便而關後弊者,滔滔皆是。若其京司之事,雖自政院分付,固無大害,而至於外方,勿論遠邇,如欲一齊稟處,留待之弊,罔有紀極,其視漢章帝,反支受奏,何如也?試官違牌,雖涉紛紜,疾病事故,人所難免。不參情病之如何,官秩之高下,一竝拿推,則殊乖使臣以禮之道。況一捧承傳,囚放由下,此何事體乎?殺人·刑人,王政之大者,而正刑之後,只報該曹,三次刑訊,始乃稟啓。斷刑之報,不曾上聞,特原之恩,無以下布,此豈審克之道乎?方伯連帥,事體自別,拿來遲速,似當臨時取稟。物故檢屍,各有啓聞者,意在詳悉,而驗後始啓,太涉疏漏。有旨措辭,便是王言,則何可未經睿覽,而自下直送乎?至於祗受人臣重節,而不報于上,但令政院,知悉而已乎?京外推考,照律始啓,則觀緘處分,將安所視,擊錚罪人,施刑後啓,則或有推原,亦何所及,小單入啓,雖似稠疊,再經睿裁,意有存者。假官之出使服制,直出其代者,在所應遞,而至於身病,必稟乃遞,不稟而遞,事面殊常。臨政牌招,勿及西銓者,意在佐貳之官,無所預政,竝其銓長而止牌,亦合事體耶?玆於十六條,俱係緊重,不可輕改者,而餘外數件,或有姑勿入啓者,或有一時定式者,或有不甚關係者,刪與不刪,顧奚益於撮要之意也?此臣所以必請竝命爻周者也。雖然,緣臣無似,上不見信於君父,而尙靳兪音,下不取重於同朝,而非斥沓至,尙誰咎哉?噫,臣於年前,有擧劾兪集一事,而其時諸臣力救之,今又論其妄擧,而大臣·重臣·臺臣,相繼疏避,必欲置集一於無一疵之地,而使臺閣不能爲官師間相規,如集一者,雖謂之有權力,可也。臣身僨敗,固已自分,而其於國事,何哉?臣於答左揆之批,又伏承爻周罷職,俱未得當之敎。臣何敢自以爲是,而晏然於職次乎?不得不煩瀆於淸齋靜攝之中,臣罪至此尤大,請命遞斥臣職。答曰,昨年議藥設廳云者,已未可曉,而頃年彈論,極爲謬戾,而今猶不捨,至以有權力,恣意侵詆,尤可異也。勿辭。
右議政李濡箚曰,伏以,頃者,藥院啓辭之批,群下莫不驚惶憂慮,臣於入侍之際,與承宣酬酢,文書刪減一款,先令政院,抄錄啓下,欲自備局,次第擧行,及至前席,亦無異辭,蓋當宣廟初年,名臣柳希春在臺閣,與白仁傑諸人,已有如此之議,誠以煩文末節之出納重複者,稍加省約,無損於大體,而其於聖躬調息之道,或不無一分之益故也。此豈出於導君上以逸之意哉?其中若有不便之條,則論其當否,使得改定,可矣。憲臣之混請爻周節目者,實是意外,而至有承宣罷職之啓,其亦不諒之甚矣。臣於此事,旣已與聞,則理難獨免,而前患痰眩之症,近又添得背痛,委席昏昏,今始露章自列。伏乞聖明,亟遞臣職,以謝臺議,不勝幸甚。取進止。答曰,省箚具悉卿懇。已諭予意於左相箚批矣。卿其安心勿辭,卽起視事,用副予望。仍傳曰,遣史官傳諭。
李廷謙啓曰,掌令李聖肇,再啓煩瀆,退待物論矣。傳曰,知道。以上燼餘謄書
上在昌德宮。停常參·經筵。
藥房提調臣閔鎭厚,同副承旨臣李徵龜啓曰,時當隆寒,伏未審聖體調攝,若何?寢睡安穩,水刺如常,而咳嗽不復發作乎?中宮殿氣候及王世子·嬪宮氣候,亦何如?臣等不任仰慮,敢來問安。答曰,知道。寢睡安穩,水刺幾盡復常,咳嗽亦不頻發,內殿氣候無事,世子·嬪宮氣候平穩矣。
中宮殿,藥房問安。答曰,知道。
李廷謙啓曰,領議政申琓,十度呈辭到院,而以停朝市留院之意,敢啓。傳曰,入之。又傳曰,安心調理。
李廷謙又啓曰,備邊司郞廳,以大臣意來言,今日賓廳坐起日次,而上候方在調攝中,不得來會云矣。敢啓。傳曰,知道。
又以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
又以都摠府言啓曰,都摠官礪山君枋,以宗廟臘享大祭初獻官,除標信,議政府肄儀進去之意,敢啓。傳曰,知道。
又以兵曹言啓曰,明日望闕禮習儀,本曹當上一員,當以侍衛進去,而判書臣兪得一,時未出仕,參議臣金萬埰,呈辭受由,參知臣李晩成,以掃墳受由下鄕,臣墪,獨爲入直,無他推移進參習儀之員,必須趁今日變通,可無臨時窘急之患,令政院稟旨指揮,何如?傳曰,允。
又啓曰,兵曹判書兪得一,牌不進後,一向呈疏,尙不出肅,大政漸至遷就,殊甚可慮,卽爲牌招察任,何如?傳曰,允。
又啓曰,今日爲政事命下,而停朝市相値,政事,何以爲之?敢稟。傳曰,過停朝市後,爲之。
又啓曰,以兵曹草記,明日望闕禮習儀時,堂上無推移進參之員,令本院稟旨指揮事,允下矣。判書兪得一,時未肅拜,參知李晩成,受由下鄕,而參議金萬埰,則以身病受由,方在應遞之中,似有變通之道,何以爲之?敢稟。傳曰,改差。
又啓曰,兵曹參議金萬埰,改差事,命下矣。卽令該曹,以在京無故人,口傳差出,仍爲牌招察任,何如?傳曰,允。
吏曹口傳政事。趙泰東爲兵曹參議。
南致熏啓曰,延祥詩製述官,旣已抄啓,明日出韻製進,卽爲科次,可以及期書入,而卽今大提學宋相琦,在外,弘文提學李頤命,奉命出彊,藝文提學金鎭圭,纔遭重制,未及成服,時無出韻之人,在前如此時,有別出試官二員,擧行之例矣。何以爲之?敢稟。傳曰,依爲之。
又啓曰,延祥出韻科次試官二員望,書入矣。明日待開門,牌招,何如?傳曰,允。
李徵龜啓曰,新除授兵曹參議,牌招察任事,命下矣。今已日暮,明日待開門,牌招之意,敢啓。傳曰,知道。
傳于南致熏曰,歸厚署棺板一部,送于內需司事,言于該曹。
傳于李徵龜曰,士大夫輕侮宗班之習,未有甚於近日,至於親王子,則事體自別,而此習已熟,不顧事體,猶爲輕侮,今聞延礽君房陪吏,爲諫院下吏所執,捉致臺廳,毆打困辱,無所不至云,雖未知臺諫之預知與否,而當該下人所爲,極爲痛駭,令攸司囚禁,從重科罪。
正言韓重熙啓曰,請寢呈狀民人等嚴刑之命,唐津·泰安等舊廢牧場田地,還給民人等處。請令京兆,毁撤東郊尼舍,俾得人其人而各歸其所。請還收司諫崔啓翁罷職不敍之命。措辭竝見上答曰,勿煩。
掌令成碩夔啓曰,臣於日昨,與同僚,行相會禮於朝房,同僚以喉司之臣,刪去流來入啓文書,實是大段做錯,不可無規警責之意,發言於席上,臣意亦以爲文書刪減,誠有率爾之失,隨事相規,在所不已,故相議論啓矣。伏見僚臺之避,不勝瞿然之至,靜攝之中,閑漫公事之出入,或有勞攘之慮,則稟旨留院,以待平復後啓達,旣有前例,而計不出此,乃反別生意見,刪減舊制者,至於數十餘條之多,其中不無不可減之事,亦有窒礙難行之端,別單啓下之後,擧朝譁然,莫不爲駭,而今僚臺,强爲崖異,或謂之未見其妄率,或謂之未知其得中,譏斥至此,吁亦異矣。且於大臣之箚批,尤不勝悚慄之至,發論同僚,旣已引避,則難安之勢,與同僚無異,何敢一刻晏然於臺次乎,昨緣病苦,經宿之後,今始來避,所失尤大,請命遞斥臣職。答曰,勿辭。
李徵龜啓曰,掌令成碩夔,再啓煩瀆,退待物論矣。傳曰,知道。以上燼餘謄書
上在昌德宮。停常參·經筵。
南致熏啓曰,小臣,正朝望闕禮習儀進去,下直。傳曰,知道。
李徵龜啓曰,領議政申琓,十一度呈辭到院,而以停朝市留院之意,敢啓。傳曰,入之。又傳曰,安心調理。
許玧啓曰,大司憲宋相琦在外,執義金相稷服制呈辭,掌令成碩夔·李聖肇,持平沈宅賢避嫌退待,李廷濟未署經,今日以監察茶時之意,敢啓。傳曰,知道。
執義金相稷啓曰,臣旣遭服制,且有身病,尋單蹙伏之中,得伏見僚臺避辭,則提起年久之事,有所侵斥,至以力救爲言,末復以有權力等語結之,臣於是,不勝瞿然,而繼之以訝惑也。僚臺曾於數年前,果有擧劾兪集一之事,而臣之意見,適自不同,則揆以臺例,決不當泯默隨參,故有所自列矣。今者僚臺,又因喉司刪煩之請,至發當該劾罷之論,而及其引避之際,復論前事,侵攻其時諸臣,亦且不少,臣實未曉其故也。大凡臺閣論事之體,貴在平心詳察,以付公議,則當日諸臣之所云云,固不害爲各陳所見,而今又論斥如是,追提不捨者,何也?至如有權力等說,實非尋常下語之比,身居言地,及爲權力之所壓,有所力救之事,則其負聖明而羞臺閣,實不淺矣。其何可晏然一刻仍冒於臺席乎?請命遞斥臣職。答曰,勿辭。
正言韓重熙啓曰,卽伏見下政院傳敎辭意,臣不勝瞿然驚悚之至。臣之昨日詣臺也,本院喝道李雲呈訴內,渠以分撥持去之際,忽於街路上,閭閻常漢羅碩寶稱名人,與其奴輩三人,亂打其身,至於流血被面,衣服盡破,所持錢物,亦皆見失云云,而面血衣破,一如其所訴,雖未知相鬨之緣何事,亦未知碩寶之爲何人,而法府下人,如是毆打,事極驚駭。故欲問委折,招致碩寶,則碩寶以爲厥奴,果如喝道相鬪,有所毆打,渠則勸解而已,元無所犯云,而李雲則以爲碩寶同力亂打,彼此相爭,虛實難知,本院亦無査治之道,故移文秋曹,使之覈實處之,而碩寶則卽爲出送矣。旋聞碩寶出去之際,喝道輩,自外私相侵辱之事,摘發其喝道二人,以其罪仍爲除名,其間事實,不過如斯。今者聖敎,以此謂之輕侮王子,而又以未知臺諫之預知與否,爲敎。噫,身爲人臣,輕侮王子,古今天下,寧有是理?碩寶之爲王子陪吏,臣實不知,下輩之私自侵辱者,臣雖治罪,而當初分付,使之捉來者。臣則今於嚴敎之下,誠難晏然,而謂出於輕侮王子,則豈非萬萬情外之敎乎?臣於此,抑有所慨然者,今者碩寶,與李雲相鬪間事,姑未經秋曹査覈,雖不知其果如何,而設令王子房陪吏,怙勢橫行,恣意歐人,其弊不貲,漸不可長,則謂有投鼠之嫌,而終莫敢誰何耶?昔董宣,格殺淮陽之蒼頭,而猶以强項見稱,未聞其歸之於輕侮公主,今此王子陪吏之毆打喝道,諫院下人之侵辱陪吏,特一時下輩間相鬨之微事,何與於士大夫輕侮宗班,而未安之敎,乃至於此,此莫非如臣無似,忝居臺閣,不能見信之致也。其何敢一刻仍冒於臺次乎?請命遞斥臣職。答曰,勿辭。
許玧啓曰,執義金相稷,再啓煩瀆,退待物論矣。傳曰,知道。又啓曰,正言韓重熙,再啓煩瀆,退待物論矣。傳曰,知道。以上燼餘謄書
上在昌德宮。停常參·經筵。
辰時,黑雲一道如氣,起自西方,直指東方,長竟天,廣尺許,良久乃滅。自巳時至申時,日暈兩珥。
下直,金化縣監宋廷英,松禾縣監任璟。
藥房提調閔鎭厚,同副承旨李徵龜啓曰,近臘寒弛,伏未審此時,聖體調攝,若何,水刺之節如常,而咳嗽之候快祛乎?臣等憂慮未弛,敢來問安。答曰,知道。咳嗽之候,猶未快祛,而善攝則自可差愈,勿爲問安。
中宮殿,藥房問安。答曰,知道。世子宮·嬪宮問安。答曰,知道。
李廷謙啓曰,大司憲宋相琦在外,執義金相稷,掌令成碩夔·李聖肇,持平沈宅賢避嫌退待,持平李廷濟未署經,今日以監察茶時之意,敢啓。傳曰,知道。
又啓曰,卽伏見忠淸都事李震煥狀啓,則乃大興前郡守尹泓,林川前郡守尹寔等査覈事也。凡外方査啓,必以行査辭緣,謄書於狀啓中,自是規例,而此則分而二之,査官所報,別作一封,直送於該府,仍爲措辭啓聞,有乖事體,忠淸都事李震煥推考,此狀啓還爲下送,使之更爲謄書,啓聞,何如?傳曰,允。
又啓曰,卽者說書洪重休,陳疏徑出,所當依定式,直捧禁推傳旨,而觀其疏辭,以親病出去云,此與無端徑出有異,而旣犯擅離禁直之科,推考警責,何如?傳曰,允。
有政。
吏批,行判書洪受瀗進,參判黃欽進,參議朴權受由在外,右承旨洪璛進。
兵批,判書兪得一未肅拜,參判李墪病,參議趙泰東進,參知李晩成受由在外,左副承旨李廷謙進。
吏批,以金澋爲刑曹參議,權宇亨爲晉州牧使,林世良爲長城府使,申命式爲昌原府使,洪禹績爲長興府使,李命相爲開寧縣監,李重昌爲居昌縣監。缺以上燼餘謄書
領議政申琓十二度呈辭。入啓。傳曰,安心調理。
政院啓曰,兩司之官,相繼引避,處置經宿,事甚未安,諫院呈告·未肅拜人員,竝卽牌招,使之處置,何如?傳曰,允。
又啓曰,兵曹判書兪得一,再昨違牌之後,連日陳疏到院,而見其辭意,與初疏無少異同,故旣已退却,而大政之漸至遷延,殊甚可慮,更爲牌招察任,何如?傳曰,前後之批,業已開釋,今玆新命,亦非偶然,而不念分義,一向撕捱,揆以事體,殊甚未安,推考,更爲牌招。
校理李光佐上疏。大槪,懇乞亟遞館職,仍勘罪負,且陳情志萬萬危迫,無以離親供仕之狀,冀蒙哀憐矜恤,得以稍開自效之路,少伸致養之願事。入啓。答曰,省疏具悉。疏辭,令該曹稟處。
說書洪重休上疏。大槪,卽聞臣父於慘慽行役之餘,宿病復作,寒疾添發,症勢彌重,臣在直廬,心神飛越,私情所迫,不得不陳章徑出,乞蒙恩遞,以便救護,仍治臣罪,以肅朝綱事。入啓。答曰,省疏具悉。爾其勿辭,救護父病。
判義禁洪受瀗,知義禁徐宗泰,同義禁李健命上疏。大槪,臣等,有議啓不審之失,乞遞金吾兼任,以幸公私事。入啓。答曰,省疏具悉。卿等勿辭行公。
禮曹正郞都永夏,贈參判趙旅致祭後入來。
慶尙監司書目,豐基呈,以今月初四日雷震,事係非常事。
忠淸都事書目,槐山等官呈,以今月初八日地震事。
司直尹世紀上疏。入啓。答曰,省疏具悉。卿其勿辭往來焉。
弼善朴台東上疏。大槪,臣於直廬,聞老母宿病沈淹之中,昨遭慘慽,悲疚過度,素患諸症,一倍添重,方在昏憒委頓之境云,臣心魂飛越,不能自定,玆敢疾聲仰籲於仁覆之下,伏乞聖慈,特加憐察,亟遞臣職,俾得專意救護事。入啓。答曰,省疏具悉。爾其勿辭,救護母病。
正言朴鳳齡啓曰,如臣疎賤,濫叨臺閣,見識不足以別是非,言議不足以重當世,觸處生疎,遇事輒僨,譏斥之言,至於向日儒臣處置而極矣。目以顚倒,勒爲斷案,語意深峻,卽同殫文,臣不欲呶呶相較於事過之後,而顧念情勢,難安特甚,不得不尋單縮伏矣。今者又因諸僚引避,召牌降臨,雖不敢偃然坐違,黽勉趨承,而第臣於憲臣處置,有不可泯默冒當者,日昨持平沈宅賢之引避也,有所書問於臣,臣意以爲,今此喉司別單之擧,不待上候平復之後,從容商確,乃反草草議定,不加詳審,所刪條目,間亦有妨於事體者,誠不無輕率之責,而今若律之以變亂舊章,以逸導君之科,恐非平恕之論,故果以此意,略及於往復文字,則此非言語間酬酢之比也。今何可自欺其言,而反有所可否於其間耶?臣且伏見下政院傳敎辭意,竊不勝慨然之至也。近來宮禁不嚴,外言易入,至如羅碩寶,本以宰臣廳直,假托王子陪吏,攀緣掖庭,交通宦寺,敢以渠輩私鬨之事,直徹上聽,而聖明不惟不加痛絶,又復聽從,如不及,臣恐此路不杜,流害滔天,寧不大加寒心哉?當初院隷,被打流血,來訴於臣,而臣方在呈告,不得推問,卽以姑待出仕官員呈辨之意,分付矣。及至僚臺捉問碩寶也,下吏又有循例來告之事,則臣於此事,亦不可謂不知,何敢諉諸同僚,而獨爲晏然於嚴敎之下耶?以此以彼,俱難仍冒於臺端,請命遞斥臣職。答曰,勿辭,退待物論。
兵曹判書兪得一,牌不進。
文學宋徵殷,牌不進,依承傳罷職傳旨。傳曰,只推勿罷。以上春坊朝報
吏批,以李光佐爲檢詳,元命龜爲禁府都事,郭萬績爲戶曹佐郞,宋徵殷爲文學。吏曹政軸
上在昌德宮。停常參·經筵。
戶曹判書趙泰采,加資肅拜。
領議政申琓十三度呈辭。入啓。傳曰,安心調理。
傳曰,史官一員待命,騎馬三匹·卜馬二匹立之。
文學宋徵殷,牌不進,依承傳罷職。
傳曰,史官三員待命,騎馬九匹立之,臘享大祭所等處內摘奸。
院啓,竝引嫌而退。崖異僚議,意在稱停,而疏語避辭,若相逕庭,請遵常憲,蓋得臺體,而藥廳之說,終涉未瑩,就事論列,所爭者公則同席異議,在我何妨?僚臺避辭,儘有嫌礙,而事在旣往,不必更辨。下輩私鬨,特一細事,移査削名,亦自得體,則嚴敎之下,何用深嫌?私書往復,但示微意,院隷呼訴,初不聽理,則以此强避,無已太過。請持平沈宅賢,掌令李聖肇遞差,掌令成碩夔,執義金相稷,正言韓重熙·朴鳳齡出仕。答曰,依啓。
政院啓曰,以侍講院草記,輔德·文學有闕之代,令政院稟旨,變通差出事,允下矣。政官卽當牌招,而大祭齋戒相値,何以爲之?敢稟。傳曰,牌招開政。以上春坊朝報
禁府啓曰,卽接月令醫員金世瑜手本,則時囚罪人尹寔,重患胸腹痛,症勢危劇矣。昨日聞其母喪,昏仆氣塞,症情仍以危劇,方在奄奄垂死中,在前罪人之病勢如此,則例有保放救療之規,敢此仰稟。傳曰,依爲之。以上禁府謄錄
有政。
吏批,以兪得一爲軍器提調,尹世紀爲漢城判尹,徐宗泰爲刑曹判書,李㙫爲兼文學,李翊漢爲掌令,南相夏爲持平,沈宅賢爲文學。吏曹政軸
上在昌德宮。停常參·經筵。
辰時,有霧氣。未時,太白見於巳地。
領議政申琓十四度呈辭。入啓。傳曰,安心調理。
執義金相稷就職後,知製敎肅拜。
左議政李畬箚子。大槪,敢陳危悃,乞蒙斥免事。入啓。答曰,省箚具悉卿懇。意外侵詆,不必爲嫌,安心勿辭,速出行公。仍傳曰,遣史官傳諭。
謝恩,文學沈宅賢,吏曹佐郞李㙫。
大殿·中宮殿·世子宮,政院·玉堂·二品以上·六曹過歲問安。答曰,知道。
嬪宮,政院·玉堂過歲問安。答曰,知道。
明日陳賀時,開門差早。
以吏曹永昭殿春享大祭祭官望單子,傳曰,世子當爲親行,此單□□磨鍊以入。
章陵忌辰祭所內摘奸。以上春坊朝報郞廳李聖運校正。郞廳愼爾復書。
