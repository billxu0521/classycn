上在昌德宮。停常參·經筵。
大殿·中宮殿·世子宮,政院·玉堂歲謁問安。答曰,知道。
執義申㶅啓曰,諫院多官處置,歸於本府,而正言臣洪萬紀,卽臣姻家也,有應避之嫌,何敢晏然處置乎?昨緣日暮,今始來避,所失尤大,請命遞斥臣職。答曰,勿辭。退待物論。
沃川郡守鄭履祥等,楊津倉米留賑四邑飢民事,上疏。答曰,省疏具悉。疏辭,令廟堂稟處。
吏曹啓曰,守令多闕,政事,取稟。傳曰,明日爲之。
府啓,請還收誣告罪人李震相,減死定配之命,依律處斷。措辭見上竝引嫌而退。謂之語不稱停,則意□似無異同,而終乃引避,未免苟且。大臣辨破,施以問備,物議爲駭,處置見遞,則追後更論,亦涉過當。避辭含糊,竟無歸宿之處,嫌不處置,其勢固然。請司諫李震休,正言洪萬紀,行大司諫柳命堅,獻納李宇晉,竝命遞差,執義申㶅出仕。答曰,不允。處置事,依啓。前啓,長鬐縣監趙愿遞差事,停啓。以上春坊朝報
漢城府啓曰,戶籍事目內,戶籍冊子,定限內不爲上送守令罷黜,而今庚午式年成籍時,慶尙道長鬐縣,非但限內不爲上送,自本府別爲催促之後,今始上來,極爲非矣。當該守令,依事目罷黜,何如?傳曰,允。以上漢城府謄錄
上在昌德宮。停常參·經筵。
下直,德浦僉使徐來遠,薺浦萬戶李東英。
假注書金泰慶受由,代琴暹爲之。
政院啓曰,今日爲政事,命下矣。卽者吏曹郞廳來言,判書柳命天,受由未出仕,參判權愈,參議李萬元,俱以病不進云,竝卽牌招開政,何如?傳曰,允。
府啓,請還收誣告罪人李震相,減死定配之命,依律處斷。措辭見上答曰,勿煩。
兵曹判書閔黯辭職上疏。答曰,省疏具悉卿懇。已諭予意於前日之批矣,卿勿過辭,安心行公。
吏曹判書柳命天上疏。大槪,召牌再降,病未祗赴,敢陳血懇,悉暴垂死之狀,伏乞鐫削臣本兼諸任,以正違慢之罪事。答曰,省疏具悉卿懇。卿勿過辭,安心行公。
持平蔡成胤啓曰,臣於昨者,獨當諫院處置,迷滯之見,不能明的是非,敢請竝遞矣。今聞物議,似無所立落,大加非斥云,臣之處置乖當之失,著矣,其何敢一刻晏然於職次乎?請命遞斥臣職。答曰,勿辭。退待物論。
傳曰,初五日朝參,設行於明政門事,分付。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。以上春坊朝報
上在昌德宮。停常參·經筵。
下直,高陽郡守嚴纘,游澗僉使朴武益,
執義申㶅啓曰,昨者持平蔡成胤,以處置乖當,引避退待。臣當處置,而臣非但成胤處置中人,蓋處置乖當,實由於洪萬紀等諸臺之遞差,而臣於萬紀,旣有姻家應避之嫌。且臣曾於李玄祚之論,吳挺昌知情不告之啓,臣以旣謂之知情,則其罪,奚但致祭之還收等語?有所論列,則到今處置此事,尤有所不敢晏然者,請命遞斥臣職。答曰,勿辭。退待物論。
政院啓曰,守令多有未署經者,而卽今兩司,或在呈告,或未肅拜,無開坐署經之員,兩司呈告未肅拜人員,竝爲牌招,使卽開坐署經,何如?傳曰,允。
傳曰,大臣·備局堂上引見。引見時,前府尹黃一皓妻喪需,從優磨鍊題給,擔持軍題給之意,京畿·忠淸兩道分付事,下敎。前檢閱閔彦良敍用事,及會寧府使張是奎除授之後,稱以情勢難安,累度呈狀,罷黜後,其代,令該曹口傳差出,催促發送事,榻前定奪。
吏曹口傳政事,李世選爲會寧府使。以上春坊朝報
引見時,大司諫睦林一所啓,請三水遠竄罪人李仁夏,亟命拿致京獄,考律定罪。措辭見上上曰,勿煩。又所啓,右議政金德遠所達之言,果爲妄發,宜殿下之譴責,而德遠,職在大臣之列,以一言之失,遽加罷斥,殊有乖於聖上包容之量。請還收右議政金德遠罷職之命。上曰,勿煩。又所啓,新除授正言申必淸,時在忠淸道淸州地,請斯速乘馹上來事,下諭。上曰,依啓。持平金文夏所啓,請還收誣告罪人李震相,減死定配之命,依律處斷事。措辭見上上曰,勿煩。又所啓,竝引嫌而退。兩落之論,殊欠分曉,則揆以臺體,勢難仍在,他姑勿論,姻家應避,則不得可否,其勢固然。請持平蔡成胤遞差,執義申㶅出仕。上曰,依啓。又所啓,右議政金德遠,語犯先朝,固有妄發之罪,而方在大臣之列,以一言不合,遽加罷斥,實有乖於大聖人包含之量。請還收右議政金德遠罷職之命。上曰,勿煩。左議政睦來善曰,昔漢文帝,方春和時,下詔賑貸,且在歲首,存問長老八十以上賜米·肉,九十以上賜帛·絮,此是王者之政也。且考禮曹文書,則頃年,行優老之典,而年過百歲,或年過九十婦人封爵之事,該曹皆以勿施,只給食物之意覆啓,則自上特敎,以人生百歲,實是稀貴之事,雖未滿百歲,亦是人間稀貴之事,士族婦人,則竝許封爵,常女則食物題給,此甚盛擧也。至于今年,亦不無年至百歲,或過九十之人,令該曹訪問以啓,特施優老之典,則非但壽域中鮐背之類,感泣聖德而已,聖朝優老之政,可與漢朝故事而竝美矣。上曰,分付該曹,卽爲擧行,可也。出擧條領議政權大運曰,前承旨朴廷薛,爲人素稱淸簡,居官前後,以廉介自守,而卽今年過八耋,退伏田園,其在聖朝優老之道,合有陞資崇奬之擧,故敢此仰達矣。上曰,此人曾經近侍,而年今八十,特爲加資,可也。出擧條左議政睦來善曰,故府尹黃一皓妻,自先朝特給月廩矣,前冬身死之後,家甚窮單,不得運柩故山云,聞甚矜惻,自朝家宜有顧恤之典矣。大運曰,葬需,亦可題給矣。上曰,令該曹,葬需從優題給,擔軍,亦令兩道覓給,可也。出擧條近來閭閻,痘疫漸熾,王世子移住處,南邊淺露,自差備門,至弘文館近處,以把子遮蔽,以崇範門,爲差備門事,榻前定奪。以上春坊初四日朝報
賑恤廳啓曰,賣爵帖文定式行會之後,平安道成冊,今始上來,而願受人等都數,老職嘉善五百八十七名,通政四千四百四十一名,加設察訪三十名,同知十一名,僉知三百五十九名,護軍六十名,司直三名,僉使三十五名,萬戶五十六名,判官二十六名,主簿七名,別坐七名,僧人還俗後免軍役者二名,許通十三名,補充隊一百四十五名所納之米,摠以計之,則其數至於二萬三千七百四十石五斗,帖文,依此數成帖下送之意,分付該曹,而帖價米,明春西運穀上來時,一體載送,以補賑資,而山郡米,則以沿海所在管餉米,相換運送之意,平安監司處分付,何如?傳曰,允。以上出兵曹謄錄
備邊司啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。又啓曰,本司武郞廳鄭宇翰,奔走勤仕,已滿十五朔,依近例六品遷轉事,捧承傳施行,何如?答曰,允。以上出備局謄錄
上在昌德宮。停常參·經筵。
下直,居山察訪申光翼,加里浦僉使閔後慶。
吏曹啓曰,臺諫有闕,政事,取稟。傳曰,明明日爲之。
持平金文夏啓曰,臣於臺閣上體例,未嘗閑習,昨日入侍之時,旣申傳啓,仍又處置同僚,而猝遇聖上特罷大臣之擧,略以草草數語,敢請還收矣。退出之後,始聞傳啓之規,凡干處置之啓,例常居後云。臣於倉卒之間,傳啓失次,已極瞿然,而繼聞自上,以臣頃日疏中,湖南折受處,移屬內司之說,未免爽實爲敎。臣伏在後列,全未有聞,不卽自列於前席,而遠外愚氓,未曉於義宮內需司之有別,混稱內需司,則臣之據其所聞,略爲疏陳,蓋由於此,而臣之論事不審之失,亦著矣。以此以彼,俱難晏然仍冒,請命遞斥臣職。答曰,勿辭。退待物論。
院啓,請還收右議政金德遠罷職之命。措語見上上曰,語犯先朝,極其謬戾,不可以位在大臣,而有所容恕也。勿煩。前啓,李仁夏拿致京獄,考律定罪事,停啓。
玉堂箚子。大槪,請還收右議政金德遠特罷之命事。答曰,省箚具悉。已諭予意於諫院之批矣。勿煩。
備忘記,嗚呼,藐予小子,否德忝位,遭罹屯艱,夙宵憂懼,莫敢或遑。對玉食而思稼穡之艱難,御輕煖而念紡績之辛苦。耿耿一念,何嘗不在於安民保邦,而祗緣仁不足以澤物,明不足以燭理,發政圖事,動輒乖戾,徒有愛民之心,而未有愛民之實。自速皇天之僤怒,以致災荒之孔棘。水旱風霜,害爾禾穀,使我三南根本之地,億萬無辜之民,飢困至此,壯者散而之四,弱者塡于丘壑。噫嘻,正當載陽,品物咸囿於雨露,而哀我赤子,亦獨何辜,生此不辰,蔀屋無奠居之樂,中谷有仳離之歎,靡有孑遺之慘,將復見於今日,心焉若割,尙寐無訛也。嗚呼,惟天作之君·作之師者,蓋所以爲民也。予旣不能制民之産,使無恒心,又不能量入爲出,積儲罍恥,縱欲發倉,而殆同無麵之弗托,雖已蠲役,而未見實惠之下究,此罔非寡躬之失,夫復何言?然念民之於君,猶子之於父母。父母雖貧不能養,爲其子者,豈有棄父母而去者乎?予方與廟堂諸臣,日夜謀度,以求濟活之策。且就嶺南被災中,尤甚之尤甚與尤甚邑,湖南尤甚之尤甚邑,湖西尤甚之尤甚四邑,田稅·大同,特令停捧,餘外擾民之事,一切停罷,以示如傷若保之意。嗟爾赤子,念祖宗之深仁厚澤,體寡昧之至誠惻怛,忍飢忍寒,各保爾家,毋或流散,毋或竊盜,而亦宜勸諭隣里,蓋藏者,必須升合相資,毋爲獨生。是所望於爾等者也。噫,一紙悃愊,敷告丁寧,言非騰口,亶出由衷。咨爾方伯,諒予此心,明白曉諭,而前頭設賑,亦且不遠。爲今日列邑守令者,若以民飢與同飢,民死與同死爲心,至誠救活,則庶幾民無捐瘠,而賑政有差實之效矣。竝宜知悉,另加申飭事,別諭于三道監司。至於湖南封進朔膳,亦令該曹,依嶺南例,限今秋,稟旨量減。
備邊司啓曰,武郞廳鄭宇翰,奔走勤仕,已滿十五朔,依近例,六品遷轉事,捧承傳,何如?傳曰,允。
上在昌德宮。停常參·經筵。
大司憲李玄逸辭職上疏。答曰,省疏具悉卿懇。霜臺首席,微卿莫可。春昫漸和,昔疾宜瘳,卿其體寡昧思想之切,念前日勉諭之勤,安心勿辭,幡然上來,毋孤企望,共濟國事。以上春坊朝報
禮曹啓曰,卽接典牲署所報,則本署留養黑牛,只有四首,而其中二首,則纔經牛疫,未及肥澤,姑不合於祭享,故今此宗廟·永寧殿春享大祭,封進黑牛,實豫差竝七首內,元數不足,多至五首,畿邑近處,勢難貿得,令戶曹,依前例兩湖各邑,別卜定之意,上年十一月望間,報本曹,入啓蒙允,自戶曹卽爲分付兩湖,各四首式分定,而其中淸安·鎭川·潭陽·南原等邑,則今始上送,而皆不得肥澤,淸州·稷山·淳昌·茂朱等邑,則尙無形影。本署生事,姑不足論,而大祭,何等重事,而各邑不謹奉行,大祭日字迫頭,他無變通之路,此牛雖不肥澤,不得已推移封進,次捧上待令,各邑稽緩之習,不可無懲礪之道,未肥者苟充上送之邑,及終不上送之邑官吏,入啓處置云。淸安·鎭川·潭陽·南原四邑上送牛隻,雖不肥澤,此與留養本邑者有間,及時貿得,氷路牽來,未免瘦瘠者,勢所固然,此則不必深罪,而淸州·稷山·淳昌·茂朱四邑,則莫重祭享所用牛隻,至月分付之後,已過月餘,尙不擧行,殊涉稽緩,不可無警責之道。四邑守令推考,使之趁速上送之意分付,何如?傳曰,允。以上出禮曹謄錄
辛未正月初五日,上御□□□。朝參時,大司諫睦林一所啓,請還收右議政金德遠遞差之命。上曰,勿煩。執義申㶅所啓,請還收誣告罪人李震相,減死定配之命,依律處斷。措辭見上上曰,勿煩。又所啓,請還收右議政金德遠遞差之命。上曰,勿煩。又所啓,引嫌而退,先後傳啓,不過小節,混稱內司,亦非大段,何可以此輕遞言官?請持平金文夏出仕。上曰,依啓。右副承旨閔昌道所啓,因大臣陳達,右議政金德遠罷職,還收遞差事命下,而臺諫,方以還收論啓,遞差傳旨不得捧之之意,敢啓。上曰,知道。以上出春坊朝報
上在昌德宮。停常參·經筵。
下直,黃澗縣監李奎壽,加德僉使黃一淸,慶尙左兵虞侯李敬守,柔遠僉使李廷胄。
府啓,請還收誣告罪人,李震相減死之命,依律處斷。請還收右議政金德遠遞差之命。措辭見上答曰,勿煩。
院啓,請還收右議政金德遠遞差之命。措辭見上答曰,勿煩。
政院啓曰,災邑守令,不可不催促發送,而憲府未署經者,至於七人。憲府臺官太半在外,或在呈告中,不得備員,以致如此,憲府呈告人員及新除授持平,卽爲牌招,使之今日內開坐署經,何如?傳曰,允。以上春坊朝報
成均館官員,以同知館事意啓曰,今正月初七日,儒生上旬輪次,當爲設行,而春享大祭齋戒相値,大提學閔黯,方在陳疏中,大司成權歆,受由在外,限內不得爲之,今月內無故日退行之意,敢啓。傳曰,知道。以上成均館謄錄
上在昌德宮。停常參·經筵。
下直,陰竹縣監安後尹。
備邊司郞廳,以領·左相意啓曰,卽接長湍討捕使所報,則京上納布物載人等,入接於坡州邑內,賊徒等,或騎或步,乘夜突入,刃傷領來頭目奴,奪取貢木而去云。近日畿甸之賊患,處處有之,而至於邑內作賊,未曾聞之矣。此賊則官居至近之地,如是恣行,爲守令者,視之尋常,晏然不動,不卽追捕之狀,誠極可駭。坡州牧使黃聖黽之尸居其職,據此可知,聖黽不可不從重科罪,以警他人,爲先拿問定罪,仍令討捕使,多般設機,期於捕得賊徒,何如?傳曰,允。
成均館官員,以同知館事意啓曰,今正月初七日,儒生上旬輪次,當爲設行,而春享大祭齋戒相値,大提學閔黯,方在陳疏中,大司成權歆,受由在外,限內不得爲之,今月內無故日退行之意,敢啓。傳曰,知道。
傳曰,史官三員待命,騎馬九匹立之,春享大祭所內摘奸。
府院前啓,春享大祭齋戒,今日姑停。已上春坊朝報
上在昌德宮。停常參·經筵。
下直,宜寧縣監具文洙,積城縣監李宇益,求禮縣監權季衡,柒原縣監安世煜,南平縣監吳始震,平壤庶尹李奎徵,仇寧萬戶金是乾。
傳曰,下直守令,留待引見。傳曰,連觀朝報,呈單辭疏之紛紜,未有甚於近日,累度申飭之意,果安在哉?事之可駭,莫此爲甚,自本院另加嚴飭,而日後大小臣僚復踵前習,託疾圖便者,宜有別樣論責之擧,亦爲知悉。
傳曰,召對爲之。
備邊司郞廳,以領·左相意啓曰,春農不遠,雖在常年,守令不可久曠官次,而卽今三南被災之邑設賑之期,已爲迫頭,尤不可不催促赴任。今都目及近日政除授守令,竝令該曹,數日內督令發送,災邑守令,則尤不可一日留滯,其中人馬已到之處,則明日內發送,人馬未到之處,亦令該曹,給馬發送,何如?傳曰,允。
府啓,請還收誣告罪人李震相減死定配之命,依律處斷。請還收右議政金德遠遞差之命。措辭見上答曰,毋庸瀆擾。
吏曹口傳政事,以許塖爲振威縣令。
院啓,請還收右議政金德遠遞差之命。答曰,毋庸瀆擾。
下直守令引見時,泰仁縣監李碩徵,今姑改差,今日內口傳差出,數日內催促發送事,及右承旨李蓍晩遞差事,榻前下敎。
吏曹啓曰,承旨有闕,政事,取稟。傳曰,明日爲之。
吏曹口傳政事,以柳命哲爲泰仁縣監。以上春坊朝報
政院啓曰,卽見咸鏡監司李瑞雨弊瘼變通啓本,則大年號不爲踏印,殊甚不察,請推考。傳曰,允。以上備局謄錄
辛未正月初八日,上御□□□,召對。承旨沈檀,玉堂沈仲良·金元爕,假注書琴暹,史官李宇謙·閔彦良入侍時,兩南災邑守令中,得參增廣初試之類,覆試往來之際,必多妨礙賑政之事,令該曹抄啓稟旨事,榻前下敎。上曰,築堤儲水,蓋爲灌漑而備旱災也。農民之利,莫大於此,祖宗朝設置堤堰司,意亦有在,而近年以來,諸道各邑,廢閣不行,從前申飭,反歸文具,殊失勸農之本意。卽今東作不遠,其令諸道守令,曉諭民間,防築頹圯者,給丁修築,預爲儲水,俾無如前慢忽之弊事,分付堤堰司,使之知委各道監司,着實擧行。以上春坊朝報沈檀曰,泰仁縣監李碩徵,今姑改差,今日口傳差出,數日內發送,何如?上曰,允。以上出吏曹謄錄
上在昌德宮。停常參·經筵。
夜三更,月暈。流星出北斗星下,入東方天際,狀如鉢,尾長三四尺,色赤。
下直,載寧郡守鄭碩耉,臨陂縣令李耋,巨濟縣令申光浹,井邑縣監韓世卿,長鬐縣監趙愿,連山縣監洪灝,草芝萬戶梁時傑。
禮曹啓曰,昨日召對入侍時,兩南災邑守令中,得參增廣初試之類,覆試往來之際,必多妨礙賑政之事,令該曹抄啓稟旨事,榻前下敎矣。慶尙道淸道縣監鄭祖甲,比安縣監宋世貞,尤甚之尤甚邑守令,善山府使姜琛,尤甚邑守令,開寧縣監吳遂一,之次邑守令,全羅道金溝縣令徐敬祖,尤甚邑守令,全州判官李夏徵,之次邑守令,兩南災邑守令之參榜者,分秩書啓,而此非臣曹所可處斷,何以爲之?敢稟。傳曰,凡係賑事時任之官,必多預先料理,而今遽易倅,付之生手,不但有迎送之弊,實涉可慮,而第覆試之勿許入參,旣未妥當,賑政之兼官,代行,亦不着實。反覆思惟,無他善變之道,無已則六邑守令,趁此未設賑之前,竝姑改差,其代,各別擇差,一兩日內,給馬發送,似乎得宜,以此分付該曹,可也。
傳曰,下直守令,留待引見。
傳曰,召對爲之。
備邊司郞廳,以領·左相意啓曰,卽伏聞以禮曹啓辭,有兩南災邑守令,得參文科初試者,趁此未設賑之前,竝爲改差之命,聖意蓋出於軫念民災,守令往來之際,慮或賑政之疎漏,有此不得已之擧,而第念新舊交遞之際,凡所料理賑資,不無閪失之弊,送舊迎新之費,亦且不貲,其弊,不但科擧往返之際,賑政疎漏而已。且其往返,不過一望二旬之間,其間則令本道監司,別定剛明兼官,使之往來檢察,亦令本邑守令,必以境內有識士夫,擇定監官,凡所賑濟之事,預爲一一指揮,俾若自己在官時事,而還官後,科其勤慢之意,嚴明分付,則比諸遽遞前官,付之生手,亦必愈矣。災邑守令,勿爲遞改,使之臨時上來,而帶行人馬,務從簡約,過科翌日,卽令下去,似爲得宜,依此施行,何如?傳曰,允。
府前啓,誣告罪人李震相,依律處斷事,及右議政金德遠遞差還收事,停啓。以上春坊朝報
吏批啓曰,判書時未出仕,參議病不來,小臣獨政未安,何以爲之?敢稟。傳曰,仍爲之。
以韓公俊爲坡州牧使。以上吏曹謄錄
辛未正月初九日,上御□□□,召對。綱目二十五上,自宋元嘉八年,止多所陵忽,故及於禍。參贊官安如石,侍讀官沈仲良,檢討官金元爕,假注書琴暹,記事官李宇謙·閔彦良。金元爕曰,臣有區區所懷,敢此仰達矣。設科取士,乃是朝家莫重之擧,而科擧之後,例有人言,故聖明,旣以嚴科試之意,累度申飭,朝臣亦皆相戒惕念,而近來士習不美,計較難易,以本居京裏之人,因一時僑居,圖入鄕籍,冒赴鄕試,以爲冒占之計,已極寒心,而至於京居筮仕者,今番增廣鄕試,亦以一時僑居鄕籍,冒赴鄕試,有冒占者,其習誠極可惡。已參之科,今難拔去,而若不嚴立禁防,則前頭科試之弊,將有不可勝言者矣。沈仲良曰,金元爕之言,誠是矣。不但圖籍冒赴者,其習可惡,試額因此而縮,本道擧子之得參者漸少,尤不可不慮也,嚴立禁防,以杜日後濫雜之弊,宜矣。上曰,京居士子及筮仕之人,圖入鄕籍,冒赴鄕試,事極可駭。今後則切勿許赴,而如有冒占現發者,從重科罪,可也。出擧條以上春坊朝報
上在昌德宮。停常參·經筵。
自午時至申時,日暈。夜一更二更,月暈。
進善丁時翰辭職上疏。答曰,省疏具悉爾懇。噫,人生斯世,幼而學之,壯而欲行之也,如非潔身高蹈之士,寧有甘心自廢,不思所以同朝共濟乎?前後疏批,已竭至意,謂諒予心,不日造朝矣,情志未孚,巽辭愈懇,是豈平日所望於世祿之臣者耶?矧今世子年歲漸長,出入輔導,此正其時,爾其宜體此意,須勿過辭,從速登途,毋孤企望。
吏曹啓曰,大臣置處,政事,取稟。傳曰,明日爲之。
傳曰,明朝,領·左相命招,使之卜相。
吏曹判書柳命天辭職上疏。答曰,省疏具悉卿懇。天官首席,不容久曠,備忘辭意,亦非指卿,則於卿有何所嫌乎?宜勿固辭,安心行公。
兵曹判書閔黯辭職上疏。答曰,省疏具悉卿懇。本兵之長,決難輕遞,日昨之敎,亦非指卿,則於卿有何所嫌乎?宜勿固辭,安心行公。以上春坊朝報
以閔黯爲右議政。以上議政府謄錄
義禁府啓曰,以京畿監司狀啓刑曹粘目,前振威縣令安重,移本府處置事,允下矣。安重,自任所時未上來,依例發遣府羅將拿來,何如?傳曰,允。以上義禁府謄錄
上在昌德宮。停常參·經筵。
夜一更,月掩蝕五車東南星。三更,流星出翼星下,入南方天際,狀如甁,尾長三四尺許,色蒼白有聲。
下直,泰仁縣監兪命哲,保寧縣監安靖,金郊察訪李喜昌,月串僉使金成鐸。
賓廳,卜相封入。傳曰,加卜。
傳曰,召對爲之。
備邊司啓曰,吏曹判書柳命天,以職在權要,累經大政,必欲乞遞,而三單三疏,恩批繼下,委任責成,聖意有在,而一向引入,久不行公,其在事體,殊甚未安。副護軍李鳳徵,專管嶺南賑政,而以情勢難安之故,久不行公矣。今則本職已遞,料理賑事,爲任亦緊,吏曹判書柳命天,副護軍李鳳徵,竝卽牌招,使之察任,何如?傳曰,允。
傳曰,吏曹判書柳命天,更爲牌招。
府啓,國家任將之道,當觀才略之如何,而不在爵秩之崇庳。若以超授驟擢,爲鎭服軍情之擧,則豈不謬哉?卽者訓鍊大將李鏶,有工曹判書特除之命,臣等不勝駭惑之至。鏶自居是任,旣無可紀之效,且多不稱之誚,中批特除,遽出於輿望之外,除目之下,物情俱駭。請還收訓鍊大將李鏶工曹判書特除之命。答曰,李鏶,自受將任,盡心戎政,今玆登庸,意實有在,則不稱之斥,駭惑之說,不亦謬哉?亟停勿煩。
持平李文夏啓曰,臣今日,與同僚會于本府,以李鏶工曹判書還收事,相議論啓矣。聖明不但不賜允兪,至降未安之敎,臣不勝惶愧之至。夫國家之待將臣,雖曰自別,而臺閣,亦寄人主耳目之責,則隨事糾正,乃其職耳。鏶自居將任,未聞有修擧軍政之效,而且不無疵謗,則不稱之斥,該惑之說,良以此也。至於斜封墨勅,固非聖世之事,超授卿月,實出輿望之外,則臣之論列,不容但已,而殿下偏護將臣,輕視臺閣,至於如此,莫非如臣無狀,忝叨臺職,言不見信於君父之致,其何敢晏然抗顔仍冒乎?請命遞斥臣職。答曰,斜封墨勅,雖非美事,亦不可以一槪論之也。若使中批之除,或出私昵,或及惡德,則爭執之封還之,無所不可也,今乃不然,積年任使,知其人之可用,置諸將任,無疵病之可論,則超擢之登庸之,自是人主之大權大柄,何敢以事出中批,必請收還,亦何必强求疵謗,自爲過當之論,而反疑君父偏護耶?實未可曉也。勿辭,退待物論。以上春坊朝報
吏批啓曰,判書受由未出仕,參議病不來,小臣獨政未安,何以爲之?敢稟。傳曰,仍爲之。又啓曰,右議政金德遠,旣已遞職,今當置處,依例送西之意,敢啓。傳曰,知道。
傳曰,工曹判書,今日政差出。
工曹判書望單子,傳曰,工曹參判,李鏶除授。
以朴澄爲慶尙都事。以上吏曹謄錄
兵曹啓曰,右議政金德遠送西事,命下矣。領中樞一員,大臣旣已見帶,雖非本品,依前例判中樞下批之意,敢啓。傳曰,知道。以上兵曹謄錄
上御召對,綱目二十五中,自宋元嘉十一年,止其禁以賦百姓。參贊官金龜萬,侍讀官沈仲良,檢討官金元燮,假注書金萬衡,記事官李宇謙·閔彦良。出玉堂日錄及朝報
有政。卜相,領府事鄭載嵩,領敦寧趙師錫,判府事呂聖齊,前右議政金德遠·李觀徵。傳曰,加卜。加卜,兵曹判書閔黯,吏曹判書柳命天,落點閔黯,右議政閔黯。以閔宗道爲兵曹判書,朴澄爲慶尙都事,權德徽爲繕工副正,沈極爲左通禮。
上在昌德宮。停常參·經筵。
下直,會寧府使李世選,寅火堡萬戶金始礪。
執義申㶅,持平李東根啓曰,訓鍊大將李鏶,自受將任之後,別無可紀之效,而昨者工曹判書特除之命,出於物情之外。臣等之只請還收,亦云參酌,而及承聖批,以不稱駭惑等語,不亦謬哉爲敎。臣等不勝瞿然之至。同僚旣以此引避,則臣等亦何敢晏然仍冒乎?請命遞斥臣等之職。答曰,勿辭,退待物論。
假注書琴暹改,代金壽聃爲之。
慶尙監司辭職上疏。答曰,省疏具悉。卿其勿辭,宜速察職。
院啓,瓦署別提韓泰興,活人署別提金貞一,俱以昏孱庸雜之徒,濫廁衣冠之列,物情爲駭,久而未已。請瓦署別提韓泰興,活人署別提金貞一,竝命汰去。竝引嫌而退,措語之間,雖欠稱停,還收之請,大意固好,不可以此,輕遞多官。請持平金文夏,執義申㶅,持平李東根,竝命出仕。答曰,依啓。
掌令金兌一上疏。大槪,情勢病勢,俱難冒出,乞賜罷免,仍治臣罪。兼陳所懷,冀蒙裁察。答曰,省疏具悉。疏中所陳,朝家自當酌處矣。爾其勿辭,從速察職。
副護軍李鳳徵上疏。大槪,臣之情勢,萬分窮縮,不敢祗赴嚴召,臣之罪戾,至此益重。乞命鐫削臣所帶兼任,仍治臣前後負犯。答曰,省疏具悉。卿其勿辭察任。
傳曰,召對爲之。以上春坊朝報
辛未正月十二日,上御□□□,召對。綱目二十五中,自宋元嘉十七年,止入朝于魏,魏人留之。參贊官金澍,侍讀官沈仲良,檢討官金元爕,假注書金壽聃,記事官李宇謙·閔彦良。沈仲良啓曰,冊子刊印之時,必使校正官,另加讐校者,蓋慮有訛誤之患,朝家本意,實非偶然,而臣取考新刊春秋集傳,則誤字甚多,當該校正官尸居慢忽之狀,誠甚痛駭。若不嚴加譴責,恐無以懲後人也。上曰,事心可駭,春秋集傳,當該校正官,査出論罪,可也。出擧條以上春坊朝報
上在昌德宮。停常參·經筵。
下直,淸安縣監南世珍。
戶曹啓曰,卽接廣興倉所報,則今春等頒祿次,倉官進去于判中樞府事金德遠家,請受祿牌,則以爲,方在病中,時未肅謝,祿牌不爲出給云,係是大臣祿俸,何以爲之?敢稟。傳曰,令倉官輸送。
政院啓曰,傳曰,太廟展謁,每於歲首取稟,而何至今不爲耶事,命下矣。問于禮曹,則戊辰年定式之後,連以國恤停止,今此歲首,不能覺察,未卽取稟云矣。傳曰,知道。卽令擇日,入啓,可也。
禮曹啓曰,戊辰年因聖敎,今後則每於歲首,太廟展謁稟啓擧行事,已有定式,而戊辰以後,因國恤累年停止,今此歲首,未能覺察,不卽稟啓,致勤聖敎,不勝惶恐。卽令日官推擇,則十六日以前,連有拘忌,十七日平吉,二十日·二十六日爲吉云。此三日中,以何日擧行乎?敢稟。傳曰,以十七日,定行,可也。
持平李東根啓曰,臣於日昨,得聞麻浦人吳明先稱名者,多率族類,換着僣衣,假稱捕盜軍官,作挐閭家,傳說藉藉,聞來驚駭。本府開坐之日,捉致明先,査問其作挐事狀,則多般發惡,言辭悖戾,顯有怙勢之端,其爲情狀,尤極痛駭。仍聞秋曹亦知此狀,使當部査問云,招來秋曹該吏問之,則僣衣作挐之狀,一如臣所聞,與同僚相議,首倡吳明先訊問之後,仍爲囚禁。且考見本府謄錄,則雖無長官,或二員或三員開坐時,例爲歲首之薦,故依例薦望矣。今聞自備局,捉致憲吏,以明先治罪及無長官薦剡一事,至有憲吏治罪之擧,臣不勝瞿然之至。如此無賴作黨之輩,秋曹只使當部査問,實涉緩忽,自本府風聞推治,自是法例,開坐薦剡,亦遵古規,則臣未知其不可,而大臣旣以此替罪憲吏,則臣何敢自謂無失,而晏然仍冒於臺席乎?請命遞斥臣職。答曰,勿辭,退待物論。
執義申㶅啓曰,日昨本府開坐之時,同僚,以吳明先換着僣衣,假稱軍官,作挐閭家之事,捉來推治,臣亦同參。且備員開坐,則雖無長官,歲首之薦,自有前例,故相議薦剡矣。卽聞大臣非斥,至有憲吏推治之擧。同僚旣以此引避,則臣亦何敢晏然乎?請命遞斥臣職。答曰,勿辭,退待物論。以上春坊朝報
禮曹啓曰,今月十七日宗廟·永寧殿展謁出宮吉時,令日官推擇,則卯時·午時爲吉,其間無他吉時云。卯時太早,以午時定行乎?敢稟。傳曰,依爲之。又啓曰,今此宗廟展謁出還宮時,王世子當有祗迎祗送之節,而方在沖幼之年,勢難行禮,儀注中不爲磨鍊之意,敢啓。傳曰,知道。
兵曹啓辭,今此宗廟展謁禮擧動時,出還宮道路,弘化·敦化兩門中,由於何門乎?敢稟。傳曰,出還宮,皆由弘化門,可也。以上禮曹謄錄
上在昌德宮。停常參·經筵。
申時,日暈兩珥。夜一更二更,月暈。
判府事金德遠上疏。大槪,略暴惶霣欲死之狀,乞伏刑章事。答曰,省疏具悉。卿辭如此,內局都提調之任,今姑勉副,卿其安心勿待罪。
持平李文夏啓曰,日昨本府開坐時,吳明先訊問曲折,已悉於同僚避辭中,臣不敢重煩覼縷,而至於觀察·節度歲首之薦,實遵古例,與同僚相議爲之,則大臣之推治憲吏,雖不勝其瞿然,而亦不能無訝於心者,明先之換着僣衣,在法固可罪也,假稱軍官,其狀亦可駭也。査問治罪,自是法府循例之擧,而備員薦剡,不待長官,本府謄錄,不啻皎然,則未知廟堂,何責之遽耶?此無非如臣憒憒,忝居憲職,隨事生疣之致,而該吏旣已替受其罪,則臣何敢晏然而已乎?昨緣日暮,賤疾且劇,經宿來避,所失尤大,以此以彼,俱難仍冒,請命遞斥臣職。答曰,勿辭,退待物論。
領議政權大運,左議政睦來善箚子。大槪,緣臣等處事率爾,致令臺臣,不安其位,不得不略陳曲折,不勝惶恐事。答曰,省箚具悉卿懇。明先之事,不待推閱,徑治一邊,旣未妥當,薦剡之事,非斥臺臣,只懲怠慢,强爲引避,尤涉苟且,於卿有何所失乎?卿等安心焉。仍傳曰,遣史官傳諭。
府啓,竝引嫌而退,風聞治罪,自是臺體,亞長薦剡,亦遵近例,該吏推治,只緣怠慢,不必以此,引以爲嫌。請持平李東根,執義申㶅,持平金文夏,竝命出仕。答曰,他姑勿論,徑治一邊,大違規例,亦關後弊。揆以臺體,勢難仍在,竝遞差。
掌令金兌一啓曰,凡臺諫處置之規,觀其避辭之如何,定其是非,而以爲立落之地,乃者持平李東根,執義申㶅,持平金文夏,相繼引避,而其語意,只以吳明先換着僣衣,作挐閭家之事,捉致訊問,備員開坐,歲首薦剡,亦遵本府謄錄云,則固是臺閣體例之當然,而且聞大臣之推治憲吏,只懲其怠慢之罪,則不可以此輕遞多官,故措辭請出矣。伏承聖批,以徑治一邊,大違規例,特命竝遞,其間委折,臣固不能詳知,而處置乖當之失著矣,何敢一刻晏然仍冒乎?請命遞斥臣職。答曰,勿辭,退待物論。
上在昌德宮。停常參·經筵。
夜二更,月犯軒轅右角星。
下直,寧越郡守沈良弼,振威縣令許塖,禮安縣監李東馣,淸江萬戶玉五瑞,龍媒萬戶鄭澤,舒川萬戶安垞。
吏曹啓曰,臺諫有闕,政事,取稟。傳曰,當日爲之。
大司諫睦林一啓曰,憲府之官,引避退待,處置歸於本院,而當初憲臣之避,以被斥大臣爲言,臣於此,有不敢可否於其間者,旣不能處置憲官,則亦不可仍冒臺席,請命遞斥臣職。答曰,勿辭,退待物論。
兵曹判書閔宗道上疏。答曰,省疏具悉卿懇。本兵之長,允合卿才,至於兄遞弟授,已有舊例,矧玆叔姪之間乎?以此引嫌,實涉太過,卿其安心勿辭,從速行公。
傳曰,兵曹判書疏批已下,擧動亦且迫近,卽爲牌招察任。
前兵曹判書閔黯上疏。大槪,新命之下,惶汗沾背,精爽飛天,縮伏累日,公議寂然,不得不冒死陳情,乞賜收還,改卜賢德,以幸國事,以安私分事。答曰,省疏具悉卿懇。卿有才德,夙負重望,金甌之卜,亦云晩矣。予志先定,公議僉同,何用撝謙,若是其過乎?卿其須體至意,安心勿辭,速出論道,亮采惠疇。仍傳曰,遣史官傳諭。
政院啓曰,宗廟擧動迫近,承旨及臺諫闕員,竝以在京無故人差出,卽爲牌招察任,何如?傳曰,允。
院啓,竝引嫌而退。處置請出,實循臺體,則雖有特遞,不必爲嫌,嫌難處置,其勢固然,請掌令金兌一,大司諫睦林一,竝命出仕。答曰,金兌一之處置乖當,在例應遞,而强請出仕,未可曉也,依啓。
藥房啓曰,正月且半,寒事尙酷,聖體,若何?世子氣候,亦一向安寧乎?伏聞頃日入侍醫官所傳之言,自上中脘受灸吉日,以今月望後,推擇以啓事,下敎矣。仍令醫官擇吉,則今二十日·二十六日竝吉云。此兩日中,定以何日乎?臣等待罪保護之地,不任憂慮之懷,敢來問安,竝此仰稟。答曰,知道。無事。世子氣候,一向平穩矣。受灸,定於二十日,可也。
獻納成瓘啓曰,掌令金兌一之處置三臺,憑其避辭,定其是非,竝請出仕,似無所妨,故臣於兌一之避,措辭請出矣。卽伏承聖批,以强請出仕,未可曉也,爲敎,臣之處置乖當之失,著矣。決不可一刻仍冒於臺席,請命遞斥臣職。答曰,勿辭,退待物論。
玉堂箚子。大槪,臣等適當新元,敢陳新聖學·新聖德·新聖化三條瞽說,冀蒙察納事。答曰,省箚具悉。三條陳戒,辭意懇至,憂愛之誠,予甚嘉尙,可不書紳而服膺焉?以上春坊朝報
兵曹啓曰,連山等地殺害人命賊金鶴男等五名,指示幼學沈杓,捕捉旗鼓官辛義發,及藍浦等地殺害人命賊,元甫等,指示閑良權按,首捕出身金益昌等,竝加資事,命下矣。沈杓·辛義發·權按,係是閑良,金益昌,未資窮未準職,何以爲之?敢稟。傳曰,竝特爲加資。
上在昌德宮。停常參·經筵。
夜自一更至五更,月暈。
下直,龍川府使洪時中,康翎縣監申世淸,古今島僉使李聖錫,坡州牧使韓公俊,兎城僉使金震燁,吾乙足萬戶秋天吉,知世浦萬戶鄭鍵。
吏曹啓曰,臺諫有闕,政事,取稟。傳曰,明明日爲之。
兵曹判書閔宗道上疏。大槪,臣與內局都提調,法當相避,伏乞聖慈,將臣內局提調之任,亟許遞改,以便公私事。答曰,省疏具悉。內局提調之任,依疏辭許遞焉。
院啓,引嫌而退,請出憲臣,臺體則然,未安之敎,何必爲嫌?請獻納成瓘出仕。答曰,依啓。
府啓,今此李鏶工曹判書特除之命,出於格外,臣竊惑焉。八座命德之官,不可輕畀,朝家爵人之道,所宜難愼。鏶別無可酬之勞,而中批超躐,恩數太遽。恐有乖於愛惜嚬笑之意,請還收李鏶工曹判書特除之命。新除授執義權愭,時在忠淸道公州地,請斯速乘馹上來事,下諭。答曰,不允。下諭事,依啓。
判府事金德遠上疏。大槪,冒萬死更陳危迫之悃,本職及兼帶諸司提調,乞蒙鐫削,俾得安意就盡事。答曰,省疏具悉。有疾未參,別無所傷,卿其安心勿辭焉。以上春坊朝報
兵曹啓曰,新除授南桃浦萬戶李英達呈狀內,老母今年七十六歲,獨子無兄弟者,明有歸養之法,斯速入啓處置云。渠之親年,七十有六,而且是獨子無兄弟之人,則不可使之赴任,依近例改差,何如?傳曰,允。以上兵曹謄錄
上在昌德宮。停常參·經筵。
傳曰,擧動時刻,以巳時進定。
大駕詣宗廟,入幕次後,藥房·政院·玉堂問安。答曰,知道。展謁後,藥房·政院·玉堂問安。答曰,知道。
前兵曹判書閔黯上疏。大槪,更暴萬萬崩迫之懇,冀收新命,俾免形渥之災,且當太廟有事之辰,獨違扈蹕,乞受偃蹇之罪事。答曰,省疏具悉卿懇。已諭予意於前疏之批矣,復何多誥?至於鎭定調劑,解紓茹納之責,深有望於輔弼之臣者也。卿其須體此意,安心勿辭,亦勿待罪,速出論道,以副上下之望。仍傳曰,遣史官傳諭。
府啓,一自奸兇屛黜之後,失志怨國之徒,興訛造訕,疑難群听,靡所不至,必欲歸朝廷於不韙之地,其用意設計,誠極慘矣。日昨槐院分館之坐,權知副正字李彦純,乃曰今此庭試一榜,俱是門閥,皆有文名,揀選之際,寧容異議,而但人或以不公爲言,正與庚戌榜相類。其榜中,如李植諸人,不可謂不得人,而以其有謗議之故,猶不許槐院。今於此榜,亦何可知其不公,而苟然可否乎?遂起而罷坐云。所謂庚戌榜,卽光海時也。彦純雖極肆然,何敢以今日聖朝,比擬於昏亂之時,汚衊朝廷,若是其無嚴乎?旣曰一榜,皆有文名,則不公之說,又何謂也?意欲構陷,語實矛盾,其情態之詖險,語意之絶悖,不待辨而自露矣。噫,數年以來,一種怪鬼之輩,懷怨蓄憾,不肯赴擧,人心之陷溺,固已極矣,而彦純,以幺麼疲劣之人,黨附煽亂之徒,專爲後日立功之計,其心所在,有不可測。若不痛加懲治,則將無以熄邪說而杜後弊,權知承文院副正字李彦純定配。分館之時,如有罷坐之擧,則該官拿問,蓋所以重事體也。今此庭試榜分館之坐,因一彦純之故爲作梗,至於罷坐,伊日上博士及掌務官,亦難免不能調劑之責,請當該上博士及掌務官,竝拿問處之。答曰,依啓。李彦純事,迹其心術,萬萬無據,不可不重究,極邊定配。前啓,李鏶工曹判書特除還收事,停啓。以上春坊朝報
禮曹啓曰,今正月十七日,宗廟·永寧殿展謁後奉審時,宗廟·永寧殿紅綃帳色渝處,依前定奪改備事,下敎矣。依下敎,似當卽爲奉審,而但上年親奉審時,兩殿紅綃帳及靑紅蓋色渝者,春奉審後一體擧行事,旣已定奪,今此兩殿有頉處,依前定奪,前頭春奉審時,詳察擧行,何如?傳曰,允。
禮曹啓曰,卽接禧陵參奉牒報,則本陵丁字閣,多有傷圯處,而參奉齊會奉審,招問守僕等,則渠等亦不知重創之歲,而槪聞故老流傳之說,壬辰倭亂經火之後,甲午年草創重修,今過九十餘年,而奉審其內外上下材木,則兵燹之餘,鳩集材瓦,不得依他陵創建,傾圯至此云。細審其左右諸處,則丁字閣神門外,北邊第二柱甬朽破,神門外北邊沙土剝落二處,東邊朴工處處破傷,西邊腰中方有傷處,西邊朴工內沙土剝落,殿內沙土剝落二處,殿內御門上屋壁雨漏傷汚,月廊東西南北,四隅道里傾圯,仰壁東邊沙土剝落九處,西邊沙土剝落四處,樑上塗灰處處剝落,階砌則東西南北,內外諸處皆傾圯,水刺間守僕房處處傾圯,必須重修,然後可免前頭之深慮云。本陵丁字閣有頉之處,至於如此之多,則仍修與重建與否,不可不詳審而處之,本曹堂上郞廳,帶率工匠,進去奉審書啓後,稟處,何如?傳曰,允。以上禮曹謄錄
上在昌德宮。停常參·經筵。
下直,三和府使金珏,定平府使李漢珪,麟蹄縣監李始興,珍山縣監沈思沈,全羅道兵虞侯成德望,豆毛浦萬戶林成業。
右副承旨金澍上疏。大槪,敢陳私懇,冀蒙恩遞,俾伸人子之至情事。答曰,省疏具悉。爾其勿辭往來焉。
傳曰,下直守令,留待引見。
傳曰,下直兵虞侯,亦爲留待引見。
工曹參判姜碩賓上疏。大槪,外除數日之內,恩命荐降,纔付勳職,繼有水部之除,驚惶感泣,罔知攸措。庚申罔極之讒,聖明雖已洞燭,滓穢之蹤,何敢强顔冒進,不知有世間羞恥事也?況臣草土之餘,宿病添劇,太廟有事之日,不得趨參於扈蹕之班,臣罪至此,益無所逃。亟命鐫遞臣職名,仍治臣逋慢之罪事。答曰,省疏具悉。卿之心事,予已知之,宜勿過辭,從速察職。
傳曰,召對爲之。
前兵曹判書閔黯上疏。大槪,前後萬萬不敢當之批,加於萬萬無所似之身,直欲逃遁,有不可得,不避煩瀆,復此呼籲,乞賜遞改,以重政本,以安微分事。答曰,省疏具悉卿懇。予意已竭,而卿辭愈懇,是何情志之不孚至此耶?心竊慚赧,無以爲喩。卿其須念國事,勿爲固辭,安心論道,以副如渴之望。仍傳曰,遣史官傳諭。以上春坊朝報
吏批啓曰,判書式暇,參議病不來,小臣獨政未安,何以爲之?敢稟。傳曰,仍爲之。以上吏曹謄錄
上御召對,綱目二十五下,自宋元嘉二十二年,止所向奔潰。參贊官李壽徵,侍讀官洪墪,檢討官許熲,假注書金壽聃,記事官李允明·李宇謙。出朝報及玉堂日記
上在昌德宮。停常參·經筵。
下直,甑山縣監金一精。
左尹權說上疏。大槪,疾病深重,乞遞本職及兼帶摠管之任事。答曰,省疏具悉。卿其勿辭察職。
吏曹啓曰,來二十日祿都目政事,爲之之意,敢啓。傳曰,知道。
工曹判書李鏶上疏。大槪,八座陞擢之命,出於千萬夢寐之外,惶霣感激,不知置身之所也。公論至嚴,臺彈果發,其所臚列,皆臣實際,何敢以不允臺啓爲幸,而晏然承當乎?伏乞聖慈,俯察危懇,新授職名,亟命改正,兼帶將任,竝賜鐫削,以重名器,以安微分事。答曰,省疏具悉卿懇。擢置卿月,實非偶然,過當之論,何必深嫌?卿其安心勿辭,從速行公。
右議政閔黯箚子。大槪,所帶提調之任,令該曹照例處置事。答曰,省箚具悉卿懇。兩司俱非單提調,則仍帶已有前例,令該曹稟處焉。
傳曰,明朝,大提學命招。
備邊司啓曰,本司堂上李鳳徵,專管嶺南賑事,故前日啓請牌招,而違牌不進,一向引入,殊甚未便。李鳳徵推考,更爲牌招察任,何如?傳曰,允。
傳曰,大臣·備局堂上引見。引見時,明朝弘文提學命招事,及知義禁鄭維岳牌招察任事,及右議政閔黯兼大提學減下事,榻前下敎。自上受灸日,以二十六日退定事,榻前定奪。
備忘記,噫,卿負士林之重望,爲寡昧之倚信,自在京邸,出入筵席,實多開發之益,匡救之效,欣喜之心,恒切于中矣。不料因一浪說,蒼黃南歸,倏已五個月矣。缺然思想,愈久愈深,以卿款款之忠,亦獨無戀主之心乎?矧今暖律新回,講筵將開,啓沃責重矣,世子年齡漸長,養正是急矣。此時此任,捨卿而其誰歟?玆遣史官,諭予至意,卿其幡然改圖,從速登途,毋孤如渴之望事。鑑史官,傳諭于大司憲,仍與偕來。
夜三更四更,月暈右珥,暈上有冠,色內赤外靑。以上春坊朝報
大臣·備局堂上引見時,釜山訓導朴再興,時在密陽地,除下直直爲下去之意,分付慶尙監司事,榻前定奪。以上備局謄錄
辛未正月十九日,上御□□□。大臣·備局堂上引見入侍時,上曰,三南値此大無,賑救之道,今方講究,而都下民人,則旣不耕作,平日所恃而資活者,專以三南公私穀物也。今年則失稔尤甚,餘存穀物,亦皆以賑資,留置本道,無上來之穀,都下民庶,無以聊生,言念及此,誠可矜惻。救活之策,不可不別爲料理,而國無蓄儲,內外賙賑,力有所不贍,極爲可悶。上年春間,米價適賤,地部爲慮後日,有啓達貿置之米矣。前頭都下之飢困,亦將無異於三南,以其儲置之米,限秋成逐月減價發賣,使市價不至踊貴,則亦不無所益於民者,其令該曹,依此擧行。戶曹判書吳始復曰,健元陵·獻陵碑閣,旣有造成之命,所當趁解凍卽爲擧行,而閣制廣闊且高,必須別擇材木,方可取用,故不得已勢將分定於水上各邑,而雖係陵寢重事,値此飢荒之日,營建之役,似涉不便,待秋造成,未知何如?上曰,所達誠然,待秋始役,可也。始復曰,上年秋大內諸處修理之後,曾所措置之物,旣已盡用,前頭修理及不時需用紙地席子等物,不可不預爲備待矣。卽今三南,飢饉特甚,如不萬分緊切,固不宜循例卜定,而此等物種,非所産官,則無以措辦。嶺南則有紙契,自本曹,可以給價取用,而湖西·湖南,則不得不依前給價,從略分定,故敢此仰達。上曰,若不預爲措置,似有窘迫之患,嶺南外,湖西·湖南兩處,從略分定,可也。始復曰,百官頒祿,上年僅纔復舊矣,今又値此大無之年,三南民物,方在飢餒遑急之中,在朝諸臣,晏然受食常祿,旣甚未安。其在節損之道,不可不減省,而六品官以下祿俸,石數甚少,自五品以上,來四月等爲始,各減一石,何如?領議政權大運曰,京外値此大無,擧將塡壑,而獨於祿俸,不爲減省,實爲未安矣。上曰,我國祿俸,其數元來薄略,實非忠信重祿之義。予意則不欲減省,而諸臣所達如此,五品以上祿俸,各減一石,可也。禮曹判書李宇鼎曰,西北民·濟州人刷送事,各道中有失稔處,則例有停刷之擧。今年三南凶荒特甚,似當依前停刷,而黃海·平安道及江春道嶺西,則曾因年凶,雖已停刷,今年則別無失稔之事,至於嶺東,則未免失稔,嶺東與三南,則一體停刷,嶺西及黃海·平安道,則依前督刷,何如?上曰,一道之內,或刷或停,似涉不便,三南及江春道,則無論嶺東·西,竝皆停刷,而兩西則督刷,可也。吏曹判書柳命天曰,上年宋文徵妻,有封爵之事,而其夫亦令特爲贈職矣。今此年老婦人,有封爵之敎,而婦從夫爵,自古法典,若只封其妻,則似有違於從夫職之法例,故敢達。上曰,竝其夫特爲贈職,可也。命天曰,今因慶尙監司狀啓,宜寧·長鬐兩邑,竝入於尤甚之尤甚。今此新除授守令赴任之際,夫馬有弊,使之限麥秋,除挈眷赴任,何如?左議政睦來善曰,春分前,如有尤甚邑除拜守令,則竝爲限麥秋除挈眷赴任,似宜矣。上曰,宜寧·長鬐二邑,除挈眷赴任,春分前除拜守令,亦爲除挈眷事,分付,可也。竝出擧條兵曹判書閔宗道曰,日者採蔘犯越人搜捕之時,咸鏡監司李瑞雨,送其軍官前郡守申澤萬於六鎭,使之譏察搜捕。澤萬馳入鍾城·慶源地方,衣服稍完者,疑以採蔘獲利,其中素稱壯健者及有計慮者,則輒疑以犯越,竝爲掩捕,或施亂杖,或施周牢,民皆驚擾,至有擧一境逃散之計,張起文捕得正犯之後,人心少定云。朝家雖有譏捕之令,如是擾民,豈朝家之本意哉?不可不別樣重治,監司李瑞雨,亦難免不能擇任之責,推考,宜矣。領議政權大運曰,此言是也。澤萬之驚擾北民,極爲痛駭。宜令拿問定罪,監司亦有初不擇送之失,推考,可矣。上曰當初譏察,雖爲搜捕,而因此擾民,殊甚可駭。申澤萬,拿問定罪,監司李瑞雨,推考,可也。出擧條以上春坊朝報戶曹參判李□曰,御營軍保人,有納布者,又有納米者,故收其布,以用試射放時賞格,捧其米,以繼番軍之糧,自是規例也。賞格之布,雖不可預定,應下之數,一年上下,小不下數百餘同,番軍之糧,一年應下,至於一萬六千餘石,而今年三南被災,各邑裁減之數,布則二百五十八同,米則五千七十五石,試射放時賞格之布,實無繼用之路,四五朔軍食,亦無出處,而本廳儲積,元來不贍,前頭且有江都大役,力分計窮,米布不足之數,措備無策。自前如此時,則當番十哨,減其一半,以五哨,限秋成前,輪回赴番,使無軍餉及賞布乏絶之弊。今亦依前例,徵召五哨,赴番,何如?上曰,限秋成前,以五哨,徵召赴番,可也。出擧條李□曰,御營哨官金砥,去十二月十七日,本營中日試射時,騎芻五中,又於同月二十五日賞中日時,騎芻五中,一朔內連次五中,實是罕有之事。曾在己巳年,哨官張萬翔,以片箭,貫三中,自本營啓達,至有加資之命。今此金砥之連二次騎芻五中,論其妙中之才,則不下於片箭貫三中,似當有別樣激勸之道,故敢達。上曰,騎芻連次五中,武藝中罕有之事。依張萬翔例,特爲加資,可也。出擧條以上御營廳謄錄
上在昌德宮。停常參·經筵。
辰時,日暈右珥,暈上有背,色內赤外靑。巳時午時,日暈。未時日暈左珥,暈上有冠,暈下有履,色皆內赤外靑。四更五更,月暈。
下直,侍寨僉使李象隨。
假注書金壽聃出使,代李再春爲之。
右副承旨金澍上疏。大槪,猥蒙恩暇,方向先壠,而顧臣所帶之職,本非閑局,出納之地,有難久曠,懇乞遞免事。傳曰,遞差。
傳曰,都承旨持此書題,與提學,偕往泮宮,儒生等製述以來。以上春坊朝報
王若曰,木從繩則正,后從諫則聖。木之性,豈生而皆正?惟從繩則無不正。君之德,豈生而皆聖?惟從諫則無不聖。蓋從諫者,乃人主作聖之功,非人臣一身之利也。歷觀前代,治亂興亡,罔不由於從諫之咈與弗咈,可不懼歟,可不愼歟?帝堯,夏禹,以天縱之大聖,旣盡善矣,又盡美矣。宜無可攻之過,可論之事,而置鼓立木,揭器求言者,其義可得聞歟?虞舜,亦天縱之聖,則其不爲慢遊傲虐,愚夫亦知,而猶尙戒之以無若丹朱傲者,何歟?文帝之止輦受言,文皇之樂聞規諫,玄宗之能容韓休,成帝之昏而朱雲得免被戮,光武之明而韓歆用直諫死,抑獨何歟?予以涼德,叨承丕基,于今一紀有五祀矣。早夜憂懼,孜孜求諫,得一善言,必求諸道,見一巽言,必求非道,惟恐言路之未闢,逆耳之未聞,而奈之何骳骫之習已成,鯁直之風索然?事關乘輿,則莫敢言,事關宰相,則莫敢言,事關近戚,則莫敢言,事關貴家,則莫敢言,駸駸然日趨於危亂之域,而莫之救耶?祗切慨歎,不知其故。無乃屬時泰寧,無可言之失歟?抑又寡昧縱有求諫之名,而無舍己從人之美,翕受敷施之實而然歟?何以則嘉言罔攸伏,而讜論日聞,下情無所壅,而君德日光,以臻億萬年無疆之休歟?子大夫博通經史,涉獵治亂,必有所涇渭乎中者,其各悉著于篇,毋有所隱。以上成均館謄錄
御營廳啓曰,今月二十日,本廳中日試射時,馬兵金厚建,三發片箭,一不得中,衆目所覩,而監的差備官訓鍊奉事金守命,擧旗鳴鼓,告以三中,殊極駭然,卽爲取來貫革看審,則片箭三箇,暫揷於舊鏃之穴,而隨手自落。所謂片箭,矢力甚猛,果若得中,則鏃尖必能深穿堅着,萬無隨手自落之理。其行詐之跡,判然無疑,厚建,捉致推問,則果與金守命,預期符同,瞞告中數,得遂直赴殿試之願,則當以二十兩銀子備給之意牢約,故守命,必欲捧銀,作此無狀之擧云。中日鍊才,是亦國試,則守命·厚建,何敢恣行奸計,若是其無嚴乎?事止痛駭,莫此爲甚。訓鍊奉事金守命,馬兵金厚建等,竝令攸司囚禁科罪,何如?傳曰,允。以上御營廳謄錄
吏批啓曰,判書,以提學,有牌招之命,參議式暇,小臣獨政未安,何以爲之?敢稟。傳曰,仍爲之。又啓曰,春坊闕員,今當差出,而擬望之人乏少,相避人員竝擬,何如?傳曰,允。
引見時,右議政閔黯,兼大提學減下事,榻前下敎。以上吏曹謄錄
兵曹啓曰,翊贊曺憲周呈狀內,水土所傷,作一僵尸,斷無復起爲人之望,所帶職名,斯速入啓處置云。憲周病重之狀,人所共知,改差,何如?傳曰,允。以上兵曹謄錄
上在昌德宮。停常參·經筵。
辰時,日有兩珥,有背,色內赤外靑。
下直,丹陽郡守李澳,澤山萬戶申行楫,金甲島萬戶姜遇陽。
備邊司郞廳,以三公意啓曰,訓鍊大將李鏶,陞授工曹判書之後,因臺啓,曠廢職務,已多日矣。臺臣之請還中批,自是循例,而初啓措語,雖欠稱停,年少之論,不必介懷,卽今臺啓已停,疏批亦下,一向引入,不爲出肅,事體所在,殊涉未便。工曹判書李鏶,卽爲牌招察任,何如?傳曰,允。
注書沈樘相避,代以洪重鼎爲假注書。
備忘記,玆當歲首,親策多士,事係稀闊,意非偶然,合施非常之典,以爲聳動之擧。今此一榜,特爲直赴殿試。
策問三中,生員金湙,三下,生員洪景濂·洪克濟·尹會,進士李壽仁。以上春坊朝報
上在昌德宮。停常參·經筵。
下直,加背梁萬戶具世彬。
傳曰,世子移次之所,房舍淺露,閭閻逼近,決非久居之處,而闕中無他可合之所,不得已欲爲移御于慶德宮矣。兩殿移御及世子宮移次吉日,令禮官,以今月晦開月初,推擇以入,而慶德宮修理等事,十分從略爲之,俾無濫費之弊事,亦爲分付該曹。
傳曰,今此移御時,內殿,當由慶德宮興泰門入,世子宮,當由綵線堂東門入,以此磨鍊事,分付。
傳曰,慶德宮移御事,已下敎矣。永昭殿,當爲移奉於昌慶宮文政殿矣,分付該曹,使之擧行。
副修撰金元燮上疏。大槪,敢暴不安之迹,乞蒙鐫罷,仍陳狂瞽之說,以冀省納事。答曰,省疏具悉。陳戒之誠,予甚嘉尙,謬戾之避,何必深嫌?爾其勿辭,從速察職。
假注書洪重鼎,改代韓鋈爲之。
傳曰,明明日,大臣·六卿·判尹·政府西壁,竝命招,大提學圈點。
傳曰,明明日開政事,分付。
府啓,祖宗朝設科取士,自有定制,雖於節日之製,間有賜第之規,而只取壯頭一人,至於全一榜取之,曾所未聞也。親發聖策,賜醞多士,固知希世盛擧,而自是人日頖製,則旣非天庭設圍,大寮承命,不知此科何名也?臣恐聳動之擧,反爲濫觴之歸,壯頭一人外,請還收其次四人賜第之命。答曰,今玆一榜之盡爲賜第,實非偶然,有何濫觴之事乎?勿爲煩論。
禮曹啓曰,大殿·中宮殿移御,世子宮移次慶德宮吉日,及永昭殿移奉昌慶宮文政殿吉日,令日官推擇,則今月內,各有拘忌,無他吉日,只二十六日,純吉於移御及移次·移安,而日期急迫,久廢之殿,恐未及修理。來二月初三日則爲吉於兩殿移御及永昭殿移安,而有妨於世子宮移次,初八日則純吉,於移御及移次移安,俱無妨礙,此外無他吉日云。移安則先以初三日擧行,移御移次則以初八日擧行,似涉便當,何以爲之?敢稟。傳曰,以開月初三日,先爲移安,移御移次,則定於初八日,可也。以上春坊朝報
上在昌德宮。停常參·經筵。
未時,日有重暈。夜五更,月暈。
下直,郭山郡守申五章。
府啓,今此頖試入格儒生等,盡賜直赴之命,出於格外,則據例爭執,實循公議,而聖明不賜允從,臣不勝疑惑之至。近來設科太數,取人甚多,已非愼重之道,況泮宮策士,此不過激勸多士之擧,其與天庭設圍,大寮承命,亦有間焉,則以一時無名之科,有全數賜第之命,豈不有乖於祖宗朝取士之定制乎?臣恐聳動之擧,反爲濫觴之歸,請還收泮試入格儒生等盡賜直赴之命。答曰,已諭,毋煩。以上春坊朝報
傳曰,世子年幼,今此移次儀註磨鍊時,似當有參酌減省之節,以此分付該曹。以上禮曹謄錄
辛未正月二十三日,上御□□□。藥房都提調以下,戶曹判書吳始復,請對入侍時,大殿移御,則以二月初八日,依前定行,中宮殿移御,及世子宮移次,則以二月初九日退定事,及前頭移御不遠,而近來痘患癘疫漸熾,慶德宮禁標內,及自昌德宮,至慶德宮,道路左右邊近處,預爲一切嚴禁事,榻前定奪。吳始復曰,慶德宮闕內各司,擧皆頹廢,修補之役,與大內修理,一時相値,雖有物力,勢難暇及,大內修理,旣有十分從略之敎,則各司緊急不得已處外,尤宜節省,而鋪陳諸具,亦皆以舊件移排,似無不可。且上司下人,例於如此之時,多有乘時作弊之事,自本曹,隨現啓達科罪之意,先此仰稟。上曰,依爲之。都承旨沈檀曰,邊倅之不得挈眷,國法至嚴。義州,乃西藩管頭重鎭,必須奉法律己,無少違犯,然後乃可鎭服邊民,而義州府尹許墀,上年自安州牧使,移拜本職,赴任之時,祠主及衙眷,仍爲挈去,有若循例率眷者然。此由國綱不嚴之致,臣恐邊倅除挈眷之法,仍此廢墜矣。且守令有不法之事,則道臣所當啓聞請罪,許墀率往家眷之說,搢紳間傳播已久,而尙無啓聞之擧,極爲非矣。平安監司閔就道推考,何如?右議政閔黯曰,許墀所犯,果如承旨所達,則論罪似當矣。上曰,果然則不可無罪,義州府尹許墀,以濫率之科,論罪,平安監司閔就道,推考,可也。以上春坊朝報
上在昌德宮。停常參·經筵。
下直,順興府使姜碩老,仁川縣監李。
中殿·世子宮,藥房問安。答曰,知道。藥房啓曰,積雪乍消,春寒尙峭,伏未審聖體,若何?伏聞入侍醫官所傳之言,去夜王世子,微有感冒之候,曉頭汗出之後,諸症消歇,寢睡亦穩云。驚慮之餘,不勝喜幸,貽慮聖躬,深夜失睡,不瑕有傷乎?臣等與諸醫,卽爲診察世子卽今症候後,可以議定當進之藥,敢此問安,竝此仰稟。答曰,知道。無事。世子微感之候,得汗之後,頗似減歇矣。問于入診醫官議藥。再啓曰,卽伏聞入診醫官所傳之言,王世子症候,曉頭得汗之後,頗似減歇,而神色未舒,肌膚及手掌,亦爲微溫,鼻涕時流,似是外感未盡和解之致。與諸醫商議,則以爲,人蔘羌活散,加荊芥·乾葛各一錢,令乳母連服三貼,宜當云。此藥卽爲劑入之意,敢啓。答曰,知道。
府啓,請還收頖試入格儒生等,盡賜直赴之命。措辭見上凡獄囚有病,則典獄之官,必報于各其所囚之司,以卽處置,例也,而前月念後,有一常漢,以犯肉,被捉於本府,不卽納贖之故,拘囚累日,至於凍死云。犯肉,元非極罪,人命亦且至重,則獄官之不爲報知,以致凍斃之狀,殊涉可駭。請其時典獄署入直官員,査覈科罪。答曰,不允。末端事,依啓。
判府事金德遠上疏。大槪,不避瀆擾之誅,更申崩迫之懇,本兼諸任,乞賜鐫削,俾得安意就盡事。答曰,省疏具悉。卿其安心,勿爲過辭,從速行公。
院啓,堂后之任,實假無間,則不可不擇差,而近來擬除,多不愜物情,至如李瀏卑微之類,亦此備擬。當該注書,難免其責,請推考。假注書李再春,曾爲是任,修正日記之際,前席說話,多有用意添刪之處,其習誠爲不美。如此之人,不可置之記事之列,請遞差。答曰,依啓。以上春坊朝報
禮曹啓曰,卽接典牲署牒報,則祭享黑牛今年條元貢,則上年秋間出送分養,今春爲始,取來封進,則似無不足貿用之弊,而近來則秋後出來分養,勢未及肥澤,每不合於冬享大祭。莫重祭享及時封進之牛,節晩輸送分養,事極不當。今春享時,則以別卜定未盡之牛封進,亦甚未安,不可無强爲變通之道。今辛未條爲始,濟州元貢牛,三月念前輸送分養,以爲鱗次取用之意,入啓云。每年黑牛,分養湖西,次次取用矣,近來則因其牛疫,京外留養,幾盡致斃,故每於祭享臨時,未免貿用苟艱之患,其在事體,殊甚未安。依該署所報,今年條元貢黑牛,三月念前出送留養,以爲前頭祭享時無弊封進之地,而今後則每年春初,恒式出送之意,分付該道及濟州牧使處,何如?傳曰,允。
禮曹啓曰,臣宇鼎,與本曹郞廳韓德望,馳詣禧陵,與入番參奉趙珌眼同,本陵丁字閣有頉處,詳細奉審,則殿內神門上當中雨漏一處,自仰壁至腰中方,粉灰及壁土,剝落色渝,廣可一尺許,殿內東壁上雨漏一處,北壁上雨漏一處,而壁土擧皆渝色,其廣幾至六七寸許,其他仰壁剝落者三處,而一殿內仰壁,幾盡拆裂,顯有雨水滲濕之形,御門道里上雨漏一處,而自仰壁至中方,粉灰及壁土,剝落色渝,廣可一二尺許,殿外西邊第一間腰中方退出,神門右邊柱外面四箇一角折傷,殿閣左右朴工板子,甚爲狹小,不但不蔽風雨,不能掩遮道里頭,以致仰壁剝落,朴工亦且朽傷傾側,殿閣四隅椽端低垂,樑上塗灰前後面擧皆剝落,蓋瓦之折傷者,未知其幾,簷端蓋瓦,間間墜落,其數亦多,月廊四隅簷,亦甚低垂,而西邊隅平交代連付處違拆,幾至墜落,第二間,則頗似傾側,南邊朴工狹小,朽傷傾側,仰壁則幾盡剝落,無一完處,亦有雨水滲漏之形,階砌則四面諸處,擧皆傾圯,間以雜石塡補。參以陵官所報,則殆有甚焉,使帶來木手張士敬,一體詳審後,以卽今所見論之,則似無春夏間傾圯之患,而蓋其殿閣,與他陵殿閣,大有異焉。觀其材木,則柱樑·椽木·中方木,俱未免體小,亦不得精鍊,道里合付處及大工,俱有罅隙,有若閭舍之草創者然,不成殿閣模樣,壬辰兵亂後倉卒重建之說,似不虛矣。且殿閣及月廊,例爲連附造成者,自是丁字閣體制,而此則殿閣及月廊簷端,雖曰相接,乃是別構,故以致月廊之傾側,而雨漏及傷處,如是之多。問於匠手則以爲,自內觀之,則卽今雖無頹壓之慮,而自外論之,則材瓦無不朽傷,如欲仍舊修補,則着手誠難,不可不重建云。非但工人之言爲然,臣等所見亦然。莫重陵寢殿閣,如是朽傷,則固當趁卽改建,而春耕已迫,農前完役未易,至於材瓦,亦難猝備,令該曹預備措置,姑待秋成,以爲重建之地,何如?傳曰,允。
禮曹啓曰,傳曰,世子年幼,今此移次儀註磨鍊時,似當有參酌減省之節,以此分付該曹事,命下矣。永昭殿移奉及大殿·中宮殿移御時,王世子當有闕門外祗迎,及景福宮前路下輦之禮,王世子移次時,乘輿出,至闕門外乘輦之節,而方在沖幼之年,勢難行禮,祗迎·下輦等節次,不爲磨鍊,而乘輿一款,依聖敎減省,自內直爲乘輦磨鍊之意,敢啓。傳曰,知道。以上禮曹謄錄
吏批啓曰,義州府尹有闕,依近例,令備邊司議薦,何如?傳曰,允。
政院啓曰,校理沈仲良,承牌來待矣。傳曰,相避及守令窠闕,書入。
吏曹,以崔嵩齊爲旌善郡守。
大提學圈點,十點權愈,九點柳命天,八點李瑞雨。
上在昌德宮。停常參·經筵。
夜一更,流星出昴星下,入東方天際,狀如拳,尾長二三尺許,色赤。
下直,穩城府使李鳳齡,玉江萬戶金振鳴。
中殿·世子宮,藥房問安。答曰,知道。藥房啓曰,正月垂盡,春寒惻惻,伏未審聖體,若何?王世子患候,亦復何如?人蔘羌活散,從乳道進服之後,益有差減之效乎?臣等與諸醫,卽爲診察後,當議繼進之藥。臣等不勝憂慮之至,敢來問安,竝此仰稟。答曰,知道。無事。世子症候,比昨漸有差減之效矣,問于入診醫官議藥。再啓曰,卽伏聞入診醫官所傳之言,王世子患候,神色頗舒,遊戱如常,感冒之候,似已和解,而餘熱或不無未祛者。與諸醫商議,則以爲,和解散,加麥門冬一錢·山梔炒七分,三貼,令乳母進服,宜當云。此藥三貼,卽爲劑入之意,敢啓。答曰,知道。
府啓,請還收頖試入格儒生盡賜直赴之命。措語見上答曰,勿煩。
吏曹啓曰,命下矣,濫率衙眷守令罷黜,自是前例。今此義州府尹許墀,依例罷黜,何如?傳曰,允。
假注書李再春遞差,代金泰慶爲之。
大司諫睦林一啓曰,臣於昨日,以假注書李再春汰去事,與同僚相議構草,城上所詣臺傳啓之後,遞差改律之意,簡問於臣,臣昏謬不察,泛書謹悉矣。今聞物議,以旣已傳啓,追改律名,有違臺體,大加非斥云,臣之做錯,至此著矣。臣不敢晏然,以此引避傳啓之後,政院無端還退,至治諫吏,臣竊愕然,繼而怪之。臣雖疲劣,官以諫名,則被斥物議,引避自列,臺體則然,而不料政院,居喉舌之地,操切諫臣,乃至於此也。臣旣有物議之非斥,又被喉司之操切,以此以彼,決不可一刻抗顔於臺端,請命遞斥臣職。政院啓曰,臺諫之引避紛紜,實爲近來弊習矣。卽者大司諫睦林一,以昨日假注書李再春汰去事,與同僚相議構草,城上所詣臺傳啓之後,簡通往復,改律以遞差矣。今聞物議,追改律名,有違臺體之意來避,而臺官傳啓之後,如有可改處,則詣臺之官,問議于在外同僚,仍爲簡通於注書,追後改之,自是規例,則今此引避,似甚不當,故臣等,相議出給矣。睦林一,又以無端還退,至治諫吏,居喉舌之地,操切諫臣等語,侵斥本院,臣等竊不勝瞿然之至。諫吏則初以避辭未入啓前,徑先入啓,書出小報,故招致諫院奇別書吏,詰責而已,則以此謂之至治諫吏,似未詳曲折而然矣。諫臣再次引避,至於侵斥本院,此避辭,不得不捧入之意,敢啓。傳曰,此非可避之事,避嫌,還出給。以上春坊朝報
義禁府啓曰,以高山察訪狀啓刑曹粘目,前居山察訪朴履寅,移本府處置事,允下矣。朴履寅今方待命,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
下直,高城郡守洪萬運,善績僉使李明憲。
中殿·世子宮,藥房問安。答曰,知道。藥房啓曰,春寒尙緊,伏未審聖體,若何?受灸今日爲之事,旣已定奪矣,時刻定以何時乎?王世子患候,亦復何如?昨日製進和解散,其已從乳道進服,而果有其效,益臻平復之域耶?臣等無任憂慮之至,敢來問安,竝此仰稟。答曰,知道。無事。世子患候,幾盡差愈,受灸時刻,定以午正,宜矣。
慶尙監司書目,臣情勢萬分悶蹙,疾病萬分危綴,亟命鐫削,以便公私事,上疏。答曰,省疏具悉。卿勿過辭,從速察職。
全羅監司書目,敢陳區區所懷,以備財擇事,上疏。答曰,省疏具悉。疏辭實出於善後之意,予用嘉之。當令廟堂,商確稟處焉。又書目,全州等十一邑,去月二十三日,雷動與地震,俱係變異事。
大殿受灸後,藥房·政院·玉堂·二品以上·六曹問安。答曰,知道。
忠淸監司書目,臣敢陳所懷,仍暴病重實狀事,上疏。答曰,省疏具悉。縷縷條陳,無非救民之策,深嘉卿爲國盡心之誠也。當令廟堂議處。卿其勿辭,從速察職。
掌令李文興啓曰,本府犯肉罪人凍死獄中之說,喧傳於道路,故臣驟聞而極駭之,日昨,以科罪獄官之意,論啓蒙允矣。今聞罪人,非本府所囚,乃刑曹所囚也,非死於獄中,乃死於旣放之後,則臣之風聞爽實,論事不審之失,著矣。何可一刻仍冒於臺次乎?請命遞斥臣職。答曰,勿辭,退待物論。
兵曹判書閔宗道請對,傳曰,受灸時,入侍。入侍時,慶德宮移御時,大殿·中宮殿,由弘化門,世子宮,由敦化門出宮事,榻前定奪。
府啓,請還收頖試入格儒生等盡賜直赴之命。咸從縣令朴世寶,四載居官,無一善狀,性又貪饕,專事攫挐,凡所肥己謀利之事,不一而足,至於鄕校後山,乃是禁伐之所,而威脅校儒,斫取樹木,煮鹽興販,皆歸私用。且其本家,在於湖南,每當節日,祭馱輸送之際,諉以道里絶遠,多出刷價,直買馬匹,仍置不還,輒以爲常。以此境內民人之好馬,盡入官家之勒買,怨讟朋興,殆不堪命。如此無識不法之人,不可久畀字牧之任,請咸從縣令朴世寶罷職不敍。引嫌而退,論事失實,勢難仍在,請掌令李文興遞差。答曰,不允。遞差事,依啓。以上春坊朝報
義禁府啓曰,以黃海兵使啓本,兵曹粘目,前兎山縣監柳文燧,前長淵府使南宮垕,前松禾縣監朴來慶,前文化縣監李公榦,前鳳山郡守曺世益,前殷栗縣監朴重圭等,移本府,拿問後決杖事,允下矣。柳文燧·南宮垕·李公榦·曺世益·朴重圭,方待命於本府,卽爲拿囚,而朴來慶,時在開城府本家云,依例發遣府羅將拿來,何如?傳曰,允。以上禁府謄錄
上在昌德宮。停常參·經筵。
下直,平安兵虞侯李彦瓀,神光僉使朴璘。
藥房啓曰,昨日受灸之後,伏未審聖體調攝,若何?世子氣候,一向安寧乎?今日受灸時刻,依前定以午正乎?敢來問安,竝此仰稟。答曰,知道。無事。世子氣候,平穩矣。
吏曹啓曰,臺諫有闕,政事,取稟。傳曰,當日爲之。
假注書金萬衡改,代李漢宗爲之。
府啓,請咸從縣令朴世寶罷職不敍。措辭見上答曰,依啓。前啓,還收頖試儒生等盡賜直赴之命事,停啓。
吏曹參判權愈上疏。大槪,新授文衡之任,決非如臣空疎者所敢冒據,懇乞亟賜遞改事。答曰,省疏具悉。卿之文學,實合此任,卿勿過辭,從速行公。以上春坊朝報
吏曹,以申㶅爲義州府尹,金永徵爲德川郡守。以上吏曹謄錄
辛未正月二十七日,上御□□□。受灸時,各司因受灸,雖不用刑,勿拘開坐事,榻前下敎。藥房都提調閔黯曰,科擧後,卽爲分館,例也。頃因李彦純作梗罷坐之故,上博士李泰煥,掌務官鄭思孝,竝拿推奪告身,其時同參之人,亦不自安,權敏·李漢宗等,不參試射,故爲坐罷,本院無行公之員,以致分館漸遲,合有變通之道矣。上曰,奪告身·罷職人員,竝爲敍用,斯速分館,可也。副提調沈檀曰,承文參下之任意下鄕,實爲近來廢習,政院假注書差出,則稱以下鄕者多矣,不爲受由,任意下鄕,事極不當。今後各別申飭,隨現科罪,何如?上曰,任意下鄕,事甚不當。各別申飭,復踵前習,則論罪,可也。出擧條以上春坊朝報
上在昌德宮。停常參·經筵。
藥房啓曰,連日受灸之餘,伏未審夜來,聖體調攝,若何?今日受灸時刻,依前定以午正乎?敢來問安,竝此仰稟。答曰,知道。無事矣。
吏曹口傳政事,以丁時潤爲兵曹佐郞。
大司諫睦林一啓曰,臣於日昨,李再春律名追改事,見非物議,詣臺自列,誠不獲已,而不意喉司操切,終至啓稟,自上有還出給之命。物議非斥之後,抗顔臺席,揆以廉隅,斷無是理,疾病且劇,無望自力。當此逐日起居之班,亦不得趨參,尋單請急,見阻喉司,縮伏私室,一味惶悚矣。今者又聞,李瀏,以湖南士族,見稱鄕中,則卑微之說,假官之劾,大非實狀,人皆稱冤。臣泛聽人言,爽實論啓之失,實所難免,以此以彼,決不可一刻仍冒於臺端,請命遞斥臣職。答曰,勿辭,退待物論。
司諫金一夔啓曰,臣於日昨,以傳啓後追改律名之失,詣臺自列,見却喉司,揆以廉隅,旣難冒出,且緣疾病,尋單未徹,縮伏私次,方切悶蹙矣。卽者又聞物議,則李瀏,以湖南士族,本非卑微之類,則假官之擬,固無不可,而臺啓之發,出於意外,以此稱冤,大加非斥,臣之初不詳審,爽實論啓之失,著矣。長僚旣已引避,則臣何敢晏然而已乎?臣之前後所失,俱不可一刻仍冒於臺席,請命遞斥臣職。答曰,勿辭,退待物論。
政院啓曰,卽者進善丁時翰上疏,從縣道到院。其所條陳,不啻萬言,而其中有廢庶人處,別宮給廩料之語。此等疏,曾有勿爲捧入之敎,自本院,所當直爲退却,而係是儒臣之疏,何以爲之?敢稟。傳曰,不有禁令,鼓簧邪說,愈往愈甚,誠可寒心。宜有別樣懲治之道,疏本捧入。
大殿受灸後,藥房·政院·玉堂·二品以上·六曹問安。答曰,知道。以上春坊朝報
義禁府啓曰,卽者月令醫員金時夏手本內,保放罪人宋揆,病勢今已差歇云,卽爲還收之意,敢啓。傳曰,知道。以上禁府謄錄
兵曹啓曰,本曹郞廳,或在鄕未謝新命,或受由過限不來,常時入直開坐之際,事多苟艱,前頭移御之時,尤無推移。受由過限,佐郞金汝鍵,今姑改差,以在京無故人,口傳差出,何如?傳曰,允。以上吏曹謄錄
辛未正月二十八日,上御□□□。受灸時,上曰,日者慶尙監司李聃命,以請得統營穀事,有所狀聞,此不過欲補賑資之萬一而已。其間雖有未詳本營之事勢者,均是公事,則其在統臣之道,從容論理,啓稟朝廷,未爲不可,而今觀統制使申汝哲狀啓,盛氣張皇,凌踏道臣,不遺餘力,相敬之風,果若是乎?事之未安,莫此爲甚,從重推考。已上春坊朝報
上在昌德宮。停常參·經筵。
下直,寧邊府使李後晟。
藥房啓曰,昨日受灸之後,伏未審夜來,聖體調攝,若何?今日受灸時刻,依前定以午正乎?敢來問安,竝此仰稟。答曰,知道,無事矣。
備忘記,噫,自夫奸黨屛黜之後,一種怪鬼之輩,失志怏怏,怨憾次骨,興訛造謗,惑亂民心,危疑之端,指不勝屈,識者之爲國家深憂遠慮,固已久矣。乃者進善丁時翰,以世祿之臣,罔念圖報之意,乃敢黨附邪說,投進一疏,而語意絶悖,有不忍正視者。噫,致祥之罪,固已上通于天,而誅止其身,廷輔等之負犯,亦非細故,而編配未久,旋卽賜環者,皆出於軫念貴主,則未知所欲加者,何禮也,所欲解者,何事也?廢人之惡,浮於尹氏,則此實宗社之罪人,而敢以人心久而愈鬱等語,肆然筆之於奏御文字,以資邪論之嚆矢者,已極無嚴,至若以厚待郭后,處變於今日,以克追先志,取法於他日之說,尤非人臣之所敢發口者也,春坊僚屬,旣極一時之選,則寧有擧措之偏重,剖柝之太甚,而乃以二三臣之用與不用,有若開人心之向背,國勢之安危者然,是何遣辭之危險,一至於此耶?大憝伏法,神人胥悅,而敢曰體統大壞,國脈漸傷,忘君死黨,在法當鞫,而又曰,撲殺言者,隱然歸朝廷於不韙之地,而爲他日立節之計,其心所在,誠不可測也。此而置之,人心日漸陷溺,義理日漸晦塞,末流之害,將至於國不爲國而後已,丁時翰,姑先削奪官爵。
大殿受灸後,藥房·政院·玉堂·二品以上·六曹問安。答曰,知道。
吏曹參判權愈上疏。大槪,更暴血懇,乞遞文衡之任事。答曰,省疏具悉,已諭於前疏之批矣。卿勿固辭,從速行公。
正言鄭有徵啓曰,近日失志奸細之徒,懷懟蓄憾,公肆怨國之言,騰播遠邇,疑惑听聞,可怕可愕之端,不一而足。行副護軍李䎙·申鍒,前郡守李成朝,前縣監金萬㘽,前別檢申拱華,折衝金廷說,士人金鎭厚·李孚命·金啓光·兪選基·尹愿等,廣斂財貨,私相締結,或偵伺於卿宰之家,或聚會於罪黜之人,興訛造訕,靡所不至,其心所在,誠不可測。如此不逞之徒,決不可置之於輦轂之下,故臣以李䎙等論罪之意,相議於獻納成瓘,則以爲,此是公共之論,寧有異議云,而及其發簡之後,託以僚員不齊,終始持難,臺閣事體,豈容如是?事苟可論,則卽當陳啓,何可等待未相會之同僚,以致重發之論,漸就遷延也?臣之愚見,本自如此,再三往復,竟未歸一,無非如臣疲劣,見輕同僚之致,何敢晏然於臺席乎?請命遞斥臣職。答曰,勿辭,退待物論。
右參贊沈梓上疏。大槪,乞遞兼帶諸任事。答曰,省疏具悉。卿其安心勿辭,從速行公。
府啓,卽伏聞進善丁時翰,有削奪官爵之命,臣竊驚惑焉。夫時翰疏本,臣未及得見,姑以備忘辭旨觀之,其措語之妄率謬錯,可以推知,而第念草野疎遠之臣,未諳朝家處分之意,不揆事例,敢有條陳,其所爲言,雖不稱停,在聖上優容之道,固當從容開示,以賜辨破,而今乃大其聲色,辭氣嚴厲,實有歉於納汚藏疾之量,而況時翰,行誼著聞,爲殿下所嘗禮遇,則固與凡官庶僚有間,而今因語言之過,遽加之以譴罰,曾不小貸,其於待儒臣之道,不亦太薄乎?且時翰,於前後弓旌之招,一未出應,其無當世之念,人所共知,則備忘中,黨附邪論,不忍正視,爲他日立節等敎,或恐聖明不諒其本意,而有此情外之嚴旨也。時翰之一時被譴,有不足恤,而遠外聽聞,若謂之山野之人,以言獲罪云爾,則豈不有累於淸明之治乎?請小霽威怒,平心恕究,還收進善丁時翰削奪官爵之命。答曰,時翰疏語,乖盭不正,其黨附之態,誠難自掩,而一則曰不亦太薄,一則曰不諒本情,顯有救解底意,臺閣風采,豈容若是乎?良可異也。亟停勿煩。
持平洪萬紀啓曰,進善丁時翰,以草野疎遠之臣,感聖上禮遇之恩,未諳朝家處分之意,徒懷有犯無隱之忱,妄陳一疏,言不知裁,其率爾顚錯,臣非不知,而因一時狂瞽之說,至有削奪之命,臣以爲,或歉於待儒臣之禮,或妨於恢言路之道,敢以還收之意,有所論列,豈敢有爲時翰一毫救解之意也?今承聖批,辭旨極嚴,至以臺閣風采豈容若是爲敎,臣不勝瞿然之至,臣猥陳愚淺之見,致勤聖敎,其何敢一刻晏然仍冒於臺席乎?請命遞斥臣職。答曰,勿辭,退待物論。以上春坊朝報
辛未正月二十九日,上御□□□。受灸時,上曰,自今以後,大小臣僚,罔畏禁令,以廢人之事,敢有提起者,當繩以重辟,斷不饒貸,頒布中外,咸使知悉。以上春坊朝報
上在昌德宮。停常參·經筵。
日出後,太白見於巳方。
下直,濬源殿參奉李焌。
藥房啓曰,連日受灸之餘,伏未審夜來,聖體調攝,若何?今明日,乃晦朔,醫家所忌,姑爲停灸之意,榻前定奪,似當依此姑停,而臣等不任憂慮之至,敢來問安。答曰,無事矣。
獻納成瓘啓曰,凡臺閣論事之體,僚員齊會,相議停當,自是規例也。如或同僚有故,難以遲待,則一人獨啓,亦時有之,而事體則不然也。大昨正言鄭有徵,以李䎙等十餘人,興訛造訕,無所不至,如此不逞之徒,決不可不論之意,來問於臣。臣答曰,此輩所爲,誠如是狼藉,而僚員具備,公議歸一,則相議陳啓,未爲不可,但今僚員不但不齊,無故一僚,亦未相會,如此重大之論,不可怱怱輕發,姑待同席齊會,十分消詳,可也,及其簡問之後,亦以前說答之,而臣之意見,本來如此,再三往復,不得已苟從矣。不意同僚,强執己見,徑先起鬧,而觀其避辭,有若臣先諾後悔者然,臣實未曉其意也。然而同僚,旣以見輕引避,臣何敢自以爲是,晏然臺席,而昨緣日暮,今始自列,所失尤大,請命遞斥臣職。答曰,勿辭,退待物論。
正言申必淸啓曰,臣猥蒙恩召,惶霣感激,惟知行不俟駕,不復知有身,衝犯風雪,晨宵跋涉,到中路,得寒疾,實難自力前進,而分義所在,不敢濡滯,扶舁入城,黽勉祗肅,退臥私次,症情轉劇,昏倒叫痛,全廢食飮,旣不得與同僚相會,又不敢以賤疾瀆擾於玉體受灸之日,悶縮度日矣。今見同僚相繼引避之辭,皆以臣之未相會爲言,而至斥以無故,則今此起鬧,實由臣身,臣之罪戾,至此尤大,臣何敢晏然於臺席,處置同僚乎?請命遞斥臣職。答曰,勿辭,退待物論。
府啓,引嫌而退,還收之請,亦有所執,聖批雖嚴,何可輕遞?請持平洪萬紀出仕。答曰,依啓。以上春坊朝報
政院啓曰,副校理趙湜,承牌來待矣。傳曰,相避及守令窠闕,卽爲書入。以上吏曹謄錄日記廳郞廳崔鳴玉書。
上在昌德宮。停常參·經筵。
巳時,日暈。自午時至申時,日食日暈。
禮曹啓曰,每年各陵展謁,春則二三月,秋則八九月,恒式取稟事,曾已定奪矣。今春展謁,定於何陵,而擇日於何間乎?敢此仰稟。傳曰,禮當展謁於章陵,以今月晦間開月旬前,推擇以入,可也。
傳曰,史官一員待命,騎馬三匹立之,社稷大祭所內摘奸。
府啓,竝引嫌而退,追改律名,姑置勿論,論人爽實,勢難仍在,隨問論罪,誠得臺體,意外規避,在我何嫌?旣是其論,反欲延就,避事之跡,有所難掩,身有疾病,未得相會,事勢固然,有何所嫌?請大司諫睦林一,司諫金一夔,獻納成瓘,竝命遞差,正言鄭有徵·申必淸,竝命出仕。答曰,依啓。已上春坊朝報
禁衛營啓曰,下番別驍衛等,今日慕華館,方爲賞格試才,而李繼英等四十五名呈狀內,今此觀武才時,願爲仍留觀光云。軍情所切,有難强使之下去,與入番別驍衛等,自本營一體試取,何如?傳曰,允。已上禁營謄錄
上在昌德宮。停常參·經筵。
下直,高嶺僉使張成漢,淸城僉使李振漢,魚面萬戶李熙然。
禮曹啓曰,命下矣,章陵展謁吉日,令日官推擇,則今二月二十七日以前,皆有拘忌,二十八日爲吉,厥後連有拘忌,來三月初八日及十一日爲吉云,而初五日,乃文武科會試開場日也。初八日,似不無相礙之端,此三日中,以何日擧行乎?敢稟。傳曰,以今月二十八日,定行,可也。
吏曹啓曰,臺諫有闕,政事,取稟。傳曰,明日爲之。
藥房啓曰,節屆仲春,寒威尙緊,伏未審聖體調攝,若何?今日又爲受灸事,旣已定奪,時刻依前定以午正乎?臣等不任憂慮之至,敢來問安,竝此仰稟。答曰,知道,無事矣。
正言鄭有徵·申必淸就職。
府啓,本府,以進善丁時翰削奪官爵還收事,有所爭執,而聖明不惟不賜允兪,至以乖盭黨附等語爲批,臣不勝驚惑焉。夫時翰疏語,不啻萬言,遣辭之際,多未裁停,妄率錯謬之失,固亦有之,宜其不槪於聖心,而第念時翰,身居草野,不習世情,其所爲言,雖有過當之處,此不過未諳朝家處分之本意,在聖上優容之道,固當從容開示,以賜辨破,而今乃大其聲色,辭氣嚴厲,斥罷譴罰,曾不少貸,豈不有乖於納汚藏疾之道乎?況時翰行誼著聞,爲殿下所嘗禮遇,則固與凡官庶僚有間,而一言不合,遽加摧折,其於待儒臣之道,無乃太薄乎?且時翰,於前後弓旌之招,一未出應,其無當世之念,人所共知,則備忘中,黨邪立節等敎,臣恐聖明不諒其本意,而有此情外之嚴旨也。時翰之一時被譴,有不足恤,而遠外聽聞,若謂之山野之臣,以言獲罪云爾,則其爲累於淸明之治,尤如何也?請平心諒恕,少霽威怒,還收進善丁時翰削奪官爵之命。答曰,已諭,毋煩。
院啓,近來失志奸細之徒,懷懟蓄憾,公肆怨國之言,騰播遠邇,疑惑聽聞,可駭可愕之端,不一而足,行副護軍李䎙·申鍒,前郡守李成朝,前縣監金萬㘽,前監役申拱華,折衝金廷說,士人李孚命·金啓光·李萬祥·兪選基·尹愿等,廣斂財貨,私相締結,或偵伺於卿宰之家,或聚會於罪黜之人,興訛造訕,無所不至,宰臣中,亦有聞而言之者,不翅丁寧,傳說藉藉,有非泛然風聞之比,如此不逞之徒,不可置之輦轂之下,請李䎙等十一人,竝命遠地定配。答曰,更加詳察處之。
副校理趙湜上疏。入啓。答曰,省疏具悉。時翰黨附之態,有不忍正視,則削奪之罰,實出於明示好惡,熄邪說之意,何可比論於以直言獲罪者流耶?爲師分疏,語欠公正,予甚不取也。
兵曹判書閔宗道請對。傳曰,受灸時,入侍。
大殿受灸後,藥房·政院·玉堂·二品以上·六曹問安。答曰,知道。
副提學睦昌明上疏。大槪,素患痰症,挾感猝劇,幾殊僅蘇,而症勢彌留,尙在人鬼關頭,當此受灸之日,無路趨參於起居之班,惶隕冞增,旬月之內,差復無望,本職兼帶,乞蒙恩遞,專意調治,以尋生路,兼陳所懷,冀賜察納事,入啓。答曰,省疏具悉。時翰之疏,語極危險,執跡而論之,黨邪立節之態,烏得免乎?卿其勿辭,調理察職。
今日受灸時,章陵展謁停止,貞陵展謁,以前擇日十八日爲之事,及禁軍別將張希載,兼內乘減下事,及貞陵展謁時,道路橋梁大段處外,勿爲修治,植炬亦勿擧行之意,漢城府及京畿監司處,竝爲分付事,榻前下敎。
政院啓曰,去十二月十四日,大臣·備局堂上引見時,湖南被抄之人賜暇之規,雖以年凶,今姑安徐,製述朔啓,亦有古事,爲先着實擧行,以爲勸奬之道,吏曹郞官,則參政外,除本仕可也事,旣已下敎矣。卽者湖堂書吏,來呈正月朔製,而吏曹佐郞權重經一人外,其餘皆不製進,怠慢甚矣,不可無警責之道,竝推考,何如?傳曰,允。已上春坊朝報
傳曰,今下弓矢,高嶺僉使張成漢,淸城僉使李振漢,魚面萬戶李熙然處,給送。已上內下日記
政院啓曰,今辛未年例,守令薦一百七十一張,邊將薦一百六十九張捧入,而應薦不薦人員,令該曹察處,何如?傳曰,允。已上吏曹公事置簿
兵曹啓曰,翊衛司洗馬李壽仁呈狀內,本以抱病之人,添得寒疾,旬月之內,差復無期云。陪衛重地,不可久曠,洗馬李壽仁,今姑改差,何如?傳曰,允。已上兵曹啓草謄錄
二月初二日,上御□□□。兵曹判書閔宗道請對入侍時,兵曹判書閔宗道所啓,春秋閱武,每年取稟事,曾有定奪,而臣意則一時閱武,若有別敎,則自兵曹擧行,未爲不可,至於春秋取稟,有若應行之事,恐涉不當。且非古規,臣於昨日備局之坐,就議廟堂,諸大臣之意,亦以爲然,使之請對陳達,故閱武草記,所當於昨日入啓,而未卽取稟矣。大臣今方入侍,更爲議定,未知何如?上曰,春秋閱武,旣非舊規,有傳敎,然後擧行,似好,何如?右議政閔黯曰,有敎擧行,未爲不可,春秋取稟,實爲不當矣。上曰,閱武,自今以後,勿爲取稟。已上備局謄錄
上在昌德宮。停常參·經筵。
下直,雲山郡守辛景轅,淸水萬戶金致生,楊下萬戶李碩培。
藥房啓曰,昨日受灸之後,伏未審聖體調攝,若何?今日受灸時刻,依前定以午正乎?臣等不任憂慮之至,敢來問安,竝此仰稟。答曰,知道,無事矣。
大殿受灸後,藥房·政院·玉堂·二品以上·六曹問安。答曰,知道。
府前啓,請還收進善丁時翰削奪官爵之命。措辭見上答曰,勿煩。
院啓,昨日本院,以李䎙等遠地定配之意,有所論啓矣,伏承聖批,以更加詳察處之爲敎,臣竊以爲不然也。近來失志之徒,懷懟蓄憾,公肆怨國之言,騰播遠邇,疑惑聽聞,可駭可愕之端,不一而足。李䎙等,本以奸細之輩,廣斂財貨,私相締結,或偵伺於卿宰之家,聚會於罪黜之人,興訛造訕,靡所不至,輦轂之下,傳說狼藉,則今此請罪之論,實非泛然風聞之比,何待更加詳察而處之乎?如此不逞之徒,不可不趁速迸黜。請行副護軍李䎙·申鍒,前郡守李成朝,前縣監金萬㘽,前監役申拱華,折衝金廷說,士人李孚命·李萬祥·金啓光·兪選基·尹愿等,竝命遠地定配。新除授司諫鄭來祥,以弘文館副修撰承召,未及上來,時在咸鏡道北評事任所,獻納李東標,時在江春道襄陽縣任所,請竝斯速乘馹上來事,下諭。答曰,不允。下諭事,依啓。已上春坊朝報
以兪夏益爲知春秋,鄭來祥爲司諫,成大經爲司僕正,金壽益爲學正,許熲爲副校理,權愈爲同春秋同經筵,李碩徵爲司僕主簿,姜鋧爲大司諫,李東標爲獻納。
受灸時,慶德宮禁標內,痘患癘疫有無,各其部從實手本,而如或隱諱現發,則從重科罪事,及慶德宮移御迫近,敦義門預爲閉鎖,供上外,他餘雜人,切勿出入事,榻前定奪。此一條,初四日朝報
傳曰,今下弓矢,淸州萬戶金致生,楊下萬戶李碩培處,給送。已上內下日記
吏批啓曰,諫院多官,今當差出,而擬望之人乏少,外任竝擬,何如?傳曰,允。又啓曰,四館積滯,依例春別遷,何如?傳曰,允。又啓曰,卽接漢城府移文,則庶尹鄭載厚,身病甚重,不得行公,改差,何如?傳曰,允。已上吏曹公事置簿
受灸入侍時,貞陵展謁還宮後,扈從軍兵等,各其軍門犒饋事,榻前下敎。已上禁府謄錄
兵曹啓曰,前奉事李後藩,前主簿李雄漢,軍官安永達,御寶僞造罪人進告捕捉,竝加資事,命下矣。李後藩·李雄漢,雖已資窮,未準職,安永達,未資窮未准職,何以爲之?敢稟。傳曰,竝特爲加資。又啓曰,統制使申汝哲箇滿,依近例,令備邊司議薦,何如?傳曰,允。又啓曰,全羅監營中軍洪時亨,因本營軍器修備·別備等事,上年十二月十八日加資事,命下,而洪時亨,以都監將官褒貶居中之故,未得下批矣。群議以爲,居中人勿敍右職,雖載法典,至於加資之命,係是別恩,循例啓稟,未爲不可云,而時亨,雖已資窮,未經準職,何以爲之?敢稟。傳曰,特爲加資。已上兵曹啓草謄錄
尙衣院啓曰,今此移御時,本院各樣物種,當爲移運,而其中封不動銀布,勢難一時輸運,依庚戌年例,昌德宮假衛將,使之移接本院,兼爲守護之地,何如?傳曰,允。已上尙方謄錄
上在昌德宮。停常參·經筵。
自未時至酉時,日暈兩珥。
副提學睦昌明初度呈辭。入啓。給由。
藥房啓曰,連日受灸之餘,伏未審夜來,聖體調攝,若何?今日受灸,依前定以午正乎?臣等無任憂慮之至,敢來問安,竝此仰稟。答曰,知道,無事矣。
答咸鏡監司李瑞雨辭職上疏曰,省疏具悉。疏中所陳,令廟堂稟處,卿其勿辭,宜速察職。
以權始經爲假注書。
府啓,請還收進善丁時翰削奪官爵之命。措辭見上答曰,勿煩。
大殿受灸後,藥房·政院·玉堂·二品以上·六曹問安。答曰,知道。
院啓,本院,以李䎙等遠地定配之意,有所論列,而聖明不賜允兪,臣不勝疑惑之至。近來失志之徒,懷懟蓄憾,公肆怨國之言,騰播遠邇,疑惑聽聞,可駭可愕之端,不一而足。李䎙等,本以奸細之輩,廣斂財貨,私相締結,或偵伺於卿宰之家,或聚會於罪黜之人,興訛造訕,靡所不至,輦轂之下,傳說狼藉,則今此請罪之論,實非泛然風聞之比,何待更加詳察而處之乎?如此不逞之徒,不可不趁速迸黜。請行副護軍李䎙·申鍒,前郡守李成朝,前縣監金萬㘽,前監役申拱華,折衝金廷說,士人李孚命,李萬祥·金啓光·兪選基·尹愿等,竝命遠地定配。答曰,申鍒等十人遠配事,依啓。
輔德李元齡上疏。大槪,敢陳母病危劇之狀,乞賜鐫免,俾得專意救護事。答曰,省疏具悉。爾其勿辭,救護母病。
正言鄭有徵啓曰,臣於日昨避辭中,以金鎭厚爲名者,書於十一人中矣。追後聞之,則鎭厚之名字錯誤云,旣不能的知其名字,則奏御文字中,不可泛然書入,故及其傳啓之際,鎭厚名字,與同僚相議拔去矣。物議以爲,初不詳愼,書於避辭之中,傳啓之時,還爲拔去,事涉顚倒,大以爲非。且臣於啓辭中,李晩祥之晩字,誤以萬字書塡,以致與其本名相左,昏錯不審之罪,實所難逭,以此以彼,決不敢一刻抗顔於臺席,請命遞斥臣職。答曰,勿辭,退待物論。已上春坊朝報
禮曹啓曰,今此貞陵展謁出宮吉時,令日官推擇,則丑寅間艮時,吉,寅時·卯時·寅卯間甲時·卯辰間乙時,皆不吉,辰時·巳時爲吉云,丑寅間艮時,則太早,辰時則差晩,而本陵程道不遠,雖辰時動駕,似無日暮窘急之患,以辰時定行,何如?傳曰,允。已上禮曹謄錄
備邊司啓曰,纔因咸鏡監司李瑞雨上疏,本道穀物一萬五千石,依前分定之數,令本道都事,急急督運之意,自本司覆啓,而今此嶺南移運之擧,萬分緊急,啓下公事下送之際,或有中間闕失,一路稽傳之弊,則嶺南億萬生靈呼飢仰哺者,將未免爲枯魚之肆,別定禁軍,撥馬飛傳。且聞咸鏡都事李敏英,今方受由入京云,使之趁明日發行,倍道下去,以爲作速擧行之地,何如?傳曰,允。又啓曰,因守禦使李宇鼎狀啓,京畿·湖西各營束伍·牙兵等,發遣中軍別將,巡歷點視之意,覆啓分付,而其中原城營,則不爲擧論,難免未及致察之失,不勝惶恐。原城營,亦依京畿·湖南例,一體巡歷點視事,改付標以入之意,敢啓。傳曰,知道。已上備局謄錄
上在昌德宮。停常參·經筵
申時,日暈右珥。巳時,日暈。自未時至酉時,日暈。
副提學睦昌明再度呈辭。加給由。
藥房啓曰,連日受灸之餘,伏未審夜來,聖體調攝,若何?今日受灸,依前定以午正乎?臣等敢來問安,竝此仰稟。答曰,知道,無事矣。
大司諫權歆上疏。大槪,薇垣長席,決非僨敗之蹤所可復玷,懇乞亟賜遞斥,以安愚分,兼陳區區所懷,以備財察事。答曰,省疏具悉。丁時翰事,已諭,決難容恕之意於諸臣之批矣。爾其勿辭察職。
府啓,請還收進善丁時翰削奪官爵之命。措辭見上答曰,勿煩。
正言申必淸啓曰,臣新從下土來,於同僚所發之論,實有所不及聞知者矣。日昨承牌詣臺,與同僚相會,聞同僚之言,而始知傳說之狼藉,有非泛然風聞之比,事係重大,不敢可否於其間,只聯名論啓,而罪人等姓名,曾所昧昧,拔去與添入,一任同僚之所爲,今見同僚避辭,乃以是引嫌,則昏謬不審之罪,臣亦有之。其敢曰不知,而獨爲晏然於臺席乎?昨緣日暮,今始自列,臣之所失尤大,請命遞斥臣職。答曰,勿辭,退待物論。
領議政權大運箚子。大槪,賤疾猝劇,症情危惡,昨今起居之班,不得進參,惶恐待罪事。入啓。答曰,省箚具悉卿懇。所患如此,予用慮念,不得進參,有何所傷?卿其安心,勿待罪,從容善攝。仍傳曰,遣史官傳諭,遣御醫看病。
大殿受灸後,藥房·政院·玉堂·二品以上·六曹問安。答曰,知道。
漢城府啓曰,近來拘忌之疾,日漸熾發,慶德宮近處,劃定禁標,發遣郞廳及該府官吏,逐日搜覓,或有現捉者,則一一治罪,黜送遠處,而人心狡詐,欺蔽甚多。若無別樣科罪之事,則將無以禁斷,今後摘奸之際,如有現捉者,則毋論士夫·常漢,一倂從重科罪,何如?傳曰,允。已上春坊朝報
禮曹啓曰,今二月初五日受灸入侍時,初八日慶德宮移御吉時,午時太晩,辰巳兩時中,問于日官,進拜之意,分付該曹事,榻前下敎矣。問于日官,則辰巳兩時,皆有拘忌,辰巳間巽時爲吉云。以巽時進定,何如?傳曰,允。
又啓曰,今此貞陵展謁出還宮時,王世子當有闕門外祗迎之節,而方在沖年,不爲磨鍊之意,敢啓。傳曰,知道。已上禮曹謄錄
兵曹啓曰,法典受由,自有其限,雖是閑漫之職,過限不還,亦甚未安,至於宿衛之官,軍門之任,比之閑官漫任,緊歇懸殊,而近來百隷怠慢,已成痼習,將官輩之受由者,輒多過限不來,致令他人,代領其衆,事之可駭,莫此爲甚。今後凡係將任之受由下鄕者,無論覲親與病親,其他呈辭受由,一依軍門定式,由限過限不還者,卽爲汰去出代事,各別申飭於各軍門,何如?傳曰,允。已上御營廳謄錄
義禁府啓曰,以刑曹啓目,前縣監韓碩漢,移本府處置事,允下矣。韓碩漢,方待命於本府,卽爲拿囚之意,敢啓。傳曰,知道。已上義禁謄錄
兵曹啓曰,新除授世子翊衛司翊贊李舜岳,前任金山郡守時,解由未出,而不能覺察,備擬受點,不勝惶恐。翊贊李舜岳改差,何如?傳曰,允。已上兵曹啓草謄錄
內乘,以提調意啓曰,今此移御之後,慶德宮內僕寺,馬廊狹隘,許多馬匹,勢難容接,依前例,行用馬二十匹,移養以待,其餘則竝爲仍留於昌慶宮舊馬廐,卽令該曹,加出內乘一員,與元內乘兼內乘,輪回分直於兩處,何如?傳曰,允。已上承傳謄錄
上在昌德宮。停常參·經筵。
下直,安奇察訪許慄。
藥房啓曰,伏未審夜來,聖體,若何?受灸之餘,益加將攝,乃是醫家之說,矧今朝晝異候,寒暖不適,必須愼其興居,調其服食,方可以收效,臣等無任區區憂慮之忱,敢來問安。答曰,知道,無事矣。
副提學睦昌明三度呈辭。遞差。
政院啓曰,大司憲李玄逸,執義權愭,在外,掌令孫萬雄·鄭善鳴,持平成任·洪萬紀,竝呈辭,憲府無行公之員,監察茶時,事甚未安。正言鄭有徵·申必淸,昨日引避退待,而大司諫權歆,未肅拜,司諫鄭來祥,獻納李東標,在外未卽處置,兩司呈告及未肅拜人員,竝卽牌招,何如?傳曰,允。
刑曹啓曰,因臺啓,士人李孚命等,遠地定配事,命下矣。李晩祥·兪選基·尹愿等,方在京中,自本曹卽爲發配,而其中金啓光,姑未知其所在處,今方窮搜,李孚命,時在忠淸道扶餘地云,令本道押送配所事,移文該道之意,敢啓。傳曰,知道。
府啓,請還收進善丁時翰削奪官爵之命。措辭見上答曰,勿煩。
大司諫權歆啓曰,竝引嫌而退,初不詳審,有此差誤,旣已聯名,似無異同,揆以臺體,俱難仍在。請正言鄭有徵·申必淸,竝命遞差。答曰,依啓。
忠淸監司上疏。大槪,臣更陳病重實狀,冀蒙恩遞事。答曰,省疏具悉。卿勿過辭,從速察職。
玉堂箚子。大槪,敢陳區區之見,請亟從憲臣之啓事。答曰,省箚具悉。已諭予意於憲府之批矣。勿煩。
以大司憲李玄逸處傳諭史官金壽聃狀啓,傳曰,纔付心腹之辭於史官之行矣。謂卿體寡昩思想之方切,念春宮輔導之是急,快回遐心,不日造朝,屈指企待,不啻大旱雲霓,饑渴食飮矣。只緣誠不篤於緇衣,志未孚於平昔,引疾巽辭,棄予邁邁,與前日所望,大相刺謬,反躬慙恧,寧欲無言?顧予涼德,縱不足與有爲,盍思世祿休戚之義,而袖手恝視,若是其太過耶?卿或念及於此,想必惕然而悟,幡然而起矣。予不多誥,須體此意,趁春和宜速登途,以副虛佇之望事,更爲傳諭,必與偕來事,下諭。
吏曹啓曰,臺諫有闕,政事,取稟。傳曰,明日爲之。
以金·花春君㵾爲副摠管。已上春坊朝報
都摠府啓曰,今初八日移御時,本府宿衛重地,不可不備員,而副摠管臣李晶,旣已瓜滿,臣尹天賚,本以老病之人,數日內,重得傷寒,無路察任云。似當有變通之道,令兵曹稟處,瓜滿之代,亦以在京無故人,口傳差出,以爲侍衛備員之地,何如?傳曰,允。
兵曹啓曰,命下矣,尹天賚,年齡雖暮,精力尙强,宿衛之任,不必許遞,而摠府啓辭中,旣曰重得傷寒,則移御擧動之前,勢難起而察任,今姑改差,何如?傳曰,允。以上兵曹啓草謄錄
上在昌德宮。停常參·經筵。
下直,肅川府使鄭東望。
備忘記,各司開坐之規,日長,則卯仕酉罷,日短,則辰仕申罷,自是法典,而比來百隷怠慢成習,偃臥其家,日晏赴衙,雖閒漫公事,必致夜深後入啓,事之寒心,固已久矣。去年秋間啓下禁府之上言,今始覆奏,已極稽緩,而亦不趁早開坐,四五張草草回啓之事,猶未免深夜入啓,尤涉不當,宜有警責之道。禁府當該堂上郞廳,竝從重推考。自今以後,依前下敎,事係大段變通者外,循例公事,必於三日內覆奪事,及一依法典開坐事,更加申飭。
刑曹啓曰,臺啓定配罪人中,金啓光,旣是士人,與有職名者有異,屢日窮搜,無可憑據,發遣本曹郞廳,往問于臺官,則答以,此乃前承旨韓構之甥姪,一名金慶咸,一名金啓光,屢變名字,使人莫測,其實一人而二名者云,一依卽今戶籍所付名字金慶咸,改付標發配之意,敢啓。傳曰,知道。
府啓,請還收進善丁時翰削奪官爵之命。措辭見上答曰,勿煩。
右議政閔黯箚子。大槪,臣於去秋,承乏金吾,殆至三朔,覆奏稽緩之責,臣實當之,惶恐待罪事。答曰,省箚具悉卿懇。職務煩劇,未卽覆奏,有何所傷?卿其安心,勿待罪。仍傳曰,遣史官傳諭。已上春坊朝報
有政。以羅學川爲正言,李泰煥爲承文著作,金重泰爲校書著作,權瑍爲大司成,權重經卽差校書校理,蔡成胤爲襄陽縣監,李一台爲正言,朴世樑爲儀賓都事。
司僕寺官員,以提調意啓曰,庚午年分養馬中,故失瘦瘠病傷不馴者,當該守令等,依事目錄啓請罪,而此外又有規免責罰,以馬病請報,仍留不送者,或有故失價木不納者,如此之類,別單書入,竝依例推考,何如?傳曰,允。已上馬籍色謄錄
義禁府啓曰,以本府回啓,投書傳受奴子四龍及盧尙傑·池景雨等,竝拿問事,允下矣。盧尙傑·池景雨,卽爲移囚,而四龍,則時在忠淸道木川地云,依例發遣府羅將拿來,何如?傳曰,允。已上義禁府謄錄
兵曹啓曰,慶德宮移御之後,慶德宮假衛將,當移差於昌德·昌慶兩宮,假衛將三員中,朴應祥·李鑰,則入直於昌德宮,劉時亮,則分直於昌慶宮,而依前例,加出一員,使之輪回入直,何如?傳曰,允。已上兵曹啓草謄錄
備邊司啓曰,卽今嶺南賑救之擧,一刻爲急,寧海等沿海各邑賑資,專靠於北關移轉之穀,而當初劃給二萬石之內,五千石,則又因咸鏡監司狀聞,已爲許減,其代,不可不充給,而賑廳遺儲之穀,亦此零星,無他推移之路,終未免失信於嶺民,事甚可慮。江春道杆城郡,曾前賑廳移送穀物,及各樣還上,卽今留庫之數,至於一萬一千四百餘石之多,除出五千石,移運嶺南,以補賑資之意,江春·慶尙兩道監司處,急速分付,何如?傳曰,允。已上備局謄錄
上移御慶德宮。停常參·經筵。
政院啓曰,宗廟前路下輦所輦輿閉窓時,內乘當爲待令,而累度催促,趁不來待,以致遲延,事甚可駭,當該內乘,請推考。上曰,從重推考。
大殿,慶德宮移御後,藥房·政院·玉堂·二品以上·六曹·大司諫問安。答曰,知道。
府啓,請還收進善丁時翰削奪官爵之命。措辭見上凡擧動時,駐輦乘降之際,內乘必俯伏,左右開閉窓闔,乃其職任,而今日宗廟前路乘輿之後,內乘一員,不卽待令,趁未闔窓,以致移時駐駕,至有累次招呼之擧,事之可駭,莫此爲甚,不可無激勵之道,該內乘先罷後推。答曰,不允。末端事,依啓。
政府翰林取才,洪重鼎綱目略,朴行義宋鑑粗。
院啓,行副護軍李䎙,本以麤悍之武夫,依附賊家,致位閫任,當初見漏於査啓之中,亦已幸矣。所當悔罪自新之不暇,而乃敢糾合失志之徒,晝夜聚會,出沒偵伺,公肆惡言,放縱無忌,其情迹之叵測,藉藉傳說,而人皆以䎙爲首,所以名列於十人之上,而編配之罰,獨不加焉,有若可恕者然,聽聞所及,莫不駭憤。䎙與鍒等,均是鬼蜮之輩,決不可有所輕重於其間,而矧今國勢危疑,人心波蕩,將來之憂,有不可勝言者,如此不逞之人,尤不宜仍置輦轂之下,釀成無窮之禍,請行副護軍李䎙遠地定配。雲山郡守辛景轅,本以卑賤之人,荐授字牧之任,題目之下,物情固已駭然,頃於辭朝之日,偃然乘轎於京城至近之地,呵叱前導,少無顧忌,朝士中,至有目見而傳之者,今日國綱,雖曰解弛,渠以幺麼武弁,何敢放縱乃爾耶?其不能畏謹奉法,重貽一邑之害,斷可知矣。請雲山郡守辛景轅罷職。答曰,不允。
慶尙監司書目,臣平生宿疾,日漸危篤,許多機務,莫重賑事,萬無酬應之路,特許鐫免,以幸公私事。答曰,省疏具悉。賑政方張,決難輕遞,宜遵前旨,勿辭察職。
以沈欞爲內乘。已上春坊朝報
兵曹啓曰,內乘三員內,金爾樞,以禁軍將,昌德宮入直,張萬益,昌慶宮入直,睦天翊,因臺啓罷職,時御所內司僕內乘,無入直之員,卽爲口傳差出,以爲入直之地,何如?傳曰,允。已上兵曹啓草謄錄
備邊司薦,以睦林奇爲統制使。已上備局謄錄
上在慶德宮。停常參·經筵。
禮曹參議柳命堅上疏。大槪,賤疾轉劇,死生未分,起居之班,旣未連參,移御之日,亦未陪扈,臣罪至此,萬殞難贖,伏乞鐫削臣職名,以正偃息之罪事。答曰,省疏具悉卿其勿辭,調理察職。
大殿,政院·玉堂·二品以上·六曹·大司諫問安。答曰,知道。
藥房啓曰,春寒尙峭,伏未審夜來,聖候,若何?昨日移御,勞動玉體,不瑕有傷乎?臣等無任憂慮之至,敢來問安。答曰,知道,無事矣。
中宮殿移御,世子宮移次後,藥房·政院·玉堂·二品以上·六曹·大司諫問安。答曰,知道。
院啓,請行副護軍李䎙遠地定配。措辭見上請雲山郡守辛景轅罷職。措辭見上答曰,不允。
府啓,請還收進善丁時翰削奪官爵之命。措辭見上答曰,勿煩。已上春坊朝報
備邊司郞廳,以三公意啓曰,摠戎使盧錠,本以年老有病之人,添得新,症勢極重,不得行公,今已累月,莫重軍政,不可一向抛棄,盧錠今姑改差,何如?傳曰,允。
備邊使薦,以黃徵爲摠戎使。已上備局謄錄
上在慶德宮。停常參·經筵。
下直,信川郡守金永徵。
大殿,政院·玉堂問安。答曰,知道。中宮殿·世子宮,藥房·政院·玉堂·二品以上·六曹·大司諫問安。答曰,知道。
藥房啓曰,伏未審夜來,聖體調攝,若何?中宮殿移御之後,氣候何如?王世子氣候,亦復安寧乎?臣等無任憂慮之至,敢來問安。答曰,知道,無事。內殿·世子氣候,亦平穩矣。
樂善君潚箚子。大槪,敢伸私懇,冀得恩暇,以伸至情事。答曰,省箚具悉卿懇。卿其依箚辭,安心往來焉。仍傳曰,給由馬,遣史官傳諭。
傳曰,今此樂善君公州地下去時,令御醫持藥物隨往事,分付。
府啓,請還收進善丁時翰削奪官爵之命。措辭見上答曰,勿煩。
祭酒李玄逸上疏。大槪,昨以疾病難强,重任難冒之意,瀝血祈免,兼陳所懷,從縣道依例投進,道臣李聃命,以疏中所言,有涉已事,還爲退送,不得登徹,而適於此際,又承史官所宣聖旨,玆構短疏,更暴前懇,又以區區願忠之意,竊附於其下,竝前日所貢封章,冒禁發遞,徑投喉司,冀蒙鐫免,竝乞財察事。答曰,省卿兩度封章,憂愛陳戒之誠,溢於辭表,予用嘉尙,可不體念焉?第相臣陳達,不啻妄發,豈可比論於容受戇言之義乎?李聃命之不稟朝廷,徑先擧行,甚非得宜,則大臣之請推道臣,不過欲存事體而已。寧有他意於其間,而一則曰盍徹之論,果然迂闊。又曰,必如王鉷·陳京·楊愼矜之徒,然後方可謂忠於國,想必卿未詳伊日奏達本意,而有此過當之語也。莫重收米,不爲捧置,任意許貸,極可寒心,罪其守令,待秋督納,似不可已也。疏末別擇武臣,以易北地文吏之衰懶不稱職之事,令該曹稟處,卿其須體前後勤懇之旨,安心勿辭,幡然上來,以副士林之望。
院啓,請行副護軍李䎙遠地定配。措辭見上請雲山郡守辛景轅罷職。措辭見上答曰,不允。辛景轅事,依啓。已上春坊朝報
義禁府啓曰,以平安兵使啓本兵曹粘目,前肅川府使金澋,前慈山郡守張漢相·李泰長,前殷山縣監金夏器·金是鉉,前嘉山郡守李文傳等,移本府拿問決杖事,允下矣。金澋·金夏器·金是鉉·李文傳等,方待命於本府,卽爲拿囚,而張漢相,前任忠州營將,自任所,時未上來,李泰長,時在忠淸道溫陽地本家云,依例發遣府書吏羅將拿來,何如?傳曰,允。
備邊司郞廳,以三公意啓曰,卽接義禁府擊錚人許坴原情回啓,則以爲,頃於進士許坴擊錚回啓時,旣以事係逆獄,不可輕議之意覈啓,則今此許坴之擊錚,自是一事,有難更議,事體重大,令廟堂稟處云,而凡議讞之事,大小聽理當否,該府自當商確覈奏,而諉以事體重大,請令廟堂稟處,曾所未有之擧也。法例所在,不可無警責之道,該府當該堂上推考,元公事,還送該府,使之覈啓,以存事體,何如?傳曰,允。已上義禁府謄錄
備邊司郞廳,以三公意啓曰,本司堂上行副護軍李鳳徵,頃日牌招出仕之後,猶稱情勢難安,本司之坐,一不來參,雖未知公議之如何,而亦不可一向强迫,嶺南賑政方急,主管無人,李鳳徵所帶本司有司之任,及賑恤堂上,竝今姑改差,何如?傳曰,允。已上備局謄錄
上在慶德宮。停常參·經筵。
院啓,請行副護軍李䎙遠地定配。措辭見上答曰,勿煩。
府啓,請還收進善丁時翰削奪官爵之命。措辭見上答曰,勿煩。
左議政睦來善箚子。大槪,臣酷被儒臣之疏斥,決不敢一日冒據具瞻之位,退伏郊外,恭竢嚴誅,亟命攸司,勘臣罪名,以快人心,以幸國事事。入啓。答曰,省箚具悉卿懇。卿之竭誠殫知,爲國盡忠,不惟予所洞知,抑亦國人之所共知。意外橫逆,何足介懷,而留箚出郊,棄予邁邁,不覺愕然,如失左右手也。玆遣近侍,諭予至意,卿其安心,勿待罪,從速入來,以副如渴之望。仍傳曰,遣承旨傳諭。已上春坊朝報
辰時巳時,日有重暈,內暈有兩珥,暈上有背,色皆內赤外靑。
同副承旨沈橃書啓,臣承命,傳諭于左議政睦來善,則以爲,臣危迫之情,顚沛之狀,備悉於俟罪之章,聖明不惟不加之罪,至遣近侍,傳宣溫批,一札十行,寵諭愈懇,有非負累之蹤所敢承當者,奉讀以還,不覺涕泗之汍瀾。臣雖無狀,粗知事君之義,豈不欲竭蹶趨詣,而儒臣所斥,決非循例規警之比,則分義雖重,廉隅亦大,臣忝居大臣之列,蒙此惡名,更何顔面,重入脩門,復廁具瞻之位乎?百爾思量,決無承命之理,伏地涕泣,不知所達,更將一箚,畢陳情悃云矣,敢啓。傳曰,知道。
上在慶德宮。停常參·經筵。
下直,杆城郡守李寅熽。
以崔鍌爲假注書。
府啓,請還收進善丁時翰削奪官爵之命。答曰,毋庸堅執。
院啓,請行副護軍李䎙遠地定配。答曰,勿煩。
左議政睦來善箚子。大槪,臣之病勢情勢,萬分危迫,斷無造朝之路,不得不冒死哀籲,乞賜矜諒,亟命削臣之職,勘臣之罪,以全公私事。入啓。答曰,省箚具悉卿懇。已諭至意於昨日之批,復何多誥?噫,世降俗末,人心不古,計較利害者多,任怨奉公者少,而惟此二三大臣,不避忌諱,隨事盡言,今日國事,有庶幾之望矣。不料因一事體間糾警之擧,勒加詆毁,至擬於王鉷等之事,此豈但相臣之不幸而已,實國家之不幸也。雖然,卿之心事,予已洞知,情外之斥,何必一向深咎,有若眞有是事者然哉?予志已決,日呈十章,無益於準請,而徒損於事體,卿其須體此意,安心勿辭,亦勿待罪,從速入來,毋孤企望。仍傳曰,遣承旨傳諭。
刑曹判書柳命賢上疏。大槪,臣積瘁之餘,忽遘重病,一日二日,症勢轉劇,旬月之內,實無供劇之望,而顧臣所帶本兼諸任,俱係緊務,決難久曠。伏乞聖明,特賜矜察,將臣本職及籌司堂上之任,亟許鐫免,俾臣得以專意調息,以尋生路事。入啓。答曰,省疏具悉。卿其安心勿辭,調理行公。已上春坊朝報
政院啓辭,以全羅監司日食啓本,當初禮曹不爲行關緣由問啓事,命下矣。招問禮曹郞廳,則以爲,日食行關,正月初三日本曹成貼,逢授於公事使令宋士男,使之替傳於本道界首官矣。卽招宋士男及界首官,一處推問,則士男,初不傳給於界首官云,士男所爲,誠極痛駭,令攸司,從重科罪。臣以該房,啓本捧入之時,矇然不察,致勤聖敎,不勝惶恐,敢啓。傳曰,知道。已上禮曹謄錄
上在慶德宮。停常參·經筵。
左副承旨李壽徵書啓,臣承命往諭于左議政睦來善,則以爲,臣之情勢抗揑,病勢沈劇,決不可冒出之意,已悉於前後之箚,而恭俟聖明之矜諒衷悃,亟賜處分矣。不惟不許,又勞近侍,傳諭恩批,而辭意之丁寧懃懇,不啻若慈父之詔迷子,臣莊誦之餘,感淚自零,益不知措躬之所,謹當更陳箚辭,悉暴情實之外,不知所達云矣,敢啓。傳曰,知道。
領議政權大運箚子。大槪,再感寒疾,症情危篤,强起供職,實無是望,而今日賓廳之坐,緣臣停止,不勝惶恐待罪,仍乞亟遞臣職,以幸公私事。答曰,省箚具悉卿懇。積瘁之餘,所患如此,予用慮念,不得進參,有何所傷?卿其安心勿辭,亦勿待罪,從容善攝。仍傳曰,遣史官傳諭,遣御醫看病。
府啓,請進善丁時翰削奪官爵還收事,停啓。
左議政睦來善箚子。大槪,臣不避煩瀆,更暴情勢病勢,冀蒙矜察,亟賜罷斥,俾得安意就盡事。答曰,省箚具悉卿懇。心腹之辭已竭,而丐免之章愈懇,無非情志未孚之致,益用慙恧,無以爲諭,予不多誥,卿毋困我,安心勿辭,宜速入來,以副如渴之望。仍傳曰,遣史官傳諭。
傳曰,史官二員待命,騎馬六匹立之,監試覆試一二所內摘奸。
傳曰,大臣·備局堂上引見。引見時,陵幸日字,以今月二十六日間進定事,榻前下敎。
禮曹啓曰,今日備局堂上引見入侍時,貞陵陵幸吉日差進事,下敎矣。更令日官推擇,則今二月二十六日平吉,而不出於曆註出行,故當初推擇時,不爲抄出云。旣無所拘礙,則以二十六日進定,何如?傳曰,允。已上春坊朝報
二月十三日,上御□□□。大臣·備局堂上引見入侍時,右議政閔黯所啓,頃者慶尙水使權曦,以臺啓遞差,而追後聞之,則權曦略有措備,且貸巡營木同,貿得穀物,以爲賑救土卒之圖。不意遞歸,監營還推其木,故出賣其穀,以報巡營,新舊交遞之間,且盡用下云。若無遞易之事,則用此穀,可活累千人命也。今聞全羅兵使李道源,以國馬瘦瘠之故,將爲降資,降資則兵使亦當遞改,此是令甲所存,固難輕議,當此南方大無之日,遞易之際,其弊不貲,合有變通之道矣。上曰,凶歲遞易有弊,勿爲降資,推考,可也。戶曹判書吳始復所啓,今番慶德宮修理時,遍審闕內各處,則積年空虛,爲風雨所傷,致有朽破,勢或然矣。至於窓戶粧飾,幾盡拔去,屋壁廳板,處處撤毁,大內殿閣,亦多有如此之患,事之痛駭,莫此爲甚。內官及衛將輩不謹守直之罪,固不宜容貸,但在十餘年間,許多前後守直之官,有難摘發論罪,而昌德宮·昌慶宮守直內官及衛將處,別爲嚴飭,頻數巡審,雜人出入,一體禁斷,且於交遞之際,以各處傷破有無,一一傳授,而如有如前破毁之事,則當該守直之官,各別從重科罪,何如?上曰,衛將內官等處,各別申飭,可也。又所啓,歲初左議政睦來善,以九十歲以上女人,士族則封爵,常漢則食物題給,特施優老之典事,陳達蒙允,而九十以上男人,亦爲混用抄啓,有違於當初定奪本意,而旣已啓下之後,今若區別男女,則似非一視之意,敢此仰達。上曰,九十以上男人,一體題給,可也。判尹尹以濟所啓,城中拘忌之疾,日漸熾蔓,禁標之內,逐日摘奸,而但各司下人及各軍門入直軍士,或不無其家不淨之患,而出入闕中者,各司下人,則自各該司禁斷,軍士,則各自軍門禁斷,而至於禁衛軍士,則其住着主人之家,亦不無拘忌之疾,自其營,亦爲一體禁斷,何如?上曰,依此申飭,可也。正言羅學川所啓,請行副護軍李䎙遠地定配。措辭見上上曰,勿煩。掌令孫萬雄所啓,臣有區區所懷,敢此仰達。今日茶時,錦山郡士民三十餘人,聯名呈狀於本府曰,本郡自安城二大面,割給於茂朱之後,餘存之面,已不勝其地小役重之苦,昨年本郡富南·南一道·南二道,合三面三百餘結,折受於新生大君房矣。今則平安道折受田畓,已爲革罷,而本郡折受處,則獨不蒙革罷之恩。故所謂道掌,今方下去,每一結,各徵三十斗之米,當此極歉之歲,遐方殘氓,萬無保存之路云。臣取考戶曹文書,則平安道定州司僕寺屯田,永柔德池洞屯田折受處,則還屬於司僕寺及管餉,而錦山田土,則尙未出給,公家屯田,尙且還給,則況民家田土,其可仍存乎?其在朝家處置之道,或出給或仍存,似未妥當,大臣及備局堂上,今方入侍,下詢而處之,何如?右議政閔黯曰,臺諫所達,誠是矣。大君房屯田革罷之後,仍屬他宮,實涉無名,定州·永柔折受之處,旣已出給於曾前所屬衙門,則錦山折受之處,似當一體出給於民人等處矣。上曰,一體出給於民人處,可也。又所啓,臣有區區所懷,敢此仰達。濟州一島,邈在海外,王化不及,土俗貿貿,朝家之所以設置敎授,其意固非偶然。丁未年,以本州人高弘進爲敎授,而弊端甚多,故其時牧使啓聞罷黜之後,仍革本州人敎授之規矣。乙丑年,又以本州文官文榮後爲敎授,則少無奉行國法之意,而專事謀利肥己之事,校院田畓所收之穀,太半橫占,歸之己家,校中奴婢,任意使喚,或收捧其貢木,或使之治農,且新付儒生等處,稱以禮物,勒徵酒食,罔有紀極,而至於率其妻妾,入處校中,偃息治産,有若私室,校院典僕等,殆不能支堪,及其瓜遞之後,三邑之人,庶幾其弊風之革矣。今者榮後,又差其任,必不悛其舊習,重貽一島之害。請自今革罷本州人差送之規,擇送他邑人,使之各別敎養,何如?上曰,爲先自本州,詳査啓聞,可也。
上在慶德宮。停常參·經筵。
左尹權說初度呈辭。入啓。給由。
監試·覆試一所應辦官,以試官意啓曰,今日曉頭,擧子入門之時,禁亂官下人來言,擧子入門之數,與主掌官,錄名冊相左云。數外加入,聞來極爲驚駭。卽令擧子,各呈名紙,以較人數,則韓後徵稱名人,果爲闌入,推聞其闌入曲折,則爲八寸兄韓後愈名紙代寫,冒法入場之意,箇箇直招,與韓後愈,同謀闌入之狀,俱極可駭。呼名搜覈之際,擧子一人,先自生㤼,潛毁棘圍,脫衣逃走,現捉於軍士,嚴加推聞,則自稱會寧擧子崔錫珍,而小學·家禮考講時,使南兵營鎭撫朴守謙代講,故將爲逃避云。臣等極以爲駭,取見考講所禮學考講冊,則有曺錫珍之名,無崔錫珍之名,極涉怪訝,又考咸鏡北道初試榜目,則會寧幼學崔錫珍年十八,明白載錄,而所謂崔錫珍稱名者,決非十八歲之人,故更爲推問其父名,則始乃直招曰,小生則果非崔錫珍,乃李晩白,而爲寫北靑擧子朱復賢名紙,果爲闌入云云。更推於朱復賢,則無辭遲晩,且聞朴守謙去處於復賢,則旣已下去北靑爲對,兩人情狀,節節痛惋。且禮學考講時,以會寧擧子崔錫珍名字,換姓代講,亦必此輩之所弄奸,上項韓後徵·韓後愈·李晩白·朱復賢等,竝令攸司囚禁嚴覈,考律科罪,而且入場擧子呼名覈實之際,錄名冊中名無者,至於八人之多,極爲驚駭,詰問其由於八人,則答以,旣參初試,且講禮學,則豈有闌入之理?極口發明,考見榜目及禮學考講冊,則入格的實,果講禮學,科場錄名,何等重事,而主掌官之落漏不錄,誠極駭然,不可無別樣懲治之道,姑先從重推考,何如?傳曰,依啓。事甚驚駭,主掌官,拿問處之。
拿問現告,一所主掌官學諭柳行三。
政院啓曰,今此監試·覆試一所闌入擧子査覈,乃是曉頭入門後事,而草記則闕門垂閉之時,始爲來呈,其間曲折,雖未可詳,而當該應辦官稽緩之責,在所難免,請推考。傳曰,允。
院啓,臣等,以行副護軍李䎙遠地定配事,累日論列,尙靳兪音,臣等竊惑焉。䎙,以麤悍一武夫,受賊家卵育之恩,致位閫鉞,自失志之後,心懷怨懟,締結群賊餘孽,日夜徵逐,如鬼如蜮,或飛語而疑亂之,或設機而簸弄之,凶秘之情,日漸敗露,某處偵伺,某家聚會之說,已不勝其藉藉,而至以無狀不道之言,肆然倡說,略無顧忌,其可駭可愕之狀,罔有紀極,而迹其所爲,䎙實爲之主張,所以首論於十人之上,而亟欲斥遠而後已者,意非偶然,天陛懸絶,未燭䎙之實狀,而欲加區別,有若可恕者然,聖意所在,實未可曉也。今十人已黜,而䎙以主謀者獨免,則此不但朝家用罰之方,輕重失宜而已,日後奸細之徒,無所懲艾,潛肆虺毒,接迹而起,則國家將來之憂,有不可勝言者,其在防患之道,如此不逞之人,不當仍置輦轂之下,以濟其嫁禍之計。請行副護軍李䎙遠地定配。答曰,勿煩。已上春坊朝報
上在慶德宮。停常參·經筵。
下直,甲山府使李世璜。
左議政睦來善初度呈辭。入啓。傳曰,不允批答。王若曰,皇天畀予艱大,方倚輔弼之賢,宰相繫國安危,宜愼進退之道,毋以細故,遽生遐心,惟卿,姿品剛方,器度通敏,負公輔之重望,夙著三鱣之徵,抱經濟之大才,久屈八座之列,自兩朝受知之最盛,予一人注意之冞深,尙昧黃髮之圖任,心常慨念,及至金甌之枚卜,首先登庸,國忘家公忘私,恒篤憂愛之悃,旱作霖川作楫,益見燮理之功,察利病於下民,有便則請,陳謨猷於前席,無事不言,所以擧國而聽,實惟倚卿爲重,夫何仰成之日,遽有引疾之章,勤勞所傷,縱致榮衛之愆度,筋力猶健,足恃神明之有扶,驚遜辭之此勤,亦太過矣。顧時事之孔棘,寧容恝然?人心世道之漸頹,若不保於朝夕,天變地異之層出,反有倍於春秋,念湖·嶺飢饉之災,振古所罕,救溝壑流離之慘,在今可弛,頃者薄責道臣,蓋欲深存國體,惟廟堂處置之無失,予所洞知,雖儒臣引喩之過當,卿何深咎,鞠躬盡瘁,孰如卿之奉公,竭智殫誠,孰如卿之任怨,永言百責之攸萃,關係顧不重歟。倘思一體之相須,去就未可輕也。使上下協心而圖理,尙懼顚隮,而股肱斂手而就閒,疇克匡救,無或執其小節,蓋勉恢其大猷。於戱,惟予每念艱難,願與卿而共濟,在卿克懋寬裕,宜輔予而有終,亟回若浼之心,以副如渴之望,所辭宜不允。故玆敎示,想宜知悉。知製敎李震休製進
正言李一台初度呈辭。入啓。給由。
今月十三日引見時,右議政閔黯所啓,前慶尙右水使權曦在任時,貿得穀物,若無遞易之事,則用此穀,可活累千人,不喩累十人,改付標啓下。
院啓,請行副護軍李䎙遠地定配。措辭見上答曰,勿煩。
兵曹口傳政事,以朴思敦爲兼司僕將。已上春坊朝報
兵曹啓曰,兼司僕將李筬,以親病呈辭,受由下鄕,已至四十餘日,而尙不上來,當此陵幸擧動臨迫之日,莫重宿衛之任,不可任其癏曠,李筬,今姑改差,其爲口傳差出,何如?傳曰,允。又啓曰,平安兵使睦林奇,移拜統制使,其代,依近例,令備邊司議薦,何如?傳曰,允。已上兵曹啓草謄錄
上在慶德宮。停常參·經筵。
院前啓,以國忌齋戒,今明日姑停。
正言李一台,左尹權說再度呈辭。留政院。
吏曹口傳政事,以金一夔爲司僕正。已上春坊朝報
內乘,以提調意啓曰,陵幸迫頭,旗軍洗馬,當行於今十九日,本寺正權儹,奉使出疆,今姑改差,以在京無故人,令該曹口傳差出,何如?傳曰,允。已上吏曹公事置簿
上在慶德宮。停常參·經筵。
夜一更二更三更,月暈兩珥。四更·五更,月暈。
政院啓曰,頃因右議政臣閔黯陳達,承文院奪告身及罷職官員,竝爲敍用,使卽分館事傳敎,而今過二十日,尙不擧行,事極怠慢,當該上博士及掌務官推考,斯速分館事,更爲申飭,何如?傳曰,允。
左議政睦來善再度呈辭。入啓。傳曰,不允批答。王若曰,予今委任而圖治,惟恃同德,卿方竭誠而思報,奚上再辭,須體前後之旨勤宣,寧容去就之計輕決?惟卿,氷檗淸操,珪璋令姿,董狐之筆森嚴,名高妙歲,石介之笏正直,望重當朝,州縣之職久勞,勣用已著,樞要之任屢試,裨益實多,用則行,舍則藏,守正而不撓,年彌高德益邵,處困而亦亨,是以改絃之辰,首卑調鼎之責,豈不賢於夢卜?允叶輿情,故相須以股肱,益注予意,立朝正色,則班行肅穆,登筵奏事,則言議剛方,慨時俗之泛泛悠悠,必以振勵爲務,念民事則勤勤懇懇,必以撫摩爲先,匪懈一心,卿不殫夙夜之瘁,仰成三載,予暫弛宵旰之憂,夫何引疾之章,益堅釋負之請,年齡遲暮,縱榮衛之或諐,日望造朝,庶艱虞之共濟,惟其誠切體國,必不棄予如遺,無乃事多違心,寧欲奉身而退,事體上規警,初旣無失,此則固予所知,章疏間引喩,雖或過當,是豈指卿而發?毋以休休之弘度,介此瑣瑣之小嫌,況湖·嶺餓殍之相連,賙賑方急,而廊廟簿書之多滯,裁決寧稽,此非元老乞退之時,盍念寡昧求助之至,臨敗局而斂高手,卿胡忍爲?涉大水而失篙師,予將奚賴,如失左右,誰復任怨而奉公?相與始終,惟冀盡忠而殫節,務存大體,亟回遐心。於戱,相國無歸,活我赤子,安石不起,其奈蒼生?所貴誠意相孚,可期休戚與共,所辭宜不允。故玆敎示,想宜知悉。知製敎李萬元製進已上春坊朝報
上在慶德宮。停常參·經筵。
正言李一台,左尹權說再度呈辭。入啓。加給由。
院啓,請行副護軍李䎙遠地定配。答曰,勿煩。已上春坊朝報
夜四更五更,月暈。
弘文館啓曰,本館見存之員凡五員內,校理沈仲良,副校理趙湜,副修撰金元燮,奉使在外,只有副校理臣許熲,修撰臣李震休,連日入直矣。臣猝得寒疾,症情非細,他無推移替直之員,上下番闕員,勿論吏曹郞官,後日政差出,卽爲牌招入直,何如?傳曰,允。已上吏曹公事置簿
上在慶德宮。停常參·經筵。
自巳時至未時,日暈。
正言李一台三度呈辭。入啓。遞差。
院啓,請行副護軍李䎙遠地定配。措辭見上答曰,勿煩。
左議政睦來善三度呈辭。入啓。傳曰,不允批答。王若曰,溫批再宣,謂遐心之或改,遜辭復至,愧淺誠之未孚,抑未深思,玆庸申誥。惟卿,器局峻正,資稟剛方,萬石門闌,素稱謹飭之行,三揚家世,丕揚赫舃之聲,正色立朝,振風采於一代,平心率物,儼儀刑於百僚,故於累朝以來,茂著歷試之效,忱誠不弛於處困,久閑經濟之姿,智慮益長於遜荒,實係朝野之望,玆當改絃之新化,庸畀宅揆之嵬班,喬嶽泰山,可以安時而鎭俗,鹽梅麯蘖,可以弼辟而致和,振頹波於末流,匡救實藉於賢輔,陳嘉猷於前席,剴切皆當於予心,唯其廊廟設施之方,有難及者,是以軍國大小之事,無不委焉,不料注意之辰,遽見丐閑之請,夙夜盡瘁,縱致榮衛之少愆,神明有扶,所恃精力之尙旺,爲人主之心腹,寧容進退之或輕?佩國家之安危,尤宜始終之共濟,顧儒臣章奏間引喩,雖或過當,伊前日事體上相規,在我何失,有同休共戚之義,豈可遑恤人言?以扶顚持危之才,不當恝視國事,試看今日之時勢,曷堪中夜之憂嘆,天災有倍於春秋,倚卿盡消弭之策,道殣相望於湖·嶺,待卿講賙賑之方,豈以一時之小嫌,乃有三辭之愈懇?雖上下協心而圖治,尙懼不免於顚隮,顧耆碩奉身而乞休,是豈所望於平昔,須回若浼之志,勉副如渴之誠。於戱,君臣之際,貴相知心,予何爲用卿不卒,隆替之幾,間不容髮?卿不可棄予如遺,亟斷來章,毋孤至望,所辭宜不允。故玆敎示,想宜知悉。知製敎許熲製進已上春坊朝報
備邊司啓曰,本司有司堂上未差,代以行副護軍鄭維岳,本司提調差下,使之仍察有司之任,何如?傳曰,允。又啓曰,卽見慶尙監司李聃命上送道內留在穀物都成冊,則各營皆有私備穀物,而晉州,以道內雄府大都,物力最優,而無一石私備,其無意職事,怠棄賑政之狀,據此可知,殊甚可惡,晉州牧使任堂,姑先從重推考,何如?傳曰,允。已上備局謄錄
上在慶德宮。停常參·經筵。
巳時午時,日暈。申時,日暈兩珥,暈上有冠,色內赤外靑。酉時,日暈。夜五更,月犯心後星。
下直,襄陽縣監蔡成胤,旌善郡守崔嵩齊。
左承旨安如石上疏。大槪,年衰病痼,末由供職,亟許遞改,以幸公私事。入啓。遞差。
全羅道去庚午年秋冬等褒貶,梨津萬戶金夏謙中,馬島萬戶梁有榮下。
院啓,請行副護軍李䎙遠地定配。措辭見上答曰,勿煩。
吏曹啓曰,新除授慶尙都事朴澄,前日再度呈狀于本曹,以七十歲老親,纔經重病,又添感冒,彌留兩旬,有加無減,人子情理,不忍遠離云,以更觀親病之加減,從速赴任之意,題退矣。因本道監司催促狀啓,昨今累度催促,則又以親病有加無減,決難登程之意,縷縷呈狀,親病果如此,則亦難强迫赴任,慶尙都事朴澄,今姑改差,何如?傳曰,允。已上春坊朝報
有政。以睦林儒爲承旨,睦林重爲正言,睦昌明爲左尹,羅斗章爲永昭殿參奉,鄭有徵爲直講,鄭來祥爲校理,鄭錫僑爲全義縣監,權重經爲修撰,鄭洙碩爲漢城庶尹,金永宗爲雲山郡守,金兌一爲司成,李萬齡爲司諫,洪重鼎爲檢閱,李聖佐爲校書副正字,韓允琦爲德陵參奉,陳後搏爲智陵參奉。
吏批啓曰,玉堂及臺諫闕員,今當差出,而擬望之人乏少,外任竝擬,何如?傳曰,允。又啓曰,卽接禮曹移文,則永昭殿參奉洪克濟,身病甚重,不得察任云,改差,何如?傳曰,允。又啓曰,今辛未年守令薦,應薦不薦人員抄出,別單書入之意,敢啓。傳曰,知道。已上吏曹公事置簿
上在慶德宮。停常參·經筵。
下直,咸從縣令洪墪。
左議政睦來善四度呈辭。入啓。傳曰,安心調理。
兵曹參判李沃辭職上疏。入啓。答曰,省疏具悉。卿辭如此,本職,當許遞焉。
政院啓曰,頃因慶尙監司李聃命狀啓,本道都事催促下道事,旣已啓下,而都事朴澄,昨日呈狀遞職,其代,令該曹卽爲口傳差出,急速發送,何如?傳曰,允。
以權慜爲假注書。
吏曹口傳政事,以金演爲慶尙都事。已上春坊朝報
上在慶德宮。停常參·經筵。
夜二更三更,艮方,有氣如火光。四更,白雲一道如氣,起自南方黑雲間,直指天中,長十餘丈,廣尺許,良久乃滅。
左議政睦來善五度呈辭。入啓。傳曰,安心調理。
傳曰,史官一員待命,騎馬三匹,卜馬二匹立之。
傳曰,大臣·備局堂〈上〉引見。
執義權愭辭職上疏。入啓。答曰,省疏具悉。進言之誠,予用嘉尙,爾其勿辭,上來察職。
兵曹口傳政事,以權說爲副司直。已上春坊朝報
兵曹啓曰,行訓鍊都正盧錠戶奴呈狀內,矣上典痰火之症,危綴數月,坐臥須人,決無起動之勢,斯速入啓處置云。盧錠病勢之深重,果是實狀,前頭都試之時,決難察任,訓鍊都正盧錠,今姑改差,何如?傳曰,允。已上兵曹啓草謄錄
備邊司薦,以權儔爲平安兵使。已上備局謄錄
二月二十二日,上御□□□。大臣·備局堂上引見入侍時,戶曹判書吳始復所啓,臣得接慶尙監司李聃命報狀,則道內諸宮家及士夫家田庄所出船運穀物,竝皆留賑之意,稟報備局矣。以常平廳移轉之穀,可以換給,而至於明禮·龍洞·於義宮及明惠·明善兩宮家船運之穀,亦不可任意相換,故敢此仰達。各宮所納穀物,仍令本道留置,以補賑資,其代則自本廳,相換以送,何如?上曰,事甚便好,依爲之,可也。又所啓,嶺南運送之穀,至於三萬石,旣以募船匪久發送,而海路險遠,風勢且惡,趁麥前無事得達,未可預料,臣與宣惠廳堂上閔宗道相議,惠廳應納大米一萬石,仍留以賑,以本廳移轉之米相換,則本道,可以及時分賑,而但本廳大米不敷,田米比大米,自有差等,惠廳大米一萬石代,田米一萬二千石,自本廳換給,事涉便當,敢達。右議政閔黯曰,小米二千石,添給相換,則往來船價,彼此俱無虛費之弊,而都民與嶺民,皆可及時受食,事甚多便矣。上曰,所達誠是,依爲之,可也。大司諫權歆所啓,請行副護軍李䎙遠地定配。措辭見上上曰,勿煩。已上春坊朝報戶曹判書吳始復所啓,年例給倭公木七百六十六同零內,四百五十四同零,則僅以田結所出,收捧當給,而其餘三百十一同零,則因本道尤甚被災邑,或蠲減,或停捧,以致欠縮,無他辦出之路,事甚可慮,海邊場巖站所屬各營稅米太應爲上納者,只是六千餘石,此則勿令運納,作米充給於公木不足之數,則庶有推移之勢,而但除此則本曹更無所捧之穀,前頭經用,尤未免窘乏,關西移轉帖價米二萬石內,依場巖站米太作木之數,移送戶曹,以爲需用之地,何如?上曰,依此爲之,可也。
刑曹判書柳命賢所啓,北道犯越罪人所渡處把守將,自本道査覈啓聞之意,分付矣。本道,未曉關文本意,初不區別望德煙臺將及江邊把守將,一倂捉送,今方囚禁,而各人處捧招,則江邊把守將李順中·金柱石等以爲,把守之地,自有定界,今此小玄等犯越之江,乃是煙臺將兼掌之處,而非渠等所關,煙臺將高仲尙·許順弄以爲,渠輩旣以煙臺候望之任,且兼譏察之事,而小玄等,深夜往還,出於不意,未及覺察之責,雖不敢辭,至於知情不告,千萬瞹眛云云。以此四人等所供觀之,小玄等犯越之江,果是煙臺將所管之處,則把守將之稱冤,不爲無據,此輩與犯越人同情一款,旣不顯著,而前頭査事時,必有把守現告之擧,不可不詳査歸一,以待査使之來,望德煙臺將許順靈·高仲尙等,姑爲仍囚,慶興把守將李順中·金柱石等,似無可罪之事,而混爲囚繫,累朔滯獄,絶域之民,殊甚矜惻,其在欽恤之道,似當分揀,而事係重大,臣曹不敢直爲稟啓矣。上曰,所達誠然,把守將李順中·金柱石等,姑爲保放,以待結末,宜當。已上備局謄錄
上在慶德宮。停常參·經筵。
申時酉時,日暈。
以鄭海尙爲假注書。
左議政睦來善六度呈辭。入啓。答曰,前後箚批,已竭心腹之辭,而緣予誠信之未孚,致卿丐閑之頻繁,只切愧恧,無以爲喩。噫,薄責道臣,欲存事體,在我無失,疏章引喩,縱或過當,意實無他,則一箚辨破,以明其不然而已。何必介玆小嫌,恝視國事,汲汲然捨予求退乎?此不但大違平日之所望,抑亦似欠於休休有容之量也。玆遣近侍,申誥予意,卿其須體思想之志,亟斷巽辭之章,與承旨從速偕來,毋孤至望。仍傳曰,遣承旨傳諭。
左副承旨閔昌道書啓,臣承命,往諭于左議政睦來善,則以爲,臣情勢臲卼,身病轉加,退伏郊次,屢違勅旨,自速逋慢之罪,且積癏曠之誅,一味惶悚,罔知所措,尋單請急,實出於萬不獲已,而不意玆者,近侍又臨,傳宣聖旨,至有仍與偕來之命,其所以開釋敦勉者,不啻若耳提而面命,顧臣無狀,何以得此?驚惶戰慄,汗淚交逬,臣雖頑愚,亦非木石,受恩此隆,寧不知感?第臣宿疾復發,新恙添劇,與死爲隣,氣息奄奄,殆不能收拾者,已多日矣。癃朽殘喘,以此病狀,實無自力造朝之勢,而近侍敦諭,前後至三,一向撕捱,分義不敢,且園陵展謁之禮,只隔數日,亦不敢偃息私次,一身顚沛,有不足恤,臣卽當忍死趨命,以竢處分云矣,敢啓。傳曰,知道。
左議政睦來善,身病出仕。
傳曰,左議政引見。已上春坊朝報
義禁府啓曰,以黃海兵使啓本,兵曹粘目,前信川郡守李升來,令本府拿問後決罪事,允下矣。李升來,今方待命,卽爲拿囚之意,敢啓。傳曰,知道。已上義禁府謄錄
二月二十三日,上御□□□。左議政睦來善引見入侍時,左議政睦來善所啓,臣聞六鎭民俗,曾無犯越採蔘之事矣。蓋自三·甲及西邊犯罪人等定配六鎭之後,其奸惡之類,慣於越採,與六鎭愚民,潛謀犯越,已成其智云。事極痛惋,自今以後,三·甲及西邊犯罪人等,切勿定配六鎭事,兩界監司處,嚴明分付,以杜日後之患,宜矣。上曰,此後則三·甲及西邊罪人等,勿爲定配於六鎭事,分付兩界監司,可也。已上備局謄錄
上在慶德宮。停常參·經筵。
夜三更,流星,出氐星下,入南方天際,狀如鉢,尾長二三尺,色赤。
東平尉鄭載崙,鍼灸出仕。
下直,慶尙都事金演。
寧陵忌辰祭所內摘奸。
兵曹判書閔宗道,請對入侍。已上春坊朝報
御營廳啓曰,在前則北二營·西營·新營三處,以本廳軍守直,延和門內營及開陽門外南營等處,以禁衛軍,守直矣。今此陵幸敎是時,內營·南營兩處,皆以御營軍守直之意,自兵曹,旣已啓下,而本廳赴番軍十一哨內,除出五哨,守直五營,此外各處屛門把守軍及斥候伏兵等軍,又爲分定以送,則留都結陣之軍,將不滿五哨,誠爲可慮,內營守直之軍,不可不準一哨定送,而宮城外諸營,則以五十名守直,曾有前例,今亦依此數定送,使留都扈衛之軍,得成營陣貌樣,何如?傳曰,允。已上禁營謄錄
上在慶德宮。停常參·經筵。
夜一更,流星,出貫索星上,入北斗星下,狀如拳,尾長三四尺許,色赤,光照地。
吏曹口傳政事,以鄭維岳爲加出內醫院提調。已上春坊朝報
禁衛營啓曰,三番海西別驍衛六十二名,步軍標下一名,已爲整齊矣。來三月初一日,與新營入直別驍衛,依例替代後,舊軍放送之意,敢啓。傳曰,知道。已上禁營謄錄
上在慶德宮。停常參·經筵。
夜一更,艮方有氣如火光,南方有氣如火光
大駕詣晝停後,藥房·政院·玉堂問安。答曰,知道。
政院啓曰,傳曰,昔宋太祖,於武成王廟,有歷謁之事,今日還宮時,行過武安王廟墻外,歷入,何如?問于大臣以啓事,命下矣。問于大臣,則以爲武安王廟歷入事,旣以故事,引喩下敎,蓋出於曠世相感之意,回鑾時歷入,似無所妨,而歷入節目,當與諸臣,相議更稟云矣。敢啓。
大駕詣陵所,入幕次後,藥房·政院·玉堂·二品以上·六曹·大司諫問安。答曰,知道。
左右相,請對入侍。
祭罷後,藥房·政院·玉堂·二品以上·六曹·大司諫問安。答曰,知道。
傳曰,還宮時,自細松川,至東關王廟,捧上言。
大駕還詣晝停後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹·大司諫問安。答曰,知道。已上春坊朝報
二月二十六日貞陵展謁時,三司請對入侍時,掌令孫萬雄所啓,園陵祭庭,何等重地,而卽者獻官,將詣祭班之時,目見庭內有汚濊之物,至於兩處,其不謹修掃之狀,極爲痛駭,請當該官拿問定罪,下人,令攸司囚治,何如?上曰,依啓。大駕還到晝停所,左議政睦來善,右議政閔黯引見入侍時,上曰,自前國恤三年後,例有謁聖取士之擧,而必知委外方,然後爲之矣。今春當行謁聖之禮,而才有別科,又有增廣,謁聖則待秋行之,觀武才,丙寅年設行之後,連因國家有故,尙不行之,武士不無落莫之歎,慰悅之擧,似不可已,以開月望前,慕華館親臨觀武才事,分付兵曹,初試趁卽擇日擧行,文臣庭試對擧,放砲試才,則遣大臣,設行於訓鍊院,可也。以上春坊朝報
上在慶德宮。停常參·經筵。
申時酉時,日暈。
下直,雲山郡守金永宗。
大殿,政院·玉堂·二品以上·六曹·大司諫問安。答曰,知道。
中宮殿·世子宮,藥房問安。答曰,知道。
藥房啓曰,欲雨未雨,風日甚惡。伏未審夜來聖體,若何?昨日晨詣園陵,親自將事,薄晩還宮,沾濕霧雨,不瑕有傷乎?臣等終宵耿耿,敢來問安。答曰,知道,無事矣。
吏曹判書柳命天上疏。大槪,臣於弘文提學同知成均之任,有品秩難便之嫌,亟令該曹照例頉下事。入啓。答曰,省疏具悉。疏辭,令該曹稟處。
右參贊沈梓上疏。大槪,冒陳危懇,兼帶金吾之長,乞賜鐫免,同成均之任,令該曹照例稟處事。入啓。答曰,省疏具悉。疏末事,令該曹稟處,卿勿過辭,從速察職。
拿問現告,貞陵參奉李淑。
慶尙監司李聃命上疏。大槪,臣病勢深重,不得不更暴危懇,乞賜諒察,亟許鐫削臣職,以便公私事。答曰,省疏具悉。不稟擧行,雖涉率爾,原其本心,公耳國耳,大臣之一時糾警,何必深嫌?卿勿固辭,宜速察職,益加留意賑政。
備忘記,噫,武安王之忠義,實是千古所罕,予嘗題一絶句于關王之圖曰,生平我愛壽亭公,節義精忠萬古崇,志勞匡復身先逝,烈士千秋涕滿胸,以寓尋常歎慕之意,而每於東道陵幸往來之時,一欲入瞻肅肅之遺像矣。今玆歷入,實出於曠世相感之意,而亦所以激勸武士,本非取快一時之遊觀而已,咨爾諸將,須體此意,益勵忠義,捍衛王室,是所望於爾等者也。且東關王廟宇,破傷之處,其令該曹,斯速涓吉,着實修改,遣官致祭,而祭文中,備悉予遐想夐款之意。
行副護軍兪夏益鍼灸呈辭。入啓。給由。
政院啓曰,昨日憲府啓辭結語,無何如二字,而擧行條件中,注書誤爲添書,不察甚矣。擧行條件,付標以入,當該注書請推考,臣以代房,捧入之時,不能致察,不勝惶恐。傳曰,知道。
又啓曰,傳曰,凡擧動時,中宮殿問安中使,先爲出往,以待入幕次後,問安還來,而往來時,佩持標信,故雖大臣,亦爲避入,例也。昨日前後問安中使,行過京畿監司所住之處,則監司謂以犯馬,捉致所卒,至於決棍,此則前所未有之事,殊甚駭異,政院卽爲問啓事,命下矣。卽招京畿監司權珪軍官問之,則以爲昨日平明,中使二人,再次行過於監司所住之處,而不知大駕未入次之前,問安中使先爲出來之規,以敎諭書不可犯馬之意,捉致所率,略施警責之際,別監追後來言,果是問安中使之行,故旋卽放送云。監司旣奉敎諭書,則大小人員,固當呵禁,而至於問安之行,不爲詳審,徑先推治,難免其失,京畿監司權珪,從重推考,何如?傳曰,允。
府啓,竹山府使權擇,本以闒葺武夫,濫齒仕藉,物情之爲駭,固已久矣。及授本府,少無畏謹之心,多行不法之事,官中所用油淸·紙地·饌物之價,自有大同劃給之定式,而不遵國法,則定於民結,脅勒徵督,有若應捧者然,事之寒心,莫此爲甚,且有其妻族葬親之地,冒占龍仁縣大村之中,偸葬之際,村民,一邊呈官,一邊禁斷,則擇稱以大儻,秘密移關,發遣軍官,縛致囚繫,使不得下手,至於楊州人安煒,與擇之婿韓琦爲名者,有奴婢相訟之事,而奴婢在於本府,故安煒欲爲推還,進去本府,則擇隱置其婿於衙門,乃反文移楊州,捉致煒之兄燦,不報營門,任意嚴刑,煒又呈議送到付,則擇使軍牢,亂打驅逐,〈其〉循私蔑法,前後縱恣之狀,誠極痛駭,如此之人,不可不嚴加懲治,請竹山府使權擇拿問定罪。訓鍊主簿李漢章,爲人麤悍,行己絶悖,得妾率居,又私其弟,醜聲頗聞之後,欲掩其迹,嫁與一武夫,而尋常往來,褻行不止,竟爲厥夫所覺,還送漢章家,則漢章,若固有之,恬不知恥,厥妾兄弟,自相妬忌,至於斷髮,漢章怒黜其兄,反畜厥弟,人言藉藉,視若禽犢,如此傷風敗俗之人,不可齒在衣冠之列,請訓鍊主簿李漢章削去仕版,仍令攸司囚禁究覈,考律科罪。昨日陵官論罪啓辭之末端,元不書何如二字,掌令臣孫萬雄,奏達於榻前之時,亦不言何如二字,而今見邸報,則啓辭結語,以何如書之,奏御文字,何等重事,而以致誤書,有駭瞻聆,其矇然誤書之失,誠可駭然,不可無警責之道,承旨亦難免不能檢察之失,請當該注書及承旨,竝命推考。答曰,權擇事,更加詳察處之,末端兩件事,依啓。
院啓,請行副護軍李䎙遠地定配。措辭見上今歲嶺南災荒,振古所無,字牧之任,不可不十分愼擇,而玄風縣監兪命興,居官四年,無一善狀,專事肥己,民不堪命,前年秋冬之間,稱以賑資,封債之數,貿販之穀,不下數千餘石,至於飢民成冊,減之又減,不過數百名,老弱則月給租伍升,壯者則給一斗,以此一境之民,生活無策,擧皆流散,初頭如此,畢竟可知,而且令衙奴,出入於閭巷市場之間,凡可以漁取者,盡輸衙中,勒減常價,公然橫奪,官門之外,鬧如市廛,其賑民之資,壟斷之利,盡歸其囊橐,怨聲喧藉,莫不駭憤,如此貪饕無恥之人,決不可仍置守宰之任,付以賑救之責,請玄風縣監兪命興,罷職不敍。答曰,不允。兪命興事,風聞未必盡信,更加詳察處之。已上春坊朝報
禮曹啓曰,今二月二十六日貞陵展謁時,傳曰,陵上莎草枯損處,今春奉審改莎草,分付該曹事,傳敎矣。上年,因京畿監司奉審本陵,陵上莎草,庫庫枯損,而猶有生氣,姑觀明春更稟處之事,旣已定奪,依前定奪,令本道監司,今春奉審時,詳察啓聞後,稟處,何如?傳曰,允。
又啓曰,今二月二十六日,關王廟大駕歷臨時,東關王廟破傷處,一體修補,遣官致祭事,下敎矣。兩廟遣官致祭吉日,令日官推擇,則來三月十一日爲吉云,以此日曉頭設行,而內外破傷處,則別定監役官,趁卽擧行事,分付,何如?傳曰,允。已上典享司謄錄
兵曹啓曰,慕華館親臨觀武才,以開月望前,當爲設行,初試趁卽擇日擧行事,命下矣。在前觀武才初試時,堂上·堂下武臣禁軍,各廳軍官閑散武士·禁衛營·訓鍊都監·御營廳軍兵等,自本曹及各其軍門收捧單子成冊試取之際,動費十有餘日,而開月初五日增廣別試會試,當設於訓鍊院·慕華館兩處,試藝講經,亦當費了累日,試所未畢之前,則觀武才初試設行,無可合處所,勢將依傳敎,先捧單子及成冊,姑待會試出榜之後,當爲開場,如此之際,日子遲延,觀武才初試開場,似在於開月旬後,何以爲之?敢稟。傳曰,各軍門則例自本營試取,訓鍊都監·禁衛營·御營廳,他可合處,爲先各自試取,閑散武士以下,則預捧單子,會試出榜翌日,卽爲開場試取,可也。已上禁營謄錄
上在慶德宮。停常參·經筵。
自午時至酉時,日暈。
下直,永登萬戶李勛岳。
府啓,竹山府使權擇,本以闒葺武夫,濫齒仕籍,物情之爲駭,固已久矣。及授本府,少無畏謹之心,多行不法之事,官中所用油淸·紙地·饌物之價,自有大同劃給之定式,而不遵國法,分定於民結,脅勒徵督,有若應捧者然,事之寒心,莫此爲甚。且爲其妻族葬親之地,冒占龍仁縣大村之中,偸葬之際,村民,一邊呈官,一邊禁斷,則擇稱以大儻,祕密移關,發遣軍官,縛致囚禁,使不得下手,至於楊州人安煒,與擇之婿韓琦爲名者,有奴婢相訟之事,而其奴婢,在於本府,故安煒欲爲推還,進去本府,則擇隱置其婿於衙中,乃反文移楊州,捉致煒之兄燦,不報營門,任意嚴刑,煒又呈議送到付,則擇使軍牢,亂打驅逐,其循私蔑法,前後縱恣之狀,誠極痛駭,此非泛然風聞之比,別無更加詳察之事。請竹山府使權擇拿問定罪。答曰,不允。
院啓,臣等,行副護軍李䎙遠地定配事,累日論列,尙靳兪音,臣等竊惑焉。䎙以麤悍一武夫,受賊家卵育之恩,致位閫鉞,自失志之後,心懷怨懟,締結群賊餘孽,日夜徵逐,如鬼如蜮,或飛語而疑亂之,或設機而簸弄之,兇祕之情,日漸敗露,某處偵伺,某處聚會之說,已不勝其藉藉,而至以無狀不道之言,肆然倡說,略無顧忌,其可駭可愕之狀,罔有紀極,而迹其所爲,䎙實爲之主張,所以首論於十人之上,而亟欲斥遠而後已者,良有以也。頃日榻前下敎,亦未嘗以䎙爲無罪,而一向堅持,每以勿煩爲批,聖意所在,實未可曉也。今十人已黜,而䎙以主謀者獨免,則此不但朝家用罰輕重失宜而已。日後奸細之徒,無所懲艾,潛肆虺毒,接迹而起,則國家將來之憂,有不可勝言者,豈可以秩高武弁,有所容貸,仍置輦轂之下,以濟其嫁禍之計哉?請行副護軍李䎙遠地定配。今歲嶺南災荒,振古所無,字牧之任,不可不十分愼擇,而玄風縣監兪命興,居官四年,無一善狀,專事肥己,民不堪命。前年秋冬之間,稱以賑資,封債之數,貿販之穀,不下數千餘石,至於飢民成冊,減之又減,不過數百名,老弱則月給租伍升,壯者則給一斗,以此一境之民,生活無策,擧皆流散,初頭如此,畢竟可知,而且令衙奴出入於閭巷市場之間,凡可以漁取者,盡輸衙中,勒減常價,公然橫奪,官門之外,鬧如市廛,其賑民之資,龍斷之利,盡歸其囊橐,不特此也。驅使飢民,創起別榭,晝夜督役,鞭楚狼藉,怨聲喧騰,莫不駭憤,士夫之自南來者,多有目睹而傳之者,此非泛然風聞之比,有何更加詳察之事乎?如此貪饕無恥之人,決不可仍置守宰之任,付以賑救之責。請玄風縣監兪命興罷職不敍。答曰,不允。
禮曹啓曰,傳敎矣。慕華館親臨觀武才吉日,令日官推擇,則來三月十一日十七日二十日爲吉,其間無他吉日云,而十一日則宗廟修改日,十七日增廣文武科殿試矣,此兩日則勢難擧行,以二十日定行乎?敢稟。傳曰,二十日太遠,以十七日定行,而文武科殿試,則退定於二十一二日間,可也。
又啓曰,傳敎矣。殿試吉日,令日官推擇,則來三月二十二日爲吉云。節目中,改付標以入之意,敢啓。傳曰,知道。
又啓曰,自前春塘臺文臣庭試時,例於觀武才初日設行矣,今此慕華館觀武才時,文臣庭試,亦依此例,觀武才初日設行之意,知委,何如?傳曰,允。已上春坊朝報
禁衛營啓曰,以兵曹觀武才初試開場,似在增廣會試出榜之後,何以爲之事,取稟草記。傳曰,訓鍊都監·禁衛營·御營廳,爲先各自試取事,命下矣。本營軍兵,則依前例,自本營試取,而取考丙寅七月二十六日兵曹啓辭,則以爲觀武才試取時,禁軍,所當以閑散例試取,而今則禁軍,旣合於禁衛營,今此觀武才初試,亦自本營,依訓局馬兵試取之意,入啓蒙允矣。其後同年十月二十三日大臣·備局堂上引見時,又以爲禁衛營當初設立之時,以無馬隊之故與禁軍,合爲一軍,以中軍,兼別將矣。今則別驍衛旣已設立,習陣時,遮截追擊,自可裕爲,禁軍別將,別爲差出,勿以中軍兼察事,榻前定奪。今此觀武才初試開場試取之際,禁軍則本營不宜句管似當,自兵曹,次知與禁軍別將,眼同試取,而禁軍,本與閒散有別,且丙寅觀武才時,旣用馬兵之規則,今不可復用閒散之例,何以爲之?敢稟。傳曰,依丙寅年例,爲之。已上禁營謄錄
上在慶德宮。停常參·經筵。
初昏,有霧氣。夜五更,有霧氣。
吏曹判書柳命天辭職上疏。入啓。答曰,省疏具悉。卿其安心勿辭,調理察職。
下直,義州府尹申㶅。
傳曰,義州府尹申㶅,留待引見。
政院啓曰,備邊司郞廳,以大臣意來言,今日雖非日次,有定奪之事,來會賓廳矣,敢啓。
傳曰,引見。引見時,開城留守瓜滿之代,當日內政官牌招,開政差出事,及咸鏡監司李瑞雨遞差事,榻前定奪。
義禁府啓曰,知義禁兪夏益呈辭受由,而病勢不至大段云。卽爲牌招,同參開坐,何如?傳曰,允。
掌令孫萬雄啓曰,無狀愚臣,自知已明,而謬蒙洪造,連叨言地,觸事生疣,嗤點日至,一味惶愧,撫躬罔措,近因素患胸腹之痛,挾感添劇,僵臥旅次,日夜叫苦,尋常請急,而見阻喉司,虛帶職名,益倍悶蹙,卽聞物議,以近來本府之出禁太雜,大以爲非。臣於頃者,亦觀一兩日茶時而出禁,則物議之非斥,臣實難免,何敢晏然仍冒於臺席乎?請命遞斥臣職。答曰,勿辭,退待物論。
持平洪萬紀啓曰,頃日茶時,有一常漢,枉屈山訟於京兆,來訴冤狀於本府,臣取見文案,詳其曲折,則渠所稱冤,亦有所執,伸理冤枉,雖是本府之責,而決折詞訟,自非本府之事,故因渠所訴,移文刑曹,此蓋出於文移往復,自有前例,而就辨他司,使伸其冤之意也。今聞物議,以旣在京兆,更送刑曹,有若定訟官者然,則違事體,大以爲非,臣於當初,不分其有異於他餘移文之比,而泛然成送,以致非議之來,昏謬做錯之失,臣無以自解,且聞以近來茶時太雜,多有謗議云,臣之茶時出禁,固非一再,則難冒之嫌,有倍同僚,其何可一刻晏然於臺席乎?請命遞斥臣職。答曰,勿辭,退待物論。已上春坊朝報
有政。以李蓍晩爲咸鏡監司,鄭海尙爲承文院副正字,李相殷爲玄風縣監,李晶爲同敦寧,宋道昌爲安山郡守,張萬紀爲戶曹正郞,睦林一爲戶曹參議,崔琥爲尼山縣監,李鳳徵爲開城留守,李寅燁爲直講。
吏曹啓曰,咸鏡監司李瑞雨,旣已遞差,其代差出事,命下矣。依近例,令備邊司議薦,何如?傳曰,允。已上吏曹公事置簿
義禁府啓曰,朴履寅照律事允下,而履寅,以他罪方有査覈本道之擧,待其査啓上來後,一時照斷,何如?傳曰,允。已上義禁府謄錄
兵曹啓曰,前舊所非浦別將金珪,本鎭伺候船改造,待變亭四十餘間,皆以瓦覆之外,其他雜物備上,加資事,命下矣。雖已資窮,未準職,何以爲之?敢稟。傳曰,特爲加資。
又啓曰,前僉正安廷敏,前司果金兌孚,泰仁等地明火賊指示捕捉,前司果金震賢,前萬戶金汝吉,江界地惡虎刺殺,出身韓德麟·鄭暾·方必規,山陰等地殺越人命指示捕捉,竝加資事,命下矣。金汝吉,雖已資窮,未準職,安廷敏·金兌孚·金震賢·韓德麟·鄭暾·方必規,未資窮未準職,何以爲之?敢稟。傳曰,竝特爲加資。已上兵曹啓草謄錄
二月二十九日,上御□□□,大臣·備局堂上引見入侍時,大司諫權歆所啓,請行副護軍李䎙遠地定配。措辭見上上曰,依啓。又所啓,請玄風縣監兪命興罷職不敍。上曰,依啓。掌令鄭善鳴所啓,請竹山府使權擇拿問定罪。措辭見上上曰,依啓。
左議政睦來善所啓,朝家事體,自有輕重,而今番司馬放榜,有一四館,以新來不恭,至於停擧,天門放榜之日,終不解停,使不得應榜,事之寒心,莫此爲甚,當該四館,從重推考,何如?上曰,依爲之。上曰,近來笠制,與前大異,臺帽甚短,涼臺且狹,有駭瞻視,其流之弊,將不成笠樣,宜令三司,痛禁,可也。領議政權大運曰,四十餘年來,笠制大變,尋常痛駭,欲一仰達,而事涉微細,故不果矣。聖敎如此,禁之宜矣。上曰,孝宗朝,笠制涼臺,臺帽高廣。均齊一依其時定制,先爲知委後,終不變制者,令三司發禁,可也。權大運曰,無論兩班·常漢,其制皆然,一朝變改,勢所未易,變制造笠之間,寬限定日,似宜矣。上曰,以二朔定限申飭,可也。
禮曹判書李宇鼎所啓,曾因兵曹參議李華鎭上疏,慶興鄕校經書印送事,自備局覆啓蒙允。今當印送,而卷秩頗多,遠地輸運,不無其弊,本道咸興府,經書板本,具諺解有之,當初刊出冊板,意有所在,令本道監司印送,似好矣。領議政權大運曰,令本道道臣印送,誠爲便好,而但北道,紙地未易,令該曹容入紙地磨鍊以送,宜矣。戶曹判書吳始復曰,紙地輸運,亦有弊端,以本道耗穀,貿紙印送,則實爲便好矣。上曰,事甚便好,分付監營,以耗穀,買紙印送,可也。以上春坊朝報
上在昌德宮。停常參·經筵。
自昩爽至辰時,沈霧。自未時至酉時,日暈。
掌令鄭善鳴,持平成任啓曰,昨者同僚,以近日臺諫出禁太雜,見非物議等語,相繼引避,臣等不勝瞿然之至,頃緣城上所之有故,臣等替看茶時,亦至多日,其間出禁,非止一再,則太雜之誚,實指臣等,而發難冒之嫌,與同僚無異,其何可一刻抗顔於臺端乎?請命遞斥臣職。答曰,勿辭,退待物論。
院啓,竝引嫌而退,科外出禁,致有物議,揆以臺例,俱難仍在,偏信訟者,規外移文,未免失體,勢難在職,請掌令孫萬雄·鄭善鳴,持平成任·洪萬紀,竝命遞差。答曰,依啓。
吏曹參議李萬元上疏。大槪,不避猥屑,悉暴情悃,冀蒙矜察事。入啓。答曰,省疏具悉。疏辭,令該曹稟處。
吏曹口傳政事,以金爲同義禁。已上春坊朝報
義禁府啓曰,本府同義禁李鳳徵,昨日政,移拜開城留守,知義禁兪夏益,今日遭外四寸妹服制,堂上只以二員開坐,事體未安,同義禁有闕之代,令該曹口傳差出,卽爲牌招察任,何如?傳曰,允。已上吏曹公事置簿日記廳郞廳金霔書。
上在慶德宮。停常參·經筵。
吏曹啓曰,臺諫有闕,政事,取稟。傳曰,過國忌後,爲之。
本院啓曰,南方災邑,賑政方急,守令不可不急速發送,玄風縣監李相殷,今方肅謝,使之仍爲下直,給馬下送,何如?傳曰,允。
下直,玄風縣監李相殷。
判義禁沈梓,請對入侍。
辛未三月初一日,判義禁沈梓請對引見入侍時,宋道成·孟松等,結末間,姑爲仍囚,柳自三·兪泰基面質事,榻前下敎。
沈梓所啓,今此柳自三拿問傳旨,大臣及諸議,皆以爲殊欠詳盡,當日入侍承旨,未免疎漏,宜改捧傳旨云,而該府則旣捧傳旨之後,無稟改之前例云矣。承旨金龜萬曰,大臣及諸議,皆以承旨爲疎漏,而宜改捧傳旨云,何以爲之乎?上曰,當初所捧傳旨,未免疎漏,當該承旨推考,問于所達之人,添改更捧傳旨,可也。
上在慶德宮。停常參·經筵。
夜五更,南方,有氣如火光。
本院啓曰,延日縣監孫湍,因暗行御史封庫,慶尙監司罷黜狀啓,昨暮來到,以齋戒,雖不得捧入,而延日,以尤甚之尤甚邑,飢民賑救,一日爲急,其代,當日內口傳差出,給馬下送,何如?傳曰,允。
吏曹口傳政事,以沈晢爲延日縣監。
備邊司啓曰,本司武郞廳李尙·李時振,奔走勤仕,已滿十五朔,依例或陞敍或守令除授事,捧承傳施行,何如?傳曰,允。
吏曹啓目,粘連觀此吏曹判書柳命天上疏,則與大提學權愈,品秩難便,兼帶弘文提學及同知成均之任,令該曹照例頉下亦爲白有臥乎所,取考前例,則弘文提學段,曾無許遞之規,不必擧論是白乎旀,同知成均段,曾在仁祖朝,故判書李植,以從二品,兼帶大提學時,故相臣鄭太和,以資憲階,仍兼同成均,故判書蔡裕後,以從二品,兼帶大提學時,故相臣李厚源·沈之源,俱以資憲階,仍兼同成均,且在先朝,故相臣李端夏,以從二品,兼帶大提學時,故相臣李尙眞,以崇政階,仍兼同成均,而皆無辭免遞改之事是白有如乎,及至近年,故判書李敏敍爲守大提學時,李端夏以資憲同成均,始創辭遞之規,仍成謬例,而實非舊制是白去乎,其遞與遞不可不一番定式,以杜日後紛紜之弊是白乎矣,重臣進退,臣曹不敢擅便,上裁,何如?啓。同成均之以資級相礙,陳疏辭遞,果非舊規是置,使之仍帶,仍爲定式。
上在慶德宮。停常參·經筵。
未時,雷動電光。夜一更,雷動電光。
下直,延日縣監沈晳。
以朗善君俁加出呈辭。傳曰,給由馬,澆奠床備給。
判尹尹以濟上疏。大槪,臣因本府山訟,旣被臺斥,亟削臣職,仍勘臣罪事。答曰,省疏具悉。卿其勿辭,從速察職。
咸鏡監司李蓍晩上疏。大槪,北臬陞擢之命,遽及於已試蔑效之身,揣分量力,決無承當之望,懇乞亟賜鐫改,俾無辱名器僨國事之患事。答曰,省疏具悉。卿其勿辭,速往欽哉。
校理許熲上疏。大槪,卽聞母病危重,陳疏徑出,乞削臣職,亟正臣罪事。答曰,省疏具悉。爾其勿辭,救護母病。
傳曰,明日晝講爲之。
假注書鄭海尙病,代成瑍爲之。
以大司憲李玄逸處傳諭史官金壽聃狀啓,傳曰,屢悉如渴之意於前後之批矣,謂卿不我遐棄,幡然改圖,而只緣情志未孚,莫回遐心,缺然且慙,無以爲喩,日者疏中所陳,實出於有懷必達之義,則縱有過當之語,玆不過未詳曲折之致,而斷無他意,予已洞知,卿若以此,過自引嫌,不肯造朝,則不其有乖於貴相知心之道乎?矧今節屆暮春,日候和暖,筵席啓沃之責,春宮輔導之任,深有望於卿者,宜體至意,須勿撝謙,從速登途,毋孤企望事,更爲傳諭,必與偕來事,下諭。
有政。吏批,以朱棨爲純陵參奉,李日井爲副修撰,李東根爲持平,閔章道爲戶曹佐郞,權頔爲監察,丁時潤爲持平,金兌一爲掌令,金一夔爲輔德,成瓘爲掌令。
吏批啓曰,判書,陳疏受由,參判,以大提學節製進去,小臣獨政未安,何以爲之?敢稟。傳曰,只出緊任。
吏批啓曰,玉堂闕員及憲府多官,今當差出,而擬望之人乏少,外任竝擬,何如?傳曰,允。
侍講院啓曰,上番六員內,輔德·兼輔德·弼善,俱未差,兼文學權重經,方直玉堂,文學金文夏,身病呈告,僚員不齊,事多苟簡,上番闕員,今日政差出,卽爲牌招察任,何如?傳曰,允。
義禁府啓曰,知義禁兪夏益服制單子,雖未入啓,本府坐起,事體重大,不可不備員,且有齋戒勿拘之敎,則緦麻輕服,有不可顧,知義禁兪夏益,卽爲牌招,使之同參,何如?傳曰,允。
又啓曰,卽接月令醫員朴世泰手本,則罪人閔暹,本以水土重傷之人,添得傷寒,食飮全廢,晝夜苦痛,症勢匪輕云。自前罪人病重,則例有變通之規,敢此仰稟。傳曰,保放。
上在慶德宮。停常參,只晝講。
備忘記,居首生員柳瑍,直赴殿試,之次生員李礥,直赴會試,進士南就明·洪景河,生員趙九輅,各給一分。
祭酒李玄逸上疏。大槪,昨承不允之批,重煩哀籲,而伊時未有所聞,故只循例祈懇矣。卽接邸報,始知相臣引避,致勤聖慮,不覺骨寒毛聳,乃敢自劾以聞,而急於徹聞,徑自發遞,從速投進。伏惟聖慈,治臣妄言誤事之罪,投之遠裔,以爲中外臣子之戒事。答曰,省疏具悉卿懇。纔悉慰勉之意於別諭矣,復何多誥?卿之心事之斷斷無他,不惟予已洞察,大臣亦所詳知,故不復深嫌,出而視事,則於卿寧有一毫不安之端,而陳章引罪,若是其太過乎?心甚愕然,無以爲喩,適因道臣有故,直呈政院,尤無所傷,卿其須體前後之批,亟回長往之志,安心勿辭,亦勿待罪,從速上來,以副如渴之望。
傳曰,明日晝講爲之。
掌令成瓘啓曰,新除授持平李東根,時在京畿楊州地,請斯速乘馹上來事,下諭。答曰,依啓。
有政。吏批,以鄭有徵爲司藝,申必淸爲兵曹佐郞,洪萬選爲大丘判官,徐文道爲尙衣別提,李宇晉爲司僕正,李恒徵爲中部主簿,韓命相爲榮川郡守,柳憲章爲校理,宋道涵爲工曹佐郞,柳命堅爲大司諫。軍器直長單金得江,軍器奉事單崔孝建,軍器副奉事單許榏,軍器參奉單張振善,榮川郡守李日井仍任事,承傳。
兵曹啓曰,今此增廣覆試武科試官,當各備三員擬望,而嘉善以上無故可擬之人乏少,依近例每望各二員備擬以入之意,敢啓。傳曰,知道。
禮曹啓曰,今月初四日晝講入侍時,武安王廟破傷處修改時,頭上所着冠,亦爲改造,其他可改之物,一體修改事,榻前下敎矣。依此擧行之意,分付各該司,而令藝文館,兩廟祝文中,以此措辭,添入撰出,何如?傳曰,允。
辛未三月初四日晝講入侍時,同知事吳始復,特進官李宇鼎,參贊官閔昌道,檢討官權重經·李震休,假注書成瑍,記事官閔彦良·洪重鼎,武臣金爾樞,講大學衍義,自或問九經之說,止中庸曰行之者一。
權重經所啓,前校理柳憲章下考蕩滌,前校理柳栽敍用姑陞,事體苟簡,校理鄭來祥,已爲再度呈辭遞差,其代,今日內政官牌招,開政差出,卽爲牌招入直事,榻前下敎。
李宇鼎所啓,頃日備局堂上引見入侍時,笠制變改,限以二朔事命下,臣曹所當奉行,而臺帽及涼臺,定其高廣,啓下知委中外,然後可以一時變制,革其宿弊,而但曾前笠制,高廣無定規,問于尙方,亦不詳知,故廣詢古制笠子所有處,量其見樣,則臺帽之高,以布帛尺四寸五分,涼臺之廣,亦同,以此依樣定制,未知何如。上曰,笠子,本來無一定之規,而近來臺帽甚低,所見可怪,故有此變改之敎,而今若定以四寸五分,則比諸卽今笠制,其高廣何如,而所見適中耶?宇鼎曰,卽今笠制,比舊樣少一寸,故果爲低小,以四寸五分爲制,則不高不低,所見似好,而第閭巷之民,雖良法美制,變改則必怨,今者笠制將變,而時着涼臺,未免盡棄,必須依樣新造,然後可着,故笠價倍簁,匠人輩,因時操縱,若不寬限,則一時齊辦,其勢必難,似不無呼冤之弊矣。古語曰,宮中好高髻,四方高一尺,此眞格語也。大小朝士,一依定制,新造以着,則閭巷士庶自然效之,朝士則依前定奪,限以二朔,士子及三醫司庶人,則寬其定限,實是便民之道矣。吳始復曰,至於士庶人,則尤難一時改着,不可不寬限,若以今年爲限,則似爲便當矣。上曰,笠制高廣,則以四寸五分定式,而朝士則限二朔,士庶人則以今年爲限,自明年正月,禁斷,可也。
閔昌道所啓,今因笠制變改之事,敢陳所懷,東方之俗,素着白衣,而先朝,以爲白衣,非常時所可着之服,申飭中外,着以靑衣,則士夫幾皆遵行,未滿十餘年,因循廢閣,今則絶無而僅有,至使先朝成命,竟歸虛套,事之未安,莫此爲甚,亦依笠制變改之例,更着靑衣事,申飭,何如?上曰,依先朝定奪,更爲申飭,可也。
上在慶德宮。停常參,只晝講。
自辰時至午時,日暈。
傳曰,明日晝講爲之。
吏曹判書柳命天辭職上疏。答曰,省疏具悉卿懇。卿其安心勿辭,更加調理行公。
右承旨金龜萬上疏。大槪,旣有做錯之失,且有身病,乞遞事。踏啓字。
傳曰,史官一員待命,騎馬三匹立之。
備忘記,頃日判義禁,以柳自三事,請對陳達之時,別無久靳發落之事,而今觀右承旨金龜萬疏本,有若再三陳奏,久靳發落,故有此啓稟請推者然,莫重奏御文字,何敢若是其爽實乎?事之未安,莫此爲甚,從重推考。
吏曹啓曰,承旨有闕,政事,取稟。傳曰,當日爲之。
備邊司郞廳,以三公意啓曰,頃日政,榮川郡守李日井,移拜弘文館修撰矣。嶺南失稔,比他道最甚,而卽今賑政方設,守令不可移易,付之生手,迎送之弊,亦甚可慮,李日井,姑爲仍任榮川,何如?傳曰,允。
右副承旨李壽徵上疏。大槪,臣有做錯之失,終不可晏然,敢陳危懇,冀蒙鐫遞,以謝人言,以安危分事。答曰,省疏具悉。爾其勿辭,察職。
行政。以李玄祚爲兵曹參知,姜碩賓爲知義禁,李沆爲都承旨,吳始大爲右副承旨,成大經爲大丘判官。
吏批啓曰,判書陳疏受由,參判方入試所,小臣獨政未安,何以爲之?敢稟。傳曰,只出緊任。
吏批啓曰,兩南災邑守令新除授後,卽爲給馬發送事,自政院啓稟蒙允矣。昨日政除授大丘判官洪萬選,自本曹亦爲催促,則曾以事下往洪州地,上來遲速,有不可知云。大丘,以尤甚之尤甚,今方設賑,一日曠官,極爲可慮,不可等待上來赴任,新除授大丘判官洪萬選,今姑改差,其代,卽爲差出,催促發送,何如?傳曰,允。
禮曹啓曰,傳曰,頃日歷入武安王廟時,觀遺像,則髮髥甚短,顯有翦去之形,事之未安,孰有甚於此者乎?今番修改之時,此等未盡之處,一新修補,而仍念自祖宗朝建祠,香火無替尊奉,其所以景仰忠節之盛意,逈出尋常,而守直之官,專不禁斷雜人,致有此可駭之擧,而其他傷汚之處,不一而足,使肅淸之廟宇,便作行人褻玩之所,事之寒心,莫此爲甚,若不別樣禁斷,則今日修改而明日傷破,殊無致敬之本意,自今以後,東南廟宇守直之官,如前尸居,一任雜人之出入,致有傷汚之患,而見發於摘奸之時,則當該官從重論罪,以此各別嚴飭事,傳敎矣。以此傳敎擧行之意,分付各該司,而亦令藝文館,兩廟祝文中,以此措辭,添入撰出,何如?傳曰,允。
又啓曰,今此慕華館親臨觀武才出還宮時,王世子當有祗迎祗送之節,而方在沖幼之年,不爲磨鍊之意,敢啓。傳曰,知道。
辛未三月初五日晝講入侍時,知事沈梓,特進官權瑍,參贊官睦林儒,侍讀官柳憲章,檢討官李震休,假注書成瑍,記事官閔彦良·洪重鼎,武臣禹瑞圭。講大學衍義,自孟子曰,人有恒言,止淵乎旨哉。
知義禁兪夏益遞差,其代,以在京無故人,今日政差出,牌招察任事,榻前下敎。
權瑍所啓,海西新設十一屯火田日耕數及屯民額數,量其鎭之大小,斟酌定給,使邑宰邊將及元民鎭民,無相侵擾爭怨事,上年入侍時,亦爲陳達,而廟堂,尙未擧行云矣。上曰,分付備局,速爲擧行,可也。
柳自三·兪泰基·金廷說奴婢等更推事,及尹尙聘·尹爲先拿來究問事,榻前下敎。
上在慶德宮。停常參,只晝講。
卯時,日暈兩珥。自辰時至未時,日暈。
司僕寺官員,以提調意啓曰,本寺官員中,判官所掌,最爲緊重,必須擇差久任,然後方可責效矣。判官成大經,除授未久,今日政,移授大丘判官,本寺之事,殊甚可慮,判官成大經,仍任,何如?傳曰,依啓。其代,令該曹卽爲口傳差出。
吏批口傳政事,以尹聖瑀爲大邱判官。
司諫院啓曰,新除授大司諫柳命堅,時在京畿安山地,請斯速乘馹上來事,下諭。答曰,依啓。
義禁府啓曰,前龍川府使鄭淵拿問定罪事,傳旨啓下矣。鄭淵,時在忠淸道洪州地本家云,依例府羅將發遣,拿來,何如?傳曰,允。
辛未三月初六日,晝講入侍時,知事閔宗道,特進官李晶,參贊官李壽徵,侍讀官柳憲章,檢討官李震休,假注書權始經,記事官閔彦良·洪重鼎,武臣申命老,講大學衍義,自大禹謨,止其惟用力於此乎。
閔宗道所啓,司僕判官成大經,兼帶宣惠廳郞廳,專管鑄錢之事,昨日政,移拜大丘判官矣。自司僕寺,啓請仍任,本廳鑄錢之事,不可不付之詳知首末之人,成大經,限鑄錢畢役間,姑令兼察惠廳郞廳之任,何如?上曰,使之兼察,可也。
閔宗道所啓,西北武士之以取才求仕,來留京中者,初以局出身減額之類,精抄廳設爲十窠,守禦廳設爲十窠,自戶曹給料矣。庚申年,減其料額,只存十窠,屬之於守禦廳矣。其後賑恤廳,啓請裁減,南九萬爲兵判時,陳達於筵中,以爲戶曹如難給料,則御營廳·禁衛營保米,有移送本營之事,以其米姑爲給料,以待戶曹之有裕,更爲自戶曹給料事,定奪矣。保米旣盡之後,本曹又有湖南騎步布換作之米,故以其米,繼給矣。今則其米又盡,每朔所給之料,至今停罷,則遐方武士不無落莫之歎,臣以此就議于廟堂,諸大臣以爲,此料本是戶曹之所給,中間雖自兵曹變通給料,兵曹非米麵衙門,事體苟簡,地部雖恤經費,依前給料似當云,西北武士十窠之料,自戶曹還給,何如?上曰,依爲之。
上在慶德宮。停常參·經筵。
本院啓曰,大丘,以尤甚殘邑,賑政方急,新除授判官尹聖瑀,謝恩之後,所當卽爲署經,仍令下直,給馬發送,而兩司之官位不齊,不得開坐,何以爲之?敢稟。傳曰,除署經,卽爲給馬發送。
下直,大丘判官尹聖瑀。
禮曹啓曰,卽接典牲署牒報,則本署留養黑牛八首內,今番牛疫致斃者四首,餘存者只四首,而其中一首,纔經染痛,僅得差歇,而甚爲瘦瘠,猝難肥澤,數月之內,勢不可用於祭享,今此宗廟夏享大祭時封進黑牛實豫竝差四首內,一首不足,前頭或有別祭之擧,則他無推移封進之牛,不可無豫備之道,祭享可合黑牛三四首,令戶曹,依前例貿給,以爲無弊封進云。因牛疫,留養之牛,幾盡致斃,有此不足之患,前頭之事,殊甚可慮,令該曹,依該署所報,斯速貿給,何如?傳曰,允。
上在慶德宮。停常參·經筵。
都承旨李沆上疏。大槪,銀臺除命,復及分外,而賤疾未蘇,末由自力,懇乞亟賜鐫免,以幸公私事。答曰,省疏具悉。卿其勿辭,宜速察職。
大司憲李玄逸辭職上疏。答曰,省疏具悉卿懇。已諭至意於前後之批矣。復何多誥?卿其須體思想之志,安心勿辭,幡然上來,以補不逮。
本院啓曰,謝恩兼冬至使渡江狀啓,卽者入來,有購得塘報十八冊·京報十六冊,監封上送于備局之語,而招問陪持人,則祗受狀啓而已,他文書封則元無出給之事云。其間曲折,雖未可知,莫重文書,旣曰上送,而忘却不送,使臣難免不察之失,正使瀛昌君沈,副使徐文重,竝推考,陪持人所告,亦不可取信,令備局姑爲囚禁,急速査問於使臣而處之,何如?傳曰,允。
以冬至謝恩使狀啓,傳曰,凡使行購得文書元狀啓,一體監封,上送政院入啓後,出示大臣,自是前例,而今觀使臣狀啓,塘報十八冊,京報十六冊,直送于備局云。有違常規,殊涉不察,正使瀛昌君沈,副使徐文重,推考,可也。
上在慶德宮。停常參·經筵。
下直,安山郡守宋道昌。
自未時至酉時,日暈。夜自一更至四更,月暈。
禮曹參議姜鋧上疏。大槪,老母病勢沈綿,斷無離側供職之望,冒陳危懇,冀蒙恩遞事。答曰,省疏具悉。爾其勿辭,救護母病。
禁衛營啓曰,今番陵幸時,隨駕禁軍及馬步軍兵犒饋,今月初十日設行於露梁沙汀矣。所入器皿,依前,令各該司進排,何如?傳曰,允。
上在慶德宮。停常參·經筵。
辰時,日暈兩珥。未時,日暈。夜五更,艮方,有氣如火光。
傳曰,各廳初試垂畢,客使牌文已到,今此觀武才,進定於十二日事,分付。
本院啓曰,觀武才,進定於十二日事,命下矣。擧動時,承旨不可不備員,而右副承旨吳始大在外未及上來,合有變通之道,何以爲之?敢稟。傳曰,改差,卽爲開政差出。
又啓曰,備邊司郞廳,以大臣意來言,今日雖非日次,勅使牌文,昨已來到,故來會賓廳云矣,敢啓。傳曰,引見。
有政,以姜碩賓爲都承旨,金重九爲扶安縣監,金圓皓爲祥雲察訪,尹爾厚爲兵曹正郞,朴緻爲尙瑞院副直長,兪夏謙爲左副承旨,朴紳爲同副承旨,司僕判官成大經仍任事,承傳。
禁衛營啓曰,今此觀武才時,本營馬步軍兵及京案雜色標下等,各技藝初試入格人別單書入之意,敢啓。傳曰,知道。
備邊司啓曰,勅使牌文,昨昏來到,故今日早會賓廳之意,分付本司矣。堂上只三員來會,殊甚未安,除有公故外,竝推考警責,何如?傳曰,允。
吏批啓曰,判書病不來,參判方入試所,小臣獨政未安,何以爲之?敢稟。傳曰,只出緊任。
吏房承旨啓曰,左承旨睦林儒,與新除授都承旨姜碩賓,妻娚妹夫相避,何以爲之?敢稟。傳曰,左承旨改差。
吏批啓曰,卽接尙瑞院牒報,則本院副直長金命錫,身病甚重,不得察任云,改差,何如?傳曰,允。
辛未三月初十日,大臣·備局堂上引見入侍時,領議政權大運數行缺十二日慕華館親臨擧動時,百官班列序立於敦義門外京營前路事,榻前定奪。
親臨觀武才,終日由崇禮門路還宮事,榻前下敎。
權大運所啓,凡仕於朝者,覲親掃墳,皆有定限,三年一覲親,五年一掃墳,乃是法典定式,而近來朝士之以掃墳受由,或逐年爲之,事甚未安,至於宗班,則自上特施親親之恩,每上呈辭,給由馬澆奠牀,故殘弊畿邑,貽弊不些,不可無變通之路,今後則依法典定式施行事,令政院考察,毋或如前紛紜,何如?上曰,依法典,三年一覲親,五年一掃墳事,令政院考察施行,可也。
權大運所啓,近聞嶺南賑事,三月則或可支過,而四月以後,則各邑所備穀物旣盡,而飢民漸多,牟麥未出之前,實無以接濟云。聞來極可驚慘,百爾思之,他無善策,取考宣惠廳文書,則嶺南儲置米之在於各邑者,其數尙多,倉有餘穀,道有餓莩,豈爲民父母之意乎?今若限十月除其應用之數,則其餘尙有二萬餘石,而前頭經費,有難豫料,雖不可傾儲而賑之,今姑除出其一萬三千餘石,以爲四月以後繼賑之資,則庶有一分救急之道,令本道監司,隨其邑之大小緩急,差等分給,而必於所備穀物旣盡之後,出以用之。秋成之後,除耗還捧,則公私兩便,俱無所失,以此施行,何如?上曰,此亦便好,依此擧行,可也。
權大運所啓,上年三南農事之慘,實是近古所無,而三南之中,嶺南特甚,凡所賑救之策,朝家靡不用極,而國無儲蓄,不得任意救活,良可渴悶,曾以忠州楊津倉米一萬石,劃給嶺南事,入啓蒙允矣,近因南來之人,得聞消息,則顚連之患,愈往愈甚,賙賑之策,一日爲急,而嶺路險遠,負載極難,往返之際,虛費亦多,湖南有今春應上納大同米二萬餘石,而湖南·嶺南,地界相接,船運亦便,湖南大同米一萬石,移給嶺南,以補賑資,其代,楊津倉所在劃給嶺南之米,令宣惠廳取用,似涉便好矣。上曰,事甚便好,速爲擧行,可也。
上在慶德宮。停常參·經筵。
下直,開城留守李鳳徵,咸鏡監司李蓍晩,平安兵使權儔,統虞侯崔孝述。
傳曰,咸鏡監司李蓍晩,平安兵使權儔,留待引見。
傳曰,梁山郡守李起漢罷黜之代,令該曹卽爲口傳差出事,分付。
吏曹口傳政事,以尹興績爲梁山郡守,李宇鼎爲同義禁。
兵曹口傳政事,以鄭重徽·姜萬碩爲副摠管。
禮曹啓曰,庚午九月九日課製居首進士李喜茂,同年十一月初十日館學到記儒生製述居首李宜晩,辛未正月二十一日別製生員金·洪景濂·尹會,參奉洪克濟,進士李壽仁,同年三月三日課製居首生員柳瑍等,竝直赴殿試事,命下矣。依前例,許赴於今增廣殿試,而丙寅十二月二十五日賜柑居首閔鎭遠,亦有直赴殿試之命,而庚午式年殿試時,以病不得赴試矣。今亦一體許赴,何如?傳曰,允。
本院啓曰,南方災邑,毋論尤甚與之次,賑政方急,不可久曠,新除授扶安縣監金重九,卽爲催促肅謝,單子今方捧入,而金重九未及署經,兩司官員,卽爲牌招署經,新除授梁山郡守尹興績,時在果川地云,故今日內,入來肅謝,仍爲下直之意,申飭該曹,而尹興績,依本道監司狀啓,給馬下送,扶安縣監金重九署經後,亦爲一體給馬下送,何如?傳曰,允。
大司諫柳命堅辭職上疏。答曰,卿其勿辭,調理察職。
備忘記,曾前擧動之時,前期一日,適會下雨,而有一承旨不爲觀勢,徑先啓稟差退,及其入夜之後,雲收雨霽,天氣淸朗,頗有悔恨矣。今此觀武才設行於累年之後,而適與客使相値,故初旣不卜日進定,則到今招問日官,已涉可怪,況春雨霏霏,與霖潦有異,則明日之開霽與否,何以逆料,而必欲遷就退行乎?承旨所爲,殊涉未便,當該微稟承旨,推考。
下直,扶安縣監金重九。
本院啓曰,明日訓鍊院觀武才砲手試放時,命官何大臣進去乎?敢稟。傳曰,左相進去。
兵曹啓曰,今此慕華館觀武才時,初試入格之類,必豫爲整待於帳殿近處,然後可無臨時呼不之患,而闕內入直禁軍及軍兵等之初試入格者,勢難任意出待,以初試未入格之人,推移入直,入格人等,使之豫爲出待,除初試中,五衛將·宣傳官·武臣兼宣傳官別軍職·入直將官,亦爲交替,出來應射事,分付,何如?傳曰,知道。
義禁府啓曰,罪人金廷說,旣已拿來,今當開坐,而堂上不齊,同義禁有闕代,卽爲口傳差出,牌招參坐,何如?傳曰,允。
又啓曰,明日觀武才擧動敎是時,本府都事十員內,九員各差備分差,一員本府守直,無一員餘存,訓鍊院命官試才時,左右禁亂官二員,令該曹,假都事差出察任,何如?傳曰,允。
上在慶德宮。停常參·經筵。
本院啓曰,擧動時刻已迫,雨勢如此,迄無開霽之望,冒雨勞動,恐妨將愼之道,且念壇場新治之土,必爲泥滑,騎射等事,亦多難便,何以爲之?敢稟。傳曰,退行於明日。
下直,梁山郡守尹興績。
傳曰,竹山府使權擇拿囚代,卽爲口傳差出事,分付。
本院啓曰,備邊司郞廳,以左議政意來言,戶曹判書吳始復,訓鍊院砲手,試放時參試官受點,而戶曹多有酬應之事,不可不隨駕,自本院啓稟云,敢啓。傳曰,望單子還入。
吏曹口傳政事,以徐文裕爲竹山府使。
夜自一更至四更,月暈。五更,月暈,有霧氣。
兵曹啓曰,今此慕華館觀武才時,入直軍兵禁軍初試入格之類,以初試未入格之人,推移入直,使之豫爲出待,俾無臨時呼不之患事,昨已入啓蒙允矣。三軍門隨駕軍兵鳥銃入格之類,亦須豫爲往待於訓鍊院,而若於出宮時扈駕,大駕入帳殿後,始爲啓稟,許赴於訓鍊院試所,則往返之際,不無顚倒窘急之弊,三軍門隨駕軍兵中,鳥銃入格之類,除隨駕,直赴試所,行伍空缺處,則自各其軍門,推移作隊之意,分付,何如?傳曰,允。
義禁府啓曰,以全羅監司狀啓,刑曹粘目,扶安前縣監金時傑,格浦前僉使趙忠善等,移本府處置事,允下矣。金時傑·趙忠善,時在任所,依例發遣府書吏羅將,拿來,何如?傳曰,允。
上在慶德宮。停常參·經筵。
大駕詣慕華館壇所,入幕次後,藥房·政院·玉堂問安。答曰,知道。
吏曹口傳政事,以李喜胤爲典獄主簿。
大駕還宮後,藥房·政院·玉堂·二品以上·六曹問安。答曰,知道。
卯時,有霧氣。自辰時至午時,日暈。夜自一更至五更,月暈。
訓鍊院觀武才試官,以命官意啓曰,今此觀武才時,三軍門軍兵等鳥銃入格初試,啓下榜目,禁衛營·御營廳,則初試入格軍兵六百五十三名,白文開錄,不爲啓下,已極驚駭,而都監亦不〈爲〉官成貼踏印,輸送試所,揆以國體,豈容如是虛疎之甚乎?事之寒心,莫此爲甚,推問都監書吏,則對以都監前例如此云云。未知其前例,創於何時,而莫重國試初試榜目,不爲啓下,又不爲官成貼踏印,只以白文,書給色吏,敢爲進呈於試所乎?都監大將,不識事體,雖依其謬例,但以初試入格之摠數書啓,政院之捧入,亦甚無據。不可無懲責之道,都監大將爲先從重推考,當該色吏,令攸司囚禁治罪,捧入承旨,亦爲推考,何如?傳曰,依允。
刑曹啓曰,犯越罪人囚禁處,典獄官員一人,例爲入直矣。主簿朴忠敏以親病,受由下往于金海地,已二朔,尙不還來,當此査使牌文已到之日,罪人看護,比前尤重,而本署只有二人,兩處分直之際,事多窘迫,主簿朴忠敏,今姑改差,以武弁中勤幹解事者,卽爲口傳差出,何如?傳曰,允。
義禁府啓曰,以司憲府啓辭,刑曹啓目,訓鍊院主簿李漢章,前郡守李萱等,移本府處置事,允下矣。李漢重·李萱,今方待命於本府,卽爲拿囚之意,敢啓。傳曰,知道。
辛未三月十三日,上幸慕華館親臨觀武才入侍時,持平李東根所啓,今此觀武才,以文臣庭試對擧,則文武之技,所試自別,非有特命,不敢越俎,乃是舊例也。卽伏聞行副護軍李時格,以武臣,敢懷希賞之心,私自製述,伏地請獻,揆以體例,殊涉猥越。請行副護軍李時格從重推考。上曰,不必推考,不允。
觀武才,例爲限試畢親臨,而今此郊外擧動,與春塘臺有異,二日親臨後,遣命官試才,後勿爲例事,榻前下敎。
領議政權大運所啓,春塘臺親臨觀武才,例有文臣及儒生輪回對擧之事,而儒生,異於文武,試取之時,不可使往來之人,與之混雜。自今以後,春塘臺試取儒生,使坐於往來相遠處,俾無混雜之弊,何如?上曰,所達得宜。依此爲之,可也。
上在慶德宮。停常參·經筵。
大駕,詣慕華館,入幕次後,藥房·政院·玉堂問安。答曰,知道。
傳曰,今日還宮時,依前定奪,由崇禮門作路事,更爲分付。
本院啓曰,明日慕華館觀武才時命官,何大臣進去乎?傳曰,右相進去。
大駕還宮後,藥房·政院·玉堂·二品以上·六曹問安。答曰,知道。
辛未三月十四日,上幸慕華館親臨觀武才入侍時,觀武才賞格,中使例與兵房承旨,眼同分給,入格之類,使之來待於崇政殿事,及試畢之後,政官牌招開政事,及明日慕華館觀武才命官試取時,兵曹判書·兩局大將,竝爲來參事,榻前下敎。
頃日,貞陵陵幸時,陵底有汚穢之物,事極驚駭,陵官有論罪之擧矣。如此等事,不無奸人惡其官員,故爲生事之弊。若只罪其官,則適足以中奸人之計。其時陵官李湛,罰已行矣,卽爲敍用事,榻前下敎。
右議政閔黯所啓,卽今武藝乏絶,不可無別樣培養之道。兩界及海西,素稱武鄕,下諭于三道監司處,如有膂力絶人,勇健絶倫,能射善騎之類,使之抄選試藝,勸諭上送,如果超等,則隨才收用,以爲激勸之道,何如?上曰,分付三道監司,如有過人之才,使之勸諭上送,可也。
右議政閔黯所啓,臣有所懷敢達。自上親臨觀武才,較藝施賞,以爲激勸武士之地,而今見挽强弓者,無一人開弦,殊甚埋沒矣。臣聞博川郡守梁益命,勇力過人,拳破石塊,手防射矢,且善馳馬,至驚異國人云。如此之人,似當有勸奬之道,令兵曹,各別收用,何如?上曰,言于兵曹,各別收用,可也。
上在慶德宮。停常參·經筵。
大殿,政院·玉堂問安。答曰,知道。
藥房啓曰,春寒未解,風日不姸,而連日動駕,親臨帳殿,伏未審夜來聖候,如何?臣等不任區區憂慮之忱,敢來問安。答曰,知道。無事矣。
司諫院啓曰,昨日擧動時,濟用監正金儁相,齒在於侍臣之班,擧措輕佻,大駭瞻視,其爲搢紳之羞,莫此爲甚,不可無規責之道,請濟用監正金儁相罷職不敍。答曰,依啓。
上在慶德宮。停常參·經筵。
自朝至午時,下雪。
備忘記,騎芻,乃武士之長技,故自孝廟朝,罷革射立騎射之法,而至於各廳將官朔試射時,雖未滿四中,騎芻二矢得中,則勿令汰去,其所以各別勸奬之意,實非偶然矣。近年以來,身爲武士,不體朝家激勸之意,厭苦騎射,如吳巘之全不習射者有之,或年未甚老,而自稱衰耗,公然抛棄,或資秩漸高,則視騎射,有若羞恥事者,亦多有之,事之寒心,固已久矣。昨日觀武才時,披閱除初試騎芻擧案,則旣參於柳葉箭者,多有落漏,故兩度單子,詳細考準,則不參之類,至於一百三十餘人之多,此實前所未有之事也。親臨試才,旣是莫重莫大之事,望八垂死之老人,亦且自願馳馬,則矧在軍門將官者,何敢抛棄騎射,肆然拔去,若是其無嚴乎?事之可駭,莫此爲甚。所當繩以軍法,而許多武士,有難盡數決棍,今姑置之,而決不可任其所爲,以長日後無窮之弊,今此不參騎芻人員,一倂追射事,分付。試所兵曹之不爲致察,矇然捧入單子,極涉未便,當該堂上·郞廳,竝從重推考。
傳曰,明日晝講爲之。
都承旨姜碩賓上疏。大槪,年衰疾病,不堪供職,敢陳情病,冀蒙恩遞事。答曰,省疏具悉。帶推行公,已有近規,卿勿過辭,從速察職。
左承旨閔昌道·右副承旨沈橃·同副承旨朴紳聯名上疏。大槪,臣等妄率之失,與長僚無異,乞遞臣等之職事。答曰,省疏具悉。爾等勿辭察職。
傳曰,今後晝講正時,定以午初事,分付。
司憲府啓曰,再昨擧動還宮之日,自崇禮門外,至南關王廟,修治道路,市廛假家,亦爲撤毁,所見殊甚怪訝,捉致部吏,推問厥由,則對以大駕或臨南關王廟,則勢必窘急,豫爲除道以待云。其徑先臆逆,訛惑聽聞之狀,誠極痛駭。請當該部官汰去,下吏,令攸司囚禁科罪。答曰,依啓。
全州幼學金之栢等上疏。大槪,請贈領議政趙絅,合享本州華山書院事。答曰,省疏具悉。疏辭,令該曹稟處。
兵曹啓曰,從前觀武才應行節目,不載於本曹謄錄,而今此觀武才,設行於丙寅親臨六年之後,本曹下吏,全昧頭緖,爲官員者,亦此生疎,除初試人員各枝擧案,自各其廳,從自願修正進呈,本曹下吏,只憑各廳之擧案,書入單子,臣亦不覺察,致勤聖敎,不勝惶恐。騎射不參之員,今方抄出,依傳敎將爲試才,而昨日禁衛營除初試將校中,多有自願鞭芻之人,臣以爲自願擧案單子,旣已啓下,初不爲擧案,追後續續入啓,事體未安,議于諸試〈官〉而不爲聽許矣,今者不參騎芻將校等,有使之追射之敎。鞭芻雖異騎蒭,亦是武士馳馬用鞭之技,鞭芻追後自願之類,亦爲一體試取乎?何以爲之?敢稟。傳曰,一體試取。
上在慶德宮。停常參,只晝講。
卯時辰時,沈霧。自巳時至未時,日暈。
禮曹判書李宇鼎辭職上疏。答曰,省疏具悉。金吾之任,今姑勉副,卿其勿辭,調理察職。
傳曰,知義禁遞差之代,卽爲口傳差出,牌招開坐,俾無獄事遷就之弊。
吏曹口傳政事,以兪夏益爲知義禁。
備忘記,慕華館文臣庭試入格三中前府使朴泰淳,熟馬一匹面給,三下弘文館修撰權重經,副護軍李文興,權知承文院副正字鄭思孝以上,各虎皮一令賜給。
備忘記,行副護軍李時格,以武臣,製進排律,而頗似圓熟,予用嘉之。特賜虎皮一令。
傳曰,朔寧郡守在喪之代,卽爲口傳差出事,分付。
吏曹口傳政事,以徐來益爲朔寧郡守。
備邊司啓曰,平安道理山,羊會鎭土兵金岩回上言,啓下本司,而限內不爲現身,依例置之之意,敢啓。傳曰,知道。
義禁府啓曰,罪人金慶咸,今始拿來,而柳自三·金廷說面質之際,自致夜深,金慶咸,待明日捧招之意,敢啓。傳曰,知道。
辛未三月十七日晝講入侍時,知事權愈,特進官李晶,參贊官沈橃,侍讀官柳憲章,檢討官李震休,假注書成瑍,記事官閔彦良·洪重鼎,武臣李彭壽,講大學衍義,自益曰都,止可不深味其言。
上在慶德宮。停常參·經筵。
下直,竹山府使徐文裕。
自巳時至申時,日暈。
傳曰,上·副使·書狀官,留待引見。
慶尙監司李聃命上疏。大槪,臣賤疾一向危劇,冒萬死更瀆,特賜鐫免,仍令臣將母歸田,以送餘年事。答曰,省疏具悉。一時警責,何如是呶呶乎?卿其勿辭,宜速察職。
行政。吏批,以金鼎象爲宗廟令,鄭彬爲西部參奉,金華鎰爲社稷參奉,金元燮爲副應敎,洪景河爲貞陵參奉,柳粹然爲校檢,柳栽爲副修撰,鄭䎖爲兵曹佐郞,崔東準爲工曹佐郞,沈檀爲禮曹參判,權儹爲司藝,崔鎭廈爲校書著作,韓在垕爲校書正字,閔興道爲說書,申必淸爲富寧推考敬差官,權大臨爲禮曹佐郞,李雲徵爲濟用正,金是鉉爲金郊察訪,李道元爲輸城察訪,閔震炯爲全羅都事,閔安道爲工曹參議,盧鎤爲濟用副奉事,李寅錫爲成均直講,鄭重泰爲全義縣監。林興副守機,在喪終制嘉善,林慶信今加嘉義,折衝朴天男·朴仲蘭·金唜立,今加嘉善。已上俱以八十之年,自願得中,實是稀罕之事,竝特爲加資事,承傳。
備邊司啓曰,前頭査庭推覈之時,張時忍所給木標,似有憑驗之端,不可不取來以待,而北路道里絶遠,勅使入京且迫,發關取來之際,日子窘急,恐有未及之患,別定禁軍,罔夜下送,以爲木標取來之地,何如?傳曰,允。
兵曹啓曰,今此觀武才時,各技優等人,僉使·邊將除授事,命下矣。邊將則豫爲儲闕,而猶不過三窠,僉使則只有格浦一窠,而此則大臣,曾以閫帥被薦人員中擇差事,榻前定奪。此外無他窠闕,五六月間箇滿僉使·萬戶,抄闕擬望,何如?傳曰,允。
本院啓曰,鞭芻之技,出於習馬之意,故新設之初,一中以上,竝施厚賞,以爲激勸之地,中間技藝漸習,得中漸多,則四中以上,始爲論賞矣。丙寅春塘臺觀武才時,六中者四百四十餘名,而今此觀武才初試及除初試,竝元數一千二十八名內,六中至於六百四十二名之多。以此觀之,則鞭芻者比諸他技,最爲易能,可知也。鞭芻賞布數,若復依前頒賜,則非但物力有難支堪,易能之鞭芻賞典旣重,而難中之騎芻·片箭等技藝賞典,反歸於輕少。恩賞,重典也,而如是顚倒,所關非細,今番鞭蒭賞布,似當以匹數,次次減給,此後則滿六中者,始爲論賞,實合事宜,命官及諸試官之意如此,敢達。傳曰,依啓。只賞六中,太涉埋沒,五中以上施賞,定式,可也。
上在慶德宮。停常參·經筵。
下直,金郊察訪金是鉉。
傳曰,明日晝講爲之。
傳曰,大臣·備局堂上引見。
吏曹啓曰,臺諫有闕,政事,敢稟。傳曰,明明日爲之。
掌令成瓘啓曰,忠淸道公州居故士人洪舜凱,以性行至孝,見稱州里,至蒙旌閭之典,而窮不能養其親,其奴有介孫爲名者,抱李善之誠,閔懷愼之貧,除自己田民,以納其主,而成文官斜,舜凱仍作己業,傳之三世,一時嘖嘖稱其孝子有忠奴,至今爲一道內美談矣。介孫之孫姜海淑,以公賤所産,奸巧無狀,謀欲奪其祖納其主之田民,官斜文記,謂之僞造,構呈本官,與洪舜凱之孫乃範接訟,其時牧使,得其奸而黜其訟矣。海淑,追後更訟之,官因其嫌礙,不爲決折,監司移定訟官於本道都事,則都事趙德純,捉致乃範,不加詳覈曲直,徑先嚴施刑訊,使證其祖之僞造文記,脅捧侤音,乃範不勝痛楚,㤼於死生,不得已誣其祖納招,德純始乃憑其所供,決給海淑,海淑,卽德純所眄房妓之三寸叔也。一境喧騰,至發通文,以舜凱之有至行,而身後受誣爲冤,德純之聽私囑而刑杖決訟爲非,聽聞所及,無不駭憤,搢紳傳說,不啻狼藉,事之寒心,莫此爲甚。如此之人,不可置而不論,洪乃範等大訟,不可以都事之殉私勒決,定其立落,監司李麟徵之移定訟官於都事,有違格例,亦不無所失,故臣於今日,以忠淸都事趙德純罷職不敍,洪乃範等所訟,令法曹取來文書,詳査折給事,及忠淸監司李麟徵推考之意發簡,則掌令金兌一,乃擧德純決訟後,因人言辭狀中語,爲申解之地,至以德純爲明決云。德純自明之說,不足取信,故更爲簡問之際,適因署經之坐,卽與同僚,齊會朝房,面申此論,則兌一,又以所聞所見,各自不同,決難隨參爲言,再三反覆,終不回聽,臣實未曉也,此無非臣率爾發論,見輕同僚之致,其何敢一刻晏然於臺席乎?請命遞斥臣職。答曰,勿辭,退待物論。
辛未三月十九日,大臣·備局堂上引見入侍時,宋道成今無可問之事,韓重赫換名被囚,竝爲放送事,及同義禁金,刑曹參判鄭樸,今姑改差,後日政差出事,及前頭査事,兩司長官,當爲進參,而大司憲李玄逸,必未及上來,今姑改差事,榻前下敎。
司諫李萬齡所啓,賞者,人主勵世之大柄,其不可濫施也明矣。文臣庭試時,行副護軍李時格,以武臣,製進律詩,有違常例,迹涉希賞,猥越莫甚,而今此賞給之命,出於格外,揆以事體,未免濫觴,亦關後弊。請還收行副護軍李時格虎皮特賜之命。上曰,今此賞格,出於激勸,不必還收。勿煩。
又所啓,今日筵中,有承服罪人許璽,緣坐蕩滌之命,臣竊以爲不然也。許璽,旣已伏法,逆名未雪,則緣坐之律,三尺至嚴,因其族屬之擊錚稱冤,決不可遽施曠蕩之典,請還收許璽緣坐蕩滌之命。上曰,勿煩。
領議政權大運所啓,前日春塘臺入侍時,小臣累度入侍,而年久之事,不能記得,第宗宰入侍之時,大臣則入侍於東班,宗班則雖王子以下,入侍於西班,乃是規例,而今番觀武才時,宗宰位次,異於前日,此或臣去朝之後,更爲變通,有此換班之擧也?上曰,春塘臺則宗宰無入侍之事,至於親幸閱武,及謁聖後下輦臺試射時,宗宰竝爲入侍,而丁卯年謁聖時,則大臣位次,在於東班矣。大運曰,以擧動時隨駕言之,王子以下,當爲西班,大臣以下,當爲東班,至於闕內賀班,亦然,宗宰班次,以此定式,何如?上曰,此後大臣東班,宗宰西班事,定式施行,可也。
又所啓,朝官章服,自有定式,以團領胸褙言之,文官當用飛禽,武弁當用走獸,而今番觀武才時,武臣之胸褙,多有混雜者。今若一依中朝之例,官品高下,盡以章服爲定制,則其勢似難,而文武之官,不可不區別,宜有定式之擧矣。上曰,團領胸褙,文官則用飛禽,武弁則用走獸事,申飭,可也。
又所啓,笠制,因聖敎,今將變改,而其間但有些少之弊,涼臺非造次間所作,而擧國上下,一齊改着,其勢似難。臺帽若高,則前日所着之涼臺,雖未準於定式分數,仍而用之,未爲不可,而至於新造涼臺,必以四寸五分定式,宜當矣。上曰,臺帽,依定式爲之,舊涼臺,雖未準於四寸五分,今姑仍用,新造涼臺,必以四寸五分定式,宜當矣。
又所啓,以更着靑衣事,頃日承旨閔昌道陳達,有申飭之敎。此是先朝成命,而因循廢閣,至于今日,事之未安,莫此爲甚。今當復舊,更爲申飭,而不可無定限,此亦依笠制改造之例,朝士則自五月爲始,士庶人則自明春爲始,着靑衣,何如?上曰,朝士則限以五月爲當,而改服,稍易於改笠,士庶人改以明春,似爲遼遠,以八月爲限,申飭分付,可也。
吏曹判書柳命天所啓,曾因諫院啓辭,北道穩城·富寧·慶興·甲山等四邑,以堂下窠復舊事,令該曹稟處事,命下矣。穩城則本來堂上窠,富寧等三邑,則癸亥年間大臣收議,文武交差,陞爲堂上窠事定奪。槪以待從陞差,則地望稍尊,必能彈壓,當時變通,其意有在,下詢于入侍大臣而處之,何如?上曰,此事,何如?領議政權大運曰,六鎭之邑,人所厭避,以堂下侍從,加階差送,不無意見矣。上曰,事係有弊,則改之,可也,如無大段所害,則續續變改,亦涉不當,富寧·慶興·甲山三邑,仍存堂上窠,可也。
又所啓,江華,有敎官仕滿五十朔後,陞出六品事,曾已定奪云。去都目政時,所謂敎官者,來應六品講,臣姑受其講,而直出六品,則太過,故置之。非朝廷差除之人,五十朔直出六品,大違體例,下詢于大臣,變通,何如?,左議政睦來善曰,古有分敎官而滿朔,然後始陞實敎官。今此江華敎官,亦依此例,滿五十朔後,始付朝仕職,似宜矣。上曰,仕滿五十朔後,始付實職,自此遷轉,可也。
兵曹判書閔宗道所啓,臣待罪本兵,未滿數朔,參政亦不過四五番,本曹之事,未及詳知,而內三廳被薦之類,頃日招見,則其中雖或有不似之人,卽今武弁,比前倍多,故亦不無可用者,而或未得一官者有之,至於武兼參上部將,則或有六七年未遷者,而或有四五年積仕者,萬戶則閑良·內禁衛各廳敎鍊官之久勤者,皆爲之,內三廳出身,雖得萬戶,不以爲榮,訓鍊主簿,其數不多,不可人人而盡爲,故積滯之弊,至於如此,臣深思弊源,此皆由於都摠府都事·經歷·訓鍊院判官·僉正,不得遷轉,故各歧之官,不能次次陞遷之致,兵曹則此輩遷轉,只有虞侯一路,而其窠亦少,難以盡遷,都摠府·訓鍊院,自是武班之選,吏曹如有守令之窠,招見其爲人可合者,漸次調用,則武弁之積滯者,可以疏通矣。吏曹判書柳命天,方爲入侍,下詢而處之,何如?命天曰,大政時則摠府·訓諫院官員,吏曹亦爲遷轉矣。宗道曰,都目政,雖以若干人,備擬於守令之窠,如此而何可謂調用乎?命天曰,各軍門將官及閑散人中,可合守令者,亦多其人,凡守令有窠,若以摠府·訓鍊之官,必爲備擬,有若定式者然,則亦有弊端矣。宗道曰,臣之所達,亦非欲使摠府·訓鍊之官,每擬於守令之窠也,各軍門將官閑散中,亦豈無可合守令之人,而摠府·訓鍊之官,亦爲時時調用則可矣,吏判則實主用人,且親承聖敎,而佐貳之官,間或爲政,雖値守令之窠,豈能留心於摠府訓鍊之官而必爲調用乎?領議政權大運曰,摠府,乃武弁之淸職,守令有窠,以此擬望,似好矣。上曰,非但大政,雖常時之政,守令有窠,則以摠府訓鍊院官員,爲先調用,其次軍門將官,其次閑散人備擬事,申飭于吏曹,可也。
柳自三,姑除刑推,金廷說及奴順立更推事,榻前下敎。
判義禁沈梓所啓,出身許坴擊錚回啓,有後日登對時面稟處之之敎矣。今日筵中,下詢于大臣,何如?渠之擊錚,多引緣坐蒙放之類,欲爲變通之地,其中姜宰方之放還,則自上因其子訟冤,而特命放釋,故今此許坴等前後擊錚,又援萬松之事,而事係逆獄,執法之官,不敢容議矣。上曰,此事,何如?,領議政權大運曰,金煥正刑之後,則此獄便是誣獄,許坴之稱冤,似宜矣。左議政睦來善曰,許璽旣與金煥,有酬酢之語,設令被誘,旣同兇謀,則其後雖或有陳疏稱冤者,而逆名未洗之前,緣坐之人,何可輕易擧論,揆以國法,不可撓改矣。右議政閔黯曰,璽賊,陷於煥賊敎誘之中,多發謀逆之語,而實無謀逆之迹,若眞有是事,則火藥·火箭等物,豈可潛投於璽賊不在家之時,而上變於未還家之前,始乃搜出,以爲謀逆之證左乎?此則全被金煥之誘,自陷惡逆之科,而在下之人,豈敢以弛解緣坐之律,輕議於其間乎?刑曹判書柳命賢曰,臣於此事,不無區區所懷,敢此仰達,當初璽獄之虛疎,國言藉藉,卽今輿情,亦多不快,蓋璽若陷於煥賊之誘引,果有謀逆之意,則煥之所敎嗾,璽必曲從,煥雖直給火藥·火箭,璽皆甘心持去,而此則不然,璽往一家喪所之際,煥與壽萬輩,瞷璽之出外,潛投火藥·火箭,而一邊告變,捉致璽於江外喪家,搜探本家所潛投之火藥·火箭,爲其賊贓,其實璽則不知火藥·火箭之在渠家,此等說話,詳在於趙持謙等之疏中矣。以此推之,璽之必與煥同心謀逆,亦未可信,而渠與煥輩凶言酬酢之節,渠旣承服,不敢輕議,而獄情元非十分明白,自上持除其緣坐,實是盛德事也,唐太宗之言,以爲稱兵犯闕之賊,與妖言不道之逆,有異云者,眞格言也,雖以我朝事言之,故判書臣沈詻,卽沈友英之嫡姪,故判書尹毅立,卽尹仁發之嫡孫,仁祖特除緣坐,位至卿宰,頃日姜宰方,以萬松之嫡姪,亦蒙恩宥,一時特恩,自下不敢仰請,而許坴輩,援此訴冤,不爲無據矣。閔黯曰,上變者三人,謀逆者,許璽·許瑛二人而已,兇書中,雖有列錄之人,當其時也,治獄甚急,終不得緣及諸人,只是璽·瑛二人,持火藥·火箭,可以犯闕乎,獄情虛疎,至於此極,而然兩賊旣有謀逆之言,斷以逆律,不爲收司,有難輕議矣。上曰,曾以後日稟處事,判付,而壬戌之獄,尤甚無據,其時趙持謙·韓泰東輩,皆以未快陳疏,詳陳其顚末,而火藥潛投,殊甚可疑,謀逆施爲之迹,終無顯著之處,予欲特爲參酌處置,大臣之意,何如?權大運曰,自上若有特命,則未知何如,而臣等則不敢以參酌之道陳達矣。睦來善曰,此是逆獄,自下何敢以容貸之意上達乎?柳憲章曰,火藥投之於許璽不在之日,似涉可疑,而與金煥旣已酬酢,則決難容貸矣。李萬齡曰,當時獄情,雖甚可疑,而逆名尙存,先除緣坐之律,不可矣。金兌一曰,逆名未雪之前,緣坐之人,不可輕釋矣。上曰,璽雖承服,此獄終無明白之事,渠輩稱冤宜矣。旣知其不爲明白,則特除緣坐之律,未爲不可也。閔黯曰,沈友英·尹仁發之逆名尙存,而緣坐之人,皆許蕩滌,姜萬松,伏法以死,而宰方,特蒙放還,渠輩以此援引矣。上曰,以沈友英·姜宰方等事觀之,不無可據之端,許璽·許瑛等緣坐,特爲放釋,可也。
上在慶德宮。停常參,只晝講。
傳曰,明日晝講爲之。
知義禁鄭維岳上疏。大旣,敢陳私情,乞遞金吾之任事。答曰,省疏具悉。許伸私情,已有近規,兼帶金吾之任,當許遞焉。
掌令金兌一啓曰,昨者掌令成瓘,以忠淸都事趙德純罷職不敍,洪乃範等所訟,令法曹取來文書,詳査決給事,及忠淸監司李麟徵推考事,送簡于臣,而臣偶於日前,往人家得見趙德純辭狀文字,則其所決訟曲折,與同僚所聞有異,遠外傳言,或難盡信,故臣以更加詳察之意,回答矣。及至會坐之時,復申此論,臣亦以前意反覆者,蓋出於消詳之道,而成瓘遽先引避,顯有侵斥臣之辭氣,此無非如臣疲劣,不能見信於同僚,自取輕侮之致,何敢一刻晏然於職次乎?且臣素患腹痛,自昨暮猝劇,達夜叫苦,未卽起動,今始忍死扶曳,詣臺自列,臣之所失,至此尤大,請命遞斥臣職。答曰,勿辭,退待物論。
司諫院啓曰,行副護軍李時格賞格還收事,有所論執,而聖明,以出於激勸爲敎,而不賜允許,臣等竊以爲不然也。武臣激勸之方,宜在於弓馬之技,設令時格詞藻,或有可觀,而伏地投進,已極猥越,此而賞之,非但不足爲激勸武士之道,亦必啓日後希賞之弊,請還收行副護軍李時格虎皮賞賜之命,昨日筵中,逆璽緣坐蕩滌之命,出於意外,臣等竊惑焉。當初璽逆,專出於煥等之敎誘,伊時獄情,至今致疑,而但璽旣以逆律伏法,則緣坐之法,三尺至嚴,其不可有所撓貸也,明矣。今因族屬之稱冤,遽施曠蕩之典,則群情駭惑,且關後弊,請還收逆璽緣坐蕩滌之命。答曰,勿煩。
本院啓曰,許璽緣坐放釋事,命下矣。臺諫,方以還收論啓,放釋傳旨不得捧入之意,敢啓。傳曰,知道。
傳曰,擧動時,駕後每致紛踏,前頭迎勅擧動時,該房承旨,各別申飭。
辛未三月二十日晝講入侍時,同知事柳命天,特進官李義徵,參贊官李壽徵,侍讀官許熲,檢討官權重經,假注書成瑍,記事官閔彦良·洪重鼎,武臣曺廷亮。講大學衍義,自伊尹作咸有一德,止其可以辭害意哉。
故判書柳赫然遷葬時,祭需·葬需,令該曹磨鍊題給,擔持軍·造墓軍,令京畿·忠淸兩道,從優題給事,榻前下敎。
武臣曺廷亮所啓,近來外方守令·邊將,別備軍器,則因此或爲加資,或爲施賞,已成近例,故爲守令者,專事別備,久遠軍器,則專不修補,未免爲無用之物,事甚可慮,今後守令·邊將,雖以別備蒙賞,而舊儲各樣軍器,亦爲隨毁隨補,俾無如前抛棄之弊似好,故敢此仰達。上曰,武臣所達,不無意見,後日登對時,稟處,可也。
上在慶德宮。停常參,只晝講。
下直,尼山縣監崔琥。
左參贊李觀徵上疏。大槪,敢陳老病實狀,祈遞備局·經筵之任,兼進冊子,以備睿覽事。答曰,省疏具悉。所進冊子,無非至論,深嘉卿憂愛春宮之誠也,當待世子就舍,以爲朝夕省察之資,卿其勿辭,從速行公。
傳曰,下直守令及察訪,留待引見。
持平李東根啓曰,日昨掌令成瓘,以趙德純等論啓事,簡問於臣,臣以果如人言,則豈有異議爲答矣。及其會坐之際,僚議參差,相繼引避,臣何敢獨爲晏然於職次乎?適緣病劇,今始自列,所失尤大,請命遞斥臣職。答曰,勿辭,退待物論。
傳曰,昨日入來嶺南暗行御史沈仲良,今日晝講時入侍事,分付。
司憲府啓曰,竝引嫌而退。隨聞糾劾,誠得臺體,意外起鬧,不必爲嫌,反復商確,雖出愼重,終至立異,未免苟且,請掌令成瓘·持平李東根出仕,掌令金兌一遞差。答曰,依啓。
正言睦林重啓曰,新除授行大司諫姜碩賓,卽臣之同生妹夫也,法當相避,請命遞斥臣職。答曰,勿辭,退待物論。
戶曹啓曰,來四月等爲始,百官祿俸,五品以上,各減米一石事,曾於榻前,旣已定奪矣。四月等百官祿俸減米石數,別單開錄以入,而尙膳以下內官,及其他各樣受祿,五品以上之類,竝依百官減給之意,敢啓。傳曰,知道。
司諫院啓曰,請還收逆璽緣坐蕩滌之命。措語見上引嫌而退。相避之法,在下當遞,請正言睦林重遞差。答曰,不允。處置事,依啓。
司憲府啓曰,忠淸道公州居故士人洪舜凱,以性行至孝,見稱州里,至蒙旌閭之典,而窮不能養其親,其奴有介孫爲名者,悶其主之貧寠,除自己田民以納,而成官文斜,舜凱仍作己業,傳之三世,一時稱其孝子有忠奴,至今爲一道美談矣。介孫之孫姜海淑,以公賤所産,奸巧無狀,謀欲奪其祖納其主之田民,官斜文記,謂之僞造,構呈本州,與洪舜凱之孫乃範接訟,其時牧使,得其奸而黜其訟矣。海淑,追後更訟,訟官,因其有嫌,不爲決折,監司移定訟官於本道都事,則都事趙德純,捉致乃範,不加詳覈,徑先刑訊,使證其祖之僞造文記,乃範,㤼於刑威,不得已誣其祖納招,始乃憑其所供,決給海淑,海淑,卽德純所眄房妓之至親也,德純,不避嫌礙,終當訟官,一境之內,人言喧藉,乃以聽私囑而決訟爲非,聽聞所及,無不駭異,請忠淸都事趙德純罷職不敍,洪乃範等久遠之訟,不可以都事之殉私誤決,定其立落,令法曹取來文書,各別詳査,公正決給,凡外方決訟之官,例定於道內守令,而今此公州人洪乃範等大訟,監司因訟官之引嫌,移定都事,有違規例,請忠淸監司李麟徵推考。答曰,依啓。趙德純,先罷後推。
行政。吏批,以李玄逸爲贊善,鄭棟隆爲學正,琴暹爲學錄,尹徵商爲學諭,洪受禹爲典籍,鄭來祥爲司成,柳命堅爲工曹參判,姜碩賓爲大司諫,金履泰爲監察,鄭重徽爲刑曹參判,沈檀爲大司憲,吳始復爲知義禁,朴慶後爲同義禁,睦昌明爲都承旨。
本院啓曰,明日慕華館武科殿試時,命官,何大臣進去乎?敢稟。傳曰,左相進去。
又啓曰,明日慕華館武科殿試時,兩司進參事,城上所牌招言送之意。敢啓。傳曰,知道。
吏曹啓曰,臺諫有闕,政事,取稟。傳曰,過國忌後,爲之。
吏批啓曰,兩司長官,今當差出,而擬望之人乏少,承旨·外任,竝擬,何如?傳曰,允。
兵曹啓曰,今此殿試,觀武才直赴殿試之類,竝許赴於增廣殿試事,命下矣,此則依傳敎許赴事,已爲分付於入門官,而前此直赴殿試四十四人,隨其錄名,亦爲一體許赴,何如?傳曰,允。
辛未三月二十一日晝講入侍時,同知事權愈,特進官黃徵,參贊官朴紳,侍讀官許熲,檢討官權重經,假注書成瑍,記事官李宇謙·洪重鼎,武臣張漢相。講大學衍義,自洪範惟十有三祀,止所以爲萬世蓍龜也。
嶺南暗行御史沈仲良所啓,臣於今番嶺南廉問之行,備諳節扇之弊,各邑稱以進封節扇,所造作殆無限節,故竹田之不得培養,紙地之漸至踊貴,職由於此,今年則雖以凶荒,各邑必不能如前造送,而常年進封,則宜有限節定數之事矣。上曰,朝紳間進封,自朝家定數,事體不當,而曾以節扇之過濫,有從略進封之令,更加申飭,可也。
上在慶德宮。停常參·經筵。
下直,朔寧郡守徐來益。
都承旨睦昌明上疏。大槪,舊患新恙,近又添重,意外恩除,遽下此際,感激惶悶,罔知攸措,卽今病狀,決無供劇之望,乞蒙恩遞,俾得專意調治,以尋生路,以便公私事。答曰,省疏具悉。卿其勿辭,調理察職。
假注書權始經病,代以金泰慶爲假注書。
備忘記,前玄風縣監兪命興,頃因臺論,罷職不敍矣。昨觀嶺南暗行御史沈仲良書啓,命興自奉旣簡,賑民且均,而意外見罷,民皆惜去云,與臺啓之臚列罪狀者,大不相同。蓋臺啓,許以風聞論事,御史,出入民間廉訪,則決知其臺啓之爽實也,旣知非罪而見劾,則豈可以人卑官微,不爲容恕乎?特爲敍用,仍念數易長吏,未有甚於近日,送舊迎新之弊,奸吏,因緣竊簿書盜財物,公私縻費甚多,而此皆出於民,況所當新吏,亦未必得人,若或不如前倅,徒相益爲亂而已。今日論事之臣,須念此弊,彈劾守令之際,必廣加詳察,去其太甚,實合論人之道,故略及平日所蘊於備忘中矣。
司諫院啓曰,請還收逆璽緣坐蕩滌之命。措語同前答曰,勿煩。
吏曹啓曰,慶尙道暗行御使沈仲良書啓,昨日啓下,本曹所當卽爲回啓,而判書臣柳命天,參判臣權愈,俱以殿試試官,方入試所,待其罷出後爲之之意,敢稟。傳曰,知道。
上在慶德宮。停常參·經筵。
司諫李萬齡啓曰,日昨筵中,有璽·瑛緣坐放釋之命,臣以還收之啓,有所論執,而璽·瑛所犯,旣出一串,陳啓之際,只擧璽名矣。今聞物議,則璽·瑛不爲竝擧,事涉疎漏云,臣之昏謬不察之失著矣,何敢一刻仍冒於臺席?請命遞斥臣職。答曰,勿辭,退待物論。
獻納李東標啓曰,臣以許璽緣坐蕩滌還收事連啓,而今聞物議,以璽·瑛不爲竝擧爲非,同僚旣以此引避,臣何敢晏然於臺席乎?請命遞斥臣職。答曰,勿辭,退待物論。
備忘記,傳曰,罪人金廷說等嚴刑事,判下已過累日,而尙不擧行,當初勿拘常規開坐之意,果安在哉?該府所爲,委屬可駭,當該堂上·郞廳,竝從重推考。
上在慶德宮。停常參·經筵。
午時未時,日暈。
司憲府啓曰,竝引嫌而退。初不竝論,未免疎漏,揆以臺體,勢難仍在,請司諫李萬齡,獻納李東標,竝命遞差。答曰,依啓。
兵曹啓曰,前後直赴殿試六十一人內,今番增廣別試,五十五人,旣已參榜,有頉六人,依前例許赴於後式年之意,敢啓。傳曰,知道。
上在慶德宮。停常參·經筵。
行大司諫姜碩賓辭職上疏。答曰,省疏具悉。卿其勿辭,從速察職。
傳曰,史官五員待命,騎馬十五匹立之。
是日行政。
吏批,以柳聖和爲東部主簿,李潞爲桃源察訪,權重經爲獻納,朴明義爲兵曹佐郞,安如石爲禮曹參議,鄭洙明爲宗簿主簿,金鍰單付長興直長,柳述爲厚陵參奉,宋來栢典籍單付,李千萬軍器主簿單付,金戩學正單付,權頀承文副正字單付,鄭來祥爲司諫,宋廷奎爲忠淸都事,鄭有徵爲掌令,洪重夏爲正言,禹昌績爲漢城左尹,趙泰采爲沃溝縣監,李東標兼四學敎授,李聖漢爲活人別提,權瑍爲都承旨,李周徵今加通政,登科前資窮。
本院啓曰,新除授都承旨權瑍,與右承旨李壽徵,婚家相避,何以爲之?敢稟。傳曰,右承旨改差。
吏曹啓曰,承旨有闕,政事,取稟。傳曰,明日爲之。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
吏批啓曰,文科甲科第三人,當付七品職,而時無窠闕,未仕滿直長備擬遷轉後,推移付職,何如?傳曰,允。
兵曹啓曰,因平安監兵使狀啓,梨洞,合屬於從浦,登公仇非·乾者介,合屬於夞怪,兩堡權管,竝陛萬戶事,自備局覆啓,蒙允矣。新舊鎭堡革罷移設之際,必須處置得宜,然後移屬,土卒可無失業呼冤之弊,職雖卑微,事則重大,從浦·夞怪前權管,雖未瓜滿,竝爲改差,以勤幹可合人擇送,何如?傳曰,允。
辛未三月二十五日義禁府堂上請對入侍時,戶曹判書吳始復,職務煩多,金吾常時坐起,雖不能每每進參,今此獄事坐起,則進參事,榻前下敎。
上在慶德宮。停常參·經筵。
傳曰,明日常參·晝夕講爲之。
本院啓曰,沃溝縣監罷黜之代,給馬下送事,道臣馳啓矣。新除授沃溝縣監趙泰采未署經,兩司未肅拜人員,竝牌招署經後,卽爲給馬發送,何如?傳曰,允。
獻納權重經啓曰,納言諫諍之任,於臣固已萬萬不似,而其於璽·瑛緣坐蕩滌還收之啓,尤有所難安者,壬戌誣獄,臣外祖故監司臣李德周,首冒禍網,其所鍜鍊而致之死者,顓由於胄·勳兩賊,而兩賊之所藉口,又以璽之誣引,則今玆之論,臣實有嫌,其何可晏然隨參乎?請命遞斥臣職。答曰,勿辭,退待物論。
司諫院啓曰,日昨筵中,有璽·瑛等緣坐蕩滌還收之請,屢屢論列,而聖明不賜允從,臣等竊惑焉。當初璽·瑛之獄,專由於煥等之敎誘,伊時獄情,至今可疑,而但璽·瑛旣皆伏法,逆名尙存,則緣坐之法,三尺至嚴,其不可有所撓貸也,明矣。今因族屬之稱冤,遽施曠蕩之典,則群情駭惑,且關後弊,請還收璽·瑛等緣坐蕩滌之命。引嫌而退。嫌不聯名,自有近例,不可以此輕遞言官,請獻納權重經出仕。答曰,不允。處置事,依啓。
假注書金泰慶服制,代以朴行義爲之。
傳曰,永平縣監罷黜之代,卽爲口傳差出,明日內下直事,分付。
吏批口傳政,以尹尙冕爲永平縣監。
是日行政。
吏批,以睦林一爲承旨,李耉徵爲戶曹正郞,都永夏學諭單付。
禁衛營啓曰,九番右部中司屬全羅道五哨軍兵逢點實數六百三十五名,海西四番別驍衛六十四名,別軍標下一名,已爲整齊矣。來四月初一日,與內外三處入直馬步軍兵,依例替代後,舊軍放送,而在前五哨上番之時,闕內則以一哨入番,闕外兩處,則以一哨,分半入番矣,今亦南營·新營兩處,分半入番之意,敢啓。傳曰,知道。
禮曹啓曰,今此迎勅大駕出還宮時,王世子當有祗迎祗送之節,而方在沖幼之年,不爲磨鍊之意,敢啓。傳曰,知道。
禮曹啓曰,今此增廣雜科覆試,來四月初四日推擇,啓下矣。勅使入京相値,不可不退行,故覆試吉日,更令日官推擇,則來四月二十四日,放榜五月初六日卯時爲吉云,以此日時,原粘目中,改付標以入之意,敢啓。傳曰,知道。
上在慶德宮。行常參,只晝夕講。
下直,沃溝縣監趙泰采。
吏曹啓目,守令有闕,政事,取稟。
吏曹口傳政事,以洪夏明爲仁同府使,任弘亮爲晉州牧使,兪命諟爲機張縣監。
下直,永平縣監尹尙冕。
兵曹啓曰,統制使睦林奇,旣已改差,其代依近例令備邊司議薦,何如?傳曰,允。
本院啓曰,勅使時說話,依前所錄,略各加減書入,而此外問答間措語,令廟堂豫爲定奪,以備睿覽,館所問答說話,追後書入之意,敢啓。傳曰,知道
辛未三月二十七日常參入侍時,統制使睦林奇改差事,及迎勅郊外擧動出宮時,由崇禮門作路,還宮時,由敦義門作路事,榻前定奪。
大司諫姜碩賓啓曰,請還收璽·瑛緣坐蕩滌之命。措語見上上曰,勿煩。又啓曰,朝家爲慮瀋中死事之臣,自先朝,有特賜其妻廩料之命,而頃日頒料之時,行護軍鄭維岳,爲受其母之廩米,出送奴子,則軍資監奉事南磐,對奴詬辱,語極悖慢,事之可駭,莫此爲甚,請軍資監奉事南磐罷職不敍。上曰,依啓。又啓曰,臣病蟄多年,不通朝籍久矣,觸事生疎,今於出入殿內之際,未免顚倒失儀於升降周旋之間,請命遞斥臣職。上曰,事不大段,勿辭,亦勿退待。
辛未三月二十七日晝講入侍時,知事沈梓,特進官鄭重徽,參贊官兪夏謙,侍讀官柳憲章,檢討官李震休,假注書朴行義,記事官閔彦良·洪重鼎,武臣洪夏明。講大學衍義,自禮踐阼篇,至以見學之有本云。
辛未三月二十七日夕講入侍時,知事沈梓,特進官鄭重徽,參贊官睦林一,侍讀官柳憲章,檢討官李震休,假注書成瑍,記事官閔彦良·洪重鼎。講大學衍義,自書說命,止其功亦大矣哉。
今後常參時,承旨啓事之官,依東西序立,由東西門入侍事,榻前定奪。
晉州·仁同·機張三邑罷黜之代,今日口傳差出,明日給馬發送事,榻前下敎。
命。措辭見上上曰,勿煩。又所啓,臣以兩局帥臣從重推考事,有所論啓矣。伏承聖批,以未及究覈之前,何以知其虛實而不爲奏達爲敎,臣竊以爲不然也。當初自三之所言於大將者,非有現著之端緖,亦無可據之證援,則不待究覈,亦可知其事情之如何,而不復詳審,遽先奏達,此雖出於爲國深慮之意,䟽率之責,終有所難免,問備之請,何可已乎?請訓鍊大將李鏶,御營大將李義徵,竝命從重推考。上曰,已諭,何煩。已上春坊朝報
傳曰,慶興把守官及鍾城留代官,姑爲保放,自禁府卽爲開坐,依刑曹例擧行。榻前下敎出義禁府謄錄
睦來善曰,三·甲民俗,耕種雜穀,而以爲食,織布養狗,而以爲衣,固是邊民之本業,而舍其本業,貪利忘生。乙丑年犯越生事,貽辱國家之後,邊民無狀,反懷怨心,必曰無衣無食,勢將泮散云云。其爲情狀,雖甚可惡,而在朝家撫恤之道,固不可少緩。臣取考備局丁卯年文書,則南道暗行御史書啓,三·甲之民,窮不資生,食鹽最難,若以南道防布,換鹽留置北靑,使三·甲及各鎭堡之民,運鹽分食,待秋成,鹽一石之價,捧米十斗,一以補軍餉,一以通鹽路,則事甚兩便,請詢本道,知其便否而處之,宜當云。故備局覆啓,請詢本道,則其時監司,備陳南兵使所報,以爲窒礙難行云云,故其事遂寢。臣詳問其便否於曾經南道虞侯及三甲邊將,則皆以爲三·甲之民,不事本業,犯越生事之罪,死無可惜,而蔘路阻絶,喫着多艱,自朝家若不別樣顧恤,則勢難安頓,通鹽之策,最爲緊切。若以南道防布,從市直換鹽,輸納于北靑,折價以米,分給於三·甲等地之民,以補軍餉,以通鹽路,則實是恤民之急務云。臣問其南道防布之幾何,則自安邊至洪原八邑所居防軍一千九百六十五名,而每名所納保布二疋,合以計之,則七十八同三十疋,而八邑頭目,輸納於三·甲兩邑及各鎭堡,則或稱城池修築,或稱軍器修補,或稱馬直雇價,或稱朔紙之價,虛張會減,徒爲入己之資,且其各處防布,兵使都執,任意出入,故一尺之布,不及邊民云云。其間雖有公用之處,七十八同三十疋之布,豈盡歸於公用也?考見其時監司枚擧南兵使之報狀,則以爲三·甲及列鎭堡之民,皆言以布換鹽,分給民間,則國恩罔極,而但南軍除番之布,爲其給代之價,今若以布貿鹽,使民分食,公私無益云云。且甲山府,官糴數多,不必增穀,三水郡官糴數少,鹽路絶遠,以布換鹽,莫不欣然,或折米貿鹽,折米納布宜當云云。南道守令,則以爲三·甲兩邑地,不産布,布之緊用,有倍於鹽,南邑雖在海邊,旣無私盆,柴場且遠,依前收布似當云云,而今聞曾經虞侯·邊將之言,則南軍除番之布,本是五升布,以其一疋,貿鹽三斗,則價重鹽少,別無害民之弊,南道海邊,雖云旣無私盆,柴場且遠,各邑海邊處處有私盆者,許人煮鹽,收稅通用,況且永興·文川之民,創爲土盆,煮鹽興販,豈有鹽貴之理?且其甲山,官糴數多,則不願增穀云者,勢或然矣,而列鎭堡,本無軍餉之所儲,以其鹽價之米,分給於列鎭堡,使之糶糴,而毋論田米·耗米,從便許納,則足以儲置軍餉,有何不便之事也?南道防布元數,多至七十八同三十疋,一半三十九同十五疋,則以布輸納於三·甲兩邑及列鎭堡,以爲公用之地,一半三十九同十五疋,則貿鹽,而每一疋,貿納四斗,則可至五百二十四石,如是變通,則於公於私,實爲兩便,絶塞窮民,亦可食鹽矣。南道防軍,若以五升布一疋,貿納四斗鹽,謂之不便,而依古例入防三·甲,則其爲便否利害當否,如何?伊時南兵使,徒以捧布爲利,罔念通鹽之切急,陳弊瞞報,以售沮撓之計,可勝痛哉?自今爲始,一半收布,一半貿鹽,以通鹽路,似合事宜,更令本道,詢問三·甲民情,從速啓聞,以爲稟處之地,何如?上曰,依爲之。出備局謄錄
上在慶德宮。常參·經筵停。
未時,雨雹,狀如榛子。
領議政權大運,都承旨權瑍,弘濟院出去。
下直,漣川縣監鄭重基,抱川縣監李蓍徵。
遠接使書目,勅行,今月初二日坡州止宿事。
院啓,請還收璽·瑛等緣坐蕩滌之命。措辭見上答曰,勿煩。
前啓,兩局大將從重推考事,停啓。
戶曹參判李義徵上疏。大槪,不復詳審,率爾陳達之失,臣實有之,臣本兼諸任,亟命鐫削,以正臣罪,以謝人言事。入啓。答曰,省疏具悉。當初奏達,出於爲國深慮,則意外人言,何必深嫌?卿其勿辭,從速察職。已上春坊朝報
上在慶德宮。停常參·經筵。
大駕,詣慕華館,入幕次後,藥房·政院·玉堂問安。答曰,知道。
傳曰,遠接使引見。
大駕還宮後,藥房·政院問安。答曰,知道。
勅使接見後,藥房·政院·玉堂·二品以上·六曹·兩司長官問安。答曰,知道。
傳曰,今此贊善上來時給馬事,下諭。
以迎接都監草記,明日行査事,允下。已上朝報
傳曰,宴床亦爲待備,以爲査畢後,措辭更請之地,可也。出內下日記草
今日巳時勅使入京時,上郊迎,至崇政殿,宣勅如儀。出禮曹謄錄
迎接都監啓曰,明日親臨行査時,入參諸臣,議于大臣,以三公·判義禁·知義禁一員·刑曹判書·參判·都承旨·刑房承旨·注書入參之意,停當於勅使,則答以依此入參云,令政院,以爲擧行之地,何如?傳曰,允。
又啓曰,明日行査之前,茶禮設行事,及行査時平坐一款,往言于兩通官處,答以勅使之意,急於査事,茶禮勿爲設行,行査時平坐,則依前例爲之云矣,敢啓。傳曰,知道。
又啓曰,卽者兩勅同坐,使差備譯官,來言於都監曰,明日當行査事,此意告達於上前,犯越罪人及監兵使地方官以下姓名,亦爲書入云,一邊分付於禁府·刑曹,而纔行見官禮,且値紛擾,依傳敎退行査事之意,時未言及,夕間使差備譯官,試爲探問後,更稟之意,敢啓。傳曰,知道。
又啓曰,卽者差備譯官,査事差退一日之意,依傳敎措辭探問,則勅使答以俺等,專爲査事出來,決不可少遲云,彼旣無回聽之意,則亦不必强請,明日行査之意,敢啓。傳曰,知道。
又啓曰,明日行査事停當後,卽令差備譯官,往問行査時刻,則兩勅各在其房,辟去諸譯,只令通官,再三往復,久而乃曰,査事旣重,不可不趁淸早爲之云,張炫及差備譯官等,以更朝前太早,以俟飯俸過後行査之意,反覆開陳,則終不聽許,此非難從之事,如是堅執誠極怪訝,而亦出於通官輩庸迷不能周旋之致,第彼之所言如此,有難强拂,而時嚴時刻,旣以辰正,啓下矣。時刻進退,非都監所敢擅稟,令政院急速稟旨擧行,何如?傳曰,以卯正,進定,可也。已上義禁府査事謄錄
上在慶德宮。常參·經筵停。
辰時巳時,日暈。
大殿,政院·玉堂·問安。答曰,知道。
藥房啓曰,昨日郊外,凌晨動駕殿庭行禮,亦且移時,不瑕有傷乎?伏未審夜來,聖體若何?今日又有往臨館所之擧,連日擧動後,勞損必多,臣等不勝憂慮之至,敢來問安。答曰,知道。無事矣。
大駕詣館所後,藥房·政院·玉堂問安。答曰,知道。
大駕還宮後,藥房·政院·玉堂問安。答曰,知道。
院啓,請還收璽·瑛等緣坐蕩滌之命。措辭見上答曰,勿煩。
府啓,臣等,伏見禁府鄭召史上言公事判付內,有許稜·許穕·許穭等放送之命,臣等竊不勝駭惑之至,逆律緣坐,王法至嚴,其母上言,且極猥越,決不可以私情之可矜,輕撓三尺,以啓日後之弊,請還收緣坐罪人許稜·許穕·許穭等放送之命,旣是法外,而喉司之臣,不爲覆逆,有若循例奉行者然,殊欠出納惟允之義,不可無糾警之道,請當該承旨推考。答曰,不允。
政院啓曰,司憲府執義權愭,前日已有辭職之疏矣。今復以病辭職,陳疏到院,而堂下官辭職再疏勿許捧入,已有承傳,此上疏還爲下送之意,敢啓。傳曰,知道。已上春坊朝報
迎接都監啓曰,今日親臨擧動嚴時刻,以卯正啓下之意,使通官輩傳言於勅使矣,敢啓。傳曰,知道。
又啓曰,勅使出坐西宴廳,三公及禁府·刑曹堂上,亦爲入坐,今方行査矣,敢啓。已上義禁府査事謄錄
上在慶德宮。停常參·經筵。
兵曹口傳政事,副司直李舜岳。
刑曹判書柳命賢請對入侍。已上春坊朝報
迎接都監啓曰,上勅,自入京以後,欲見善寫之人,故護軍李翊臣,寫字官金以錫,譯官安愼徽,分付待令矣。卽者差備譯官,來傳上勅之言,此等人外,朝士中名筆,願爲受去,而必欲親見之揮灑云,在前雖有朝士書給之時,至於彼自親見,曾無可援之例,事涉重難,再三堅拒,終不回聽,似有生梗之端,以此意就議於大臣,則以爲其所懇求如此,則不可不依其所言,卽今朝士中能書人員弘文館修撰李震休,副司直柳以升,前郡守李舜岳,令政院分付,使之來待於館所,而李舜岳,時無職名,令兵曹口傳付軍職,以爲趁卽書給之地,何如?傳曰,允。出兵曹承傳謄錄
迎接都監啓曰,臣命賢,還到館所,使差備譯官,依榻前下敎,傳于兩勅,則答以累次究問,一樣牢諱,故玆不得不仰稟矣。下敎如此,明日罪人等,更爲一番推問,若與前供無異,則當爲刑訊云矣,敢啓。傳曰,知道。
又以三公意啓曰,勅使送言于臣等曰,把守官二人,則旣有地方官,且不入咨文中,不必査問,告于國王,拔去宜當云,故應査官員姓名單子,自此改書以給之意,敢啓。傳曰,知道。已上義禁府査事謄錄
上在慶德宮。常參·經筵停。
政院啓曰,卽伏見平安監司閔就道九十以上男女抄錄啓本,則道內各邑男女九十以上者,至於六百二十七人,而百歲以上男女,亦至於三十八人,九十乃人生上壽,百歲老人,尤所稀有,一道之內,不應如此之多,且外方避軍役之輩,增年冒錄於戶籍之弊,在在皆然,不可以僞增之年,濫施優老之典,而今此抄啓之數,如是濫雜,守令之不體朝家德意,一任冒錄,不復精抄,已極可駭,而監司之不爲致責,泛然啓聞,難免不察之失,監司推考,此啓本還爲下送,各別從實年精抄啓聞,以爲施惠之地,何如?傳曰,允。已上春坊朝報
義禁府啓曰,卽者大通官二人,與判義禁沈梓,刑曹判書柳命賢出來大門內旗竹下,罪人林仁·小賢二名,各施刑八度,林戒先·元得生·金元澄·姜義先四名,各施刑六度,同儻多少馬匹放砲致斃之數,及人蔘去處,反覆究問,終無變辭,通官等入言於勅使,則罪人等,使之留待於西小門外矣,敢啓。傳曰,知道。
迎接都監啓曰,刑曹罪人,使之還囚,地方官以下,次第捉入云,故慶興府使閔暹,以戎服入來,方爲納供矣,敢啓。傳曰,知道。
又啓曰,罪人林仁等,下獄還囚後,前府使閔暹,捉入階上,再度捧招,仍令姑罷,三公以下竝皆退出,以明日卯時開坐,又爲出令,而各人招辭,則別單書入之意,敢啓。傳曰,知道。已上義禁府査事謄錄
上在慶德宮。常參·經筵停。
巳時午時,日暈。
傳曰,史官二員待命,騎馬六匹立之,大祭所內摘奸。
京畿監司書目,加平郡四月積雪,事係變異事。已上春坊朝報
迎接都監啓曰,卽者勅使,出坐西宴廳,三公及禁府·刑曹堂上,亦爲入坐,今方行査矣,敢啓。傳曰,知道。
迎接都監郞廳,以三公意啓曰,今日査問時,慶源前府使南聚星,鍾城留代官金遂成,一時捉入,各捧再招,次招前監司李瑞雨,前兵使李相勛,亦捧再招,仍爲罷出,而臣等,以勘罪當在何日,使譯官,問于勅使,則答以必選能書而性行良善,不爲漏洩之官員入送館中,則文書畢修正後,可以勘定,監兵使以下官員,則似有更問之事,使之姑爲留待云。依其言分付,臣等卽爲罷出,而各人供辭,別單書入之意,敢啓。傳曰,知道。已上義禁府査事謄錄
上在慶德宮。停常參·經筵。
工曹判書李鏶辭職上疏。答曰,省疏具悉。已諭予意矣。卿其安心勿辭,從速行公。
假注書金壽聃,以前大司憲李玄逸病重不得偕來事狀啓。傳曰,所患如此,則勢難强疾作行,從容調理,俟得少間,卽速登途,毋孤日夕虛佇之望事傳諭後,爾其先爲上來事,下諭。
院啓,請還收璽·瑛等緣坐蕩滌之命。措辭見上答曰,勿煩。
府啓,請還收緣坐罪人許稜·許穕·許穭等放送之命,當該承旨推考。措辭見上答曰,不允。推考事,依啓。
吏曹啓曰,守令有闕,政事,取稟。傳曰,明日爲之。
前大司憲李玄逸辭職上疏。答曰,省疏具悉卿懇。撼頓之餘,所患如此,予用慮念,從容調治,自可差愈,卿其須體思想之意,俟得少間,從速上來,以補不逮。已上朝報
吏曹啓曰,全羅監司李玄紀,以光州牧使李恒治績最著,不可不別樣激勸之意,馳啓矣。賑政未畢,徑先馳啓,殊涉未妥,而旣因御史書啓,入於論賞之中,全羅監司李玄紀狀啓,不爲回啓之意,敢啓。傳曰,知道。
弘文館啓曰,本館下番見存二員內,修撰李震休,以病陳疏,副修撰柳栽,獨爲入直,已過累日,身病且重,而他無推移替直之員,明日下番闕員,以在京無故人差出,卽爲牌招察任,何如?傳曰,允。
右承旨閔昌道,以吏曹言啓曰,觀此戶曹覆啓,則善山府各年未收奴婢身貢木八同,論賞一款,置之,何如?傳曰,依啓。已上吏曹公事置簿
迎接都監啓曰,大通官二人罪人等捧招入去後,使差備譯官,傳致勅使之言曰,此後更無可問之事,罪人等,卽令下獄,監兵使以下勿爲留待云,故依其言,使之退去,臣等亦卽退出,而罪人等供辭,別單書入之意,敢啓。傳曰,知道。
又啓曰,卽者差備譯官等,査事文書完畢遲速,探問於兩中書,則答以今日夜深後,可得畢修正矣,譯官等,更問於中書曰,文書如果完畢則明日自上當爲擧動乎?中書答以趁今夜修正,則勘罪之擧,的在明日云,而姑未聞勅使之言,待其出令,更卽仰稟之意,敢啓。傳曰,知道。
又啓曰,卽今日勢已暮,明日擧動與否,尙未停當,招致差備譯官,更令探問,則通官等言內,勅使不肯明白言說,故俺等,不敢續續强問云,首譯等,不獲已直入於勅使所坐處,跪請曰,自上明日當爲親臨,則必須前期告達,可無窘速之患,欲聽指揮云爾,則上勅勃然作色,以爲文書明朝如得完畢,差晩可以擧動,食後如或修正,午間亦可以親臨,趁明朝探知,猶未晩也,何如是煩瀆乎?勘罪日期,終不明言,其所擧措,實涉顚妄,而亦無可奈何,隨其文書之修正,明朝彼若猝請擧動,則事必顚倒,不勝悶念,此意爲先敢啓。傳曰,知道。已上義禁府査事謄錄
上在慶德宮。常參·經筵停。
下直,全義縣監鄭重泰,南桃萬戶金世昌。
謝恩,修撰權重經。
大駕詣館所,入幕次後,藥房·政院·玉堂問安。答曰,知道。
還宮後,藥房·政院·玉堂問安。答曰,知道。
府啓,請還收緣坐罪人許稜·許穕·許穭等放送之命。措辭見上新除授統制使鄭后亮,性本狂悖,善事發身,前後居官,事多乖戾,政令顚錯,刑杖濫酷,幕屬離心,軍民咸怨,曾任長湍,專事貪虐,及授畿閫,益無忌憚,其虐民不法之事,難以毛擧,而一島軍民,擧將解散,怨讟朋興,傳說狼藉,駁正之論,至發於完席,而尙今蹲據,已極無恥,今日朝廷,雖曰乏人,三道統閫,何等重任,而豈可使狂易鄙夫,苟然差送,以失三道軍卒之心乎?題目之下,物情俱駭,請新除授統制使鄭后亮罷職。傳曰,不允。已上春坊朝報
有政。吏批,以李琩爲成均直講,吳始亨爲工曹佐郞,金弼相爲工曹正郞,李行夏爲漢城判官,李海準爲成歡察訪,李宇晉爲獻納,孫萬雄爲司藝,徐文淑爲監察,睦昌明爲禮曹參判,姜鋧爲戶曹參議,李師尙爲茂長縣監,尹爾厚爲咸平縣監,權重經爲修撰,金兌一爲靈岩郡守,李鼎興爲軍資奉事,洪游敬爲義盈主簿,李顯徵爲寧遠郡守,沈極爲長興府使,李千萬爲軍器主簿,李枝遠爲校書副正字。
迎接都監啓曰,卽者差備譯官來言,勅使以爲文書旣已垂畢,方爲考準,午後自上親臨,則可以同議勘罪。差備譯官等曰,文書若畢於午前,則午後親臨,事涉窘速,退行於明朝何如云,則勅使若以俺等行期甚忙,文書畢修正之後,一刻遲滯爲悶,今日午後暫時親臨,旋卽還宮,小無所妨云矣,敢啓。傳曰,知道。
又啓曰,卽者差備譯官來言,勅使以爲文書旣盡書出,午前當爲畢修正,午後自上親臨同議,勘罪之人林仁等六人及監兵使以下,皆爲來待云,故義禁府·刑曹,卽令來待於西小門外矣,敢啓。傳曰,知道。
又啓曰,昨夕差備譯官等言內,文書修正,當在夜間云,故勘罪結語,使之善爲探知矣。中書差備譯官高徵厚,去夜三更量,乘其中書入睡,勘罪文書,潛取謄出,觀其結辭,似是覆奏稟處之語,而亦不無操切底意思,彼之必用此本,雖未可豫料,旣已謄出,敢此封進,以備睿覽之意,敢啓。傳曰,知道。已上義禁府査事謄錄
上在慶德宮。常參·經筵停。
吏曹啓曰,來十二日祿都目政事爲之之意,敢啓。傳曰,知道。
江陵等地,本月初一日雨雪交下,平野雪深,幾至數寸,山上積雪,無異深冬,事係變異事。
傳曰,大臣·備局堂上引見。
左承旨睦林一,右承旨閔昌道,左副承旨兪夏謙,右副承旨沈橃,同副承旨朴紳上疏。大槪,臣等所失,與長僚無異,亟命遞改,以安私分事。答曰,知道。
吏曹參議李萬元請對入侍。已上春坊朝報
政院啓曰,郊外餞宴時問答說話,依例書入,而或有未盡之處,令備局更加添刪,何如?答曰,允。出備局謄錄
辛未四月十一日,上御□□□,大臣·備局堂上引見入侍時,上曰,湖南暗行御史別單中,飢民麥秋前繼賑事,令廟堂斯速稟處,出榻報春坊朝報大司諫姜碩賓啓曰,昨日館所,勅使之請辟左右也,承旨·史官,雖因上敎,不得不少避,都承旨權瑍,身爲贊禮之官,不可一刻離次,而矇然退出,終不能據理爭執之失,誠有難免,請都承旨權瑍推考。上曰,臺臣所論,不無意見,而館所節次,異於筵中,且都承旨,當初亦陳不可退之意,而因特敎,不得已出去,則別無所失,不允。出司憲府謄錄又啓曰,璽·瑛等緣坐還收之啓,已至累日,一向相持,亦有未安,今日入侍之際,以停啓之意,相議同僚矣。卽於憲府許稜等緣坐放釋之啓,大臣以逆名尙存,不可輕撓三尺之意,有所陳達,璽·瑛逆名,亦有未伸,則率爾停論之失,臣實難免,請命遞斥臣職。上曰,璽·瑛事,與逆堅有間,不必以此引避,勿辭,亦勿退待。右議政閔黯曰,臣取見江春監司朴鎭圭狀啓,則以爲襄陽縣監蔡成胤,辭朝後二十餘日,始爲到任,故推治其色吏,則成胤因此發怒,遽爾棄歸,令該曹催促還任云,監司之推治色吏,不過循例警責,而爲守令者,因以決歸,則道臣何以號令於管下乎?不可無別樣處置之道,襄陽縣監蔡成胤拿問定罪,何如?上曰,蔡成胤爲先罷黜,罪狀拿問處之,可也。已上春坊朝報大司憲沈檀所啓,全羅道長城正兵孫世賓等二十二人,聯名呈狀本府,以爲長城北三面上下里,各自開墾,收稅耕食田畓竝八十餘結,入於量案,摠數已至六十年之久矣。上年新生大君房道掌下來,謂之無主,全數打量,當此飢饉之日,每結收米四十斗,其爲貽怨,罔有紀極,請依諸邑折受處革罷還給之例,今此八十餘結,一體還給云云。朝家曾因大臣臺臣陳達,旣有還給之處,則今亦一體變通,使無窮民呼冤之弊,似有光於聖德,區區所懷敢達矣。領議政權大運曰,諸處折受,曾有還給之事,則今者臺臣,因民呈狀,有所陳達,其在聖上恤民之道,亦爲一體出給宜矣。上曰,特爲出給,可也。副校理趙湜所啓,生民之休戚,係於守令之賢否,誠如封書中聖敎,而試以臣所經各官言之,武臣則或以將官武兼中,闒茸之流,苟然差遣,至於文官蔭官,亦不擇送,不曉臨民之政,多有可駭之擧,雖不可一一罷黜,而今後則各別擇送之意,申飭該曹宜矣。上曰,曾前申飭亦非一再,而親民之官,莫如守令,各別擇定事,更爲分付該曹,可也。又啓曰,請還收緣坐罪人許稜·許穕·許穭等放送之命。措辭見上上曰,依啓。又啓曰,請新除授鄭后亮罷職。措辭見上上曰,曾見其爲人,雖非狂易之人,臺啓旣已重發,則似難赴任,今姑遞差,可也。院前啓,璽·瑛緣坐蕩滌還收事,停啓。已上朝報閔黯曰,臣今將奉使赴燕,而今番勅使所傳別紙從寬一款,似當別爲奏文,以致謝意,詢于他大臣,處之,何如?權大運曰,不可不別爲致謝,方物,亦當以三起備去矣。上曰,別爲奏文,以致謝意,三起方物措辭事,亦爲分付該曹。出禮曹謄錄兵曹判書閔宗道曰,頃者親臨觀武才時,柳葉箭三中者,參下則六品遷轉,參上則熟馬賜給事命下,故宣傳官趙囿春,則旣已陞出六品,而參下武兼張湬,以其單子中參下不爲懸錄之故,混入於參上論賞之中,未蒙陞六之典,趙囿春。張湬,俱以參下,同是三中,則賞典,似無異同,故敢達矣。上曰,張湬之不得陞六,果涉不均,與趙囿春,一體六品遷轉,其馬帖則還收,可也。出兵曹承傳謄錄閔宗道曰,永宗鎭未設防禦使之前,水軍元數三百三十七名,而防禦使設立之後,三百二十七名,又爲添給矣。元軍中雜頉六十五名之代,及新軍三百三十七名,合四百二名,上年,皆以冒屬餘丁劃給,而水軍之役,比他倍苦,冒屬之類,亦多貧殘,故聞充定水軍之奇,鳥驚魚駭,相繼逃散,得見京畿監司權珪報備局文狀,則本鎭劃給加平水軍四十名,漣川水軍四十餘名,逃散殆盡云,而此外他道劃給餘丁逃散之弊,無不同然,存者無幾,有同虛簿,此輩,若以餘丁仍存,或充定禁保,或定禁軍卜直,而不以水軍劃送,則逃散之弊,似不至此,永宗水軍元數,改定以四百名,其中前雜頉六十五名之代,及加劃給六十三名,合一百二十八名,則必以無頉餘丁,充定其數,而勿以水軍作名,依江都水軍例,自本曹收布,送于本鎭,以爲給代之地,則其在救弊之道,似爲差勝,臣以此意,議于大臣,則大臣之意,亦以爲便,敢此仰達。上曰,依所達變通,可也。閔宗道曰,伏見江春監司朴鎭圭報本曹文牒,則道內軍摠多而鳥銃少,不足之數,多至一千四百六十餘柄,而本道物力殘弊,不得料理備給,自本曹使之變通云。臣取考慶尙左右道各邑所在軍器置簿,則鳥銃餘數,乃二千七百八十餘柄也。以沿海附近邑所在鳥銃,移給於江春道,以充其不足之數,而以船路運致,似爲便當,以此意,分付慶尙·江春兩道監司處,何如?上曰,依爲之。已上備局謄錄
上在慶德宮。停常參·經筵。
自一更至五更,月暈。
下直,全羅左水使洪以度。
黃海監司書目,今月初三日谷山等五邑,雪雹交下,事係變異事。
傳曰,固城縣令崔廷龍在喪代,卽爲口傳差出。
司諫鄭來祥,正言洪重夏啓曰,昨日筵中,行大司諫姜碩賓,以璽·瑛等緣坐蕩滌還收之啓,率爾停論,至於引避,雖引聖敎,不爲退待,而停啓之議,臣等,旣與之商確歸一,則有不可獨爲晏然者,且於本院都承旨請推之啓,臣等,亦旣書送謹悉矣。今聞物議,以爲館所諸臣之退避也,秉筆記言之臣,不宜一刻暫離,則不能爭執之失,重於承旨,而只論承旨,不論史官,大失論事之體,至加非斥,臣等不勝瞿然之至,當論不論,旣致物議,則䟽漏之責,無以自解,以此以彼,俱難仍冒,請命遞斥臣等之職。答曰,勿辭,退待物論。
吏曹參議李萬元,請對入侍。
吏曹,伴送使尹以濟啓。
三公,請對入侍,禮曹判書李宇鼎,吏曹參議李萬元,亦爲入侍。
大司諫姜碩賓啓曰,日昨館所承旨·史官之退避,雖出於事勢之萬不獲已,都承旨贊禮之任,不宜一刻離次,而不能固爭之失,終有所難免,後弊所關,不可無規警之道。故臣卽發簡同僚,相議論啓矣。今聞物議,以只論承旨,不論史官,爲大失論事之體,至加非斥,而同僚旣以此引避,當論不論之責,臣實有之,何可晏然仍冒?請命遞斥臣職。答曰,勿辭,退待物論。
吏曹口傳政事,以金瑜爲固城縣令。
院啓,請都承旨權瑍,左右史官閔彦良·洪重鼎竝推考事。措辭見上竝引嫌而退。已停之啓,不必追嫌,而不論史官,殊欠臺體,請司諫鄭來祥,正言洪重夏,行大司諫姜碩賓,竝命遞差。答曰,不允。處置事,依啓。已上朝報
有政。吏批,以韓命相爲襄陽縣監,申必淸爲兵曹正郞,金世欽爲典籍,鄭撢爲順陵參奉,朴性義爲童蒙敎官,張起文爲軍器主簿,李東標爲副修撰,金壽聃爲養賢直長。
備邊司啓曰,餞宴時問答說話,只當如此,別無添刪之語,而此外則似當臨時觀勢酬酢矣,敢啓。答曰,知道。出備局謄錄
兵曹啓曰,殺越人命賊指示捕捉,前別將權纘,出身柳萬起,閑良鄭萬亨·李汝元,慶尙右兵虞侯鄭奎徵,前別將李震輝,前武兼李時綱,閑良金重萬等,竝加資事,命下矣。鄭奎徵,雖已資窮,未經準職,權纘·柳萬起·李震輝·李時綱等,未資窮未準職,鄭萬亨·李汝元·金重萬,係是閑良,何以爲之?敢稟。傳曰,特爲加資。
又啓曰,統制使鄭后亮,旣已遞差,依近例令備邊司議薦,何如?傳曰,允。已上兵曹啓草謄錄
館所問安承旨朴紳草記。答曰,姑待御前通事傳命,更以不得傳命還往啓達,終有所未安之意,措辭傳言,可也。
又草記。答曰,不得傳命之前,決難退去之意,更爲觀勢言及,可也。已上內下記草
辛未四月十二日領議政權大運,左議政睦來善,右議政閔黯,禮曹判書李宇鼎,戶曹判書吳始復,吏曹參議李萬元請對入侍時,靈巖郡守金兌一,長興府使沈極,茂長縣監李師尙,咸平縣監尹爾厚,今明日內,給馬發送事,及戶曹吳始復兼帶知義禁,姑爲減下事,榻前下敎。戶曹判書吳始復曰,庚申冤死人籍沒家産還給事,曾已命下矣。籍沒文書,極爲胡亂,査考兩年,今纔垂畢,而考見其文書,則其中或出某物,移送於某衙門,或云某物,私給於某某人處,且多有發賣物件,如其發賣,則必有某物捧某價之文書,而亦無其置簿處,虛疎莫甚,誠可寒心,已過十年之後,更無憑問之路,銀布錢文外,其他無去處,細瑣之物,今難一一推給,如此物件,一倂蕩除,卽今見在銀布雜物及雖不見在文書明白者,則自本曹,依其數代給,何如?上曰,依爲之。已上朝報
上在慶德宮。停常參·經筵。
下直,長興府使沈極,靈巖郡守金兌一,茂長縣監李師尙,咸平縣監尹爾厚,馬梁僉使趙復漢,智島萬戶河世周,馬島萬戶朴文彬。
吏曹啓曰,臺諫有闕,政事,取稟。傳曰,過國忌後爲之。
大駕,詣慕華館,入幕次後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹·大司憲問安。答曰,知道。
開城留守李鳳徵陳情乞免上疏。答曰,省疏具悉,卿其勿辭往來焉。
府啓,新除授固城縣令金瑜,曾任海南縣監時,掩匿濟州貢馬一匹,事覺,被逮定配,坐此廢棄,積有年所,人之唾鄙,至今未已,其他行事,推此可知。除目之下,物情俱駭,如此之人,決不可復畀字牧之任,請新除授固城縣令金瑜罷職。答曰,不允。
院啓,請都承旨權瑍左右史官閔彦良·洪重鼎推考。措辭見上答曰,勿煩。已上春坊朝報
上在慶德宮。停常參·經筵。
申時,日暈。酉時,日暈兩珥,夜自一更至四更,月暈。五更,月暈,暈上有背,色內赤外靑。
大殿,政院·玉堂問安。答曰,知道。
中殿·世子宮,藥房問安。答曰,知道。
藥房啓曰,昨日侵早動駕,聖候不瑕有傷乎?春雨太頻,寒暖不適,伏未審夜來,玉體若何?臣等無任憂慮之至,敢來問安。答曰,知道。無事矣。
政院啓曰,卽者備邊司郞廳,以三公意來言,昨日以開城留守李鳳徵陳情上疏,有往返之命,而留守,雖稱京官,分釐之任,旣非閑漫,且無因私事離次之例,後弊所關,不可許令往來,自本院陳達宜當云,故敢啓。傳曰,然則有旨爻周,疏本,還爲下送。已上春坊朝報
上在慶德宮。停常參·經筵。
辰時巳時,日暈。
以趙九畹爲假注書。已上春坊朝報
上在慶德宮。停常參·經筵。
自午時至申時,日暈。夜自二更至五更,月暈。
下直,東里萬戶崔重起。
工曹參判柳命堅辭職上疏。答曰,省疏具悉。卿其勿辭,調理察職。
傳曰,明日朝晝夕講爲之。
判尹尹以濟辭職上疏。答曰,省疏具悉。卿辭如此,本職,當勉副焉。
都承旨權瑍上疏。大槪,亟遞臣職,以爲人臣任事不稱者之戒。答曰,省疏具悉。卿其勿辭,從速察職。
傳曰,史官二員待命,騎馬六匹立之,外各司內摘奸。
府啓,請新除授固城縣令金瑜罷職。措辭見上答曰,依啓。
政院啓曰,災邑守令,皆有給馬發送之事,而新除授固城縣令權聖大未署經,兩司卽爲牌招,開坐署經,仍爲給馬發送,何如?傳曰,允。
下直,固城縣令權聖大。
院前啓,承旨·左右史官推考,停啓。已上朝報
有政,吏曹啓曰,大司諫·大司成,今當差出,而擬望之人乏少,承旨·外任,竝擬,何如?傳曰,允。
又啓曰,卽接南部牒報,則參奉金萬琛,身病甚重,不得察任云,改差,何如?傳曰,允。已上吏曹謄錄
吏批,以睦林重爲正言,朴明義爲兵曹佐郞,禹昌績爲知義禁,朴振夏爲長連縣監,李萬齡爲司諫,李齊尙爲禁府都事,柳星三爲司成,鄭來祥爲司僕正,姜碩賓爲大司成,鄭樸爲大司諫,沈樸爲喬桐府使,李泰煥爲承文博士,姜碩賓爲晉善君,權聖大爲固城縣令。
上在慶德宮。停常參,只經筵。
夜五更,流星,出月下淡雲中,入巽方天際,狀如拳,尾長二三尺許,色赤。
禁府,朴履寅,鐵原府豐田驛,徒三年定配,啓。
朝講入侍,領事睦來善,同知柳命天,特進官黃徵·李晶,承旨沈橃,玉堂柳憲章·李東標,掌令鄭有徵,正言睦林重,假注書趙九畹,史官閔彦良。
晝講入侍,同知柳命天,特進官黃徵,承旨閔昌道,玉堂柳憲章·李東標,假注書趙九畹,玉堂李允明·洪重鼎。
夕講入侍,同知柳命天,特進官李晶,承旨兪夏謙,玉堂柳憲章·李東標,假注書趙九畹,史官閔彦良·洪重鼎。已上朝報
義禁府啓曰,以慶尙道暗行御史書啓,刑曹粘目,前延日縣監孫湍,前梁山郡守李起漢,仁同府使楊顯望,晉州前牧使任堂,尙州前營將南五星等,移本府處置事,允下矣。孫湍·李起漢·楊顯望,方待命於本府,卽爲拿囚,而任堂·南五星,自任所,時未上來,發遣府書吏·羅將,拿來,何如?傳曰,允。
又啓曰,以全羅暗行御史書啓,刑曹粘目,前沃溝縣監鄭琳,前南桃浦萬戶金就善等,移本府處置事,允下矣。鄭琳今方待命於本府,卽爲拿囚,而金就善,自任所未及上來,發遣府羅將拿來,何如?傳曰,允。已上義禁府謄錄
辛未四月十七日,上御□□□,朝講入侍時,領事睦來善,同知事柳命天,特進官黃徵·李晶,參贊官沈橃,掌令鄭有徵,侍讀官柳憲章,正言睦林重,檢討官李東標,假注書趙九畹,記事官閔彦良·洪重鼎入侍。上讀新受音大學衍義,自敬之,止宏之所以深惜也。領事睦來善曰,堯·舜之治,不過孝悌而已,此非人君治國之大經大本乎?孝行表著之類,朝家所當各別褒奬,以爲觀感之道,而臣聞孝行節義可尙之類,京外抄報該曹者甚多,而今已經年,尙不等第云,殊甚未妥。該曹堂上推考,俾卽等第于政府,以爲磨勘入啓之地,何如?上曰,依爲之。睦來善曰,近來國綱解弛,人不畏法,多有縱恣之習,事極可駭,內廐御乘馬,雖以調習之事,許令內乘騎行,而日勢向暮,則卽當入送內廐,而近聞內乘金爾樞,騎出御乘,終日周流,昏暮之後,始乃還送,闕門已閉,終不得入於內廐,不獲已移置於空闕內廐,聞者莫不驚駭,爾樞縱恣之罪,不可不懲治矣。上曰,御乘馬,雖爲調習,許令騎行,而何敢如是?事甚可駭,金爾樞,先罷後推。
辛未四月十七日夕講入侍時,上御□□□,同知事柳命天,特進官李晶,參贊官兪夏謙,侍讀官柳憲章,檢討官李東標,假注書趙九畹,記事官閔彦良·洪重鼎入侍。上讀新受音大學衍義,自武帝,止來之禍惜哉,視事縕繹間,頉稟。榻前下敎
上在慶德宮。停常參·經筵。
以李道原爲假注書。
領議政權大運箚子。大槪,老病益痼,死亡無日,冒昧陳懇,乞賜恩許,改卜賢德,以幸國事。答曰,省箚具悉卿懇。積瘁之餘,所患如此,予用慮念,從容調理,神明所相,勿藥有喜,卿其須體至意,安心勿辭,益加善攝。仍傳曰,遣史官傳諭。已上春坊朝報
兵曹啓曰,禁軍習陣,在於今二十日,禁軍都試,定於二十一日,禁軍將闕員,明日內口傳差出,使之察任,何如?傳曰,允。出兵曹啓草謄錄
義禁府啓曰,以李壽泰所援李喜泰·安晸·金完·李弘基·洪時紀等,拿來憑問事,允下矣。金完·李弘基·洪時紀等,卽爲拿囚,而李喜泰,時在坡州地,安晸,時在忠淸道扶餘地云,依例發遣府書吏·羅將,拿來,何如?傳曰,允。出義禁府謄錄
刑曹粘連啓辭。答曰,依允。李賢慶,姑爲停刑,尹甘宗,承款後,更稟處。出內下記草
上在慶德宮。停常參·經筵。
兵曹口傳政事,以李筬·徐瑱爲內禁將。
領議政權大運初度呈辭。傳曰,不允批答。已上春坊朝報
備邊司啓曰,因永宗防禦使元德徽狀啓,及武臣洪以度榻前陳達,龍流·無衣·延興·足笏·大富等島摘奸次,今方發遣本司郞廳李尙,依例給馬下送之意,兵曹及京畿監司處,分付,何如?答曰,允。
又啓曰,湖南牟麥,有稔熟之望,而登場不遠,卽今場市穀物之價,亦且漸歇,村間姑無死亡之慮云。麥前繼賑,不必別爲料理,且通嘉善帖價米,前後劃給,其數不少,災邑中尤甚切急之處,則限麥前,以此分賑之意,分付本道監司處,何如?答曰,允。
又啓曰,今番謝恩使行咨奏文草本,送示於勅使所到處事,前已定奪矣,咨奏文,今始撰出,別定禁軍,撥馬下送事,分付該曹,何如?答曰,允。
備邊司郞廳,以左右相意啓曰,日者,咸鏡監司李蓍晩狀啓內,安邊·德源·文川等邑留在宣惠廳所管大米一千三百石,己巳春,爲賑北民,自嶺南移來,年久陳腐,請令各邑,分給民間,或以本色大米,除耗還捧,或以田米,竝耗代捧,而本廳以爲今番本道穀物,移轉嶺南時,惠廳此大米,使之爲先移給本道,公然掩置,不爲移送,事甚無據,前監司李瑞雨從重推考,其米則令本道及嶺東·嶺南,次次船運,分賑嶺民事回啓,而臣等,泛然看過,不相違覆,至於入啓蒙允矣。更思則麥秋已迫,輸運之際,當已罷賑,三道沿海各官漁船,正當漁採之節,海夫失業,亦甚可慮,依本道啓聞,三邑所在宣惠廳陳久米一千三百石內,一半則除耗分給,待秋成,以本色還捧,一半則以田米,竝耗代捧之意,分付施行,何如?答曰,允。已上備局謄錄
備邊司粘目啓辭。答曰,依允。珍島烽軍減縮之數,令本道着實充定,俾無如前虛疎之弊。出內下記草
上在慶德宮。停常參·經筵。
自昧爽至辰時,沈霧。未時,日暈。
下直,成歡察訪李海準。
吏曹參議李萬元上疏,敢陳私悃,祈蒙矜許。答曰,省疏具悉。爾其勿辭往來焉。
領議政權大運初度呈辭。
不允批答。王若曰,箚批纔宣,敷告已竭,遜辭遽至,驚惑冞深。予方仰成,卿豈求退?此誠何等時也,姑且歷數言之?群陰乍消,政屬來復之運,積弊猶在,未盡釐革之方。民心甚襄陵之波,莫可收拾,國勢同下山之日,難以挽回,矧南土飢荒之災,全活無策,而北路冒犯之變,危怖多端,若其他難言之憂,尤不知所以爲計,雖上醫對證而下藥,實難拔去病源,倘元老袖手而傍觀,誰與區劃事務?自卿之復領三事,及今而僅周二朞,山嶽之望彌隆,功澤普洽,風雲之契益密,休戚與同。譬之如歲旱作霖,倚毗若是,慨然以世道爲任,施措得宜。人情易搖,宜籍鎭物之量,邦本將蹶,所恃活國之謨。方且待卿有爲,何遽棄予若浼,遐齡始滿於八袟,縱筋力之少衰,皇天實遺余一人,幸精神之尙旺。榮衛或損,偶感之何妨?神明所扶,勿藥之喜自至。且念輔弼之任,不以奔走爲勞,肩輿造朝,亦有古人之行者,臥閤論道,豈非大臣之責哉?長往之意雖勤,予不輕許,相須之義甚重,卿且深思。於戱,當召公之退休,尙感毋困我之一語,觀武侯之終始,不負期盡節之初心。古相臣所自任者,何如,今寡人望於卿則尤切。所辭宜不允,故玆敎示,想宜知悉。知製敎李玄祚製進
傳曰,湖堂被抄人員,明朝竝會銀臺。已上春坊朝報
下直,礪山營將李弘肇。出內下日記
上在慶德宮。停常參·經筵。
領議政權大運再度呈辭。傳曰,不允批答。
李壽仁爲假注書
以李宜晩爲假注書。
政院啓曰,湖堂被抄人員,明朝來會銀臺事,昨日命下之後,卽爲分付於湖堂矣。修撰權重經,今方來待,而文學金文夏,稱病不進,副司正蔡彭胤,累度催促,尙不入來。其怠慢之習,殊甚未便,金文夏·蔡彭胤,竝推考,何如?傳曰,允。
又啓曰,湖堂被抄人權重經·蔡彭胤,今方來會矣。傳曰,金文夏昨日入直春坊,其無疾病可知,且自前朔計,一不製進,今又不進,尤涉無據,卽爲來待事,分付。
備忘記,文學金文夏,昨纔入直春坊,而今日湖堂製述,稱病不進,已極未便,及承嚴敎之後,牢臥其家,終不動念之狀,尤可駭然。其在事體,不可無警責之道,罷職。
傳曰,大提學以科次,今方詣闕,亦爲製進事,分付。
院啓,德山縣監李奎章,爲人愚騃,性且嗜酒,及授本職,處事顚錯,而有一洪姓人,自京中下去,接置衙中,一從其言,聽斷詞訟,洪哥與本縣座首輩,同心設計,民田五·六十石落種處,稱以宮家田畓,符同本宮道掌,使之起訟,而奎章偏聽洪哥之私囑,公然決給於所謂道掌處,收稅之穀,亦爲徵給,而及其末梢,未免爲洪哥與座首輩,中間分利之歸,人言藉藉,一境怨咨,且家在至近之地,馱載絡繹,官庫掃如。荒歲字撫之政,不可付諸如此之人,重賂民害,請德山縣監李奎章罷職不敍。答曰,不允。
政院啓曰,以咸鏡監司李蓍晩狀啓,三水郡守洪時九,洪原縣監鄭智罷黜,而觀其狀啓內辭意,則有蔘節已迫,不可曠官,急速差送等語矣。其代,卽令該曹口傳差出,不多日內,催促發送,何如?傳曰,允。
吏曹口傳政事,以安翼星爲三水郡守,崔鎭漢爲洪原縣監。
傳曰,夜對爲之。
備忘記,居首大提學權愈,豹皮·鹿皮各一令,之次司正蔡彭胤,虎皮一令,修撰權重經,鹿皮一令賜給。
夜對入侍,承旨沈橃,玉堂許熲·權重經,假注書李宜晩,史官閔彦良·洪重鼎。已上朝報
義禁府啓曰,以咸鏡監司啓本,刑曹粘目,三水郡守洪時九·洪原縣監鄭智等,移本府處置事,允下矣。洪時九·鄭智等,時在任所,依例發遣府羅將,拿來,何如?傳曰,允。
政院啓曰,三水郡守洪時九拿來事,允下矣。依例交代後拿來,何如?傳曰,允。已上義禁府謄錄
又啓曰,以咸鏡監司李蓍晩狀啓,三水郡守洪時九,洪原縣監鄭智罷黜,而觀其狀內辭緣,則有蔘節已迫,不可曠官,急速差送等語矣。其代,卽令該曹口傳差出,不多日內,催促發送,何如?傳曰,允。出吏曹公事置簿
以御題賦靜後見萬物皆有春意,傳于睦林一曰,使湖堂製進。出李宜晩堂後日記下同
傳于睦林一曰,湖堂製述,當爲科次,大提學,卽爲命招。
以備忘記,傳于兪夏謙曰,柳葉箭五中人扈衛軍官朴希俊,直赴殿試。
上在慶德宮。停常參·經筵。
領議政權大運再度呈辭。不允批答。
王若曰,昨已殫勉諭之誠,尙或冀改,今復見固辭之牘,此亦何心?無奈予不足爲,奈何卿必欲舍我?竊觀古君臣之際,不以決去就爲賢。諸葛盡瘁是期,蓋追昭烈之殊遇,君實扶病以入,欲報元祐之隆知。惟卿氷蘖淸標,柱石雅望。一心拱北,已著夷險之不渝,十年居東,猶喜髭髮之勝昔。當敗局重收之日,予乃更卜於金甌,任傾厦難支之憂,卿亦倍殫其素節。灑落風雲,契魚水之歡益章,輔相天地,宜河嶽之功普被。何知乞休之懇,遽及垂拱之辰?小子以凉德而臨朝,所托惟相,大臣若奉身而求退,誰與爲治?言念今日之艱虞,殆甚曩時之臲卼。天災時變,疊見層出,禍難覩於冥冥,世道人心,波頹陵夷,勢已殆於岌岌。維其棘矣,使寡昧獨自遑遑,無可爲歟,何左右若是邁邁?不瑕几杖之典,禮貌徒虛,必也霖雨之思,誠意寢薄。頃緣客使之留館,筋力久勞於夙宵,縱致榮衛之愆和,風邪敢干於愷悌?宜有勿藥之效,日望造朝之期。綠野之歸思不禁,雖已決棄予之計,靑宮之相見有禮,何莫念敎胄之方?嗟予股肱之良,諒此心腹之告。於戱,江湖縱樂,其敢曰在家而不知,精神不衰,何妨乎臥閤而論道?勉體至意,亟斷來章。所辭宜不允。故玆敎示,想宜知悉。知製敎趙湜製進
院啓,請德山縣監李奎章罷職不敍。措辭見上答曰,依啓。已上春坊朝報
上在慶德宮。停常參·經筵
領議政權大運三度呈辭。傳曰,不允批答。
左副承旨兪夏謙上疏。大槪,昨日申退之際,落馬重傷,左脚違骨,擔輿還家,昏不省事。旬月之內,決無供仕之望,伏乞聖慈,亟許遞改,俾尋生路事。入啓。遞差。
吏曹啓曰,承旨有闕,政事,取稟。傳曰,明日爲之。
傳曰,大臣·備局堂上引見。
咸鏡監司書目,道內春耕形止,及三月二十九日,永興以南五邑下雪,幾至半尺,今四月初三日,自定平至端川·三·甲等八邑,則雨雪交下事。
慶尙監司李聃命上疏。答曰,省疏具悉。方面重任,不可輕遞,卿其勿辭,從速察職。已上春坊朝報
辛未四月二十三日巳時,上御興政堂,大臣·備局堂上引見入侍時,上曰,承旨闕員,明日政,以在京無故人差出,牌招察任。出榻敎左議政睦來善曰,東萊府使李衡祥之母,年今七十,且有疾病,衡祥呈狀監司,監司啓聞,而近例邊倅,親年七十,獨子無兄弟,方許遞改。衡祥則旣有兄弟,赴任未久,故備局覆啓,不許遞改,且其母,呈狀備局,論理題退矣。今日坐,其母又爲呈狀,哀訴不已,其爲情理,誠可矜愍。孝理之下,合有變通之道矣。右議政閔黯曰,母子遠離,方寸旣亂,則官事亦何以修擧乎?許遞宜矣。上曰,情理可矜,東萊府使李衡祥,特爲改差。睦來善曰,定配罪人李彦純,頃以分館起鬧事,因臺啓,極邊定配,而彦純,以獨子遠配,其父病重之時,每呼其子,且言其家人曰,吾死後,斂襲雖難過時,窆葬則必待彦純之放還云。其情實爲矜惻,似當有分揀之道。閔黯曰,此事當初處分,有欠明白之意,臣旣陳之矣。且此語,似出於年少人相較之際,非如疏章間所陳之事,其父臨死之言,誠爲矜惻,合施曠蕩之典矣。上曰,彦純敢引庚戌榜事,故欲作戱於分館之時,情態可惡,因臺啓,遠地定配。今聞大臣之言,情理可矜,特爲放釋。戶曹判書吳始復曰,蛟龍旗竹,年久當改,不可不預爲備待,故曾在丙寅年間,分定兩南矣。厥后光陽·求禮兩邑上送之竹,皆不可用,又於戊辰年,行關嶺南,合於旗竹數三年長養堅固者,斫伐上送之意,各別申飭,而已過三年,無意上送,上年冬,更爲催促,則河東縣,以一年所長體小不合之竹,苟充上送,又未免虛棄。所用之處,旣是重大,而啓下行關之後,專不惕念,苟充上送,事之寒心,莫此爲甚,當該縣監從重推考,兩南監司處,別爲分付,自今以往,限三年長養,必以剛固體大內實者,斫取上送之意,行移,何如?上曰,依爲之。閔黯曰,兩南各官,各有官竹田,而絶不培養,民間有竹田處,自官家斫用,許多官人供饋,旣從民間辦出,靑大竹進上時,又令其近處輸入,故有竹之人,皆爲斬伐,不復培植,且斧斤數入,先取大竹,其餘小竹,自至枯死者,竹林之例患也。不但內局所納靑大竹,漸至體小,自今以後,兩南竹林,將必有絶種之憂,官竹田,使之各別栽植培養,監司巡歷時,考其勤慢,一年一度別遣摘奸,仍用殿最,御史時,亦令廉問其培養形止,則兩南守令,必有惕念擧行之效。至於漕卒等,每當裝船之際,成群橫行,任意亂斫,以此右堧之民,絶不栽種,此弊,亦不可不嚴加禁斷,而此後,如或復踵前習,則其首倡刑推事,定式施行,似爲合當。臣方待罪藥房,領相之意,亦如此,故敢此仰達。上曰,兩南監司處,以此意,各別申飭,廉問事,亦依此爲之。吏曹判書柳命天曰,頃日吏曹參議李萬元陳情乞養上疏,啓下本曹,而臣於其時,以病呈告,次官覆啓,自上特允其願矣。第萬元朝紳中,才望素著,諸議皆以爲,若緊重之外任,則或可外補,至於出補下邑,則誠爲可惜,姑無相當窠闕,故尙未得擧行,而從前乞縣之人,或有別恩典,而此則自下不敢仰請矣。上曰,觀其疏辭,情理可矜,故許副其願矣,吏判所達誠是。令該曹,食物從優題給,可也。大司憲沈檀曰,本府有定奪事,敢以所懷仰達矣。本府禁吏之作挐閭閻,實貽坊民之弊,臺官非不嚴飭,而有不能盡知者。莫如出禁不爲頻數,以除騷擾之患,而出禁一款,城上所主管,長官之言,不能見施。自今以後,切勿連日出禁,或間一二日,或間三日,亦毋過於一牌事,似當定式施行。且本府書吏所由,其數甚多,每月朔下,只用成均館所納肉贖,而不足於元數,故例以本府禁亂贖本,充其不足,其數錢文五十一兩二錢,而臺官遞易甚數,一時城上所所捧贖錢,只錄於立張,長官以下,皆無所知,城上所見遞,則該吏因以掩置之。臣考見前後朔下分給文書,則或有全然不給之月。出禁則頻數,而書吏朔下則如此,事甚不當。自今以後,書吏一依大典額數,其餘皆減下,出禁徵贖之數,皆卽書錄於冊子,城上所着標,該吏通示於長官及諸僚,勿使用下於不緊之處,朔下亦勿續續分給,一月禁贖,計數都錄,每月朔,一時均分。如是則文書自不眩亂,贖錢自無虛疎,以此定式施行,何如?上曰,依此所達,定式施行,可也。沈檀曰,本府出禁,旣不頻數,則書吏朔下,必有不足之慮,推考贖木之應捧者甚少,難以繼用。丙子亂後,兩界官吏罪贖木,竝留本道,蓋出添助軍餉之意,而卽今兩道軍餉,旣已積儲,不必添助,刑曹亦旣以此定奪取用,自今爲始,兩界官吏贖木,一依刑曹例取用,以爲一分之助,何如?上曰,一體捧用,可也。吳始復曰,頃日牙山倉漕船十隻,來泊西江,臣等依例出往點檢,則米色不但比前麤劣,所盛之石,編結亦甚稀疎,全無事目中申飭之意。稅米太監封差使員,色吏例以都案進呈,騎船上來,故欲爲捉入治罪,則該色初不上來,以漕卒中一人替送。差員所爲,節節無據,而當此設賑之日,慮其迎送之弊,玆不請罪,色吏從速捉送事,行關本道矣。差使員新昌縣監南彦昌,該吏則無意上送,直報本曹,稱以漕轉事目中,無定色吏進呈都案之規,滿紙張皇,無非侵攻本曹之意。彦昌旣差差員,不能擧職,推捉色吏,又不肯上送,至於論報,侵侮上司,揆以事體,殊甚可駭。南彦昌從重推考,以爲警責之地,何如?睦來善曰,朝家如有體統,則守令,何敢乃爾?推考之罰,亦云輕矣。閔黯曰,事甚駭然,不可無別樣警責之道矣。上曰,體統所關,不可推考而止,拿推可也。兵曹判書閔宗道曰,因咸鏡監司李蓍晩狀啓,北評事當爲差送,而卽今銓郞中,或有親老者,或有身病者,至於玉堂參錄之人,見存者亦少,當此頻開講筵之日,勢難出送,在前乏人之時,或有以出入兩司之人,雜擬之例,今亦依此備擬,何如?睦來善曰,必以堂下極望差送者,本爲彈壓北路邊倅之意,而人多厭避,如是差遣,似爲苟簡矣。閔黯曰,曾前一二番,雖以出入兩司之人差送,必擇將爲弘錄,有極望者備擬。今當依此爲之,而後亦勿以爲例,似好矣。上曰,出入兩司之人,曾有差送之例,各別擇差以送,而當初北評事之設,全爲彈壓之地,而近來厭避成習,赴任未久,旋卽受由,歸臥其家,以待瓜滿,事之無據,莫此爲甚。如有復踵前習者,監司啓聞請罪,此後則勿許受由事,定式施行,可也。刑曹判書柳命賢曰,臣方待罪氷庫提調,敢有所達矣。各殿供上氷丁及諸上司進排氷丁,例有定數,而夏節,有閏朔之年,則減其丁數,以其所減,推移計用於閏朔,自是規例,而計量今年氷丁都數,則三殿供上,或可推移支用,請減丁數,亦涉煩瑣,供上則如前進排,諸上司進排氷丁,一依癸亥已行之例,減其丁數,何如?上曰,依爲之。已上朝報柳命賢曰,今因閔暹等勘罪事,臣有所懷,敢此仰達矣。昔年武臣權大德冤死,衆情莫不嗟傷。其時,臣方稚少,未聞大德所坐者某事矣。近以北道犯越之變,士夫傳說故事,或言權大德爲慶源府使時,以差員出往他境,邑民乘其空官,潛越彼地,斫木而來,被捉於彼人,大德身爲地方官之故,罪至於死云。果如此言,則大德初無與奸民同情之擧,設〈使〉大德在官,其罪與卽今閔暹無異,況因公幹出他則尤無所犯。大德死後無子孫之故,至今世無復擧論此事者,大德尙在罪籍。渠雖人微,若有一毫冤枉之端,則聖明之世,豈令抱枉泉壤,以貽千古不暝之恨也?年月旣久,臣亦未詳其顚末,禁府必有其時文案,令該府細考文案,如果冤死,似當有伸理之典矣。上曰,予於日記中,曾見權大德,因臺諫論啓,終至於死矣。此事果如何耶?睦來善曰,大德之死,旣非其罪,則想必含冤於地下。考見文案之說,誠是矣。閔黯曰,臣亦於少時,只聞大德之冤死,而久遠之事,未能詳知,考見該府文案而處之,何如?上曰,令禁府考出其時文案後,稟處,可也。出義禁府謄錄命賢曰,格浦,卽海防要衝,爲他日江都之應援,祖宗朝設置關防,其意有在,中因廢墜,多有疎漏之歎。頃因全羅監司李玄紀馳啓,廟意欲以防禦使陞號,而名號太重,故姑陞僉使,以觀前頭形勢而處之矣。新除授僉使盧世挺,今方差遣,節目當議于廟堂,磨鍊啓下,而旣差僉使之後,不可無印信,令該曹造送宜矣。睦來善曰,格浦,爲江都應援,實是重地,而旣罷別將,差送僉使,則固當造送印信,以重其任,然後方可爲他日得力之地矣。上曰,依爲之。閔黯曰,原籍官,則乙丑年,旣無論罪之事,今亦依此勿論,而鍾城留鎭將金遂成,曾前每每呼飢,自賑廳題給糧資。今當放還,遠路回糧,想無以辦備。絶塞之人,不可無別樣矜恤之道,糧資自賑廳題給,宜當矣。上曰,楊·廣州所囚罪人趙先友等十一人,當初旣無所犯,所當分揀放釋,而査事未究竟之前,似難徑先放還,故姑令移囚於近畿兩邑,今則査事已過,正犯以下各人,分等勘罪,趙先友等十一人,亦當分揀放送矣。柳命賢曰,當初移囚兩邑之時,傳宣聖上欽恤之意,則雖無知遐氓,莫不涕泣,可見德意之有足感動也。睦來善曰,罪人等放送之時,使其守令,招入罪人於庭中,傳宣聖旨,俾知聖上曠蕩之典,實爲合宜矣。上曰,絶塞遐遠之人,累朔囚禁之餘,今雖放還,若無朝家軫恤之典,則必不免中路飢餒之患,其令本道,分付兩邑,以賑廳穀物,計其程途,優給糧資,如無賑穀,則以元會付題給,而罪人放還之時,將此事意,明白曉諭,可也。已上備局謄錄
上在慶德宮。停常參·經筵。
大司憲沈檀上疏。大槪,乞蒙恩遞,俾伸私悃。答曰,省疏具悉。卿其勿辭,往來焉。
領議政權大運三度呈辭。不允批答。
王若曰,鼎席久虛,冀遐心之遄改,巽辭又至,愧淺誠之未孚。宜用深思,不必多誥。歷觀古君子輔相之道,皆由賢哲王契合之隆。呂尙至老而遇文王,卿胡引年求退,張良强臥而傅太子,卿胡托疾丐閑?予雖有愧於前王,卿宜篤忠於今日。惟卿,三朝耆德。一介藎臣,苦節貞心,若松柏之不撓霜雪,高標直氣,若砥柱之屹立江河。肆予倚毗者深,任以經綸之責。雅望鎭俗,奚啻綱紀之扶持?正色立朝,可見班行之肅穆。久勞瘁於遐外,備諳民憂,爲準則於朝端,區劃時務。惟其竭忠於邦國,蓋出丹忱,是以注意於安危,每詢黃髮。夫何仰成之日,遽煩乞退之章?筋力尙旺而不衰,自可臥閤論道,股肱相須而成體,詎合釋負投閑?況今時勢之艱虞,重以民生之凋瘵?諸路之嘯聚滋蔓,詎緩止盜之方,三南之餓莩相連,尤急活民之責。人心世道之漸趨汚下,非卿無以挽回,時政朝議之或未得中,非卿無以裁決。夙夜匪懈,縱榮衛之或愆,休戚與同,宜去就之自重。毋爲遐棄之計,勉副虛佇之誠。於戱,苟一心圖治,何患國事之未濟,而百責所萃,不宜相臣之告休。卿辭無煩,予志已定。所辭宜不允。故玆敎示,想宜知悉。知製敎鄭來祥製進
吏曹口傳政事,以李後榮·金汝鍵爲兵曹佐郞。
都承旨權瑍上疏。大槪,齒痛方劇,無路察任,乞賜遞免,以便調治。答曰,省疏具悉。卿其勿辭,調理察職。
傳曰,洪州牧使罷黜之代,卽爲口傳差出。
吏曹口傳政事,以朴泰淳爲洪州牧使。已上春坊朝報
兵曹啓曰,禁軍都試,今方開場,明日上番新軍,又將考閱,而本曹郞廳八員內,正郞申必淸出使,佐郞鄭䎖呈辭在外,佐郞朴明義在外未肅拜,正郞李寅燁又有身病,今日不得仕進,各樣差備,無以推移。佐郞鄭䎖·朴明義,竝今姑改差,以在京無故人,今日內口傳差出,使之察任,何如?傳曰,允。
又啓曰,明日禁軍都試及上番新軍考閱之際,本曹郞廳無故進參之員乏少,各樣差備,無以推移。本曹佐郞中呈辭下鄕,在外未肅拜人員,請命遞差,以在京無故人,口傳差出矣。卽聞新除授佐郞金汝鍵,方在驪州其父任所云,殊無在京無故人口傳差出之本意。金汝鍵改差,更以在京無故人,卽爲口傳差出,使之察任,何如?傳曰允。已上吏曹公事置簿
義禁府啓曰,新昌縣監拿推事,傳旨啓下矣。時在任所,依例發遣府羅將,拿來,何如?傳曰,允。出義禁府謄錄
有政,以吳始萬爲左承旨,睦林一爲右承旨,閔昌道爲左副承旨,金泰基爲禮賓別提,沈榰爲內贍直長,閔光魯爲內資直長,兪夏益爲漢城判尹,李震休爲弼善,沈燦爲泰陵參奉,李粹全爲德山縣監,李基爲南部參奉,金壽聃爲成均博士,金萬衡爲學錄,曺復卿·金壽億爲典籍。〈吏批〉,判書柳命天進,參判權愈病,參議李萬元受由在外,左承旨閔昌道進。兵批,判書閔宗道都試進,參判李晶式暇,參議李華鎭都試進,參知李玄祚,同副承旨朴紳進。
上在慶德宮。停常參·經筵。
夜四更五更,有霧氣。
領議政權大運四度呈辭。傳曰,安心調理。
正言羅學川啓曰,臣於前月初,得蒙恩暇,歸省母墳,而到家未幾,猝得劇疾,出入鬼關者,殆過二十餘日,而今姑扶曳登途,僅能入城,則由限久已過矣。違法之罪,已知難逭,而且於在鄕時,得見頃日邸報,有以前玄風縣監兪命興論罷之事,與御史書啓相左之故,下備忘記,辭旨極嚴,至有命興特赦之敎。臣於此,尤不勝惶駴悚恧之至。蓋臣之當初所論,實非泛然風聞,其所臚列,皆是南來士夫之所傳,而衆言朋興,如出一口,臣意以爲,此必可信而無疑者,故卽論啓蒙允矣。竟與暗行之所廉問,大相乖刺,上而致聖敎之勤,下而見物議之非,臣不敢自是而自解之也。且身帶臺職,病伏鄕廬,淹延時日,今始來避,臣之罪戾,至此尤大,其何敢一刻抗顔於職次乎?請命遞斥臣職。答曰,勿辭,退待物論。
吏曹口傳政事,以權大臨爲兵曹佐郞。
傳曰,明日晝講爲之。
傳曰,自明爲始,晝講正時,以巳初進定。
政院啓曰,僚員之不齊,未有甚於近日,多事之地,不成貌樣。政官牌招,卽爲開政,承旨闕員,以在京無故人差出,牌招察任,何如?傳曰,允。
左承旨吳始萬上疏。大槪,病勢危篤,未赴召命,亟遞新授職名,仍治違慢之罪。答曰,省疏具悉。爾其勿辭,從速察職。
院啓,引嫌而退。由限差過,姑置勿論,彈劾爽實,勢難在職,請正言羅學川遞差。答曰,依啓。
吏曹,臺諫有闕,政事,取稟。傳曰,明日爲之。已上春坊朝報
吏曹啓曰,東萊府使有闕,依近例,令備邊司議薦,何如?傳曰,允。
政院啓曰,僚員之不齊,未有甚於近日,多事之地,不成貌樣,故政官牌招,卽爲開政,承旨闕員,以在京無故人差出,牌招察任,何如?傳曰,允。
有政。吏批啓曰,卽者洪州牧使朴泰淳呈狀內,本道都事宋廷奎,四寸弟,法當相避云。洪州牧使朴泰淳,依例改差,何如?傳曰,允。已上吏曹公事置簿
以朴紳爲右副承旨,李玄祚爲同副承旨,金世欽爲禮曹佐郞,權是經爲洪州牧使,韓爲禮曹佐郞,申喜澄爲濟用奉事,洪重夏爲文學,權大臨爲兵曹佐郞。吏批,判書柳命天,參判權愈進,參議李萬元受由在外,左副承旨閔昌道進。兵批,判書閔宗道都試進,參判李晶都試進,參議李華鎭進,參知李玄祚都試進,右承旨睦林一進
上在慶德宮。停常參,只經筵。
自昧爽至辰時,有霧氣。
下直,統制使李聖賚。
傳曰,統制使李聖賚,留待引見。
傳曰,明日晝講爲之。
領議政權大運五度呈辭。
答曰,纔諭至意於日昨箚批矣。謂卿體諒予誠,俟疾小間,出而論道矣。不料丐閑之章,遽及於仰成之辰,是何情志之不孚,至此之極耶?不覺愕然,繼以慙恧,無以爲喩。噫,卿試觀今日之國事,此誠何等時耶?災異疊見,虞憂溢目,有萬分難支之形,無一毫可恃之勢,蹈虎尾涉春氷,未足以喩其急,則雖君臣上下早夜孜孜,竭力共濟,猶懼其不克,矧卿以宿德元老,致位三事,而値此多難之秋,不思所以扶顚持危之責,連章引疾,汲汲然捨予求退之不暇,是豈平日所望於輔弼之臣者乎?積瘁之餘,縱有一時之微恙,請告調息,殆浹一旬,神明所扶,勿藥有喜,卿其體寡昧心腹之辭,念古人盡瘁之義,亟斷來章,臥閤論道,勉副如渴之望,弘濟岌嶪之勢。仍傳曰,遣承旨傳諭。
左參贊李觀徵上疏。大槪,臣伏蒙恩暇,往省父母丘墓,榮及泉壤,感極幽明,而顧臣宿患腰脚之痛,猝劇於數日行役之餘,擔曳作行,僅到城外,而牀褥之間,不能自運,未卽復命,分義未安,職名在身,癏曠是懼,臣所帶諸任之中,備局經筵,最爲緊重,方當逐日開講之日,樞司多事之時,斷不可一任臣虛帶,俾作養病之方,將臣兼帶,先許遞免,以重國事,以安私分。答曰,省疏具悉。卿其勿辭,調理行公。
掌令成瓘啓曰,頃者長官,爲慮本府禁贖,或有虛疎,而吏輩料布,難以支繼,以城上所,作爲文簿,來示長官之意發言,則同僚以爲臺官與庶官自別,若開此規,則城上所之於長官,有同堂郞,堅執不可,臣之意亦然。其後齊坐之時,復有所酬酢矣。今者長官,竟以此奏達變通,乃以城上所,着標成簿,通示長官及諸僚爲式,一府之事,同僚與知,固無不可,第冊子載錄,異於立丈之記,而句管傳掌,殆近有司之臣,臺閣事體,不當如是,文簿一款,專委監察,猶或爲可。故臣與同僚,纔有相議之事矣。卽聞物議,長官所達用於不緊,自無虛疎等語,實是不信同僚,殊欠相敬之道,而臣等之不卽自列,大損臺體,至有駁正之論,蓋長官此言,出於矯弊,有若泛稱,雖不指斥,而城上所之難安,無異前後,同歸一套,則冥行憒憒,當避不避之失,臣實有之,其何敢一刻仍冒於臺席?請命遞斥臣職。答曰,勿辭,退待物論。
同副承旨李玄祚書啓,臣承命,往諭于領議政權大運,則以爲臣以八十之事,復叨三事,已諭二朞,控辭丐免,凡幾度矣。臣亦自知其支離,想惟聖明,亦必厭聞之矣。臣罪至此,固無所逃,而但年已衰邁,疾已危篤,竊自計度,實無自力,不得不復尋長單,只祈天日之小賜憐察,而不自意恩兪反靳,承宣遽臨,十行溫綸,辭意勤懇,若以臣猶可以有爲,而虛爲此辭讓者然,臣誠悸恐憂悶,不知所出,目今病勢,萬無趨命之望,而精神昏眩,又不能一一仰暴,謹當以一箚,畢陳危悃云矣,敢啓。傳曰,知道。
掌令鄭有徵啓曰,頃者長官,以本府禁贖之數,城上所載錄於文簿,通示長官及諸僚之意發言,則同僚以爲此事曾無舊例,有所持難矣。今者長官,竟以贖錢事,陳達定式,物議以爲,長官所陳中,用於不緊,自無虛疎等語,有若不信同僚,殊欠相敬之道,而臣等不卽引避,有損臺體,大加非斥,同僚旣以此引避,則當避不避之失,臣與同僚無異,其何敢一刻仍冒於臺席乎?請命遞斥臣職。答曰,勿辭,退待物論。已上春坊朝報
有政。吏批啓曰,判書,以典醫監提調,雜科覆試進去,參議,受由在外,小臣獨政未安,何以爲之?敢稟。傳曰,仍爲之。出吏曹公事置簿
金洪福爲東萊府使,朴泰淳爲宗簿正,李文興爲正言,睦林儒爲兵曹參議,李華鎭爲參知,南老明爲學諭,李泰煥爲典籍,尹徵商爲西學訓導。
義禁府啓曰,今日開坐之初,入直都事,以南間罪人家往復書札三度現捉之後,外直羅將洪莫立,仍爲逃走之意,來言於臣等,聞甚驚愕,莫立去處,使之窮推矣。及其諸罪人捧招之時,罪人李弘基,持諺書一度曰,囚人李壽泰私書,誤傳於渠,故敢此呈納云。取見其書,則似是壽泰家人,將迎見李喜泰於中路,俾無言語相左之事也。其前後書中辭意,別無大段緊關之端,伊日入直都事,亦且執捉告知,而罪人家私書,出入獄中,事極可駭。當該都事推考,刑房書吏,令攸司推治,羅將洪莫立之次知,亦爲囚禁,期於捕得,從重科罪,何如?傳曰,允。
又啓曰,卽接月令醫員韓器儁手本,則罪人李起漢,傷寒彌留,胸膈痞塞,手足寒熱,晝夜苦痛矣。添得小便癃閉,疝氣衝逆之症,氣息危急云。罪人病重,則例有變通之規,敢此仰稟。傳曰,保放。已上義禁府謄錄
辛未四月二十六日巳時,上御資政殿,晝講入侍時,知事沈梓,特進官鄭維岳,參贊官閔昌道,侍讀官趙湜,檢討官李東標,假注書李宜晩,記事官閔彦良·洪重鼎,武臣李夏禎入侍,讀大學衍義,自光武受尙書,止亦或有所忽耶,惜哉。上曰,三水郡守安翼星,洪原縣監崔鎭漢,給馬發送。出榻敎鄭維岳曰,錫胄父子俱斃之後,故領敦寧府事金堉奉祀,自朝家,移之於他孫,則其墓田·墓奴,當歸於奉祀之家,而錫胄財産籍沒之後,未及區別出給。且聞其神主,無祀宇,置之於廳廡湫隘之處云。領敦寧,旣是國家外親,亦且仁孝兩朝盡瘁之大臣也。若令該曹區別其墓田·墓奴,出給於奉祀之家,以爲守護墳墓之地,而錫胄家所在祠宇材瓦,亦爲出給,使之私構,以爲藏其神主之所,則公法私恩,亦爲兩盡,敢此仰達。上曰,所達如此,令該曹稟處。
上在慶德宮。停常參,只經筵。
卯時,有霧氣。
下直,洪原縣監崔鎭漢。
領議政權大運箚子。大槪,老病乞免,萬不獲已,而恩綸遽降,承宣傳諭,奉讀惶感,不知死所,更陳危懇,祈蒙憐許。答曰,省箚具悉卿懇。此時輔相,捨卿宿德重望而其誰乎?予志已定,雖日呈十章,斷無釋負之理,卿其亟遵前旨,安心勿辭,臥閤論道,以副至望。仍傳曰,遣史官傳諭。
持平丁時潤啓曰,頃於齊坐之日,長官發言,欲使城上所,凡所捧禁贖,必載錄於冊子,着標成簿,通示於長官及諸僚,俾知其所捧與應下之數,而臣以爲本府,自有員役,朔下井間冊子,欲知其數,則井間一冊,亦足可考,不必創開無前之規,以傷臺體云云矣。長官,竟以此至於陳達定式,而使城上所句管文簿,有若該司之郞僚者然,臺閣事體,與庶官自別,則以此遵行,非但臣意之難安,物議之來,亦固料之,而臣於伊日,適遭子婦喪,未卽自列矣。今聞物議,以臣等之不卽引避,大加非斥,而同僚相繼引避,臣何獨晏然仍冒於臺席乎?請命遞斥臣職。答曰,勿辭,退待物論。
大司憲沈檀啓曰,臣於本府禁贖一款,嘗自慨然,欲一矯弊,日昨筵中,擧此陳達,蓋欲無該吏弄奸於臺官數遞之際,固非侵斥同僚之意,而竊聞有一諫官,自作物議,以臣所達,謂欠相敬,必使諸臺引避,誠不滿一哂。臣忝叨本職之初,以出禁勿數之意,累度送言於同僚者,只慮禁吏之作挐於閭家,而或有在家無牌而出禁者,或有連日出禁者,臣固不快于心矣。禁贖之多少,專係出禁之稀數,而考見前後文書,則下吏朔下,有全然不給之月,禁贖之虛疎,從可知矣。出禁之日,該吏,例卽告知於諸僚,則獨於徵贖用下之數,城上所,其必不使人知,然後方可謂之臺體乎?立張文書,城上所例皆着押,則獨於冊子,不肯着押者,亦可謂之臺體耶?出禁徵贖,自是城上所之所句管,作冊着押,爲防該吏之所弄奸,則所謂句管傳掌,殆近有司云者,極涉苟且,亦不成說,若使同僚,來示長官,則有同堂郞者,容或可也,該吏之通示諸僚,實欲與同一府事,則堂郞之說,何所據而發耶?且臣所陳不緊虛疎等語,責有所歸,自反而縮,則小無可嫌,而今日諸僚,强以自當,惹起鬧端,此又臣未可曉也。然同僚旣以此引避,臣何敢晏然?請命遞斥臣職。答曰,勿辭,退待物論。
司諫李萬齡啓曰,日昨同僚,來問於臣,以爲憲長所陳中,禁贖勿用不緊處,自無虛疎等語,似涉不信,同僚殊無相敬之道,而同臺不卽引避,損失臺體,不可無糾警之擧云。臣以此論,雖有所執,而姑待自列,亦似無妨之意,爲答矣。憲臣,以此相繼引避,處置歸於本院,而避辭中,旣以城上所之難安,勿論前後,同歸一套爲言,則臣頃忝憲職,亦察其任,難冒之嫌,臣實有之,其何敢晏然處置乎?且憲長之避,頗有侵斥同僚之語,而臣旣與同僚,有所酬酢,則侵斥之來,臣亦難免,以此以彼,決不可仍冒臺席,請命遞斥臣職。答曰,勿辭,退待物論。
傳曰,竹山府使徐文裕,赴任未滿二朔,而纔經客行,旋呈辭狀,此不過厭避下邑,托疾圖遞之意,其非實病,自然可知也。如使今日,少有紀綱,渠安敢乃爾,事之可駭,莫此爲甚,徐文裕,拿問處之。
獻納李宇晉啓曰,頃於前席,憲長,以本府禁贖事,有所定奪,而乃以城上所,着標成簿,通示長官及諸臺,俾知其都數與用下之處,而以此定式,有若該司郞之句管文簿者然,臺官事體,與庶僚自別,豈可創開無前之規,終歸於虧損臺體乎?況僚席未停當之事,獨自定奪於榻前,則有欠同臺相敬之道,故臣適與同僚相對之時,略有酬酢之語矣。憲府多官,以此引避,而掌令成瓘則曰,城上所之難安,無論前後,同歸一套。大司憲沈檀則曰,有一諫官,自作物議,必使諸臺,相繼引避,誠不滿一哂,臣於是,不勝慨然也。憲長之欲變通禁贖之弊,其意固好,而同僚,謂之無前規,而不肯從,則更加商確,務歸得當,何所不可,而不復停當,遽爾陳達,終至定式,當初持難之臺勢,不可晏然,臣所云云者,意欲存臺例,而反被憲長之侵斥,何其自是己見,輕侮人若是乎?臣爲憲長惜之。且臣於昨年,忝叨憲職,旣察城上所之任,則難冒之勢,又加一層,以此以彼,決不可仍冒職次,請命遞斥臣職。答曰,勿辭,退待物論。
晝講入侍,同知〈事〉吳始復,特進官兪夏益,承旨李玄祚,玉堂沈仲良·李東標,假注書李宜晩,史官閔彦良·洪重鼎,武臣李彭壽。已上朝報
禮曹啓曰,今此增廣別試律科覆試,今日當爲開講,而卽接刑曹移文,則本學參試官吳振邦,猝得重病,不得進參云。病勢如此,則不可無變通之道,單子還入之意,敢啓。傳曰,知道。出禮曹謄錄
禁衛營啓曰,本營別驍衛中日試才時,騎芻四中者,則給兼司僕帖,已受帖者,翌年騎芻,又四中,則能走馬面給,連三年三次騎芻四中,則別爲稟處事,曾已節目,啓下矣。今此兼司僕閑良朴昌俊,己巳三月十五日,以騎芻四中,受兼司僕帖,庚午三月二十四日,再以騎芻四中,受能走馬,今年四月二十四日,又騎芻四中,三年之內,連三次入格,似當依節目,別爲論賞,而自下不敢擅便,上裁,何如?傳曰,直赴殿試。出禁衛營謄錄
上御慶德宮。停常參·經筵。
下直,三水郡守安翼星。
領議政權大運六度呈辭。傳曰,安心調理。
傳曰,明日晝講爲之。
政院啓曰,卽者左副承旨閔昌道,陳疏到院,而觀其措語,六歲兒息,方有所患,紅顆遍體,症涉拘忌,身旣犯染,不敢出入於近密之地云。元疏旣不得捧入,而似當有變通之道,何以爲之?敢稟。傳曰,今姑改差。
吏曹判書柳命天辭職上疏。答曰,省疏具悉。卿其勿辭,調理行公。
正言睦林重啓曰,頃者同僚,以憲長榻前陳達之語,頗涉不信同僚,有欠相敬之意,而憲府諸臣,亦不卽引避,不可無一倂規警之擧,論議甚峻,臣雖有消詳之言,亦不以此論爲非矣。今者憲長之避,侵斥發論之僚,曾不少饒,同僚竟以此引避,處置歸於臣身,而臣於伊日酬酢,旣無異見,則決不可晏然處置,請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,明日爲之。
大司諫鄭樸啓曰,竝引嫌而退,初旣見輕,不卽引避,致有物議,勢難仍在,意在矯弊,事涉瑣屑,欲創新規,大損臺體,私相酬酢,別無所失,旣往之事,不必追嫌,伊日酬酢,旣與同參,嫌難處置,其勢固然。請掌令成瓘·鄭有徵,持平丁時潤,大司憲沈檀,遞差,司諫李萬齡,獻納李宇晉,正言睦林重,出仕。答曰,依啓。憲長之陳達變通,實出於矯弊之意,則別無可遞之事,大司憲沈檀出仕,謂欠相敬,必欲彈論,殊未穩當,司諫李萬齡,獻納李宇晉,正言睦林重,竝遞差。
政院啓曰,來五月初一日輪對日次,取稟。傳曰,爲之。
以吳尙友爲假注書。
大司諫鄭樸啓曰,大司憲沈檀之欲矯弊習,意非不好,臺官職責,不但在於些少贖錢出入之詳察,文簿一款,與同僚,未及停當,往先陳達,亦涉率爾,司諫李萬齡,獻納李宇晉,正言睦林重等,私室酬酢之語,不至大段,則不可以此輕遞言官,故處置立落矣。今承聖敎,大司憲沈檀,意欲矯弊,別無可遞之事,特命出之。司諫李萬齡,獻納李宇晉,正言睦林重,必欲彈論,殊未穩當,特命遞差。臣之處置乖當之失,著矣,不可仍冒。請命遞斥臣職。答曰,勿辭,退待物論。
大司憲沈檀就職後,啓曰,臣之前席奏達,欲矯本府混雜之弊,而兩司引避,必欲沮撓,臣旣自訟之不暇,處置請遞,實循公議,而出任之命,反出格外,臣誠驚悚,不知所出,嚴召繼降,分義是懼,不得不趨詣,而旣遞之官,決不可復抗顔於臺席,且諫院處置,歸於本府,而臣不敢可否於其間,以此以彼,俱難仍冒。請命遞斥臣職。答曰,勿辭,退待物論。已上朝報
上在慶德宮。停常參,只經筵。
領議政權大運七度呈辭。傳曰,安心調理。
右副承旨朴紳上疏。大槪,陳情乞暇。答曰,省疏具悉。爾其依疏辭往來焉。
傳曰,明日晝講爲之。
以李熊徵爲假注書。
執義權愭啓曰,臣衰老且病,跧蟄窮鄕,新命忽及於沈綿牀席之中,封章乞免,反蒙溫諭,臣誠兢惶感激,不暇俟駕,而重感時令,宿患添劇,冒義犯分,猥上一疏,以祈聖明之矜許矣。喉司,竟以再疏違例,退而不受,臣之惶隕悶蹙,轉加一層,欲更陳疏,則因極無所,欲待病間,則時日又延,無寧顚仆於中道,不敢退伏於私次,力疾登程,今始來詣,虛辱聖眷,累月稽謝,臣之罪戾,已不容誅,而自顧情迹,又有萬分難安者,臣之故鄕老洪舜凱,有誠孝至行,而舜凱之奴介孫,亦以至忠聞,自幼服事,至老不怠,又嘗私自殖貨,買納田民,以助舜凱居産,舜凱,嘉其意,許令從良,則介孫,泣而曰,生爲主家奴,死爲主家鬼,卽吾願也。舜凱,益嘉誠義,俾葬介孫於其墳之側,纍然上下二丘,至今指以爲孝子墳忠奴塜,鄕人景慕,上聞于朝,曾蒙賜米之盛典,又有除職之恩命,則舜凱之至行,亦國家之所嘗褒美者也。不意向者,介孫之孫海麟,與舜凱之孫乃範爭辨,其訟之是非曲直,固非鄕人之所知,惟其乃範之納供訟庭,以其祖爲僞造文券者,是不但誣之也。以孫證祖,大違春秋五服相隱之義,於是鄕論怫鬱,以爲舜凱至行,萬萬無是,而乃範誣祖,實傷風敎,遂通文鄕廳,削黜乃範,而臣爲之首矣。訟官趙德純,因此通文,乃辭狀於道臣,而一則曰一鄕之人,擧皆群起而謗毁,有左右訟理者然,一則曰此鄕之意,只擧賢祖忠奴之事,直欲外文記曲直,而左袒乃範,末復曰此論,首發於臺臣,所謂臺臣,蓋指臣身也。一鄕公議,只爲削黜誣祖之乃範,初無左右訟理之意,而人之爲言,至於如此,卽無論事之是非,鄕中通諭之文,臣實爲首,則臣是左右訟理之人,臣何敢含恩戀寵,冒恥抗顔,行呼唱於內庭外衢乎?請命遞斥臣職。答曰,勿辭,退待物論。
玉堂箚子,請大司諫鄭樸,執義權愭出仕,大司憲沈檀遞差。答曰,依啓。已上春坊朝報
有政。吏批啓曰,判書陳疏受由,參議受由在外,小臣獨政未安,何以爲之?敢稟,傳曰,仍爲之。出吏曹公事置簿
朴紳爲左副承旨,李玄祚爲右副承旨,金元燮爲同副承旨,金一夔爲司諫,權重經爲獻納,洪重夏爲持平,許熲爲正言,權儹·鄭善鳴爲掌令,沈樘爲注書,陳溟翰爲典籍,張起文爲軍器主簿,柳寔爲晉興君,崔泰厚爲學正。
辛未四月二十九日,上御□□□。晝講入侍時,知事閔宗道,特進官權說,參贊官吳始萬,侍讀官柳憲章,檢討官李東標,假注書李熊徵,記事官閔彦良·洪重鼎,武臣曺廷亮入侍,讀綱目,自玄宗明皇帝,止君以當道者。閔宗道曰,內禁衛將,領率禁旅,爲任不輕,禁軍別將,又領諸將,其選尤重,在前兩局別將,中軍則雖有移拜別將之事,而禁軍別將,則曾無移差兩局中軍之規矣。戊午年間,其時兵曹判書,兼御營大將,故禁軍別將,始爲中軍啓下,頃日李聖賚,亦以禁軍別將,移差御營中軍,雖有一時變通之事,元非久遠流來之例,今者禁軍別將張希載,御營中軍移差,七番禁軍正領等,齊訴於臣曰,別將,能知軍兵之疾苦,善於撫御,今聞移拜,莫不缺望,願爲仍任云。自別將,移差中軍,不但事體顚倒,軍情亦且如此,禁軍別將張希載仍任,何如?上曰,依爲之。出御營廳謄錄
上在慶德宮。停常參,只經筵。
下直,寧城僉使洪錫禹。
中殿·世子宮,藥房問安。答曰,知道。
藥房啓曰,微雨乍晴,日氣沈陰,聖體若何?夏節則竹瀝枳朮丸進御事,曾已定奪矣。臣等,與諸醫更加商確,前日加入中,羌活·防風則拔去,只加白芍藥酒炒五錢,劑入宜當云,以此劑入乎?臣等,無任憂慮之忱,敢來問安,竝此仰稟。答曰,知道。無事矣。丸藥,依啓辭劑入。
領議政權大運八度呈辭。傳曰,安心調理。
吏曹啓曰,臺諫有闕,政事,取稟。傳曰,明明日爲之。
傳曰,明日晝講爲之。
工曹判書李鏶辭職上疏。答曰,省疏具悉卿懇。卿其安心勿辭,調理行公。仍傳曰,遣內醫看病。
黃海監司李湜上疏。冒陳病狀,乞遞職名,以便公私。答曰,省疏具悉。卿其勿辭,調理察職。已上朝報
辛未四月三十日,上御□□□。晝講入侍時,同知事權愈,特進官睦昌明,參贊官睦林一,侍讀官柳憲章,檢討官李東標,假注書李熊徵,記事官閔彦良·洪重鼎,武臣金重鼎入侍。權愈曰,年九十婦人贈爵,實是稀世之事,而今者忠淸道啓聞,則至於六十餘人,其中鄕族居多,皆非表表士大夫也。如此之類,盡數封爵,則實爲猥雜,此後則年雖九十,擇其中表表士族而封爵,其餘則一皆勿施事,定式施行,何如?睦昌明曰,開城府及忠淸道啓本,自臣曹循例回啓,而年九十以上,其數太多,外方常漢年歲,雖不可准信,此類,則不過食物題給而已。至於婦人封爵,則實是罕有之擧,昔在宣祖朝,故參判李蘧母年百歲,有封夫人賜宴之事,其後呂儆,以曾經臺侍之人,其母亦年至百歲,特命封夫人,且贈其夫堂上職矣。近來因此例,有一二婦人封爵之事,而今見啓本,納粟通政之母,亦入於其中,如此稀異之典,何可用之於此類乎?上曰,此後夫人封爵之典,表表士族外勿施,可也。出朝報郞廳李萬育書。
上在慶德宮。停常參,只晝講。
巳時,日暈。申時,下落。
下直,長連縣監朴振夏。
領議政權大運九度呈辭。傳曰,安心調理。
答左參贊李觀徵疏曰,省疏具悉。卿辭至此,籌司之任,今姑勉副,卿其勿辭,調理行公。
政院啓曰,鏡城·北靑,以關外苦寒之地,去京城路遠,人皆厭避,鏡城判官金德基,北靑判官兪命弘,俱以月課連三次不作,罷職傳旨,纔已啓下,以此坐罷,適中其願,不可無別樣警責之道,竝從重推考,還爲仍任,何如?傳曰,允。
漢城府啓曰,昨日東道山直書員,執捉枯松柱木六馱,來告本府,推問馬夫等處,則以禮曹分付,載運貞陵自枯松云,而仍納禮曹勿禁帖一度,看來事甚駭異,招問禮曹書吏,則果於二月間,本曹移文本府,仍自成帖,使之運入云。且問本府下吏,則禮曹移文,果爲來到,而其時堂上,不爲回答云,禮曹之不待本府可否,直出勿禁帖載入,事理不當,禁松一節,專係本府,而諸各司,各自成帖,任意載運,則將來之弊,不可勝言,自今以後,非有本府帖文,不得運入事,定式施行,何如?傳曰,允。以上春坊朝報
初一日,上御□□□。晝講入侍,知事吳始復,特進官鄭維岳,承旨金元燮,玉堂柳憲章·李東標,假注書李熊徵,史官閔彦良·洪重鼎,武臣李彭壽入侍時,吳始復所啓,頃因副護軍鄭維岳陳達,故相臣金堉祠宇墓田·墓奴出給事,令戶曹有稟處之命矣。大寺洞錫胄家,自戶曹屬公之後,其山亭五十餘間,則禁衛營,啓稟移屬,其餘家舍,則追後出賣於禁衛營,祠宇三間,令該營撤給,屬公田畓,則臣曾已啓達移送常平廳,而因東道陵官論報,或劃給於位田未滿結之數,或以驛田,冒入於錫胄家者,則還給本驛矣。其墓所近處屬公田畓,竝一結亦爲還給,而至於墓奴,非臣曹所可定奪,令掌隷院稟處,何如?上曰,依爲之。又所啓,全羅道咸悅·鎭安·淳昌·任實·古阜·長城·順天·谷城等處田畓,上年,於義宮,有啓下折受之事,而其公事,到付於摠數,修啓磨鍊出稅之後,旣已出稅,則雖折受之處,例不得免稅,而內司,不計前例,一依啓下公事,自宮收稅事,又爲啓下,八邑折受處稅米太,合以計之,其數無多,固不緊關於本曹,而惟正之供,旣已收稅,則因其折受,移送內司,前例所無,今不當創開新規,自今秋爲始,許令免稅之意,分付兩司及本道,何如?上曰,依爲之。以上春坊朝報
上在慶德宮。停常參·經筵
下直,襄陽縣監韓命相,寧邊郡守李顯徵。
領議政權大運十度呈辭。傳曰,安心調理。
傳曰,史官一員待命,騎三匹,卜馬二匹立之。
掌令權儹避嫌。大槪,重被物議,不可仍在,請遞事。答曰,勿辭,退待物論。
答右參贊沈梓疏曰,省疏具悉。卿勿過辭,從速行公。
府啓,引嫌而退。行臺檢下,自是法例,意外人言,不必爲嫌,請掌令權儹出仕,新除授大司憲李玄逸,時在慶尙道寧海地,斯速乘馹上來事,下諭。答曰,依啓。以上春坊朝報
有政。吏批啓曰,判書呈辭,參議受由在外,小臣獨政未安,何以爲之?敢稟。傳曰,仍爲之。
以孫萬雄爲淸州牧使,崔橚爲竹山府使,申暘爲永同縣監,柳星五爲靑山縣監。出吏曹謄錄
上在慶德宮。停常參·經筵。
領議政權大運十一度呈辭。傳曰,安心調理。
假注書李道原出使,代以李龜齡爲假注書。
掌令鄭善鳴啓曰,臣之頃忝本職也,李漢章褻行之事傳說,不啻狼藉,故風敎所關,不可置之,與同僚相議論啓矣。今以該曹之推覈,王府之獻讞觀之,則臣之所論,終歸爽實,臣何敢晏然於臺席乎?適緣賤疾深重,今始來避,所失尤大,請命遞斥臣職。答曰,勿辭,退待物論。以上春坊朝報
兵曹啓曰,輪對武臣中,或除拜外職,或在外,無故之員甚少,加抄書入之意,敢啓。傳曰,知道。出兵曹謄錄
上在慶德宮。停常參·經筵。
申時,日暈。酉時,日暈兩珥。
領議政權大運十二度呈辭。傳曰,安心調理。
持平洪重夏上疏。大槪,敢暴病狀,冀蒙恩遞,兼傳所懷,以備財幸事。國忌留政院。
執義權愭啓曰,日者掌令權儹之引避也,臣意以爲,儹之以行臺,糾檢商譯,自是法例當然,而瑣屑不近之謗,明出於挾憾酬怨之口,決不可以此斥遞臺臣,以售其中傷之計,故臣措辭請出矣。今聞持平洪重夏,陳疏以自明,攻儹以未曉斥臣身,而語意頗刻云,其疏留院,雖未及登徹,而疏論便是彈文,臣之不知人,處置失當之失,著矣。臣何敢一刻晏然於臺席?請命亟罷臣職。答曰,勿辭,退待物論
寧陵忌辰祭所內摘奸。以上春坊朝報
上在慶德宮。停常參·經筵。
領議政權大運十三度呈辭。傳曰,安心調理。
答持平洪重夏疏曰,省疏具悉。所陳兩件事,不無意見,予當量處,爾其勿辭,調理察職。
政院啓曰,今日賓廳引見時,兩司當爲進參,而憲府無行公之員,且昨日引避臺官,未及處置,持平洪重夏疏批已下,卽爲牌招,使之進參,何如?傳曰,允。
傳曰,大臣·備局堂上引見。
左承旨吳始萬上疏。傳曰,昨年李玄祚之爲亞長也,果論故判書吳挺昌致祭之過當,此則殊甚不韙,而旣不允可其啓,又被見斥公議,則處分已定矣。乃者左承旨吳始萬,意外投疏,不欲與玄祚,同在一院,至謂臣心之所不可忍云。事之未安,孰有大於此者乎?噫,先國家而後私讐,固人臣分義之所當然,則玄祚之論,雖或乖當,其在同朝共濟之道,決不宜若是也,明矣。況始萬疏中,有私不掩公,義或奪情之語,以私怨掩公義之未安,渠亦自知,而惜乎其良心牿亡,私意旋蔽,强爲此廉·藺所不爲之事,是豈平日所望於臣僚者乎?決不可任其所爲,以啓日後無窮之弊,此疏,還出給。
答右副承旨李玄祚疏曰,省疏具悉。爾勿過辭,從速察職。以上春坊朝報
初五日,上御□□□。大臣·備局堂上引見入侍時,持平洪重夏所啓,掌令臣鄭善鳴,以李漢章事終歸爽實,引避退待,而臣之季父臣萬紀,曾在憲職,隨參其啓,則今於善鳴處置,臣有嫌礙之端,且執義臣權愭之引避,旣緣臣疏,則臣何敢可否於其間乎?以此以彼,俱不可晏然仍冒,請命遞斥臣職。上曰,勿辭,退待物論。司諫金一夔所啓,近來筵席,甚爲不嚴,上護軍鄭維岳,威顔咫尺,頻頻起坐,至於奏事之際,亦不俯伏,不可無警責之道,請鄭維岳推考。上曰,依啓。左議政睦來善所啓,上年冬承文院褒貶時,有誤爲等第之事,今始得聞其曲折,敢此仰達。前副正字趙泰耉,旣陞實官之後,遭其母喪,服闋未付職之前,褒貶單子中,本院書吏,誤以權知副正字書塡,而泰耉,則在鄕不知厥由,等第時,未免下考,事甚可駭,該吏則已自本院,移刑曹治罪,泰耉下考,似當蕩滌矣。上曰,趙泰耉下考,蕩滌,可也。右議政閔黯所啓,京畿前水使鄭后亮遞職之後,自監營封庫,此雖有前例,而兵·水使,與守令有異,故他道兵·水使,則雖見罷之後,元無封庫之事,水使,以將兵之官,雖或罷遞,未交代之前,掌印行公,脫有緩急,封庫之官,將何以容手乎?自今以後,京畿水使遞罷後,勿爲封庫事,定式施行,何如?上曰,依爲之。左議政睦來善所啓,臣聞戶曹判書吳始復之言,御供西眞瓜,初自內農圃進供矣。中間移送於司圃署,此非元定貢物,故西瓜一介價米一斗,眞瓜一介價米二升,自戶曹別爲計給,使之貿納,而進排之際,驗其生熟,點退無節,殘司下人,不堪其弊,勢將難支,方爲上言訴冤之事,而無他變通之策,但本署所供山蔘·桔梗貢物停罷之後,以其價米,移納于明禮宮,而後價米,則宣惠廳取用,其數不少,若以其價米,量宜劃給於本署,則可無呼冤之歎,令該曹及該廳,同議定數以給,無弊供上,似合事宜矣。上曰,依爲之。又所啓,新昌縣監南彦昌,以戶曹判書吳始復所啓,方在就理中,而今聞該曹關文,中間稽傳,彦昌未及得見,厥罪似有可恕,而湖西暗行書啓中,陳其善治之績,本邑士民,咸惜其去,累呈備局,備陳願留之意,其爲善治,亦足可見,似當有從輕酌處之道矣。右議政閔黯曰,凡民願留之狀,承望舊官風旨者居多,此則不當採施,而彦昌則治績已著,民惜其去,當初所犯,不過體例間事,罰已行矣。參酌處置,似當矣。上曰,彦昌之罪狀,係關體統,故有拿推之命矣。御史書啓中,多有稱譽之語,參酌決杖七十後,帶職放送,可也。又所啓,頃因全羅道暗行御史趙湜別單書啓,羅州山一·平一兩島,與巖太島,一體禁松之意,覆啓蒙允矣。今者內司,以巖太島則內司所屬,勿禁之意,入啓蒙允,移牒備局,而旣自備局,覆啓蒙允行會之事,因此內司公事,旋復停罷,事體不當。且其宮屯,雖在其島中,似無妨於山腰以上禁松之事,依前定奪擧行宜當,敢此仰達。上曰,巖太島之屬於內司,其來已久,元非船材長養之處,而大臣所達如此,船材可合與否,令本道摘奸啓聞後,稟處,可也。右議政閔黯所啓,前晉州牧使任堂,上年,以月課連三次不作見罷,而自上特命仍任,仍任後,又爲圖罷於災傷,自備局,啓請仍任,在渠分義,所當各別飭勵,盡心奉職,而抛棄官事,一不修擧,當此大無之年,嶺南列邑,皆有賑資別備之穀,而晉州,以第一雄邑,無一石措置者,殊極可駭,自備局請推矣。今見暗行書啓,一自仍任之後,一不開坐云。朝家若有體統,則渠何敢無嚴若是乎?削奪之罰,適足以中其願,不可無別樣論罪之擧,依事目充軍,似當矣。左議政睦來善曰,任堂屢次仍任之後,終始抛棄官務,猶以圖遞爲言,右相所達之言,誠是矣。上曰,仍任之後,徒懷厭避之心,一不開坐,賑救之穀,亦不留意措備,事極痛駭,大臣所達,誠爲得宜。任堂,晉州傍邑充軍,可也。兵曹判書閔宗道所啓,今春二月間,禁衛營巡邏軍徐水哲等四人,捉得犯夜人李斗長稱名者,結縛逢授於坐更人處,仍致殞命,巡邏軍及坐更人等,自刑曹,竝爲囚禁,今方推覈,而得見各人所供,則李斗長被酒大醉,爲邏卒所捉云。當其被捉之時,醉者不順就縛,則一二度打下,難保其必無,而刑曹檢驗之際,別無大段傷痕云,旣無傷痕,則實因不可勒定,且身爲邏卒,捉得犯夜之人,乃其職也。醉酒之人,被縛遽殞,此出於不幸,不可論以殺人,渠輩遲晩,則朝家必有酌處之道,而常漢甚迷,以爲就服則必死,推問之時,但稱曖昧,故刑曹已刑一次,若連次加刑,則必死於拷掠之下,係是本營軍士之事,故敢此仰達。刑判今方入侍,下詢而處之,何如?刑曹判書柳命賢曰,犯夜人致殞公事,頃自禁衛營,來到本曹,似是被捉傷詰之際,逢捉殞命,檢尸之際,別無大段傷處,不可遽以殺獄論斷,而渠輩慮其輸情之後,則不免於死,終始不服,故例請加刑矣。閔黯曰,設令被打致死,以犯夜人致死,邏卒至於償命,則係關後弊,況實因中,無要害受傷處,不可以殺人論斷矣。上曰,此與殺人有異,而至於全釋,則有關後弊,巡邏軍四名,參酌減死定配,坐更守直人放送,可也。以上春坊朝報兵曹判書閔宗道所啓,禁衛營巡邏軍定配擧行條件中,參酌減死定配,以參酌定配,改付標啓下。初七日春坊朝報戶曹參判李□□所啓,御營廳勸武軍官百餘人,旣已抄選,當依定奪入啓,而卽今天氣漸熱,筋膠融解,弓力不勁,雖有善射者,似不能盡其才,試才則待秋爲之,何如?上曰,天時雖熱,而猶異於六七月,啓下後,從速試才,可也。出御營廳謄錄
上在慶德宮。停常參·經筵。
卯時,日暈。夜四更,坤方巽方,有氣如火光。
下直,洪州牧使權是經,竹山府使崔橚,格浦僉使盧世挺。
領議政權大運十四度呈辭。傳曰,遣承旨敦諭。
答修撰金夢陽疏曰,省疏具悉。爾其勿辭,從速上來察職。
吏曹啓曰,臺諫有闕,政事,取稟。傳曰,過國忌後爲之。
院啓,凡承命出疆者,苟或有不謹之事,則非但玷汚其身名,其辱王命而羞朝廷,爲如何哉?掌令權儹,燕行時鄙瑣之說,傳播於搢紳之間,至有宰臣言之,憲官斥之,槪其言根,雖未知出於何處,而儹之避辭,乃曰譯輩蓄憾,多造謗言,使儹誠有是事,則宜正其奉使無狀之罪,以懲大夫士之無行檢者,如其不然,商譯輩挾私憾而誣毁之,如儹之言,則其蔑國綱而傷事體,莫此爲甚,後弊所關,誠非細慮,此事虛實,不可不審覈而重處之。請掌令權儹姑先遞差後拿問。新除授漢城判官李垈,本以庸雜麤悖之人,夤緣形勢,得通仕路,前後履歷,無非猥濫,除目之下,物情俱駭,請漢城判官李垈汰去。竝引嫌而退,當初論啓,未免爽實,到今難安,其勢固然。觀其避辭,爲之立落,請出之論,有何不可?嫌難可否,姑舍勿論,僚席處置,旣無所失,陳疏非斥,殊涉率爾,揆以臺體,勢難仍在,請執義權愭出仕,掌令鄭善鳴,持平洪重夏遞差。答曰,不允。權儹事及處置事,依啓。
右承旨睦林一書啓,臣承命,往諭于領議政權大運,則以爲臣之老病將死,難於供職之狀,業已聖明之所洞燭也。陳章乞免,實出於萬不獲已,而恩許久靳,悶鬱添病,病裡徊徨,罔知攸處,不圖今者,承宣又臨,十行天札,敦諭備至,臣以首頓地,涕淚如瀉,臣如有一毫可以供職之勢,何敢自便是圖,爲此便永訣之計哉?臣年滿八十,筋力已盡,病勢沈綿,精神昏耗,作一冷之尸,日就奄奄之域,加以近日,重患外感,百骸俱痛,熱候亦盛,痰塞胸膈,咳喘無節,眩暈兼發,昏倒不省,飮啖俱廢,委頓牀席,似此病狀,無望回蘇,只恐重負未釋,死於職次,生爲曠職之人,死爲辜恩之鬼,伏地涕泣,不知所達云矣,敢啓。傳曰,知道。
傳曰,史官一員待命,騎馬三匹·卜馬二匹立之。以上春坊朝報
義禁府啓曰,咸鏡道推考敬差官啓下刑曹粘目,弑夫罪人莫今,移本府處置事,允下矣。事係綱常,依例府都事發遣拿來,何如?傳曰,允。出禁府謄錄
又啓曰,忠淸監司啓本,公州前牧使趙泰期,移本府處置事,允下矣。趙泰期,方待命於本府,卽爲拿囚之意,敢啓。傳曰,允。上同
上在慶德宮。停常參·經筵。
自卯時至巳時,日暈。
假注書李熊徵出使,代以洪景濂爲假注書。
答領議政權大運箚曰,省箚具悉卿懇。如渴之意,已悉於前後,而巽辭之章,愈久而愈懇,是何情志之不孚,一至於此耶?慙靦之極,寧欲無言,允若玆罔或改圖,甚非平日所望於元老,而在卿追報之誠,亦豈不有歉乎?予不多誥,卿毋困我,安心勿辭,亟斷來章,速出論道,勉副至望。仍傳曰,遣史官傳諭。出春坊朝報
備邊司郞廳,以左右相意啓曰,卽接平安監司閔就道,義州府尹申㶅狀啓,則咨文一度,自北京出來,冬至使回還時,譯官張燦所買大明一統志,被捉於柵門,而今此咨文中,有何處收買,何人賣與之處,逐一嚴査,確審具題之語,張燦所買一統志,雖非七件禁物中書冊,而彼旣比擬於頃年輿圖,有此移咨之擧,在我之道,不可不趁卽行査而回咨,無論所犯之何如,張燦初旣買冊,且不善周旋於柵門,終有此生事之患,殊極可駭。張燦爲先拿囚,捧其供辭,以爲回咨之地,何如?傳曰,允。出禁府謄錄
上在慶德宮。停常參·經筵。
自巳時至申時,日暈。夜一更至三更,月暈。
領議政,權大運十五度呈辭。傳曰,安心調理。
司諫金一夔,獻納權重經,正言許熲啓曰,今此權儹所遭,實是前所未有之事,使儹誠有是事,則儹宜受奉使無狀之罪,儹無是事而爲商譯輩所搆誣,如儹之言,則其輕蔑國綱,挾憾造謗之狀,殊極駭然,後弊所關,誠非細慮,此事虛實,不可不明覈重處,故臣等相議請拿,而臺臣,不可直拿,故以先遞後拿爲請,至於譯輩,則與士夫,一啓竝拿,非但有損於事體。儹旣拿則商譯輩,不待臺啓,而自當次第就對,所以不請竝拿者,此也,此事未覈實之前,其言之虛實,有不可知,執義權愭,不欲以商譯之言,輕遞臺官,其意固好,前持平洪重夏,苟有所聞,論啓請覈,未爲不可,而遞加疏斥,竝與同僚之處置而非之,殊涉率爾,所以立愭而落重夏者,亦此也。今聞物議,以臺臣之一啓遞拿,前例所無,不拿譯舌,而徑拿行臺,亦傷事面,大以爲非,或者之議,又以處置失當爲言,衆議譁然,不勝其紛紜。臣等論事不審,處置做錯之失,著矣。何可自是己見,而晏然仍冒乎?請命遞斥臣等之職。答曰,勿辭,退待物論。出春坊朝報
備邊司啓曰,前番使行時,柵門書冊被捉事,咨文出來,不可不趁卽回咨,入送齎咨官,令該院査出犯人張燦,捧招後,回咨可以撰出,而判義禁沈梓,方在引入中,卽爲牌招,不拘齋戒,今日使之開坐,何如?傳曰,允。出禁府謄錄
上在慶德宮。停常參·經筵。
自辰時至未時,日暈。
領議政權大運十六度呈辭。傳曰,安心調理。
院啓,竝引嫌而退,處置當否,姑舍勿論,請拿臺官,重損事體,物議之來,在所難免,請司諫金一夔,獻納權重經,正言許熲,竝命遞差。答曰,依啓。
備忘記,訓鍊大將李鏶,自授將任,修擧戎務,盡心國事,予之倚信,不啻干城矣。豈料一疾彌留,凶聞奄及耶?震悼之極,無以爲懷,其令該曹,喪葬祭需,各別優厚磨鍊題給,祿俸,亦爲限三年仍給,以表予意。
傳曰,歸厚署棺板一部,卽爲擇送于卒訓鍊大將家事,分付該曹。
執義權愭啓曰,卽者諫院多官,以處置做錯,物議譁然,引避見遞,則臣是處置中人,何敢一刻晏然?請命遞斥臣職。答曰,勿辭,退待物論。
以睦林奇爲左邊捕盜大將,以李義徵爲訓鍊大將,以黃徵爲御營大將。出春坊朝報
政院啓曰,新除授御營大將黃徵,卽爲牌招,密符傳〈授〉之意,敢啓。答曰,知道。出御營廳謄錄
上在慶德宮。停常參·經筵。
辰時巳時,日暈。申時,日暈。夜自一更至三更,月暈。
領議政權大運十七度呈辭。傳曰,安心調理。
傳曰,諸承旨,持留院公事入侍。
政院啓曰,昨日夕,正言李文興,以執義權愭處置事入來,而朝旣處置諫院多官,故不可一日再啓之意,本院往復,則因爲呈單出去矣。今日又復尋單,累度催促,終不入來,卽爲牌招,使之處置,何如?傳曰,允。
院啓,引嫌而退。處置諸臺,旣已見遞,揆以臺體,勢難仍在。請執義權愭遞差。答曰,依啓。出春坊朝報
上在慶德宮。停常參·經筵。
下直,忠淸都事宋廷奎,輸城察訪李道元,幕嶺萬戶林樶。
領議政權大運十八度呈辭。傳曰,安心調理。
慶尙監司李聃命,老母病重實狀,下詢廟堂,亟許遞免,歸救母病事狀啓。傳曰,卿辭至此,當令廟當稟處。
院啓,新除授漢城判官李垈,本以冗鄙麤悖之人,夤緣形勢,得通仕路,前後履歷,無非猥濫,而況且曾爲錢穀之郞,厚招手滑之誚,及受牧民之任,多用法外之刑,人之唾點,固已久矣。如此之類,不可置諸詞訟之地,而除目之下,物情俱駭,請漢城判官李垈汰去。答曰,依啓。
政院啓曰,近來國綱不嚴,人心不淑,誣罔擊錚,虛實相蒙者,踵相接於前後,誠極寒心。卽者愼氏爲號士族女人,入來擊錚,天門九重,何等深嚴之地,男夫擊錚,已極痛駭,如使監門之官,少加禁斷,則雖常漢女人,亦不敢闌入,況士族婦女,不能單身入來,必有帶率之人,而當該守門將,不爲呵禁,此前所未有之變,事之驚駭,莫此爲甚。兵曹處宿衛之重地,掌闕門之開閉,而常時旣不申嚴,目見無前駭異之擧,而不爲驚動,只以一張草記,循例請推,不可無警責之道。入直堂上·郞廳,竝從重推考,色吏,令攸司囚禁重治,守門將則所當各別重罪,以爲懲礪之地,而本院則請推之外,無可施之罰,姑先從重推考,何如?傳曰,依啓。當該守門將,先罷後推,以懲日後。出春坊朝報
有政,以李觀徵爲吏曹判書。
吏批啓曰,新判書命招,同參政事,何如?傳曰,允。
又啓曰,判書牌招不進,參議受由在外,小臣獨政未安,何以爲之?敢稟。傳曰,仍爲之。
以李碩徵爲報恩縣監。出吏曹謄錄
十一日,上御興政堂,諸承旨,持公事入侍時,今日政,差出兩司多官,竝卽牌招察任事,下敎。出春坊朝報
都承旨權瑍,左副承旨朴紳,右副承旨李玄祚,同副承旨金元燮,記事官沈樘·閔彦良·洪重鼎入侍。出燼餘日記
上在慶德宮。停常參·經筵。
下直,淸州牧使孫萬雄。
領議政權大運十九度呈辭。傳曰,安心調理。
假注書洪景濂受由,代以鄭漢柱爲假注書。
院啓,新除授行大司諫沈檀,時在忠淸道公州地,請斯速乘馹上來事,下諭。答曰,依啓。
答吏曹判書李觀徵疏曰,省疏具悉。卿其勿辭,從速行公。出春坊朝報
義禁府啓曰,忠淸道暗行御史書啓,刑曹粘目,前靑山縣監沈棡,前淸州牧使李弘迪·前黃澗縣監宋光浚等,移本府處置事,允下矣。李弘迪·宋光浚等,方待命本府,卽爲拿囚,而沈棡,自任所,時未上來,依例發遣府羅將拿來,何如?傳曰,允。出禁府謄錄
上在慶德宮。停常參·經筵。
夜自一更至五更,月暈廻土星。
下直,德山縣監李粹全。
領議政權大運二十度呈辭。傳曰,安心調理。
傳曰,明日晝講爲之。
吏曹啓曰,承旨有闕,政事,取稟。傳曰,明日爲之。
院啓,臣等,伏見備忘記,有故判書臣李鏶祿俸限三年仍給之命,臣等,竊以爲過當也。夫親王子·公·翁主及大臣卒逝後,祿俸仍給三年,雖是祖宗朝流來之事,而此亦一時之特恩也。至於宰臣,則或以勳戚,特蒙格外之恩,而李鏶將兵數年,雖有奔走之勞,旣無勳庸,且非國戚,則決不可輕施非常之典,以致恩數之太濫也。臣等固知聖上特敎,出於優供將臣之意,而揆以事體,殊涉不當,且關後弊,請還收故判書臣李鏶祿俸三年仍給之命。答曰,不允。出春坊朝報
上在慶德宮。停常參,只晝講。
自卯時至酉時,日暈。
領議政權大運二十一度呈辭。傳曰,安心調理。
傳曰,明日晝講爲之。
院啓,故判書李鏶錄俸三年仍給之命還收事。答曰,勿煩。出春坊朝報
有政。吏批啓曰,判書未肅拜,參議病不來,小臣獨政未安,何以爲之?敢稟。傳曰,仍爲之。
以趙脩爲大興郡守,尹坪爲高城郡守。出吏曹謄錄
十四日,上御資政殿。晝講入侍,知事沈梓,特進官姜碩賓,承旨朴紳,玉堂鄭來祥·李東標,假注書鄭漢柱,史官閔彦良·洪重鼎,武臣張希載。
知事沈梓所啓,以權儹事被囚譯官十八人議處事,命下矣。當與同僚,開坐議啓,而抑有所懷,敢此仰達,權儹,爲人狷狹,素無容物之量,行中員役,少有所失,督責太過,人多厭苦云,欲爲鄙瑣之事者,必與譯輩同事,然後乃可爲之。儹旣取怨於此輩,則其不爲鄙瑣之事,據此可知,而今以鄙瑣二字,作爲罪目,方在臺職,直爲就理,此實無前之事,而一行譯官等招辭,皆以無是事不近理爲言,十八人所供,如出一口,小無異同,譯官等刑推窮問,則有違法例,一向滯囚,則事體未安,實爲難處矣。特進官姜碩賓曰,搢紳間傳說之言,臣亦聞之,而今此判義禁,身居執法之地,所囚譯官,欲爲請罪,則無可執之端,欲爲請釋,則旣有流傳之言,有所難處,如是仰達,而但傳播之言,似必出於行中,全釋譯輩,則有關後弊矣。上曰,權儹,性本狷狹,取怨於譯輩,則不爲鄙瑣之事可知,分揀放送,譯輩所供,俱無異同,未有現著之事,雖不可以法治之,後弊所關,亦難全釋,竝削職放送,韓重綺,中路聞喪,旣無與人酬酢之事云,分揀放送。出春坊朝報姜碩賓所啓,全羅道靈光角里島·鵲島,俱是成均館曾前折受之處,而於義島·鮑作島·水島·臨子只等處,皆角里·鵲島之屬島也。角里·鵲島·臨子只三處,則白蝦·蘇魚所捉之地,而元無田土,於義·鮑作·水島三處,則皆有田畓,而亂後中廢之時,爲民所占,而頃者李鳳徵爲大司成時,陳疏改折受矣。上年,南中失稔,自監營,收其白蝦·蘇魚,竝爲賑救之資,至於啓請,故本館則未及收稅,而田畓,亦以民田,入於戶曹稅案中,今年則賑政已畢,自營門,別無句管之事,白蝦·蘇魚,自本館收稅,田畓,亦自今秋爲始,屬之本館,收稅取用,以爲養士之需,何如?上曰,賑政已畢,白蝦·蘇魚,自本館收稅,田畓,亦本館句管,可也。出戶曹謄錄姜碩賓所啓,忠勳府,米布俱竭,每朔應下之數不少,而全無出處,蓋因三南失稔,應捧之布穀,無一所收,到此事勢,萬分切悶,忠翊府,自是忠勳府曾前所管之司,今雖移屬兵曹,在前忠勳府句管時,禁軍馬草價,每年數十同,自兵曹取用矣。卽今本府事勢如此,此與兵曹例捧之軍布有異,忠翊木十五同,移送忠勳府,以爲支用之地,何如?上曰,忠勳府事勢之切急如此,令兵曹稟處,可也。出兵曹謄錄
上在慶德宮。停常參·經筵。
領議政權大運二十二度呈辭。傳曰,安心調理。
答吏曹判書李觀徵疏曰,省疏具悉。卿勿過辭,安心行公。
傳曰,今日晝講停。
注書沈樘病,代以洪克濟爲假注書。
傳曰,大臣·備局堂上引見。
答司諫李萬齡疏曰,省疏具悉。朝家旣已參酌削職,不必更問也。爾其勿辭察職。
吏曹啓曰,承旨有闕,政事,取稟。傳曰,明日爲之。出春坊朝報
義禁府啓曰,卽接月令醫員趙震雄手本,則罪人楊顯望,猝得風病,口眼喎斜,言語艱澁,兩臀不仁,氣息奄奄云,故使之各別救療矣。再呈手本內,卽今痰塞喉中,症勢十分危重云。罪人有病,則例有保放之規,敢此仰稟。傳曰,保放。出禁府謄錄
十五日,上御興政堂。大臣·備局堂上引見時,執義李雲徵所啓,近來奢侈日甚,法度隳弛,卿宰士庶,競治第舍,幾於木妖。臣曾見闕內諸司,亦不繕修,或有支撑處,當此飢歲,爲臣庶者,何敢獨自豐備乎?甚非所以小心奉承之意,請令漢城府,一一摘奸,凡新造家舍踰制者,一依大典撤毁,不如令者,隨現論罪,以爲禁戢之地。上曰,士夫家踰制處,各別申飭,常漢家令漢城府禁斷,可也。又所啓,日者,前承旨吳始萬之與右副承旨李玄祚相較也,玄祚疏論吳挺昌事,旣是輿情之所駭,則在始萬之道,初不當同院伴直,旣已伴直,又復疏斥,進退無據。自上旣下備忘記,丁寧諭解,則尤當卽爲奉承,而終不釋憾,以至必遞而後已,甚失人臣有公無私之義,不可無規警之道,請前承旨吳始萬罷職。上曰,依啓。又所啓,右副承旨李玄祚,當初疏論吳挺昌之事,不有公議,辭意乖舛,輿情不快,久而靡已。及與吳始萬相較之際,猶無改悔之意,投疏爭辨,語又謬戾,全無稱停,必欲文過遂非,已極不韙。且始萬旣遞之後,則玄祚亦當有自處之道,晏然行公,曾不屑意,群議譁然,皆以爲非,不可無警責之道,請右副承旨李玄祚罷職。上曰,依啓。獻納李元齡所啓,請還收故判書李鏶祿俸三年仍給之命。上曰,祿俸三年仍給之命,意非偶然,勿爲煩論。出春坊朝報右議政閔黯所啓,譯官高徵厚,今番勅使時,以中書差備譯官,善爲周旋,探知彼情,文書亦能預爲謄出,不可無施賞之道,敢此仰達。上曰,此乃待勅使回還後,欲爲論賞者也。左議政睦來善曰,徵厚不待分付,探得密情,不無爲國周旋之勞,別爲論賞,以爲激勸他人之地,宜矣。上曰,高徵厚特爲加資,可也。出吏曹謄錄戶曹判書吳始復所啓,曾於丁卯年,湖南·湖西因年凶賑救時,遺棄兒收養者,永作奴婢事,兩道監司啓聞定奪,畢賑後收養立旨,上送常平廳,以爲立案成給之地矣。該道收養立旨經年之後,始乃上送,考見其文書,則全羅道遺棄兒都數,殆近二千,忠淸道則二百餘名,而所謂立旨,極其雜亂,自本廳無以査實。且當飢荒之歲,無父母兒少及雖有父母,失所流丐之兒,亦或有遺棄之患,如此之類,收養作爲奴婢,未爲不可,而至如官奴婢,各司奴輩及私賤輩,必欲免役而未得其便者,乘此機會,與其收養之人,相議與受,成出立案,以圖日後免賤之計,其間詐僞,誠極可惡。今若一倂不許,則未免爲失信之歸,依本道文書,盡數成給,則終有冒濫之弊,事甚難處。下詢于入侍大臣而處之,何如?左議政睦來善曰,此言誠是,流離飢餓之人,顚連溝壑者,果爲收養救活,則成給公文,未爲不可,而但公私賤奸巧之徒,爲其免役之資,彼此父母相議許與,因爲成給立案,則公私賤,漸至耗少,不可不明白査正矣。右議政閔黯曰,凶年遺棄兒收養之法,意有所在,若全廢則係關後弊,兩道成冊,雜亂如此,奸僞居多,不可不明査區別,而當初兩家父母,旣已相議與受,則到今追査,難得其實。卽今行査之道,但當査出本生父母兄弟及近屬有無,若稍有根着,則雖當凶年,必無遺棄子女之理,竝令勿施,似合宜矣。上曰,令本道更爲詳査啓聞後,稟處,可也。出春坊朝報
大臣·備局堂上引見入侍時,右議政閔黯所啓,譯官高徵厚,今番勅使時,以中書差備譯官,善爲周旋,探知彼情,文書亦能預爲謄出,不可無施賞之道,敢此仰達。上曰,此乃待勅使回還後,欲爲論賞者也。左議政睦來善曰,徵厚不待分付,渠能探得密情,不無爲國周旋之勞,別爲論賞,以爲激勸他人之地,宜矣。上曰,高徵厚特爲加資,可也。
備邊司啓曰,倭館禁令申明事及商賈定額事,旣以定奪於榻前矣。節目磨鍊書入之意,敢啓。傳曰,知道。
備邊司啓曰,譯官張炫,曾於數年前赴京時,買得花炮,歸到鳳凰城,被捉於城將云,而今始移咨,使之治罪完結矣。咨文旣稱小事,則此事元非大段,張炫依前例,招致備局捧招後,令承文院撰出回咨,前頭使臣之行,付送,何如?傳曰,允。以上司譯謄錄
上在慶德宮。停常參·經筵。
領議政權大運二十三度呈辭。答曰,前後箚單之批,已悉如渴之意,而誠有所未孚,禮有所未盡,巽辭愈懇,造朝愈邈,益用慙恧,無以爲諭。噫,無遺壽耉,詢玆黃髮,乃爲治之要務,則當此時勢揑扤之日,其可遺棄老成,而能爲國乎?況廟堂機務之待卿出仕而議定者,非止一二,尤不宜袖手恝視,以孤虛佇之志也,明矣。更遣近侍,申誥至意,卿其亟斷來章,俟病少間,卽起視事,以濟時艱。仍傳曰,遣承旨傳諭。
傳曰,明日晝講爲之。
政院啓曰,卽伏見全羅監司李玄紀狀啓,則樂安縣監朴思良,親年八十罷黜矣。監司所當以令該曹照例處置之意,措辭狀聞,而直請罷黜,有違常規。思良別無可罷之罪,而因此坐罷,殊非法例,監司難免不察之失。李玄紀推考,朴思良罷職,似當有變通之道,敢啓。傳曰,依啓。朴思良令該曹,照例稟處。
右承旨朴紳書啓,臣承命往諭于領議政權大運,則以爲,臣年已老矣,病已深矣,決難供職之狀,業已聖明之所下燭,忝叨匪據,久妨賢路,而螻蟻之命,不絶如縷,百病交侵,鬼事已迫,其敢望束帶造朝,論議機務乎?此臣之所以日事瀆擾,欲釋重負於未死之前,而安意就盡者也。臣受恩如山,報效無地,實非便身是圖,莫念分義而然也。微誠未格,恩禮愈隆,十行綸音,近侍三宣,臣雖愚迷,知覺猶存,奉讀惶感,罔知攸措。卽今眞元日銷,氣息如縷,眩症頻發,昏倒不省。粥飮專廢,幾至月餘,朝露之晞,非朝卽夕。如有一毫自强之勢,則惟當踼蹶趨命之不暇,何敢偃蹇退伏,甘爲孤恩之人,而自陷於慢命之罪乎?瞻望宸極,伏地涕泣,不知所達云矣,敢啓。傳曰,知道。出春坊朝報
御營廳啓曰,依榻前下敎,士族子枝勸武者,前後被抄,竝一百四十六人,別單書入之意,敢啓。傳曰,知道。明日兵判與兩局大將,進往于慕華館,規矩則六兩三矢一百二十步,騎芻一次二中以上,試取可也。出御營廳謄錄
上在慶德宮。停常參,只晝講。
自辰時至申時,日暈。
答領議政權大運箚曰,省箚具悉卿懇。纔諭至意於昨者之批矣,復何多誥?夙夜勞瘁之餘,縱榮衛之小愆,筋力尙旺,將攝已久,神明所扶,佇見勿藥之喜,而一向引疾,棄予邁邁,是豈平日所望於元老者乎?予志堅定,日呈三單,斷無勉從之理,卿其宜體此意,安心勿辭,速出論道,以副上下之望。仍傳曰,遣史官傳諭。
假注書洪克濟改,代以朴壽寅爲假注書。
傳曰,明日晝講爲之。
院啓,大內深嚴,不以空闕而有間,設官守衛,意非偶然,而昌慶·昌德兩宮,一自移御之後,當該守直官,許人闌入,不之禁斷,致令閭閻士庶,無不入觀,迭相往來,殆無虛日,至嚴至敬之地,便作外人遊觀之所,傳說狼藉,莫不驚駭。請昌德·昌慶兩宮衛將及當該守直內官,竝拿問處之。答曰,依啓。
兵曹口傳政事,昌德宮假衛將張起文,昌慶宮假衛將丁時夏。出春坊朝報
兵曹啓曰,昌德宮·昌慶宮衛將,因臺啓,竝爲拿問事,蒙允矣。莫重宮闕,守直無人,事極可慮。兩宮衛將各一員,爲先口傳差出,何如?傳曰,允。出兵曹謄錄
十七日,上御□□□。晝講入侍,知事吳始復,特進官柳命賢,承旨睦林一,玉堂柳憲章·李東標,假注書朴壽寅,史官閔彦良·洪重鼎。武臣裵尙珪入侍時,興元門守門將宋德崇罷推蕩滌,當該守門將李再華先罷後推,改付標事,榻前定奪。出春坊朝報吳始復所啓,我國墨品精好,最稱海西之海州,其次湖西·關西,而近來諸道造墨之處,爲官吏者,專不致察,見欺工手,雜以松煤,以致墨光混濁,絶無眞品,尋常爲駭矣。今聞尙方提調閔宗道之言,海州進上眞墨,纔已封進,而非但制樣之不精,墨色甚不鮮明云。如無別樣申飭之擧,則其流之弊,將不暇勝言,敢此仰達。上曰,海州眞墨,素稱品好,而近來所封,漸不如舊,戶判所達誠是。此後如有不謹封進之弊,則當該官吏,難免重究之意,黃海·平安·忠淸三道監司處,各別申飭,可也。出春坊朝報吳始復所啓,楊經理碑石,當待畢刻,改豎於祠宇西邊階上,而立碑之地,卽位版奉安至近之處,碑石豎立,碑閣造成董役之際,不可無告由之擧。且臣看審祠宇,則廳外北邊簷下,築墻造堗,常時則位版奉安於其處,及其享祀之時,移奉於廳事云。雖未知當初創設之意,而奉安之所,不但苟簡莫甚,其在事體,亦甚未安。位版移奉祠宇之內,似合事宜,令該曹稟處。上曰,筵臣所達如此,竝令該曹稟處可也事,命下矣。凡祭所,旣無造堗之規,而獨於本祠造堗,奉安位版,有違禮制。移奉於祠宇之內,事體當然,依筵臣所達施行,而修改吉日,令日官推擇,則來六月初二日辰時爲吉云。先告事由,則同日曉頭行移安,同日同時還安,而還安祭事畢後,臨時當爲設行,而碑石豎立及碑閣造成之由,告由祝文中,竝爲措辭撰出,所入雜物,令各該司,急速磨鍊上下,亦令繕工監,別定監役官,趁卽擧行,而還安祭祝文,似當一時受香,而今此修改,非一日之內可完之役,還安祭則待土役乾淨,更爲受香設祭,宜當,以此知委擧行,何如?傳曰,允。出禮曹謄錄
上在慶德宮。停常參,只晝講。
酉時,白雲一道如氣,起自巽方,直指北方,長竟天,廣尺許,良久乃滅。夜五更,月暈。
領議政權大運二十四度呈辭。傳曰,安心調理。
傳曰,明日晝講爲之。
晝講入侍,知事柳命天,特進官李晶,承旨李華鎭,玉堂權重經·李東標,假注書朴壽寅,史官李宇謙·洪重鼎,武臣李時格。
政院啓曰,來二十一日輪對日次,取稟。傳曰,爲之。出春坊朝報
上在慶德宮。停常參,只晝講。
自辰時至酉時,日暈。
領議政權大運二十五度呈辭。傳曰,安心調理。
答戶曹判書吳始復疏曰,省疏具悉。度支之長,不可輕遞,卿其安心勿辭,從速行公。
答慶尙監司閔昌道疏曰,省疏具悉。卿其勿辭,往哉唯休,毋替予命。
政院啓曰,頃日政除拜臺官,卽請牌招,蓋爲守令署經之地,而憲府之官,承牌出仕之後,旋卽尋單,或陳辭疏,尙未署經,外方夫馬,留滯有弊。憲府呈告未肅拜人員,竝卽牌招,使之開坐署經,何如?傳曰,允。
晝講入侍,同知事閔宗道,特進官禹昌績,承旨沈橃,玉堂權重經·李東標,假注書朴壽寅,史官李宇謙·閔彦良,武臣尹濟萬。
備邊司郞廳,以左右相意啓曰,吏曹判書李觀徵,再疏承批之後,尙未出肅,參判權愈,又爲尋單引入,參議李萬元,呈辭受由,銓席一空,時無行公之員,事甚可慮。判書李觀徵,參判權愈,竝卽牌招,使之察任,何如?傳曰,允。
吏曹判書李觀徵,牌不進。傳曰,更爲牌招。
答吏曹判書李觀徵疏曰,省疏具悉。卿勿固辭,從速行公。出春坊朝報
備邊司啓曰,兵曹判書閔宗道,訓鍊大將李義徵,摠戎使尹以濟,御營大將黃徵,將才薦擧單子四張捧入,待廟堂齊會,當同議抄啓,而守禦使李宇鼎以爲難得將才,不爲應薦,事甚非矣。推考,俾卽依聖敎,薦擧,何如?答曰,允。出備局謄錄
上在慶德宮。停常參·經筵。
答副司直李宇鼎疏曰,省疏具悉。卿其勿辭,從速薦進。
領議政權大運二十六度呈辭。傳曰,安心調理。
傳曰,明日晝講爲之。
執義李雲徵啓曰,臣伏見下政院之敎,以本府照律公事中,前新溪縣令洪禹績,色吏趙斗星,罪則一事,而照勘有異,至有察啓之命,臣不勝惶恐之至。禹績·斗星,罪固一事,竝以私罪照勘矣。律官傳書之際,未免誤書。且都承旨權瑍,卽臣之妻四寸娚也。推勘公事,法當相避,而然着署。莫重奏御文字,不能詳察,謬誤至此,昏昧之罪,臣實難免,何敢抗顔,一刻仍冒乎?請命遞斥臣職。答曰,勿辭,退待物論。
掌令成瓘·鄭有徵啓曰,臣等伏見下政院之敎,以本府照律公事中,前新溪縣令洪禹績及色吏趙斗星,罪是一事,而禹績則私罪照勘,斗星則公罪照勘,至有察啓之命,臣等不勝惶悚之至。昨於朝房齊坐,禹績·斗星之罪,俱以私罪照勘矣。及其律官傳書之際,斗星律名,誤以公罪書塡入啓。莫重奏御文字,如是錯誤,而未能詳察,致勤聖敎,臣等昏謬不審之失,實所難逭,其何敢一刻晏然於臺席乎?請命遞斥臣等之職。答曰,勿辭,退待物論。
政院啓曰,朝者憲府多官,引避退待。臺諫處置,不得經宿,明有定式,故持平洪萬紀入來處置之意,累度催促,而稱以情勢難安,終不入來。今日日勢已暮,明日待開門,牌招處置,何如?傳曰,允。出春坊朝報
上在慶德宮。停常參,只晝講。
領議政權大運二十七度呈辭。傳曰,安心調理。
晝講入侍,同知事權愈,特進官姜碩賓,承旨金元燮,玉堂沈仲良·許熲,假注書朴壽寅,史官李宇謙·閔彦良。武臣朴思敦,持平洪萬紀亦爲入侍。
黃海監司書目,復申病狀,亟許鐫改事,上疏上送事。啓。答曰,省疏具悉。卿辭至此,本職當許遞焉。
吏曹啓曰,臺諫有闕,政事,取稟。傳曰,明日爲之。
院啓,引嫌而退。忘嫌照勘,有違法例。奏御文字,未能詳察,揆以臺體,俱難仍在。同事之人,旣已見遞,難安之嫌,勢所固然。請執義李雲徵,掌令成瓘·鄭有徵,持平洪萬紀,竝命遞差。答曰,依啓。出春坊朝報
二十一日,上御□□□。晝講入侍時,持平洪萬紀所啓,臣頃忝本職也,以李漢章拿問事,與前掌令臣鄭善鳴,相議論啓矣。其後漢章事,終歸白脫,而善鳴復入憲職,乃以爽實,引避見遞,則臣以當初參論之人,理難獨爲晏然,故臣於出肅之初,以此自列,而喉司不諒,諉以前事,不許捧入。前事勿避之規,臣非不知,而今此所引之嫌,同是前任時所論之事也。臣與善鳴,前後無異,而善鳴之避則獲徹,而臣之避則見阻,致令同事之人,一遞一否,揆以事體,已涉不均,而臣之情勢,到此益蹙,不得不尋單引入,雖因牌召,畏義趨詣,而不敢行公,旋又縮伏,不意此際,嚴召復降,令臣處置僚臺,而顧臣難安之迹,當遞之由,人皆知之。物議皆然,則臣方自處之不暇,何敢論人之立落乎?應遞之人,決不可一刻仍冒於臺端,請命遞斥臣職。上曰,勿辭,退待物論。同知事權愈所啓,臣方待罪宗簿提調,星坪都正濯呈狀于本寺以爲,異母弟鐵伊,乃安州妓生惠棠所出也。時未長成,雖不附職,便是宗室,其母不可仍置妓籍,依舊例頉下云云,而本寺謄錄,元不詳備,且多散失,未得可據之例,故不敢捧狀入啓矣。第已往宗班之畜妓生子者,皆蒙頉案云,事理似然,且一品近宗家事,故不敢直退其狀,敢此陳達。上曰,雖未附職,亦是宗班,則其母不可仍置妓籍,特爲頉案,可也。又所啓,頃因政院啓辭,以全羅監司李玄紀罷職樂安縣監朴思良狀啓,有令該曹考例稟處之命矣。思良親年,果是八十,則法當遞差,而道臣以罷職馳啓,事甚不當,思良勿爲罷職,只爲遞差,何如?上曰,遞差,可也。特進官姜碩賓所啓,忠淸道洪州地,煙島·沙邑時島捉魚處,勳府以賜牌之地,年例收稅,百有餘年,而昭載賜與冊子中矣。相臣南九萬爲本道暗行御史時,論列書啓,請爲革罷,而伊時延陽府院君李時白以祖宗朝賜與之地,不可以一時書啓,遽爾革罷之意,枚擧前後曲折防啓,仍存收稅,此亦可據之文書也。頃年龍洞宮啓下收稅,故勳府不敢陳請,而今因道臣狀啓,新折受處,竝爲革罷之後,仍入於水營收稅中。百年前勳府折受之地,龍洞宮不爲句管,則萬無水營橫侵之理,依延陽府院君李時白所啓辭緣,還屬於勳府,何如?上曰,文書分明,則還爲仍屬於勳府,可也。又所啓,朝家之崇奬淸白,其意非偶,前摠戎使盧錠身死之後,家無升粟粒米,至於斂襲之際,亦無附身之物云。錠累經閫帥,貧窶如此,其淸白可尙,宜有武將輩激勵之道,敢此仰達。上曰,未經葬事,則葬需令戶曹,從優磨鍊題給。淸白可嘉,亦令該曹稟處。出春坊朝報
五月二十一日,上御□□□。輪對官入侍時,輪對官成均館學正金戩所懷,太學乃養士之所,而卽今物力凋殘,不成模樣,故敢此仰達。本館自前收捧三南奴婢貢木,以爲養士之需矣。因上年凶歉,三南奴婢身貢,朝家特爲蠲減,其代一百十三同三十七疋,自賑廳移送本館事,已爲定奪,元數內二十同,先爲移來,而本館需用,極爲浩繁,所來之木,旋卽用盡,卽今酬應,苟簡莫甚。下詢于本館堂上,以爲變通之地,何如?上曰,分付該廳,可也。出備局謄錄
上在慶德宮。停常參·經筵。
自卯時至午時,日暈。
下直,定州牧使申命老,夞怪萬戶黃致中,從浦萬戶安祥雲。
領議政權大運二十八度呈辭。傳曰,安心調理。
獻納李元齡所懷疏。答曰,省疏具悉。進言之誠,予用嘉之,爾其勿辭,從速察職。出春坊朝報
兵曹啓曰,前僉正李汝聃,及第李震恒·方必矩·李元褵,前哨官李末揆,閑良朴齊禹等,以賊人指示捕捉之功,加資事,命下矣。俱未資窮,未經準職,而朴齊禹則係是閑良,何以爲之?敢稟。傳曰,竝特爲加資。出兵曹謄錄
有政。吏批啓曰,判書未肅拜,參議未差,小臣獨政未安,何以爲之?敢稟。傳曰,仍爲之。
又啓曰,兩司多官及黃海監司,今當差出,而擬望之人乏少,承旨外任,竝擬,何如?傳曰,允。
以朴慶後爲黃海監司,李寅爀爲陜川郡守,權德廣爲陽城縣監,李蔓興爲良才察訪。出吏曹謄錄
上在慶德宮。停常參·經筵。
領議政權大運二十九度呈辭。傳曰,安心調理。
政院啓曰,憲府時無行公之員,連以監察茶時未安,昨日政除授在京人員,竝牌招察任,何如?傳曰,允。
正言洪重鉉啓曰,邊倅朔數,未滿定限,徑先遞歸者,還收其資級,曾已定式遵行者也。前東萊府使李衡祥,赴任未滿十朔,而因其老母之呈狀,致有朝家之許遞,論其情理,雖似可矜,而仍畀資級,有違法例,故臣以還收加資之意發簡矣。同僚所見差異,不書謹悉,必欲更加消詳,臣亦以僚議不一之故,姑爲中止矣。今聞物議,以發簡後中止,有失臺體。且故判書李鏶祿俸三年仍給之命還收之論,與同僚相議停啓矣。以率爾停之,見非物議,以此以彼,俱難仍冒於臺席,請命遞斥臣職。答曰,勿辭,退待物論。
傳曰,史官一員待命,騎馬三匹立之。健元陵忌辰祭所內摘奸
正言李文興啓曰,臣卽見正言臣洪重鉉引避之辭,不勝瞿然之至,數日前,重鉉果以前東萊府使李衡祥所授加資,還收之意,簡問於臣,臣意則以爲衡祥之陞資,典邑未滿十朔,據例還收,未爲不可,而第念其老母呈狀,情理可矜,朝廷許遞,旣出參酌,則此與謀避圖免者,抑有間矣。臣以更加消詳之意,措辭爲答矣。今者發簡之臣,旣以此引避,物議之非,臣實當之。且於故判書臣李鏶祿俸還收停啓之日,臣以兼春秋,未肅拜之故,雖未參論,而與同僚酬酢則有之,停論之失,未必不由於臣言,則旣曰物議,臣何敢倖免?以此以彼,俱難仍冒,請命遞斥臣職。答曰,勿辭,退待物論。
獻納李元齡啓曰,臣卽見正言臣洪重鉉,以東萊前府使李衡祥加資還收發簡中止事,有所引避,臣當初雖不見簡通,而曾於面對時,有酬酢之事,則所失與同僚無異。至於故判書臣李鏶祿俸還收事,則頃日與同僚相會之日,以停啓之意,送簡於發論之同僚,而呈告之中,不爲坼見,故不待其可否,而相議停之矣。今聞物議,以不知發論同僚之意,而率爾停啓,有失臺體,同僚旣以此引避,則臣何敢晏然於臺次乎?以此以彼,俱難仍冒,請命遞斥臣職。答曰,勿辭,退待物論。
司諫李萬齡啓曰,故判書臣李鏶祿俸仍給三年之命,雖出於聖上優待將臣之意,而揆以事體,未免爲恩數之太濫,故臣以還收事,與同僚相議論啓矣。及其停論之際,緣臣呈告,不問於臣,而遽爾停止,臣以發論之人,不幾於見輕乎?臣於伊日,卽當以此引避,而賤疾危苦,末由自力,連尋辭單,冀蒙恩遞,他不暇顧,惶縮度日矣。卽者僚臺處置,歸於臣身,不敢言病,扶舁詣臺,而同僚避辭中一款,乃李鏶祿俸還收停啓事也。臣旣見輕於同僚,而不卽自列,殊失臺例,臣固自訟之不暇,其何敢晏然處置乎?決不可一刻仍冒臺次,請命遞斥臣職。答曰,勿辭,退待物論。出春坊朝報
上在慶德宮。停常參·經筵。
領議政權大運三十度呈辭。傳曰,安心調理。
左議政睦來善箚子。答曰,省箚具悉卿懇。積瘁之餘,所患如此,予用慮念。從前調理,神明所扶,勿藥有喜,卿其須體至意,安心勿辭,益加善攝。仍傳曰,遣史官傳諭,遣御醫看病。
府啓,竝引嫌而退。發簡還寢,已涉疲軟,率爾停論,且違臺體。意在消詳,初非起鬧,而停論之失,彼此無異。不相通議,且緣呈告,嫌難處置,其勢固然。請司諫李萬齡出仕,正言洪重鉉·李文興,獻納李元齡竝遞差。答曰,依啓。
吏曹啓曰,臺諫有闕,政事,取稟。傳曰,明日爲之。出春坊朝報
上在慶德宮。停常參·經筵。
傳曰,明日晝講爲之。
領議政權大運箚子。答曰,省箚具悉卿懇。前後敦勉,不啻勤懇,而情志未孚,請告頻煩,造朝漠然,是豈君臣間,貴相知心之道乎?矧今左揆引疾,右揆獨賢,廊廟殆空,機務多滯。卿若念及乎此,想必惕然而改圖矣。予不多誥,卿毋困我,安心勿辭,速出論道,以副如渴之望。仍傳曰,遣史官傳諭。
答左承旨睦林一疏曰,省疏具悉。爾其勿辭,救護父病。
答知事李宇鼎疏曰,省疏具悉。一時人言,不必深嫌,卿其勿辭,從速察職。
政院啓曰,右承旨臣朴紳辭疏到院,而觀其措語以爲,慘遭同氣之慽,而喪出疑疾,累日治喪之際,致有相通之事,不敢復入近密之地云。元疏則不敢捧入,而似當有變通之道,何以爲之?敢稟。傳曰,改差。
府啓,新除授掌令洪柱震,時在慶尙道陜川郡任所,掌令宋儒龍,時在京畿江華府,請竝斯速乘馹上來事,下諭。答曰,依啓。
答黃海監司朴慶後疏曰,省疏具悉。卿其勿辭,速往欽哉。
備邊司郞廳,以右議政意啓曰,統制使望單子封入,而舊統制使李聖賚,今當奔喪,海防重地,不可一日無主帥,新統制使,明日開政批下,一兩日內,使之下直,急速前進,以爲代察其任之地,何如?傳曰,允。出春坊朝報
禁衛營啓曰,十番右部後司屬,全羅道五哨軍兵,逢點實數六百三十五名,海西六番別驍衛六十六名,步軍標下一名,已爲整齊矣。來六月初一日,與內外三處入直馬步軍兵等,依例替代後,舊軍放送之意,敢啓。答曰,知道。出禁營謄錄
上在慶德宮。停常參,只晝講。
下直,慶尙左兵虞候李光漸。
左議政睦來善初度呈辭。傳曰,不允批答。
領議政權大運三十一度呈辭。答曰,如渴之意,屢悉於前後之批矣,不必多誥,而第念當此時事孔艱之日,寡昧之所倚毗者,不過二三輔弼之臣,而卿之引入,已浹四旬,左揆今又陳章丐免,鼎軸殆空,疇克共濟國事乎?念及于此,不覺愕然,無以爲諭。玆遣近侍,申誥予意,卿其亟斷來章,卽起視事,勉副至望。仍傳曰,遣承旨傳諭。
晝講入侍,知事沈梓,特進官鄭重徽,承旨李萬元,玉堂柳憲章·金夢陽,假注書鄭漢柱,史官李宇謙·閔彦良,武臣徐瑱。
同副承旨金元燮書啓,臣承命往諭于領議政權大運則以爲,臣之病廢職務,已涉兩月矣,封章請急,亦已三十度矣。此豈莫念聖恩,不顧分義,惟以自便是圖而然也?實緣老病將死,無路供仕,昨日悉陳微悃,庶幾聖明之曲察,而微誠未格,恩禮罙隆,十行天札,承宣又傳,臣雖冥頑,豈不感激?時事孔棘,亦豈不知,而卽今病勢之危重,近侍之所臨見,而憐悶者也。若賜下詢,可知實狀,臣豈是飾辭僞讓,自陷於慢命之誅者哉?垂死之病,已至十分地頭,飮啖專廢,委頓牀席,永訣明時,非朝卽夕,瞻望宸極,伏地涕泣,不知所達云矣。傳曰,所患如此,縱不能卽起視事,須體前後至意,亟斷來章,俟得小間,出而論道,毋孤企望事,更往傳諭。
弘文館啓曰,新除授副提學李聃命,時在慶尙監營任所。經筵事緊,請斯速乘馹上來事,下諭。傳曰,交龜後,自當上來,姑勿下諭。
同副承旨金元燮書啓,臣承命更往傳諭于領議政權大運則以爲,將死危喘,情勢迫阨,冒昧呼籲,祈蒙恩許,而不惟不賜允兪,恩禮反隆,一日之內,近侍再臨,諭以俟得小間,出而論道,臣驚惶感泣,不知置身之所。老敗癃疾,如得賴天之靈,有小間之時,雖無聖諭,何敢孤負成命,自陷於逋慢之誅哉?卽今病勢,十分危劇,頓無回甦之望,伏地涕泣,不知所達云矣,敢啓。傳曰,知道。出春坊朝報
二十六日,上御□□□晝講時,軍威縣監姜椷,勿爲給馬,自該曹催促發送事,下敎。出春坊朝報
上在慶德宮。停常參·經筵。
府啓,三和府使金珏,性本麤鄙,一無可觀,專以善事,爲前後拔身之階梯,累典州郡,徒事貪虐,其種種不法之狀,有難毛擧,而珏之母所患奇疾,長在人鬼關,在子之道,其不能隨處將往,則厥病未差之前,勢難遠離者,前後無異,而曾任南郡,水土不善,則托有母病,終至圖免,至於蔚珍·三和等善地,則不爲呈遞,無辭赴任,唯此一事,可斷其平生。如此無識之輩,不可仍置字牧之任,以貽搢紳之羞。請三和府使金珏削去仕版。答曰,不允。
領議政權大運箚子。答曰,省箚具悉卿懇。心腹之辭已竭,而丐閑之章愈懇,是何情志之阻隔,至此之極耶?噫,大臣進退,關係非細,雖在治平無事之日,固不宜自輕去就,況又憂虞溢目之日,不思所以扶顚之策,相繼經引疾,汲汲然捨予求退,決非平日所望於元老者也。予志已定,萬無允許之理,卿其須體此意,安心勿辭,速出論道,以副朝野之望。仍傳曰,遣史官傳諭。
左議政睦來善初度呈辭。不允批答,王若曰,小子未堪家多艱,方且委任以求助,大臣有匪躬之節,奈何相繼而丐閑?豈予無足與謀?今卿不宜有此。惟卿,敏達之識,峻整其姿。有鎭物經邦之才,令譽夙著於當世,抱憂國愛君之志,忠悃更篤於晩齡。用舍行藏,恒鎭進退之道,出入內外,益見望實之隆。國忘家公忘私,秉直不撓,年彌高德彌邵,處困而亨,故當改絃之初,首畀調羹之責。公遂爲吾輔佐,豈讓霖雨之賢?天欲使我平治,允爲股肱之弼。協贊新化,幾多正色而立朝,圖任舊人,蓋欲勵精而求治。進謨猷於前席,言議剛方,作楷範於庶僚,班行肅穆。鞠躬盡瘁,詎小懈於一時,開心見誠,所仰成者三載。夫何注意之日,遽申釋負之章?設令榮衛之小愆,不過無妄之疾,自是神明之所相,佇見勿藥之瘳。年齡已衰,固知其勤勞而致損,精力尙旺,奚遽以去就而爲言?矧今國事之艱虞,豈合元老之休退?而首相引入逾月,予嘗恨誠禮未孚,使右揆獨賢多時,曷不念機務之滯,巽辭竝至,是豈平日之所望?鼎席殆空,若涉大水而無畔。儻宰相皆懷捧身而求去,卽國家誰任扶顚而持危?湖·嶺之賑事纔停,詎緩撫綏之策?畿甸之旱災此甚,益切恐懼之心。予無樂乎爲君,此何時也?願與卿而圖理,寧容恝然?有何不安之情,實無可去之義。於戱,如失左右之手,卿胡棄予若遺,實有朝夕之憂,予且捨卿奚賴?不在多誥,毋庸懇辭。所辭宜不允,故玆敎示,想宜知悉。知製敎李東標製進出春坊朝報
上在慶德宮。停常參·經筵。
自辰時至酉時,日暈。
下直,統制使沈樸。
領議政權大運三十二度呈辭。傳曰,安心調理。
左議政睦來善再度呈辭。傳曰,不允批答。
正言成任啓曰,臣之頃忝憲職也,隨參於李漢章拿問之啓矣。其後漢章白脫,而前掌令鄭善鳴,前持平洪萬紀,俱以爽實,引避見遞。今臣難冒之嫌,與兩臣無異,則固宜在應遞之科矣。臣何敢獨爲晏然?請命遞斥臣職。答曰,勿辭,退待物論。
府啓,請三和府使金珏削去仕版。答曰,依啓。措辭見上
政院啓曰,新除授守令及都事未署經者,至於三員,而諫院之官,相繼呈辭,不爲肅謝,以致不得開坐。當此農節,遠方夫馬之留滯可慮,諫院呈告未肅拜人員,竝卽牌招,使之署經,何如?傳曰,允。
答兵曹判書閔宗道疏曰,省疏具悉。一時人言,不必深嫌,卿其勿辭,從速察職。
傳曰,統制使沈樸留待引見。
禮曹啓曰,今五月二十八日右議政閔黯請對入侍時,令該曹,祈雨祭,不卜日從速設行事,榻前下敎矣。近來旱氣頗酷,方欲啓稟之際,聖敎如此,初次祈雨祭,風雲雷雨山川·雩祀·三角山·木覓山·漢江等處,不卜日,來六月初二日設行之意,知委,何如?傳曰,允。
正言洪重夏啓曰,正言成任,引避退待,今當處置,而其所引避之辭,旣援臣之季父前持平臣萬紀,則臣何敢晏然可否乎?請命遞斥臣職。答曰,勿辭,退待物論。
備忘記,前後箚單之批,備悉懃懇之志,日昨近侍之傳諭也,更申決不可捨予恝視之意,而只緣情志未孚,巽辭之章繼至,造朝之期愈邈,愕然且慙,無以爲諭。噫,卿試觀今日之國事,是何等時也?湖·嶺之賑政纔畢,畿甸之旱暵轉酷,國計民憂,無一可恃,此正君臣上下,夙夜匪懈,一心共濟之秋,而不料老成大臣之相繼丐閑,遽出於仰成之辰,是豈平日之所期待者耶?允若玆罔或改圖,必欲奉身而求退,則予將誰與爲國乎?積瘁之餘,縱有榮衛之少愆,請告調息,今已有日,神明所相,庶見勿藥之喜矣。此時企待,不啻大旱雲霓而已,卿其須體至意,亟斷來章,與近侍從速偕來,以副如渴之望事,承旨卽往,傳諭于左議政。
院啓,德山縣監李粹全,屢典郡邑,素無廉名,行己且鄙,人所賤汚,夤緣蹊逕,復通仕路,及授本職,知有物議,不顧廉隅,汲汲辭朝,事之可駭,莫此爲甚。如此之人,不可仍畀字牧之任,請德山縣監李粹全罷職。春曹郞官,乃文職顯塗,而正郞韓後望,以昏朝孽臣之姪子,濫授本曹,物情俱駭,至登白簡,不知自處,其冒沒廉隅,羞辱官方,甚矣。請禮曹正郞韓後望汰去。竝引嫌而退。論人爽實,在例當遞,嫌不處置,其勢固然。請正言成任遞差,正言洪重夏出仕。答曰,不允。汰去事及處置事,依啓。
吏曹啓曰,臺諫有闕,政事,取稟。傳曰,明日爲之。
同副承旨金元燮書啓,臣承命,往諭于領議政權大運則以爲,臣至願未遂,恩禮徒煩,非不知分義之大不安,罪罰之無所逃,而顧以老敗已極,疾病且劇,雖欲出而供仕,其勢末由,所以辭單,累十上而莫之止,近侍四五臨而不敢出矣。迺者承旨偕來之命,又出於千萬夢寐之外,臣誠驚惶迫縮,罔知所措。卽今病勢,實無起動之望,而區區衷赤,終不上格天心,同席之間,亦有所不能相悉者,臣竊悶焉。倘蒙聖慈終始眷庇,還收成命,曲加矜察,則公私俱幸,如或一向維縶,不許退死,則臣雖出門,而卽仆于塗,有所不計,何敢更以私悃,煩聒天聽乎?臣收拾殘喘,稍加將攝,賴天之靈,如得小間,惟當扶曳造朝,以俟進退,精神昏眩,心內迫隘,惶恐涕泣,不知所達云。槪觀其病勢,似難卽起趨命,而旣以如得少間,扶曳造朝爲言,則亦不可仍留强迫,何以爲之?敢啓。傳曰,纔悉至意於別諭矣,卿不我遐棄,有俟間造朝之語,欣喜良深。卿其須體此意,更加將攝,必參於初三日賓廳之坐,毋孤企望事,更爲傳諭。
左副承旨沈橃書啓,臣承命,往諭于左議政睦來善則以爲,狗馬之疾,積瘁爲祟,非一朝一夕所感傷而發也。眞元已鑠,瘧邪易乘,苦痛經日,危兆百出,以臣衰憊,不能支敵,落身牀席,奄奄若盡,區區寸忱,猶以曠職爲懼,冒死乞免,不惟不準,反下溫綸,遣史官傳批,遣御醫看病,繼之以賜予珍劑,臣誠感結於心,自不覺涕汍瀾而沾臆。第臣病勢,有加無減,藥不奏效,症甚轉劇,飮冷無節,暴痢尤苦,火熱上升,耳痛復發,種種危惡之症,日以益篤,鬼事將迫,決無復起之望,政府左席,虛曠已久,病裏惶縮,一倍難狀,瀝血呈單,祈祝矜許者,不啻若病子之疾呼慈父,而微誠未格,聖兪猶靳,連降盛批,至再至三,特命近侍,傳諭丁寧,字字句句,無不出於聖人肝膈,奉讀未了,汗淚交迸。臣雖耗荒,赤心猶存,當此艱危之際,豈敢爲圖閑自便之計,獨使我殿下,憂勞於上哉?況今首相引入,臣又請急,事體之有妨,衷悃之靡安,亦非不知,而誠以臣之病勢,十分苦劇,差息難望,萬不得已,再上辭單,方俟矜許之德音矣。不料今者,特遣承宣,辱降天書,勤勤懇懇,有若耳提而面命者然,至有偕來之命,自惟賤臣,何以得此於聖明之下哉?衰病將死,無足可取,而恩禮之優異,千古罕有,臣非木石,寧不知感?賴天之靈,得延螻喘,則所當竭蹶趨命,不計顚仆,而卽今賤疾方苦,實無自力之望,近侍之所目見憐悶者也。伏地殞越,罔知所爲云。臣旣承偕來之命,仍爲留在之意,敢啓。傳曰,纔悉至意於別諭矣,復何多誥?病勢如此,雖未卽出視事,宜體思想之志,亟斷巽辭之章,更加將攝,必趁初三日賓廳之坐進參,是予所望,卿其念哉,毋孤至意事,更爲傳諭。出春坊朝報
御營廳啓曰,今此舊番軍兵及別馬隊·別破陣等射砲·用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又啓曰,本廳後部中司屬忠淸道五哨軍兵,來七月二十五日,京中逢點,閏七月初一日,與左司軍兵,當爲替代立番,趁期調送事,本道監·兵使處,依前知會之意,敢啓。答曰,知道。
又啓曰,本廳後部左司屬忠淸道五哨,京別哨合六哨軍兵,及京案各差備,逢點實數一千三百三十一名,黃海道別馬隊五十五名,已爲整齊矣。來六月初一日,與前司軍兵替代後,舊軍放送之意,敢啓。答曰,知道。出御營廳謄錄
上在慶德宮。停常參·經筵。
同副承旨金元燮書啓,臣更以聖諭,傳諭于領議政權大運則以爲,臣病重將死,屢勤恩諭,而未卽承命,臣罪萬死。今此別遣近侍,與之偕來之敎,實是不世之異數,不計身病之危劇,旣以少間造朝之意仰對,若或差減於數日之內,敢不惟命是承,而竊恐垂死之病,根蔕已深,前頭加減,未可的料,以此益切惶悶云,故臣則還爲入來矣。敢啓。傳曰,知道。
左副承旨沈橃書啓,臣承命,更往傳諭于左議政睦來善則以爲,老臣病重,調治未久,危兆疊出,縷命垂盡,末由承命之意,悉陳於承旨書啓中矣。卽又伏見聖批,辭旨勤懇,逈出尋常,至以病勢如此,雖未卽出,必趁初三日賓廳之坐,進參爲敎。此實出於曲軫老臣疾病難强之狀,不加違命之罪,以示寬假之意,臣奉讀未了,感淚自零。臣之卽今病勢,實無自力之望,而賴天之靈,數日之內,若得少間,不計顚仆,忍死趨命,以俟處分云,故臣則還爲入來矣。敢啓。傳曰,知道。
假注書朴壽寅改差,代以沈得天爲假注書。
左議政睦來善再度呈辭。不允批答,王若曰,首相之志莫回,心焉如渴,繄卿之辭又至,愕然失圖。抑小子注意之不深,胡大臣告休之相繼?試看今日,此豈可去之時?回思往年,尙有莫追之悔。致幾載之屛處,予且噬臍,伊一朝之登庸,民方加額。宋廣平之尙法,不特剛方,范希文之先憂,無間進退。故自朝著之更化,益切寡昧之仰成。志節窮且益堅,淸氷苦蘖,忠勤老而彌篤,白髮丹心。國忘家忘身,不以勞瘁爲憚,事無大無小,必以振肅爲先。予所以擧國而聽,卿何忘鞠躬之義?不料引疾之箚,轉作求退之章,榮衛或愆,不過无妄之疾,神明所佑,佇期勿藥之瘳。遲作相於十年,年雖及暮,詎無卿於一日,日望造朝?矧今時勢之多艱,尤急元老之共濟。湖·嶺之賑已畢,麥纔有秋,廊廟之憂方深,天且不雨,民雖還集,奚翅痛定之人,政先懷綏,當如乳哺之母。胡此時巽辭之疊至?恐遠外觀瞻之有傷。政簿雲堆,正待元崇之出,國事夢語,可見君實之誠。亟斷決去之章,更勿困我,至若偕來之敎,實非迫卿。或未深思,玆復懇諭。於戱,臨敗局而袖手,卿亦何安?馭朽索而焦心,予固無樂。無懷捧身之計,益勉匪躬之忠。所辭宜不允,故玆敎示,想宜知悉。知製敎金夢陽製進
院啓,德山縣監李粹全罷職。答曰,依啓。措語見上
慶尙監司書目,寧海呈,以大司憲李玄逸辭職上疏上送事。啓。答曰,省疏具悉卿懇。一自史官之回,日望卿之幡然造朝,而誠意未孚,巽辭愈切,棄予邁邁,缺然且慙,無以爲喩。卿其須體思想之志,且念風憲之不可久曠,安心勿辭,從速登途,毋孤虛佇之意。出春坊朝報
有政。以柳命賢爲吏曹判書。
吏批啓曰,新判書命招,同參政事,何如?傳曰,允。
吏批啓曰,判書,牌不進,參議未差,小臣獨政未安,何以爲之?敢稟。傳曰,仍爲之。
以黃銓爲三和府使,權守經爲溫陽郡守。出吏曹謄錄日記郞廳李聖運書。
上在慶德宮。停常參·經筵。
禮曹參議安如石,正郞禹鼎九,章陵陵上石物修改事,出去。
政院啓曰,初次祈雨祭,初二日設行事,允下矣。今日當爲受香,而自昨夜,甘霔沛然,時無開霽之意,今姑停止,以觀前頭,何如?傳曰,允。
平安監司書目,咸從等十邑,五月十一日,殷山等十二邑,五月十七日,俱得雨澤,而雹災連仍,殆遍一道,春秋牟麥,亦已大無,民事可慮事。
黃海監司書目,谷山等四邑,今五月十七日,雨雹交下,各穀多被其害,事係變異事。
政院啓曰,京畿水使鄭后亮之代及永宗僉使元德徽拿來之代,不可不趁卽差遣,令該曹,卽爲開政差出,不多日發送,何如?傳曰,允。
以宋世甲爲假注書。
禁府,洪時九拿囚。啓。
司饔院官員,以監膳提調意啓曰,各種生魚,正當興産之節,而安山捉魚所所封物種,甚爲零星,故前後申飭,非不嚴明,而今日則只以生魚三種及沈鹽蘇魚,苟充封進,事之可駭,莫此爲甚。當該捉魚官,從重推考,以警日後,何如?傳曰,纔已推考申飭,而終不動念,一向苟充封進之狀,極爲可駭。先罷後推。
罷推現告,司饔參奉李華齊。
觀象監,戌時雷動。啓。以上朝報
有政。吏批啓曰,判書柳命賢,未肅拜,參議未差,小臣獨政未安,何以爲之?敢稟。傳曰,仍爲之。
以李行周爲德山縣監,崔東準爲咸悅縣監。以上吏曹謄錄
禮曹啓曰,卽接永禧殿參奉牒報,則去夜風雨時,第一室西邊煙桶之間雨漏,神門前大柳二株及東山老松一株顚仆云。正殿至近之處,樹木顚仆,則不可無慰安之擧。慰安祭,不卜日,來初三日設行,而雨漏處,則例爲擇日修改,故問諸日官,則初三日辰時亦吉云。慰安祭祝文中,以修改之由,亦爲措辭添入,移安,同日同時,還安及還安祭,事畢後,臨時設行,所用雜物,令各該司,急速磨鍊上下,亦令繕工監,別定監役官,趁吉日時擧行,而二室·三室,同在一殿之內,先告事由,移還安祭,一體設行事,知委,何如?傳曰,允。以上禮曹謄錄
兵曹啓曰,新除授淸城僉使鄭文彬,呈狀于本曹曰,養母今年七十一歲,且多疾病,人子情理,勢難遠離赴任云。親年七十而獨子無兄弟,則許遞邊將,已有定式,淸城僉使鄭文彬,改差,何如?傳曰,允。
又啓曰,出身宋永基,忠贊衛安汝敦等,以密陽地銀貨賊指示捕捉之功,竝加資事,命下矣。宋永基,未資窮未準職,安汝敦,係是閑良,何以爲之?敢稟。傳曰,竝特爲加資。以上兵曹謄錄
備邊司啓曰,本司武郞廳權東柱,奔走勤仕,已滿十五朔,或陞敍或守令除授事,捧承傳施行,何如?答曰,允。以上備局謄錄
上在慶德宮。停經筵·常參。
司饔奉事李堂,捉魚事,安山地,出去。
下直,靑山縣監柳星五,碧團僉使金禹弼。
傳,前縣監金碇·朴來慶·金喜臣·朴世寶·金瑜·金重·金兌昌·安重·尹以亨·鄭善弘,前正金儁相,奉事南磐·李碩意·朴孝誠,府使宋道成·張是奎·徐文裕,察訪李彦紀·朴世址·琴聖奎·李喜昌,郡守羅䙋·權·李升來·南重維,副奉事殷夢相,府尹許墀,學正吳羽進,都事李浚,副正字朴行義,文學金文夏,直長尹道敎·趙泰果,大司諫權歆,參知姜銑,牧使朴相馨·柳以升,承旨吳始萬·李玄祚,參判申翼相,兵使元振洙,水使權曦,僉使趙忠善,內乘金爾樞·睦天翊,僉使權克升,翊衛李星齡,翊贊韓後相·李萬東·李明恒,萬戶朴命益·朴燖,守門將李再華,副司正蔡彭胤等,敍用。前察訪李彦紀,縣監安重·韓碩漢·金時傑·李蓍徵·洪澤普·趙景昌·洪禹績·李克亨,學正柳行三,郡守李升來·韓瑄,副奉事殷夢相,佐郞韓世謙,監司宋昌,牧使黃聖龜,府使趙相周,參奉李長慶,主簿李漢章,部將趙重藺,守門將李再華,僉使趙忠善,內乘睦天翊·金爾樞,護軍南五星等,職牒還給,前府使朴文興,郡守張善漢,護軍李寅煥·李尙,降資還授事,下吏兵曹。
吏曹判書柳命賢上疏。大槪,臣於千萬夢寐之外,遽叨千萬不似之職。自量才分,決不敢承當,且臣情勢,尤有所難安之嫌。伏乞聖明,亟改新除之命,回授可堪之人,以重銓地,以安私分事。入啓。答曰,省疏具悉。今玆新命,實循公議,卿其安心勿辭,從速行公。
黃海監司朴慶後上疏。大槪,乞蒙恩許,歸省父母事。入啓。答曰,省疏具悉。卿其依疏辭往來焉。
領議政權大運箚子。大槪,狗馬之疾,少無所減,明日賓廳之會,無由進參,惶恐待罪事。入啓。答曰,省箚具悉卿懇。適緣所患,不得進參,有何所傷?卿其安心勿待罪,俟間造朝,毋孤日夕虛佇之望。仍傳曰,遣史官傳諭。
忠淸監司書目,臣病勢·情勢,俱爲難冒,祈蒙恩遞事,上疏上送事。啓。答曰,省疏具悉。傳聞之爽實,不必深嫌,卿其勿辭,從速察職。
繕工假監役權德昌,昭顯墓丁字閣有頉處,修改後入來。
禮曹參議安如石,正郞禹鼎九,繕工副奉事韓如琦,章陵陵上石物塗灰後,入來。
是日有政。以尹以濟爲判尹。以上朝報
上在慶德宮。停常參·經筵。
左議政睦來善,身病出仕。
下直,黃海都事李後榮。
戶曹判書吳始復初度呈辭。入啓。傳曰,還出給。
傳曰,明日晝講爲之。
持平李東根啓曰,臣向蒙恩暇,歸省病父,私情所在,不忍遽離,自未免滯留之歸,曠職之誚,實所難逭,且以本府禁贖事,頃日長官,大加非斥,伊時諸僚,與臣所見相符,皆已見遞,則臣無獨免之理。至於忠淸監司李麟徵,爲前都事趙德純,陳疏辨明,而聖明,以傳聞爽實爲敎,臣尤不勝瞿然之至,當初論啓,臣亦同參,則難冒之勢,轉加層節,以此以彼,決難一刻晏然於職次,而閱月之後,今始自列,所失尤大,請命遞斥臣職。答曰,勿辭,退待物論。
備邊司郞廳,以左右相意啓曰,東銓長席久曠,況今大政臨迫,多有應行之事,殊甚可慮,新判書柳命賢,疏批已下,卽爲牌招,使之察任,何如?傳曰,允。
傳曰,大臣·備局堂上引見。引見時,戶曹判書吳始復牌招察任事,榻前下敎。
禁府照目,前府使楊顯望矣。酒嫗等處,每場收稅,旣涉鄙瑣,亦係橫斂,以此照律,罪杖六十贖,奪告身一等,私罪。啓依允。
又照目,洪時九原情云云,泛稱遲晩,刑推得情,何如?啓除刑推,議處。
刑曹照目,前監司李瑞雨矣。嶺南移轉穀留在安邊者一千三百石,爲先移給慶尙道事,自賑恤廳,書目題送,而不爲奉行,公然掩置,罪杖八十收贖,奪告身三等,私罪。啓功減一等。
又照目,前府使李曾賢矣。前任公州牧使時,騎步兵價布兩年未收,不過二十八疋,推考警責,罪杖一百贖,告身盡行追奪,私罪。啓功減一等。
今日引見入侍時,大司諫睦昌明所啓,恩賞,乃人主礪世之具,其不可不愼也,明矣,至若賜第之擧,尤異於循例恩賞,其爲愼惜,豈特嚬笑而已,近來聳動之擧太數,濫觴之弊已多,識者之竊歎,久矣。迺者兩軍門勸武軍官別試射時,居首一人之外,未入格三人,亦有一體賜第之命,臣竊以爲太濫也。當初別抄此輩,試射論賞,意有所在,居魁一人之直赴,容或可也。規矩兩技不得俱入者,混被賜第之命,揆以法例,決無是理,其所激勸之道,反啓僥倖之門,擧措乖宜,關係非細,成命之下,物情俱駭。請還收勸武軍官未入格三人直赴殿試之命。上曰,兩局勸武軍官,雖未入格,而各數人特赴殿試,亦有前例,何必還收也?勿爲煩論。執義金一夔所啓,引嫌而退。禁贖一款,旣已見非,傳聞爽實,不須可論,請持平李東根遞差。上曰,依啓。
吏曹啓曰,臺諫有闕,政事,取稟。傳曰,明日爲之。
謝恩,吏曹判書柳命賢。
今日引見時,刑曹判書鄭維岳所啓,朝家之褒嘉淸白,乃所以勸廉勵操之道,而近來此事久廢,頃日大司成姜碩賓,以故摠戎使盧錠居官淸簡之狀,陳達榻前,自上有該曹稟處之命,瞻聆所及,孰不感激而興起乎?臣竊伏聞,孝廟朝故相臣洪命夏,參判李應蓍·柳慶昌,其淸白簡約,爲國人之所共歎服,而李應蓍,則尤以直節著稱,求之古人,不可多得,當時聖祖之眷待,與他臣自別,而此三人者,至今未有褒嘉之典,下詢于入侍大臣而處之,何如?上曰,此言,何如?左議政睦來善曰,三臣,俱有淸名,欲爲勸奬,有此所達,而淸白吏抄選,事甚重大,至於褒奬,則事係特恩,惟在自上處分矣。右議政閔黯曰,自祖宗朝,有淸白抄選之事,而事體重大,不可輕議,然而近世,亦豈無淸白著稱之人也,但抄選之際,該曹亦不可任意爲之,必詢廟堂,且採納衆議歸一,然後可以被抄,而故判府事姜栢年,亦與柳慶昌竝稱矣。鄭維岳曰,姜栢年,則曾以淸白,旣被褒奬之恩,故臣不竝達,而臣之所達,非欲遽爾抄選淸白吏,此三臣,似不可無褒奬之典,故有此仰達矣。上曰,金判府事爲右相時,陳達姜栢年·朴信圭淸白,故旣已褒贈矣。今者淸白吏抄選,與別爲褒奬,兩事中,孰爲得當耶?右議政閔黯曰,淸白吏抄選,自是祖宗朝故事,擧而行之,似無不可,而事體重大,姑待領相出仕,相議稟定,似好矣。左議政睦來善曰,淸白有二焉,有畏人知之淸,有畏人不知之淸,擇斯二者,衆議皆許,無少瑕疵之人,則依祖宗朝故事抄選,亦無不可,而但事體甚重,姑待首相出仕後,相議稟定,何如?上曰,事體重大,首相出仕後,更爲稟定,可也。以上朝報
引見時,兵曹判書閔宗道所啓,永宗僉使,辛酉年間,兼御營把摠,而在前則自本廳,別無自辟之事矣。上年三月,令判府事金德遠,爲御營都提調,故以爲永宗僉使,旣兼本廳把摠,則宜自本廳自辟,入啓蒙允。今番本鎭僉使差出之際,臣以自本廳自辟之意,送言於御營大將黃徵,入來政廳之路,歷見右相,語及永宗僉使差出事開政之意,右相以爲,永宗僉使,自御營廳自辟,始自昨年,今則陞爲防禦使,自御營廳自辟,事體不當,曹吏亦言,防禦使自辟,元無是規云。臣又以此意,作書於御營大將,自本曹差出矣。都提調金德遠,送言於臣曰,新僉使崔先泰,爲人可合,吾亦許去,而本鎭自辟,旣有定奪,則雖陞防禦使,不可自本曹直爲差送,入侍時,更爲定奪爲可云。右相與判府事之意見差異,俱是大臣之言,何以爲之乎?上曰,防禦使自辟,似不當,未知何如?左議政睦來善曰,旣陞防禦使,則事體與前自別,自軍門自辟,事未妥當矣。右議政閔黯曰,兵曹差出之後,本廳,啓下兼千摠,亦無所妨矣。上曰,永宗鎭,旣陞防禦使,事體與前自別,兵曹直爲差出,可也。以上兵曹謄錄
引見時,兵曹判書閔宗道所啓,頃日晝講時,武臣徐瑱,以爲我國戰船,乃待變之器,而一船所載之軍,射砲手四十名,能櫓軍八十二名也。所謂能櫓軍,亦使敎習射砲之藝,或戰或櫓,更番迭出,則似無疲劣之弊,而射砲·能櫓,使之兼習陸操,則亦可爲水陸竝用之軍矣,令該曹稟處事,命下矣。臣廣問于武將輩,則皆以能櫓軍,以運船爲貴,若無能櫓,則戰船,便作無用之物,且沿海各邑,或以不習於水者,募得苟充,多是邊浦漁採或農業之民也,今若使之兼習射砲,又使兼爲陸操,則爲役甚苦,恐有逃散之患云。徐瑱所達,似難施行矣。上曰,事勢如此,置之,可也。左議政睦來善曰,近來大小事,多有不着實,至於武備,尤甚虛疎,臣聞故兵使李枝馨,爲統制使時,一船能櫓軍八十,依定額充定之後,使各邑,切不侵責他役,事甚着實矣。其後統制使及各道水使·守令,廢閣不行,事極不當,統制使及海防守臣等處,依前遵行,勿侵他役事,各別申飭,可矣。閔黯曰,臣曾爲有戰船邑守令,習知其弊矣。沿海有戰船各邑,能櫓軍,非不充定,而雖以一境之內論之,居於海邊者,習於操舟,居於山谷者,不慣於騎船,名雖能櫓,實無所用,今後則必以海邊之人,充定能櫓,雖是海邊,絶遠處所居之軍,與海邊束伍軍,相換充定,則事甚便好,緩急可得力矣。閔宗道曰,聞沿海各邑,雖有能櫓軍,而實不知操船之事,故每當水操,雇送浦民之慣水者,以代其役云。若値倉卒急遽之時,則舊時雇立者,必皆逃避,豈能替行其役乎?今後能櫓軍,必以浦邊人充定,作爲軍案,送呈于統營及水營,逃故有頉者,隨闕充定,守令使不得任意頉減,則事似着實矣。上曰,依此爲之。以上備局謄錄
上在慶德宮。停常參,只晝講。
下直,永宗僉使崔先泰。
吏曹判書柳命賢上疏。大槪,昨緣嚴召更下,不得不冒昧出肅,而顧此銓衡重地,終不敢承當,不得不更申前懇,以冀恩遞,伏乞聖明,亟賜鐫免,以重官方,以安私分事。入啓。答曰,省疏具悉。卿勿過辭,從速察職。
傳曰,明日晝講爲之。
晝講入侍,知事閔宗道,特進官李義徵,承旨李萬元,玉堂沈仲良·許熲,假注書沈得天,史官閔彦良·洪重鼎,武臣李筬。
府啓,近日三南治盜之政,朝家所嘗軫慮,則討捕之任,不可不擇,而淸州討捕使李斗望,性本麤悖,夤緣發身,前後履歷,罔非猥濫,而及授本職之後,沈酗酒色,擧措駭異,房妓所言,無不曲從,治盜之際,不覈虛實,用杖乖舛,正犯多漏,無辜橫罹,民皆危懼,怨詈朋興,且家在道內數日之程,擅離任所,往來頻數,列邑廚傳之弊,罔有紀極,如此之人,不可仍置於此任,請淸州討捕使李斗望罷職不敍。答曰,不允。
謝恩,兵曹正郞丁時潤,待敎閔彦良。
吏曹啓曰,新除授陜川郡守李寅爀,大興郡守趙脩,樂安縣監韓弼聖等呈狀內,各陳疾病沈痼,決難赴任之勢,而李寅爀,則眼疾幾至盲廢,趙脩則癨亂泄瀉,日漸沈痼,韓弼聖則痰症危篤,萬無差復之路云。三邑守令病勢,皆是實狀,而當此農節,夫馬留滯可慮,有難等待其差歇。陜川郡守李寅爀,大興郡守趙脩,樂安縣監韓弼聖,竝依近例罷黜,何如?傳曰,允。
吏曹啓曰,守令有闕,政事,取稟。傳曰,明日爲之。
院啓,請還收勸武軍官未入格三人,直赴殿試之命。措語見上答曰,勿煩。
今日晝講時,新除授檢閱朴行義上來,下諭事,榻前定奪。
參贊官李萬元所啓,臣伏見慶尙·全羅兩道監司査覈啓本,實有慨然之懷,故敢達。自上軫念生民之疾苦,特遣侍從之臣,廉察守令治否,發遣御史之擧,顧不重歟?然御史廉問,雖得於風聞,出入各邑境內,留連廉察,又有得其文書者,則此實非遠外風聞之比,豈有事事皆爽實之理,而自朝家不得直施罪罰,使本道査覈,則輒歸無實,近來無一人以贓汚被罪者,實爲寒心,貪汚是大利所在,然貪官汚吏之所以顧忌而不爲者,不過愛惜名器,畏憚法禁,而此而不治,則誰復不爲者?以今番査覈觀之,沃溝縣監鄭琳潛奸邑婢之說,問於妓生行首,則以爲隨廳則爲之,而潛奸則不知,仁同府使楊顯望諂事土豪之說,問於座首,則座首曰,無是事,迎日縣監孫湍私貿馬匹之事,卽諉之於貿立官馬,終給由吏云。此皆不成說,旣同隨廳,而潛奸則不知云者,此非全諱之言,諂事土豪之說,土豪曰無是事,私貿馬匹,被捉於御史,當其罷歸之時,難於處置,出給由吏而曰,本無私取之意,其孰信之?査覈之際,雖難施刑,此等不成說話之語,必須反復究問,得其實狀,然後詳細馳啓,使聖上特遣近侍廉問之盛意,不至於歸虛,可也,而兩道道臣,只憑査官之狀,泛然馳啓,殊涉不察,推考,何如?上曰,兩道査覈,不無疎漏之事,推考,可也。
是日,有政。以上朝報
吏批啓曰,判書柳命賢陳疏,參議未差,小臣獨政未安,何以爲之?敢稟。傳曰,仍爲之。以上吏曹謄錄
引見時,參贊官李萬元所啓,臣於年前,待罪廣州府,目見弊端,常所慨然,故敢達。山城,雖非與賊持久之處,實是天險,若有急變,一時避兵之所,則無逾於此,且當緩急,大駕雖不住駕於此,積儲兵糧,且近京城,實是必爭不可棄之地,昔年陵幸時,自上亦嘗住蹕於此,必下燭其形勢矣。丁卯亂後,以廣州府尹,兼守城大將,城中凡事,無不主管,厥後差出守禦使,罷大將之名,守禦使則凡事照察而已,府尹,實主之矣。爲守禦使之臣,每每創出新規,務爲自擅,至于金錫胄極矣。自守禦廳,出城機別將,城堞及大小官舍,則別將主之,出軍器監官,軍器則監官主之,又下送留營軍官,城中將校及奴婢糧餉財寶,軍官主之,府尹則實無一事干與之事,且城中將校及境內民人等,太半屬於守禦廳,常時府尹不敢下手,此輩,視府尹,如視等列,非但號令不得行,人心岐異,本府所屬,與守禦所屬,有同仇敵,各自做出言語,交亂兩間,而府尹則雖在城中,實無措手之路,百弊俱痼,不得支保,頃年陳達變通,而其弊則不問,只出留守,易其官號而已。又創置經歷,而留守則只行守禦使之事,府中凡干政令,則皆屬於經歷,宿弊未祛,而新弊益滋,且廣州,雖曰畿輔,一邑田結,半是守禦廳屯田,諸宮家免稅,應役者甚少,而曾前所無之經歷,又爲支供,以此民益困苦,軍門大張,將校甚多,以此軍餉日耗,又不得已,罷留守,復設府尹,而弊則依舊,臣於天威咫尺,雖不敢一一措陳,而若不變通,則廣州萬無支保之路,誠非細慮,兵判,方入侍,請加下詢,且議廟堂,其大小弊瘼,詳問于任事之人,不可不急速變通矣。上曰,此不可輕易變通,令廟堂商確稟處。以上備局謄錄
上在慶德宮。停常參,只晝講。
府啓,請淸州討捕使李斗望罷職不敍。措語見上答曰,不允。
院啓,請還收勸武軍官未入格三人直赴殿試之命。措語見上答曰,勿煩。
晝講入侍,同知事權愈,特進官黃徵,承旨金元燮,玉堂鄭來祥·許熲,假注書沈得天,史官閔彦良·洪重鼎,武臣李夏禎。
刑曹判書鄭維岳上疏。大槪,粗率謬戾,奉職無狀,致有人言,乞削臣職,仍治臣罪事。入啓。答曰,省疏具悉。過當之言,不必深嫌,卿其安心勿辭,從速行公。以上朝報
有政。吏批,判書柳命賢進啓曰,本曹參議及郞官,今當差出,而擬望之人乏少,承旨·外任,竝擬,何如?傳曰,允。
以徐敬祖爲陜川郡守,禹鼎九爲大興郡守,朴凝慶爲樂安縣監,吳始亨爲金溝縣令,以權歆爲吏曹參議,以權重經爲吏曹佐郞,以李東標爲副校理,以李浚爲修撰,以李行益爲兼喬桐府使,禹瑞圭爲兼黃州牧使,宣川府使黃震文,今加嘉善,僧處祥,今加嘉義。以上賞加以上吏曹謄錄
上在慶德宮。停常參·經筵。
領議政權大運,身病出仕。
下直,陽城縣監權德廣,永同縣監申暘。
傳曰,領議政肅拜後,留待引見。
禁府照目,前縣監孫湍矣,莫重飢民文書,趁不修正,付諸兼官之手,雖無用意加減之事,難免不職之罪,杖一百收贖,告身盡行追奪,私罪。啓依允。
慶尙監司書目,都事金演,受由上京,身病危重,今春夏等褒貶,日期已迫,決無及期下來之勢,罷黜事。
府啓,請淸州討捕使李斗望罷職不敍。措語見上答曰,依啓。
院啓,請還收勸武軍官未入格三人直赴殿試之命。措語見上答曰,勿煩。以上朝報
上在慶德宮。停常參·經筵。
以丁思愼爲假注書。
傳曰,明日晝講爲之
備邊司郞廳,以左右相意啓曰,近來連接京畿各鎭討捕使報狀,則道內各邑境內,盜賊處處竊發,至於明火作賊,殺越人命之處,非止一二,事極可慮,而各鎭討捕使,視之尋常,不謹譏捕,徒事文報,委屬可駭,不可無警責之道,各鎭討捕使,竝姑先從重推考,自今以後,不爲惕念,另加譏捕,各鎭所屬各官境內賊患最多之處,則當該討捕使,當爲拿問論罪之意,嚴飭,何如?傳曰,允。
掌令宋儒龍啓曰,前郡守李邰,持身不謹,率多鄙悖之事,爲世嗤點,固已久矣。方爲宣惠廳郞廳,頃於入直之日,招呼娼類,公然挾宿於公廨,戱褻無度,入言狼藉,貽羞搢紳,莫此爲甚,如此之人,不可置而不論,故臣於今日,與同僚,行相會禮於朝房,以此論劾之意,發言於席上,僚議參差,終未歸一,無非臣見輕言不取信之致,何可仍冒於職次,請命遞斥臣職。答曰,勿辭,退待物論。
持平成儁啓曰,臣於朝者,與同僚,行相會禮於朝房,堂令臣宋儒龍,以宣惠廳郞廳李邰論劾事,發言於席上,而其所云云之說,實是可駭之擧,隨事論劾,臺體當然,故相與酬酢,欲爲論啓矣。僚席之間,意見參差,竟未歸一,同臺旣以此引避,則臣何獨晏然於職次乎?請命遞斥臣職。答曰,勿辭,退待物論。
院啓,請還收勸武軍官未入格三人直赴殿試之命。答曰,勿煩。
持平任胤元啓曰,臣卽與同僚,行相會禮於朝房,而同僚,以宣惠廳郞廳李邰挾娼戱褻於公廨,不可不汰去事,發論於席上,邰之不謹鄙悖之事,臣所未聞,而嘗於江倉公坐之餘,留飮渠之江亭云。旣非公廨,則元非深咎之事,且論人之道,不可率爾,故欲爲差遲數日,更加消詳之意,累度往復,同僚堅執,必欲以今日傳啓,終至引避,臣亦何敢晏然仍冒乎?請命遞斥臣職。答曰,勿辭,退待物論。
謝恩,司書金文夏。
禁府,元德徽拿囚。啓。
府啓,竝引嫌而退。隨聞論劾,乃其職耳。意外起鬧,在我何嫌?欲守己見,强爲立異,揆以臺體,不可仍在,請掌令宋儒龍·成儁出仕,持平任胤元遞差。答曰,依啓。以上朝報
上在慶德宮。停常參,只晝講。
刑曹判書鄭維岳初度呈辭。入啓。給由。
掌令宋儒龍,持平成儁罷職。
傳曰,明日晝講爲之。
禁府,金九韶拿囚。啓。
晝講入侍,知事吳始復,特進官沈檀,承旨沈橃,玉堂李東標·柳栽,假注書丁思愼,史官閔彦良·洪重鼎,武臣金夏重。
吏曹啓曰,臺諫有闕,政事,取稟。傳曰,明日爲之。
晝講,持平成儁,同爲入侍。入侍時,持平成儁所啓,宣惠廳郞廳李邰,持身不謹,惟以鄙悖爲能事,爲世嗤罵,固已久矣。頃於入直本廳之日,招呼娼類,肆然挾宿於公廨,戱褻無度,擧措駭異,十目難掩,傳說狼藉,貽羞搢紳,莫此爲甚,如此之人,不可齒諸衣冠之列,請宣惠廳郞廳李邰汰去。上曰,不允。
司諫李萬齡上疏。大槪,阿睹之疾,閱月未瘳,末由行公,玆敢仰籲懇乞,亟遞臣職,以便公私,兼陳所懷,以備裁察事。入啓。答曰,省疏具悉。張燦之啓請保放,蓋慮滯囚,而至於鄭后亮之名登薦剡,意在爲國惜才,旣往之事,不必追嫌,則出而供仕,予未知其不可也。爾其勿辭,從速察職。
院啓,同福縣監李光道,爲人孱劣,處事昏暗,收糴之令,尙督於春耕之節,橫斂之擧,亦及於戶籍之時,境內謗言,蓋已久矣。及至前歲,賑政方始,而性旣迂拙,計乏料理,乃釀酒作餠,招聚民人以饋之。仍錄其名,追捧穀物,分等定數,逐名勒徵,賑民之資,苟欲拮据,則豈無他容手之地,而必至於賣酒餠而攘民穀,重損體貌,厚招怨罵乎?遠近傳說,作一笑囮,其他瑣屑之擧,不一而足,如此之人,決不可久畀字牧之任,請同福縣監李光道罷職。僉正,乃是蔭官右職,非冗雜者所可冒居也。尙衣僉正李行夏,性本闒茸,目不識丁,而夤緣形勢,濫通仕籍,人之嗤點,固已多矣。頃授金吾郞,以不文見敗,曾未幾何,遽除本職,物情爲駭,久而未已,請尙衣僉正李行夏汰去。樂安爲邑,今雖降號,其實郡也。其於差除,不可不擇,而新除授朴凝慶,門地卑微,爲人庸鈍,猥玷郞署,人言已多,及除字牧之任,物議皆以爲不合,決不可使之赴任,以貽民弊,請樂安縣監朴凝慶改差。答曰,不允。前啓,勸武軍官未入格三人賜第還收事。停啓。
領議政權大運箚子。大槪,忝滯廚院提調之任,有不能檢飭之失,惶恐待罪事。答曰,省箚具悉卿懇。責在該官,於卿,有何所失?卿其安心勿待罪。仍傳曰,遣史官傳諭。以上朝報
上在慶德宮。停常參·經筵。
兵曹參判李晶初度呈辭。入啓。給由。
兵曹判書閔宗道上疏。大槪,乞遞本兼諸任,以謝人言,以安微分事。入啓。答曰,省疏具悉。意外人言,不必深嫌,卿其安心勿辭,從速行公。
左議政睦來善,右議政閔黯箚子。大槪,伏見臺臣疏本,措語頗峻,不勝惶恐事。入啓。答曰,省箚具悉卿懇。諫臣疏語,出於未詳曲折,則於卿,別無所嫌,卿等,安心焉。仍傳曰,遣史官傳諭。
判府事呂聖齊上疏。大槪,殿最迫近,而緣臣在外,又不得磨勘,不勝惶悚,亟命遞改臣本職及兼帶,以便公私事。入啓。答曰,省疏具悉卿懇。卿其安心勿辭,從速上來行公。仍傳曰,遣史官傳諭。
吏曹參議權歆辭職上疏。入啓。答曰,省疏具悉。爾其勿辭,從速察職。
傳曰,今日晝講停。
傳曰,明日晝講爲之。
謝恩,兵曹正郞金文夏。
禁府都事李延世,弑夫罪人莫今拿來。
院啓,請同福縣監李光道罷職,請尙衣僉正李行夏汰去,請樂安縣監朴凝慶改差。措語見上答曰,不允。末端兩件事,依啓。
承文院官員,以三公意啓曰,槐院分館,例於褒貶前爲之,褒貶之坐,參謁揀擇,自是流來之規,而近來國綱解弛,皆懷厭避,褒貶之前,未及分館者,亦累矣。殊涉寒心,今者槐院參下官,或受由遠出,不卽還來,或往在半日之程,偃然不來,以此兩員未備之故,莫重分館,褒貶之前,終不得擧行,新進怠慢之習,不可不懲,當該掌務官,從重推考,在外未還者二員,拿問科罪,何如?傳曰,允。
拿問現告,承文院權知副正字權始經·金泰慶。
義禁府啓曰,弑夫罪人莫今,旣已拿囚,係是綱常,依法例三省推鞫,何如?傳曰,允。
政院啓曰,弑夫罪人莫今,三省推鞫事,命下矣。委官何大臣進去乎?敢稟。傳曰,右相進去。又啓曰,弑夫罪人莫今,三省推鞫事,命下矣。兩司進參事,城上所牌招言送,何如?傳曰,允。
禁府,三省推鞫問事郞廳二,李震休·沈仲良。
以李壽仁爲假注書。
謝恩,司書李允明。
府啓,請宣惠廳郞廳李邰汰去。措語見上答曰,依啓。
謝恩,修撰李浚。
禁府,權始經拿囚。啓。
判義禁沈梓,戶曹判書吳始復,禮曹判書兪夏益,吏曹判書柳命賢上疏。大槪,冒陳不敢晏然之狀,冀免恩遞,以謝人言事。入啓。答曰,省疏具悉。卿等,別無所嫌,勿辭察職。
三省罪人莫今,刑問十五度承服。以上朝報
有政。吏批啓曰,新除授德山縣監李行周呈狀內,累月血痢之餘,添得外感,症勢極重,不省人事,旬月之內,決無差復赴任之望云。本縣旣非厭避之地,李行周之病勢,果爲沈重,則決不可等待其差歇,以致官事久曠之患,德山縣監李行周,依近例罷黜,何如?傳曰,允。
以李玄祚爲淮陽府使,以洪游敬爲德山縣監。以上吏曹謄錄
弑夫罪人莫今結案,年三十二,矣身,於己巳春間,與隣居金光明交奸,常懷欲害本夫之心是白如乎,同年五月分,光明,乘間來言曰,汝夫戒玄,有出往處乎?除去之後,與汝同去,何如?矣身答曰,吾當從汝居生是如,指示戒玄去處,則光明,果爲追往山谷間,潛爲殺害爲白有置,矣身,奸夫同謀,弑夫的實的只罪,大明律殺死奸夫條云。其妻妾,因奸同謀,殺死親夫者,凌遲處死,同律死囚覆奏待報條云,其犯十惡之罪,應死者,決不待時亦爲白有臥乎所等用良,莫今段,凌遲處死不待時是白乎事。以上義禁府謄錄
上在慶德宮。停常參·經筵。
以李孝根爲假注書。
禁府,弑夫罪人莫今,當日堂古介行刑。啓。
政院啓曰,罪人行刑相値,今日晝講頉稟之意,敢啓。傳曰,知道。
正言洪重夏啓曰,僉正,乃是蔭官右職,非人人所冒居也。尙衣僉正李行夏,闒茸不文之狀,人所嗤點,而遽授本職,物情俱駭,故臣於日昨,與同僚相議論啓,而金吾郞時事,亦入於措語中矣。今聞其從弟行政,頃以金吾郞,果爲見敗,而行夏則曾經金吾於十餘年前,而近無復入之事云。此一款,未免錯認,則論事不審之失,著矣。臣何可晏然乎?請命遞斥臣職。答曰,勿辭,退待物論。
正言金夢陽啓曰,前尙衣僉正李行夏汰去之啓,臣亦同參,而玆者同僚,以一款爽實,至於引避,臣之不敢晏然,與同僚無異,請命遞斥臣職。答曰,勿辭,退待物論。
大司諫睦昌明啓曰,廟堂,以張燦事,覆啓之時,臣亦參坐,則僚席之啓,雖未諳曲折而發,臣固不安於心矣。且臣,同參前尙衣僉正李行夏汰去之論,而今聞行夏,曾於十數年前,累爲金吾郞,無見敗之事云,不加詳審,爽實論人之失,著矣。以此以彼,俱難仍冒於諫席,請命遞斥臣職。答曰,勿辭,退待物論。
院啓,請同福縣監李光道罷職。措語見上新除授大興郡守禹鼎九,爲人闒茸,地望且微,擧止言動,不似官人貌樣,湖右難治之邑,決不可付諸如此之人,請大興郡守禹鼎九遞差。竝引嫌而退。措語之間,旣欠詳審,揆以臺體,勢難仍在,請正言洪重夏·金夢陽,行大司諫睦昌明,竝命遞差。答曰,依啓。以上朝報
上在慶德宮。停常參·經筵。
下直,軍威縣監姜椷。
傳曰,明日晝講爲之。
吏曹啓曰,臺諫及守令有闕,政事,取稟。傳曰,明日爲之。
義禁府啓曰,弑夫罪人莫今,旣已承服正刑,依律文子女爲奴,破家瀦澤,降其邑號,罷其守令等事,令各該司,捧承傳擧行,何如?傳曰,允。
假注書沈得天書啓,臣承命,馳往于京畿楊根水靑洞判中樞府事呂聖齊所住處,傳諭聖批,則以爲臣猥陳一疏,乞解職名,不意今者,溫批下降,史官傳宣,以從速上來爲敎,惶悚感泣,罔知攸措,臣之病勢,萬分危劇,與死爲隣,末由承命趨詣,惟俟譴罰之加云矣。敢啓。傳曰,知道。以上朝報
兵曹啓曰,新除授京畿水使李行益,以黃海兵使時在任所,除朝辭赴任之意,黃海·京畿兩道監司處,竝以行移,何如?傳曰,允。以上兵曹謄錄
上在慶德宮。停常參,只晝講。
晝講入侍,知事李觀徵,特進官兪夏益,承旨睦林一,玉堂沈仲良·李浚,假注書李孝根,史官李頤晩·洪重鼎,武臣曺廷亮。
晝講時,兵曹判書閔宗道牌招察任事,榻前下敎。
兵曹判書閔宗道,牌不進。傳曰,更爲牌招。
平安監司書目,中和等三十二邑,五月二十九日,均得雨澤,而江界之五月下雪,事係變異事。以上朝報
有政。吏批啓曰,諫院闕員,今當差出,而擬望之人乏少,外任竝擬,何如?傳曰,允。
以李玄紀爲大司諫,洪重鉉·成瑨爲正言,金夢陽爲修撰,李舜元爲大興郡守,黃爾章爲同福縣監,李爲樂安縣監。
又啓曰,前縣監尹徵,通德郞李后徵,以御寶僞造罪人指示捕捉之功,竝加資事,命下矣。尹徵,未經準職,李后徵,係是通德郞,何以爲之?敢稟。傳曰,竝特爲加資。以上吏曹謄錄
上在慶德宮。停常參·經筵。
刑曹判書尹以濟上疏。大槪,臣以已試僨敗之人,決難復叨是任,亟許鐫免,以便公私事。入啓。答曰,省疏具悉。卿其勿辭,從速察職。
政院啓曰,來十五日儒生殿講日次,取稟。傳曰,爲之。
以李德運爲假注書。
左參贊沈梓上疏。大槪,痢患深重,殆不省人事,本兼諸任,乞賜鐫免,以幸公私事。入啓。答曰,省疏具悉。卿其勿辭,調理察職。
傳曰,大臣·備局堂上引見。引見時,大司諫李玄紀,今姑改差。全羅監司仍任事,榻前下敎。獻納李文興所啓,新除授正言成瑨,時在京畿安城郡任所,請斯速乘馹上來事,下諭。上曰,依啓。
副校理李東標上疏。大槪,冒萬死,敢陳血懇,乞蒙恩遞,歸視母病事。入啓。答曰,省疏具悉。爾其勿辭往省焉。
司諫李萬齡啓曰,臣於乞免之章,略陳區區所懷,而今日筵中,大臣以末端事,至有非斥之語云,不勝瞿然之至。前刑曹判書鄭維岳,曾在是任,頗有不職之誚,及其再授之後,頓無辭免之意,而日昨筵臣,至以輕獄訟,致有民怨等語爲達,而維岳,以此始乃引入,臣之所論,只陳其不卽自處而已。臣於此,不覺其與筵臣所達,爲疊床之語,而旣被大臣之斥,決不可一刻仍冒臺席,請命遞斥臣職。答曰,勿辭,退待物論。
政院啓曰,卽者,下番翰林洪重鼎,以檢閱朴行義,昨已入來,不卽肅謝,有損古風,投疏徑出,上番翰林李頤晩,以爲不能檢下,墜落館規,亦爲陳疏出去,莫重史局,不可暫曠,而上下番一時俱出,殊極不當。上番翰林李頤晩,下番翰林洪重鼎,竝推考,卽爲牌招入直。檢閱朴行義,不卽肅謝,亦甚未安,一體牌招,何如?傳曰,允。
吏曹啓曰,臺諫有闕,政事,取稟。傳曰,明日爲之。
謝恩,檢閱朴行義。
引見時,左議政睦來善所啓,臣以三南監司之處事,常有所慨然者,敢此仰達。爲國之道,不可無體統,體統一壞,何以爲國乎?頃者三南監司,賑資料理之際,或蠲減國役,或取用京司所管之穀,而率多不稟廟堂,不議京司,任意處置之後,只報擧行緣由,且以失信於民爲辭,論報備局,必欲得請而後已,其所謂失信之謗,孰使之致也?凡任事者,雖在搶攘之際,事若不至於危急,則猶當隨事稟處,今此賑事雖重,事多不稟,而擅自爲之者,至於廟堂覆啓蒙允行會之事,亦不更稟,而必行己者,揆以事體,寧容如是?事之可駭,莫此爲甚,自今以後,諸道藩臣,事無大小,如有不稟朝廷,任意擅斷者,則論以輕蔑朝廷之罪,何如?上曰,依爲之。領議政權大運所啓,自古槐院分館之規,新榜放榜後,卽爲圈點於槐院,褒貶之日,新來揀擇,乃舊例也。近來國綱解弛,百隷怠官,新進怠慢之習,日以益甚,非但放榜後,未卽分館,至於褒貶之月已過,而無意會坐,事極痛駭,今後則待新榜放榜,卽令分館,而或有事故,未及開坐,則必於六月初十二月初,會坐分館,新來揀擇,亦於槐院褒貶日行之,永爲恒式施行事分付,而如有會坐分館及新來揀擇,不遵此定式者,行首掌務官,竝爲罷職,應參而托故不參之人,一一摘發拿問,從重科罪,何如?上曰,依爲之。
東萊府使金洪福,催促發送事,榻前定奪。以上朝報
引見時,領議政權大運所啓,今此將薦,皆是曾經閫帥之人,職秩相當,名位已顯,如有緩急,則不待抄選,自可委任,殊非儲養之意,上年閫帥可合抄啓者十二人,而其中,亦多有未及試用者,此等人,令政官,爲先調用,以試其當否,似可矣。左議政睦來善曰,才不借於異代,心誠求得,則豈無年少可合應薦者,而今此被抄,皆是名位已顯,年紀已衰之人,非但無儲養之意,事不誠實,極爲非矣。右議政閔黯曰,諸大將,亦非不欲得人薦進,而知人爲難,年少未試者,未能的知,薦此已試之人,蓋出於難愼之意也。權大運曰,勿論堂上堂下,可合將領者,更加抄選,以爲歷試儲養之地,可也。睦來善曰,必須廣選年少有才者,方可儲養,令諸大將,各薦所知,宜矣。上曰,將領可合人,更加抄選,可也。以上兵曹謄錄
上在慶德宮。停常參·經筵。
左承旨睦林一再度呈辭。入啓。遞差。
院啓,引嫌而退。大臣所達,初無深意,不可以此,輕遞言官,請司諫李萬齡出仕。答曰,依啓。
明日崇政殿儒生殿講時,考官二,柳命天·權愈,參考官四,姜鋧·李允修·沈仲良·金夢陽落點。
政院啓曰,明日崇政殿儒生殿講時,命官,何大臣進去乎?敢稟。傳曰,右相進去。
司諫李萬齡就職。
左議政睦來善箚子。大槪,昨於登對之時,奏議失體,乞遞臣職事。入啓。答曰,省箚具悉卿懇。昨日所陳,出於爲國家存體統,則一言之過中,非係大段,至於湖南方伯之仍任,意有所在,則不爲請罪,亦無所妨,有何爻周之事乎?卿其安心勿辭,速出行公,以副予望。仍傳曰,遣史官傳諭。
兵曹啓曰,本曹判書閔宗道有故,今辛未年春夏等褒貶,限內不得磨勘之意,敢啓。傳曰,知道。
政院啓曰,本院今春夏等褒貶,無實郞廳,不得磨勘之意,敢啓。傳曰,知道。以上朝報
有政。吏批,參議權歆進。吏批啓曰,判書柳命賢,病不來,參判權愈,式暇,小臣獨政未安,何以爲之?敢稟。傳曰,只出緊任。
以睦昌遇爲安城郡守,李湜爲大司諫,朴紳爲承旨。以上吏曹謄錄
上在慶德宮。停堂參·經筵。
下直,報恩縣監李碩徵。
工曹參判朴廷薛辭職上疏。入啓。答曰,省疏具悉。卿辭如此,金吾之任,當許遞焉。
殿講儒生,生員韓命周,易略,幼學柳尙奎,易通,幼學李尙賓·金舜臣·安以泰,易粗。
備忘記,居首幼學柳尙奎,直赴會試,之次生員韓命周,給二分。
政院啓曰,各道監兵營褒貶啓本,必令軍官或營吏,趁期齎送者,乃所以重其事也。今者全羅兵使李道深,右水使柳星漢,則限內未及上送,宣川府使黃震文,則上年六月,付送撥上,旣被問備,而今又付送於撥上,其在事體,俱極駭然,全羅兵使李道深,右水使柳星漢,宣川府使黃震文,竝從重推考。且北兵使金夢良,則啓本皮封踏印處,顯有印後改糊之迹,殊甚未妥,北兵使金夢良,亦爲推考,何如?傳曰,允。又啓曰,各道褒貶所屬官等第,各單書啓,乃所以重事體也。今見平安監司閔就道狀啓,則以前例九度,謂之不便於考閱,分類減數之意,馳啓矣,事甚苟簡,有違常規。且慶尙監營褒貶,今旣過限,猶未上來,平安監司閔就道,慶尙監司李聃命,竝推考,何如?傳曰,允。又啓曰,卽伏見慶尙監司褒貶啓本,則知禮縣監趙麟祥題目之下,不書等第,殊無致察之意,監司李聃命,推考,何如?傳曰,允。又啓曰,平安監司閔就道,江華留守申厚載,京畿水使鄭后亮,慶尙左水使張宇相等,今辛未春夏等邊將褒貶,無一人置諸下考,殊無嚴明殿最之意,竝推考,何如?傳曰,允
謝恩,左承旨朴紳。以上朝報
上在慶德宮。停常參·經筵。
下直,馬島萬戶申漢弘。
右承旨李萬元辭職上疏。入啓。答曰,省疏具悉。爾其勿辭察職。
全羅道,今春夏等褒貶,於蘭萬戶崔時昌,薪智萬戶兪後晩以上中,梨津萬戶金夏兼下。
全羅監司書目,敢陳病重實狀,冀蒙恩遞事,上疏上送事。答曰,省疏具悉。卿其勿辭,從速察職。
禁衛營,今春夏等褒貶,哨官鄭彬·吳振翼中。
兵曹,今春夏等,部將任沆·閔挺偉,副護軍權儹,副司直洪萬遂,副司勇申弼賢,司禦洪受湸,衛率姜壽楠,訓鍊主簿李億耉,習讀丁時泰,參軍金黈,奉事吳世興·金燦·林茂盛·趙仁耘·金益尙·李碩老·金繼成·鄭京學·嚴斗明·張善發·張善榮·張善達·金義職·沈命男·蔡振聲·朴成業·安厚英·金士達·金孝元·崔興吉·韓成仁,興陽監牧官趙時華,鐵山等監牧官柳安邦,以上中,習讀朴維亨,奉事魚海忠,江華監牧官李士彬,珍島監牧官禹濟民,晉州監牧官李昌宇,咸興等監牧官李天雄,以上下。以上朝報
禁衛營啓曰,來九·十月當十二番後部右司,十三番後部後司慶尙道十哨軍兵,八月二十五日來現,而準二朔立番之意,預爲行文知委,何如?傳曰,允。以上禁衛營謄錄
上在慶德宮。停常參·經筵。
都承旨權瑍初度呈辭。私忌留政院。
政院啓曰,守令未署經,至於三人,而樂安·德山則累次改易,曠日尤多,當此極農之節,外方夫馬之留滯京中,誠爲有弊,諫院呈告未肅拜人員及憲府之官,竝卽牌招,使之今日內,開坐署經,何如?傳曰,允。
忠淸監司書目,道內農事形止及雨澤均霑緣由事。
全羅監司書目,本道農事形止及雨澤,自今月初一日,初八日至,連續下雨,川渠漲溢,民事誠爲多幸事。
咸鏡監司書目,道內農事形止及明川以南及三·甲等邑,前月二十九日雨澤,鍾·穩·源三邑今月初一日之雨,一樣浹洽,甲山·會寧兩邑雹災,事係非常事。
謝恩,正言洪重鉉。
傳曰,副護軍鄭維岳,疏批已下,而今日備局之坐,亦不進參,其所引嫌,殊涉太過,卽爲牌招察任。
副護軍鄭維岳,牌不進。
院啓,臺諫啓辭入啓之際,該房承旨,極其詳審,不使有一字之誤,乃所以重事體之道,而日昨司諫李萬齡引避處置之啓,不出座目,矇然入啓,不察之失,在所難免,請當該承旨推考。新除授大司諫李湜,時在黃海道監營任所,請斯速乘馹上來事,下諭。答曰,依啓。末端事,交代後,自當上來,姑勿下諭。以上朝報
備邊司啓曰,譯官張炫,曾於數年前赴京時,買得花砲,歸到鳳凰城,被促於城將云,而今始移咨,使之治罪完結矣。咨文,旣稱小事,則此事元非大段,張炫,依前例招致備局,捧招後,令承文院,撰出回咨,前頭使臣之行,付送,何如?答曰,允。又啓曰,犯越罪人已承服者六名外,其餘辭連各人,頃以分等論罪之意,分付本道矣。卽見道臣所報,則會寧別捕罪人姜柱石·李永民·劍銀金·銀破回·金好包·李得云·韓地秀·金先一等,水路入往之說,旣出於林戒先之援引,而戒先,後乃稱冤,其所說話,前後參差,方在囚繫中,未及究竟,元犯戒先等處斷之後,無憑可問,事極可慮云。當初柱石等,旣無明白端緖,戒先之所援引,且涉不實,而事係重大,亦不可率爾放釋,令該曹,更以柱石等八名同儻與否,問於林戒先,然後稟處,何如?答曰,允。以上備局謄錄
禁衛營啓曰,三南月課鳥銃一千三百柄,自本營,令敎鍊官前僉使金是振監造,才已畢造矣。別造鳥銃十柄,具南羅箇鉛帒等物封進之意,敢啓。答曰,知道。監造官,令該曹稟處。以上禁衛營謄錄
上在慶德宮。停常參·經筵。
京畿監司書目,水原府使嚴緝,病重罷黜事。以上朝報
上在慶德宮。停常參·經筵。
辰時,有霧氣。午時未時,日暈。
都承旨權瑍初度呈辭。入啓。給由。
靈豐君㵓箚子。大槪,親臨宣醞,承命赴召,御製律詩,命卽奉和,不勝惶感,謹稽首進箋稱謝事。入啓。答曰,省箚具悉卿懇。箚辭,知道。
左參贊沈梓辭職上疏。入啓。答曰,省疏具悉。卿辭至此,判義禁之任,今姑勉副焉。
慶尙監司閔昌道上疏。大槪,敢陳私悃,冀蒙矜許事。入啓。答曰,省疏具悉。卿其依疏辭往來焉。
吏曹,淮陽府使李熙采身死,曾經臺侍。啓別致賻。
吏曹啓曰,都目政事,來二十四日爲之之意,敢啓。傳曰,知道。
右副承旨李華鎭上疏。大槪,老昏日甚之中,猝得暑癨,吐瀉兼作,症情危惡,一日之內,眞元已脫,萬無復起供仕之望,伏乞聖慈,亟許遞免,俾得專意調治,以尋生路事。入啓。遞差。
備忘記,今日諸宗別試射時,烏川監烱源,帿箭五中,行靈雲令義天,行烏昌監烱涵,夏川副正椅,雲興守梲,坡陵守槮,帿箭四中,綾昌副令純馨,帿箭三中,柳葉箭三中,竝特爲加資。
備忘記,今者諸宗之召見便殿,試才宣醞,實出於惇親之意,誠非偶然,而第宗臣中,貧窶者甚多,看來不覺矜憐,合有別樣軫恤之道,其令宗親府,無遺抄出,別單啓下後,自該曹,衣資食物,優厚磨鍊題給,以表予意。
備忘記,行平城監孝憲,以年過七十之人,帿箭能中三矢,實是稀貴之事,特爲加資。
吏曹啓曰,承旨有關,政事,取稟。傳曰,當日爲之。
府啓,京城四山之松,慘被蟲損,幾至濯濯,餘存之松,又爲風落,自京兆,方有發賣之擧,而不待枝葉之乾枯,徑許發賣,什百爲群,斧斤遍山,生松混斫,罔有紀極,聽聞所及,莫不爲駭,請漢城府當該堂上·郞廳,竝從重推考,發賣之令,姑令停止,以杜濫雜之弊。順川郡守李時憲,到任以後,政無可觀,事多鄙瑣,濫捧糴穀,剩餘盡歸於私用,縱其衙奴,賄賂公行於官門,至於蠶絲留取之際,出給廉價於官奴輩,多數勒徵,有同白奪,侵漁之患,遍及村間,民不堪命,怨聲載路,其他貪虐不法之狀,不一而足,如此之人,不可使一日在官,以貽生民之害,請順川郡守李時憲罷職不敍。答曰,依啓。末端事,風聞未必盡信,更加詳察處之。
以金瑗·朴台東爲假注書。
吏曹啓曰,新除授大興郡守李舜元,除授旣久,尙不肅謝矣。再昨,呈狀于本曹,以爲九十歲老母,病勢猝重,人子情理,決難遠離赴任云,李舜元,旣有老母之病,則實難迫令赴任,本郡曠官,已多累朔,事甚可慮,大興郡守李舜元,依近例罷黜,何如?傳曰,允。
又啓曰,卽接義禁府移文,則弑夫罪人莫今,旣已正刑,所居官,罷其守令,降其邑號事,捧承傳矣。茂山府,降爲縣,時任府使李暹,縣監改下批,作變時府使金重元,依法例罷職,何如?傳曰,允。
謝恩,右副承旨金元燮。以上朝報
有政。判書柳命賢進。
吏批啓曰,判義禁,今當差出,而當品中,只有一員,何以爲之?敢稟。傳曰,問于大臣,一體備擬。
以朴重徽爲大興郡守,洪萬朝爲承旨,鄭維岳爲判尹,柳命天爲判義禁,權瑎爲同義禁。
又啓曰,水原府使有闕,依近例,令備邊司議薦,何如?傳曰,允。以上吏曹謄錄
上在慶德宮。停常參·經筵。
工曹參判朴廷薛,同義禁減下肅拜。
都承旨權瑍再度呈辭。入啓。加給由
府啓,請順川郡守李時憲罷職不敍。措語見上答曰,不允。
謝恩,同副承旨洪萬朝。
吏曹啓曰,再昨本曹開坼坐起時,禮賓寺別提金鎭普,歸厚署別提趙儀漢,守令取才,三冊不通,南部主簿林涑,通禮院引儀張壽星,造紙署別提奉儀廷,大典不通,竝依近例,汰去,何如?傳曰,允。
外各司內摘奸。以上朝報
上在慶德宮。停常參·經筵。
都承旨權瑍三度呈辭。入啓。遞差。
府啓,請順川郡守李時憲罷職不敍。措語見上答曰,依啓。
右參贊柳命天上疏。大槪,新授判義禁之任,決難承當,懇乞繳回成命,以重官方事。入啓。答曰,省疏具悉。今玆新命,實循公議,卿其安心勿辭,從速行公。
傳曰,近日禁府,罪囚多滯,殊涉可慮,判義禁疏批已下,卽爲牌招察任。
以鄭海尙爲假注書。
吏曹啓曰,承旨有闕,政事,取稟。傳曰,當日爲之。
謝恩,判義禁柳命天。
院啓,曹司衛將李諿,爲人鄙悖,持身不謹,曾任雲山,旣多人言,及除本職,恣行非法,不可以幺麼武夫,置而不論,請曹司衛將李諿罷職。訓鍊都監郞廳柳檜齊,擧止,不似官員貌樣,行事,決非士夫所爲,如此之輩,不可置諸衣冠之列,請訓鍊都監郞廳柳檜齊汰去。答曰,不允。
傳曰,史官二員待命,騎馬六匹立之,宮城內嫡奸。
傳曰,典獄摘奸,輕囚放釋。
謝恩,右承旨沈橃,右副承旨洪萬朝,左副承旨金元燮。以上朝報
有政。吏批,判書柳命賢進。以沈檀爲都承旨,安如石爲江原監司,李萬元爲水原府使。吏批啓曰,行靈雲令義天,行烏昌監烱涵,行樂城監孝憲等,今陞明義,而未經都正,在前如此之類,例不得封君,何以爲之?敢稟。傳曰,雖未經都正,旣陞明義,則特爲封君,已有前例,今此三人,竝封君,可也。又傳曰,行夏川副正椅,坡陵守槮,竝都正除授。
吏曹啓曰,大政前,小各司官員,除生進已行守令者外,大典應講,自是舊例,頃日之坐,司畜署別提鄭仝昌,亦在應講之中,入坐講席,辭氣已極倨傲,講畢出去之後,多發怨謗於稠坐之中云。渠以白徒,濫側仕籍,亦云過矣,而厭憚應講,反有此悖慢之擧,其在事體,殊甚可駭,鄭仝昌汰去,何如?傳曰,允。以上吏曹謄錄
兵曹啓目,今日本曹開坼之坐,考見各道褒貶等第,則全羅兵使李道源啓本中,右營將崔以球,以雖欠體統,姑觀來效爲題目,而置之上考,全羅右水使柳星漢啓本中,薪智島萬戶兪得晩,以少有才能,可責來效爲題目,而置之中考,文理未瑩,雖是武夫之公罪,殿最不謹,不可無警責之道,全羅兵使李道源,右水使柳星漢,竝推考,何如?傳曰,允。以上兵曹謄錄
上在慶德宮。停常參·經筵。
謝恩,同副承旨李雲徵。
以張希載爲左邊捕盜大將。
院啓,請曹司衛將李諿罷職。請訓鍊都監郞廳柳檜齊汰去。答曰,依啓。
左承旨朴紳上疏。大槪,將臣廚院副提調之任,亟賜遞改事。入啓。答曰,省疏具悉。爾其勿辭察任。
左副承旨金元燮書啓,臣承命,馳往典獄署,在囚罪人,一一點閱,則承傳罪人二十一名,刑曹罪人二十七名,咀呪罪人七名,來關罪人十一名,各司罪人八名,犯越罪人八名,合八十二名內,刑曹罪人私奴檢同,其妻其子招引事也,而罪名,不至甚重,金信永,以鬼山京主人,本縣所納各衙門錢文百餘兩偸食事也。未收之錢,只是十餘兩,且有根着之,故臣,仰體聖上欽恤之意,竝爲放送。禁衛軍李萬,私奴有漢兩人,亂打姜汝江,幾致殞命事也。趙士立,亂打同婿,頭項傷破事也。以上三名,罪名雖重,招問刑吏,則被打人所傷,不至大段,而辜限未滿云,故姑爲保放。李貴丁,賑恤廳貿販靑魚發賣錢文偸食事也。良女玉翠,其子先男,以洪川京主人,宣惠廳戶曹軍器寺所納錢文,多數偸食,逃避不現事也。以上二人,或納半數,或納過半,當此恤囚之日,不可仍因,以致久滯,來關罪人崔碩次知仁香,朴成順次知禮化,以上二名,扈衛廳銀貨五十兩貸出後,終不備納事也,而招問刑吏,則本銀旣已備納,未捧者,只是邊利。金太山,禁衛營所納價布二同偸取事也,而卽今未納,只是十六疋云,故亦爲保放。其餘罪人七十二名,則或係明火作賊,或係偸出官錢,或係印信僞造,或係圖書僞造,或係御寶僞造,或係殺獄,或係私鑄錢,或係綱常,或係僞造文券,或係咀呪,或係犯越,或係定配罪人逃亡現出,或以掠他漁船,未經推覈,或係多負公私債,逃避不納,而罪名甚重,故竝爲仍囚矣。敢啓。傳曰,知道。他餘罪人,令各該司,趁卽疏決,俾無滯獄之弊。以上朝報
上在慶德宮。停常參·經筵。
黃海監司書目,道內農事形止,及長淵等五邑蝗蟲熾發緣由事。
慶尙監司書目,今月初五日以後,雨水周洽,勿論高燥,擧皆移秧,而今月十二日十三日,大雨連下,田畓水破,牟麥漂失事。
平安監司書目,道內各邑,今月初五日以後,連有雨澤,高下田畓,無不浹洽,而其中平壤等五邑,蝗蟲熾發,害蝕穀物,此殊可慮事。
傳曰,大臣·備局堂上引見。引見時,前檢閱朴行義下考蕩滌事,榻前定奪。
禁府啓目,前郡守李起漢矣,收租磨勘之後,加得結數,則事當枚報上司,而混同作夫,雖曰爲民,難免隱漏不報之罪,公木防納之罪,亦所難免,飢民濫報,無以自解,詐不以實之狀,尤爲可駭,以此照律,罪從重決杖一百,徒三年,告身盡行追奪,私罪。啓功議各減一等。又照目,前郡守洪時九,前縣監鄭智等矣,洪時九段,物故狀,退日書塡,顯有弄奸之迹,而其所張皇無非誣飾,至於覆檢狀中,虛名冒錄,渠亦無以自解,覆檢官鄭智之不待痛歇,乘夜獨自推覆,已極無據,而諉以退日無妨,誘人着署於物故狀,亦甚痛惡,其所罪犯,與以生爲死者無異,鄭智段,雖曰見欺於時九,身爲同推,尸居不職之狀,委屬可駭,竝只分輕重照律罪,洪時九段,決杖一百,流三千里,鄭智段,決杖一百,徒三年,竝只告身盡行追奪,私罪。啓功減一等。同府洪時九,龍仁駒興驛,徒三年,鄭智段,楊州雙樹驛,徒二年半,李起漢,扶餘龍田驛,徒二年定配。啓。
引見時,掌令宋儒龍所啓,卽者筵中,大臣銓長,以司饔參奉鄭歧胤,長陵參奉許恦,司圃別檢金南一,健元陵參奉金世平等四人,陞出六品事,陳達蒙允,而臣意以爲,此四人等,雖是節義名臣之後,禮遇賢相之孫,才能可用之人,而格外陞六,如是數多,一時異典,不宜濫觴,故敢以所懷,有所仰達矣。儒臣,以不爲論啓爭執爲非,臣何可仍冒職次,請命遞斥臣職。上曰,勿辭,退待物論。獻納李文興所啓,卽者筵中,大臣銓長,以司饔參奉鄭歧胤,長陵參奉許恦,司圃別提金南一,健元陵參奉金世平等,或節義名臣之後,或禮遇賢相之孫,或才能可用之人,請出六品,至降成命,臣意以爲此四人等陞六,雖出於公議,而格外異恩,旣涉濫觴,且關後弊,故臣與憲臣,敢陳所懷矣。儒臣,以不爲論執爲非,憲府旣以此引避,則臣之不敢晏然,與憲臣無異,何敢一刻仍冒乎?請命遞斥臣職。上曰,勿辭,退待物論。
府啓,引嫌而退。只陳所懷,亦無不可,儒臣之斥,何必深嫌?請掌令宋儒龍出仕。答曰,依啓。
院啓,引嫌而退。陳達所懷,亦得臺體,意外非斥,何必深嫌?請獻納李文興出仕。答曰,依啓。
咸鏡監司書目,臣以前按湖西時事,重被訟者之構誣,而臺劾,只及於襲誤之人,獨不加於首先誤決之臣,以此以彼,俱難晏然,伏乞亟削臣職,以爲誤決民訟,致壞國法者之戒事,上疏上送事。啓。答曰。省疏具悉。爽實之論,不須深嫌,卿其勿辭,從速察職。
引見時,戶曹判書吳始復所啓,忠州楊津倉所儲之穀,啓稟後分給事,曾有定奪之擧矣。卽今移轉劃給後,留庫米二千餘石,已經累年,未免腐傷,本州民人,今方願受云。使之分給,待秋除耗還捧,似爲便當,而春初慶尙監司李聃命,累次馳啓,一萬石請得,移賑嶺南六邑之後,頃又馳啓,前頭還納本倉之際,遠路輓輸,極有民弊,請令捧留本道會錄賑廳,故待秋收捧,姑留本道之意,覆啓行會矣。得接忠州牧牒報,則嶺南移轉一萬石內,尙州分給三千石,該邑終不受去,其餘五邑之民,來到本倉,受出之米,貸給於倉底民人等處,使之待秋備納者,亦多有之,分給六邑外,星州·大丘之人,因呈狀受去之數,殆至百石云,尙州牧之終不受去,未知其何由,道臣之漠然不知,以一萬石移賑後捧留之意,至於啓聞,又以近百石,分給於大丘·星州呈狀之人,亦未知其由,若依前日回啓,仍令受去各邑捧留,則忠州民人等處,私與散在之穀,收捧未易,事甚難處,卽令本道,各別詳査,貸給忠州民人穀物之數,一一成冊上送,其間曲折,亦爲明査啓聞,以爲更稟處置之地,何如?上曰,依爲之。
吏曹判書柳命賢所啓,司饔參奉鄭歧胤,故參判臣鄭蘊之孫,而蘊之立朝正直,當亂樹節,國朝名臣中傑然者也。其孫歧壽·歧胤二人,以蔭筮仕矣。歧壽,老而不仕,歧胤,曾於庚申年,以直長準朔之後,無故罷散,昨年復署齋郞,不但其爲人,頗有操行,聞其兄弟家貧窶,不能奉其先祀云,當此褒奬節義之日,似當有別樣調用之擧矣。領議政權大運曰,崇奬節義,國朝盛典,以鄭蘊之孫,特爲陞六,豈不有光於聽聞乎?上曰,鄭歧胤,特爲陞六,可也。權大運曰,故相臣許穆之孫恦,方爲長陵參奉,而世業淸貧,亦無以奉其先祀云,誠可矜惻,而且其爲人,實合時需,以聖上禮遇賢相之眷,不可無追恤後嗣之典矣。上曰,所達誠然。許恦,亦爲一體陞六,可也。柳命賢曰,司圃別檢金南一,曾以直長,滿八朔後,在任在喪矣。及今除授本職,又滿十二朔,通計前仕,則乃二十朔也。以直長仕計之,當已陞出,而別檢瓜限三十朔,故不得陞六,參下官陞遷,旣有國法之定限,自下決不敢直請變通,而七年積仕,尙在參下,年迫衰暮,其才殊甚可惜,故備陳前後曲折,以俟聖明之垂察矣。權大運曰,此非法例當出之人,自下不敢直請,而其才,實合調用,惟在聖上處分之如何也。上曰,金南一,亦爲一體陞六。權大運曰,故校理金宗一子世平,以幼學別薦,方爲健元陵參奉,而其作人與才調,嶺人之著稱者,卽今朝廷之上,知其可用者,亦多有之,雖試郡邑,或能擧職,合有別樣調用之道,而格外陞遷,自下不敢縷縷陳請矣。上曰,金世平,亦爲一體陞六,可也。
兵曹判書閔宗道所啓,今觀南兵使鄭德謙褒貶等第,則以坡知僉使柳星昌,身有痼疾,置邊無益,惠山僉使李命相,他無庇政,禁令不嚴,竝置中考,二人,新陞堂上,赴任未久,禁令之嚴不嚴,疾病之重不重,雖未可知,而兵使之混置中考,殊涉未安,南兵使鄭德謙,推考,何如?上曰,推考,可也。以上朝報
引見時,譯官張炫,降二級調用之意,咨文撰出事,榻前定奪。以上吏曹謄錄
引見時,領議政權大運所啓,江都築城之役,七月爲始事,曾已定奪,將觀前頭農事,欲爲進退,而三軍門物力,猶有不足之患,自宣惠廳私送江都米三萬石內,一萬石則分給三軍門,以爲補用之地,而追後准數備送于江都,何如?上曰,依爲之。
戶曹參判李義徵所啓,北京所輸鳥銃,當自各軍門入送矣。待變之具,不可不隨卽措備,以充其代,而軍門物力方爲匱乏,實無容手之路,今增廣武科出身八十餘人,若令除其赴防,每人各捧十柄,則所送之代,可充其三分之一,而出身輩,亦必樂從矣。閔黯曰,三南各邑月課鳥銃,自三軍門造送,而鳥銃價米取用事,曾已定奪矣。今此彼中所送鳥銃,以各官軍兵數少,鳥銃數多處,除其月課,充數入送,則於軍門戎器,初無所損,不必備給其代,出身處,若捧鳥銃,則當必如曾前,各官防納月課之鳥銃,必皆無用,無已則以價捧之,似乎合宜,然臣意則分防,古制也,四百餘柄鳥銃有無,在國家無甚關緊矣。權大運曰,出身除防,於法不當,而卽今軍門,物力凋殘,若許除防,每人各納十柄之價,分給三軍門,使之隨便打造,則亦似便好矣。上曰,曾前或有除防納米,之時雖不可每每除防,一時變通,亦無所妨,今姑除防,捧米,分給軍門,可也。以上備局謄錄
戶曹啓曰,左參贊沈梓,癸亥年內局提調時,恩賜田畓,尙未準受矣。全羅道金溝縣數外官屯田畓竝四結,自本家,望呈願受,依例折給,何如?傳曰,允。以上戶曹謄錄
大臣·備局堂上引見入侍時,譯官張炫,降二級調用之意,咨文撰出事,榻前定奪。以上司譯謄錄
上在慶德宮。停常參·經筵。
掌令宋儒龍,獻納李文興就職。
鄭維岳辭職上疏。入啓。答曰,省疏具悉。已諭予意,卿勿過辭,安心察職。
禁府照目,前萬戶金九韶矣,許多軍兵,旣不載錄於統案,又不移給本官,中間隱漏之罪,在所難免,罪杖八十,徒二年,告身盡行追奪,私罪。啓依允。又照目,前僉使元德徽矣,當初沙格來告之時,不卽嚴加査問,過五六日之後,緩緩摘奸,以致敗船形止,使道臣趁未査啓,而許多穀物,一任島民之偸食,居官不職,怠忽事目之狀,殊甚可駭,罪依事目,定配遠地,告身盡行追奪,私罪。啓功減一等。同府,元德徽,驪州新津驛,徒三年,金九韶,長連朴山驛,徒二年定配。啓。
院啓,蔭官之直出六品,事體固重,苟非特異之士,不可破格輕施也,明矣。昨日筵中,司饔參奉鄭歧胤,長陵參奉許恦,司圃別檢金南一,健元陵參奉金世平,有直出六品之命,名臣賢相之孫,積仕才諝之人,雖或可稱,而一日陞六,至於四人,實涉濫觴,且關後弊。請還收司饔參奉鄭歧胤,長陵參奉許恦,司圃別檢金南一,健元陵參奉金世平陞出六品之命。答曰,不允。以上朝報
有政。吏批,判書柳命賢,參判權愈,參議權歆進。吏批啓曰,今都目政,各歧仕滿應遷者,相避及未準朔監察·禁府都事·刑曹·掌隷院郞官,各司久任時推人員,竝擬,何如?傳曰,允。又啓曰,吉州·金海等邑,俱是武弁當差之窠,不可不擇差,而擬望之人乏少,未準朔禁軍將,竝擬,何如?傳曰,允。又啓曰,忠淸監司李麟徵瓜滿之代,今當差出,而擬望之人乏少,承旨竝擬,何如?傳曰,允。又啓曰,玉堂及臺諫闕員,今當差出,而擬望之人乏少,外任竝擬,何如?傳曰,允。又啓曰,卽接成均館牒呈,則學錄琴暹,病不得察任云,依例罷職,何如?傳曰,允。又啓曰,新除授麻田郡守張萬紀,呈狀于政廳曰,老母,年今七十二歲,居在慶尙道星州地,距本郡九百餘里,勢難法外赴任云,親年七十,勿許三百里外,載在法典。麻田郡守張萬紀,改差,何如?傳曰,允。
傳曰,前後扈從首功勞人及淸白吏·戰亡子孫,各別錄用事,言于兩銓。又傳曰,十考十上,五考五上連次褒啓守令·邊將,各別錄用事,言于兩銓。
以沈橃爲忠淸監司,金龜萬爲尙州牧使,李華鎭爲光州牧使,李弘述爲吉州牧使,金澍爲淸風府使,李必茂爲蔚山府使,柳之發爲濟州牧使,全百祿爲長淵府使,尹濟萬爲德源府使,李喜泰爲昌城府使,朴思敦爲龜城府使,鄭洙明爲麻田郡守,趙相命爲昆陽郡守,金錫來爲遂安郡守,成厚錫爲碧潼郡守,鄭揀爲順川郡守,李夏禎爲金海府使,李□壽爲柒谷府使,李瑁爲古阜郡守,李濟尙爲陽智縣監,徐宗望爲藍浦縣監,蔡時祥爲定山縣監,徐文淑爲知禮縣監,李之暎爲鎭海縣監,崔恒齊爲眞寶縣監,黃應一爲義城縣令,宋尙漢爲興陽縣監,朴見善爲務安縣監,李受益爲濟州判官,楊憲奭爲平山縣監,柳星年爲瓮津縣監,李文徵爲黃州判官,張起文爲兎山縣監,李宜茂爲陽口縣監,權大頤爲咸鏡都事,李三碩爲鏡城判官,許重爲春川縣監,成大顯爲三登縣令,朴明義爲平安都事,李恒徵爲召村察訪。以上吏曹謄錄
上在慶德宮。停常參·經筵。
下直,水原府使李萬元,黃海兵使禹瑞圭,高城郡守尹坪。
江春監司安如石上疏。大槪,新授藩臬之任,決非如臣庸陋所可承當,亟賜鐫改,以重名器,以安愚分事。入啓。答曰,省疏具悉。卿其勿辭,速往欽哉。
政院啓曰,明日,乃初伏日也。視事,處暑間頉稟。傳曰,知道。
院啓,請還收司饔參奉鄭歧胤,長陵參奉許恦,司圃別檢金南一,健元陵參奉金世平陞出六品之命。答曰,勿煩。
吏曹判書柳命賢,兵曹判書閔宗道初度呈辭。入啓。給由。
謝恩,右承旨金元燮,左副承旨洪萬朝,知製敎洪重鉉,兵曹參判權瑎·弼善睦林重,文學朴泰淳,司書閔興道,奉敎李宇謙,說書蔡彭胤。
刑曹,賊人車信男·白貴天,當日西小門外行刑。啓。以上朝報
有政。
上在慶德宮。停常參·經筵。
司饔參奉安玖,磁器燔造後,入來。以上朝報
上在慶德宮。停常參·經筵。
左參贊沈梓,判義禁減下肅拜。
備邊司啓曰,京兆,係是詞訟重地,而首席久曠,事多積滯,殊甚可慮,判尹鄭維岳前後辭疏,批下已久,而尙不出仕,卽爲牌招察任,何如?傳曰,允。
謝恩,判尹鄭維岳,修撰柳憲章,校理金夢陽。以上朝報
上在慶德宮。停常參·經筵。
文學朴泰淳上疏。大槪,老母病重,急於歸救,不能坐待替直,不得不徑出直廬,伏乞亟削臣職,仍勘臣罪名,以警具僚事。留政院。以上朝報
兵曹啓曰,宣傳官李禧蕃,出身李彭老等,以公州等地殺越人命賊六名指示捕捉之功,竝加資事,命下矣。俱未資窮準職,何以爲之?敢稟。傳曰,竝特爲加資。以上兵曹謄錄
上在慶德宮。停常參·經筵
下直,德山縣監洪游敬,英陽縣監鄭錫僑,三和府使黃銓,委曲僉使尹廷舟。
中殿·世子宮,藥房問安。答曰,知道。藥房啓曰,炎霖乍霽,蒸鬱比劇,伏未審聖體,若何,中宮殿氣候,亦復何如?王世子,亦一向安寧乎?臣等,無任憂慮之至,敢來問安。答曰,知道。無事,內殿·世子氣候,一向安穩矣。
政院啓曰,大政之後,守令·監察,多有未署經者,而兩司多官,或在外,或呈告未肅拜,不得備員,兩司呈告及未肅拜人員,竝爲牌招,使之趁卽開坐署經,何如?傳曰,允。
吏曹判書柳命賢,兵曹判書閔宗道再度呈辭。入啓。加給由。
判決事李周徵辭職上疏。入啓。答曰,省疏具悉。爾其勿辭察職。
兵曹參判權瑎,館閣堂上辭免上疏。入啓。答曰,省疏具悉。卿勿過辭,從速察任。
文學朴泰淳上疏。入啓。答曰,省疏具悉。爾其勿辭,救護母病。
慶尙監司書目,寧海呈,以大司憲李玄逸辭職上疏上送事。啓。答曰,省疏具悉卿懇。噫,卿以世祿休戚之臣,異於忘世之士,則値此多艱之秋,固宜竭力王室,一意共濟之不暇,今乃望望然捨予長往,前後敦勉,不啻懃懇,而徒守考槃之志,杳無幡然之期,是何情志之不相孚,一至於此耶?愕然之極,實不知所以爲諭也,矧玆霜臺之長,輔養之任,俱不宜一日暫曠,而非卿重望,亦無以堪此,是予所以益篤誠禮,必欲招致左右者也。卿其須體至意,更勿撝謙,亟回遐心,從速登途,毋孤企望。
謝恩,掌令洪柱夏。
院啓,本院,以司饔參奉鄭歧胤等四人直出六品之命還收事,有所論列,而聖明,不賜允從,臣竊惑焉。以此諸人,或以名臣賢相之孫,或以積仕才諝之人,特爲陞六,雖有成命,而揆以事體,實涉濫觴,國家用人之道,決不宜若是其無漸也。後弊所關,不可置之,請還收司饔參奉鄭歧胤,長陵參奉許恦,司圃別檢金南一,健元陵參奉金世平陞出六品之命。白翎,乃海西巨鎭,而新除授僉使方墉,素蔑名稱,且無履歷,頃除曹司衛將,頗有人言,及授本職,物情俱駭,請白翎僉使方墉遞差。太僕之職,比諸他司,所掌頗重,而新除授主簿許琡,爲人孱劣,且無名稱,除目之下,物情不愜,請司僕主簿許琡遞差。答曰,不允。
執義金一夔,持平成儁啓曰,日昨筵中,有鄭歧胤等四人陞六之命,而入侍同僚,以不爲論啓,見非儒臣,至於引避,四人陞六,果出格外,陳達所懷,明其不可,則揆以臺體,實無所損,故臣等,相議請出矣。卽者掌令宋儒龍,以臣等之處置請出,謂有物議而引避,其避辭,見却喉司,雖未上徹,而臣等旣是伊日處置之人,其何敢晏然仍冒乎?請命遞斥臣等之職。答曰,勿辭,退待物論。
正言洪重鉉啓曰,日昨獻納李文興之引避也,陳達所懷,亦得臺體而儒臣之斥,不必深嫌,故臣處置請出矣。今者諸臺,猝以此引避,臣何獨晏然於臺席乎?請命遞斥臣職。答曰,勿辭,退待物論。
忠淸監司沈橃上疏。大槪,瀝血陳懇,祈蒙恩遞,以幸公私事。入啓。答曰,省疏具悉。卿其勿辭,速往欽哉。
掌令宋儒龍啓曰,臣於日昨筵中,以鄭歧胤等四人陞出六品事,陳達所懷,見非儒臣,而其時處置,物議爲非,臣□□處置中人也。□□之勢更加一節,臣之自劾,實出於萬不獲已,而喉司,諉以前事,終不捧入,去就兩難,靡所容措。卽伏見僚臺之避,臣益不勝駭惑之至,當初旣不能爭執,而見非於儒臣,則揆以臺體,其不可苟冒也,決矣,而以伊日處置,以亦無不可爲辭,而强請出仕,物議譁然,儕友相傳,今日引避之臺,亦嘗面對而耳聽矣。乃不先自引避,以臣之避,反謂之謂有物議,有若全無是事,而仍臣自作者然,吁亦異矣。臣緣此一事,徒煩瀆擾,又不見信於同僚,其何可一刻冒居於臺席乎?請命遞斥臣職。答曰,勿辭,退待物論。以上朝報
御營廳啓曰,今六月二十八日,本廳無軍將官朔試射時,將官高汝弼未滿四矢,申璨連三次不進,竝依例汰去,何如?啓依允。以上御營謄錄
宣惠廳啓曰,嶺南所封六月令宗廟永昭殿薦新新稻米,例於六月內,封進矣。今年節早,未及産出,限內不得封進之意,敢啓。傳曰,知道。以上戶曹謄錄郞廳安世甲校正。日記郞廳李昌儒書。
曰,依啓。
院啓,本院,以鄭歧胤等四人直出六品之命還收事,有所論列,而聖明不賜允從,臣等竊惑焉。今此諸人,或以名臣賢相之孫,或以積仕才諝之人,特爲陞六,雖有成命,而揆以事體,未免濫觴,國家用人之道,決不宜若是其無漸也,後弊所關,不可置之。請還收司饔參奉鄭歧胤,長陵參奉許恦,司圃別提金南一,健元陵參奉金世平陞出六品之命。白翎,乃海西巨鎭,而新除授僉使方墉,素蔑名稱,且無履歷,頃除曹司衛將,頗有人言,及授本職,物情尤駭,請白翎僉使方墉遞差。太僕之職,比諸他司,所掌頗重,而新除授主簿許琡,爲人孱劣,且無名稱,除目之下,物情不愜,請司僕主簿許琡遞差。竝引嫌而退。當初請出,有違公論,則非斥之來,在所難免,處置僚員,旣已自劾,則揆以臺體,勢難仍在,請正言洪重鉉,獻納李文興,竝遞差。答曰,不允。許琡事及處置事,依啓。
掌令洪柱震啓曰,臣數年在外,凡於朝家事,有同聾瞽,新入臺端,生疎亦甚,今於持平朴昌漢,下諭啓辭中,忠淸道,誤以公洪道書塡,致有改付標之擧,臣之不察之失,著矣。何敢晏然仍冒乎?請命遞斥臣職。答曰,勿辭,退待物論。
吏曹正郞沈季良,月課連三次不作,依承傳罷職。
吏曹啓曰,臺諫有闕,政事,取稟。傳曰,當日爲之。以上春坊朝報
吏曹啓曰,頃日都目政,前縣監李普著,備擬於歸厚別提,受點矣。今聞普著,曾爲泰仁縣監時,解由未及出云,臣等不察擬望之失,在所難免,不勝惶恐,歸厚別提李普著改差,何如?傳曰,允。
吏曹啓曰,判書呈辭受由,參議未差,小臣獨政未安,何以爲之?敢稟。傳曰,允。以上出吏曹謄錄
上在慶德宮。停常參·經筵。
下直,黃海監司朴慶後,銀溪察訪陳溟翰,造山萬戶韓宗遠。
水運判官李玄年,漕運後入來。
吏曹判書柳命賢,兵曹判書閔宗道三度呈辭。入啓。加給由。
傳曰,黃海監司朴慶後留待引見。
傳曰,召對爲之。
召對入侍,承旨吳始大,玉堂金夢陽·柳憲章,假注書鄭海尙,史官洪重鼎·朴行義。
兵曹判書閔宗道上疏。大槪,三度加由之命,出於格外,臣誠惶隕,靡所容措,敢將一疏,畢陳微悃,伏乞聖慈,將臣本職,亟先遞改,以重國事以安微分事。入啓。答曰,省疏具悉卿懇。本兵重任,不可輕遞,卿其安心勿辭,從速行公。
黃海監司書目,載寧郡守鄭碩耉,六月二十六日身死事。
院啓,瑞山郡守朴身之,年紀衰老,且事酗酒,凡干政令,一委下吏,吏緣爲奸,民受其害,怨咨之聲,遍聞隣邑,本道殿最,累置中考,其不治之狀,據此可知,如此之人,不可仍畀字牧之任,請瑞山郡守朴身之罷職。安岳郡守鄭東卨,數年居官,無一善狀,鄙瑣之誚,不治之聲,喧騰京外,累發完席,而尙爾蹲據,終不自處,其爲搢紳之羞,莫此爲甚,請安岳郡守鄭東卨罷職不敍。新除授獻納李東標,時在慶尙道醴泉地,請斯速乘馹上來事,下諭。引嫌而退。誤書道名,未免不察,揆以臺體,勢難仍在,請掌令洪柱震遞差。答曰,不允。下諭及處置事,依啓。
吏曹啓曰,臺諫有闕,政事,取稟。傳曰,明日爲之。以上春坊朝報
辛未七月初二日卯時,上御興政堂召對,綱目二十六上,自宋元嘉二十八年,止是歲始行之。參贊官吳始大,侍讀官金夢陽,檢討官柳憲章,假注書鄭海尙,記事官洪重鼎·朴行義留待。黃海監司朴慶後,竝爲入侍。慶後進曰,臣以無似,猥膺重寄,竊恐僨敗國事,日夜惶懼矣。上曰,卿才,實合方面之任,今玆委寄,意非偶然,卿其盡心往欽哉,生民休戚,係於守令,守令黜陟,在於監司,須宜擺脫私意,務歸公明,可也。慶後曰,親承聖敎,益復惶恐矣。數行缺慶後曰,臣曾經西路守令,不無所諳,而到界之後,更觀形勢,欲隨事稟定矣。上曰,依爲之。慶後乃退出。上曰,玉堂上下番進來。夢陽,乃進讀綱目,自宋元嘉二十八年魏太平眞君十二年始讀,至魏太子名晃字,夢陽曰,此字,肅宗御諱,而當初進御冊子時,未及付標以納,則以光字音,進讀事,敢達。上曰,唯。至魏主大怒,作鐵牀於其□□□。夢陽曰,鐵牀下,有吐而無之,御覽冊子,亦不懸之乎?上曰,當有之而不懸,出而改懸吐以納,可也。夢陽讀了八章。上曰,下番繼讀,憲章,自秋宋靑冀刺史蕭斌,將軍王玄謨以罪免始讀,至魏行玄始曆訖。上曰,文義奏達。夢陽曰,史記,歷敍當時事蹟而已。別無可奏文義矣。數行缺至何尙之致仕,尋復起之。夢陽曰,旣稱致仕,而以數四敦諭,竟復起之,初欲矯情,終不固志,未免當時之嗤點,後世之譏評,朱子誅心之法,不亦嚴乎?至宋太子劭巫蠱事。憲章曰,此與漢戾太子事略同,而此則罪當死矣。憲章曰,此外,別無大段文義矣。上曰,唯。乃掩卷,諸臣退出。
上在慶德宮。停常參·經筵
下直,慶尙都事申必淸,安城郡守睦昌遇。
吏曹判書柳命賢上疏。大槪,三度加由,實出於常格之外,臣誠惶隕危縮,置身無所,不得不畢暴情悃,復干蓋高之聽,伏乞聖慈,俯賜矜察,將臣本職及籌司之任,一倂遞免,以重國事,以安私分事。入啓。答曰,省疏具悉卿懇。卿其安心勿辭,從速行公。
傳曰,玉堂·春坊·湖堂·騎省郞官·翰注等,竝於明朝,來會銀臺,而承旨亦在其中矣。知悉。
傳曰,大臣·備局堂上引見。引見時,吏·兵判三度加由,疏批且下,兩銓首席,不可久曠,卽爲牌招察任事,榻前下敎。正言成瑨所啓,請還收司饔參奉鄭歧胤,長陵參奉許珦,司圃別檢金南一,健元陵參奉金世平陞出六品之命。上曰,勿煩。又所啓,請瑞山郡守朴身之罷職。上曰,更加詳察處之。又所啓,請安岳郡守鄭東卨罷職不敍。上曰,更加詳察處之。又所啓,凡引見時,入侍諸臣,不得徑出,而訓局大將李義徵,無端出入,事體不當,請推考。上曰,自前入侍之臣,或有出入之時,不必推考矣。前啓白翎僉使方墉〈事〉,停啓,今番謝恩兼陳奏使赴京時盤纏馬,勿爲減數,依舊例以三十匹入把,永爲定式事,榻前定奪。
刑曹啓目,古阜前郡守崔日熙,靈光郡守權持,寶城縣監楊遇漢,臨溜僉使李重昌等矣。崔日熙段,信任奸吏,事多顚妄,還上,以未捧爲已捧,報於上司,歲翻之後,猶且督徵,罪決杖一百,徒二年,告身盡行追奪。權持段,大小政事,欲總綱領,疎漏之弊頗多,別定儒生,專委賑政,抄出飢民,視其愛憎而不能致察,論報飢民,過於元戶,及遭監司之責,必欲解歸,罪。楊遇漢段,飢民不至浩多,賑穀亦可易辨,而料理分給,俱無可稱之端,政委奸吏,頗有民怨,罪,各杖一百贖,告身盡行追奪。李重昌段,愛恤士卒,料理賑資,此則可嘉,軍器之未遑修補,雖因到任不久,賑政之且急,而邊將所重,在於軍政,則亦不可無警責之道,罪杖八十,贖奪告身三等,竝只私罪。啓依允。以上春坊朝報
吏批啓曰,判書陳疏,參判病不來,小臣獨政未安,何以爲之?敢稟。傳曰,只出緊任。
觀象監官員,以領事提調意啓曰,通德郞兪夏井,曉解地理,術業頗精,本監地理學兼敎授李蕖六品遷轉,代以兪夏井,差下,依例付軍職,冠帶常仕,何如?傳曰,允。以上吏曹謄錄
大臣·備局堂上引見時,戶曹參判李義徵所啓,勸武廳可用之人,別樣抄薦事,曾有下敎,而得人爲難,至今未達矣。氷庫別檢羅斗春,卽故府尹緯素之孫,已占小科,而其膂力才智,實合需用,柳星河,卽晉陽君孝傑之孫,南徽,卽宜春君以興之孫也。此兩人,俱出忠義之門,文翰旣足,有勇力,若令博觀兵書,敎習武藝,待其成就,可備日後之用,而但此人等,皆是業儒之人,雖欲勸武,恐不肯從,自朝家,宜有別樣勸武之道,故敢達。上曰,此三人才智,果合可用,則旣有君命之後,渠何敢不從乎?以此意,書出傳敎,卽令勸武,此後亦廣加聞見,薦進可用之人,可矣。以上兵曹謄錄
大臣·備局堂上引見入侍時,譯官等處,各衙門銀貨,依前例許貸事,榻前定奪。以上御營廳謄錄
御營廳啓曰,本廳別馬隊中日試才時,以騎蒭入格者,兼司僕給帖,以騎芻兼司僕受帖者,又以騎芻入格,則令司僕寺,能走戰馬面給,以騎蒭三次入格者,則別爲稟處事,當初旣有定奪事目啓下之故,曾在壬寅年四月二十一日中日時,兼司僕李戒伯,以騎芻連三次入格啓稟,則直赴殿試事命下矣。今七月初二日中日,試才時,信川十一番別馬隊朴健,以騎芻連三次入格,而係是恩典重事,不敢擅便,上裁,何如?傳曰,直赴殿試。出御營廳謄錄
政事。判書柳命賢陳疏,參判權愈病,參議權歆進,都承旨沈檀進。
兵批,行判書閔宗道呈辭受由,參判權瑎病,參議睦林儒進,參知金邦杰在外未肅拜,承旨洪萬朝進。
以鄭有徵爲掌令,李文興爲弼善,洪重夏爲缺任道三爲戶曹正郞,成任爲兵曹正郞,權相夏爲缺副護軍洪柱震,副司勇李龍徵。出燼餘日記
辛未七月初三日,上御興政堂,大臣·備局堂上引見入侍時,領議政權大運所啓,晉州地,曾有昌善監牧官矣。戊辰年間,赤梁僉使,圖囑於統制使,稱以赤梁無船泊處云,而以昌善牧場,兼屬於赤梁矣。今聞昌善,亦無船泊處,而僉使,利其收稅,兼爲監牧,僉使所居,與牧場相去頗遠,牧子之往來服役,甚爲難堪,僉使又使鎭下土卒,混入場內,廣開田畓,生草之地,因此漸縮,馬群之體小故失,皆由於此,誠可寒心,當初僉使之兼管,已極無謂,前頭之慮,亦不可不慮。昌善監牧官,依前差出,勿令僉使兼管,何如?右議政閔黯曰,臣亦曾待罪太僕,當聞牧場事矣。領相所達田場漸廣,草場漸縮之言誠是,而此外,又有一弊,牧場馬,因水草之不好,多有瘦瘠致斃之患,而所斃之馬,例爲責傷於牧子,故牧子輩,取其價廉,輒以體小雜種,充數買納,以致馬種漸不如前,此亦不可不別立科條,以爲矯弊之地矣。上曰,馬政,國之重事,而虛疎之弊,未有甚於近日,昌善監牧官,依前差出,而牧場之內,耕墾過多,馬群無所食,以致馬種體小,故失漸多,則不可不嚴立科條,別爲申飭,俾無如此之弊,可也。上曰,前進善丁時翰上疏,語極無倫,其在朝家明是非之道,不可置之,故略施其罰矣。今聞諸大臣之言,則時翰居家,有至孝之行,惟以恭爲子職爲心,自少無宦情,前後除拜,一不赴召,其疏辭,雖有做錯之語,到今衰老之後,必無他意,而爲後日地之敎,非其本情云,如此則罰已行矣。日月且久,特爲敍用,可也。左副承旨洪萬朝所啓,全羅左水使洪以度,今春夏等褒貶啓本中,邊將等,無一人居下者,殊無嚴明殿最之意,且題目措語糢糊,多有不成說之處。請全羅左水使洪以度推考。上曰,推考,可也。
上在慶德宮。停常參·經筵。
下直,樂安縣監李。
吏曹判書柳命賢上疏。大槪,病勢情勢,決不可仍冒銓地。伏乞聖明,先治臣偃蹇之罪,將臣銓職及籌司之任,一倂遞免,以重國體,以安私分。答曰,省疏具悉卿懇。卿之受命,在於他人交代之後,則與兄遞弟授者,尤有間焉,何可過自引嫌,一向撕捱,以損事體乎?卿其宜勿過辭,安心行公。
傳曰,大提學命招。
院啓,措辭見上請瑞山郡守朴身之罷職,安岳郡守鄭東卨罷職不敍。答曰,不允。末端兩件事,依啓。前啓,訓局大將李義徵推考事,停啓。
備忘記,居首修撰柳憲章,織毛馬裝一部,之次副修撰柳栽,鹿皮一領,正郞任胤元,校理沈仲良,假注書朴台東,各草注紙二卷,筆七柄,墨三笏賜給,湖堂製述居首說書蔡彭胤,豹皮一領,之次正郞權重經,虎皮一領賜給。
上在慶德宮。停常參·經筵。
備邊司啓曰,吏曹判書柳命賢三度加由,再疏批下,而尙不出仕,殊涉不當。銓衡之長,不可久曠,卽爲牌招察任,何如?傳曰,允。
院前啓,陞出六品之命還收事,停啓。
吏曹判書柳命賢身病出仕。
今月初三日引見時,今番謝恩兼陳奏使赴京時,盤纏馬,勿爲減數,依舊例上·副使各三十匹入把,永爲定式事,榻前定奪。以上春坊朝報
吏批啓曰,判書受由,參判病不來,小臣獨政未安,何以爲之?敢稟。傳曰,只出緊任。以上吏曹謄錄
備邊司啓曰,吏曹判書柳命賢三度加由,再疏批下,而尙不出仕,殊涉不當。銓衡之長,不可久曠,卽爲牌招察任,何如?傳曰,允。
傳曰,今觀禮部咨文,則有罰銀從寬免之語。今此陳奏使之行,謝恩方物一起,似當加備,令該司,卽爲稟處。出備局謄錄
吏曹,以沈益相爲海州牧使,李昌興爲安岳郡守,洪萬紀爲白川郡守,任弘望爲靈光郡守,李晩炷爲寶城縣監,朴宣興爲瑞山郡守,尹亨來爲懷仁縣監。出吏曹謄錄
兵曹啓曰,新除授靑水萬戶張翊漢呈狀內,居在平壤,而家有七十四歲老母,平壤之距本鎭,將至五百餘里,依近例入啓處置云。邊將親年過七十,而獨子無兄弟者,許令遞改,已有定式。靑水萬戶張翊漢,改差,何如?傳曰,允。出兵曹謄錄
上在慶德宮。停常參·經筵。
下直,濟物萬戶金萬鎰。
府啓,新除授刑曹正郞曺夏卿,爲人麤粗,本不合於詞訟之地,而曾以結婚權奸,阿附發身,爲世之嗤點,久矣。除目一下,物情俱該。請刑曹正郞曺夏卿遞差。答曰,依啓。以上春坊朝報
備邊司啓曰,卽見咨文,有罰銀從寬免之語,誠爲多幸。今此謝恩兼差謝恩,而方物一起,依聖敎分付該曹,使之加備,表文,令承〈文〉院,別爲撰出,何如?答曰,允。
又啓曰,卽接義州府尹申㶅狀啓,則只稱罰銀而已,而寬免二字,不爲擧論,疎漏不察甚矣。推考,何如?答曰,允。以上出備局謄錄
上在慶德宮。停常參·經筵。
吏曹啓目,權知承文院副正字李宜晩·閔鎭遠·權·李道原·李柱天·丁思愼·李熊徵·李奎年·李龜齡·趙九畹·李壽仁·洪克濟·尹會·洪景濂·李孝根·鄭宇柱·鄭漢柱·朴台東·沈得天·吳尙友·洪重周·李德運·趙德鄰爲等如,口傳施行,何如?啓依允。
成均館官員,以知館事意啓曰,今月初七日儒生課製,當爲設行,而秋享大祭齋戒相値,不得爲之,今月內無故日退行之意,敢啓。傳曰,知道。
開城留守書目,大司諫李湜辭職上疏上送事。啓。答曰,省疏具悉。爾其勿辭,上來察職。
傳曰,史官三員待命,騎馬九匹立之,大祭所內摘奸。
上在慶德宮。停常參·經筵。
工曹參判朴廷薛上疏。答曰,省疏具悉。卿其勿辭往來焉。
司諫李萬齡啓曰,臣於前瑞山郡守朴身之論罷之啓,添入酗酒一款,而今聞此一款,元非實狀云。遣辭之際,不能詳審之失,著矣。且許恦等直出六品之命,未免爲恩數之太濫,而累日論啓,未蒙允兪,一向爭執,有傷事體,故臣頃以非久停論之意,語及於僚臺,而及其停啓之日,臣適在呈告中,雖不敢可否,而卽聞物議,以遽停其啓,爲非云。臣於當初,旣與同僚,有所酬酢,則非斥之來,臣實當之。以此以彼,俱難仍冒於臺席,請命遞斥臣職。答曰,勿辭,退待物論。
正言成瑨啓曰,卽伏見小報,同僚,以前瑞山郡守朴身之酗酒一款,未免爽實,許恦等陞六還收,率爾停論,至於引避。爽實之責,率爾之失,臣亦有之,臣何敢獨爲晏然仍冒乎?請命遞斥臣職。答曰,勿辭,退待物論。
司憲府照目,前靈巖郡守趙脩,前羅州牧使李徵龜,前井邑縣監權益興等矣,南漢山城軍餉次劃給儲置米,去正月行會之後,過了春夏,至於入秋,終不上送,事極可駭。罪,各杖一百收贖,告身盡行追奪,私罪。啓功減一等,權益興段,功議各減一等。又照目,河東縣監徐稷矣,以蛟龍旗竹,體小不合者,苟充上送,事之寒心,莫此爲甚。罪,杖八十贖,奪告身三等,私罪。啓依允。
大司諫李湜啓曰,臣纔遞藩臬,旋長薇垣,聖恩雖重,涯分則踰,行到中途,馳章陳懇,反降溫諭,促臣還朝。魏象已近,微衷自激,不得不肅新命納舊節,而顧臣在營,斷一爭隷之訟,負者換面登聞,搆臣以聽囑。身帶諫職,被人詆誣,事在査考,臣何敢晏然?請命遞斥臣職。答曰,勿辭,退待物論。
院啓,全羅兵使李道源,本以常調武夫,且乏名稱,隨時換面,巧於媒進,曾任邊郡,旣多無狀之擧,及授本職,又有可駭之事,情態悉露,莫不唾鄙。戎閫重任,決不可付諸如此之人,請全羅兵使李道源罷職不敍。慶尙左兵使柳德三,素蔑才能,特一庸夫,而數年之間,歷持兩節,物情固已駭然矣。向在水營,多造節扇,及移嶺閫,盡歸私橐,人皆傳說,不翅狼藉。其乘時射利之狀,殊甚鄙屑,卽此一款,他事可知。請慶尙左兵使柳德三罷職。竝引嫌而退。論人不審,勢難仍在。停啓遲速,非所當言,訟者搆誣,十居八九,不可以此,輕遞臺官。請司諫李萬齡,正言成瑨遞差,大司諫李湜出仕。答曰,不允。處置事,依啓。
上在慶德宮。停常參·經筵。
夜一更,流星出北極星下,狀如鉢,尾長三四尺許,色白。
政院啓曰,省記旣入之後,弼善李文興,聞其獨子病急之報,投疏徑出。輔德李元齡,雖已替入,而莫重禁直,任意徑出,致有改省記之擧,極爲未妥。弼善李文興,請推考。傳曰,允。
宣惠廳郞廳,以都提調意啓曰,三南及京畿大同儲置米,擅自貸用之類,與民間分給,限內未捧守令,畢賑後,分輕重論罪事,曾已定奪矣。擅貸分給,未捧穀物石數多少,當該守令姓名,別單書入,以備睿覽,而擅貸守令中,五十石以上拿問定配,十石以上拿問科罪,未捧中,千石以上守令,亦爲拿問科罪,分給與未捧中,五百石以上罷職,十石以上決杖事,令義禁府擧行,十石以下,無論擅貸及分給與未捧,竝置而勿論。擅貸中,沃溝縣監鄭琳,及分給中,全州判官李夏徵,古阜郡守崔日熙,益山郡守尹以復,沃溝縣監鄭琳,上年夏間,或報巡營貸下,或報巡營分給,當初本廳査問時,自本道,雖入於擅貸分給成冊之中,此與不報巡營,而或擅自貸用,或任意分給者有異,竝於限內,卽爲還捧,則似無可罪之事,分揀宜當。且大同事目中,各邑儲置米,雖有糶糴改色,用舊蓄新之詔,陳久米分給之時,本道監司,或啓聞朝廷,或稟報本廳,不但前例如此,事體當然,而道臣之不爲啓聞,不爲稟報,直使各邑貸下,殊甚未安。當該監司,亦爲推考,何如?傳曰,依啓。
又啓曰,開城留守李鳳徵,前任順天府使時,本府大同儲置米二百十二石分給之後,以未卽收捧事,亦在決杖之中,而全羅兵使李道源,以曾任守令時,兒弱充定之故,罪當決杖,而其時朝議以爲,時任兵使決杖,有所難便,只令推考。今此李鳳徵,方授留後之任,則留臣事體,與兵使,似無異同。李鳳徵,依李道源例,勿杖只推,何如?傳曰,允。
政院啓曰,因宣惠廳草記,大同儲置米擅貸分給未捧守令等,分三等論罪傳旨,今方書入,而其中或有以一人而竝入於決杖罷職兩科者。法文中,旣有二罪俱發從重論之語,亦有罪不疊蒙之例,則以一人而受兩罪者,似當有變通之道,敢稟。傳曰,一人而受兩罪者,從重只罷其職。以上春坊朝報
備邊司啓曰,江都城役,待秋擧行事,春間曾已定奪矣。三軍門浮石,將爲始役於今月望後,當有擇日告祭之擧,令該曹,斯速擧行,何如?答曰,允。出備局謄錄
上在慶德宮。停常參·經筵。
自昧爽至辰時,有霧氣。
觀象監,今月初九日夜一更,流星出北極星下,狀如鉢,尾長三四尺許,色白。啓。
司憲府照目,前縣監朴世炳矣,凡獄事,妻不得證夫,子不得證父事,曾有受敎,而今此金柱明推案中,有妻證夫,子證父之事,極爲非矣。罪,決杖一百,告身盡行追奪,私罪。啓依允。
上在慶德宮。停常參·經筵。
下直,文山萬戶申汝述,坡池僉使李昌裕,瓮津縣監柳星年,濟州判官李受益,咸悅縣監崔東準。
副提學李聃命上疏。大槪,臣交龜踰嶺之後,得聞老母病勢更劇,不得不蒼黃復路,謹令褊裨,替納密符,不勝惶悚,而且臣以負罪賤蹤,久叨經幄重任,尤極踧踖,伏乞亟削臣職。答曰,省疏具番。卿其勿辭,俟得母病少間,上來察職。
政院啓曰,前慶尙監司李聃命,交印後行到忠州地,聞其母病危急,陳疏還歸,使其褊裨,替納密符,雖緣情勢之切至,其在事體,甚爲不當。前慶尙監司李聃命,請推考。傳曰,允。
江春監司書目,醴泉呈,以校理李東標辭職上疏上送事。答曰,省疏具悉。爾其俟母病間,上來察職。
宣惠廳郞廳,以都提調意啓曰,京畿等道各邑守令儲置米擅貸及任意分給未捧之類,分等科罪事,旣已啓稟蒙允,自義禁府,今當擧行,而第念守令及居謫者,應爲決杖人員,拿致京獄,其弊不貲。依前兒弱充定守令,自各道營門決杖之例,令該道擧行事,分付,且罷散鄕居者拿來決杖,亦涉紛撓,使其所居道,拿致營門,竝爲決杖後啓聞之意,分付,何如?傳曰,允。
院啓,全羅兵使李道源,本以常調武夫,無一可取,處事顚妄,用意回譎,而惟其巧於媒進,濫得虛譽,數年之內,超躐太過,物情駭惑,固已久矣。曾任邊郡,事多可駭,及授本職,益無顧忌,値此大侵,不思撫恤之政,侵虐軍卒,以爲善事之計,加以刑杖太濫,怨詈朋興,其不識事體之狀,計較利害之態,特其細過耳。如此之人,決不可仍畀戎閫之任,請全羅兵使李道源罷職不敍。慶尙左兵使柳德三,素蔑才能,特一庸夫,數年之間,歷持兩節,物情固已駭然矣。向在水營,多造節扇,及移嶺閫,盡歸私橐,人皆傳說,不翅狼藉。其乘時財利之狀,殊甚鄙屑,卽此一款,他事可知,請慶尙左兵使柳德三罷職。答曰,竝姑先推考,觀其緘辭而處之。
禁府啓目,宋尙周·南益熏·白世興·鄭載厚·柳鳳徵等元情云云。宋尙周段,泛稱遲晩,刑推得情,南益熏·白世興段,旣已遲晩,竝只照律,何如?啓依允。宋尙周乙良,除刑推,一體定配。
義禁府啓曰,前咸悅縣監韓宗運,以宣惠廳草記,儲置米任自分給之罪,當爲決杖,而宗運,方在喪中。法典內,喪前所犯徒流以下之罪,發於喪後者,收贖云。今此宗運,依法典收贖,何如?傳曰,允。
刑曹啓目,前大興郡守南重維矣,初無害民之心,而威制太過,欲行利民之情,而慈惠反拙,飢歲捧糴,違日限者必罰,而群怨大作,生松禁伐,搆橋梁者亦贖,而衆怒朋興,疵謗之說,流傳道路。罪,杖八十收贖,奪告身三等,私罪。啓功減一等。以上春坊朝報
吏批啓曰,新除授大興郡守朴重徽,累次呈狀于政廳曰,素以抱病之人,添得毒病,症情極重,旬月之內,決無赴任之路,連以調理赴任之意,題給矣。今日又爲呈狀,素患之症,有加無減,粥飮專廢,氣息奄奄,私情切迫,有不可言,夫馬留滯,亦甚可慮,斯速入啓處置云。本郡旣非厭避之地,朴重徽之病勢,似是實狀,官事之久曠,夫馬之留滯,俱極可慮,決難等待。大興郡守朴重徽,依近例罷黜,何如?傳曰,允。
以金命迪爲河東縣監,鄭重朝爲河陽縣監,洪萬選爲大興郡守,崔寯爲尼山縣監,朴世樑爲稷山縣監,李坫爲長興府使。出吏曹謄錄
義禁府啓曰,京畿三南大同儲置米,五十石以上擅貸守令,拿問定配,十石以上及未捧中千石以上,拿問科罪,分給與未捧中,十石以上決杖事,傳旨啓下矣。宋相·南益熏·鄭載厚·柳鳳徵·李文長·李行周·崔紀·趙聖輔·黃欽·尹葕·李舜岳·成至善·尹·尹棆·韓宗運·洪天敍·鄭檝·柳晑·牟世蕃·任後昌·李世澤·鄭䎖·權持·洪命興·李世翊·柳聖和·趙脩·安世徵·李煿·高後適·孔尙濂·白世興等,時在京中,卽已拿囚,而其中李聖麟·尹濟民·鄭莅·朴泰衡·申汝沆·朴希聖,旣已身死,李衡祥,自東萊,時未上來,柳榰,時在吉州任所,李漢珪,時任定平府使,權玹,時任任實縣監,曺挺宇,時任潭陽府使,尹以復,時任益山郡守,閔鎭嵩,時任長水縣監,睦昌期,時任錦山郡守,徐敬祖,時任陜川郡守,鄭洙明,時任麻田郡守,李夏徵,時任全州判官,朴夢錫,時在大口地,徐榏,時在保寧地,閔碩才,時在結城地,鄭琳,時在富平地,李成朝,時在定配所。各人等,或在任所,或在鄕家,或在配所,依例發遣府書吏·羅將,拿來,何如?傳曰,允。出義禁府謄錄
禮曹啓曰,卽接貞陵參奉牒報,則本陵陵上北邊莎草,有枯損處,今春監司奉審時,姑待前頭萌生稟啓事,定奪矣。經夏之後,雖不茂盛,僅僅回生,而前面東北間莎草兩處,自春夏,日漸枯黃,一處長四尺·廣二尺,一處長二尺·廣一尺,頓無生意,所見未安云。依例政府以下進去奉審後,稟處,何如?傳曰,允。出禮曹謄錄
上在慶德宮。停常參·經筵。
下直,長淵府使全百祿,金溝縣令吳始亨,高山里僉使李仁及,馬梁僉使朴東顯,兎山萬戶張起文,天城萬戶崔東逸。
院啓,請全羅兵使李道源罷職不敍。慶尙兵使柳德三遞差。答曰,勿煩。
兵曹啓曰,昨日禁軍李奇白等五人,與扈衛廳軍官鄭榮漢等五人,其他閑散數人,約會於彰義門外松間,分曹射帷,以爭勝負。其時別無酒肉設辦之事,只以略干酒食療飢,被捉於刑曹禁吏,以會飮,呈課本曹,扈衛廳所屬,以大臣衙門軍官之故,得蒙分揀,禁軍等五人,拘留徵贖。禁軍等,來訴臣曹,凡會飮設禁者,蓋念其辦備酒肉,糜費荒樂而欲禁之地,今此武士射會之所持酒壺療飢者,一體執捉,不但事似不當,貧寒禁軍等之被拘納贖,亦甚可慮。雖以事體論之,宿衛禁軍,比之扈衛軍官,輕重如何,而軍官則分揀,禁軍則徵贖,尤涉未安。禁軍等所納贖木,還爲出給,此後武士等射會飮酒療飢之類,勿令禁吏執捉,似當。令該曹,稟議于廟堂,處之,何如?傳曰,依啓。武士之凡於射會,飮酒療飢,自是常事,而禁吏之以會飮,混同呈課,極爲痛駭。禁吏之橫行閭里,百般操縱,當捉而故放,不當捉而混捉者,實是今日之痼弊,不可不隨現痛徵。該吏,令攸司囚禁,從重科罪,此後如此等事,切勿使禁吏執捉,以爲貧寒武士等支堪之地,可也。
政院啓曰,臣等伏見兵曹草記批答,則有刑曹禁吏,令攸司科罪,此後如此等事,切勿執捉事,定式施行之敎矣。武士之因射會,飮酒療飢,元非可禁之事,禁吏之橫行操縱,亦是近日之痼弊,則今此聖敎意實有在,而但念會飮設禁,旣有定制,今因禁吏之混捉,反弛其隄防,則此後武夫之多率無賴,稱以射會,濫費酒肉,大張聲樂者,雖或有之,爲禁吏者莫敢,誰何?其流之弊,亦安可不慮?且臣等竊詳草記措語,秋曹於扈衛軍官,則分揀而放之,於禁軍,則拘留而贖之,均是會飮,同是武士,而輕重取捨,若是懸殊,其責不但在於禁吏,則刑曹堂上亦不無所失,請推考,以示警責之意。草記批答中,定式施行四字,則特爲還收,何如?臣等,忝在出納之地,區區所懍,惶恐敢達。答曰,依啓。定式施行四字,當改下矣。
府啓,京兆郞僚,詞訟職掌,不可不擇差,而多以衰老庸鈍之類,苟然充差,識者之寒心,固已久矣。新除授漢城判官魚震陟,爲人憒憒,全不解事,曾宰縣邑,亦多謗言,除目之下,物情駭然。請漢城判官魚震陟汰去。南宮郞屬請選階梯,其不可人人而濫授也,決矣。禮曹佐郞柳紀天,人望素輕,且無履歷,猥授本職,人皆爲駭。請禮曹佐郞柳紀天汰去。會飮犯禁,自在應治之科,若諉以軍卒,而有所容貸,則實非設法司出禁令之意也。迺者因兵曹草記,至有刑曹禁吏科罪之命,臣等,竊不勝駭惑焉。禁吏之不分軍卒,隨犯執捉,乃其責耳,有何可罪之事乎?苟或因此而禁令不行,隄防漸弛,武夫中無賴之徒,稱以射會,恣意飮樂,而莫之禁斷,則其流之弊,有不可勝言者。事雖微細,關係亦重。請還收刑曹禁吏令攸司科罪之命。答曰,不允。末端事,凡所謂會飮之禁者,蓋指糜費酒食,恣意飮樂者流而設也。至若武士之射會飮酒,自是常事,元非犯禁,則隨犯執捉,乃其責耳之說,已涉可訝,而如此頑悍之禁吏,置而不罪,則日後憑依作拿之弊,必倍於前,而貧寒武士之呼冤,無時不已,此誠不可不矜念,而爾等收還科罪之請,出於意外,尤有所未曉也。勿爲煩論。
掌令睦林重啓曰,禁吏之憑籍作挐,誠是今日痼弊,而此則法司隨現痛治,可也,而至於會飮禁制,元無區別禁軍之文,則今此刑吏之隨現執捉,固無可罪之事。且禁吏,以此被罪,則隄防漸弛,後弊不些,故臣與同僚,相議論啓矣。今承未安之敎,臣何敢晏然一刻仍冒乎?請命遞斥臣職。答曰,勿辭,退待物論。
上在慶德宮。停常參·經筵。
巳時,日暈。
下直,咸鏡都事權大臨,玉浦萬戶朴壽仁。
政院啓曰,今日,乃賓廳日次,兩司當爲入侍,而諫院多官,或陳疏呈告,或在外,或未肅拜,時無行公之員,在外人員外,竝牌招,以爲推移入侍之地,何如?傳曰,允。
領議政權大運箚子。大槪,猝患暑癨,達夜叫痛,賓廳之坐,無由進參,不勝惶恐,仍乞遞免。答曰,省箚具悉卿懇。所患如此,子用慮念,不得進參,有何所傷?年齡雖高,筋力尙旺,從容調理,勿藥自瘳,卿其安心勿辭,益加善攝。仍傳曰,遣史官傳諭,遣御醫看病。
掌令鄭有徵,持平沈最良啓曰,夫數三人射會,一二杯療飢,元非可禁之事,禁吏輩,若或憑依作挐,則隨現痛治,可也,而此則不然,軍官禁軍無賴之輩,稱以射會,聚于僻處,各設杯盤,見捉狼藉。且於會飮禁制,曾無區別禁軍之文,則禁吏之隨犯呈課,不是法外,而因其犯人之告訴本兵,至有治罪禁吏之擧,則臣等竊恐,自今以後許多武士,稱以射會,廣聚無賴之徒,縱酒恣行,法司之吏,將畏忌惕息莫敢,誰何?其流之害,不但在糜費酒食而已,故臣等,與同僚相議論啓矣。聖明,不惟不賜允兪,反下未安之敎,臣等,何敢一刻晏然於臺端乎?請命遞斥臣等之職。答曰,勿辭,退待物論。
傳曰,大臣·備局堂上引見。引見時,濟州牧使柳之發改差,以文臣中,廉謹有風力可以彈壓者,勿論堂上堂下,極擇差送事,及軍器寺提調,以訓鍊大將差下事,榻前定奪。
以鄭漢柱爲假注書。
今日引見時,執義權愭所啓,請漢城判官魚震陟汰去。上曰,依啓。又所啓,請禮曹佐郞柳紀天汰去。上曰,依啓。又所啓,請還收刑曹禁吏令攸司科罪之命。上曰,已諭毋煩。又所啓,竝引嫌而退。隨事論啓,臺體則然,未安之敎,不必爲嫌。請掌令睦林重·鄭有徵,持平沈最良出仕。上曰,依啓。司諫李震休所啓,請全羅兵使李道源罷職不敍。上曰,勿煩。又所啓,請慶尙左兵使柳德三罷職。上曰,勿煩。以上春坊朝報
大臣·備局堂上引見入侍時,左議政睦來善所啓,頃日廣州府尹李泰龜來言,南漢弊端,多有變通之事云,而因守禦使李宇鼎病重,不得合議,故未果定奪而去,其中兩款事,有可以變通者矣。卽今保障之可恃者,惟在江華·南漢兩處,而江華則稱以待變之需,儲置魚鹽等物,而南漢則素無儲置矣。臣曾在丙子年,入於山城,得聞其時萬事艱乏之狀,卽今不可無預備之道,待變魚鹽等物,一依江華例,散出舊儲之物,新備儲置,歲以爲常,則可爲日後緩急之需矣。右議政閔黯曰,南漢物力,無可以辦此,或自守禦廳,助其物力,或令戶曹劃給,則似爲便當矣。李宇鼎曰,南漢守禦廳,有油淸·眞末·魚鹽等物,稱以別庫而置之,今若一如江華例爲之,則雖無自戶曹劃給之物,自本廳亦豈無料理移給本府之道乎?上曰,依江華例,措置,可也。又所啓,南漢山城募入之人,曾前不過三百戶,而到今他處謀避身役者,歲漸投屬,今至千餘戶之多,而復戶定式,則不過一千結,以此遍給,其勢誠難,而人民之避役投入者不絶,若不趁今變通,則前頭必有難處之弊云,自今爲始,勿許募入,何如?李宇鼎曰,山城募屬者,雖是水軍之役,亦皆減除,故謀避身役者,投入甚多,況其城中,地小人多,生理極難,人心强悍,甚於他處,若値事變,則亦不無可慮之患。左相所達速爲變通之說誠是,此後則勿許募入,似爲得當矣。上曰,曾前募入者,今不可還出,而一向許入,則渠輩之生理亦難,今後一切防塞,可也。出備局謄錄
辛未七月十三日,上御□□□,大臣·備局堂上引見入侍時,禮曹判書兪夏益所啓,禧陵丁字閣重建事,有待秋成擧行之敎,而秋成之後,則日氣涼冷,土役乾正未易,必於開月望間始役,可無窘急之患,重建廳堂上差出,分付吏曹,何如?上曰,依爲之。又所啓,健元陵·獻陵碑閣營建,曾有待秋擧行之敎矣。碑閣造成,曾無可據,而事係重大,監董之官各一員,令繕工監分差,本曹堂上,亦爲往來看檢,何如?上曰,依爲之。又所啓,謁聖,曾有待秋擧行之敎,而卽今秋序已屆,日氣尙熱,稍待涼生,擇日擧行,何如?上曰,武科則有初試,以閏月內擇日,謁聖吉日,以八月念間推擇,可也。右議政閔黯所啓,祭享所用黑牛,分定各邑,上送遷延之故,自禮曹請推者,至於三邑守令云。事係祭享,自下仰達,似涉未安,而今此黑牛,禮曹爲預備,前期分定,而自該邑上送之際,未免遲延,與未及上送於祭享期限有間,遞易之際,弊及民間,三邑守令,且有治績云,似當有變通之道矣。上曰,事係祭享,故依律照勘矣。今聞大臣所達,曲折如此,特爲只贖,可也。戶曹判書吳始復所啓,宗廟各陵寢祭享物種,當初大同設置時,旣入於磨鍊之中,而大同設立後,祭享物種,則尙未加定之故,一年應用物種,每患不足,臨時自戶曹,給價措備,旣甚苟簡,事且未安,明年正月爲始,不足物種,趁卽加定磨鍊,以爲啓下之地,何如?左議政睦來善曰,各陵祭享,或有大同事目中不爲磨鍊之數,事甚苟簡。今此戶判所達,誠爲得宜矣。上曰,自明年正月爲始,磨鍊定式,可也。禮曹判書兪夏益所啓,凡祭享,受誓戒,則四更頭爲之,受香,則趁開門爲之,而近來差祭獻官以下,不卽一齊來會。頃於秋享大祭,受誓戒,天明時爲之,且於日晩後,始爲受香,事之未安,莫此爲甚。今後則大祭受誓戒,必於四更頭爲之,凡干受香,亦於早朝爲之之意,各別申飭,如有猶踵前習,推諉不卽來待之祭官,摘發科罪,何如?左議政睦來善曰,國家大事,莫重於祀典,而近來百隷怠慢,受戒·受香等事,如是緩忽,不可不痛徵。今後則吏曹政院,別樣申飭,如有復踵前習,勿爲循例推考,拿問定罪,何如?上曰,若或有大段事故,則不可一切施罪,而受誓戒,則吏曹申飭,受香則政院檢察,以爲臨時論罪之地,可也。
上在慶德宮。停常參·經筵。
下直,遂安郡守金錫來。
府啓,請還收刑曹禁吏令攸司科罪之命。措辭見上新除授龜城府使朴思敦,本以常調武夫,實無可稱之能,性旣貪饕,事多鄙屑,曾任邊郡,駄載狼藉,且有犯禁之擧,終至發覺,而乞哀郵庭,不知羞恥,北民之唾罵,至今未已。西關饒邑,決不可付諸如此之人,以貽民害。請龜城府使朴思敦罷職不敍。答曰,不允。末端事,旣往之事,到今追論,已欠平允之道,而予觀其爲人,亦非闒茸之類,有何不可堪之理乎?更勿煩論。
院啓,請全羅兵使李道源罷職不敍。慶尙左兵使柳德三罷職。措辭見上答曰,勿煩。
吏曹啓曰,守令有闕,政事,取稟。傳曰,明日爲之。以上出春坊朝報
禮曹啓曰,大臣奉審後啓辭內,貞陵陵上莎草枯損處,擇日修改事,啓下矣。修改吉日,令日官推擇,則來八月十二日卯時爲吉云。以此日時擧行,而事目則臨時磨鍊以入,何如?傳曰,允。出禮曹謄錄
上在慶德宮。停常參·經筵。
下直,東萊府使金洪福,興陽縣監宋尙漠,登山萬戶金勉哉,梨津萬戶沈光淑。
傳曰,東萊府使金洪福留待引見。
禮曹啓曰,傳敎矣。謁聖吉日,令日官推擇,則八月念前念後,皆有拘忌,而初十日及二十四日爲吉云,而二十四日,則非但晷刻漸短,日氣亦必涼冷,以何日定行乎?敢稟。傳曰,二十四日太晩,以初十日定行,可也。
府啓,請還收刑曹書吏,令攸司科罪之命。新除授龜城府使朴思敦,曾宰北路,專事掊克,罷歸之際,犯禁發覺,被逮累朔,竟至編配,則復除邊郡,重貽民害,揆以事體,宜無是理。聽言觀貌,雖不至於闒茸,居官不法,若是其狼藉,則不可以事在旣往而置而不論。請龜城府使朴思敦罷職不敍。答曰,勿煩。
院啓,請全羅兵使李道源罷職不敍。慶尙左兵使柳德三罷職。答曰,勿煩。
兵曹啓曰,謁聖吉日,來八月初十日,旣已啓下,武科初試吉日,令日官推擇,則來閏七月二十日爲吉云。以此日擧行,而額數,依前例分兩所,各取五十人之意,敢啓。傳曰,知道。
上在慶德宮。停常參·經筵。
下直,江春監司安如石,載寧郡守尹訓甲。
傳曰,江春監司安如石留待引見。
府啓,請龜城府使朴思敦罷職不敍。答曰,勿煩。前啓,還收刑曹禁吏科罪事,停啓
院啓,請全羅兵使李道源罷職不敍。答曰,勿煩。前啓慶尙左兵使柳德三罷職事,停啓。
以柳瑍爲假注書。
今日江春監司安如石引見時,都承旨沈檀所啓,近來求山之弊,甚爲紛紜,臣嘗慨然,請道監司鱗次下直,宜有申飭之擧,故敢此仰達。擇地營葬,人事之所不可已者,而卽今空閑地絶少,故士夫家,惑於堪輿之說,多有犯禁之事,至於監司·守令,卜山於本道本邑之地,雖百餘戶或數百戶所居之村,若其地師所贊,則不思國法,惟事威脅,或抑買田宅,或勒毁民舍,或先受文券,遷延不買,以爲漸取之計者有之,或在官卜山,仍置家舍,以爲日後居息之所者有之,有土而被奪,安居者失所,監司旣自犯禁,故守令益無忌憚。臣雖未盡目見,聽聞所及,諸道同然云。臣恐自此,人皆效尤,民不保全,豈不大可寒心哉?此不但臣一人之意,實是搢紳間所共駭歎者也。不可無別樣禁斷之道,自今以後,監司·守令無得卜山於本道本邑事,定式施行,何如?上曰,承旨所達誠然,出擧行條件,各別嚴禁之意,分付各道。江春監司則親承傳敎,知悉此意,別樣禁斷,此後如有犯禁現出者,則當別樣科罪矣。
成均館官員,以知館事意啓曰,今七月初七日儒生課製,當爲設行,而秋享大祭相値,不得爲之,今月內無故日退行事,曾已啓達蒙允矣。來二十日設行之意,敢啓。傳曰,知道。
禮曹啓曰,今此謁聖時,依前例以酌獻禮,磨鍊擧行乎?敢稟。傳曰,依爲之。以上春坊朝報
備邊司啓曰,將領可合人抄擇事,榻前定奪已久,而難於得人,尙爾遷就矣。今始抄選,別單書入之意,敢啓。答曰,知道。
又啓曰,倭館禁令申明事,及商賈更爲定額事,旣有定奪於榻前矣。節目磨鍊書入之意,敢啓。答曰,知道。出備局謄錄
吏批啓曰,濟州牧使,文臣中,勿論堂上·堂下,極擇差出事,命下矣。堂上中,可合之人絶乏,堂下曾經侍從及時任守令,竝擬,何如?傳曰,允。
又啓曰,新除授蔚山府使李必茂呈狀內,以積年病廢之人,又自春間,添得傷寒,以此病狀,萬無自力赴任之望,斯速入啓處置云。李必茂之除授本職,一朔將迫,而尙不出謝,聞其病勢,果爲沈篤,實難强令赴任,蔚山府使李必茂,依近例罷黜,何如?傳曰,允。
以南弼星爲蔚山府使,尹再爲濟州牧使,鄭行百爲沔川郡守,任道三爲扶安縣監,金兌昌爲梁山郡守,任胤元爲瑞興縣監。出吏曹謄錄
上在慶德宮。停常參·經筵。
下直,黃州判官李文徵,永達萬戶朴興宗,長水察訪洪凭一。
大司諫李湜辭職上疏。入啓。答曰,省疏具悉。爾其勿辭,宜速察職。
府啓,請龜城府使朴思敦罷職不敍。答曰,勿煩。
院啓,請全羅兵使李道源罷職不敍。答曰,勿煩。
掌令睦林重啓曰,禁吏科罪,實關後弊,而還收之請,已至累日,則亦不必一向爭執,故臣與同僚,相議停論矣。今聞物議,則事係隄防,意在補拾,而數啓旋停,甚乖論事之體,大加非斥,臣之率爾停論之失,至此著矣,何可一刻仍冒於憲席乎?請命遞斥臣職。答曰,勿辭,退待物論。
掌令鄭有徵,持平沈最良啓曰,禁吏推治,有關後弊,據法爭執。蓋爲隄防,而累日相持,亦傷事體,故臣等,相議停啓矣。卽者同僚,以見非物議,至於引避,臣等,亦何敢一刻晏然於臺端乎?請命遞斥臣等之職。答曰,勿辭,退待物論。
上在慶德宮。停常參·經筵。
中殿·世子宮,藥房問安。答曰,知道。
藥房啓曰,雨意未已,日氣蒸鬱,伏未審夜來,聖體,若何?伏聞王世子近來甚有水刺厭進之候,此似出於暑熱所惱,而日子已久,必致傷損,臣等,與諸御醫入診後,議定當進之藥,似當,臣等不任憂慮之至,敢來問安,竝此仰稟。答曰,知道。無事,日氣蒸鬱,問于入診醫官,議藥,宜矣。
大司成姜碩賓上疏。大槪,請於燕行未發之前,往省丘墓,以伸至情事。入啓。答曰,省疏具悉。卿其依疏辭往省焉。
府啓,請龜城府使朴思敦罷職不敍。爲治之道,莫大於久任責成,親民之職,無過於字牧之任,故守宰數遞之害,古人,已言之矣。至於到官數月,旋移他邑,則雖有才能,何暇施爲?若能善治,則待其成績,隨品擢用,乃可得當矣。且三南民生,纔脫於飢餓之水火,又當農極,戒在不奪,而一邑作闕,兩郡受弊,其問利害,皎然可知,況今見在京官者,豈無一良吏哉?臣自湖西,承召上來也,目見稷山·鎭川兩邑之倅,無故移拜之故,送舊迎新之際,民間怨咨,不啻狼藉,此外他邑,亦可類知。請諸道守令中,移差他邑之類,一倂仍任,自今以後,在任年久,政績特異者外,瓜限前,勿爲移差他邑事,定式施行。竝引嫌而退。累日爭執,旣得臺體相議停啓,有何不可?請掌令睦林重·鄭有徵,持平沈最良,竝命出仕。答曰,不允。第二件事,令該曹稟處,處置事,依啓。
藥房再啓曰,卽與入侍醫官相議,則王世子神色,比數日前頗勝,而水刺厭進之候,姑無加減,此出於暑熱傷脾之致,當用消暑淸熱之劑,柴胡涼膈散,加香薷一錢半,黃連麯炒一錢,白扁豆羌汁炒七分,五貼,令乳母進服,以爲證源之地,宜當云。此藥五貼,爲先劑入之意,敢啓。答曰,知道。別無大端病患,明日勿爲問安。
院啓,請全羅兵使李道源罷職不敍。國家殿最之法,卽三載考績之遺制也。察其勤慢,以明黜陟者,宜無內外之別,而京各司褒貶時,不問其爲人之如何,任職之能否,只憑進不進之擧案,以定上中下之等第,百隷庶僚之中,亦豈無怠棄尸居之人,而未有澄汰之擧,一皆循序以遷。此決非祖宗朝立法之本意也。因循謬例,視爲典常,全無懲勸之道,只爲文具之歸,事之寒心,莫此爲甚。請自今以後京各司褒貶,各別申飭,以嚴殿最之法。長興,乃海防名邑,從前擇差,意非偶然,而新除授府使李坫,爲人庸迂,全不解事,曾爲摠府郞廳,猶且被人嗤點,及授本職,物情俱駭。請長興府使李坫遞差。答曰,不允。第二件事,事係變通,今該曹稟處,遞差事,依啓。
判尹鄭維岳上疏。大槪,卽見大司諫李湜疏本,有未詳曲折,而非斥該府者,臣當受以爲罪,而不用呶呶爭辨,乞遞職任,以謝人言事。入啓。答曰,省疏具悉。卿無所嫌,勿辭察職。
上在慶德宮。停常參·經筵。
下直,淸風府使金澍,大興郡守洪萬選,昆陽郡守趙相殷。
司諫李震休上疏。大槪,出疆之期,只隔一旬,而所叨諫職,有礙於兼臺差下,乞蒙恩遞事。入啓。踏啓字。
府啓,請龜城府使朴思敦罷職不敍。答曰,勿煩。前啓,諸道守令中,移差他邑之類,一倂仍任,自今以後,在任年久,政績特異者外,瓜限前勿爲移差他邑事,定式施行,該曹稟處間,姑停。
傳曰,召對爲之。入侍,承旨朴紳,玉堂金夢陽·柳栽,假注書柳瑍,史官洪重鼎·朴行義。兵曹判書閔宗道,請對入侍。
吏曹啓曰,臺諫有闕,政事,取稟。傳曰,明日爲之。
今日召對時,玉堂東壁,後日政差出事,榻前定奪。
院啓,請全羅兵使李道源罷職不敍。答曰,勿煩。前啓,京各司褒貶,各別申飭,以嚴殿最之法事,該曹稟處間,姑停。
吏曹啓曰,命下矣。勿論京外官,久任責成,卽爲治之大要,人孰不知,而目今朝著,大抵乏人,文南四品以上,尤爲苟簡,臨政注擬之際,僅僅塡差。頃日之政,安岳·沔川有窠,當品可合之人絶乏,以稷山縣監李昌興,鎭川縣監鄭行百,陞品移擬,果受恩點,破東補西,此固出於勢不獲已,而兩人俱是州郡被抄之人,與無端移擬者有異,至於羅州牧使尹鼎和,則海防重地,擢秩移除,似不當一體擧論矣。臺臣目見稷山·鎭川兩邑之受弊,有此論啓仍任之請,實有所執,第念定式施行一款,亦不無窒礙之端,才分有大小之別,事勢有緩急之殊,決不可一例防塞,永爲朝式。稷山縣監李昌興,鎭川縣監鄭行百,竝姑仍任,何如?傳曰,允。
大司諫李湜啓曰,臣伏見判尹鄭維岳論辯延安人山訟之疏,咎臣甚力,臣實瞿然。夫決訟之道,各隨己見,不可借人爲聽,亦不可使人同我也。是訟之立落,臣謂是而人爲非,臣固不敢自信,而身爲道臣,旣知其冤,謂之曾經覆奏,降自成命,不爲更稟,掘乙者呼冤之塚,俾之歸怨於縣官,然後方可謂合常規得事體乎?道臣之狀,許令覆奏,固上命也,據其啓本,苟有不當,防塞之可也,更査之可也。何可以落訟者構誣之訴,揷入於覆啓之中乎?噫,世末矣,俗澆矣。訟者之願一有不售,則輒構誣訟官,醜辱爲事,此習固當嚴杜痛懲,使上下有分,紀綱不頹,而同爲士夫,同爲訟官,乃反扶而引之,使無識之徒,有所恃而益肆,至謂之事理之不可已者,臣終不能無惑也。臣忝叨臺席,無少報效,應人之誚,日事瀆擾,臣罪萬死,請命遞斥臣職。答曰,勿辭,退待物論。以上春坊朝報
禁衛營啓曰,卽接右邊捕盜廳移牒,御營別抄軍官李海善穀物呈狀推尋之事,穀物捧受人扈衛軍官李時英,捉來對辯矣。李海善發告內,李時發,本以禁軍,李廷信,以生爲死,圖出立案,軍役頉下之後,改名以時英,入屬於扈衛軍官云。李時英,嚴致覈問,則其招內,渠本以李廷信,入籍居生於鳳山南面南二里,退計十三年前,入屬精抄軍,改歸禁衛營後,仍爲隨行。四年前,赤多雄馬一馬,賂給於鳳山兵房李孝廷處,圖出物故立案,禁衛軍頉下,改各以李廷信,敢受校尉加資三張,移送本營云。李廷信,今方拘留營中,而其以生爲死,圖出立案,變幻姓名之狀,極爲痛駭,色吏李孝廷,利其賂物,成給故案,亦甚可痛。李廷信,移送刑曹,以爲考律處置之地,李孝廷,令本道嚴刑,依律定配,其時守令,依事目罷職,何如?傳曰,允。出禁營謄錄
辛未七月十九日,上御□□□召對,綱目二十六上,自宋元嘉三十年,止四家長給廩祿,參贊官朴紳,侍讀官金夢陽,檢討官柳栽,假注書柳瑍,記事官洪重鼎·朴行義。
召對時,玉堂東壁,後日政差出事,榻前定奪。
上在慶德宮。停常參·經筵。
下直,淮陽府使李玄祚,德原府使尹濟萬,順川郡守鄭揀,藍浦縣監徐宗望,平山縣監楊憲奭,赤梁僉使閔之奇。
政院啓曰,大司憲李玄逸在外,掌令鄭有徵病親呈辭入啓,執義權愭,掌令睦林重,持平沈最良·朴昌漢,一時呈告,今日茶時,將以監察代行,事體未安,呈告人員,竝卽牌招察任,何如?傳曰,允。
傳曰,下直守令·僉使,留待引見。
院啓,請全羅兵使李道源罷職不敍。引嫌而退。訟者構誣,元非可嫌,意外疏斥,不須多辨。請大司諫李湜出仕。答曰,不允。處置事,依啓。
府啓,龜城府使朴思敦罷職不敍事,及諸道守令勿爲移差他邑,永爲定式施行事,停啓。
備忘記,居首進士魚史夏,直赴會試,之次進士南迪明,幼學鄭墀·金舜臣·李天耆,各給一分。以上春坊朝報
下直守令留待引見。入侍時,同副承旨李雲徵所啓,江都築城之役,今已定期,將爲始役,而目今禾穀滿野,未及收穫,民人命脈,都在於此,若有役夫踐踏之弊,則誠爲可慮,臣雖未詳島中形勢,而槪聞築城役所,多在於田畓防堰之處云。三軍門累千役丁,擔土曳石之際,必多蹂躙損傷之患,而京衙門軍卒,必不受江都留守之節制,如有踐傷民田者,則不計某營所屬,留守直爲治罪禁斷事,分付,何如?上曰,三軍門,亦必禁斷,而更爲嚴飭各軍門,一倂無踐傷之弊,可也。出備局謄錄
吏批啓曰,長興府使被論之代,不可不擇差,而擬望之人乏少,營將中可合人,竝擬,何如?傳曰,允。
以許墀爲羅州牧使,沈欞爲靑松府使,李周章爲安岳郡守,兪夏謙爲靑松府使,尹彙善爲沔川郡守,李昌興爲稷山縣監,洪景濂爲金泉察訪。
兵曹啓曰,沈欞,以堂下三品,陞拜淸州營將矣。今日政,移拜長興府使,營將內禁將新陞堂上者,十朔前遞罷,則有所授加資還收之例,今此沈欞,以未赴任之營將,移拜堂下守令,則新授加資,似不當仍受,依例還收,何如?傳曰,允。出吏曹謄錄
成均館官員,以知館事意啓曰,七月初七日儒生課製退行之意,曾已啓達矣。今二十日設行之意,敢啓。傳曰,知道。出成均館謄錄
傳曰,居首進士魚史夏,直赴會試,之次進士南迪明,幼學鄭墀·金舜臣·李天耆,各給一分。出禮曹謄錄
上在慶德宮。停常參·經筵。
下直,同福縣監黃爾章,廣梁僉使曺世傑,泰川縣監許重,越松萬戶池重源。
院啓,請全羅兵使李道源罷職不敍。答曰,遞差。
全羅監司書目,冒萬死,更陳難安之勢,冀蒙恩遞事上疏上送事。啓。答曰,省疏具悉卿懇。卿勿過辭,從速察職。
大司憲李玄逸辭職上疏。答曰,省疏具悉卿懇。已諭至意於前疏之批矣。復何多誥?今玆移授天官佐貳之任,實非偶然,卿其安心,更勿撝謙,宜速上來行公,以副予望。
全羅監司書目,今月初五日辰時,全州等十七邑地震,事係變異事。以上春坊朝報
義禁府啓曰,頃日李志傑議啓中,鄕廳銀貳拾貳兩伍錢,誤書以貳拾,如是倉卒中,未及覺察之致,不勝惶恐,元啓目中,付標以入之意,敢啓。傳曰,知道。以上義禁府謄錄
上在慶德宮。停常參·經筵。
政院啓曰,守令監察,多有未署經者,而卽今兩司行公之員甚少,不得開坐,兩司呈告未肅拜人員,竝爲牌招,使卽開坐署經,何如?傳曰,允。
院啓,全羅兵使李道源罷職不敍事,停啓。
吏曹啓曰,臺諫有闕,政事,取稟。傳曰,明明日爲之。
右議政閔黯箚子。大槪,請得恩由,往省父母墳事。入啓。答曰,省箚具悉卿懇。卿其依箚辭,安心往來焉。仍傳曰,給由馬,澆奠牀備給。
上在慶德宮。停常參·經筵。
中殿·世子宮,藥房問安。答曰,知道。
藥房啓曰,三庚已盡,老炎猶酷,伏未審夜來,聖體,若何?王世子水刺厭進之候,亦復何如?柴胡涼膈散,令乳母進服後,其有差減之效乎?前日劑進五貼,已盡於昨日,卽與諸御醫相議,則柴胡涼膈散,依前加入,加用五貼,宜當云。此藥五貼,更爲劑進之意,敢啓。答曰,知道。無事。世子厭食之候,比前差勝矣。
傳曰,大臣·備局堂上引見。引見時,工曹參判朴廷薛改差事,榻前定奪,刑曹判書尹以濟,漢城判尹鄭維岳牌招察任事,榻前下敎。
辛未七月二十三日,上御□□□。大臣·備局堂上引見入侍時,左議政睦來善所啓,侍從臣父年七十以上者,曾有陞資之規,此實國家孝理之盛典也。故判府事趙絅·姜栢年,皆以此旣蒙陞資之典。卽今亦有侍從臣之父年過七十而未蒙恩典者,參判李沃之父觀徵,參議黃欽之父藎耉,皆年過七十,依近例,似當加資,而臣聞見未廣,此外必多如此之人,令該曹,廣加訪問以啓,一體施行,何如?上曰,此二人,特爲加資,其他侍從臣之父年過七十之類,該曹隨聞以啓,一體加資,可也。領議政權大運所啓,頃者內乘金爾樞,以所騎內廐馬未及入送於門限之故,爾樞罷職矣。臣於其時,問書吏則書吏以爲,巨達亦不爲無罪云,故請推入直內乘之時,竝及巨達之罪,而有定配之事矣。其後人或以爲,巨達無罪橫罹云。臣之初不能詳審,極爲未安,知其非辜,則不可以微賤而置之,故敢達矣。上曰,雖是微賤之人,旣知其非辜,則不可仍爲定配,特爲放送,可也。以上春坊朝報
備邊司啓曰,中江開市,例在於八月十五日,依前商賈預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?答曰,允。
又啓曰,司畜別提趙世成,今差本司郞廳,奔走無暇,勢難兼察本署之事,司畜別提,今姑改差,令該曹,付軍〈職〉,何如?答曰,允。出備局謄錄
上在慶德宮。停常參·經筵。
自昧爽至辰時,有霧氣。已上春坊朝報
禮曹啓曰,臣夏益,昨日率監役官,進詣健元陵碑閣基址,看審後,仍進獻陵,又爲看審,則健元陵陵寢直下丙方木尺四百二十一尺,丁字閣後面東北間一百二十尺,神路左邊三十尺許,立碑,龍頭十三尺八寸,龍頭下七尺六寸,廣三尺五寸五分,厚一尺,龜石長廣皆六尺四寸,龜臺石長廣皆七尺,自下臺石,至龍頭,合計十四尺七寸,前面碑文,則吉昌君權近撰,後面則禮曹左參議卞季良爲綱紀,前後碑文,皆在政丞成石璘七十二歲所書,龍頭間,以篆文,書太祖健元陵碑六字,永樂七年四月日立,而碑石前面龍頭二尺四寸,下從中至左邊長四尺五寸,有橫折之痕,後面亦與前面,一樣有痕,而比前面,加一尺有餘,碑閣則間間有剝落處,而不至大段傷罷,碑石四面,有階砌,長廣皆十三尺,而自龜臺石,至砌石,其間四面各三尺三寸,碑閣基址,則浮土塡滿,莎草蔓生,無可據之形止,而後面二十一尺許,溪澗邊,有柱石六箇,散置於草樹之間,尺量則高二尺,圓經一尺五寸,定是碑閣之柱礎,而前面階砌六尺許,又有圓柱礎二箇,且一箇石生於左邊,而狀似柱石之倒置者然。以此見之,則曾前之有碑閣,明白無疑,而間架制度,無緣憑審矣。獻陵則陵寢左邊巽方三百六十六尺,自丁字閣,從上二十九尺,向東四十五尺,自神路六十三尺許立碑,龍頭四尺二寸,龍頭下九尺二寸,廣四尺四寸,厚一尺二寸,龜石高三尺三寸,〈廣〉七十尺二寸,龜臺石高二尺三寸,自臺石至龍頭,合計十九尺,四隅有圓柱礎四箇,左右後三面則圓礎之間,又各有方礎之一箇,前面則無中間方礎,而有立門基址石,圓礎之間,四面皆十八尺五寸,且於圓礎之外,又設階砌,左右前三面階石則露出,地上後面,則埋於莎土之中,未知其幾箇有無,柱石間墻臺石,間間有傷破者。大槪,碑閣基址,則宛然猶存,而碑石龍頭破裂,曾以鐵索,兩處帶結,碑體處處傷破,而腰下尤甚,幾半不能解見其文字,撰書之人,未認誰某,而立碑之年,乃永樂二十二年五月日。且於龍頭間,以篆文,書太宗獻陵之碑六字,此則與健元陵一樣,至於碑體之大小,比諸健元,高加四尺三寸,廣加八寸五分,厚亦加二寸,而龜臺則比健元陵體大,龜石中間,有兩處坼破,而塡以油灰,至於龜之頭尾,盡爲剝落,元無形體矣。獻陵碑閣,則基址尙存,似當依舊制重建,健元陵碑閣,則未有基址,依獻陵碑閣之制,一體營建,何如?傳曰,允。出禮曹謄錄
上在慶德宮。停常參·經筵。
下直,海州牧使沈益相,全羅左水虞侯鄭昌周,蒜山僉使趙泰謙,宣沙浦僉使金是振。
禮曹草記,健元陵·獻陵碑閣基址看審,則獻陵碑閣,則基址尙存,似當依舊制重建,健元陵碑閣,則未有基址,依獻陵碑閣之制,一體營建,何如?傳曰,允。
備忘記,曾因金俊永等陳告,平安道安州案付漏落奴婢等,令所在官,花名成冊上送事,自龍洞宮呈手本,啓下行移本道矣。今觀該宮手本,宮差士男,持啓下公事下去,則永柔官,非但不爲奉行,稱以誣罔陳告,捉囚嚴刑云。渠雖微賤,所持者旣是啓下公事,則幺麼守令,何敢公然掩置,任自囚置乎?事之可駭,莫此爲甚,事體所關,決不可置之,當該縣令,先罷後推,鄕所色吏,捉致營門,各別嚴刑定罪。
政院啓曰,臣等卽伏見備忘記,有永柔縣令先罷後推,鄕所色吏,捉致營門,嚴刑定罪之敎,臣等,雖未知遠外之事委折如何,而啓下公事,趁不擧行,誠爲有罪,第伏念,以內司奴婢陳告現出之事,只因該宮手本不爲査問之前,徑先有官吏科罪之命,竊恐王言一播,聽聞驚惑。伏願姑寢成命,以爲査問本道,得其事實後,從容處置之地,何如?臣等忝在出納之地,區區所懷,惶恐敢啓。傳曰,勿論其間曲折之如何,旣持啓下公事下去,則便是公差也。設有現著之罪,爲守令之道,馳報營門,啓聞處置,事理當然,而蔑視啓下公事,擅加刑訊,實是前所未有之事,誠可寒心。如此之類,不可不隨現懲治,有何査問本道之事乎?
上護軍李觀徵上疏。大槪,新受資秩,不敢承當,乞收成命,以安私分。答曰,省疏具悉。今玆恩命,實非偶然,卿其安心勿辭焉。
院啓,騎省郞官,乃淸選階梯,非閑漫職任,曾前薦擬,意有所在,而中間廢閣,或不無猥雜之弊,請自今以後,一依舊例,復設薦規,以爲擇差之地。請護軍方堣罷職。海美縣監羅弘佐,爲人麤鄙,處事狂悖,累經州郡,到處貪虐,及授本縣,少無顧忌,徒懷憤恚,抛棄官事,政令之間,擧措怪駭,如此之人,不可仍畀字牧之任。請海美縣監羅弘佐罷職不敍。答曰,廢閣薦規,必有曲折,令該曹稟處,方堣之以承傳除授,此任屬耳,姑先推考,以觀其將來。羅弘佐事,風聞未必盡信,亦爲推考,觀其緘辭而處之。
修撰許熲上疏。大槪,敢陳烏鳥私情,冀蒙矜許事。答曰,省疏具悉疏辭。令該曹稟處。
夜四更五更,月暈。以上春坊朝報
禁衛營啓曰,來十一月當十三番別左司,十四番別右司屬慶尙道十哨軍兵,來十月二十五日京中來現,而依例準二朔立番之意,本道監兵使處,預爲行文知委,何如?傳曰,允。又啓曰,十一番後部左司屬慶尙道五哨軍兵點閱實數六百三十四名,八番海西別驍衛六十二名,步軍標下一名,已爲整齊矣。來閏七月初一日,與內外三處入直馬步軍兵等,依例替代後,舊軍放送之意,敢啓。傳曰,知道。出禁營謄錄
上在慶德宮。停常參·經筵。
下直,鎭海縣監李之煥,蛇渡僉使崔山海。
正言柳以復啓曰,臣於日昨,承牌出肅,仍與同僚,行相會禮於朝房,而正言李允明,初以來會之意送言,而晩後下吏來言,猝有身病,不得來參云,故臣,只與司諫金一夔,相會而罷矣。今聞物議以爲,同僚旣約不來,則卽爲引避,臺體當然,而以臣不卽自列,大以爲非云,臣不勝瞿然之至。臣新入臺閣,未諳規例,當避不避,大損臺體,晩聞物議,今始來避,所失尤大,決不可一刻抗顔於臺次,請命遞斥臣職。答曰,勿辭,退待物論。
司諫金一夔啓曰,臣於日昨肅謝之後,與同僚,仍行相會禮,而正言李允明,初則以來參爲約,旋以病故,不爲來會,見輕引避,自是臺例,而不卽自列,物議非之,臣之當避不避,虧損臺體之失,著矣。同僚旣以此引避,臣亦何敢晏然於臺次?請命遞斥臣職。答曰,勿辭,退待物論。
正言李允明啓曰,臣本拙迂疲劣,不合諫職,而迫於嚴召,黽勉出肅,未有裨補,徒切愧懼矣。頃者詣臺傳啓之後,宿患痰飮之症,中暑添劇,還家委頓,達宵呻痛,尋單請急,蓋不獲已,而同僚承牌,適在此際,相會一款,臣初無相約之事,第其請來也,病未往赴,而同僚,乃以見輕,到今引避,有若臣旣諾不參者然,臣何敢一刻晏然乎?且臣頃日所論京各司褒貶申飭事,只欲其捄正弊習,而論思之臣,至以事雖矯弊,終必無效,不甚緊不成說等語,顯加譏斥於稠廣之中,在臣之道,惟當自列之不暇,而顧此病狀,彌日愈苦,無路自力,不卽引避,此又臣之罪也。以此以彼,決難久冒於臺端,請命遞斥臣職。答曰,勿辭,退待物論。
大司諫權瑎啓曰,竝引嫌而退。物議有無,姑舍勿論,約會一款,語各相左,臺閣之上,曾無此事。請正言柳以復,司諫金一夔,正言李允明,竝命遞差。答曰,依啓。
院啓,無城上所,姑停。以上春坊朝報
禁衛營啓曰,大將臣閔宗道,以江都城役基址看審事,明日下去江華府,未回還間營中諸事,依近例都提調臣睦□□竝爲擧行之意,敢啓。答曰,知道。出備局謄錄
政院啓曰,卽者兵曹判書閔□□以江都城役基址看審事,明當出往,而本職兵曹判書命召及兼帶禁衛大將命召,來請還納,而考見前例,則或替授都提調,或仍佩往還之時,而兵曹判書命召,則似不當替授於禁衛營都提調,何以爲之?敢稟。傳曰,仍佩往還,可也。出禁營謄錄
上在慶德宮。停常參·經筵。
下直,昌城府使李喜泰,白川郡守洪萬紀,楊口縣監李宜茂,白翎僉使方墉。
吏曹啓曰,臺諫有闕,政事,取稟。傳曰,明日爲之。
傳曰,平安兵使之卒逝,出於意外,極爲驚慘,喪柩上來時擔持軍,令三道監司題給,各別顧視事,分付,新兵使,令備局,斯速薦議,數三日內,使之辭朝。
備邊司啓曰,平安兵使權儔,不意身死,不勝驚慘,邊上重閫,不可暫曠,其代薦望書入,卽日開政差出,數日內,催促發送,何如?傳曰,允。
府啓,瑞山,乃湖西名邑,隨闕擇差,意有所在,而新除授郡守朴宣興,爲人昏庸,年紀且衰,曾宰西郡,專事剝割,不廉之誚,至今未已,及授本職,物情尤駭,如此之人,不可仍畀字牧之任,〈以〉重貽民害,請瑞山郡守朴宣興遞差。文義縣令姜世輔,數年居官,無一善狀,糴糶出納,專委監色,貽弊民間,罔有紀極,怨咨之聲,遍聞隣邑。且家在近地,頗有人言,當此守令愼簡之日,不可仍置其任,請文義縣令姜世輔罷職。答曰,不允。以上春坊朝報
吏批啓曰,判書式暇,參判在外,小臣獨政未安,何以爲之?敢稟。傳曰,只出緊任。
又啓曰,長湍府使申厚命移拜之代,今當以武臣差出,而擬望之人乏少,未準朔禁軍將,竝擬,何如?傳曰,允。出吏曹謄錄
兵曹啓曰,平安兵使權儔卒逝之代,依近例,令備邊司議薦,何如?傳曰,允。出兵曹謄錄
上在慶德宮。停常參·經筵。
下直,義城縣令黃應一。
府啓,請瑞山郡守朴宣興遞差。文義縣令姜世輔罷職。答曰,依啓。
宣惠廳啓曰,本廳納水原府庚午條秋收米一千二百六十餘石,辛未春收米一百七十餘石,今七月初,始爲上納,觀其米色,則或陳久或麤劣,不合於貢物之價。其中水沈米一百九十石,盡爲腐傷,已作無用之物,其中尤甚陳麤米一百九十五石,水沈腐傷米一百九十石,合三百八十五石,不得已還爲退送,使之待新穀産出,改備以納,而取見水原府報狀內辭緣,則上納米太,五月二十六日裝載於金繼建船隻矣。過數日後,繼建忽然來告曰,船隻板隙滲漏,本廳納米一百九十石,戶曹納太六十石,盡爲沾濕云。事極驚駭,卽爲摘奸,則米太沾濕,果如所言,而繼建爲人,本來濫猾,今日米太之沾濕,亦可見其用奸之跡,且卽今還上米太已盡,實無添給之路,而船人之惡習如此,若不痛懲,則將來之弊,有難防塞,沾濕米太,則沙格等處徵納云。國家所重,在於貢賦,則秋等應納之米,初不收捧於民間,以還上所捧陳久之米,苟充以送,已極無謂,況裝載未發之前,船板滲漏,穀物沾濕,則無論繼建之奸濫與否,所濕穀物,所當急急卸下乾正,改作石上納,事理當然,而知其沾濕,仍使上納,致令許多米太,終至盡腐空棄之地,其所處事,節節可駭,後弊所關,不可無懲礪之道。水原前府使嚴緝,先罷後推,何如?傳曰,允。
吏曹啓曰,守令有闕,政事,取稟。傳曰,明明日爲之。以上春坊朝報
司僕寺啓曰,羅州監牧官望單子書送該曹之時,韓德優之優字,書以佑字,至於受點,莫重入啓單子,誤爲書入名字,不勝惶恐,令該曹,元望單子中,改付標以入,何如?傳曰,允。出司僕謄錄
上在慶德宮。停常參·經筵。
下直,知禮縣監徐文淑,定山縣監蔡時祥,淸水萬戶李興完,東里僉使李後榮,月串僉使趙爾璧。以上春坊朝報
禧陵丁字閣重建廳啓曰,本陵丁字閣,今將重建,臣夏益·臣昌明,今日會同,依孝陵重建時例,應行事目,別單書入,而臣等,與監役官,帶率事知工匠,爲先進去奉審之意,敢啓。傳曰,知道。出禮曹謄錄
上在慶德宮。停常參·經筵。
下直,長湍府使李筬。
政院啓曰,今日乃處暑,視事當爲取稟,而淫霖未開,老炎尙酷,依前例,姑待稍涼更稟之意,敢啓。傳曰,知道。以上春坊朝報
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
院啓,騎省郞官,乃淸選階梯,非閑漫職任,曾前薦擬,意有所在,而中間廢閣,或不無猥雜之弊,請自今以後,一依舊例,復設薦規,以爲擇差之地。答曰,廢閣薦規,必有曲折,令該曹稟處。出吏曹謄錄日記廳郞廳趙處魯書。
上在慶德宮。停常參·經筵。
下直,三登縣令成大顯。
諫院啓曰,請護軍方堣罷職事。凡官人之道,任久而後績乃著,績著而後效可紀,任不久而遷之,績未著而陞之,則無以責其成而勸他人矣。全羅兵使洪以度,以常調武夫,別無可稱,受任海防,曾未數月,遽授之兵馬節度,臣等未知何績之著,何效之紀,而有此除耶?卽今武夫之淹滯者多,而以度之超躐太偏,除目之下,物情莫不駭然。全羅兵使洪以度,請命改正。傳曰,勿煩。
傳曰,召對爲之。
辛未閏七月初一日,召對入侍時,承旨金元燮,玉堂金夢陽·柳栽,假注書柳瑍,史官洪重鼎·朴行義。
傳曰,耆老所賜宴,仲秋擇日設行。出榻敎
侍讀官金夢陽所啓,臣緣文起義,敢有所達矣。生民休戚,亶在於守令之賢否,各別擇差事,前後聖敎,不啻丁寧,而近日臺閣之上,彈論相繼,遞易頻數,列邑之凋弊,亦由於此。守令薦法,雖載於令甲,今若別爲申明,年例歲首薦之時,使各其薦主,毋拘顔情,另擇才堪治理者,薦進銓曹,就其中擇擬,而其後,若有大段犯科者,其薦主,隨現論罪,則凡爲薦主者,似當惕念擇人以進,豈不有益於愼簡守令之道乎?上曰,薦主論罪,自有法例,而此後守令之以輕罪見罷者外,以大段不法,或贓汚被罪者,則其薦主摘發論罪事,各別申飭,可也。參贊官金元燮所啓,向者臣待罪刑房時,以輕囚放釋事,承命,馳往典獄署,點閱罪人,則罪人中,安城私鑄錢罪人兩名矣。罪人自明之辭,固不可取信,而觀其辭語氣色之慘切,臣意其有冤,取見刑曹文案,則捕盜廳捕治之日,雖已承服,而贓物中,旣無私鑄見捉之具,只有莖鐵·破錢而已,而所謂莖鐵,乃是鍮鐵工匠通用之物,所謂破錢,亦於市上,間或有之,則不可以此,斷其私鑄,執法之官,雖不敢別容他議,而啓目措語,不無矜念之意。且一人則以接主人之故,竝被囚治,而所捕軍官以爲,汝以私鑄時備給松炬爲招,則汝則無罪,自當放釋云云,故依其言納招云。近來希功望賞之輩,不無搆虛誘脅之弊,今以向者宋揆·鄭東美之事見之,亦可知之矣。大抵刑獄,貴在參商情法而處之,臣於其時,不敢贅陳於書啓之中,而旣有區區所見,故敢此仰達矣。上曰,此是安城私鑄錢罪人閔行·姜有實·朴伐於之事耶?此人等罪狀,予亦有參酌之意矣。己巳七月疏決時,其時刑判,旣有所達,參贊官所陳,又如此,令該曹,除刑稟處,可也。又所啓,罪人朴漢傑,以其父承績備局所管江華庫上戶曹銀子貸出不納之故,兄弟替囚,已至五年矣。取見漢傑母上言文字,則自願母子竝沒爲典僕,隨其所得,逐朔計納云。公家莫重銀貨貸出不納之罪,固難容貸,然以良人,自願爲官賤,可見其情理之窮迫,被囚五載,旣無畢納之勢,沒爲典僕,聽其隨得隨納,亦有各司前例,則當此恤刑之日,似當有參酌之道,故竝此仰達矣。上曰,此是備局罪人,令備局稟處,可也。
上在慶德宮。停常參·經筵。
下直,尙州牧使金龜萬,沔川郡守尹彙善,
院前啓,請護軍方堣罷職事,及全羅兵使洪以度請命改正。傳曰,勿煩。措語見上
御營廳啓曰,命下矣。築城始役吉日,令日官推擇,則來八月初二日辰時爲吉云。城隍祭,同日一體設行,而香祝,則令該曹,照例磨鍊下送,祭官執事及祭物,一依浮石所告祭時例,自本府差定進排之意,分付,何如?傳曰,允。已上御營廳謄錄
辛未閏七月初二日,上御□□堂。大臣·備局堂上引見入侍時,左議政睦來善所啓,禁衛大將閔宗道出外,故臣於前晦,出往露梁,新舊軍合操,則中軍張希載,兼察禁軍別將之任,而不能統領禁軍,別作一陣,七番將,爲率禁軍,左右排列,而將不知節操,不爲應炮,軍且弛綏,不能一齊馳馬,落後徐行者有之,不可不警責,禁將及禁軍,略施棍罰,禁軍別將不可久曠,令該曹,速爲差出,使之察任,何如?領議政權大運曰,禦營中軍,亦有闕,而此乃嘉善之窠,當品中,無可擬者,久未差出,而才不借於異代,勢將擇於其中而陞差,禁軍別將禦營中軍,俱是緊任,竝卽以堂上中可合人差出,似爲便好矣。右議政閔黯曰,別將未及差出之時,則軍門例爲假差之規,而事甚苟簡,領左相所達,誠爲得宜矣。上曰,莫重軍門之任,不可久曠,待兵判還朝後,卽爲差出,可也。
上在慶德宮。停常參·經筵。
夜一更,流星出房星上,入西方天際,狀如拳,尾長三四尺許,色赤
下直,撫夷萬戶姜時發,阿耳僉使安景徽。
吏曹啓曰,命下矣。薦規革廢曲折,取考前日文書,則己酉年校理李敏敍所啓,吏兵薦,以有弊端之故,革罷已久矣。兵曹則自數年,更爲設行,而郞廳專管,故所薦,未必皆出於精擇,只以薦次擬望,玉堂及外任,亦爲擬望,故其在政體,不當如是。傳曰,當初薦罷曲折,令政院考啓,政院考諸日記,則丁丑五月十五日右議政崔鳴吉陳箚,以爲兵曹,則雖不如吏曹郞薦之弊,而年少郞官,各引所親,未必皆薦可令之人,而曾經者,勿論才局優劣,但以自中坐次,爲擬望高下之差,殊無爲官擇人之意,不如竝爲革罷,專屬銓曹之爲得也云云。備局回啓,郞官薦望革罷,以杜此習事,吏曹等,傳敎矣,敢啓。傳曰,然則依丁丑年仁祖朝定奪,施行,可也。丁丑·己酉兩朝之革罷薦規,蓋出矯弊之意,今此臺啓,意在精擇,而反啓猥難之端,其所意見,實未可曉。且念兩朝定奪之事,今難復設,依先朝定奪,施行,何如?傳曰,允。
傳曰,大臣·備局堂上引見。引見時,社稷祭攝行事,榻前定奪。
辛未閏七月初三日,大臣·備局堂上引見時,行大司諫權瑎所啓,請護軍方堣罷職事。上曰,遠外風聞,不可盡信,觀其緘辭而處之,亦未晩也,勿煩。又所啓,全羅兵使洪以度,請命改正。上曰,勿煩。執義李萬齡所啓,今日筵中,有判書吳挺緯敍用之命,臣竊以爲不然也。當初處置,未免失當,而今因賜宴之擧,遽有特敍之恩,其在懲罪之道,決不宜若是其太恕也。請還收前判書吳挺緯敍用之命。上曰,不允。又所啓,御營大將黃徵,動容之間,奏事之際,頗有做錯之擧,不可無規警之道,請推考。上曰,事不大段,勿爲推考,可也。又所啓,臣以黃徵推考事,有所論啓,而自上至以糢糊爲敎,大臣又有非斥之語,臣何敢晏然於臺席?請命遞斥臣職。上曰,勿辭,退待物論。權瑎所啓,頃以龍洞宮手本,有永柔縣令金世罷推之命,世,果有啓下公事,全不擧行之事,則固有罪矣。但朝家,旣已設置道臣,宜査問本道,覈其實狀而處之,今仍該宮一張手本,直罷守令,不幾於關後弊耶?臣雖未知此事虛實之如何,而設令宮差,以無據之事,誣訴該宮,該宮上問,上輒不問本道,直罷守令,則其累聖德而損國政,何如也?係是事過,雖不得論啓爭執,臣於此事,亦恐聖上之於私意,亦有所未盡克去也。竊望追收成命,令本道,行査啓聞,使四方欽仰日月之更。右議政閔黯曰,諫臣之言誠然,大抵守令,無擅刑之規,且有啓下公事,則監司亦必無直使刑推之理,今姑査覈,明知其間委折,然後科罪非晩矣。上曰,守令必報使然後,可以刑推,而啓下公事所持之公差,擅自刑推,殊極不當,故永柔縣令金世,先罷後推矣。諫臣所達,旣如此,大臣之言,又如〈此〉,令本道査問,可也。又所啓,三代之輔養太子也,必其左右前後皆正人,使之聞正言見正事,以成就其德。世子今年四歲,岐嶷聰明,曉解文字,講學之期,當在匪遠,宜令該曹搜訪,得其端方正直博古通今之士,以待講學之日,入侍胄筵,講劘德義,以盡輔導之責,何如?領議政權大運曰,諫臣所達,誠爲得宜,令該曹,預爲搜訪,似好矣。上曰,端方正直之士,固未易得,而自該曹,另加搜訪,以爲輔導春宮之地,可也。右議政閔黯所啓,耆老賜宴之擧,數百年來所罕有之盛典也。第念前判書吳挺緯,亦是耆老堂上也。方在罪籍,律文內,未及成人者及年滿七十之人,一罪外,例有容貸之典,吳挺緯所坐,不爲不重,而累朔滯囚,被罪亦且經年,當此稀闊之擧,以應參之人,獨不得與焉,其在朝家盛典,不免有向隅之嘆,挺緯雖死,亦必有遺恨矣。問于他大臣而處之,何如?領議政權大運曰,曾因右相所達,旣有賜宴之命,又因筵臣之言,將有擇日之擧,右相之意,蓋欲賁聖上尊禮高年之盛德,而筵臣之語,有若爲大臣强促恩典者然,其在事體,誠爲未安。且念大侵之餘,賑政纔畢,飢饉未蘇,國無儲蓄,而卽今嶺南,又報旱災,國家急務,惟當恤災憂民之不暇,而耆老賜宴,不無侈大之嫌,遠外聽聞,何以厭服人心乎?臣等之惶悚,到此益切,不暇念及於他,吳挺緯敍用事,不敢仰請,若自上參酌處分則好矣。左議政睦來善曰,祖宗朝耆老賜宴之擧,文集中,亦多有之,而目今年凶之餘,賑政纔罷,民無蘇息,憂虞溢目,國事可慮,而有此賜宴之擧,其在臣等之心,豈敢自安乎?成命旣下,雖不敢强請還收,而歲豐民安,非無他日,則仲秋擇日之擧,姑爲停止,是乃臣等之至願也。閔黯曰,外方監司守令,亦多行老人宴,則今此兩大臣,俱入耆老司,實是稀有之事,在朝家,宜有優異之典,故臣於日者,有所陳達,而兩大臣懇懇之請,蓋出謙謙之意。目今年事,可保免凶,且耆老宴,似不可遲待時日而設行矣。睦來善曰,古者從二品中,或有參宴之例,罷散人員,亦有抄啓進參之時,必欲使臣等,猥蒙盛典,從二品中進參之例,罷散人抄啓之事,似當一體擧行矣。上曰,兩大臣身親當之,故縷縷所達,出於過謙之辭,而五禮儀,有老人宴中秋擇日擧行之文,予姑欲待八月而下敎,非因筵臣所達而發也。且五禮儀,有親臨之節,凡係老人,皆得與宴,而今者只爲兩大臣賜宴,一二臣,亦得與焉,實出於禮大臣尊高年之意,非豫大豐享之,何必過辭至此?前判書吳挺緯,旣以應參之人,方在被罪中,將不得進參云,特爲敍用。此外從二品中,年七十以上者,亦爲抄啓進參事,分付該曹,擧行,可也。上曰,侍從臣母年七十以上,食物題給,曾有前例,武臣曾經閫帥者之父,亦有一體加資之規云,分付該曹擧行。權大運所啓,頃日筵中,承旨金元燮,以朴漢傑母願爲沒入事,有所陳達,出於擧行條,而此非覆啓之事,故敢達矣。漢傑,以備局銀貸不償之故,兄弟替囚,今至屢年,則渠之情勢,雖甚切迫,莫重公貨,不可以渠之貧乏難償而置之,今此漢傑母自願沒入事,勿施,何如?戶曹判書吳始復曰,凡負債不償之類,擧皆依其沒入之願而不爲徵捧,則此外負債者,必以漢傑,爲憑藉之地,而將有延拖不納之弊矣。睦來善曰,金元燮陳達之意,必以八千餘兩之銀,漢傑萬無備納之勢,與其徒爲囚治而終死獄中,無寧聽其所願而隨得隨納,則其言,不爲無見,而大槪,近來朝家,只欲捄已生之弊,不知所以生弊之源。以京衙門及兩西事言之,則公家銀貨,任自許貸,或身死而懲督無地者有之,或貧乏而無計備償者有之,故臣於前日,略有所達。各衙門所貸銀子,本色則必以銀子受之,利息則以雜物充捧者,蓋慮此弊也。自今以後,京衙門及兩西銀貨,切勿多數許貸事,更爲申飭,何如?上曰,漢傑母願爲沒入事,今姑置之,此後京衙門及兩西銀貨,切勿多數許貸之意,各別申飭,可也。禮曹判書兪夏益所啓,今此健元陵·獻陵碑閣重建時,役夫容入,其數不些,而曾無可據之謄錄,臣曹亦不敢擅便,至於分定本道,調發民丁,實涉有弊。依丁字閣重建時例,自京給價募軍,似爲便當。大臣,方爲入侍,下詢處之,何如?權大運曰,依重建例爲之,似好矣。兪夏益曰,臣於頃日,奉審兩陵碑閣基址,獻陵柱礎階砌墻基,宛然尙存,或有傷破者,或有埋於浮土者,其中不無仍爲取用之石,而至於健元陵柱礎階砌,雖有若干所餘,而可用者絶少,兩陵附近處,不可不浮石以用,故敢稟。上曰,役夫,依丁字閣例募用,浮石,亦依所達擧行,可也。又所啓,臣頃日,獻陵碑閣基址奉審後,往見舊英陵碑閣,則獻陵陵寢右邊舊陵穴前,果有仆碑,而地勢汙陷,潦水渟滀,碑石僅出龍頭,欲見其面,則爲水所浸,不能審見其文字,問于獻陵參奉,則碑刻磨破,字樣依微,而安平大君所寫云矣。臣未諳古事,雖未知遷陵之後,何以仍置其碑於舊處,而卽今所見,殊甚未安。且碑文中,必有御諱,尤不可倒置於汚水之中,故敢此仰達矣。上曰,擇日埋安於淨潔處,可也。上曰,勅行時,迎餞慰使及問安中使,俱御帖,則列邑守令之祗迎祗送,乃其分義之當然,而每於往來時,守令等,稱以病故,不肯迎送,曾因判府事金德遠所達,已爲申飭,而其後亦不奉行云。若使守令,果有身病,則何能出待於勅行,而獨不爲祗迎於御帖齎奉之使命乎?此後守令,復踵前習,不肯祗迎祗送者,使之直爲狀啓,則拿問定罪事,書出擧行條件,各別申飭,可也。戶曹判書吳始復所啓,豐川府稅太所載船一隻,致敗於喬桐,因府使推覈船格,則報狀本道監司啓聞中,有裝載後換船等語,事甚驚駭,明査啓聞之意,覆啓行會矣。卽接黃海監司朴慶後啓本,則本官裝載於趙唜之船隻,唜之私自換載於金伊稱名者船,而換載實狀,旣已無辭遲晩,且於護送公文中,以趙唜之船,分明載錄矣。裝載以送之後,渠等中間換船,終至臭載之狀,殊極痛駭,亦當從重論罪,而但漕轉事目中,元無換船者科罪之文,下詢于入侍大臣,以爲參酌定罪之地,何如?權大運曰,此罪係干一罪,而旣無事目所載,則自下不敢輕議,惟在自上處分之如何矣。上曰,偸竊穀物,故爲敗船者,例爲梟示,則今此換船,與此有間,減一等論斷,仍爲添入事目,定式施行,可也。又所啓,上年三南稅入減縮,幾至十萬石,米則兩倉留儲,僅可支用於來夏,而稅太一年用度,不至浩多,卽今留庫之數,比來頗優,可支數年,年久所儲,若過今歲,將未免爲陳腐無用之物。且田稅作木及奴貢木未捧者,殆過二千餘同,以上年所捧,至今需用,而亦甚苟簡。軍資倉陳太一萬石,減價發賣於坊民等處,作錢補用於木綿不足之代,似或便當,敢此仰達。權大運曰,陳太,亦可救急於貧民,民必願受,賣太而受錢,則公私兩便矣。上曰,事甚便宜,依所達發賣,可也。又所啓,舊常平廳物力之漸至凋弊,臣於前日,旣已陳達,而槪舊常平廳,則勅行時,京畿各邑夫刷馬價及例給南草·銀·煙竹等物,定式分給,而一勅之需,甚爲浩多,財力則有出無入,將無以支撑。且賑色常平所儲錢穀,但於賙賑時需用而已,若不連歲凶歉,似無財穀糜費之事,新舊常平,旣皆爲民設置,則賑色財穀,補用於勅需,亦無不可,新舊常平兩廳,合而爲一,似爲便當,故敢此仰達,詢問于入侍大臣而處之,何如?權大運曰,舊廳,徒存名目,各設無益,合于新廳,似爲便好。但議者以爲,新舊有異,不必强合,而此則不然,堂上得其人,則豈以新舊之合,而有所不便乎?上曰,新舊廳,合而爲一,事甚便當,依所啓施行,可也。睦來善所啓,近以三南狀啓,善賑守令·察訪·邊將,分等論賞事,旣已覆啓蒙允擧行,而第有未盡之事,敢此仰達。朝家施賞之擧,必須均一,然後方可得當,而臣更考三南監司啓本,則其所謂善賑守令聚穀賙賑之績,無甚高下,而湖西則沔川·新昌·沃川等三邑守令及察訪,皆以善賑之事,旣蒙賞典,嶺南則善山等邑守令及察訪·邊將,亦以善賑之事,將有蒙賞之擧,而湖南則年事之凶歉,比之嶺南,雖謂之次,就其守令邊將之盡心善賑,優備穀物者而論之,則光州·金堤·南原等三邑守令及臨淄僉使,薪智島萬戶等之善狀,少無讓於湖西·嶺南蒙賞之守令·邊將,而惟一光陽縣監朴昌潤,以其穀物之數多,本道啓本中,謂之一道之最,故獨蒙褒賞之典,而其餘守令·邊將,則不爲擧論於請賞中,反不如被災之之次之湖西守令察訪,其在朝家均施賞典,酬勞激勸之道,實涉不均。湖南守令及邊將善賑之績,更令該曹,詳考本道啓本,竝爲稟處,何如?右議政閔黯曰,全羅監司啓本中,善賑守令之褒語,未免太泛,難以取舍,以致賞典獨及於一守令矣。各邑別備穀物,或多濫報,施賞之際,誠有虛實相蒙之弊,然綜覈名實,最稱漢之宣帝,而尙有僞增之王成,則豈以虛張之弊,混廢應施之賞乎?至於邊將之類生計稍饒者,則或以私財,販得穀物,捄活土卒,此固出於希賞之意,不可以穀數之太多,疑其濫報,而廢其激勸之道,左相所達,誠爲得體矣。上曰,全羅監司啓本之疎漏,誠如左相所達,令該曹更査本道狀啓,一體稟處,可也。
上在慶德宮。停常參·經筵。
下直,柒谷府使李彭壽。
府前啓,請還收前判書吳挺緯敍用之命。引嫌而退。隨事規警,臺體則然,大意旣好,欠詳何妨?請執義李萬齡出仕。答曰,不允。處置事,依啓。前啓,御營大將黃徵推考事,停啓。
領議政權大運,左議政睦來善箚子。大槪,更申前席之懇,乞寢賜宴之命事。入啓。答曰,省箚具悉卿懇。已諭於前席矣。卿等安心焉。仍傳曰,遣史官傳諭。
院前啓,請護軍方堣罷職事。全羅兵使洪以度請命改正。答曰,勿煩。措辭見上前啓,騎省郞官復設薦規事,停啓。
行大司諫權瑎啓曰,凡臺閣處置,只憑其避辭,立落,不敢以言外之旨,有所低昂。頃者,司諫金一夔,正言柳以復·李允明之避辭,臣竊異其措語參差,竝落之矣。今聞伊日一夔等相會也,允明,實無約會之事,而下吏做錯,兩臺誤知,以致避辭相左云,臣卽推治其下吏矣。物議猶以臣不審曲折,下語過重爲非云,臣何敢自以爲是,而晏然於臺職乎?請命遞斥臣職。答曰,勿辭。退待物論。
上在慶德宮。停常參·經筵。
卯時辰時,有霧氣。
下直,金海府使李夏禎。
禮曹判書兪夏益,工曹參判睦昌明,繕工監役黃應老,禧陵丁字閣奉審事,出去。
府前啓,請還收前判書吳挺緯敍用之命。答曰,勿煩。措辭見上
備忘記,今觀平安監司閔就道疏本,其間曲折,與該宮手本差異,而公差之任自刑推一款,果是實狀也。旣云持啓下公事而下來,則與公差之因私下去,作弊民間者有間,而不爲啓聞待罪,而直加刑訊,揆以事體,實未妥當,不可無警責之道。監司閔就道推考。本官之刑推宮差,旣因監司分付,則似無可罪之事,守令罷推,色吏嚴刑定罪等事,今姑安徐,監司疏中,備陳委折,別無行査之事,査問一款,亦勿擧行。
正言金汝鍵啓曰,本院,以方堣罷職事,論啓已久,而未蒙允兪。臣昨以一向煩聒,徒損事體,似當停啓之意,簡問於同僚,則正言李同根書送謹悉,大司諫權瑎,以物議猶峻,姑爲連啓爲答。臣當更通于書送謹悉之僚臺,俟其歸一,然後傳啓,而臣新入臺閣,未免生疎,不爲往復,仍爲連啓,臣之昏謬做錯之失,著矣,何敢晏然仍冒於臺席乎?請命遞斥臣職。答曰,勿辭,退待物論。
政院啓曰,前判書吳挺緯敍用事,命下矣。臺諫,方以還收論啓,敍用傳旨不得捧入之意,敢啓。傳曰,知道。
正言李東根啓曰,昨日同僚,以方堣事停啓之意,簡問於臣,臣書送謹悉矣。同僚,因長僚持難,仍爲連啓,而連啓可否,終不更問於臣,此非臺閣上舊例也。同僚旣以此引避,則臣以見輕之人,亦不得晏然。請命遞斥臣職。答曰,勿辭,退待物論。
傳曰,濟州馬必趁草衰前上送事,前後申飭,非止一再,而今年馬,至今不來,故昨招太僕吏問之,則貢馬下陸公事,尙不來到本寺云。本牧所爲,委屬可駭,宜有論責之道,而其間曲折,爲先査問後稟處事,分付司僕寺。司僕寺官員,以提調意啓曰,傳敎矣。貢馬趁早上送事,自本寺,亦嘗申飭,非不嚴明矣。五月晦間,得接濟州牧使報狀,則四月已盡,載馬船隻,不爲入來,貢馬恐有節晩之弊云,嚴關本道,各別申飭矣。貢馬尙無渡海消息,殊極可駭。船隻不卽入去,以致如此,則責在本道,船隻入去後,遲延不送,則責在濟州,査問本道,得其實狀後,稟處,何如?傳曰,允。
禮曹啓,臣夏益·臣昌明,禧陵丁字閣奉審,則政殿三間,排位處二間半,乃是舊制,今當依舊制重建,而但政殿兩邊,排位前面,皆無風遮,以致風雨之所傷,今則三面風遮,一依他陵例爲之,四面階石及柱礎傷破者甚多,擇其中稍完者,改鍊用之,其餘不足之數,浮石有弊,舊靖陵與本陵,相距至近,且多前排之階砌等石,以此取用,而材瓦方甎磚石等物,及時輸運之意,分付各該司擧行,至於水刺間·守僕房,亦皆傾圮,不可不一時修改,依孝陵例,各二間,以丁字閣舊材瓦,改造,何如?傳曰,允。又所啓,今此丁字閣重建時所用雜物,依謄錄,分定於京畿各邑,而其中機械木一百介,件里本二百介分定各官,斫伐運納,其弊不些,依孝陵丁字閣重建時例,附近各陵陵寢稍遠處自枯松中,可用者斫伐取用,一除畿民一分之弊,至於斫運軍丁,則不可不分定於各官。以此意,分付京畿監司,從速擧行,何如?傳曰,允。已上禮曹謄錄
上在慶德宮。停常參·經筵。
卯時辰時,有霧氣
政院啓曰,諫院處置,歸於憲府,而憲府多官,一時呈告,不卽處置,今日茶時,亦將以監察代行,事甚未安。憲府呈告人員,竝牌招察任,何如?傳曰,允。
傳曰,明日使臣引見時,兵曹判書閔宗道來待事,分付。
明日拜表時,開門差早。
府啓,頃日筵中有前判書吳挺緯敍用之命,臣等竊以爲不然也。當初處置,未免失當,而今因賜宴之擧,遽有特敍之恩,其在懲罪之道,決不宜若是其太恕也。請還收前判書吳挺緯敍用之命。竝引嫌而退。當初處置,只憑避辭,下吏做錯,何必爲嫌?不復簡問,有違臺體,責有所歸,在我無失。請行大司諫權瑎,正言李東根出仕,正言金汝鍵遞差。答曰,不允。處置事,依啓。
都承旨沈檀上疏。大槪,母病猝劇,不得暫離,敢陳血懇,冀蒙恩遞,使得專意救護,以伸人子至情事。入啓。答曰,省疏具悉。卿其勿辭,救護母病。
禮曹啓曰,今閏七月初一日召對入侍時,耆老所賜宴,仲秋擇日設行事,榻前下敎矣。耆老所賜宴吉日,令日官推擇,則來八月二十四日爲吉云。以此日設行事,分付,何如?傳曰,允。
吏曹啓,永柔前縣監金世罷推,旣有安徐之命,則似當仍任,而頃日政,旣已出代,何以爲之?敢稟。傳曰,仍任。
又啓曰,新除授務安縣監朴見善,曾以病勢危苦之狀,呈狀本曹,而調理赴任之意,題給矣。今日政廳,又爲呈狀,以爲所患症情漸加,實無自力作行之望,且聞有物議,尤難赴任,斯速入啓處置云。本縣三朔曠官,殊極可慮,而朴見善病勢之難强,情勢之難冒,果如其狀辭,則亦難迫令赴任。務安縣監朴見善,依近例罷黜,何如?傳曰,允。
司僕〈寺〉啓曰,卽接康津縣監報狀,則濟州貢馬所載船十八隻到泊云。考見其報狀,成帖日子,則乃七月初七日也。中路遲滯,幾至一月之久,報狀齎來人所爲,極爲可駭。令攸司,囚禁重治,以懲日後,何如?傳曰,允。
兵曹啓曰,武臣曾經閫帥者之父年七十以上,亦有一體加資之規,分付該曹,擧行事,命下矣。武臣中曾經節度使父年過七十衆所共知者,只是一人,爲先下批,而時任閫帥及居外人等訪問,待其回報,追後書入之意,敢啓。傳曰,知道。
有政。兵曹謄錄
上在慶德宮。停常參·經筵。
卯時辰時,有霧氣。
院前啓,全羅兵使洪以度請命改正。答曰,勿煩。措語見上前啓,方堣罷職事,停啓。府前啓,前判書吳挺緯敍用還收事,停啓。
傳曰,上·副使·書狀官,留待引見,兵曹判書,亦爲入侍。
吏曹啓曰,守令之遭喪及身故者,所聞明灼,則不待道臣之馳啓,卽爲出代,自是曹中之舊例。泰安郡守李璾遭喪之說,盛傳於搢紳間,昨日政廳該吏,亦言其在喪之明白,故臣等相議,差出其代矣。卽聞新自本郡上來者,詳言李璾之母病,閱月沈篤,近始向差云。蓋緣其母病之說,致有此中間之浪傳,臣曹驟信流傳之言,終不免做錯之擧,不勝惶恐。泰安郡守望單子還入爻周之意,敢啓。傳曰,知道。
辛未閏七月初七日,上御□□堂。使臣及兵曹判書閔宗道引見時,閔宗道所啓,頃年駕後試才時,宣傳官吳巘,以抱鞍俯伏,不能騎射之故,汰去矣。厥後渠能奮發自勵,日習騎射,今頗閑熟云。今因相類之事,偶有所思,敢此仰達矣。上曰,吳巘,俯伏馬上,所見不似,故使之汰去矣。今聞奮發學習,以至閑熟云,特爲收用,可也。又啓曰,臣進去江都,三軍門軍丁日期,與江華留守相議,且聞其土地人之言,則皆以爲,堰內所種之稻,發穩已久,閏月卄五日六日間,則足以刈取,申厚載則以八月初一日始役爲當云。始役吉日,當令該曹,以八月初旬前,推擇以啓。且浮石時告祭,雖已設行,群議以爲,城築始役之日,亦當有城隍之祭云。亦令該曹,先期擇日,擧行,何如?上曰,依爲之。又所啓,臣周覽築城基址,自鵂巖至草芝鎭四十餘里之地,詳察海邊形勢,實是天作之地,若使少有防戍,則雖有敵兵數十萬人,豈能飛渡其中,龍塘串之距越邊,比他處最狹,潮落之時,則若可超越,臣聞留守申厚載之言,此邊津岸高平之處,有可作僧舍之地,若設置一寺,造作城樓,如鎭海寺伏波樓之制,使賊兵,不敢近於津邊,則似可得力於他日,而本府無他物力,若得空名僧帖三四十張,則可以營造一寺,且募僧入居,除其本鄕僧之役,則亦可以永久守護云。僧帖四十張成給,募僧五十名,定其額數,許除本鄕之役事,亦令備局,稟處,何如?上曰,依爲之。又所啓,江華留守申厚載,甲串津東邊堂峴之下,作鎭海寺之前面五間門樓,鍊石爲女墻,中通大炮之穴,以爲他日防禦之所,募僧入居,請依南漢之例,造給總攝印信,且募入僧徒,若被元籍官所侵,則必有渙散之弊,自本府,移關各邑,除其本鄕之役,以爲安集之地事,今年春間,啓聞于朝,備局以江都津邊,只設一寺,統領諸道僧人,與南漢之勢,有異,不必設置總攝,造給印信,且各邑本鄕僧之役,弊亦不些,募入僧徒,不爲定限,輒令勿侵,事甚不當,決難聽許之意,覆啓蒙允矣。臣於今行,止宿其寺,詳察形勢,其城樓制作,極爲堅實,斜暾甲串津越邊,正當文殊山前面,實是要害之處,必募入僧徒,使之居守,然後可爲他日有用之地,總攝雖難設置,僧將印信,許令造給,募僧一百名,定其額數,勿侵本鄕之役,永永守護,則事甚便好。更令廟堂,稟處,何如?上曰,當初備局之覆啓防塞,不爲無見,而兵判詳察形勢,有此陳達,更令廟堂,稟處,可也。又所啓,命下矣。江都保障之地,凡係防守之擧,所堂無所不爲,龍塘串津岸,作爲僧寺,募僧入居,以爲他日得力之地云者,誠有意見,空名僧帖四十張,令該曹成送,使之鳩聚物力,一依鎭海樓之制,創建一寺宜當。且鎭海寺僧將印信,令該曹造給,兩寺僧徒,亦依此數,使之募入,而但本鄕僧之役,僧人之所厭避,僧人數少之邑,則受弊不些,必以見漏本官僧案,避役閑遊之僧,從便募入,而本官如或還推,則自江都移文本官,以爲勿侵之地,其已入本官僧案者,爲先限六十名,頉下入處,此兩寺,永爲守護,而每一邑毋過一名之意,分付,何如?答曰,允。又所啓,喬桐,本是彈丸小島,土地人民,不能當衿·果川之小邑,而以統禦營留住之故,在前則有白蝦捉得船隻收稅之規,一年所收,多至百餘甕,且京畿水使多從訓局,幕下中出,故白蝦鹽春秋各十餘甕沈送事,自都監求請,仍成規例矣。自十餘年前,捉蝦收稅之利,盡歸江都,水營則無一甕所捧,而都監所納,則每年不減,不得已別定監色,島民中有船隻者,使之捉納,格軍則以煙戶定送,自五月至九月,僅捉二十餘甕之蝦,沈醢鹽石,亦自官家辦得,每當上納之時,以八結定送格軍,其數不下十餘名,至京江都監運納之際,人情所費,亦爲不貲,此爲島民之巨弊云。臣招問訓局吏,則答以工匠等供饋饌物,無他出處,不得已有此求請之事云。水營,旣無蝦船收稅之事,則每年備送,不但事勢之所不堪,且以科外之役,使八結煙軍,事甚不當。自都監,或料理供饋,或求請於江都似當,令本衙門,稟處,何如?上曰,令訓局稟處,可也。又所啓,詳聞習知長山串船材偸竊之弊者之言,山直等,松木一株斫伐見捉,則每一株,本府輒徵正木一疋,山直等不能辦出木疋,又偸斫松木而賣之,措備木疋,以爲納贖之計,以此船材,日就濯濯云。自今以後,偸斫禁松者,輒施重杖,切勿徵捧木匹,而令備局,分付本道監司及所江防禦使,嚴飭本官,勿令復踵前習,何如?上曰,令備局,各別嚴飭,可也。又所啓,江都赴役之軍,海西則自勝天堡,過涉京畿,江春道軍,則從甲串津路過涉,趁今月二十七日,竝爲逢關於江都各其軍門都廳所駐處,何如?上曰,依爲之。又所啓,在前則大·小靑島松木外,眞木亦爲茂盛,不可勝用矣。近來船人輩偸斫之弊,罔有紀極,松木旣盡,又以眞木造船,每於搜討之時,白翎鎭民,咨意偸取,滿載以歸,松樹之稀少,已不可言,而至於眞木,亦將絶乏云。令備局,分付本道監司及所江·白翎兩鎭,每當搜討船回泊之日,輒自官家摘奸,如有犯禁者,各別重治,以杜偸斫之患,何如?上曰,事甚可駭,分付本道及兩鎭,各別嚴禁,如有見捉者,重治,可也。又所啓,禁軍別將及御營中軍,有待小臣還朝,卽爲差出之敎,禁軍別將,則當自臣曹差出,而中軍,則自各其衙門啓下,例也。外議以爲,陞品事重,大臣及政曹外,軍門啓請陞資,事體未安。且昨聞御營大將之言,則兵曹判書兼本營大將時,中軍一二人,請以堂上啓下,而此是謬規,自兵曹,先擬禁軍別將,陞授嘉善之後,無自本營啓請差下中軍云。卽今當品中,不無可合中軍別將之人,且堂上中,二人一時陞資,亦似過重,一人則以堂上陞差,一人則以當品中擬望,何如?上曰,一則當品中差,一則以堂上中可合人陞差,可也。御營廳啓本,廳後部右後司及別三司屬忠淸·江春·黃海等道合二十五哨軍兵,今此江都築城時,除上番,赴役事,旣已稟達蒙允矣。今閏七月二十七日江都役所逢點,來八月初二日爲始赴役次,三道監兵使處,除軍裝,知會調送之意,敢啓。傳曰,知道。禁衛營啓曰,江都築城時役軍,本營則以上番軍二十八哨四司標下,徵召使用事,已爲定奪矣。黃海道軍兵十三哨兩司標下,京畿軍兵四哨,江春道軍兵十一哨兩司標下,都合三千六百六十八名,竝令除軍裝,趁今月二十七日,直爲考閱於江都役處之意,三道監兵使處,移文知委,何如?傳曰,允。
上在慶德宮。停常參·經筵。
夜一更二更,月暈左珥。
下直,平安都事朴明義。
院前啓,全羅兵使洪以度,請命改正。答曰,勿煩。措語見上
謝恩正使右議政閔黯內醫提調乞免箚子。答曰,省箚具悉卿懇。箚辭,當令該曹,考例稟處焉。
謝恩副使大司成姜碩賓辭職上疏。答曰,省疏具悉。疏辭,令該曹稟處。
上在慶德宮。停常參·經筵。
下直,忠淸監司沈橃。
以鄭宇柱爲假注書。
傳曰,忠淸監司沈橃,留待引見
院前啓,全羅兵使洪以度,請命改正。答曰,勿煩。措語見上
吏曹啓曰,新除授靈光郡守任弘望戶奴呈狀內,奴矣上典眼病,已至廢明,決不堪吏事,而本職除授之後,嚴畏分義,黽勉肅謝矣。病勢猝劇,決無赴任之路,斯速入啓處置云。任弘望,久在鄕曲,初不知眼病之如此,擬望受點矣。今番下直之時,縉紳間,目覩其病重之實狀,實非托疾圖遞之意,似不可迫令赴任。靈光郡守任弘望,依近例罷黜,何如?傳曰,允。
又啓曰,四館積滯,依例秋別遷,何如?傳曰,允。
又啓曰,侍從臣父年七十以上,大臣榻前所達二人之外,令該曹,廣加訪問以啓,一體施行事,命下矣。旣有成命之後,臣曹屢日搜訪,則只有四人,別單書入之意,敢啓。傳曰,竝加資。
有政。
上在慶德宮。停常參·經筵。
下直,光州牧使李華鎭,懷仁縣監尹亨來,淸城僉使洪震碩。
院啓,全羅兵使洪以度改正事,停啓。
以李孝根爲假注書。
上在慶德宮。停常參·經筵
下直,眞寶縣監崔恒齊,瑞興縣監任胤元,扶餘縣監任道三。
備忘記,噫,朋黨之禍,尙忍言哉?曩時群壬柄權,老少分裂,公道日喪,私意日勝,末流之害,終至於義理晦塞。朋黨之禍,尙忍言哉?目今化理維新,朝著淸明,一乃心力,夾輔王室,此誠可有爲之機也。雖然,或勤或怠,不繼初心,固人情之所難免,則諄諄勅勵,不害爲加勉之道,故不揆短拙,親製一律,以寓予志,咨爾大小臣僚,儻或體此至意,痛去己私,終始保合,則玆豈非國家無疆之福歟?言出肝膈,宜各勉旃,從古禍人國,莫如黨比酷,東西纔標榜,老少轉橫坼,公道時淪喪,私心日係着,須知殷鑑邇,終始竭忠力。
政院啓曰,臣等,卽伏見備忘記,御製詩一律,字字句句,莫非聖上戒飭臣隣之至意,臣等聚首莊誦,不覺惶感,十行綸音,不翅懇惻,而一篇宸章,尤足感動,凡在臣僚,孰不欽承聖旨,祗若休命之萬一,而第伏念今此聖敎,實非尋常備忘之比,不可循例書出朝報而已。卽將備忘記及御製詩,分付政府,使之頒示百司,書付壁上,以爲常目警飭之地,允合事宜,惶恐敢啓。傳曰,知道。
上在慶德宮。停常參·經筵。
謝恩使狀啓,豬灘渡涉時,方物白綿紙百餘卷,覆船沾濕,令該曹改封追送,地方官金川郡守洪慶先罷黜事。
上在慶德宮。停常參·經筵。
卯時,有霧氣。
下直,吉州牧使李弘述。
傳曰,大臣·備局堂上引見。
辛未閏七月十三日,上御□□堂。大臣·備局堂上引見入侍時,社稷及文廟春秋修改時,戶曹郞官眼同修改事,及典設別檢,復以蔭官擇差事,榻前定奪。行大司諫權瑎所啓,頃者文臣試射之日,權知承文院副正字李熊徵,爭詰射巡,擧措顚妄,以致遭罵試官,辱及父祖,士夫喧傳,莫不駴然。請權知承文院副正字李熊徵罷職。上曰,依啓。領議政權大運所啓,金川郡守洪慶先,因使臣狀啓,旣已罷黜矣。莫重使行卜物,致有沾濕之患,則事體所在,難免其罪,而第豬灘,本非用船之處,潦水猝漲,倉卒收聚船隻,大船難得,水急船小,致有卜物沾濕之患,似非地方官不謹之罪。且慶先,頗有能治之稱,故使臣,雖以事體罷黜,而修啓時,亦有嗟惜之意云。已罷之官,自下請宥未安,而守令之善治者,亦不易得,故敢達矣。上曰,勿罷只推,仍任,可也。兵曹判書閔宗道所啓,慶尙·全羅兩道邊將中,別備穀之類,因本道狀啓,今將考例論賞,而全羅道則或有別備七百石者,或有六百石·二三百石者,少不下一百餘石,而慶尙道則有五百石者,有三四百石者,亦或有一百餘石者,攷見前例,則辛亥年,有以一百餘石,至蒙加資之典,其後則以四百餘石,或加資,三百餘石或守令除授,或僉使除授事,承傳矣。今番則別將別備之類甚多,若盡爲論賞,則似有濫雜之弊,而若只賞一二人,則不無觖望之歎,且有乖於勸後之道,分等論賞,未知,何如?權大運曰,邊將,元無聚穀之路,而或有希賞之輩,至以私財,充補賑資,此誠可惡,雖不可一切防塞,其中別備最多者論賞,可矣。上曰,邊將與守令有異,前例亦有論賞之時,今若一倂防塞,則似爲埋沒,百石以上,分等論賞,可也。傳曰,國舅節惠之典尙未擧行,事體未安,今此玉山府院君謚號,斯速議定事,分付。出榻敎傳曰,江都城役時,三軍門運石船隻不足,甲串津船取用,而三軍門計其本軍門所屬船隻之多少,以爲均取用。出榻敎權大運所啓,頃伏見咸鏡監司狀啓,則入防軍,以今年農事又將失稔,依上年例,勿爲入送云,自備局,以農事姑未可知,纔已防啓矣。今又見本道狀啓,則風水之害,大爲本道之災,將未免爲大侵云。限今年,勿爲入防,似可矣。上曰,依爲之。睦來善曰,南軍之入送北邊,乃是防守之道,而三·甲則所送南軍處,收布入送,獨於北道,入送防軍,臣實莫知其由。且防軍,入送北道之後,凡所虐使侵漁之患,罔有紀極云。其在朝家役民之道,實爲不均,南軍之入防北邊者,亦爲除防,收布入送便否,詢問本道,使之啓聞後稟處,何如?上曰,問于本道監兵使,詳知其便否,然後稟處,可也。知事李宇鼎所啓,橫城,卽守禦廳自辟之窠,而本廳移鎭之時,屬於禁衛營矣。還鎭之後,則似當依舊例自辟,而今番則未及定奪之故,自銓曹,直爲差出,本廳將校輩,不無落莫之心,今後依前自辟,何如?權大運曰,凡自辟之擧,元非良規,至於將校,則雖或有禦衆之才,未必知救民之道,豈爲其慰悅將校,而遽授專城之任乎?不如專委銓曹之爲得也。吏曹判書柳命賢曰,軍門自辟,雖是前例,而其在擇人之道,亦豈可不觀其能否,直因自辟而差除乎?此後各軍,雖有自辟之擧,銓曹當觀其爲人之如何而擬望,似當矣。睦來善曰,軍門自辟,古有其規,而當觀其邑之大小,人之能否而爲之,而不然,則皆屬於銓曹,宜矣。上曰,自辟,雖有弊端,諸軍門,亦皆有自辟之規,至於守禦廳,則獨爲防塞,則本廳將校,必有落莫之嘆,自今以後,諸軍門擇人而自辟,可也。權大運啓曰,宮城宿衛,事體重大,御營廳入直之所,千摠·把摠各一員,哨官二員,敎鍊官一人,領率軍士二百餘名入直,則軍門非不嚴密,而頃日夜間,盜入御營廳宿衛之處,偸出軍裝及服物云。聞來極爲驚駭,招問御營大將黃徵則以爲,見失之物,非軍裝,乃將校輩衣服,而事甚可駭,故伊日入直將官,卽爲施罰汰去。所失服物,雖與軍裝有異,領率軍兵,宿衛宮城,何等重事,而盜入軍門,至有偸竊之事,爲將校者,漠然不知,安有宿衛謹嚴之意乎?事之可駭,莫大於此,將官罪狀,不可汰去而止,似當拿問重處,以警他人,御營大將常時不能檢飭之失,在所難免,推考似宜矣。且近日城中,竊盜之患,處處有之,捕盜廳,亦不可無警責之道,左右兩大將,竝推考,何如?睦來善曰,臣則今始聞之,事極驚駭,若使軍門,少有紀律,豈有如此偸竊之事乎?上曰,事甚驚駭,當日入直將校,拿問處之,御營大將及左右捕盜大將,竝推考,可也。
大臣·備局堂上引見入侍時,今冬至使行,解事譯官一人加出事,榻前定奪。
備邊司啓目,粘連啓下是白有亦,觀此開城留守李鳳徵啓本則以爲,赴京使臣所捧器皿,令平安監司義州府尹相議措置,使之取去,以除沿路夫馬輸送之弊,定奪分付爲白去乙。近年以來,許多器皿,皆責於本府,實無支撑之勢爲白去乎,平壤·義州良中,一依前例,盡數措備是白如可,冬至使爲始持去,甚合事宜,令廟堂,稟處亦爲白有臥乎所。當初朝家,旣慮本府之難支,令平安監司義州府措置以給,意有所在是白去乙,中間廢閣,貽弊本府,果如李鳳徵啓本內辭意是白置。自冬至使行爲始,令平安監營義州府,相議措備以給之意,議府竝以分付,何如?傳曰,依允。
司譯院官員,以都提調意啓曰,東萊府差備譯官,雖自本院差定,其辭朝之時,旣爲肅拜,則便是啓下公幹之人,設有切迫私故,不可任意遞改,而裁判差倭差備崔尙㠎,呈狀於東萊府,則府使金洪福,因其呈狀,任意許遞,前例有無,雖不可知,而不但事體之未安,若開此路,則日後厭避圖遞之習,將無以防禁。東萊府使金洪福推考,崔尙㠎,令攸司,囚禁科罪,何如?傳曰,允。以上司譯謄錄
上在慶德宮。停常參·經筵。
下直,潼關僉使李世容。
明日,王世子相見禮正時,已正初刻。
行判中樞府事金德遠箚子。大槪,乞遞御營都提調之任事。入啓。答曰,省箚具悉卿懇。於卿別無所失,卿其安心勿辭焉。仍傳曰,遣史官傳諭。
上在慶德宮。停常參·經筵。
下直,龜城府使朴思敦,北評事趙湜。
禁府,閔涵·金大器·李纘源·尹商益·趙興瑞,拿囚。啓。
全羅監司書目,臣冒萬死更陳崩迫之懇,冀蒙譴罰事上疏上送事。啓。答曰,省疏具悉。卿其勿辭察職。
禮曹啓曰,秋雨支離,畿甸發穗禾穀,不無傷損之患,至於外方,亦有水災之處,以致禾穀之傷損云。自前如此之時,則例有祈晴祭設行之擧,故臣曹方欲啓稟,而大臣之意,亦如此。依前例不卜日,今月十七日四門禜祭,三日而止事,知委擧行,何如?傳曰,允。
弘文館啓曰,玉山府院君諡號,斯速議定事,傳敎矣。凡議諡之規,本館長官及東壁以下一會議定之後,東壁持往奉常寺,與本寺官員,合坐同議,轉報于禮曹,自是法例也。今此玉山府院君諡號,本館則前秋旣已議定,而以東壁久未差出之故,太常同議,尙未擧行,令政院,稟旨變通,何如?傳曰,允。
政院啓曰,以弘文館草記,玉山府院君諡號,因東壁未差,太常同議,尙未擧行,令政院稟旨變通事,允下矣。前秋議定之諡號,因東壁未差,尙不擧行,事甚未安,政官牌招,開政差出,以爲趁卽同議之地,何如?傳曰,允。
都承旨沈檀上疏。大槪,千萬夢寐之外,被人詆誣,不得不略陳委折,乞遞臣職,仍治臣妄言之罪,以快人心事。入啓。答曰,省疏具悉。卿無所嫌,勿辭察職。
有政。
吏曹啓曰,玉堂東壁,今當差出,而擬望之人乏少,相避外任,竝擬,何如?傳曰,允。
又啓曰,延安,物衆地大,且稱名邑,不可不擇差,未赴任守令,竝擬,何如?傳曰,允。
又啓曰,侍從臣母年七十以上食物題給事,命下矣。侍從臣母年過七十,屢日搜訪,只有二十一人,別單書入,而此外或居在遠途,未及聞知之類,則追後書入之意,敢啓。傳曰,知道。
司僕〈寺〉啓曰,濟州出來駑駘馬三百匹內,到韓山病留九匹,咸平病留二匹,逃逸二匹,興德病留七匹,古阜病留一匹,康津病留一匹,靈光病留二匹,大興病留一匹,新昌病留一匹,靈巖故失一匹,到本寺病留二匹,合三十匹計除,實數二百七十匹禾毛色別單書入之意,敢啓。傳曰,允。
上在慶德宮。停常參·經筵。
下直,瑞山郡守李相頊,河陽縣監鄭重朝。
吏曹啓曰,以諫院啓辭,京各司褒貶,各別申飭,以嚴殿最之法事,令該曹稟處事,命下矣。當初國家設置殿最之規,內外宜無異同,而京官褒貶,只憑其擧案,實無黜陟幽明之意,而仍成謬例,殊極無謂。今此諫臣之啓,意在矯弊,語甚的確,自今以後,京各司褒貶,革其謬例,考其實迹,以爲修明祖宗朝舊典之地,何如?傳曰,允。
傳曰,今此耆老所賜宴時,內外宣醞,一等賜樂。
御營廳啓曰,本廳中軍,作闕已久,而當品中無可合之人,尙未啓下矣。頃日禁軍別將,移差中軍之任,今亦依此例,以禁軍別將元振洙,移差本廳中軍,何如?傳曰,允。
上在慶德宮。停常參·經筵。
下直,尼山縣監崔寯,益山郡守權,惠山僉使李璋。
左承旨朴紳上疏。大槪,敢陳病狀,冀蒙恩遞事。入啓。遞差。
吏曹啓曰,承旨有闕,政事,取稟。傳曰,明日爲之。
傳曰,史官四員待命,騎馬十二匹立之,祈晴祭等所內摘奸。
合啓,國家曠儲嗣久矣。惟天惟祖宗,默佑我東方,篤生元良,惟聖明深惟宗社之大計,亟正重離之位,爰擧冊典,此邦家莫重之禮,臣民莫大之慶,擧國群生,莫不懽忻鼓舞,延頸屬望於吾君之子,雖微官末職,遠在鄕曲,固當奔走就列,以伸賀祝之忱,況受厚恩居大臣之位者,敢退坐旁觀,若無與於我者,則其蔑分義後君父之罪,可勝誅哉?領敦寧府事趙師錫,曾在庚申,包藏禍心,密贊凶胄搆成大獄,屠戮善類,其同情設機之迹,路人皆知,而掩面匿形,圖漏勳籍,簸弄伎倆,靡不用極,平生心事,未有若師錫之凶秘者也。朝議從寬,聖度曲貸,尙置之原任之列,見待如故,則宜省愆悔罪,以圖自新之不暇,而迺於王世子冊封之日,旣到郊外,徘徊前却,咫尺脩門,終不入參於大庭呼嵩之班,大禮纔訖,旋返畿庄,偃息自如,略無所忌,其心所在,誠不可測。近來義理晦塞,人心波蕩,國是之靡定,訛言之日興,實由於此輩之煽動,不可不嚴懲痛戢,以肅朝綱,以勵群慝。請領敦寧府事趙師錫罷職。答曰,依啓。
院啓,近來士夫之間,風習大壞,凡臺閣有事,輒生瞻顧之計,良可寒心。執義李萬齡,當大論方張之日,托疾陳疏,顯有規避之迹,如此之人,不可仍置臺閣之列,執義李萬齡,請命遞差。答曰,依啓。
前啓,京各司褒貶,各別申飭,以嚴殿最之法事,停啓。
禮曹啓曰,今此耆老賜宴及內外宣醞時應行節目,當爲磨鍊,而本曹,無耆老賜宴可據之謄錄,故參考洗厚宴時謄錄,磨鍊節目,就議于領左兩大臣,則皆以爲,一日之內,三度賜宴,非但事涉侈大,於心終有所不安云,而本曹則旣承成命,節目依例書入,以此分付擧行,何如?傳曰,允。
禁衛營啓曰,今此江都城築時,江春道赴役軍兵,自監營逐名考閱,都目狀修正,以送于江都役所事,曾已知委本道,而淮陽·伊川·春川·狼川等八九邑道里,距監營相左,迂路作行,有所不便,且聞各邑軍情皆願直爲逢閱於京中云,故淮陽等邑軍兵上來之路,逢閱於楊州邑內本營千摠留駐處之意,旣已發關分付矣。本營千摠洪時亨,趁今月念間,發送於楊州邑內,留待上來軍兵,考閱身疤,相準都目狀,修送于江都役所都廳處,俾無彼此相違之弊,何如?傳曰,允。
吏曹啓曰,正言李允明啓曰,國家殿最之法,卽三載考績之遣制也。察其勤慢,以明黜陟者,宜無內外之別,而京各司褒貶時,不問其爲人之如何,任職之能否,只憑進不進之擧案,以定上中下之等第,百隷庶僚之中,亦豈無怠惰尸居之人,而未有澄汰之擧,一皆循序而過?此決非祖宗朝立法之本意也。因循謬例,視爲常典,全無觀懲之道,只爲文具之歸,事之寒心,莫此爲甚。請自今以後京各司褒貶,各別申飭,以嚴殿最之法。答曰,事係變通,令該曹稟處事,命下矣。當國家設置殿最之規,內外宜無異同,而京官褒貶,只憑其擧案,實無幽明之意,而仍成謬例,殊極無謂,今此諫臣之啓,意在矯弊,語甚的確,自今以後京司褒貶,革其謬例,考其實迹,以爲修明祖宗朝舊典之地,何如?傳曰,允。
兵曹啓曰,新除授城津僉使金萬英,去六月都目政,除拜本職,已過五十餘日,尙不辭朝,過限不赴,其習可惡。城津僉使金萬英罷黜,何如?傳曰,允。
上在慶德宮。停常參·經筵。
下直,金泉察訪洪景濂。
禮曹判書兪夏益上疏。大槪,人非之極,鬼責隨至,重得暑感,差復無期,而禧陵丁字閣重建之役,只隔數日,情勢之外,病勢如此,末由進詣陵所,監董工役,將臣本職及重建廳堂上之任,亟賜遞免,以幸公私事。入啓。答曰,省疏具悉。卿勿過辭,從速行公。
備忘記,趙師錫,受國厚恩,不思圖報,趨附鬼蜮之輩,可駭可愕之擧,不一而足,故更化之初,已示未安之意,而上年世子冊封之日,偃然投疏,不參賀班,尤極無狀,則今玆兩司之合辭請罪,實是共公之論,而今觀諫院之啓辭,執義李萬齡,陳疏引入,顯有規避之迹云。李萬齡,亦人耳,豈不知師錫負犯之甚重,而托故不參者?此不過遲回顧願,以爲日後之計,則其習誠可惡而不可長也。如此之類,固宜痛懲,決不可遞差而止,前執義李萬齡,罷職不敍。
政院啓曰,本院僚員之不齊,未有甚於近日,左副承旨吳始大,再昨承牌入來之後,所患前症復發,寒戰嘔吐,殆不省事,扶曳出去,聞其病勢,一向苦劇,實無供仕之勢云。出納多事之地,不可久曠,合有變通之道,何以爲之?敢稟。傳曰,今姑改差。
禮曹啓曰,舊英陵碑石,今月十六日埋安事,擇日啓下後,容入大雪馬·生葛索·眞木·役軍等,分定待候之意,行關本道矣。卽接碑石埋安事,進去郞廳馳報,則今此舊英陵碑石埋安事,十四日辭朝,馳進獻陵內,則廣州府監色等,空手來待,雪馬·葛索等物,全不預備,達夜催督,則十五日午後,始爲備納,而雪馬則體小且短,不堪載重,葛索則不爲新備,以船格朽短餘物,隨得隨納,十六日凌晨始役,而碑石重大,且久陷泥濘之中,故運動極難,腐朽之索,引輒斷絶,徒費時刻,僅運尺地,已至日暮,玆不得埋安於擇日之內,以今日事勢推之,則明日內運致埋安之所,亦未可必,旣過擇日,則似不可隨時埋安,何以爲之云。觀此牒報辭意,則廣州府所爲,誠極驚駭,碑石運致雜物,急速進排之意,自本曹,旣已移文之後,十五日午後,始以體小雪馬,朽短葛索等物,苟充進排,以致定日內不得埋安,其慢忽之狀,殊涉駭然,廣州府尹李泰龜,從重推考,監色則拿致營門,各別刑推,雪馬·葛索等物,更爲措備,星火進排之意,分付監司處,而埋安吉日,更令日官推擇,則今月二十日亦吉云。以此日擧行,何如?傳曰,依啓。事之驚駭,莫此爲甚,廣州府尹李泰龜,先罷後推,監色,令道臣,各別嚴刑定罪。
行判中樞府事金德遠箚子。大槪,乞遞內局都提調之任,以便公私事。入啓。答曰,省箚具悉卿懇。內局提調,本非劇務,何用引疾過辭若是乎?卿其安心勿辭焉。仍傳曰,遣史官傳諭。
行大司諫權瑎,正言李東根·洪重鉉啓曰,凡論臺臣,必先請遞差,然後取次論罪,體例則然,故臣等於李萬齡之事,姑先以遞差論啓矣。今承聖敎,有特罷之命,臣等論事乖當之失,著矣,何敢晏然仍冒?請命遞斥臣等之職。答曰,勿辭。
慶尙監司書目,寧海呈,以吏曹參判李玄逸辭職上疏上送事。啓。答曰,省疏具悉卿懇。天官亞席,微卿莫可,而矧今積雨初收,新涼乍動,此時思想,倍切于中矣。卿其須體予意,安心勿辭,從速上來,出入筵席,以補不逮。
大司憲權愈,行大司諫權瑎,掌令鄭有徵·睦林重,持平沈最良·金汝鍵,正言李東根·洪重鉉啓曰,臣等,以前領敦寧府事趙師錫罷職論啓蒙允矣。物議以罪重律輕爲非,臣等何敢晏然?請命遞斥臣等之職。答曰,勿辭。
合啓,請前領敦寧府事趙師錫,極邊遠竄。措語見上答曰,中途付處。
院啓,凡臺閣之上,大論方張,則雖在呈告之中,不敢不出而參論者,乃所以嚴公議而肅臺風也。前執義李萬齡,數日之前,無事行公,自有重論以來,猝稱身病,投疏縮伏,兩司齊會之日,無意來參,及其簡問,終不相見,其瞻顧規避之迹,昭不可掩,罷職之罰,不足以懲其罪。請前執義李萬齡,削奪官爵,門外黜送。答曰,依啓。
行副護軍吳挺緯上疏。大槪,罪廢垂死之中,旣蒙收敍之恩,又有加階之命,揣分撫躬,不敢承當,乞收成命,以重恩典,以安微分事。入啓。答曰,省疏具悉。今玆恩命,意非偶然,卿其安心勿辭焉。
吏曹啓曰,卽接禮曹移文,則章陵參奉李壧,家有八十老母,千里遠離,情理切迫,決難供仕云,改差,何如?傳曰,允。
又啓曰,廣州府尹有闕,依近例,以備邊司議薦,何如?傳曰,允。
有政。已上吏曹謄錄
上在慶德宮。停常參·經筵。
下直,河東縣監金命胄。
禁府啓目,別將閔涵等矣,取考律文,則杖八十,私罪奪告身三等云。竝依此施行,而第念軍門凡事,責在將領,不可與管下將校,一體論罪,別將閔涵,不可不從重勘斷,徒年定配,以爲懲治之地,何如?啓依允。
禁府,閔涵,陽城加川驛,徒三年定配。啓。
政院啓曰,前領敦寧府事趙師錫中途付處事,命下矣。臺諫,方以極邊遠竄論啓,中途付處傳旨,不得捧之之意,敢啓。傳曰,知道。
合啓,請前領敦寧府事趙師錫,極邊遠竄。答曰,勿煩。措語見上
謝恩,執義成瓘。
明日謁聖武科初試,一所試官三,鄭重徽·尹天賚·張希載,參試官三,李寅錫·李弘勣·安績。二所試官三,李沃·睦林奇·鄭后亮,參試官三,羅䙋·宋道成·李泰恒。監試官,一所,持平金汝鍵,正言李東根,二所,持平沈最良,正言洪重鉉。
政院啓曰,以禧陵丁字閣重建廳草記,禮曹判書兪夏益,陳疏乞免,不爲行公,令本院稟旨變通事,允下矣。今日已暮,待明早牌招,使之察任,何如?傳曰,允。以上朝報
司僕啓,濟州再運出來年例進上馬八匹,誕日·冬至·正朝進上馬六十匹,凶咎馬六十匹,合一百二十八匹內,到陽智病留一匹,鎭安病留一匹,到本寺病留四匹,到竹山故失一匹,南原故失二匹,合九匹計除,則實數一百十九匹,禾毛色區別,別單書入之意,敢啓。傳曰,知道。
又啓曰,瑞山大山牧場,土地廣闊,而雌馬不多,生息不蕃,故今番濟州出來雌馬中,擇其禾不老者三十匹,取種次,別定馬醫司僕,領付于大山牧場,而一路牽馬軍,依馬匹數調發,待令於各其地境,次次替送後,別定差使員,與監牧官眼同放牧之意,分付京畿·忠淸監司處,而馬醫司僕·養馬二人往還時,所經各官供饋事,令該曹成給草料,何如?傳曰,允。
又啓曰,濟州出來三運歲貢馬二百匹內,一匹到寶城故失,四匹到本寺病留,其餘一百九十五匹禾毛色區別,別單書入之意,敢啓。傳曰,知道。以上司僕謄錄
兵曹啓曰,今此謁聖武科初試兩所試官,當備三員擬望,而嘉善以上無故可擬之人乏少,依近例,每望各二員備擬,而武臣可惡之言,凌辱同僚,廉隅所在,何敢晏然?速遞職名,以正捧價吹螺赤之罪云。行首以下一會,査問實狀,先進與曹司,孰是孰非,一從廳中公論,詳細査報事,自本曹,論題以送矣。行首以下十一人,齊會査報曰,先進宣傳官林泰貞,今二十四日,以監軍,乘醉入來,果以近來曹司賣食入番吹手之言,有所云云,而本廳先後進之間,至嚴且重,先進,設有大段所失,若無辱及父兄之事,則曾無等狀本曹之事,今因醉中之言,有此査問之擧,事之是非,姑舍勿論,今此等狀,實是三百年來所未有之擧,聽聞所及,莫不駭異。曹司五人,不可仍置,且林泰貞吹手賣食之說,亦甚無謂,竝入啓處置云。臣又以本廳之規,雖曰尊先進,而先進,必先正其身,然後可見重於後進。乃者林泰貞,乘醉妄發,見侮曹司,無非自取,而因醉裏之言,至於入啓,殊涉過重,今姑罰直三日,以懲妄言之失,曹司等呈狀自明,雖似太急,旣聞非常之言,不敢自安,其勢固然,亦不必深責,置之宜當之意題送,則行首以下十一人,齊進請謁於臣,臣反復開諭,以爲林泰貞之妄發,雖極可駭,而終歸酒失,曹司等之呈狀,意在自明,非敢詆毁先進,參下積仕之六宣傳,一時汰去,實爲太過。本廳之尊先進,雖是古風,事已轉上本曹,則指揮處置,專在本曹,勿爲固執,思量善處云,則宣傳官等,諉以古風,堅執不回。臣以爲年少武士之擧,不必沮抑,笑謂曰,君輩必欲用罰,任意處之,宣傳官,退而一會,林泰貞及曹司五人,皆用極罰,不得保其職名。臣招致本廳書員謂曰,本廳古風,先進之於後進,雖用重罰,方外先生,若止之則有勉從解罰之規,今則罰已行矣,可以解之,須以吾意,歸語廳中。俄而宣傳官等,又齊進請謁,臣又以解罰之意,再三言之,終不回聽。臣又謂曰,曹司等,以新入之人,雖有不識古規之失,不必深責,況此呈狀,胡大罪也,而必欲使之遞職而後已?吾於後日入侍,則當陳此曲折,請解曹司等之罰,俾不至於遞職,事至此境,則恐或難處,更加思量爲之。宣傳官等退去,行首以下十一人,皆書不仕,來示於臣,本兵之於本廳,尊重如何,而年少武士輩之務爲激論,不顧事體之狀,誠極可駭。行首以下十一人,竝姑先從重推考,仍令仕進,更爲商確,速解曹司等之罰,宜當。且宣傳官元徽,出去江倉,初不與論,而乃於翌日,追書不仕,輕蔑本兵,癡騃莫甚。林泰貞則泥醉受牌,已失敬謹,醜詆同僚,終至起鬧,雖云酒失,難免罪責。此兩人,不可仍置於職次,元徽·林泰貞,竝汰去,何如?傳曰,依啓。林泰貞,雖有醜詆同僚之事,不過醉裏之言,則非係大段,而不爲尊先進之古風,不待廳中之公論,輕先呈狀,以致起鬧,殊未妥當,有關後弊,不宜全然無罰,李弘喆·權後中·柳雸·洪震一·李喜謙等,亦爲從重推考,可也。
上在慶德宮。停常參·經筵。
下直,寶城縣監李晩雄。
校理沈仲良,廣州地掃墳呈辭。入啓。給由。
同副承旨權愭上疏。大槪,臣病勢劇重,萬不獲已,冒陳情懇,冀蒙恩遞事。入啓。遞差。
吏曹啓曰,承旨有關,政事取稟。傳曰,明日爲之。
合啓,請前領敦寧府事趙師錫,極邊遠竄。答曰,勿煩。措語見上
禮曹正郞姜相周,舊英陵碑石埋安後,入來。
武一所參試官安績病,代宋㷞改落點,二所參試官羅䙋病,代宋道涵改落點。以上朝報
吏曹啓曰,新除授古阜郡守李琩呈狀內,除授本職之後,連日下直,猝患中暑之症,昏倒窒塞,乍寒乍熱,水火交戰,委頓叫苦,日加一日,以此病狀,萬無自力赴任之理云,而守令遞易頻數,事甚未安,意謂其病,不至大段,姑以調理赴任,題給矣。前後三次呈狀,一向祈遞,詳聞其病狀,則果在危篤之境,旬月之間,差復未易,此決非托疾圖遞之意,本郡人馬,經月留滯,其弊亦不可不慮,古阜郡守李琩,依近例罷黜,何如?傳曰,允。以上吏曹謄錄
備邊司啓曰,卽伏見禮部回咨,則上年冬至使譯官張燦,邊界充軍矣。令該府定配所,卽爲發送,令承政院,撰出回咨,付送前頭皇曆齎咨官之行,何如?傳曰,允。以上禁府謄錄
上在慶德宮。停常參·經筵。
禮曹判書兪夏益,工曹參判睦昌明,繕工假監役黃應老,禧陵丁字閣撤毁始役事,出去。
謝恩,右副承旨洪萬朝,同副承旨李雲徵。
合啓,前領敦寧府事趙師錫,極邊遠竄事,諫院無城上所,姑停。
禁府,張燦,善山府金烏山城邊界充軍。啓。以上朝報
武二所差備官,以試官意啓曰,今此謁聖武科初試錄名擧子,一所三千三十人,二所則六千八百九人,多寡縣殊。謁聖定日不遠,兩所出榜,將有差他不及之患,而自前如此之時,則平均割移,前例昭然,今亦依前例,本所錄名六千八百九人內,一千五百人單子,移送一所之意,敢啓。傳曰,知道。以上兵曹謄錄
有政。
上在慶德宮。停常參·經筵。
下直,梁山郡守金兌昌。
吏曹參議權歆,陽城地掃墳呈辭。入啓。給由。
說書蔡彭胤,定山縣覲親呈辭。入啓。給由。
忠淸監司書目,燕岐縣監李斗齡,母病危重,還任無期,罷黜事。
禮曹正郞吳命義,卒判中樞府事李尙眞,蓬川君鄭之翼等處,致祭後,入來。
合啓,前領敦寧府事趙師錫極邊遠竄事,諫院無城上所,姑停。
同副承旨李雲徵上疏。大槪,敢陳區區所懷,兼上奉和御製詩,以備財察事。入啓。答曰,省爾疏辭,繼覩賡韻,陳戒之義,自附其中,予甚嘉尙。立異議不參班者,分輕重科罪事,當博詢公議而處之焉。以上朝報
禮曹啓曰,今此健元陵·獻陵碑閣造成時浮石事,已爲定奪,而獻陵內,則舊禧陵基址,多有可用礎石與砌石云。以此取用,以除浮石之弊事,分付監役,何如?傳曰,允。以上禮曹謄錄
上在慶德宮。停常參·經筵。
合啓,前領敦寧府事趙師錫,極邊遠竄事,諫院無城上所,姑停。
玉堂箚子。大槪,請亟允合啓之論,以伸公議事。入啓。答曰,省箚具悉。三司公共之論如此,可不允從焉。以上朝報
上在慶德宮。停常參·經筵。
卯時,日有左珥。
下直,德浦僉使柳碧。
全城君混,楊州地加土呈辭。入啓。給由。傳曰,給由馬,澆奠牀備給。
禁府,趙師錫,固城縣極邊遠竄。啓。
司書李頤晩上疏。大槪,敢陳懇迫之私情,乞遞職名,俾得往護病母事。入啓。答曰,省疏具悉。爾其勿辭,往省母病。
傳曰,大臣·備局堂上引見。
大司成權瑍請對。傳曰,備局引見時,入侍。
禁府都事魚震奭,遠竄罪人趙師錫押去事,高城地出去。
備忘記,噫,哀我三南民生,纔經無前大侵,萬死一生,譬如大病之人,氣血未復也。此時懷保之策,在所當先,而今若諉以年事之稍稔,許多賑穀,一時還徵,則民力,實有所不逮,此政古人所謂樂歲終身苦,凶年不免於死亡者也。是豈王政之所忍爲者乎?其令該曹·該廳,特爲分輕重稟旨變通,至於上年停捧之三南田稅,一倂全減,大同,亦宜量減,以示朝家軫恤之德意。
合啓,前領敦寧府事趙師錫極邊遠竄事,停啓。以上朝報
辛未閏七月二十四日,上御□□堂,大臣·備局堂上引見時,諸處史庫,依前例擇日,遣史官曝曬事,榻前定奪。大司憲權愈所啓,列聖御製,方爲入梓,而必詳細校正,可無錯誤之患矣。星坪都正濯,爲人詳明,且習於校字,使之主管校正,何如?上曰,依爲之。領議政權大運所啓,臣等有區區所懷,敢達矣。自上特軫優老之典,有此賜宴之命,臣等,頃已略陳不敢當之意,而得見該司磨鍊節目,則內外宣醞外,又別有賜宴牀,自古盛宴,無過於洗草,而內外宣醞之外,未嘗有賜宴床。今蒙異恩,實有所惶懼者,今若只許內外宣醞,還收賜宴床之命,則其在私心,庶可少安矣。左議政睦來善曰,今此賜宴之擧,實是百年來久廢之盛事。臣等,身親見之,榮感則極矣,而第當此艱虞之日,旣非設宴之時,且內外宣醞外,加以賜晏床,則一日之內,三度受賜,尤有所不安於心,故敢此仰達矣。上曰,今此賜宴,蓋出於尊高年敬大臣之意,而兩大臣,縷縷陳達如此,賜宴牀減除事,特爲勉從矣。以上朝報
行大司成權瑍所啓,丙寅謁聖時,因擧子之爭入,致有蹴踏殞命之患,丁卯年謁聖,則毁西齋前面短墻,通泮水堂爲一庭,別遣監察于泮水堂,爲一場,而旣與明倫堂隔遠,試官不能檢察,獨送監察,事體未安,何以爲之乎?權大運曰,外議以爲,泮水堂地勢廣闊,足以設場。自上出御下輦臺之後,試官移坐泮水堂試士,則似好云,而第殿坐,旣設於明倫堂,則移設試場於泮水堂未安,不得不通庭合試,而親臨之科,獨遣監察,事體亦不當,若別遣承旨,則似好矣。權瑍曰,承旨一員,監察二員命送,糾檢而收券,則於明倫堂爲之,似好矣。上曰,無變通之道,承旨及監察,送於泮水堂,同爲糾檢,收券則於明倫爲之,可也。以上謄錄
上在慶德宮。停常參·經筵。
繕工監役李溥,假監役權德昌,健元陵·獻陵碑閣造成事,出去。
下直,蔚山府使南弼星。
副修撰李浚,坡州地加土呈辭。入啓。給由。以上朝報
禮曹啓曰,今閏七月二十四日,大臣·備局堂上引見入侍時,因領·左相所啓,耆老所賜宴米除減事,命下矣。原節目中,賜宴一款,改付標以入之意,敢啓。傳曰,知道。以上禮曹謄錄
上在慶德宮。停常參·經筵。
下直,靑松府使兪夏謙,長興府使沈欞,橫城縣監李萬林。
傳曰,明日晝講爲之。
傳曰,晝講正時,以巳正退定事,分付。
江春監司書目,淮陽府使李玄祚弊瘼上疏上送事。啓。答曰,省疏具悉。本府形勢之難支,誠如疏辭,壽進宮折受處,特爲革罷,毋令他宮諸司,更爲折受,以除民困焉。
戶曹啓曰,命下矣。在前凶歲賑救之後,本曹則分賑穀物,別無直爲蕩減之例,而今此聖敎,丁寧惻怛,有足感動。謹遵旨意,區別輕重,以爲變通之地,賑時移用湖南各邑敗船田稅米四百四十二石零,太二百八石零,奴婢作米二百二十五石零,鹽鐵作米三百九石零,籍沒田畓所出租一百六石零內,三千五百五十八石零,兩南應上納田稅,自常平廳換賑太六千五百五十八石零內,三千五百五十八石零,特爲蕩減,上年三南被災尤甚各邑停捧稅太一萬二百六十二石零,米九千五百六十七石零,亦依聖敎全減之意,敢啓。傳曰,知道。
常平廳啓曰,命下矣。去春三南賙賑時,京倉移轉及各樣穀物分給民間之數,合而計之,則不特累十萬斛,及至秋成,勢將收捧,而今年穡事,設或稍稔,固慮其民力之不逮矣。今此聖敎,曲軫民隱惻怛之意,溢於辭表,凡在聽聞,孰不感動?本廳餘儲之罄渴,有不可顧,謹奉聖旨,分輕重變通擧行,而至於京倉移轉之穀,在前畢賑之後,雖無蕩減之例,區別被災之輕重。湖西則京倉移轉租六百石,帖價米四千九百二十五石,合五千五百二十五石,倂爲蕩減,嶺南則京倉移轉大米三百七十五石,田米三百七十五石,租六千七百五十石,稷五百十三石零,粟一千石,嶺底八邑相換稅太二千五百五十八石零,帖價米六千石,合一萬七千五百七十一石零,盡爲蕩減,湖南則京倉移轉太五百石,粟三百五十六石,稷一千四百石,換給稅太四千石,尤甚邑分給帖價米八千三百七十九石零,合一萬四千六百三十五石零,竝爲蕩減之意,分付三南監司處,何如?傳曰,依啓。
京畿監司書目,果川縣監黃爾明,病重罷黜事。以上朝報
禁衛營啓曰,新軍考閱,舊軍賞格試才,設行於慕華館洗馬場事,朝者啓下矣。武科試所,方設於慕華館,故本營別驍衛騎鞭芻·馳射之際,馬路拘礙於試所,不無難便之勢,明日試才處所,設於南小門舊御營廳試場之意,敢啓。傳曰,知道。以上禁衛營謄錄
上在慶德宮。停常參·經筵。
下直,臨淄僉使李太古。
右參贊柳命天,天安地焚黃呈辭。入啓。給由
大司憲權愈初度呈辭。入啓。給由。
傳曰,明日晝講爲之。
刑曹啓目,李彩擊錚原情云云,刑推,何如?啓放送爲乎矣。觀此李彩所供,訟官及南明夏所爲,節節無據,故取考該曹公事·仁川縣牒報,則上年因李彩擊錚回啓,自本道,定訟官,摘奸査覈,則自明夏父母墳,至李彩五代祖之墳,相距五步,自明夏父母墳上,至李彩五代祖墳上,相距九步,自明夏父母墳,至李彩弟墳,相距三步是在如中,雖如士夫墳山有異,步數若是其至近,則他人決不可偸葬是旀。李彩所納立案中,官敎明白懸付,金浦帳籍中,以禦侮將軍嗣宗,亦爲明白懸錄,則明夏所謂世世賤役云者,尤極無據哛不喩。此外亦有種種違端,則道臣之處決,極其明快是去乙,訟官之曲循私囑,不爲擧行,明夏之憑藉形勢,本主葬地,反督掘移之狀,誠甚痛駭是置。當該訟官,姑先罷職爲旀,明夏偸葬處乙良,使之勒限掘移後,卽爲啓聞。
宣惠廳啓曰,命下矣。三南被災尤甚等邑,庚午條停捧大同米應捧之數,一一考算,則嶺南米五萬二千九百九石,湖南米一萬二千四百六十石,湖西米三千七百六十一石,都合米六萬九千一百三十石內,若減三分之一,則所減之米,當爲二萬三千四十二石,而今此特敎,實出於聖上如傷惻怛之盛意,則該廳經費之不足,有不暇顧,就三南停捧各邑應捧元數之中,折半米三萬四千五百六十五石,特爲減除,以示朝家軫恤之意,何如?傳曰,依啓。以上朝報
備邊司啓曰,卽聞江陵·襄陽·原城·平康等地,惡虎成群,白晝橫行,一月之內,囕殺人命,至於十四人之多,事極驚慘,而人民等田野出入,亦不得任意云,前頭之事,亦甚可慮。急急知委於道內營將,多發善放砲手,多般設機,期於必捕,而指揮捕捉人等,各別重賞之意,分付江春監司處,何如?答曰,允。以上備局謄錄
傳曰,御營大將黃徵,累日引入,前後備局之坐,以病不進,雖未知所患輕重之如何,而若以頃日本廳將校之事,有所不安,如是引入,則殊涉太過,卽爲牌招察任。以上御營廳謄錄
辛未閏七月二十七日,上御□□堂。晝講入侍時,知事沈梓,特進官鄭維岳,承旨李壽徵,玉堂沈仲良·柳憲章,假注書李孝根,史官洪重鼎·朴行義,武臣裵尙珪,諸臣進伏後,沈梓所啓,頃日侍從臣母年七十以上,有賜賚之異數,其侍從諸臣,感激聖恩,將欲會其老母於一處設宴,以侈上賜,甚盛擧也。臣伏聞曾在宣廟朝壬寅年間,故判書臣姜紳·尹暾,西平府院君臣韓浚謙,故參判臣洪履祥等八九人,會其老母而設宴,因筵臣建白,有賜物賜樂之擧,又故相臣盧守愼母,年過八十,設壽宴,因筵臣建白,亦賜樂賜物,至令朝臣赴宴。且仁祖朝新豐府院君臣張維,故判書臣李植等諸人,爲其老母設宴,因筵臣陳達,自上宣醞,賜樂賜物,臣竊附古事,敢此仰達矣。上曰,今此設宴,事甚希貴,雖無古事,宜有別樣恩典,況旣有兩朝古事,依宣廟朝古事擧行事,分付。
上在慶德宮。停常參·經筵。
夜五更,流星出坤方淡雲中,入西方天際,狀如鉢,尾長三四尺許,色白。
下直,古阜郡守趙爾翰。
大司憲權愈再度呈辭。入啓。加給由。
吏曹啓曰,守令有闕,政事,取稟。傳曰,過私忌後爲之。
備忘記,昔孟子,答畢戰之問曰,仁政,必自經界始,蓋經界不正,井地不均,井地不均,穀祿不平,此所以正經界者,乃王政之急先務也。我國經界不正,賦役仍以不均,識者之寒心,固已久矣。曾在甲戌,雖已量田,不過只行於三南而已,尙無遍八路一番大釐正之擧,豈不有歉于仁政,自經界始之義耶?諸道量田,雖不得一時竝擧,隨其穡事之豐凶,今年行一道,明年又行一道,漸修此法,則不有愈於一任其不正不均而置之相忌者乎?玆亶出爲民均賦,非徒取利於經費也。其令廟堂,商確稟定。
戶曹參議姜鋧上疏。大槪,冒陳危懇,冀蒙恩遞事一。啓。答曰,省疏具悉。爾其勿辭,往來焉。
司憲府照本,茂長縣監李師尙,獒樹察訪宋遇龍等矣,庚午冬三朔月課,無緣不作罪,笞五十收贖,解見任別敍,私罪。啓依允。
辛未閏七月二十八日,上御□□堂。晝講入侍時,同知事吳始復,特進官尹以濟,承旨沈檀,玉堂沈仲良·柳憲章,注書沈樘,史官閔彦良·朴行義,武臣尹就商,諸臣進伏後,吳始復所啓,儒臣,以興學作士之意,反覆陳達,誠好矣。作士之本,在於蒙養以正,近來爲敎官者,多不擧職,殊無設官敎養之意,良可寒心。沈仲良曰,欲盡敎養之方,必先擇敎官,然後可責實效矣。沈檀曰,近來爲敎官者,多不擧職,故未有養蒙之實。卽今敎官中,如有不合之人,則澄汰,似可矣。始復曰,雖不續續澄汰,若以向日臺啓申明殿最之法,另加警飭,則不能擧職者,自可見汰矣。上曰,近來敎官之不能擧職,誠如諸臣所陳,分付吏曹,各別擇差,又令禮曹,申飭敎官,俾盡蒙養之道,卽今敎官中,如有不合者,則澄汰,可也。尹以濟所啓,因平安監司移文龍岡縣,有安岳郡戶長印信僞造罪人囚推之事,法典內,印信僞造者斬云,而不分各衙門及戶長印信,今此罪人,論以一罪當否,相考回移云云。戶長所用之印,雖與各衙門正印有間,而僞造之後論罪之際,未有已行之例,且無區別之事,何以爲之乎?上曰,旣非正印,則以一罪論斷,殊涉過重,減一等論罪,可也。以濟曰,雖或減死定配,絶島爲奴,勿揀赦典,何如?上曰,絶島爲奴,勿揀赦典,永爲定式施行,可也。
上在慶德宮。停常參·經筵。
下直,務安縣監安俊孺。
大司憲權愈三度呈辭。私忌,留政院。
傳曰,再昨許多憲府公事酬應之際,茂長縣監李師尙照本,偶未覺察,循例啓下矣。今觀朝報,師尙,以私罪解見任,當此秋務方殷之日,守令遞易,其弊不些,李師尙勿解見任事,分付。
傳曰,昌德·昌慶·儲承殿三處修改時,次知內官及戶曹郞官·監役官以下,竝書啓。
備忘記,儲承殿修理時,次知戶曹佐郞閔章道,陞敍,昌德宮修理時,監役官李有煥,昌慶宮儲承殿修理時,監役官洪百源,竝六品遷轉,筭員·書吏及工匠以下,令該曹,米布分輕重磨鍊題給。
備忘記,昌德·昌慶兩宮修理時,次知內官魯尙益,熟馬一匹,從事官朴鍵·林禹俊·朴世煥·金重輝·崔鎭河,各兒馬一匹,儲承殿修理時,次知內官文碩胤,半熟馬一匹,從事官車戴天·李信伯,各兒馬一匹賜給。別監池碩昌·林終善書題司鑰中,待闕塡差,各色掌尹後成等,令該曹,米布磨鍊題給。
備忘記,今此賞格中,一人雖兼數事,毋得疊授。
刑曹照目,豐川府使洪禹協,前海州牧使李德成等矣。洪禹協段,兩西移轉穀所載船七隻,行到本府地椒島近處,致敗穀物,全不致力,不能拯出,李德成段,不爲馳進敗船之所,趁時看審,只令座首摘奸,殊涉怠忽。罪各杖一百收贖,竝只告身盡行追奪,私罪。啓功議各減一等。
江春監司書目,鐵原府使李奎齡,病勢深重,差歇難期,而當此秋務方殷之日,久廢官事,誠爲可慮,不得已罷黜事。日記廳郞廳李明祚書。
上在慶德宮。停常參·經筵。
禮曹啓曰,各陵展謁,春則二·三月,秋則八·九月,恒式取稟事,曾已定奪矣。今秋展謁,定於何陵,而擇日於何間乎?敢此仰稟。傳曰,禮當展謁於章陵,以今月念後,推擇以入,可也。
備邊司啓曰,命下矣。均田定界,實是王政之大者,而我國田政之紊亂,莫甚於今日。一番釐正,在所不已,今此聖敎,誠出於正經界均賦役之意,凡在瞻聆,孰不欽仰,而第念改量之擧,事係重大,從容商確,後日登對時,稟處,何如?傳曰,依啓。
院啓,錫胄之舊蒼頭景先,本以雲山良民,爲錫胄所卵育,居常見愛,不翅若梁冀之秦宮,庚申以來,前後誣獄凶謀秘計,莫不陰承指敎,密捧區劃,傳言授札,招集凶徒者,景先也,藏踪秘影,交通宦寺者,景先也。身參勳籍,秩至嘉善,爲勳武輳集之數,作賄賂委積之市,國人之切齒憤惋,與錫胄無間焉。及胄之敗,自知其罪,逃脫遠避者有年矣。今因備局別關,自西關掩捕,囚繫京獄,而地部之鉤問賊胄漏産,特其細事耳。己巳反坐之獄,失之寬緩,窮凶情節,尙有未盡露者,景先,以當初在其左右同情密謀之人,終始行凶之狀,大小與議之徒,無不畢知,不可不嚴加鉤覈,明得事實,以快輿憤。請景先移義禁府,嚴鞫究問。答曰,依啓。已上出朝報
上在慶德宮。停常參·經筵。
下直,廣州府尹金夢陽,羅州牧使許墀,延安府使李周德,安岳郡守李耉徵。
禮曹啓曰,以陵幸取稟草記,傳曰,禮當展謁於章陵,以今月念後,推擇以入可也事,傳敎矣。展謁吉日,令日官推擇,則今八月念後至晦日,皆有拘忌,二十四日稍吉云,而二十六日,乃徽陵忌辰祭,二十五日當爲齋戒,則章陵道路頗遠,勢當翌日還宮,致齋日擧動,似涉未安。今月內,他無推移之日,九月初一日爲吉云,以此日定行乎?敢此仰稟。傳曰,二十四日外,無平吉之日耶?又啓曰,以陵幸擇日草記,傳曰,二十四日外,無平吉之日耶事,命下矣。更令日官推擇,則今月內,無純吉之日云。自二十一日至二十九日,各樣拘忌懸錄,別單書入之意,敢啓。傳曰,知道。然則以開月初一日定行,可也。
正言洪重鉉啓曰,武二所開場時,開城府擧子朴萬薈爲名者,六兩入格,考見單子之際,其保朴孝誠,以差備官,入於試所,自言其萬薈單子中着名,非渠手着云。卽爲招致其首末兩保出身許時望·黃振元及其擧子,一處詰問,則孝誠之名,乃時望之代著也。時望罪犯,誠爲可駭,而首末兩保,旣是手着,則至於入啓,恐涉煩瑣,拔其單子,足徵其罪,故與諸試官相議,卽爲拔去於入格之中矣。今聞物議,皆以爲代著之人,不可不推治,而只拔擧子,殊涉疎漏云。臣以臺監,不能稱職之失,著矣,何敢一刻晏然乎?請命遞斥臣職。答曰,勿辭,退待物論。
持平沈最良啓曰,日者武科初試時,擧子朴萬薈六兩入格錄名單子考準之際,第二保朴孝誠,適以差備官,入於試所,自言渠未嘗爲萬薈着名,此必是僞着,聞而爲駭,卽招擧子及首末兩保許時望·黃振元等,一處憑問,則時望以爲,曾與孝誠,有所相約,故果不待孝誠,而徑自代着云,時望所爲,殊甚可惡,其視擧子之用奸者,容有間焉。至於入啓請罪,似涉過重,故只拔其單子而置之矣。今聞物議,以科場事體,至嚴且重,不卽啓達,未免疎漏爲非,臣之監試不職之失,著矣。何敢一刻晏然於臺席乎?請命遞斥臣職。答曰,勿辭,退待物論。
晉平君澤廚院提調辭免上疏。入啓。答曰,省疏具悉。卿其勿辭,調理察任。
正言李東根啓曰,昨者猝患暑癨吐瀉,委頓之中,司諫金一夔,以景先嚴鞫事,簡問於臣,臣書送謹悉矣。俄而下吏來言,司諫遭服制,城上所之任,歸於臣身,故不得已扶病詣臺,精神憒憒,司諫姓名,誤爲聯書於座目中,矇然入啓,物議之來,固所難免,臣之昏謬不察之失,著矣。何敢一刻晏然於臺次乎?請命遞斥臣職。答曰,勿辭,退待物論。
兵曹,謁聖武科殿試規矩,柳葉箭五矢一巡三中,落點。
京畿監司□□□上疏。大槪,亟罷臣職,仍治臣罪事。入啓。答曰,省疏具悉。前監司處決後,不卽擧行,責在訟官,卿之題辭,不過未詳伊時曲折而已,何必深嫌?卿其勿辭察職。
司諫金一夔啓曰,卽者同僚,相繼引避,處置歸於臣身,而伏見正言臣李東根避辭,以其昨日傳啓之際,不察臣之新遭服制,誤爲聯名,至於引避,臣之姓名,旣入於同僚避辭之中,則臣何敢晏然仍冒處置同僚乎?請命遞斥臣職。答曰,勿辭,退待物論。
備忘記,兵曹正郞金文夏,每朔湖堂朔啓,連三次不作,殊無朝家勸奬之意,宜有警責之道,推考。
府啓曰,日者武二所開場之時,擧子朴萬薈錄名單子中,許時望代着他保,終至發覺,事之驚駭,莫此爲甚。其在嚴科場之道,不可不隨現重治,許時望,令攸司囚禁科罪。擧子朴萬薈錄名單子中,許時望代着保擧之狀,旣已現露,而試院,不卽入啓論罪,科場事體,豈容如是?後弊所關,不可無警責之道,請武二所試官,竝從重推考。引嫌而退。代着之罪,不卽擧正,物議爲非,勢難在職,請持平沈最良遞差。答曰,依啓。已上出朝報
吏批啓曰,玉堂闕員,今當差出,而擬望之人乏少,外任竝擬,何如?傳曰,允。
洪時亨爲鐵原府使,崔鼎鉉爲豐川府使,沈檀爲平安監司,朴世樑爲榮川郡守,睦昌萬爲果川縣監,李允協爲燕岐縣監,李克哲爲利仁察訪,盧碩賓爲魚川察訪,方以遠爲松蘿察訪,李益敏爲大靜縣監,宋泰基爲獒樹察訪。已上吏曹謄錄
兵曹啓曰,忠翊衛將劉興國呈狀內,以軍門敎鍊官之任,兼帶本衛之將,同僚數少,入番頻數,前頭擧動之時,必多拘礙之事,忠翊衛將,爲先入啓處置云。軍門將校之兼帶內將,雖有前例,一身兩役,不無妨礙之事,劉興國忠翊衛將,今姑改差,何如?傳曰,允。
兵曹啓曰,前月二十六日宣傳官李弘哲·權後中·柳雸·洪震一·李喜謙等五人,聯名呈狀於本曹曰,本廳先進林泰貞,昨日以監軍受牌事,入來,廳中下人等番記,手自摘取,親執考閱,吹螺赤十名入番中,四名食代未還,林泰貞,高聲大言於下人等曰,近來曹司等,捧價於入番吹螺赤,私自除番之說,喧傳於方外,自廳中,豈無査出之擧乎?再三大言,先進,若以流來古風,侵責曹司,則雖至死境,亦當順受,而今以可駭可惡之言,凌辱同僚,廉隅所在,何敢晏然?速遞職名,以正捧價吹螺赤之罪云。行首以下一會,査問實狀,先進與曹司,孰是孰非,一從廳中公論,詳細査報事,自本曹,論題以送矣。行首以下十一人,齊會査報曰,先進宣傳官林泰貞,今二十四日,以監軍乘醉入來,果以近來曹司賣食入番吹手之言,有所云云,而本廳先後進之間,至嚴且重,先進,設有大段所失,若無辱及父兄之事,則曾無等狀本曹之事。今因醉中之言,有此査問之擧,事之是非,姑舍勿論,今此等狀,實是三百年來所未有之擧,聽聞所及,莫不駭異。曹司五人,不可仍置,且林泰貞吹手賣食之說,亦甚無謂,竝入啓處置云。臣又以本廳之規,雖曰尊先進,而先進,必先正其身,然後可見重於後進,乃者林泰貞,乘醉妄發,見侮曹司,無非自取,而因醉裏之言,至於入啓,殊涉過重。今姑罰直三日,以懲妄言之失,曹司等呈狀自明,雖似太急,旣聞非常之言,不敢自安,其勢固然,亦不必深責,置之宜當之意題送,則行首以下十一人,齊進請謁於臣,臣反復開諭,以爲林泰貞之妄發,雖極可駭,而終歸酒失,曹司等之呈狀,意在自明,非敢詆毁先進,參下積仕之六宣傳,一時汰去,實爲太過。本廳之尊先進,雖是古風,事已轉上本曹,則指揮處置,專在本曹,勿爲固執,思量善處云,則宣傳官等,謂以古風,堅執不回。臣以爲年少武士之氣,不必沮抑,笑謂曰,君輩必欲用罰,任意處之,宣傳官,退而一會,林泰貞及曹司五人,皆用極罰,使不得保其職名,臣招致本廳書員,謂曰本廳古事,先進之於後進,雖用重罰,方外先進,若止之,則有勉從解罰之例,今則罰已行矣,可以解之,須以吾意,歸語廳中。俄而宣傳官等,又齊進請謁,臣又以解罰之意,再三言之,終不回聽。臣又謂曰,曹司等,以新入之人,雖有不識古規之失,不必深責,今此呈狀,胡大罪也,而必欲使之遞職而後已?吾於後日入侍,當陳此曲折,請解曹司等之罰,俾不至於遞職,事至此境,則恐或難處,更加思量爲之。宣傳官等退去,行首以下十一人,皆書不仕,來示於臣,本兵之於本廳,尊重如何,而年少武士輩之務爲激論,不顧事體之狀,誠極可駭。行首以下十一人,竝姑先從重推考,仍令仕進,更爲商確,速解曹司等之罰,宜當。且宣傳官,出去江倉,初不與論,而乃於翌日,追書不仕,輕蔑本兵,癡騃莫甚。林泰貞則泥醉受牌,已失敬謹,醉詆同僚,終至起鬧,雖云酒失,難免罪責,此兩人,不可仍置於職次。元徽·林泰貞,竝汰去,何如?傳曰,依啓。林泰貞,雖有醜詆同僚之事,不過醉裏之言,則非係大段,而不爲尊先進之古風,不待廳中之公論,徑先呈狀,以致起鬧,殊未妥當,有關後弊,不宜全然無罰。李弘喆·權後中·柳雸·洪震一·李喜謙等,亦爲從重推考,可也。已上兵曹謄錄
上在慶德宮。停常參·經筵。
下直,文義縣監成碩藎。
中殿·世子宮,藥房問安。答曰,知道。
藥房啓曰,秋雨連宵,日候不佳,伏未審聖體,若何?王世子水刺厭進之候,今已復常乎?敢來問安。答曰,知道。無事。世子厭食之候,今已復常矣。
副摠管朴廷薛上疏。答曰,省疏具悉。卿辭如此,摠管之任,當許遞焉。
政院啓曰,今日,卽賓廳日次,兩司當爲來待,而諫院則獻納李東標在外,司諫金一夔,正言李東根·洪重鉉,竝引嫌而退待,大司諫權瑎,連呈辭單,不爲行公,他無推移入侍之員,大司諫權瑎,卽爲牌招,何如?傳曰,允。
傳曰,大臣·備局堂上引見。
政院啓曰,新除授行都承旨睦昌明,以禧陵丁字閣重建廳堂上,時在京畿高陽地,斯速乘馹上來事,下諭,何如?傳曰,允。已上出朝報
辛未八月初三日,上御□□□。大臣·備局堂上引見入侍時,政官牌招,當日內開政,工曹參判差出牌招,明日內發送禧陵重建廳事。出榻敎
執義成瓘所啓,近來各衙門屯田折受,大爲民弊,故聖上,頃因道臣啓聞及守令陳疏,輒令停罷,凡在中外聽聞,莫不欽誦聖上恤民之誠矣。今日筵中,訓鍊大將李義徵,爲慮本局卜馬馬料之支給,至有安岳郡西面屯田折受之請,雖因大臣陳達,使之後勿爲例,而訓局,元無屯田之規,決不可創開此路,以貽日後之弊。請還收訓鍊都監屯田折受之命。上曰,此事有關於都監,且旣有後勿爲例之敎,勿煩。又所啓,新除授大司憲李聃命,時在慶尙道柒谷地,請斯速乘馹上來事,下諭。上曰,依啓。又所啓,竝引嫌而退。代着之罪,不卽啓達,見非物議,勢難仍在,誤爲聯名,殊涉矇然,揆以臺規,不可在職,同僚引避,旣緣聯名,嫌難處置,其勢固然。請正言洪重鉉·李東根遞差,司諫金一夔出仕。上曰,依啓。
前頭陵幸時,戶曹判書爲整理使,凡事使之檢飭,而御齋室修理處看審次,本曹郞廳,爲先發送事。榻前下敎領議政權大運所啓,章陵展謁,今旣卜日,而此是經宿之地,且其時日候,必寒冷,群下之情,不勝憂慮,些少民弊,雖不可顧,而秋穫亦未盡爲收殺矣。上曰,久欲展謁,遷就至今,今番不可不行也。大運曰,露梁,素稱險津,其時風勢之和順,亦未可知,以船過涉,非萬全之道,必爲浮橋,然後方可利涉。戶曹判書吳始復曰,若爲浮橋,則長木·把子等物,工曹·繕工,必難獨辦,分付京畿監營,使之分定附近各邑,前期備納,何如?上曰,依此分付,可也。又所啓,日者,伏見備忘辭旨,以正經界均賦役,爲急務,有諸道量田次第擧行之敎,此實王政之所先,凡在臣隣,孰不欽仰,而第三南,則纔經大侵,民生未蘇,畿邑,曾已量田,爲先所可行者兩西,而卽今諸道,皆有風水之災,而海西,亦慘被其災,今年農事,不可謂之稍稔。量田,雖是均役之意,不無擾民之端,此時行此政,則其所以爲民者,反爲民弊,姑觀前頭年事,而更稟擧行,何如?左議政睦來善曰,連歲凶歉之餘,今年農事,雖有稍稔之漸,莫重量田之擧,猝難擧行,況聞諸道,亦有風水之災云,姑觀來歲年事之如何,而稟處,何如?上曰,均賦定界,實是王政之不可已者,故欲爲次第釐正矣。大臣之言如此,姑觀明年,更爲議定,可也。
兵曹判書閔宗道所啓,臣頃者江都往來之時,路經陽川·金浦·通津三邑,守令皆言,此時良丁,搜得極難,而朝家,申明兒弱充定之禁,故禁衛營軍保,亦未充定,闕額甚多,守令解由,成出無路。禁衛保人,自是良民願屬之役,兒弱若許充定,則良民無役者必多,自願入屬,闕額可充,不然,充額誠難,此實各邑之巨弊也。其他畿邑守令,亦有以此來言於臣者,兒弱充定之禁,朝家旣已申明各邑守令,至於或罷或杖,則實難容易變通,而蓋禁衛保人,異於兵曹騎步,雖以兒弱充定,必待年滿,徵其保米,十一歲以前,無徵米之規,與兵曹之充定後,卽捧身布者,似有不同,各邑閑丁難得之弊,誠如守令所言。禁衛保人,則雖是兒弱,年過五六歲者,許令充定,以除各邑之弊,未知如何?上曰,禁衛保人,有待年徵米之規,則與騎步之卽捧身布者有異,許令以兒弱充定,可也。
吏曹判書柳命賢所啓,適因訓局築堰之事,諸臣論其當否,臣亦有所聞,敢此仰達。安山地,曾有破堰百餘石處,頃年壽進宮次知金夢參,稱以壽進宮所築,調發附近四五邑所在本宮奴子數千名,自備糧三日赴役,董役甚急,捶楚狼藉,民不堪耐,呼冤徹天。夢參,自稱監官,有若凡事稟承於同宮者然,一邑上下,皆知其爲壽進宮之築堰矣。其後有一駙馬,以其破堰本主呈狀,壽進宮則當初實非同宮之所知,金夢參,與金鉉·錫胄數三家,憑藉同宮,擅發宮奴,有此築堰之擧,欲爲分占之計,而駙馬家呈狀之後,渠知奸狀之敗露,築堰三分之一,折給於本主駙馬家,其餘則稱以渠輩私力所築,仍爲據占,終不入屬於壽進宮,而此人等,皆以他人名懸錄,其實夢參·鉉·錫胄三家,通同分占,而初無一錢尺布之費,其所謂私財所築者,萬萬無據。此輩詐稱宮家,假名築堰之罪,已極可惡,而調發數千宮奴而築堰,終非渠輩之私庄,揆以事理,尤涉痛駭。令本道,別定剛明官,詳査築堰時首末及假名分占等情節,具由啓聞,以爲自朝家處置之地,何如?上曰,極爲無據,令本道嚴査啓聞,可也。又所啓,侍從臣母年七十以上,自朝家,有衣資食物賜給之典,而其中修撰李日井,淸州牧使孫萬雄母,皆年踰七十,而見漏於抄啓中,獨未蒙恩典,續續煩達,固知未安,而旣有隨聞仰稟之敎,故敢達矣。上曰,依所達。令該曹,一體磨鍊題給,可也。已上出朝報
左議政睦來善所啓,竊念國憂民怨,實由於軍門之太多闕額,外方各邑,難得閑丁,未盡充定之故,其流之害,至及於黃口·白骨·隣族之徵布,豈非可哀之甚者乎?臣於上年,取考各軍門待年閑丁置簿,則或有千百名,或有累百名,而此類則守令,不敢下手,故以待年閑丁,充定闕額,以佇民怨之意,陳達於榻前蒙允,分付於各衙門矣。近聞各軍門,尙多闕額,責定於各邑,故非但民怨滋甚,至於守令解由,一名未定,則不得成出,而亦爲廢棄之人云,故禁衛營闕額已充定數及未充定之數,使之査出,則以其待年閑丁已充定者,四百七十一名也。未充定者,多至於二千七百六十名,而其所謂待年閑丁,則已盡無餘。又有稱以各道各邑餘戶保,至於八千八百六名之多,此類則收捧米布,以補營需者。今若除出二千七百十六名,充定於闕額,則除弊安民,無大於此,守令解由,亦無所礙。且其所餘六千九十名,亦非不少,收捧米布,以補營需,則事甚便當,且禁軍之保,與兵曹正軍應役者有異,兒保之年,雖未及十一歲,姑以此餘戶保,充定闕額,則纔過數三年,可以應役矣。爲其除弊安民,雖以此餘戶保,別爲變通,充定闕額,亦不可永爲定式,他軍門一體變通之意,分付,何如?兵曹判書閔宗道曰,都提調所達之言,其在爲民除弊之道,實爲便當。領議政權大運曰,卽今年滿良丁,實難充定,左相所達,誠然矣。上曰,依左相所達,姑先充定,待其年滿,使之應役,他軍門一體施行之意,分付,可也。摠戎廳謄錄
訓鍊大將李義徵所啓,本局設立之後,輜重一節,元不磨鍊矣。柳赫然爲大將時,始募軍中得自備卜馬者三百二十人,除其番次,使自喂養,軍器雜物輸用之事,專倚於此,卽輜重遺制也,而其數不多,爲役甚苦,勢難支堪,故渠輩齊聲呼訴,願得養飼之太,不止一再,而本局凋弊,比來特甚,三百二十匹馬料太,實無支給之路。臣罔夜料度,艱以拮据,則每年所支,僅及四五朔,此外則更無出處矣。纔因安岳人詳聞,則本郡西面海津,可三百餘石落種處,實合作畓,若得如干役丁,防堰開墾,則所收必多云。此是海水吐納之地,異於閑田廣野立案之比,若得折受於本局,是公家無一畝之失,而本局收百千斛之利,如是則日後馬料,庶有繼給之路矣。領議政權大運曰,訓局卜馬難堪之弊,誠如大將所達,不可不變通矣。上曰,然則此事,似甚便好,依所達施行。戶曹判書吳始復曰,訓鍊大將,本局累百卜馬料太,無以料理,有此所達,而各衙門及軍門設置屯田,曾已定奪,一切禁斷,且都監,則唯獨糧餉色,以本局員役料布及各樣軍需專管責應之故,諸處屯田,勿罷仍存,而都監事勢,雖曰切緊,今若創設無前之屯田,則他衙軍〈門〉,必不無效尤者,日後廣占之弊,亦不可不慮矣。上曰,前日陵幸時見之,則訓局卜馬軍,甚爲瘦殘,誠爲可矜,今番則依爲之,日後則勿以此爲例,可也。戶曹謄錄
吏批啓曰,四館積滯,依例秋別薦,何如?傳曰,允。
刑曹判書望單子。傳曰,禮曹參判柳命賢除授。
李錫爲瑞興縣監,李希亮爲泗川縣監,權守經爲咸悅縣監,朴澄爲金化縣監,宋徵殷爲自如察訪。
備忘記,近來京外之官,無一人久於其位修擧職事之意,輒以月課連次不作,試射稱病不進,爲圖遞捷逕,事之寒心,固已久矣。晉州牧使任堂,厭避水土,去春三朔月課,連次不作,故犯坐罷,故自備局啓辭仍任矣。今此夏三朔月課,全然不製,有若角勝者然,如使朝廷,少有紀綱,渠安敢乃爾?至於定州,本非厭避之地,而牧使金洪福,意在圖遞,有此故犯之擧,其習,尤可駭然,竝勿罷仍任,一以存事體,一以矯弊習。已上吏曹謄錄
上在慶德宮。停常參·經筵。
下直,昌樂察訪金萬衡。
備忘記,卿之浩然去國,倐過一朞,缺然思想之懷,曷嘗少弛于中哉?故於前後史官之行,備悉予虛佇之意,而情志未孚,莫回遐心,益用慙赧,無以爲喩。仍念卿若以曩日之事,過自引嫌,尙靳幡然,則大有所不然者。伊時封章,蓋出於有懷必達之意,而其所云云,雖有些過中,此不過未詳朝家本意而已,斷無他意於其間,不惟予所洞知,大臣亦知心事,曾不介懷,則於卿,寧有一毫不安之端耶?矧今秋涼已動,講筵頻開,微卿博學重望,孰任啓沃之責乎?此時企待,不翅大旱雲霓,卿其須體勤懇之意,亟回長往之心,從速登途,出入筵席,以補不逮事,遣史官,傳諭於吏曹參判,仍與偕來。
禁府啓目,景先原情云云。傳旨內辭緣,反復推問,則節節牢諱,終不吐實,其爲情狀,極爲奸惡,嚴刑得情,何如?啓各別嚴刑,反覆究問。
平安監司沈檀上疏。大槪,西藩重任,決非如臣無似所可承當,乞收成命,以重名器,以安私分事。入啓。答曰,省疏具悉。今玆新命,實循公議,卿其勿辭,速往欽哉。已上出朝報
傳曰,今月十一日江都築城軍兵等處,以賞格事,當送中使,軍兵數書啓。禁衛營謄錄
義禁府啓曰,以刑曹啓目,武二所保擧人許時望,移本府處置事,允下矣。出身許時望,拘留於典獄署,卽爲移囚之意,敢啓。傳曰,知道。義禁府謄錄
傳曰,畿甸,乃根本之地,理宜優恤,而矧當江都築城之巨役,又有遠陵道路之修治,民生奔走疲困,不可無別樣軫恤之擧,今秋大同收米,就其中可減之邑,稟旨變通,以示朝家德意。內下日記
上在慶德宮。停常參·經筵。
政院啓曰,大司憲李聃命,持平尹悠期竝在外,掌令睦林重呈辭受由,執義成瓘,掌令鄭有徵,持平金汝鍵皆呈辭單,不爲行公,連日監察茶時,事體未安,呈告人員,竝卽牌招察任,何如?傳曰,允。
以鄭思孝爲假注書。
傳曰,史官一員待命,騎馬三匹立之,大祭所內摘奸。已上出朝報
司僕寺啓曰,今年京畿·平安·黃海·忠淸·全羅左·右等道,乃是點馬當次之年,近來各牧場馬政,雖或累度申飭,而漸有解弛虛疎之弊,點馬別監,不可不差遣檢飭,令該曹各別擇差,以爲趁卽下送之地,而京畿,則例以本寺郞廳,差送矣。今亦依此,差送本寺郞廳,何如?傳曰,允。司僕寺謄錄
政院啓曰,江都築城軍兵數書啓事,昨日命下之後,卽爲分付於三軍門矣。訓鍊都監·御營廳,趁不擧行,致勤聖敎,自本院,發牌於各其郞廳,催促書啓,急於星火,而夜深之後,始呈別單,已極可駭,而至於訓鍊都監郞廳,則稱以有病,終不來待,其怠慢之習,尤不可不懲。訓鍊都監·御營廳當該郞廳,竝從重推考,何如?傳曰,允。
上在慶德宮。停常參·經筵。
下直,鏡城判官李三碩。
副提學權瑎辭職上疏。入啓。答曰,省疏具悉。卿勿過辭,從速察職。
府啓,近來諸宮家與各衙門屯田折受,不勝其紛紜,其爲小民之害,列邑之弊者,莫甚於此。聖上,頃因道臣狀聞及守令陳疏,略不留難,輒許輟罷,凡在中外聽聞,莫不欽誦聖上恤民隱祛民瘼之盛德矣。日昨訓鍊大將李義徵,陳請於榻前,折受安岳郡西面堰畓,義徵之意,蓋慮其卜馬馬料之難繼,而自本局推移拮据,自可支給,必欲設屯,未知其可,況後勿爲例,雖有聖敎,而訓局,一開此路,則他軍門之從而效之者,安保其必無,決不可創此無前之規,重貽日後之弊。請還收訓鍊都監屯田折受之命。新除授行司諫院大司諫閔就道,時在平安道監營任所,持平尹悠期,時在平安道殷山縣任所,正言李頤晩,時在咸鏡道咸興府,正言申必淸,以慶尙都事,時在任所,請竝斯速乘馹上來事,下諭。答曰,不允。下諭事,依啓。閔就道,交龜後,自當上來,姑勿下諭。已上朝報
禮曹啓曰,凡月令各祭,一依觀象監磨鍊牒報啓下矣。今月二十六日徽陵行莊烈王后忌辰祭,不爲磨鍊,以致闕書於啓本中,該監當該官所爲,殊涉駭然,令攸司科罪,臣等,亦難免不能致察之失,不勝惶恐。原啓本中,改付標以入之意,敢啓。傳曰,知道。
禮曹啓曰,卽接健元陵碑閣重建所監役官所報,則碑閣重建時所用階石,方爲浮取,而石物輸運,事多有弊。前日山陵時用餘階石七箇,散置於徽陵紅門外溪澗上,以此補用,亦或無妨云。石物運入,其弊不些,依所報取用,似爲便當,以此分付,何如?傳曰,允。
禮曹啓曰,今此謁聖時,通設泮水堂,承旨一員,監察二員,命送糾檢事,已爲定奪矣。泮水堂與明倫堂,相距稍遠,試官率擧子肅拜時,泮水堂前,亦立臚唱,使之傳呼,以爲儒生輩一體行禮之地,何如?傳曰,允。以上禮曹謄錄
上在慶德宮。停常參·經筵。
下直,城津僉使尹就商,安骨浦萬戶元徽,保安察訪朴壽寅。
政院啓曰,卽者右副承旨洪萬朝,陳疏到院,而觀其疏辭,兒子感寒有日,今已發班,明是拘忌之疾,身旣犯染,勢難出入近密之地云。原疏雖不敢捧入,而合有變通之道,何以爲之?敢稟。傳曰,改差。
府前啓,請還收訓鍊都監屯田折受之命。措語見上答曰,勿煩。
備邊司啓曰,行副提學權瑎,本司提調差下,使之察任,何如?傳曰,允。以上出朝報
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
韓爲慶尙都事,李喜胤爲殷山縣監。
義禁府啓曰,初十日謁聖擧動時,本府都事各差備應把之數,大駕考喧·挾輦駕·導·駕當直竝九員,射壇左右·貫革左右禁亂官各一員,明倫堂五門禁亂官五員,合以十八員,當爲分把,而本府都事十員內,一員留仕赴擧,一員出使,一員在外未上來,一員未差,未差之代,當日內口傳差出,假都事十七員,令該曹差出,何如?傳曰,允。已上吏曹謄錄
禮曹啓曰,今此章陵展謁出還宮時,王世子當有祗迎祗送之節,而方在幼沖之年,不爲磨鍊之意,敢啓。傳曰,知道。禮曹謄錄
辛未八月初七日,上御□□□。領議政權大運,左議政睦來善,戶曹判書吳始復,兵曹判書閔宗道,訓鍊大將李義徵請對入侍。入侍時,謁聖出宮正時,子·丑兩時中進定事。榻前下敎謁聖後,儒生試所軍士三十名外,加定二十名,而皆以元軍定送事,及陵幸還宮時,自陵所至開花晝停所,植炬事,及京畿監司權珪瓜滿之代,限陵幸前,姑勿差出事。榻前定奪
陵幸時,侍衛軍兵等,行至浮橋,皆下馬過涉事。榻前定奪兵曹判書閔宗道所啓,近日宣傳官廳所爲,事雖微細,實關體統,至於洪時紀事,極爲痛駭。堂上宣傳官之於參下宣傳官,雖有同僚之名,有同各司之長官,時紀,乃敢咆哮公廳,凌辱行首,擧措駭異,辭語麤悖,此實衣冠之羞,不但墜落廳風而已。國家之所以維持,只在體統,其凌上之漸,不可不痛懲,而該曹,不敢直請拿問,故姑請先罷後推矣,自上有拿問之敎,誠爲幸甚。且聞本廳,因此一事,先進與曹司之間,轉相不睦云,此後如有相詰之事,則一倂拿問定罪事,自本曹,纔達於草記中矣。更聞大臣之言,則與臣相議,欲分輕重論罪,以爲鎭定之計云,下詢于大臣而處之,何如?領議政權大運曰,林泰貞,沈醉受牌,醜詆曹司,極爲無狀,尹就商,身爲行首,不能善處,固有其失,本廳之事,不過自本廳相議處之,而曹司之等狀該曹,亦甚駭異,洪時紀,凌辱行首,擧措悖妄,傷損國體,羞辱衣冠,大矣。左議政睦來善曰,近來紀綱解弛,以宣傳官廳事言之,本兵,旣已備盡開諭,而猶且轉輾起鬧,體統所關,實非細故。似聞大小武弁,以此事,咸懷咈鬱云,不可不分輕重處置,以爲鎭定懲後之地,敢此仰達。宣傳官,職是近侍,自祖宗朝,內三廳中,待之有別,本廳古風,至今尙存矣。今者宣傳官林泰貞,監軍受點,醉入禁中,已極可駭,而醜辱同僚之故,新進五人,不議先進,呈狀起鬧,行首尹就商,不能善處,轉輾相激,兵判,開諭調劑,不遵其令,至於不仕,亦甚可駭。曹司五人則不待廳中公議,聯名呈狀,有同常漢之等狀,亦是衣冠之羞,時紀則旣因兵曹草記,特有拿問之敎,而大抵本廳之紛擾,實是泰貞之肆酒所致,不可不拿問定罪,曹司五人,亦難免呈狀告訐,傷損古風之罪,竝爲罷職,而其中李喜謙,非但首倡等狀,先後進之間,言辭悖慢,亦甚可駭云,罷職不敍,元徽則當初出往江倉,追後書名於不仕狀,雖牽於僚議,而亦爲無據矣。權大運曰,元徽則自江倉還來之後,迫於僚議,亦書不仕,此則容有可恕之道矣。睦來善曰,元徽,比尹就商,則有間矣。上曰,宣傳官廳,雖重古風,轉輾至此,尙未收殺,誠爲可駭。洪時紀事,尤極無狀,旣令拿問,林泰貞,亦爲一體拿問,李喜謙,罷職不敍,曹司四人,罷職,元徽,不無分揀之道,萬戶改差,可也。已上出朝報
上在慶德宮。停常參·經筵。
未時申時,日暈。夜一更,月入南斗魁中,月暈兩珥。五更,流星出王良星下,入艮方天際,狀如拳,尾長二三尺許,色赤。
吏曹口傳政事,以沈漢柱爲禁府都事。
兵曹啓曰,昨接宣傳官廳所報,則本廳諸員還仕曹司等解罰後,仍爲一會,同僚洪時紀,亦參其坐。當初本廳査報本曹之時,時紀,以掌務著署,其論最峻,及至諸僚不仕之時,忽然立異,故行首,問於時紀曰,初旣參論,後乃立異,有何所見,而如是反覆乎云爾,則時紀,終無避坐之擧。行首曰,君之是非,旣出於正坐之中,晏然在坐,有違廳風,不可不避。時紀暴怒起,攘臂大言曰,吾之此職,兵曹擬望,聖上所命,則非汝所致,吾之避不避,汝何指揮,擧足進前,擧措駭異。行首,不得已避入房中,仍出門外,時紀追叱曰,汝雖堂上,汝爲汝,我爲我,汝是何人,輕人若是?高聲大唱,聽聞所及,莫不驚愕。如此駭慘之事,不可廳罰而止,自本曹,參商處置云。續接宣傳官洪時紀呈狀,則頃者本廳諸員,仍曹司等解罰之事,不書不仕,獨不能苟同於諸僚者,以林泰貞之醜詆曹司,大失事面,且方爲入直,着名省記,則莫重禁直,不可任意徑出,因此微細之事,至於標信出入,闕門開閉等事,亦不可暫曠,故不能强合於諸僚不仕之論矣。及今廳中諸會之日,長僚,招致下人,勒令驅出,盛怒咆哮。大槪,廳中公事,各以其意斷定然後,方可謂之公論,今若只從諸僚不仕之意,則此所謂莫敢矯其非者也,豈特欲存廳風而已哉?諸僚旣施各九之罰,又有追出之辱,雖是武夫,決不可仍玷職次,斯速處置云。本廳堂上之於參下,雖有同僚之名而有同各司之長官,不但等級懸絶,凡於公會相接之際,敬禮自別,而今者洪時紀,暴怒於不爲避坐之言,咆哮公廳,氣像甚麤,凌辱行首,辭語絶悖,其壞損廳風,已不可言,而羞辱衣冠,莫此爲甚。不可不別樣重治,以杜凌上之漸,而臣曹,無他可施之罰,今姑先罷後推,宜當。且聞本廳,因此一事,不忘忿爭之心云。朝家旣已處分之後,必欲務勝,甚非好事。此後如有相詰之擧,則無論先進與曹司,一倂拿問定罪,以存國體,何如?傳曰,依啓。洪時紀所爲,極涉可駭,拿問處之。
禁府啓目,出身許時望元情云云,承服不冬,刑推得情,何如?啓姑停刑推,議處。又啓目,景先刑問一次,忍杖不服,加刑得情,何如?啓飾辭牢諱,不爲直招之狀,誠極痛駭,更加嚴刑得情。
禮曹啓曰,下敎矣。當初出宮時刻,以丑寅間艮時推擇之時,非不知時刻之差晩,子·丑兩時皆不吉,子·丑間癸時,亦不出於曆注,不得已以艮時,推擇啓下矣。今承子·丑兩時中進定之敎,時刻差晩,果不無窘急之慮,而不吉時動駕,終有所未安者,依前啓下,以艮時擧行,何如?傳曰,日旣涓吉,則時刻之吉不吉,不必太拘,以子時進定,可也。
兵曹啓曰,本曹佐郞,專管錢布出納之事,文簿之浩繁,任掌之緊重,不下於地部之郞,自前久任切勿數遞事,曾有定奪,而已通淸路之人,則吏曹每擬於臺侍之望,旣除臺侍,則啓請仍任,事體有妨,不得不任其遷轉,此所以官事之未免虛疎也。今者軍色佐郞韓,昨日政,移拜慶尙都事,韓,爲人着實,可合久任,且佐幕之任,職是閑漫,內外有別,輕重縣殊,慶尙都事韓改差,本曹郞廳仍任,何如?傳曰,允。
兵曹口傳政事,以林重·尹楦·徐琳·李榮漢·權時稱爲宣傳官。已上出朝報
司僕寺啓曰,大靜縣監張後載遞任進上馬二匹,今纔上來,禾毛色,別單書入,而內廐立養之意,敢啓。傳曰,知道。司僕寺謄錄
辛未八月初八日,上御□□□。左議政睦來善,戶曹判書吳始復請對入侍時,宣傳官拿問及罷職之代,今日內,口傳差出事,及前頭陵幸時,道路修治之際,雖以二十五尺爲限,路傍田畓有未收穫處,則以二十尺,量宜除治,勿犯禾穀事。榻前下敎
露梁津頭,不設浮橋,以三結船過涉事,及前頭陵幸時,臨津之船,量留過涉外取用事,及前頭陵幸時,蛟龍旗改造,其餘儀仗,可改者改之,可以取色者取色事。榻前定奪已上出朝報
上在慶德宮。停常參·經筵。
吏曹口傳政事,兵曹佐郞韓,仍任。已上出朝報
兵曹啓曰,本曹郞廳八員內,正郞羅學川·金文夏·成任,佐郞柳以復·李允明差祭,正郞朴澄,佐郞李適意內外司入直,佐郞韓仍任,未及下批,明日擧動時禁喧,無推移之員,令該曹,口傳啓下,使之卽爲察任,何如?傳曰,允。吏曹謄錄
備忘記,噫,可信可恤者,非士卒乎?平居無事,環衛王室,金革有警,執戈前驅,其休其戚,與國共之,可信可恤者,固非士卒乎?今玆江都版築之擧,實出於迨天未雨,桑土綢繆之策,而工役浩穰,若非軍門之健兒,不足以竭力趨赴,速了大役,是予之所以依信爾等,有此徵召者也。然念爾等,身操版鍤,勞若實多,予之矜念,奚特宋帝之軫恤西征壯士而已哉?玆遣中官,以諭予意,仍加錫賚,以慰其勞,而又以御酒六十甁,特賜爾等,縱不能遍及諸軍,蓋亦投醪河同流飮之義也。宜各知悉,盡心王事事,卿其待中使下去頒賞之時,明白宣布,而軍卒中,如有不遵將令,作挐村間者,繩以軍令,斷不饒貸事,亦宜曉喩之意,下諭于江華留守。備邊司謄錄
兵曹啓曰,今此謁聖別試武科試官磨鍊,則文武二品以上無故之員乏少,依近例,各二員備擬以入之意,敢啓。傳曰,知道。
上在慶德宮。停常參·經筵。
大駕,詣成均館,入幕次後,藥房·政院·玉堂問安。答曰,知道。文廟酌獻禮後,藥房·政院·玉堂問安。答曰,知道。
備忘記,噫,設庠序學校,以養四方之士者,蓋爲其講劘正學,擇善修身,本乎人倫,明乎物理者也,豈徒作文干祿而已哉?昔顓孫師,學干祿,子曰,多聞闕疑,愼言其餘則寡尤,多見闕殆,愼行其餘則寡悔。誠能學之博,擇之精,守之約,則祿不干而自至矣,此豈非萬世之格言耶?竊觀比來,世降俗末,士習不古,經明行修,曉達治體者小,而尙文辭,遺經業,趨祿利者,滔滔有之,斯豈惟我祖宗興學作人之本意哉?予於此,未嘗不爲世道發一慨也。仍記昔安定胡公,嘗爲蘇湖敎授,孜孜雅飭,其弟子之辭氣,異乎常人,矧爾濟濟章甫,密邇尺五,上下情志,藹然流通,誘掖激勵,寧不在玆?咨爾多士,敬聽予訓,服膺勿失,漸磨成就,則其爲國家斯文之幸,可勝言哉?亶出心腹,宜各猛省。
太駕還宮後,藥房·政院·玉堂問安。答曰,知道。
吏曹啓曰,新恩政事,取稟。傳曰,當日爲之。已上出朝報
辛未八月初十日,上御□□□。帳殿入侍時,掌令李文興所啓,請還收訓鍊都監屯田折受之命。上曰,勿煩。
左議政睦來善所啓,伏見今日下泮宮備忘記之敎,一札十行,辭意懇惻,而至以世降俗末,士習不古,徒懷作文干祿之心,全昧講學擇善之道,爲世道慨然,當此試士之日,諄諄勉諭,不啻若慈父之詔子,瞻聆所及,孰不欽仰?祖宗朝興學作人之盛化,庶復見於今日,今此備忘記,不可不廣布中外,俾知聖上飭勵之至意。請令館學及各道校院,一倂揭示,以爲興感奮發之地,何如?上曰,所達誠是,依此爲之,可也。已上出朝報
前頭陵幸時,依摠戎廳例,守禦使,率廣州軍兵留都事。榻前定奪備局謄錄
行判中樞府事金德遠所啓,前頭陵幸時,御營軍,亦當隨駕,仍爲扈衛於陵所火巢之外,而卽今上番之軍,不過五哨,軍容甚爲埋沒,新舊軍替番,適在九月初一日,姑令合番,過擧動後許替,則似或便宜。臣方待罪本廳都提調之任,且大將黃徵之意,亦如此,敢達矣。上曰,新舊軍替番,不過一兩日差遲,姑令合番,過擧動後,放送,可也。御營廳謄錄
上在慶德宮。停常參·經筵。
下直,靈光郡守鄭善鳴,求禮縣監權東柱。
副提學權瑎,籌司堂上辭免上疏。入啓。答曰,省疏具悉。卿其勿辭察任。
大殿,政院·玉堂問安。答曰,知道。
中殿·世子宮,藥房問安。答曰,知道。
藥房啓曰,昨日冒夜臨雍,徹曉將事,仍又臨御帳殿,抵暮還宮,伏未審聖體,若何?臣等區區憂慮,敢來問安。答曰,知道。無事矣。
府前啓,請還收訓鍊都監屯田折受之命。措語見上答曰,勿煩。
獻納李東標啓曰,昨日駕前新恩前導之擧,雖出於聳動之盛意,至於倡優雜戱,乃聖人所惡者,而自泮宮近地,至闕下,去前呈戱,臣於此,固有所未安於心者,而倉卒之際,不及論列矣。今聞外議,頗以不言爲非,臣不勝瞿然之至。況此臨雍之禮,實是帝王之盛節,而聖上,又特下備忘於儒生,丁寧戒諭,專在於絶外慕崇雅飭,十行天札,無非激勵警飭之至意,瞻聆所及,孰不欽仰,而反以此等紛華戱褻,爲聳動儒生之地,尤非所以觀視四方,漸磨一世之道,臣之不能隨事陳戒之失,益無以自說,人言之來,烏得免乎?決不敢一刻晏然於臺次,請命遞斥臣職。答曰,釋褐之日,各率倡優,自是常事,新恩前導之際,渠自隨入,則雖不必驅黜,視之尋常,曾不役於耳目矣。今覽避辭,有若故令呈戱,以此爲聳動儒生之地者然,君臣間貴相知心之道,果若是乎?只自慙嘆也。勿辭,退待物論。
平安監司書目,謝恩使一行,今月初七日渡江入往事。
右議政閔黯箚子。大槪,路次得邸報,伏覩備忘及聖製,感激悚慄,今將渡江,不任耿耿之忱。謹伏和聖製,仍復略陳所懷,以冀裁處事。入啓。答曰,一自辭陛,思想方切矣。今觀章牘,實多陳戒之語,繼覽和進,亦附賡載之義,可見係戀楓宸,眷眷丹忱也。予當留心採納,而至於收用無罪者一款,今日朝廷,亦豈無此意,而第義理晦塞,輒以不立朝爲高致,是誠可惡也。箚末事,詢諸廟堂而處之焉。已上出朝報
上在慶德宮。停常參·經筵。
午時未時,日暈。酉時,日暈。夜自一更至四更,月暈。
司諫金一夔啓曰,日昨大駕還宮之際,乃令新恩前導,此固出於一時聳動之擧,凡在瞻聆,孰不欽誦感嘆而至於倡優之呈戱駕前,誠有所未安。在言責者,唯當隨事陳戒,以贊我聖上絶紛華勤飭勵之盛德,而急遽之間,未及論列,尸職之罪,固已著矣,物議之斥,烏得免乎?同僚,旣以此引避,則臣不敢一刻晏然,而昨緣病劇,今始來避,所失尤大,請命遞斥臣職。答曰,勿辭,退待物論。
掌令李文興啓曰,日昨扈蹕還宮之際,目見倡優之戱,非徒不能爭論,又從而呼新來於太廟前路下輦咫尺之地矣。今者諫臣,以終無一言,見非物議,相繼引避,不言之責,臣與諫臣無異,而虧損臺體之失,殆有甚焉,決不可晏然仍冒於臺端,而賤疾猝劇,今始來避,所失尤大。請命遞斥臣職。答曰,勿辭,退待物論。
持平金汝鍵啓曰,日昨法駕還宮,新恩前導之際,有倡優呈戱之事,殊非聖人非禮勿視聽之意,而臣於倉卒攪擾之間,不能隨事陳戒,固已內愧于心矣。今聞物議,以不爲論列非,諫臣旣已相繼引避,當論不論之失,兩司無異,則物議之來,所難獨免,宿患痰火之症,自昨日猝劇,今始扶曳來避,所失尤大。請命遞斥臣職。答曰,勿辭,退待物論。
掌令鄭有徵啓曰,日昨大駕還宮之時,新恩前導,雖是古事,倡優隨入,實涉戱褻,而臣忝在陪從之列,攪擾倉卒之際,未及陳啓,見非物議,與諫臣無異,而賤疾適苦,今始來避,所失尤大,何敢仍冒於臺席乎?請命遞斥臣職。答曰,勿辭,退待物論。
執義成瓘啓曰,臣伏見諫臣及同僚,以再昨駕前新恩前導之時,倡優雜戱,未及論列,見非物議,相繼引避,其不能隨事陳啓之失,臣亦有之,決不敢一刻晏然於臺席。請命遞斥臣職。答曰,勿辭,退待物論。
傳曰,祖宗朝,如有宗臣召見宣醞之擧,則自宗親府,私備物力,會集多宗設宴,以侈稀闊之恩榮,乃是故事,故今聞頃日入參諸宗等,將欲依舊例設行云,特爲一等賜樂。已上出朝報
傳曰,今此陵幸時隨駕軍兵等,依例還宮後,自各其軍門犒饋事,分付。禁衛營謄錄
上在慶德宮。停常參·經筵。
自巳時至酉時,日暈。
下直,果川縣監睦昌萬。
玉堂箚子。大槪,請獻納李東標,司諫金一夔,掌令李文興,持平金汝鍵,掌令鄭有徵,執義成瓘,竝命出仕事。入啓。答曰,依啓。已上出朝報
府啓,國忌,今日姑停。
上在慶德宮。停常參·經筵。
下直,熊川縣監權頔。
政院啓曰,憲府多官,一倂呈告,今日又以監察茶時,事甚未安。執義成瓘,掌令鄭有徵·李文興,持平金汝鍵,竝爲牌招察任,何如?傳曰,允。
府前啓,請還收訓鍊都監屯田折受之命。措語見上答曰,勿煩。
備邊司啓曰,本司有司堂上,專管文書,而兵曹判書閔宗道本兼諸任,俱係劇務,有司之任,勢難兼管,今姑改差,其代,以行副提學權瑎差下,使之察任,何如?傳曰,允。已上出朝報
司僕寺啓曰,箭串所放之馬,依前例當爲分給軍兵,而今月十六日,臣等,與兵曹判書閔宗道,訓鍊大將李義徵,御營大將黃徵出往之意,敢啓。傳曰,知道。司僕寺謄錄
耆老所啓曰,觀此該曹節目,則今月二十四日內外宣醞時應參人員,令本所書啓事,啓下矣。本所堂上五員及從二品中隨參人員,別單書入,宣醞處所,則禮曹定行之意,敢啓。傳曰,知道。
禮曹啓曰,今此諸道箋文,開坼看審,則咸鏡監營,雖非紙産之地,而箋文紙品太劣,全羅左水營箋文皮封所書職姓名,字畫過大,全羅監營封進油席十二番,油汁未乾,不得已拭油封進,俱無謹飭之意。咸鏡監司李蓍晩,全羅監司李玄紀,全羅左水使洪以度,竝推考,何如?傳曰,允。禮曹謄錄
上在慶德宮。停常參·經筵。
大殿誕日,大殿·中殿·世子宮,政院·玉堂問安。答曰,知道。
持平金汝鍵啓曰,安陰縣監閔周昌,到任之後,無一善狀,惟以剝民肥己爲能事。昨年還上代穀定捧之際,以豆太,代大米,而大米一石之代,豆則以十八斗捧之,太則以二十斗捧之,及其入庫,則豆與太,各以十五斗作石,而其餘豆三斗·太五斗,則盡歸私橐。且於年分時,親自摘奸,而所審察者,只是火田,書員·監官處,大加威脅,以災爲實,以陳爲起,火田結數之多,十倍於前,而每八卜,定捧七升木一疋。且稱以賑恤,收合穀物,至於三千餘石,而只以一千石,報于巡營,分給飢民,其餘二千餘石,則盡作私用之資,其他侵虐貪饕之狀,不可勝記。如此之人,不可久畀字牧之任,重貽一邑生民之害,故臣於今日同僚齊會之時,以拿問定罪論啓之意相議,則執義成瓘,諉以所聞相左,不可苟同,堅執己見,終至起鬧。此莫非如臣罷軟,言不見信之致,何可晏然仍冒於臺席乎?請命遞斥臣職。答曰,勿辭,退待物論。
執義成瓘啓曰,卽者同僚齊會之時,持平金汝鍵,以安陰縣監閔周昌拿問定罪之意發論,臣答曰,周昌到任以後,善治之聲,吾所稔聞,而臚列罪狀,如是狼藉,論人之道,不可不十分詳審,更加商確,從容論啓,亦不爲晩云爾,則同僚堅執,至於引避,此無非臣見輕同僚之致,決不敢一刻苟冒於職次。請命遞斥臣職。答曰,勿辭,退待物論。
掌令李文興啓曰,卽者同僚相會之時,持平金汝鍵,以安陰縣監閔周昌居官不法之罪發論,執義成瓘,以所聞相左爲言,臣則全無所聞,故以消詳之意言及,而同僚,必執所見,至於起鬧,臣忝居臺席,言不見信,疲軟之失,著矣。何敢一刻仍冒職次乎?請命遞斥臣職。答曰,勿辭,退待物論。
掌令鄭有徵啓曰,朝者同僚齊會之時,持平金汝鍵,以安陰縣監閔周昌論劾事發言,則執義成瓘以爲,曾聞此人,頗有善治之名,必欲論啓,不可苟同云。臣以更加消詳,不必起鬧之意,有所酬酢,賤疾適劇,尋單徑出矣。今者同僚,竟執己見,相繼引避,臣齒在僚席,言不見信,疲軟之失,實所難免,何敢晏然仍冒於臺端乎?請命遞斥臣職。答曰,勿辭,退待物論。已上出朝報
上在慶德宮。停常參·經筵。
下直,省峴察訪李周命,唐浦萬戶李後靖。
左議政睦來善箚子。大槪,敢陳所懷,冀收宣醞時賜樂之命事。入啓。答曰,省箚具悉卿懇。此出於禮待耆舊之意,本非豫大之擧,卿其安心焉。仍傳曰,遣史官傳諭。
院啓,竝引嫌而退。論劾不法,自得臺體,意外起鬧,在我何嫌?過爲周愼,强爲立異,揆以臺體,殊涉未妥。請持平金汝鍵出仕,執義成瓘,掌令李文興·鄭有徵遞差。答曰,依啓。
府前啓,請還收訓鍊都監屯田折受之命。請安陰縣監閔周昌拿問定罪。措語見上答曰,不允。末端事,風聞未必盡信,更加詳察處之。
漢城府啓曰,漢城府所管五部坊民,除各軍門諸上司所屬應爲頉減坊役者外,其餘無故應役之數,本來不多,當此陵幸之時,潦後道路修治,及過千船格調發之際,坊役十分浩多,雖本府星火催促部官,晨夜奔走,逐戶發丁差役,猶患其不給,而紀綱解弛,人各自私,憑藉形勢,巧爲圖免,甚至各司官員及各坊兩班無識之人,不念幸行事體,不顧事目定式,徒欲庇謢其所親愛之戶,以爲部官官微,可以力制威脅,笞其部吏,毆其洞任,使不得差役,此弊不懲,則本部與五部,無以號令坊民,以應國家役事。此後復有如此之事,自本府摘發啓聞,以爲懲勵之地事,捧承傳施行,何如?傳曰,允。已上出朝報
上在慶德宮。停常參·經筵。
傳曰,史官一員待命,騎馬三匹立之,崇陵忌辰祭所內摘奸。
以成瑍爲假注書。已上出朝報
上在慶德宮。停常參·經筵。
自昧爽至辰時,沈霧。
傳曰,明日晝講爲之。已上出朝報
上在慶德宮。停常參,只晝講。
未時,白雲一道如氣,起自坤方,直指東方,長十餘尺,廣尺許,良久乃滅。
下直,利仁察訪李克哲,麒麟察訪吳始績。
以李奎年爲假注書。
平安臨司沈檀上疏。大槪,乞蒙恩暇,往省父墳,以伸霜露怵惕之情事。入啓。答曰,省疏具悉。卿其依疏辭往省焉。
府啓,安陰縣監閔周昌,到任以後,無一善狀,惟以剝民肥己,爲能事。昨年還上,代穀定捧之際,以豆太,代大米,而大米一石之代,豆則以十八斗捧之,太則以二十斗捧之,及其入庫,豆與太皆以十五斗作石,則其餘豆三斗·太五斗,亦當竝作國穀,而盡爲私用之資。且於年分時,親自摘奸而所審察者,只是火田,書員·監官處,大加威脅,以災爲實,以陳爲起,火田結數之多,十倍於前,而每八卜,定捧七升木一疋。且稱以賑恤,收合穀物,至於三千餘石,而只以一千石,報于巡營,分給飢民,其餘二千餘石,盡歸私橐,其他侵虐貪饕之狀,不可勝記,南來之人,莫不唾鄙。此非泛然風聞之比,有何更加詳察之事乎?如此之人,不可久畀字牧之任,重貽一邑生民之害,請安陰縣監閔周昌拿問定罪。答曰,不允。前啓,還收訓鍊都監屯田折受之命事,停啓。
假注書鄭宇柱,吏曹參判李玄逸處傳諭狀啓。傳曰,爾其姑爲留待,得伸至情後,更爲勸諭,必與偕來事,下諭。
晝講入侍,知事柳命天,特進官李沃,承旨李湜,玉堂鄭來祥·柳憲章,假注書李奎年,史官洪重鼎·朴行義,武臣徐瑱。已上出朝報
司僕寺官員,以提調意啓曰,六道點馬別監,令該曹差出事,曾已啓稟蒙允矣。別監,若盡以武班差出,則不但名微,不能彈壓,其果擧職,亦不可期。雖不可盡以文官差出,全羅左·右道,以文臣有名望之人差送,曾有前例,今亦依此爲之,而武班別監,亦極擇差出事,更爲分付該曹,何如?傳曰,允。兵曹謄錄
禮曹啓曰,三名日諸道所封方物,正朝·誕日,則已自庚午年,復舊封進矣。冬至方物,一向權減,其在享上之道,實涉未安,而今年農事,亦不至失稔,前頭冬至方物,今年爲始,復舊例封進事,分付各道,何如?傳曰,今姑權減,可也。禮曹謄錄
吏批啓曰,獻納,今當差出,而擬望之人乏少,外任竝擬,何如?傳曰,允。
禹鼎九爲加平郡守,丁時潤爲慶尙都事,崔斗極爲柒谷縣監。已上吏曹謄錄
辛未八月十九日,上御□□□。晝講入侍時,參贊官李湜所啓,朝者下番翰林朴行義,以徑出之故,自院中,已請推考,而召牌旣降之後,亦不趁卽入來,晝講時座目單子,未免稽遲,難免怠慢之失。請下番翰林朴行義推考。上曰,推考,可也。又所啓,上番翰林洪重鼎承牌之後,來坐待漏廳,稱以翰苑古風,晝講正時已迫,而不卽入來。古風雖重,命召之下,遲徊不進,殊失輕重之分,上番翰林洪重鼎,亦爲推考,何如?上曰,依爲之。
政院啓曰,下番翰林之不得任意出去,乃所以重史事而在古風也。卽者下番翰林朴行義,無緣徑出闕門,事極可駭。上番翰林洪重鼎,以不能檢下,陳疏出去,今日晝講,史官無入侍之員,下番翰林朴行義,從重推考,竝卽牌招察任,何如?傳曰,允。已上出朝報
上在慶德宮。停常參·經筵。
備邊司啓曰,頃接全羅監司李玄紀報狀,則同福兼任昌平縣令牒呈內,本縣金城庫舍,因雨水,不但傾頹,留置之穀,幾盡紅腐臭惡,無一準石者。留庫之穀,則急時傾庫分給,庫舍則待其農歇,撤毁營建之意,轉報本司。實狀如此,則事甚驚慮,不可不急時摘奸,而本道都事,適會受由上京,故急速馳進,庫舍傾頹處及穀物紅腐形止,急急看審牒報事,分付都事處,一邊以此意,行關本道矣。卽接都事閔震炯所報及上送成冊,則庫舍全無頹圮之患,若干傷處,曾已修補,而穀物則亦無紅腐臭惡之事,其中若干十餘石,似有腐傷之氣云。當初昌平縣令報狀中,旣云庫舍傾頹,穀物紅腐,則此必親見而詳知後,報知道臣,轉報本司,而今見都事摘奸報辭,則大段相左,至於如此,昌平縣令,有何曲折於其間,而不傾頹之庫舍,謂之傾頹,不腐傷之餉穀,謂之腐傷乎?其意所在,實未可知。若無別樣懲勵之擧,則此後各邑欺瞞朝廷之弊,無以禁抑,當該昌平縣令,拿問定罪,何如?傳曰,允。
傳曰,還下去差使員,留待引見。
京外儒生生員李翼齡等上疏。大槪,敢陳故掌令許厚道德之純正,學問之廣博,請建書院,以副士林之望事。入啓。答曰,省疏具悉。疏辭,令該曹稟處。
府前啓,請安陰縣監閔周昌拿問定罪。措語見上答曰,依啓。
院啓,坡州牧使韓公俊,到任以來,無一善狀,侵虐生民,專事肥己,詞訟之間,賄賂公行,賦役之際,徵斂無藝。且今年牟麥還上,違越事目,盡數徵捧,取其剩耗,以爲私用之資,怨聲載路,人言藉藉。其他不法貪鄙之狀,有難殫擧,如此之人,不可仍置字牧之任,重貽生民之害。請坡州牧使韓公俊罷職。新除授獻納金兌一,時在全羅道靈光郡任所,請斯速乘馹上來事,下諭。答曰,不允。下諭事,依啓。已上出朝報
上在慶德宮。停常參·經筵。
夜二更,流星出昴星下,入巽方天際,狀如拳,尾長二三尺許,色赤。
中殿·世子宮,藥房問安。答曰,知道。
藥房啓曰,秋序漸闌,日候不齊,伏不審聖體,若何?伏聞王世子面部左邊,有胎熱成瘡之漸云,臣等,不勝區區之慮。與諸醫入診後,議定消毒之劑,或糝付之藥,宜當,敢此問安,竝此仰稟。答曰,知道。無事。世子面部所患,不至大段,問于入診醫官議藥,勿爲入診問安。再啓曰,伏問入診醫官之言,王世子面部所患,乃是胎熱例症,雖不至大段,若不趁時消毒,則恐或有侵淫成瘡之患,大連翹飮,令乳母連服,紫草膏,以豬脂調付宜當云。此兩藥,連次劑入之意,敢啓。答曰,知道。已上出朝報
兵曹啓曰,卽接江都城役所都廳牒報,則六牌將金球手本內,管下前部後司前哨新溪軍金允宗,今月十二日,猝得重病,滿身刺痛,使醫官,十分救療,連用藥物,而少無差減,日漸危重,今月十七日初更量物故云。殮葬木及空石等物,自本營,旣已覓給,而赴役之軍,客死役所,極爲驚慘,敢啓。傳曰,事極驚慘,令該曹,恤典擧行。
又啓曰,卽接江都城役所都廳牒報,則十三牌將趙爾璧手本內,管下中部各司後哨平康軍姜五同,本月十八日,忽然中惡,氣息奄奄,卽令醫官,多般救療,而本月卄日辰時量,竟至物故云。殮葬木及空石等物,自本營,旣已覓給,而赴役軍之連死役所,極爲驚慘,敢啓。傳曰,事極驚慘,令該曹,恤典擧行。已上禁衛營謄錄
辛未八月二十一日,上御□□□。兵曹判書閔宗道請對入侍時,右承旨吳始萬所啓,五臺·赤裳所藏實錄曝曬時,史閣開閉吉日,竝以九月初,推擇啓下矣。大臣以爲,前頭陵幸擧動時,史官不可不備,江春道下去史官,姑令停行,五臺史閣開閉吉日,待史官下去時,改推擇以啓之意,敢達。上曰,依爲之。已上出朝報
禁衛舊番馬步軍兵,九月初一日當爲替歸者,姑令合番,過陵幸後放送事。榻前定奪禁衛下番馬步軍兵,陵幸還宮後,先爲犒饋放送事。榻前定奪
兵曹判書閔宗道所啓,來十一月當慶尙道十哨禁衛軍兵,依例準二朔上番之意,旣已入啓蒙允,知委本道矣。臣於頃日,進去江都,親審築城形止,則月串鵂巖近處,皆無土可取,工役浩大,勢難畢役於一月之內,女墻之役,似難一時竝行,當退築於明春,而已役之軍,不可再役,役軍無他出處,十一月當,來正月當兩當軍兵,限五哨徵召,兩朔立番,以其餘軍一千名,推移用之於女墻之役,何如?上曰,事似便好,依爲之。
上在慶德宮。停常參·經筵。
司諫金一夔啓曰,坡州牧使韓公俊不法貪鄙,人多傳說,臣於日昨,以罷職論啓,而牟麥還上一款,尤極駭然,故竝入於論列之中矣。今聞其還上,旣已準捧於事目未下之前,而初無違越之事云。臣之只信風聞,論人不審之失,著矣,其何敢晏然仍冒於臺席乎?請命遞斥臣職。答曰,勿辭,退待物論。已上出朝報
上在慶德宮。停常參·經筵。
下直,薪智島萬戶李華徵。
掌令李寅賓上疏。大槪,情勢難安之外,宿病且劇,無望供職,乞賜遞免,仍略陳區區之忱事。入啓。答曰,省疏具悉。今玆祗謁園陵,實是情禮之不可已者,累年經營,今始定行。凡事一向遷就,終歸不成,決不可中止也。至於恐勞聖躬之語,雖出於憂愛之意,而抑有所不然,君臣之間,何語可隱?深居寂鬱之餘,每經遠幸,頓覺舒泰,亦不害爲節宣之道也。爾其勿辭察職。
政院啓曰,大司憲李聃命,持平尹悠期在外,執義李宇晉未肅拜,掌令李寅賓辭疏及掌令宋光璧呈辭,纔已入啓,持平金汝鍵呈告。監察之連日代行茶時,旣甚未安,且今日,乃是賓廳日次,而無入侍之員,未肅拜·呈告人員,竝卽牌招,何如?傳曰,允。
慶尙監司書目,吏曹參判李玄逸辭職上疏上送事。啓。答曰,省疏具悉卿懇。已諭虛佇之意於別諭矣,復何多誥?天官佐貳,不宜久曠,卿其安心勿辭,稍待先山事畢,與史官,卽速登途,毋孤企望。
備邊司啓曰,吏曹判書柳命賢,以本司有司堂上,專管本司之事,而無端呈告引入,今日之坐,不爲來參。聞其所患,不至大段云,卽爲牌招察任,何如?傳曰,允。
以鄭有徵爲全羅左道點馬別監,宋儒龍爲全羅右道點馬別監,宋道成爲忠淸道點馬別監,李日觀爲平安道點馬別監,李斗千爲黃海道點馬別監。
傳曰,大臣·備局堂上引見。已上出朝報
政院啓曰,開城留守,依他將例,授以密符事,因備局節目,旣已啓下矣。開城留守李鳳徵,以廟堂稟議事,來在京中,未及下去,卽爲牌招,傳授密符之意,敢啓。傳曰,知道。備局謄錄
吏批啓曰,新除授大同察訪盧碩賓,頃日呈狀于本曹,以爲肅謝還家之際,墜馬重傷,脚骨違戾,旬月之內,決無差復之望,斯速入啓處置云,姑以調理赴任之意,題給矣。連次呈狀,尙不下直,聞其病勢,果是實狀云,決不可等待其差歇,遠驛人馬留滯,亦爲可慮。大同察訪盧碩賓,改差,何如?傳曰,允。
又啓曰,卽接繕工監牒報,則假監役沈光涑,身病極重,不得察任云。改差,何如?傳曰,允。
又啓曰,卽接繕工監牒呈,則本監副正權德徽,身病極重,不得察任云。改差,何如?傳曰,允。
辛未八月二十三日,上御□□□。大臣·備局堂上引見入侍時,大司諫閔就道,正言申必淸·李頤晩,今姑改差,其代,政官牌招,當日開政差出事,及禁府罪人景先,還爲移送刑曹,勿拘日次,各別嚴刑事,及今此章陵親祭時,香祝奉安於陵官齋室事。榻前定奪執義李宇晉所啓,史局事體,至嚴且重,下番翰林之不得須臾離次,乃是三百年古風也。日者下番翰林朴行義,不有前規,無端徑出,揆以事體,實涉妄率。政院循例請推,不足以懲其罪而杜後弊。下番翰林朴行義,請命拿推。上曰,依啓。又所啓,翰苑上番,不許下番之任自出入,乃是史局之古規,而上番翰林洪重鼎,常時不能檢下,致令下番,擅離直次,其虧損事體,大矣。上番翰林洪重鼎,請命從重推考。上曰,依啓。又所啓,引嫌而退。論人爽實,未免率爾,揆以臺體,勢難仍在。司諫金一夔,請命遞差。上曰,依啓。
左議政睦來善所啓,故大司憲李瀣,卽先正臣李滉之兄,而此乃中·仁兩朝名臣也。仁廟朝奸臣李芑爲右相,兩司駁遞,其時憲長則瀣,獻納則李致也。芑,由是深銜矣。瀣爲忠淸監司,致爲維新縣監,有一徙民逃來維新縣者崔賀孫,竊取本縣品官鄕會文字,將上京告變,品官知幾,捕告于縣,縣監李致,報監司請訊治,則瀣,但以依所報題送,賀孫,斃於杖下。李芑謀害瀣與致,陰囑其鷹犬之爲臺臣者,論以瀣與致,庇護逆賊,且以他事,構誣罪案,下禁獄,問鞫甚慘。致,先死杖下,瀣,不勝冤痛,草疏欲上之,則推官不聽。仁廟大王,乃命瀣流于甲山,舁到楊州村舍,亦爲殞命,當時搢紳,莫不扼腕稱冤。至宣廟朝,乙巳以後冤死者,率皆湔滌,瀣亦伸雪,還給爵秩。李致,亦旣伸冤復官之後,因其子孫之上疏,至有贈職之命,而瀣之冤狀,無路上聞,尙未有贈職之典,人莫不傷嘆。先正臣李滉,痛念亡兄之至冤,親撰碣文,悉擧其被誣冤死之狀,似當有追施恩典,以慰冤鬱之魂,敢此仰達矣。上曰,李致,旣已贈職,則李瀣,似無異同,一體贈職,可也。
領議政權大運所啓,喬桐松家島,司僕寺所屬之島,而乙卯五月間,筵臣陳達,以爲喬桐一境,田畓之外,無取柴之處。松家島,在司僕,不甚關緊,在喬桐,所關甚重云,請割給喬桐而蒙允矣。其後,以其地爲田畓,錫胄冒占居多,且以巧作士夫之名爲田主,而喬桐之民,不得下手於其間,今因錫胄田畓籍沒,本島之地,歸於戶曹。此本來司僕寺所屬,而權奸弄巧,以公家之地,爲其私莊,極爲可駭。如是敗露後,不可不還屬本寺矣。上曰,此是司僕寺所屬,還屬,可也。
禮曹判書兪夏益所啓,全羅·慶尙兩道各殿所封朔膳,限今秋減數封進事,曾有傳敎矣。來十月爲始,依前例復舊封進事,分付,何如?上曰,依爲之。又所啓,前頭冬至方物,依舊例復舊封進事,曾因本曹草記,自上有今姑權減之敎矣。莫重享上之物,每每權減,誠爲未安,且今年年事稍稔,復古似爲合宜,敢此仰達矣。領議政權大運曰,權減之敎,實出於恤民,凡在聽聞,孰不欽仰,而第享上之物,不可每每權減,禮判所達,誠是矣。上曰,所達如此,復古,可也。
刑曹判書尹以濟所啓,本曹,專管刑獄,自前各衙門,有還起送之法。所謂還起送者,犯罪之人,治罪還送之謂也。近來此法久廢,雖非大段之事,各司必請囚禁,故囚徒自至數多,卽今被逮者,幾至於百餘名之多,事甚可慮。此後各司,雖移文請囚,自本曹,勿爲囚禁,卽爲治罪還送,而其中事係重大者,囚禁,何如?左議政睦來善曰,刑判所達之言,誠是矣。上曰,還起送之法,更爲復古,可也。
判義禁柳命天所啓,罪人景先,移來禁府之後,施刑二次,而當初原情之時,只言已伏法者數三人,其後絶口不言,其間情節,極爲凶慘矣。加刑啓下之後,適値停朝市,姑未及刑訊,而臣竊念鞫獄方張之時,若出於援引,則雖常漢,亦或推治,而今此景先,則曾無事端,而自禁府,直爲囚治,其在事體,何如也?若自刑曹,嚴刑鉤問,得其端緖,然後還移禁府,似爲未晩,下詢于大臣而處之,何如?領議政權大運曰,命天所達,似爲得當矣。加刑公事,旣已啓下,自本府,依判下,加刑一次後,移送刑曹,宜矣。上曰,景先之忍杖不服,極爲痛惡。景先,憑藉錫胄之威勢,其罪惡,亞於錫胄,渠豈有可生之理乎?左議政睦來善曰,上敎,允當矣。景先之罪惡,豈有可生之理乎?第以胄家籍沒隱漏之物推問之事,搜捕景先,付諸刑部矣。旋因臺啓,欲究誣獄之情節,移鞫禁府,忍杖不服,凶獰之狀,極爲痛惡,而到今旣無別樣事端,王府鞫問,揆以國體,殊未妥當,還送刑部以治之,似爲得體矣。副提學權瑎曰,景先他罪,自王府治之,則果是失體,而此則臺臣,以究覈誣獄之情節,論啓蒙允,推治於禁府,似無所妨矣。上曰,景先,固無可生之理,而自禁府推治,似違法例,依大臣所達,移送刑曹,可也。大運曰,此非循例刑推之罪人,勿拘日次,各別嚴刑,期於得情,宜矣。刑判方入侍,下敎,何如?上曰,移送刑曹後,勿拘日次,各別嚴刑究問,可也。已上出朝報頃因臺啓,定配罪人中,錯認姓名,混入罪籍者,禁府堂上,就議于大臣,後日登對時,更爲稟處事。榻前下敎禮曹判書兪夏益所啓,上年,因右議政金德遠所啓,三名日中,正朝·誕日諸道所封方物甲胄,自庚午誕日,至今年姑減,而其價,自賑廳收捧矣。前頭正朝方物爲始,甲胄,令軍器寺,依前規打造封進,何如?上曰,依爲之。
備邊司啓曰,全羅道邊山禁松節目磨鍊書入之意,敢啓。傳曰,知道。已上備局謄錄今此章陵親祭時,香祝奉安於陵官齋室事。榻前定奪禮曹謄錄
領議政權大運所啓,故掌令洪翼漢,朝家曾有贈諡之典,而其子孫貧殘,尙不得延諡,誠爲矜惻矣。其孫禹錫,朝家,以其祖之故錄用,方爲義盈直長。若陞六品,使之毋缺祭祀,則其在朝家崇奬之道,似爲得宜,敢此仰達矣。上曰,特爲陞出六品,可也。
吏曹判書柳命賢所啓,頃因濟州敎授文榮後作弊事,令本道査覈矣。査啓今始來到,按其實狀,則別無大段作弊之事,而榮後,是濟州人,故亦不無招謗之端。榮後不可全然置之,今姑改差,而此後本州人,勿差敎授,似爲得宜矣。此係變通,詢問于大臣而處之,何如?領議政權大運曰,絶島之人,來仕京中未易,本州敎授差送之規,一切防塞,則必有落莫之嘆。依文武交差之例,濟州人間間差送,似好矣。上曰,榮後改差,而間差事,亦依大臣所達施行,可也。已上吏曹謄錄領議政權大運所啓,今日諸臣,盡爲入侍,而兵曹判書閔宗道不入,故武臣調用等事,未得相議矣。臣等前後所抄將領·閫帥可合人,不爲不多,而只觀外面聲望而已,必須歷試,然後備諳其才。銓曹每以無履歷爲言,不爲調用,則何時有履歷乎?宜使兩銓,相議於兩大將,爲先調用,以觀其才之如何,似可矣。上曰,人必歷試,然後可知其才,依此爲之,可也。兵曹謄錄
上在慶德宮。停常參·經筵。
禮曹啓曰,陵幸吉日,依榻前下敎,初一日以後,更令日官推擇,則初二日·初三日不吉,初四日,以執事雖忌出行,比諸初二日·初三日,其所忌,不無輕重之別,而此外初十日前,無他吉日云,何以爲之?敢稟。傳曰,初一日旣已定行,而以初四日,爲預備日字,可也。又啓曰,耆老所內外宣醞,以今月二十四日設行事,推擇啓下矣。其日,與停朝市相値,更令日官推擇,則來九月初二日爲吉云。以此日設行事,分付,何如?傳曰,允。
又啓曰,來九月初一日章陵展謁時,親祭則當行於初二日,而未能覺察,齋戒單子中,以初一日,循例啓下,不勝惶恐。原單子中,初二日改付標以入之意,敢啓。傳曰,知道。已上出朝報
禁衛營啓曰,卽接江都城役都廳牒報,十一牌將曺成益管下中部右司左哨江陵軍金坦,疝症猝發,呼吸不通,以相當藥物,十分救療,而今月卄一日申時量,竟至物故云。殮葬木·空石等物,自本營,旣已覓給,而赴役之軍,連死役所,事極驚慘,敢啓。傳曰,事極驚慘。令該曹恤典擧行。禁衛營謄錄
御營廳啓曰,本廳入直別破陣柳時養,昨日夕食代出去之後,終不還現,故入直敎鍊官崔挺達,有所手本,卽爲論題,以覈其緣由矣。今日罷漏後,柳時養之父開川來告曰,其子時養,昨日夕食次出去之際,與禁衛哨官鄭有曾之奴子名不知者,偶然鬪鬨,而爲有曾奴子輩之捉去,達夜結縛,尙今拘留云,故使其次知敎鍊官,往見有曾,開諭其事體之不當,而有曾終不回聽。渠輩相鬪,雖未知是非曲直之如何,而入直軍士,設有罪犯,先爲送言於衙門,以待其下番後處置,猶且未晩,而有曾不有營門事體,入直軍士,私自結縛拘留,經夜之後,尙不還送,以致闕直,誠極驚駭。鄭有曾罪狀,令攸司稟處,何如?傳曰,允。禦營廳謄錄
禮曹啓曰,卽者永禧殿參奉牒報內,今日朝陽殿內奉審時,第一室龍牀後左邊內隅中房下,有鼠穴大段云。御容奉安至近之處,有此鼠穴,極爲驚駭。臣曹堂上·郞廳,卽爲進去奉審後,稟處之意,敢啓。傳曰,知道。又啓曰,臣等進詣永禧殿奉審,則第一室龍牀後左邊內隅中房下,有鼠穴,而穴之圓經一寸許,穴深亦至五寸許,此外他無傷破之處。自外觀之,則亦無鑽穴出入之迹,而有頉之處,不可不卽時修補。吉日,令日官推擇,則八月二十八日辰時爲吉云。先告事由祭,同日曉頭〈設〉行,移安,同日同時,還安及還安祭,事畢後,臨時設行,而所用雜物,令各該司急速磨鍊差下,亦令繕工監別定監役官,趁卽擧行,而第二室三室,俱爲奉安於一殿之內,告由祭,一體設行之意,分付,何如?傳曰,允。已上禮曹謄錄
上在慶德宮。停常參·經筵。
工曹啓曰,卽者臣之翼,以御駕裝船看檢事,進來江頭,則有常漢六七人,執捉軍馬渡涉,待令津船一隻,流下龍山江。臣使本曹下人,追往捉來,則乃是戶曹下人等,多持樂器酒饌,以爲船遊之計,所見極爲驚駭。津船,雖是朝士,不得任意騎往他處,明有禁令,此而不治,將無以懲戢橫行,下人輩,令攸司囚禁定罪,何如?傳曰,允。
傳曰,史官一員待命,騎馬三匹立之,徽陵忌辰祭所內摘奸。
工曹啓曰,今此章陵擧動時,過涉船隻,量其軍馬及各司人員所乘之數,開錄別單書入,而各衙門渡涉之際,不無雜亂之弊,使各其司下人,擧動前一日,各執其所把之船,俾無臨時爭渡之弊。其中各司下人,不分某船,互相奪取,有不遵令者,勿論上司下人,卽其所從重決棍,甚者入啓重治之意,捧承傳,何如?傳曰,允。已上出朝報
兵曹啓曰,今此陵幸時,陵所設布帳,令訓鍊都監次知擧行事,節目啓下,而聞都監布帳,只是二百十浮,圍排不足之數,多至三百二十四浮云。欲自禁衛營·御營廳,除出餘數布帳,以助都監不足之數,而兩軍門隨駕軍兵,皆過一千餘名,軍兵等入接布帳分給之外,餘數無多。陵所附近邑束伍軍布帳竝三百二十四浮,竹索運致陵所,及時圍排之意,急急分付於京畿監司處,何如?傳曰,允。兵曹謄錄
上在慶德宮。停常參·經筵。
昧爽,有霧氣。已上出朝報
兵曹啓曰,凡陵幸擧動時,道路橋梁修治之後,自本曹,預爲發遣郞廳摘奸,故今番陵幸道路節目中,亦以此意,依前例啓下矣。整理使吳始復,以道路檢飭事出去,昨日回還,一路橋梁修治等事,別無未盡處云。本曹郞廳,今姑勿爲發送,以除各邑廚傳之弊,何如?傳曰,知道。兵曹謄錄
辛未八月二十六日,上御□□□。領議政權大運,左議政睦來善,禮曹判書兪夏益,整理使吳始復,請對入侍時,今此章陵展謁出宮時刻,以寅末三嚴,卯初動駕事,及今此章陵展謁時,香祝奉安所,定於齋室西墻外排設事,榻前下敎。今此章陵展謁時拜位壇,當築於紅箭門內,監役官,卽爲除肅拜發送事,及今此章陵展謁時,到掘浦橋,以人夫輦過事,及過鐵串浮橋時,亦以人夫輦過,因至晝停所事,及回鑾時,自齋室大門外,至火巢內,勿爲植炬,只用行炬事,及自陵所,至開花隅植炬之間,排立小炬,勿用行炬事,榻前定奪。吳始復所啓,每於擧動之時,諸司陪從之官,雖檢飭所帶下人,而各司下人輩,不無責徵各邑之弊。今番則各別重治,隨現重治,何如?上曰,各別重治,可也。又所啓,臣於再昨,馳往露梁津頭,則船槍修治之役,姑未完畢,造排役軍,則自兵曹定送,塡土軍,則五部各率坊民赴役,而北部參奉申灚一人外,其餘四部,則無一人領率役軍來待者。事甚怠緩,不可無警責之擧。當該四部官員,從重推考,何如?上曰,姑先從重推考,可也。已上出朝報
上在慶德宮。停常參·經筵。
下直,鐵原府使洪時亨,燕岐縣監李允協。
吏曹啓曰,臺諫有闕,政事,取稟。傳曰,過齋戒後爲之。
慶尙監司書目,大司憲李聃命辭職上疏上送事。啓。答曰,省疏具悉。卿之至誠濟活,予所詳知。縱或有未及稟奪之事,原其本心,急於救民,斷斷無他,而廟堂之請推,亦不過事體間事耳。於卿有何大段難安之嫌,而陳章引咎,若是其太過乎?風憲首席,不宜久曠,卿其安意勿辭,從速上來察職。
兵曹口傳政事,以趙世成爲兼內乘。已上出朝報
兵曹啓曰,羽林衛將徐瑱,兼帶內乘矣。今此陵幸擧動時,當以本職,領率禁軍隨駕,內乘之任,勢難兼察,今姑改差,卽爲口傳差出,何如?傳曰,允。兵曹謄錄
上在慶德宮。停常參·經筵。
自巳時至申時,日暈。
以李九齡爲假注書。
以尹以濟爲內醫加出提調。已上出朝報
司僕內乘,以提調意啓曰,今此陵幸時,內乘二員,當爲隨駕,而卽今指南之書,常常講習,則應行節目,豈不知之,而只聽敎鍊官之言,不自留意於兵制,必有別樣申飭之擧,然後可無此患矣。
刑曹判書尹以濟曰,近來武臣,非但不解兵書,至於弓馬之方,亦無閑習者矣。上曰,自今以後,勸課紀效新書,則雖不別爲笏記,可知兵制,諸大將,着實敎訓,期於成才,可也。且武臣,發身弓馬,而年紀稍老,官秩稍高,則厭其本業,其習可惡。宣傳官輩,亦不習射,每於試射時,若或才落,則圖得守門將·部將,以爲謀免試射之計,其習,亦甚可惡矣。戶曹判書吳始復曰,守門將·部將等,亦令試射,則可無此患矣。上曰,朴崐疏中,都摠府郞廳·守門將及武臣之爲各司官員者,皆令試射之說,不無所見矣。始復曰,將官試射時,騎芻之技,亦可以竝爲試取矣。上曰,都摠府·訓鍊院部將,守門將,同是武臣宣傳官,一體朔試射,可也,而柳葉箭,雖準分數,騎芻亦不可廢,使之一體試射,可也。吏曹判書柳命賢曰,小臣向者所達,先擇將官,以爲陞遷之地者,蓋亦爲此而發也。必須先擇將官,使之閑習弓馬,曉解兵書,然後以爲陞遷之階,則人皆自勵矣。領議政權大運曰,雖擇將官,兩銓各別調用,然後可無淹滯之患,兩銓與各營大將,相議調用,似可矣。上曰,各營將官,各別擇差,而兩銓,亦與大將,相議調用,可也。且令大將,一朔三次考講兵書,怠慢不勤者,則另加申飭,終若不能通解者,則汰去,可也。兵曹謄錄
上在慶德宮。停常參·經筵。
夜五更,有霧氣。已上出朝報
禁衛營啓曰,本營中軍張希載,近患臀腫,久未行公,又自數日前,左足母指,浮大刺痛,今此陵幸時,末由隨駕,呈狀乞遞,軍門亞將,實難得人,不可輕許其遞免。千摠曺廷亮,假中軍差定,使之今姑察任,何如?傳曰,允。
又啓曰,今番陵幸時,隨駕下番馬步軍兵等犒饋,來九月初三日,先爲設行於慕華館矣。犒饋所入器皿等物,依例令該司進排,何如?傳曰,允。已上禁衛營謄錄
兵曹啓曰,考見戊辰年寧陵陵幸時各軍門記事文書,廣津過涉之際,大駕上船後,放行船砲,則各營一時應砲,擧起火一枝吹打。今亦依此例擧行之意,分付各軍門,何如?傳曰,知道。
又啓曰,臣閔宗道,昨日露梁習操罷後,往見津邊船泊之處,則大小船隻,環繞船槍,如束如織,進退不得。侍衛將士·侍臣·內差備·內外司僕·內吹螺赤·挾輦禁軍·別武士等所乘之馬,各驛夫馬及各軍門軍兵過涉之際,爭先之患,勢所必至,殊甚可慮。訓局軍兵,旣以左廂先驅,若待大駕上船,放行船砲後,一時發船,則渡水之際,下陸之時,俱有紛踏之弊。左廂軍兵,則到津邊後,不待御船行船砲,隨便先後之意,分付本軍門,何如?傳曰,知道。
又啓曰,今此陵幸時,左·右捕盜大將黃徵·張希載,皆當以軍門之任隨駕,故捕盜假大將一員,啓請差出矣。今則左邊捕盜大將張希載,以病不得隨駕,左·右捕廳之事,自當兼察。鄭后亮假大將望單子還入爻周,元節目中,改付標以入之意,敢啓。傳曰,知道。已上兵曹謄錄日記廳郞廳李澤徵書。
上在慶德宮。停常參·經筵。
大駕詣船所後,藥房問安。答曰,知道。
大駕小晝停,入幕次後,藥房·政院·玉堂問安。答曰,知道。
大駕大晝停,入幕次後,藥房·政院·玉堂問安。答曰,知道。
大駕詣陵所,入齋室後,藥房·政院·玉堂·二品以上·六曹·大司諫問安。答曰,知道。
奉審後,藥房·政院·玉堂問安。答曰,知道。
傳曰,還宮時,自梧桐峴至靑坡,捧上言事,分付。
自昧爽至辰時,有霧氣。申時,日暈。以上出朝報
上在□□□。停常參·經筵。
中殿·世子宮,藥房·政院·二品以上·六曹問安。答曰,知道。
去夜,備忘記,頃日金浦等邑官米量減之敎,實出於軫恤之意,而不但所減之數零星,竝定之邑,未免闕漏,亦涉不均矣。今日行幸,目見道路役民實多,其令該廳,毋論本站與竝定官,秋等收米,各減二斗,以示別樣軫念之意。
明日大駕還宮時,初嚴寅初三刻,二嚴寅正初刻,三嚴寅正一刻,開門四更五點。
祭罷後,藥房·政院·玉堂·二品以上·六曹·大司諫問安。答曰,知道。
玉堂箚子。大槪,敢陳區區之懷,以備財察事。入啓。答曰,省箚具悉。縷縷陳戒,出於憂愛之誠,予用嘉尙。可不體念焉?箚末事,豈以一時觀兵爲哉?蓋出於不忘戰之意也。
大駕詣小晝停,入幕次後,藥房·政院·玉堂問安。答曰,知道。
府啓,昨日御船,到泊於鷺梁津南邊時,承旨啓請下船砲,宣傳官聽傳敎,分付軍器寺官員,然後方可放砲,承旨不爲啓請,宣傳官亦無聽傳敎分付之事,而軍器寺官員,徑先放砲,此雖出於急遽中無妄,事體攸關,罪犯非細,不可無警責之道。請當該承旨從重推考,宣傳官及軍器寺官員,竝拿問定罪。答曰,旣已推考,不必拿問,不允。推考事,依啓。
大駕詣大晝停,入幕次後,藥房·政院·玉堂問安。答曰,知道。
左議政睦來善,兵曹判書閔宗道,請對入侍。
大駕還宮後,藥房·政院·玉堂·二品以上·六曹·大司諫問安。答曰,知道。
巳時,日暈。以上春坊朝報
辛未九月初二日,大駕孤山站大晝停,入幕次後,左議政睦來善,兵曹判書閔宗道,請對入侍時,左議政睦來善所啓,昌嬪墓亦在於輦過不遠之地,似當致祭矣。上曰,遣官致祭,可也。上曰,今此陵幸時,輦過六臣墓傍,其在崇奬節義之道,宜有致祭之擧,特爲遣官致祭。今因六臣事,仍念魯山君墓,亦不可無致祭之擧,特遣近臣致祭事,分付擧行。
同日鷺梁沙場入侍時,判中樞府事金德遠所啓,伏聞六臣墓,有遣官致祭之命,在聖朝褒崇節義之道,甚盛擧也。凡在瞻聆,孰不欽嘆?但六臣墓,雖有自古傳說之言,猶無明白可據之證,故朴彭年後孫,故郡守崇古生時,改豎表石,以爲傳疑之地而已,亦不敢定謂祖墳,一番香火,未嘗設行。自朝家,今遽致祭,事體似或未安。鷺梁津邊,有六臣祠宇,致祭於此,未知何如?都承旨睦昌明曰,六臣,曾無復官之事,若自朝家致祭,則祭文,何以爲辭乎?上曰,六臣節義,與明朝方孝孺輩,元無異同,何至今不爲復官乎?金德遠曰,方孝孺諸人,數世之後,擧皆贈職賜諡,而我朝則不如大朝之寬大,在下之人,雖不敢直請,自上特命復官,有何不可?曾在己未年間,故相臣許積建白,有六臣墓封植之事,未及擧行,而其後士子輩,創建祠宇,亦不敢請額矣。上曰,予意,只欲嘉奬其節義,六臣特爲復官,其祠宇,亦令賜額致祭,可也。都承旨睦昌明,右副承旨金元燮,請對入侍時,都承旨睦昌明所啓,六臣復官賜額,旣已命下,而此是列聖朝所未行之事,褒崇節義,甚是盛典,而到今有難輕議,群議皆以爲難。領·左相及在外儒臣處,詢問處之,未知何如?右副承旨金元燮曰,臣亦有所懷,敢此仰達矣。今玆六臣之事,累朝以來,未曾表出而褒美者,非以其節義,爲不足尙也,似不無微意於其間。復官致祭,祠廟賜額之擧,今不當輕易擧行,大臣及在外儒臣處,詢問而處之,似爲合宜矣。上曰,此出於褒崇節義之道,而承旨之言,亦出於愼重,領·左相及在外儒臣處,問議,可也。昌明曰,然則致祭之擧,姑爲安徐乎?上曰,姑爲安徐。昌明曰,魯山君墓致祭事,何以爲之乎?上曰,此則依前遣禮官,爲先擧行,可也。以上春坊朝報
同日入侍時,守禦使李宇鼎所啓,山城合操,例於今月初啓聞,設行於念後,而今番陵幸,有本營軍兵留都之命,故未及稟啓矣。廣州軍兵聚會,已過十日,今若設行城操於念後,則一月之內,再度聚軍,不但民不息肩,當此秋收方急之日,民事誠爲可慮。本營城操,則今姑停止,原城營軍兵,則依上年例,合操於原營,其他各營,則發遣從事官·中軍·別將,巡歷點試,似爲便當。下詢于大臣而處之,何如?判府事金德遠曰,守禦使所達,誠然矣。纔經陵幸之後,又有合操,則秋事收穫,難免失時,今年大操,姑爲停止,宜矣。上曰,事勢如此,山城今秋合操,勿爲施行,各營巡歷及原城營合操事,依爲之。出備局謄錄
上在慶德宮。停常參·經筵。
下直,仁同府使李台龍,大靜縣監李益敏。
大殿,政院·玉堂·二品以上·六曹·大司諫問安。答曰,知道。
中殿·世子宮,藥房問安。答曰,知道。
藥房啓曰,連日冒曉動駕,觸犯霧露,竊恐有所勞傷。伏未審夜來聖體,若何?臣等不任區區之慮,敢來問安。答曰,知道。無事矣。
左議政睦來善箚子。大槪,賤疾苦劇,連日闕禮,惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
副修撰柳栽,安山地加土呈辭。入啓。給由。
禁府照目,檢閱朴行義矣,史局體例,至嚴且重,下番不得須臾離次,乃是三百年古風也。不有前規,無端徑出,揆以事體,實涉妄率。罪杖八十收贖,奪告身三等,私罪。啓奪告身,適足中其願,只贖。
正言申必淸上疏。答曰,省疏具悉。陳戒之誠,予用嘉尙,可不體念焉?爾其勿辭,從速上來察職。
院啓,請李義徵·黃徵·閔宗道·李宇鼎竝推考事。請李義徵從重推考事。入啓。答曰,布陳地有所不便,啓稟變通,則此非任意散亂,紀律不嚴而然也。末端事,訓將之意,本自如此,而第昨日之擧,與專爲閱武者有間,故因其稟啓,勿令祗候,則有何失體之事乎?未詳曲折,率爾彈論,予未知其可也。竝勿煩論。以上春坊朝報
吏批啓曰,新除授開城府經歷朴以文,除拜累日,尙不肅謝。今日呈狀于政廳,以爲素患胸腹之痛,遇寒轉劇,旬月之內,差復無期,趁速入啓處置云。本府旣非厭避之地,聞其病勢,果是實狀,決不可等待其差歇。開城經歷朴以文,改差,何如?傳曰,允。出吏曹謄錄
同日有政。
備忘記,史官二員待命,騎馬六匹立之,御營廳·禁衛營犒饋軍兵所內摘奸。出內下日記
上在慶德宮。停常參·經筵。
下直,獒樹察訪宋泰基。
傳曰,明日晝講爲之。
執義李宇晉啓曰,凡啓辭,城上所來到長官處,相議構草,乃前規也。日昨宣傳官及軍器寺官員請罪之啓,有措語可改處,故累度送言於城上所,則城上所,只見茶時,終不來會,以致闕啓。此無非臣見輕之致,事當趁卽自列,而昨緣賤疾猝劇,今始來避,所失大矣。請命遞斥臣職。答曰,勿辭,退待物論。
正言羅學川避嫌。大槪,率爾論啓,致勤聖敎,請遞事。入啓。答曰,勿辭,退待物論。
正言睦林重避嫌。大槪,論事不審之失,與同僚無異,請遞事。入啓。答曰,勿辭,退待物論。
司諫許熲避嫌。大槪,論事不審之失,與同僚無異,請遞事。入啓。答曰,勿辭,退待物論。
大司諫權瑍避嫌。大槪,臣旣有彈論之失,請遞事。入啓。答曰,勿辭,退待物論。
禮曹判書兪夏益,工曹參判鄭樸,繕工假監役黃應老,禧陵丁字閣重建畢役後,入來。
持平金汝鍵啓曰,再昨掌令李寅賓送言于臣曰,隨駕往返之餘,筋力不逮,明日城上所之任,暫爲代行云云。臣旣諾之後,宿患痰火之疾,夜來猝劇,添得上吐下注之症,精神眩怳,不能鎭定,決難起動,而旣已許諾,不可臨時違約,故僅僅扶曳,往見茶時,則病勢添劇,不得已旋卽尋單。日晡時亞僚,以啓辭相議竄改之意送言,臣以病勢如許,旣已呈告答之矣。不意亞僚及城上所,相繼呈辭,亞僚今又引避,避辭中所謂城上所,卽指臣身,而以終不來會,以致闕啓,爲臣之咎,臣實未曉也。臣雖替同僚,暫見茶時,而旋卽以病呈告,則不可謂之城上所也。同僚之相繼呈辭,非臣之所可逆料,則昨日闕啓,亦豈獨臣之咎哉,而同僚旣已侵斥,物議亦以爲非,臣何敢一刻仍冒於臺席乎?請命遞斥臣職。答曰,勿辭,退待物論。
掌令李寅賓啓曰,臣隨駕往還之後,賤疾猝劇,委頓牀席,末由起動,故暫請同僚替行茶時,仍爲尋單請急矣。卽見亞席避辭,則以昨日啓辭中,有誤書處當改之事,而不卽聚議,以致闕啓引嫌,臣於此何敢獨爲晏然乎?忍痛詣臺,日勢已晩,所失尤大,決不可仍冒於職次。請命遞斥臣職。答曰,勿辭,退待物論。以上春坊朝報
吏曹啓曰,昨日政,繕工監副正望,以掌樂院僉正睦林馨,備擬受點矣。今聞林馨,去春夏等褒貶,居中云,臣不能覺察,以致誤擬,不勝惶恐。繕工監副正睦林馨改差,仍存本任,何如?傳曰,允。出吏曹謄錄
禁衛營啓曰,卽接江都城役所都廳牒報,則二牌將張孝元管下前部中司中哨長淵軍李時元,去八月二十日,猝得重病,滿身刺痛,接置閭家溫堗,使醫官十分救療,今月初一日申時量,竟至物故云。殮葬木·空石等物,自本營旣已覓給,而赴役之軍,客死役所,事極驚慘,敢啓。答曰,知道。事極驚慘,令該曹恤典擧行。出禁營謄錄
傳曰,禧陵丁字閣重建廳堂上以下及健元陵碑閣營建時監役官以下工匠,竝書啓。出內下日記
答政院啓辭曰,事之可駭,莫此爲甚。如此之類,若不隨現重究,後弊難防。朴文徵,令攸司各別嚴刑,從重科罪。出內下日記
上在慶德宮。停常參,只晝講。
下直,豐川府使崔鼎鉉。
傳曰,禧陵丁字閣重建廳堂上以下及健元陵·獻陵碑閣營建時監役官以下工匠,竝書啓。
晝講入侍,同知事權愈,特進官金,承旨李湜,玉堂權瑎·李浚,假注書李奎年,史官洪重鼎·朴行義,武臣金夏重。
傳曰,明日晝講爲之。
備忘記,健元陵碑閣造成時監役官權德昌,兼監役參奉李埧,獻陵碑閣造成時監役官李溥,兼監役參奉愼滿,竝陞敍,奏時官以下員役·工匠等,令該曹米·布分等磨鍊題給。
備忘記,禧陵丁字閣重建廳堂上,判書兪夏益熟馬一匹,參判睦昌明半熟馬一匹,參判鄭樸兒馬一匹賜給,監造官假監役黃應老,兼監役參奉權世泰,竝六品遷轉,奏時官以下員役·工匠等,令該曹米·布分等磨鍊題給。
夜二更,流星出羽林星下,入巽方天際,狀如拳,尾長二三尺許,色赤。五更,流星出井星下,入西方天際,狀如鉢,尾長四五尺許,色赤。見觀象監日記
禮曹啓曰,今九月初二日,大駕孤山站,入幕次後,左議政睦來善,兵曹判書閔宗道,請對入侍時,上曰,今因六臣事,仍念魯山君墓,亦不可無致祭之擧,依例遣禮官擧行事,命下矣。魯山君致祭吉日,令日官推擇,則今九月二十二日爲吉云。以此日設行,而祭文則令藝文館撰出,祭物,執事,亦令本道考例擧行之意,分付,何如?傳曰,允。出典享謄錄
同月初五日晝講入侍時,參贊官權瑎所啓,竝引嫌而退。定奪曲折,雖未詳悉,據法相規,臺體卽然。城上構草,自是臺例,終不來會,責有所歸,則其致闕啓,在我無失。旣替同僚,往見茶時,構草詣闕,乃其職責,而一行一否,有乖臺體。身旣有病,未赴茶時,城上之任,已歸同僚,則闕啓之失,亦非由我。請正言羅學川,執義李宇晉,正言睦林重,司諫許熲,行大司諫權瑍,掌令李寅賓出仕,持平金汝鍵遞差。上曰,依啓。
同知事權愈所啓,今番章陵擧動時,宗班隨駕之員二十餘員,抄出啓下矣。今聞陪往陵所者,只是十員,二員則還宮時,追往江外,其餘則元不陪從云,事甚可駭。不可無各別警責之道,令宗親府査出科罪,何如?上曰,令宗親府査出科罪,可也。以上春坊朝報
禮曹啓曰,大駕孤山站,入幕次後,左議政睦來善,兵曹判書閔宗道,請對入侍時,左議政睦來善所啓,昌嬪墓,亦在於輦過不遠之地,似當致祭矣。上曰,遣官致祭可也事,命下矣。致祭吉日,令日官推擇,則今九月十六日爲吉云。以此日設行,而祭文則令藝文館撰出,祭物,執事,令本道差定進排之意,分付,何如?傳曰,允。出典享謄錄
禮曹啓曰,六臣復官致祭,祠宇賜額事,問議于大臣則以爲,事係重大,不敢輕議,後日登對時稟處云矣,敢啓。傳曰,知道。
禮曹啓曰,六臣復官致祭等事,大臣後日登對時稟處事,已爲啓下矣。儒臣收議,姑待定奪擧行,何如?傳曰,允。出本曹謄錄
上在慶德宮。停常參,只晝講。
檢閱洪重鼎,實錄曝曬事,江陵地出去。
下直。榮川郡守朴世樑,加平郡守禹鼎九,殷山縣監李喜胤。
傳曰,下直守令留待引見。
吏曹啓曰,臺諫有闕,政事,取稟。傳曰,當日爲之。
大司諫權瑍,司諫許熲,正言羅學川·睦林重,執義李宇晉,掌令李寅賓就職。
禮曹啓曰,六臣復官致祭,祠宇賜額事,問議于大臣則以爲,事係重大,不敢輕議,後日登對時稟處云矣,敢啓。傳曰,知道。
又啓曰,六臣復官致祭等事,大臣後日登對時稟處事,已爲啓下矣。儒臣收議,姑待定奪擧行,何如?傳曰,允。
院啓,李義徵·黃徵·閔宗道·李宇鼎推考事,及李義徵從重推考事,停啓。
府啓,日昨擧動時,御船渡泊鷺梁津南岸,承旨未有下船砲啓稟之事,而宣傳官有所錯誤於其間,軍器寺之官,致有徑先放砲之擧。雖出於急遽中無妄,凡於軍行之際,則不可以節次間微小事爲忽,而有此違誤之失,事體所關,罪犯非細。推考薄罰,不足以懲其罪,請宣傳官及軍器寺官員,竝拿問定罪。答曰,不允。此由於錯認分付之事,則軍器寺官員,尤無拿問之罪矣。
晝講入侍,知事柳命天,特進官兪夏益,承旨李壽徵,玉堂鄭來祥·柳栽,注書沈樘,兼春秋金壽億,史官朴行義,武臣鄭敏。
謝恩,檢詳鄭來祥。以上春坊朝報
侍講院啓曰,下番四員內,兼司書未差,說書蔡彭胤受由在外,兼說書李宇謙奉命在外,只有司書閔興道獨爲入直矣,今日政,移拜持平,無他入直之員,不得已以上番,姑降入直。未差司書,後日政,以在京無故人差出,卽爲牌招肅拜,使之入直,何如?傳曰,允。出吏曹謄錄
禮曹啓曰,今此昌嬪墓,遣禮官致祭時行禮節次,元無可據前例。取考魯山君墓致祭時及仁嬪神位移奉時致祭節次,則祭官以下,皆以黑團領受香,行祭時,跪奠再拜矣。今亦依仁嬪神位移奉時設祭例擧行之意,敢啓。傳曰,知道。出典享謄錄
上在慶德宮。停常參·經筵。
傳曰,卒玉山府院君延諡宴,定於開月初二日云。依例內外宣醞,一等賜樂,而正日,公卿諸宰以下一倂進參事,分付。
府前啓,國忌齋戒,今明日姑停。
假注書李奎年病,代以金壽聃爲之,金壽聃改,代以南老明爲之。以上春坊朝報
上在慶德宮。停常參·經筵。
政院啓曰,來十一日輪對日次,取稟。傳曰,爲之。
成均館官員,以知館事意啓曰,今九月初九日儒生課試,當爲設行,而大司成時未差出,限內不得爲之,今月內無故日退行之意,敢啓。傳曰,知道。以上春坊朝報
傳曰,長番內官鄭希哲,承傳色差下,政院知悉。出內下日記
上在慶德宮。停常參·經筵。
巳時午時,日暈。夜五更,雷動電光。以上觀象監日記
慶尙左道災傷敬差官柳以復,全羅左道災傷敬差官朴澄出去。
下直,蔥嶺萬戶趙時炅。
都承旨睦昌明初度呈辭。入啓。傳曰,還出給。
全羅監司□□□上疏。答曰,省疏具悉。疏辭知道。
開城留守□□□辭職上疏。答曰,省疏具悉。卿其勿辭,從速察職。
大司諫權瑍上疏。答曰,省疏具悉。疏辭,令該曹稟處。
府啓,臣等以當該宣傳官及軍器寺官員拿問定罪事,有所論列,而聖敎以爲,此由於錯認分付之事,則軍器寺官員,尤無拿問之罪。臣等竊以爲不然也。伊日御船渡泊鷺梁津南岸時,承旨卽當啓稟下船砲,然後宣傳官聽傳敎分付,則軍器寺之官,始乃放砲,例也,而承旨未及啓稟,宣傳官誤爲分付,致有徑放之擧,宣傳官之罪,固不容推考而止。至於軍器寺之官,徑放於不當放之時,軍行事體,何等重大,而違誤做錯,所失非細,亦不可置而不論。請宣傳官及軍器寺官員,竝拿問定罪。答曰,勿煩。
兵曹,全羅左道點馬別監,成瑨落點。以上春坊朝報
傳曰,卒崇善君墓所祭廳造成價,令該曹考例題給事,分付。出內下日記
上在慶德宮。停常參·經筵。
下直,松羅察訪方以遠。
傳曰,明日晝講爲之。
傳曰,近觀朝報,戶曹判書·訓鍊大將,連呈辭單,久不行公。竝卽牌招察任。
靈豐君㵓箚子。答曰,省箚具悉。箚辭知道。有疾未參,別無所傷,卿其安心焉。
吏曹啓曰,臺諫有闕,政事,取稟。傳曰,明日爲之。
明日輪對官落點,左通禮成瑨,掌樂僉正睦林馨,主簿李象賢,長興主簿金南一,中部主簿丘義山,西部主簿魏東荃。
政院啓曰,行司勇張相漢妻母歸葬事,下直單子,旣已入啓,而日晩後緩緩入來,未及肅拜,事極可駭,推考,何如?傳曰,允。
府啓,茂長縣監李師尙,曾爲湖南佐幕時,專事黨論,罔念公議,科場取舍,一循私情,收券之際,親自物色,榜出之後,物議喧騰,南中人士之唾罵,至今未已。及授本職,不思當官盡職之道,惟以扶植黨援爲務,晝夜招集,論議翕訿,獄訟立落,土民愛憎,偏信無識輩之嗾囑,人心由此大壞,士氣莫不憤惋。請茂長縣監李師尙罷職不敍。答曰,不允。前啓,宣傳官及軍器寺官員拿問定罪事,停啓。
戶曹判書吳始復上疏。答曰,省疏具悉。卿其安心勿辭,調理行公。
傳曰,夜對爲之。入侍,承旨吳始萬,玉堂李東標·柳憲章,假注書南老明,史官李宇謙·朴行義。已上春坊朝報
答京畿高陽居兪載重等疏曰,省疏具悉。疏辭,令該曹稟處。出內下日記
義禁府啓曰,以平安兵使狀啓刑曹粘目,廟洞權管金孝健,移本府處置事,允下矣。金孝健方在任所,依例發遣府羅將拿來,何如?傳曰,允。
上在慶德宮。停常參,只晝講。
左承旨李湜辭職上疏。入啓。踏啓字。
傳曰,明日晝講爲之。
府啓,茂長縣監李師尙罷職不敍事。措語見上近來仕路漸廣,倖門未杜,闒茸淆雜之輩,參錯其間。或行己卑陋,爲世所賤,或騃不曉事,倚任奸吏,或目不識丁,到處僨事者,濫廁仕版,以貽官方之累。請尙瑞院副直長韓如琦,司宰監主簿沈斗源,引儀延卓立,竝命汰去。答曰,依啓。
傳曰,史官五員待命,騎馬十五匹立之,津船等處內摘奸。
晝講入侍,知事沈梓,特進官李義徵,承旨金元燮,玉堂權瑎·李東標,假注書南老明,史官李宇謙·朴行義,武臣曺廷亮。以上春坊朝報
上在慶德宮。停常參,只晝講。
自昧爽至辰時,沈霧。午時,日暈。夜五更,電光。見觀象監日記
戶曹參議姜鋧辭職上疏。踏啓字。
傳曰,日氣漸涼,自今日晝講時刻,以午初退定。
傳曰,今日開政,比前差晩,殊未妥當。今後,自本院各別申飭。
晝講入侍,知事柳命天,特進官禹昌績,承旨李雲徵,玉堂權瑎·李浚,注書沈樘,史官李宇謙·朴行義,武臣元振洙。以上春坊朝報
同日晝講入侍時,假注書南老明改差,其代,卽爲差出,使之察任事。榻前定奪今後假注書,有實病人所共知者外,切勿遞改事,下敎。以上春坊朝報
傳曰,史官三員待命,闕內夜摘奸以來。
傳曰,戶曹參判李義徵,工曹判書除授。出內下日記
有政。吏批啓曰,災傷覆審之擧,一日爲急,而慶尙道都事丁時潤,除授已久,尙未辭朝,今聞猝得寒疾,病勢極重,方在委頓呻痛之中云。決難等待其差歇,以致覆審之遲延,慶尙道都事丁時潤,今姑改差,其代,今日政差出,以爲急速發送之地,何如?傳曰,允。
吏批啓曰,安陰縣監李惟樟,頃日政除授,而今聞年限已過云。惟樟前後除職,一未供仕,其年紀多少,臣曹未及聞知,致有此做錯之擧,不勝惶恐。安陰縣監李惟樟,依法典改差,何如?傳曰,允。
以柳成運爲安邊府使,金汝鍵爲慶尙都事,李涵爲金井察訪,權斗寅爲安陰縣監,李適意爲茂長縣監,潘尹衛爲濟州敎授,金華鍾爲慶基殿參奉。
同日晝講入侍時,上曰,今番江都築城時,雖申嚴禁令,人衆所聚,必不無民田踐傷之患,念及於此,殊切矜憐。曾在己未築墩之日,亦有蠲減民役之事,其令該廳考例稟處,以示朝家軫恤之意。
上在慶德宮。停常參·經筵。
下直,開城經歷李文興。
以柳瑍爲假注書。
靈豐君㵓上疏。答曰,省疏具悉。卿其依疏辭,安心往來焉。仍傳曰,給由馬,父墳拜掃時,澆奠牀備給。
京居進士韓宗奭等上疏,請六臣復官,書院賜額致祭,亟令擧行事。入啓。答曰,省疏具悉。疏辭,予當量處焉。
傳曰,大臣·備局堂上引見。引見時,儒生節製,實出於激勸之道。卽今雖無大司成,而九日之製,終不可不行。令同知館事主管,以無故日設行事,及列聖御製跋文,令大提學製進事,榻前下敎。
傳曰,闕內各司夜內摘奸時,承文院官員每致闕直,殊涉未便,故前後申飭,非止一再,而去夜摘奸時,又爲闕直,事之可駭,莫此爲甚。日後復有如此之弊,則別樣論責事,各別嚴飭。
今日引見時,刑曹公事,比諸他司,最爲浩多,雖日暮來呈,捧入事,榻前下敎。
判府事金德遠箚子。答曰,省箚具悉卿懇。箚辭得宜,令春坊依此擧行焉。仍傳曰,遣史官傳諭。以上春坊朝報
今日引見時,行大司諫權瑍所啓,頃日章陵幸行時,所經各色及竝定色秋等收米,特命各減二斗。凡我庶民,孰不懽忭?第御路修治之際,官吏恐或生事,惟務廣開,最者袤至八丈餘。自八月望前始役,割斷溝塍,平反隴畝,深陷泥濘之處,積土杵築,堅固平坦,以成大路。其中禾穀豆太,則雖未及成熟,猶不至全棄,如木花·木麥等田,則未及摘一花收一穗者居多。民雖至愚,亦知陵幸之爲大事,故不敢有怨咨之心,而其在聖上隱恤之道,不可不各別施惠,以利民生。請自鷺梁以南至陵所,御路左右民田割築處,令本道一一明査啓聞後給災。上曰,令該曹稟處,可也。又所啓,世子翊衛司翊贊朴善長,爲人庸闒,行己陋劣,凡有勢利,惟以諂附爲事,人之唾鄙久矣。如此之人,不可濫廁於東宮僚屬,請翊贊朴善長汰去。上曰,依啓。又所啓,四大將推考事。上曰,中軍旣命拿問,而其時大將,在於壇上,起火之事,非所與知,不必推考。不允。
左議政睦來善所啓,九月垂盡,各邑還上之徵捧,誠爲緊急。朝家必須預爲分付,然後方可以奉行,自無窘迫之患。故臣問議于戶曹判書吳始復,則始復以爲,三南纔經無前之凶,當年分給及前後移轉之穀,難可準捧,舊還上,則姑勿徵捧爲當云。且曾因年事之失稔,雖有減祿之擧,而今年年事,旣有稍稔,崇品祿俸之仍減,固不足恤,而庶品小官之所仰甚切,似當復舊。故通議於戶判,則兩倉所儲,可支八九朔,權減祿俸復舊爲當云,而諸議有所異同,敢此仰達矣。領議政權大運曰,左相所達固好,而當初權減祿俸時,微官庶品之祿則不減,而五品以上稍優之祿,各減一石,所減元非大段。年事稍優,經費無不足之患,則自當復舊,而卽今則該曹稅入,姑未知如何,待收租案上來,知稅入之多寡後,該曹似當稟處,自十月等復舊,似爲太遽矣。且舊還上停捧事,舊還上每每停捧,則文書漸亂,收捧益難,以致國穀耗損,臣意必欲漸次收捧矣。今年則三南及京畿·咸鏡·江春等道,以年歲凶荒之故,本邑還上之外,亦多受食移轉之穀。卽今民間徵捧,倍於常年,群議皆欲停捧舊還上,少紓民力。以上所陳六道,則只捧今年分給之數,黃海·平安兩道,則上年今年農事,皆不至失稔,且無移轉受食之事,新還上準捧之外,舊還上,令該曹定分數收捧,何如?上曰,當初減祿,雖緣年事之失稔,而實非忠信重祿之道,故予於其時,有所持難矣。卽今年事稍稔,則祿俸自可隨時增減,自明年正月,復舊頒給,至如還上事,依所達爲之,可也。領議政權大運所啓,奉敎李宇謙曝曬還來之後,聞其所言,則四書·三經·列聖御筆·龍飛御天歌·樂學軌範·內訓等冊及私文集,混藏於史閣云。此等書冊之混藏,或無所妨,而至如私文集,則甚爲未安,而旣已藏置之冊子,不宜使有散失之弊,別置於史庫傍寺刹,令本官次知,似宜矣。上曰,私文集之混藏史閣,其在事體未安,使之別藏,可也。刑曹判書尹以濟所啓,臣待罪典牲署提調,故敢達。丙辰以後祭享時犧牲加出之數,至於三十口之多,貢物下人,勢難支堪,已言于戶曹判書吳始復,使之變通矣。卽今戶判有病,不得入侍,令該曹趁速變通,何如?上曰,依爲之。右參贊柳命天所啓,前安陰縣監閔周昌,今方逮囚行査,而周昌於臣,卽五寸侄也。雖無相避之嫌,旣是切親之間,則臣之議讞,有所未安。小臣所帶金吾之任,亟許遞免,以便公私,似爲得宜,敢此仰達。上曰,雖無應避之嫌,而旣是切親之間,則令次官代行,可也。吏曹判書柳命賢所啓,士族婦人年九十以上,特加封爵,此實曠世稀有之盛典。槪因左相所達,有此聖敎,而左相本意,在於有名位士夫之老母,而該曹錯認,混同發關於外方,各道所報,以卽今來到者計之,其數殆近百人,其中鄕谷納粟加資者之妻居半,其爲猥雜,莫此爲甚,且與大臣當初所達之意,大相剌謬。頃者都承旨睦昌明,陳其成冊雜亂,難於取舍,則自上有表表士族抄出施恩之命,而遠方婦女之門閥年齒,實無詳覈之路,事甚難處。下詢於大臣而處之,何如?領議政權大運曰,此事誠爲難處。婦人封爵,係是稀世之典,朝臣中,老母年至九十人所共知者外,決難混施。外方婦女,雖曰士族,旣不詳其門閥,則一倂施恩,已極猥雜,而至於査覈,其勢亦難,今姑置之,無妨矣。副提學權瑎曰,區別之難,誠如吏判所達,而成冊旣到之後,一倂置之,則必不無落莫之嘆。成冊中所錄婦女,竝令該曹題給食物,以慰其心,何如?上曰,士族區別,亦多難處之端,副學所達,似爲得中。所錄九十婦女,令該曹食物題給,可也。領議政權大運所啓,迺者以六臣復官致祭,祠宇賜額等事,有下詢臣等之擧,而事係重大,難以文字仰答,欲待登對時,略陳下懷矣。今旣入侍,玆敢稟達矣。六臣節義,豈但今世之所共仰,實千百代之所不敢容議者也。聖上之欲爲崇奬,盛德事也。臣等所當承順之不暇,第事有嫌礙,不敢明言,而此非臣子所敢輕易仰對者,自上亦宜深思商量而處之也。春秋之義,爲親者諱,爲尊者諱。以此言之,則今日之事,何可輕擧也?臣爲君隱,子爲父隱,此萬世不易之定論也。嚮者有以此等事,問於故相臣許穆,穆答以大不可,其意如此也。玆事甚重,不敢輕議,伏惟上裁。左議政睦來善曰,今番陵幸時,輦過六臣之墓,想其節義,特有遣官致祭之命。此固出於崇奬之至意,孰不欽仰,而至於復官爵一款,曾是列聖朝所未行者,或恐意有所在。先輩名臣之論議,亦爲多歧,如臣膚淺,有難輕議,且旣難復官,則祠宇之賜額,非所可論矣。右參贊柳命天曰,六臣死於所事,卓然之節,無容議爲。朝廷旣錄用其子孫,且不禁祠宇之設,其於待六臣之道,可謂至矣,而至如復官致祭等事,實有所嫌礙者,列聖尙未擧行,意有所在,今日此擧,似難輕議。禮曹判書兪夏益曰,六臣之忠義,千古炳炳,復何有可議之事也?自上有祠宇賜額遣官致祭之敎,臣以爲賜額致祭,臣曹當爲擧行,而六臣時未復官,則致祭之時,只書姓名,事體未安,詢問大臣定奪後,擧行之意,陳達。且於六臣墓輦過之時,以六臣墓在此之意,欲爲陳達,而有所不敢處,囁嚅不發之意,陳達於帳殿。臣意則蓋於六臣事,以爲不敢輕議也。兵曹判書閔宗道曰,六臣節義,昭揭日星,但復官致祭之事,歷累朝而不擧,中間名臣碩輔,亦何限,而未嘗以此仰請。諸臣所謂事有重難,未可輕議之說,誠是矣。然以明朝方孝孺·景淸等事觀之,雖得罪先朝,而尙且褒崇節義,則帝王家事,異於匹夫。至于今日,雖有褒奬之擧,四方聽聞,必欽仰之不暇,寧有是非於其間乎?臣意則不知其有害於義理,而臣於此,無一定之見,不敢臆對。刑曹判書尹以濟曰,六臣節義,非不卓卓,而此是列聖所未行之事,春秋亦有爲親諱之義,似難輕議。伏惟上裁。判尹鄭維岳曰,臣之意見,與右參贊柳命天所達,無所異同,不必疊牀煩陳。惟在上裁。吏曹判書柳命賢曰,六臣之死於所事,卓卓如彼,人到于今,莫不悲憐其志,而第大臣所達爲親者諱,爲尊者諱,誠是春秋之大義。二百年間,迄未有復官之典,意實有在。卽今大臣·諸臣之意,皆以爲重大,則揆以事理,似難輕議。聖明輦過之際,旣有興感之意,以爲激勸後人之地,則一番賜祭,不必爭執,惟在自上裁處。若欲廣詢於臣僚而處之,則諸議恐難歸一矣。副提學權瑎曰,六臣忠義,炳朗千古,何敢容議?世祖大王嘗下敎曰,當世之亂臣,後世之忠臣。聖意非欲使後世,不爲之褒奬也。且諸議皆以爲,與方孝孺事有異,此言誠是。至如景淸,則正如六臣相類。景淸懷刀見發,卒至被戮,而宣宗朝,復其官爵,大朝寬大之典,此可見矣。近來義理晦塞,人心波蕩,不知節義爲何事,激勸忠節之擧,誠不可已也。卽今褒崇之典,斷自宸衷,則固盛德事也,若下詢於臣僚,則誠有所不敢輕議者。惟在上裁。大司諫權瑍曰,六臣死於其主,此乃扶萬古之綱常,樹百代之風聲者也。節義卓爾,褒彰固宜,而二百年闕典,列聖之所不行者,非未遑也,乃意有所在也。今者擧行,無乃遽然乎?且節義本於忠孝,克盡奉老之道爲孝,克盡事上之道爲忠。今此六臣之復官贈諡,書院賜額,未知於奉先事上之道,何如耳。春秋爲親者諱,爲尊者諱,乃天地之常經,古今之大義也。朝家旣錄用其子孫,此亦褒賞之意,且儒生等,俎豆尊奉,立石表墓,而朝家任之不問,此實寬大之至也。聖敎正以節義褒奬爲重,蓋爲萬世綱常之慮,欲激勸後人者也,聖意所在至深。臣伏承下敎,不勝感激,事之重大,不厭商確。更詢於在外儒臣,亦待出疆大臣之還朝,更加廣議以定,似當矣。執義李宇晉曰,六臣節義之卓卓,大臣諸宰,旣已詳陳,臣不必更達,而此事甚重,諸臣皆有所持難,而兵曹判書閔宗道,副提學權瑎所達之辭,則自下不敢直請擧行,而斷自宸衷爲言,恐或不當。數百年來名臣碩儒,皆無請行之事,列聖非不嘉尙其節義,而致祭復官等事,曾未擧行,微意所在,此可知矣。且褒奬節義之道,不一其規,而致祭復官,不無嫌礙之事。臣意則以爲,到今猝然擧行,恐未洽當矣。校理李東標曰,諸臣持重之論,非以六臣節義,謂不足尙也,意亦有在。然若使世祖朝,誅之以亂臣,而奬之以忠節,則豈不爲千古盛德事乎?今雖與此少異,而前日聖敎以爲,只欲褒其節義而已,則盡心所事之人,到今褒奬,臣未知其不可也。若使義理不當褒崇,則雖儒生輩,何敢立書院而尊慕之乎?帝王家事,得罪先朝者,後代亦多追奬之事。今日聖敎,逈出尋常,自下將順,有何不可?上曰,諸臣甲乙之論,俱有所執,而今以方孝孺事言之,其炳炳忠烈,旣是成祖之所許,而其後議諡,亦出寬大之典,則卽今崇奬六臣,似無所妨。且以世祖朝當世亂臣後世忠臣之敎言之,尤可見其嘉尙之微意也。至如春秋爲親諱之義,予非不知,而帝王家事,異於匹夫,故只欲褒其節義,激勸後人,則今日此擧,有何不可?且祭文措語有礙之說,有所不然。今欲褒奬者,惟在於節義之可尙,則綴文之際,有何嫌礙之端乎?然而大臣及諸臣之議,各有異同,其在愼重之道,不可容易處之,發遣禮曹郞廳,問議於在外儒臣,且待出疆大臣之還朝,從容熟講而處之,可也。兵曹判書閔宗道所啓,前益山郡守尹以復,以大同儲置米擅自分給事,不限年定配矣。其後本道監司李玄紀疏中,尹以復曾爲面稟,雖無報使受書目之事,果爲面陳,則與擅自分給者有異,不限年定配,似爲過重,敢此仰達矣。上曰,徒年定配,可也。以上出朝報
禁衛營啓曰,今番陵幸時隨駕禁軍及馬步軍兵等犒饋,今九月十六日,設行於慕華館矣。器皿等物,依例令各該司進排,何如?傳曰,允。出禁營謄錄
義禁府啓曰,以忠淸監司啓本刑曹粘目,前藍浦縣監朴世華,移本府處置事,允下矣。朴世華,方待命於本府,卽爲拿囚之意,敢啓。傳曰,知道。
義禁府啓曰,訓鍊中軍睦林奇,禁衛中軍曺廷亮,御營中軍元振洙,守禦中軍尹天賚等拿問事,傳旨啓下矣。睦林奇·曺廷亮·元振洙,方待命於本府,卽爲拿囚,而尹天賚,時在京畿楊州地云。依例發遣府書吏,拿來,何如?傳曰,允。
上在慶德宮。停常參·經筵。
四更,黑雲一道如氣,起自坤方,直指東方,長十餘丈,廣尺許,良久乃滅。觀象監日記
京畿監司柳命堅,到界事,出去。
傳曰,明日晝講爲之。
傳曰,京畿監司留待引見。
正言洪重鉉避嫌。大槪,臣於臺啓中,有不能聯名之嫌,請遞事。入啓。答曰,勿辭,退待物論。
院啓,請四大將竝推考事。引嫌而退。嫌不聯名,已有近例,不可以此輕遞言官。請正言洪重鉉出仕。答曰,不允。出仕事。依啓。前啓自鷺梁以南至陵所,御路左右民田割築處,本道一一明査啓聞後給災事,該曹稟處間,姑停。
傳曰,史官二員待命,騎馬六匹立之,外軍營內摘奸。
府啓,六卿之職,自是台斗之峻秩,中批之除,元非盛世之美事。新除授工曹判書李義徵,擢拜貳卿,未踰一朞,曾微表異之績,遽加超遷之典,其在難愼之道,不宜若是其太驟也。除目之下,物情未允,請還收工曹判書李義徵特除之命。答曰,今玆特除,實非偶然,而還收之請,出於意外,予未知其可也,勿爲煩論。
成均館官員,以同知館事意啓曰,儒生節製,令同知館事主管,以無故日設行事,命下矣。九日製,退行於今十八日之意,敢啓。傳曰,知道。
同日京畿監司引見時,京畿監司柳命堅所啓,本道處於京底,曾無開坐之處,壬戌年間,其時監司,創設開坐之所,而至於內家,則僅有數間房舍,玆不得容接留住,不得已坐於私室,聽理公事,揆以事體,殊涉苟簡。臣到界之後,試欲料理構創,而本營異於外方,曾無儲蓄之物力,勢難構成,曾聞屬公家舍,屬於地部者,尙存數家云。其中一舍,特給本營,則可以構成內舍,仍爲留住,俾成衙門貌樣,何如?上曰,所達之言,誠爲着實,屬公家舍一區,許給畿營事,令該曹稟處,可也。右承旨睦林一所啓,臣於今朝,以該府傳香之時,宗廟望祭獻官全溪君溥,沈醉受香,幾至顚仆。凡在瞻視,莫不駭異,殊無敬謹之意,推考,何如?上曰,事極可駭,先罷後推。以上春坊朝報
上在慶德宮。停常參,只晝講。
下直。大同察訪姜相周。
夜一更,月暈廻木星。五更,沈霧。見觀象監日記
府啓,請還收工曹判書李義徵特除之命。答曰,已諭毋煩。措語見上
傳曰,明日晝講爲之。
晝講入侍,知事李觀徵,特進官鄭重徽,承旨金元燮,玉堂權瑎·李浚,注書沈樘,史官李宇謙·朴行義,武臣裵尙珪,正言羅學川。
吏曹啓曰,承旨有闕,政事,取稟。傳曰,當日爲之。
今日晝講入侍時,假注書李九齡,身病極重,今姑改差,他假注書差出事,榻前定奪。
正言羅學川所啓,請四大將竝推考事。上曰,勿煩。又所啓,請今番陵幸時兵房承旨從重推考事。上曰,依啓。以上春坊朝報
禁衛營啓曰,今番隨駕禁軍及馬步兵等犒饋,今十六日設行事,已爲啓下,而大將臣閔宗道,方在臺論中,退行之意,敢啓。傳曰,允。出禁營謄錄
答全羅道幼學尹瑜等疏曰,省疏具悉。疏辭,令該曹斯速稟處。出內下日記
傳曰,御營軍吳任信,今九月十三日賞中日時,鳥銃貫三中,直赴殿試。禦營謄錄
吏批啓曰,卽接社稷署牒呈,則本署令鄭歧壽,身病極重,不得察任云,改差,何如?傳曰,允。出吏曹謄錄
上在慶德宮。停常參,只晝講。
自昧爽至辰時,有霧氣,昧爽下霜。二更,電光。見觀象監日記
禮曹參議洪萬朝,魯山君致祭事,寧越地出去。
持平閔興道,廣州地掃墳呈辭。入啓。給由。仍傳曰,澆奠牀備給。
政院啓曰,新除授右副承旨姜銑,時在忠淸道公州地,斯速乘馹上來事,下諭,何如?傳曰,允。
傳曰,明日晝講爲之。
以吳尙友爲假注書。
晝講入侍,知事沈梓,特進官柳命賢,承旨李雲徵,玉堂許熲·李浚,注書沈樘,史官李宇謙·朴行義,武臣李道源。
副提學權瑎上疏。答曰,省疏具悉。卿其勿辭,依疏辭往來焉。
開城留守李鳳徵辭職上疏。答曰,省疏具悉。卿勿過辭,調理察職。
大司諫權瑍啓曰,凡臺閣論事之體,入侍前席,卽遭可論之事,則先啓後簡,其餘則發簡往復,僚議歸一,然後論啓,此古例也。今此該房承旨請推事,再昨同僚來議於臣,臣答以事固可論,而該房,卽臣之婚家也,嫌難參啓,勢將引避云,則同僚中止而去矣。昨於筵中,猝然論啓,後乃簡通,殊失臺規,無非如臣疲劣,忝據長席,見輕同僚之致,何可晏然仍冒乎?請命遞斥臣職。答曰,勿辭,退待物論。
府啓,請還收工曹判書李義徵特除之命。措語見上祥原郡守李德基,以鈍滯之性,當衰耗之年,凡干官務,一委下吏,頃自巡營,有各邑還上反庫之擧,本郡欠縮,多至百餘石,而不自覺其所以然。如此昏不省事之人,不可仍置字牧之任,請祥原郡守李德基罷職不敍。答曰,勿煩。
正言羅學川啓曰,臣於再昨,以陵幸時兵房承旨做錯之失,不可不論之意,就議於長僚,則長僚,以其有姻婭之嫌,不可聯名云。臣退而思之,事苟可論,則何可以同僚之有嫌而終默不言乎?乃於昨日,以連啓事詣臺,適與晝講相値,不得不入侍陳啓。臣徒知隨事陳達之不可,而不覺其終爲墜失臺體之歸,卽於榻前,繼以論啓,退出之後,作簡以通矣。今者長僚,引此爲避,以殊失臺體等語,侵斥臣身,而物議且以爲非,則臣之未諳臺例,論事顚錯之失著矣。其何敢一刻晏然乎?請命遞斥臣職。答曰,勿辭,退待物論。
院啓,請四大將從重推考事。竝引嫌而退。初不簡問,責有所歸,旣失臺規,勢難仍在。請行大司諫權瑍出仕,正言羅學川遞差。答曰,不允。處置事,依啓。
今日晝講時,特進官柳命賢所啓,今番陵幸時年八十上言之類,卽今啓下者,已至數百人之多。國法曾經四品正職年八十者加資,而近來雖未經四品職,明是簪纓士族,年過八十,則竝許恩資,此誠優老之盛典,而鄕曲之人,濫稱士族,多有猥雜之弊,或增其年歲,或冒書職名,不可不明白査出,以重恩典,而居在遠方者,自京司實無査覈之路,若令本官査出,則拘於顔情,虛實亦必相蒙。令該道監司採取公論,明知其顯閥,且考冒年與否,分秩啓聞後稟處,何如?上曰,令本道監司明査啓聞後,稟處,可也。以上出朝報
答京畿楊州居通德郞李㫼疏曰,省疏具悉。爾之爲國之誠,予用嘉之。當令禮官稟處焉。穆祖陵寢遣禮官看審事出內下日記
上在慶德宮。停常參,只晝講。
傳曰,明日晝講爲之。
戶曹判書吳始復上疏。入啓。答曰,省疏具悉卿懇。度支重任,不可輕遞,卿其安心勿辭,調理行公。
吏曹啓曰,臺諫有闕,政事,取稟。傳曰,明明日爲之。
晝講入侍,同知事權愈,特進官權珪,承旨睦林一,玉堂沈仲良·李浚,假注書柳瑍,史官李宇謙·朴行義,武臣金重器。
院前啓,四大將推考事,停啓。
府啓,請還收工曹判書李義徵特除之命。請祥原郡守李德基罷職不敍。答曰,不允。末端事,依啓。臺啓措語見上
今日晝講時,大司成後日政差出事,及列聖御製跋文,以副司果柳以升寫進事,榻前定奪。
掌令羅䙋啓曰,陋劣如臣,不合臺省,辭不獲命,黽勉供職,尋常愧懼,若隕淵谷。迺者推緘照勘之際,臣素有疾病,早得眼昏手戰之症,不能着押奏御文書,只知着押麤大之爲惶悚,不得已刻而印之矣。卽聞筵臣非斥甚峻,且有未安之敎,臣之罪戾,至此而無所逃矣。決不可一刻仍冒於臺席,請命遞斥臣職。答曰,勿辭,退待物論。
傳曰,夜對爲之。入侍承旨李壽徵,玉堂沈仲良·李浚,假注書柳瑍,史官李宇謙·朴行義。
今日夜對時,平安監司沈檀催促辭朝事,榻前下敎。以上出朝報
上在慶德宮。停常參,只晝講。
酉時,雷動電光,初昏雷動。
禮曹佐郞朴世臣,吏曹參判李玄逸處,六臣復官賜額等事問議事,寧海出去。
兵曹判書閔宗道辭職上疏。入啓。答曰,省疏具悉。卿其安心勿辭,從速行公。
政院啓曰,來二十一日輪對日次,取稟。傳曰,爲之。
晝講入侍,同知事閔宗道,特進官金,承旨李雲徵,玉堂沈仲良·李浚,假注書柳瑍,史官李宇謙·朴行義,武臣張希載,持平閔興道,同爲入侍。
院啓,近來官方猥雜,爵賞濫冒,至於增年老職之類,指不勝屈,輿儓下賤,亦莫不貫金玉而盈行路,識者寒心,固已久矣。曾經四品年滿八十者外,不得加資,乃是祖宗朝金石之典,間或有一時特恩,決不可援以爲例也。今此陵幸時冒呈上言,僥倖希恩者,多至累百餘人,則其爲僣猥,莫此爲甚。本道雖欲査出,只憑一鄕之私言,官吏之瞞報,則終無精査明覈之路,必至奸僞濫觴之歸。如此施賞,不足爲優老之美典,益長奸民冒年希賞之惡俗。請還寢令本道明査啓聞之命,令該曹法外上言之類,一切防塞。答曰,不允。
今日晝講時,持平閔興道所啓,引嫌而退。刻署以印,雖緣眼病,揆以事體,實涉未安,請掌令羅䙋遞差。上曰,依啓。前啓,工曹判書李義徵特除還收事,停啓。
備忘記,居首幼學李萬選,直赴殿試,之次生員洪鼎相,進士李世載·姜錫夏·李箕翊,直赴會試。以上出朝報
同日晝講入侍時,同知事閔宗道所啓,連接江都築城都廳所報,畢役似在念後云,而禁衛營所受分界中,玉浦·拆浦兩處,欲設水門,則功役浩大,故勿爲連築事,初旣定奪矣。近與江都留守申厚載,有書札往復之事,厚載以爲城築如是完好,而兩浦,若不防塞而連築,則未免有功虧一簣之歸,不可不趁此始役之時,一倂連築。且昨日本營解事將校,目見其處形勢,還言玉浦水道,引注於月串水門,拆浦水道,則制勝墩近處堅固之地,設一水門,則可以引注。兩浦趁今下弦潮落之時,本營各牌役軍,合力竝築,則不過四五日內,可得完役云。急速分付,連築兩浦,未知,何如?上曰,當初爲慮功役之浩大,虹蜺門使之勿設矣。今聞此言,連築似好,依爲之,可也。出禁營謄錄又所啓,役軍犒饋,不但慰其久役,蓋欲宣布德意也。論以事體,則犒饋固宜,而今此江都役軍,急於還家,願受乾價。兩局之從其願,除犒給價,未爲不可。本營則旣已釀酒,牛隻亦已買得,犒饋似當,仍爲設行,而兩浦防築之役,又加於他軍門,則加給錢文,以補行資,似不可已,而本營物力不逮,宣惠廳所鑄錢文,充給於三南大同木一千七十餘同所減之數,鑄錢時各樣所需用計除之外,剩銀至於一萬二千六十餘兩,剩錢亦至於一萬七百四十餘兩,此是惠廳生殖剩餘之物。錢文一千兩,移送禁衛營,以爲分給役軍之地,何如?上曰,依爲之。出禁營謄錄
上在慶德宮。停常參·經筵。
昧爽,下霜。觀象監日記
工曹判書李義徵辭職上疏。入啓。答曰,省疏具悉卿懇。今玆陞擢,意非偶然,失誤之事,責在亞將,卿其安心勿辭,從速行公。
知事李宇鼎辭職上疏。入啓。答曰,省疏具悉。卿其安心勿辭,從速行公。
中殿誕日,中殿,政院·玉堂·二品以上·六曹·大司諫問安。答曰,知道。
大殿·世子宮,政院·玉堂問安。答曰,知道。
傳曰,明日晝講爲之。
備邊司啓曰,戶曹判書吳始復,受任旣久,勤勞亦多,今欲遞免,情勢固然,而纔經大侵之餘,旣多未收殺之事,且有西來消息,措置政急,一向引入,事務稽滯,殊甚可慮。雖有疾病,調理已久,戶曹判書吳始復,卽爲牌招察任,何如?傳曰,允。
院啓,請還寢令本道明査啓聞之命,令該曹法外上言之類,一切防塞。措語見上新除授正言李一台,時在慶尙道星州牧,請斯速乘馹上來事,下諭。答曰,不爲査問,混然防塞,殊未穩當也。下諭事,依啓。
館學儒生閔彦諶等上疏,請申降六臣致祭復爵賜額之命,以爲培養節義事。入啓。答曰,省疏具悉。此事,予固有默量于中者,而第在愼重之道,不害爲博訪裁處也。以上出朝報
吏批啓曰,大司成及兩司·玉堂今當差出,而擬望之人乏少,承旨及相避外任,竝擬,何如?傳曰,允。
吏房承旨,以司謁啓曰,同副承旨李雲徵,與新除授都承旨權珪爲妻娚妹夫相避,何以爲之?敢稟。傳曰,同副承旨改差。吏曹謄錄
上在慶德宮。停常參,只晝講。
下直,平安監司沈檀。
夜五更,月暈。
傳曰,平安監司沈檀留待引見。
傳曰,明日晝講爲之。
明日輪對官落點,敦寧判官沈潗,戶曹正郞李舜岳,佐郞鄭宇翰,刑曹正郞李寅錫,佐郞洪彪,工曹正郞洪萬最,佐郞盧碩賓,漢城庶尹鄭洙碩,參軍金泓。
晝講入侍,知事沈梓,特進官尹以濟,承旨金元燮,玉堂許熲·李日井,假注書柳瑍,史官閔彦良·朴行義,武臣金重器。
都承旨權珪辭職上疏。答曰,省疏具悉。卿其勿辭,從速察職。
院啓,臣等,以增年冒職猥呈上言,僥倖希恩者,一切防塞之意,有所論啓,而昨伏承聖批,不爲査問,混然防塞,殊未穩當爲敎,臣等竊以爲不然也。夫爵賞,人主之大柄,法制,先王之美典,爵不可以濫授,法不可以輕改。老職之類,增年冒賞,上以厚誣於朝廷,下以矜耀乎一鄕,此雖非實職,決不可如是猥雜,以長奸民之惡俗也。今有令本道査覈之命,本道査覈,不過考出戶籍,招問一鄕而已,此外更無他道,戶籍則旣已增年冒錄矣,一鄕則只是循私瞞告矣,本道何從明査而得其實乎?今欲無論貴賤與虛實,一倂施恩則已,如有査出,則終無明覈之路,而益增奸僞之習,知其必然,而猶且行之者,事甚不實也。常時道路之間,金紫相半,貂玉滿盈,此非治世之象,聖朝優老之典,不宜如是。請還寢令本道明査啓聞之命,令該曹法外上言之類,一切防塞。答曰,已諭毋煩。
左議政睦來善箚子。答曰,省箚具悉卿懇。雷電之變,遽發於冬律初回之日,未知何樣禍機?伏於冥冥之中,而天之警告,若是其丁寧耶?究厥所由,亶在否德,憂懼之極,罔知攸措。於卿有何所失,而引咎祈免至此乎?年齡雖高,筋力尙旺,豈可以一時疾恙,必欲奉身而退耶?心竊愕然,無以爲喩。卿其須體予意,安心勿辭,速出論道,弘濟時艱。仍傳曰,遣史官傳諭。
領議政權大運箚子。答曰,省箚具悉卿懇。雷電之變,遽發於冬律初回之日,未知何樣禍機,伏於冥冥之中,而警告若是其丁寧耶?究厥所由,亶在否德,憂懼之極,罔知攸處。於卿有何所失,而引咎祈免至此乎?憂愛戒誨,言甚切實,令人感嘆,可不留心而體念焉?卿其須體予意,安心勿辭,速出論道,弘濟時難。仍傳曰,遣史官傳諭。
同知黃徵上疏。入啓。答曰,省疏具悉。卿之情理,予用矜念,日昨失誤,責在亞將,卿其勿辭,安意往來焉。以上出朝報
上在慶德宮。停常參,只晝講。
夜三更四更,電光。
下直,濟州敎授潘尹衛。
左副承旨李壽徵初度呈辭。入啓。傳曰,還出給。
政院啓曰,臣等伏見日昨雷雨之變,極爲非常,臣等不勝驚駭瞿霣之至。迅雷,聖人之所以雖夜必興,震電,詩人之所謂不令不寧。況此收聲入地之後,立冬保蟄之節,而出非其時者乎?天道微遠,臣等雖未知天之所以不臧我者,由於何失,祟於何盭?而先儒有言曰,變不虛生,必有所召,此政求人而不求天,求近而不求遠之意也。苟使今日君臣上下,果於發號施令之間,臨政處事之際,有克享之實,而無失道之敗。則天何遽出已入之雷,發已收之聲,以譴告警懼之至於此哉?方今外內有司之臣,凡所以事乎上治乎下,奉公之心,薄於憂家,誠實之意,奪於文具,百事皆廢,萬務俱隳,是以殿下之爲政,非不勤矣,而實績不著,愛民非不至矣,而實惠不究,非不振紀綱,而紀綱不立,非不愼刑賞,而刑賞不中,此無他,奉行之不以實也。天之所以譴告警懼者,安知不在於玆乎?且竊惟念近日以來,言路不廣,讜議未聞,朝廷之上,草野之間,未嘗有一人爲國家生民盡言而竭論者,此古人所謂瘖國而禍亂之本也。又安知天意必欲救其禍止其亂而先爲之警乎?噫,聖德高明,雖無可救之失,而惕勵兢懼,亦有自反之道。羲易所謂恐懼修省者,乃殿下今日之三字符也。然而修省之道,有文有實。如避殿減膳,乃修省之文,而一心之警畏無忽者,實也。審冤理獄,乃修省之文,而一念之眞誠無假者,實也。禮記曰,孝子之事親也,如事天,事天,豈可容一毫僞哉?伏願殿下,先責群下,令大臣操其體統,小官執其事工,毋以私意害其公,毋以文具蔑其實,無復有委靡姑息苟且牽補之習,而殿下又復特下宸章,廣求直言,以規其違,以救其失,而修德必以實,行政必以實,以至於件件皆實,事事皆實,則天之所鑑者誠也,豈不足以轉異爲祥,變禍爲福乎?臣等俱以無似,待罪近密,目見非常之災,不任憂愛之忱,敢將瞽說,仰塵睿覽?伏乞聖明,勿以人廢言,而俯賜採納幸甚。答曰,災異非常,憂懼方深,戒悔殊切,予用嘉尙,可不體念焉?
備忘記,嗚乎,予以不穀,叨承丕丕之基,托乎兆民之上,顧諟明命,恐墜付托,夙夜寅畏,罔或怠忽,于今十有七載,而祗緣才疏德薄,施措乖舛,國勢日趨委靡,民生日益困窮,雖微咎徵之作,已多可虞之端矣。不料雷電之變,遽發於建冬閉藏之節,而虩虩燁燁,殆同盛夏詩人所謂不寧不令者,不幸近之,未知何樣禍機?伏於冥冥之中,而仁愛之天,降災儆予,若是其諄諄耶?乾象玄遠,縱未易窺測,災不虛生,必有所召,則靜思厥由,亶在否德,反躬省愆,一倍兢惕,罔知攸措也。承旨代予草敎,宜自政府,廣求讜直之言,以匡小子之不逮,而亦豈無飭勵群工,交相儆戒之道乎?咨爾大小臣僚,深體前日丁寧戒諭之旨,割斷私意,恢張公道,且念昔人僅容旋馬之義,亟罷土木,務盡節約,惟以愛君如父,憂國如家爲已任,同心戮力,夾輔王室,少答天譴,弘濟時艱。
政院啓曰,臣等伏見備忘記,十行絲綸,辭旨勤懇,有足回天怒而感人心者。臣等聚首捧讀,欽仰我聖上應天救災之意,實出於至誠惻怛之盛心也。第有承旨代草之敎,以臣等蕪拙之辭,固不足以導揚聖意之萬一,成湯六責,不須鋪張,景公三言,何待潤色?請以今下備忘記,直爲頒布中外,使大小臣民,咸仰大哉之王言,何如?傳曰,文辭短拙,未能通暢,代草,宜矣。
再啓曰,伏承聖批,以文辭短拙,未能通暢,代草宜矣爲敎,此雖出於聖上撝謙之德,而臣等竊伏讀備忘記,宸章渙發,辭旨懇惻,十行之中,字字淵衷,應天之誠意藹然,求助之盛心摰矣。有非臣等荒拙之辭所可彷彿。其在以實不以文之道,亦宜以聖上敷心之語,頒告中外,以盡格感之實,何必借臣等循例代言,終爲文具之歸哉?伏乞依前啓請,以備忘頒告,何如?傳曰,依啓。
以丁思愼爲假注書。
晝講入侍,知事吳始復,特進官鄭樸,承旨金元燮,玉堂李東標·李浚,假注書丁思愼,史官李宇謙·朴行義,武臣鄭后亮。
今日晝講時,視事溫繹間頉稟事,榻前定奪。
院啓,請還寢令本道明査啓聞之命,令該曹法外上言之類,一切防塞。答曰,勿煩。
玉堂箚子。答曰,省箚具悉。目見非常之雷,方切戒懼之心矣。滿紙誡誨,言甚切至,一則愛君,一則憂國,眷眷之誠,予用嘉尙,可不置諸左右而留神焉。
吏曹口傳政事,以丁時潤爲兵曹正郞,以柳憲章·孫德升爲佐郞。
同日輪對入侍時,參贊官金元燮所啓,刑曹·漢城府輪對郞廳,詢問之下,雖以詞訟不滯陳達,而以臣所聞,近來詞訟,率多積滯。不但立訟者裹糧遠來,長待公門,一年二年,抱冤莫伸,奸吏之夤緣受賂,罔有紀極,滯久之餘,雖幸得決,而其所決得,歸於奸胥之說,藉藉閭閻,此誠近來難救之弊習也。曾在仁祖大王朝,爲慮詞訟積滯之弊,有三朔內決折度數及大中小事決折日限,定式施行,移報憲府之受敎。故臣於前年二月待罪諫院時,以一依仁祖朝受敎,一一奉行,移報憲府,以爲預知糾檢之地。奸胥之用情受賂者,亦令憲府,隨聞重究,以警怠習,以杜奸情之意,入啓蒙允矣。今聞厥後詞訟諸司決折度數及大中小事決折日限,一不移報於憲府,而憲府亦不檢察云。申明受敎,其意有在,而慢不惕念,一未奉行,其在事體,殊極未安。請其時刑曹·漢城府·掌隷院當該堂上·郞廳,推考,今後一依受敎,着實奉行事,更爲申飭,且令憲府頻數開坐,以爲糾檢之地,何如?上曰,仁祖朝受敎,旣甚明白,而且因臺啓申明之後,不卽擧行,事體未安,其時刑曹·漢城府·掌隷院當該堂上·郞廳,竝推考,司憲府,亦令頻數開坐事,更爲申飭,可也。以上出朝報
傳曰,史官二員待命,騎馬六匹立之,禁衛營·御營廳軍兵犒饋摘奸以來。
傳曰,今聞卒靑平尉遷葬云,葬需及擔持造墓軍題給等事,一依今春寅平尉遷葬時例擧行事,分付該司·該道。出內下日記
戶曹啓曰,今九月十三日大臣·備局堂上引見入侍時,刑曹判書尹以濟所啓,臣待罪典牲署提調,故敢此仰達矣。丙辰以後祭享時犧牲加出之數,至於三十口之多,貢物下人,勢難支堪,已言于戶曹判書吳始復,使之變通矣。卽今戶判有病,不得入侍,令該曹趁速變通,何如?上曰,依爲之事,命下矣。典牲署應行祭享時不足生豬三十口,依今番奉常寺貢物加定分送,別單書入之意,敢啓。傳曰,知道。惠廳謄錄
兵曹啓曰,禁軍秋冬等都試開場,定於今二十五日。本曹郞廳,都試時各樣差備,塡差處甚多,而正郞朴澄,佐郞柳以復,奉使出去,佐郞朴泰恒,家在遠外,時未及肅拜,正郞金文夏受由下鄕。今此都試各差備,無以推移,奉使出去人員及家在遠外未肅拜之員,竝今姑改差,其代,令該曹口傳差出,何如?傳曰,允。出吏曹謄錄
同日晝講入侍時,同知中樞府事鄭后亮所啓,江都乃國家保障,而喬桐之於江都,有唇齒之勢。臣纔遞喬桐,水使,本營有可慮事,故敢達矣。海防戎備,莫重於戰船,戰船之藏置繫泊,必須便利,然後可爲緩急之用,而但海道數變,船泊之處,輒至泥生,泥生之後,則無船倉,大小戰船,掛置海濱。以一月言之,則望前一二日,望後亦一二日用船,其餘,繫於泥濘之處,脫有緩急,勢將束手,關防重地,不宜如是其疎虞也。臣目見其處形勢,若有石築,則可以泊船,亦便藏船,而殘縣物力,勢難辦此,若自朝家軫念分付,則築之亦不難矣。臣曾任慶尙水使時,見倭船倉石築之處,藏船甚便,倭船倉,尙且多費物力而築給,則況我國關防之處乎?此處儻亦築之,則一月之內,弦望晦朔,無非運船之日,而保無倉卒之慮矣。非但本營所領如此,至於四鎭邊將之船泊處,亦與本營船泊處無異,似當一體變通矣。上曰,所達誠然,令廟堂稟處。出備局謄錄
上在慶德宮。停常參·經筵。
未時申時,雷動電光,雨雹狀如栗子。觀〈象〉監日記
傳曰,工曹判書李義徵疏批已下,而一向引入,無意出肅,卽爲牌招察任。
謝恩,工曹判書李義徵。
漢城府啓曰,今番啓下上言等居在遠鄕者,則或只納號牌,而不爲持來戶口,以前例言之,則必於限內現身,戶口現納,然後始爲回啓者,乃所以辨別親呈,虛實眞僞,故不但上言。凡干呈狀呼訴之事,皆必考其戶口,近日則申飭號牌之法,使人人皆佩帶戶牌,故凡干呈狀呼訴,只納號牌,不納戶口,而獨於上言回啓時,一依前例,必使責納戶口,而不用號牌,則非但遐方愚下之民,遠來訴冤,不得伸辨之爲可慮而已,亦非所以重號牌之道。今若使呈上言者,持戶口者,則納戶口,不持戶口者,則只納號牌,則可以分別其親呈虛實,亦可以無遐氓落莫虛還之嘆,殊似便當,而事係變通,敢此仰稟。傳曰,依爲之。
院啓,法外上言,一切防塞事,國忌齋戒姑停,御路左右民田割築處給災事,停啓。以上出朝報
備邊司郞廳,以領·左相意啓曰,禁軍都試,定於今二十五日,本府無郞廳,則不得開坐,例也,而舍人,纔移拜玉堂,司錄以病親受由,遠在嶺南,還來遲速,未可預料。司錄趙德麟,今姑改差,令該曹口傳差出,何如?傳曰,允。吏曹謄錄
上在慶德宮。停常參·經筵。
傳曰,明日諸承旨,持留院公事,入侍。
以李奎年爲司錄。
今日諸承旨持公事入侍時,同副承旨姜銑,今姑改差,以在京無故人差出,牌招察任事,榻前定奪。以上出朝報
備邊司啓曰,今二十一日晝講入侍時,同知中樞府事鄭后亮所啓,江都乃國家保障,而喬桐之於江都,有唇齒之勢。臣纔遞喬桐水使,本營有可慮事,故敢達矣。海防戎備,莫重於戰船,戰船之藏置繫泊,必須便利,然後可爲緩急之用,而但海道數變,船泊之處,輒至泥生,泥生之後,則無船倉,大小戰船,掛置海濱。以一月言之,則望前一二日,望后一二日用船,其後繫於泥濘之處,脫有緩急,勢將束手,關防重地,不宜如是其疎虞也。臣目見其形勢,若有石築,則可以泊船,亦便藏船,而殘縣物力,勢難辦此,若自朝家軫念分付,則築之亦不難矣。臣曾任慶尙水使時,見倭船倉石築之處,藏船甚便,倭船倉,尙且多費物力而築給,則況我國關防之處乎?此處儻亦築之,則一月之內,弦望晦朔,無非運船之日,而保無倉卒之慮矣。非但本營所領如此,至於四鎭邊將之船泊處,亦與本營所泊處無異,似當一體變通矣。上曰,所達誠然,令廟堂稟處事,命下矣。本營船倉,不便藏船,一朔望前後一二日之外,常繫泥濘之處,則脫有緩急,將爲無用之船,海防疎虞,殊甚可慮。令水使爲先擇其可合藏船之所,審其形便,詳細啓聞後稟處,何如?傳曰,允。出備局謄錄
上在慶德宮。停常參·經筵。
夜五更,月犯軒轅左角星。觀〈象〉監日記
傳曰,大臣·備局堂上引見。
同知李玄錫上疏。入啓。答曰,省覽疏辭,繼觀冊子,推演羲易諸卦中五爻之君位,反復陳戒,溢於辭表,憂愛之誠,予甚嘉尙,可不置諸左右而省察焉?
司諫院箚子。入啓。答曰,省箚具悉。應旨進言,罔非憂愛之誠,切至之論,深用嘉尙,可不體念焉?其中可以議處事,令該司稟處。
同日引見時,刑曹堂上,時或直宿於本曹,詳察獄訟文案,俾無滯獄之弊事,榻前下敎。
同日入侍時,大司諫權瑍所啓,臣以增年冒職,猥呈上言,僥倖希恩者,一切防塞之意,有所論啓,而伏承聖批,不爲査問,混然防塞,殊未穩當爲敎。夫爵賞,人主之大柄,法制,先王之美典,爵不可以濫授,法不可以輕改,老職之類,增年冒賞,上以厚誣於朝廷,下以矜耀乎一鄕,此雖非實職,決不可如是猥雜,以長奸民之惡俗也。今有令本道査覈之命,本道査覈,不過考出戶籍,招問一鄕而已。此外更無他道,戶籍則旣已增年冒錄矣,一鄕則只是循私瞞告矣,本道何從明査而得其實乎?今欲毋論貴賤與虛實,一倂施恩則已,如欲査出,則終無明覈之路,而益增奸僞之習,知其必然,而猶且行之者,事甚不實也。常時道路之間,金紫相半,貂玉滿盈,此非治世之象,聖朝優老之典,不宜如是。請還寢令本道明査啓聞之命,令該曹法外上言之類,一切防塞。上曰,今番則待査覈處之,後勿爲例,依舊典施行,可也。左議政睦來善所啓,今春三南畢賑之後,因聖敎蕩滌各樣穀物,多至於九萬三千餘石,民蒙大惠,咸悅已極,而今年農事,雖不至於凶歉,連接諸道狀啓,則木花失稔,大抵皆然,念其窮民身布之難備,豈不可哀乎?博施濟衆,聖人所難,諸般身役之中,兵曹所管騎步兵之身布,猶有可減之道。卽今兵曹所儲封不動布木,多至於四千同,或有腐傷者。令兵曹計其一年之經用,量減騎步兵之身布,則其爲實惠,莫大於此矣。分付兵曹,量宜蠲減,何如?上曰,分付兵曹,就議廟堂,稟處,可也。刑曹判書尹以濟所啓,定配儒生罪犯虛實,査得後更稟事,前承傳敎,就議于大臣,則因臺啓,被謫五人中,李晩祥稱名人,人多稱以換名,似涉冤痛,而此外別無可擇之人云,李晩祥,似當有酌處之道矣。吏曹判書柳命賢曰,當初被罪之時,亦有換名橫罹之說,似不可以疑似之端,久置於罪籍之中矣。上曰,李晩祥,果有援名稱冤之端,則不可無分揀之道,放送,可也。戶曹判書吳始復所啓,頃日大臣入侍時,三南及江春·京畿·咸鏡六道,則新還上畢捧,而軍餉外,舊還上停捧,兩西則連不失稔,軍餉及新還上準捧外,舊還上,令該曹定分數收捧事,定奪矣。平安·黃海兩道年事,雖曰稍稔,新舊還上,一時準數徵捧,則民力有所不逮,此亦不可不慮。舊還上則元數內,只捧三分之一,而自最久年爲始,限三分之一收捧事,分付兩道,何如?上曰,依爲之。以上出朝報
各營大將,頻數直宿於各其營門,着實檢察軍政事,榻前下敎。
工曹判書李義徵所啓,各營中軍,一時罷職,今欲擇出其代,而在京人當品中,無可合者,欲於閫帥中陞差而未果矣。領議政權大運曰,各營中軍旣罷之後,仍爲啓下,曾有前規,而今此中軍等,皆因一事罷職,而事係重大,卽請啓下,有所未安,三中軍一時陞差,不但難得其人而已,且其被罪,自上以出於無情爲敎,故有此稟達矣。上曰,三營中軍,一時陞差,似涉重難,且其被罪,亦出無情,仍爲啓下,可也。左議政睦來善所啓,各軍門別將·千摠·把摠·哨官等,各有所司,而全昧兵書,未諳軍制者頗多。當其習陣之時,一循敎鍊官之指揮,而不能敎鍊軍卒,臨機制變之責,何可望於若輩乎?宜令諸大將,抄其運兵節目,書給笏記,使之常目誦習,俾知軍制,而怠忽不勤者,輒加懲責,則必有所益矣。知事李宇鼎曰,紀效新書,最要於兵家,此可以誦習,不必別爲書給笏記矣。工曹判書李義徵曰,時平日久,將校輩不知兵事,紀效新書·兵學指南之書,常常講習,則應行節目,豈不知之?而只聽敎鍊官之言,不自留意於兵制,必有別樣申飭之擧,然後可無此患矣。刑曹判書尹以濟曰,近來武臣,非但不解兵書,至於弓馬之才,亦無閑習者矣。上曰,自今以後,勸課紀效新書,則雖不別爲笏記,可知兵制,大將着實敎訓,期於成才,可也。且武臣,發身弓馬,而年紀稍老,官秩猶高,則厭其本業,其習可惡。宣傳官輩,亦不習射,每於試射時,若或才落,則圖得守門將·部將,以爲謀免試射之計,其習亦甚可惡矣。戶曹判書吳始復曰,守門將·部將,亦令試射,則無此患矣。上曰,朴崑疏中,都摠府郞廳·守門將·部將及武臣之爲各司官員者,皆令試射之說,不無所見矣。始復曰,將官試射騎蒭之技,亦可以竝爲試取矣。上曰,都摠府·訓鍊院部將·守門將,同是武臣,宣傳官一體朔試射,可也,而柳葉箭,雖準分數,騎蒭亦不可廢,使之一體試射,可也。吏曹判書柳命賢曰,小臣嚮者所達先擇將官,以爲陞遷之地者,蓋亦爲此而發也。必須先擇將官,使之閑習弓馬,曉解兵書,然後以爲陞遷之階,則人皆自勵矣。領議政權大運曰,雖擇將官,兩銓各別調用,然後可無淹滯之患,兩銓與各營大將,相議調用,似可矣。上曰,各營將官,各別擇差,兩銓亦與大將相議調用可也。且令大將,一朔三次考講兵書,而怠慢不勤者,則另加申飭,終若不能通解者,則汰去,可也。出禁營謄錄
兵曹啓曰,全羅左道點馬別監洪柱震呈狀內,稟氣羸弱,年且衰耗,曾於重患風痺之症,每當秋冬之交,兩臂不能運用,自嶺郡遞還之後,風漸又發,更施針灸,方在治療之中,以此病勢,決難往返,斯速入啓處置云,年衰有風病之人,勢難使之强行。洪震柱點馬別監之任改差,何如?傳曰,允。出本曹謄錄
同日,大臣·備局堂上入侍時,領議政權大運所啓,今日諸臣,盡爲入侍,而兵曹判書閔宗道不入,故武臣調用等事,未得相議矣。臣等前後所抄將任·閫帥可合人,不爲不多,而只觀外面聲望而已。必須歷試,然後備諳其才,銓曹,每以無履歷爲言,不爲調用,則何時有履歷乎?宜使兩銓,相議於兩大將,爲先調用,以觀其才之如何,似可矣。上曰,人必歷試而後,可知其才,依此爲之,可也。出吏曹謄錄
上在慶德宮。停常參·經筵。
下直,慶尙都事金汝鍵。
朗善君俁針灸呈辭。入啓。給由。仍傳曰,遣針醫看病。
開城留守書目,非時雷電,事係異常事。
吏曹啓曰,承旨有闕,政事,取稟。傳曰,當日爲之。
掌令沈最良上疏。入啓。答曰,省疏具悉。應旨陳戒,出於忠愛之誠,予用嘉尙,可不留心而體念焉?其中得人才,責久任,罷雇軍三件事,令該曹稟處,爾其勿辭,從速察職。以上出朝報
吏批啓曰,新除授安陰縣監權斗寅,今日呈狀于政廳,以爲與本道都事金汝鍵,外三寸叔侄相避,依法例處置云。未赴任守令,旣與本道都事,有相避之嫌,則在法當遞,安陰縣監權斗寅改差,何如?傳曰,允。
又啓曰,玉堂闕員,今當差出,而擬望之人乏少,外任竝擬,何如?傳曰,允。
傳曰,判決事,今日政差出。
有政。以徐文重爲慶州府尹,以羅䙋爲龍岡縣令,金履泰爲安陰縣監。以上出吏曹謄錄
