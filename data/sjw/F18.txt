上在昌德宮。停常參·經筵。
自午時至申時,日暈。
大殿·大王大妃殿·中宮殿·世子宮,政院·玉堂單子問安。答曰,知道。
大殿·大王大妃殿·中宮殿,朝廷二品以上單子問安。答曰,知道。
李匡輔啓曰,行大司憲李德壽,執義李光溥,掌令閔宅洙,持平元景淳在外,金尙耉未肅拜。今日監察茶時之意,敢啓。傳曰,知道。
趙尙命,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
以備忘記,傳于李匡輔曰,國依於民,民依於食,可謂重矣。每歲下勸農之敎,而其爲文具,傳諭道臣·守令者,亦爲紙上之例飭,豈王者重農之意哉?況歉歲之邑,助種勸農,豈比於常?宜體此意,務哉務哉,懃懃農行事,下諭于八道監司·兩都留守。
傳于鄭必寧曰,史官二員待命,騎馬六匹立之。
趙尙命,以禮曹言啓曰,太廟歲首展謁吉日,以何間推擇乎?敢稟。傳曰,當與世子,同爲展謁,上旬後中旬前擇入。
趙尙命啓曰,同副承旨鄭亨復,不待申時,無端出去,卽爲牌招,何如?傳曰,允。
鄭必寧啓曰,明日陳賀時,兩司當爲進參,除在外外,未肅拜人員,竝待開門牌招,以爲進參之地,何如?傳曰,允。
上在昌德宮。停常參·經筵。
趙尙命啓曰,行大司憲李德壽,執義李光溥,掌令閔宅洙·權祐,持平元景淳在外,金尙耉未肅拜牌不進。今日以監察茶時之意,敢啓。傳曰,知道。
又以禮曹言啓曰,太廟展謁,取稟草記。傳曰,當與世子,同爲展謁,上旬後中旬前擇入事,命下矣。卽令日官推擇,則今正月十三日爲吉,此外旬後念前,無他吉日云,以此日定行,何如?傳曰,允。
又以義禁府言啓曰,安宗海·李益炯等,照律公事,旣已啓下矣。災結擅用,自有事目,安宗海·李益炯,依事目竝禁錮一款,令吏曹擧行,何如?傳曰,允。
陳賀罷後,藥房口傳問安。答曰,知道。
贊善朴弼周疏曰,伏以歲且更始,陽德回泰,伏惟聖德彌卲,聖體益福,臣以痼疾垂斃之人,每當寒節,調護倍艱。頃爲就暖之計,借寓僧家,乃忽伏蒙召命,親形綸綍,旨意勤懇,俾臣趁世子入學時上來,旣又遠勞掖隷,臨宣酪醬,且以臣安否爲問,微末小臣,不啻如蟣蝨,而被君父優異之恩數至此,隆天厚地,報答無階,驚感之極,只有罔措。粵自元良誕生,國有磐石之安,千億年無彊之休,行且見之,而今玆王春載廻,入學有期,皇天之眷命方隆,聖心之嘉悅益至,以至億兆臣庶,罔不懽欣鼓舞。臣於此時,適忝宮僚,誠願匍匐詣闕,獲瞻天日之表,退塡丘壑,萬萬無憾。第惟世子之齒於學,卽記所謂行一物而三善皆得者也。禮義之盛,莫過於斯,凡厥賓僚,必宜極遴當世之第一流,以任輔導,以相周旋,有如聖敎所云,此非臣所敢萬萬擬議者也。臣之不肖罔形,前後備暴,今不更費葛藤,而惟聖明則知之悉矣,使臣趨造班末,苟充員數,則豈不可以承膺明旨,得免罪戾,而官匪其人,虧損大禮,國人之觀之者,將以此爲如何也?臣非樂爲違傲,誠以所畏有甚,寧被慢命之誅,爲安於分也。矧臣死疾在身,其祟爲痰,危症急形,不一而足,最其神精迷塞,生人萬物,無不頓忘。日夕喘喘,有少勞動,則呼吸間絶,若將卽斃,渾身痿攣,行步跛躄,雖於尋丈之間,亦賴人扶。如許病狀,鬼神實鑑,臣未敢秋毫飾辭,其能有職事自力之望耶?伏惟聖明,天地父母,特垂矜察,察臣有無可奈何之痼疾,亟收召旨,竝遞職名,使公私兩幸焉。抑臣守分廢蟄,本不敢妄有干與,而第以頃者書院毁撤之擧,至及於不敢當之地。其事旣關前聖,名爲士子,義難囚舌,不得不略效一言,聖意方有所主,而乃不憚,以臣言爲是,批誨諄諄俯就,若相可否酬酢者然。噫,此實作聖之本,雖舜之捨己從人,大禹之拜昌言,亦何以過此哉?甚盛甚盛。然於聖批所謂正道尊賢之敎,竊有復焉,臣亦非敢謂聖上不正道也,不尊賢也。但恐殿下本旨雖如此,而特以處分過中之故,爲其所掩,不能別白耳,事固有相似者,請以生人喩之,撤其墻屋,使不得奠居而曰,非我害汝,乃眷汝也,其誰信之乎?假使當毁他祠,猶可,若三聖位版所在,則事體道理,決知其甚未安也。夫當初士子之私自妥靈,固若屑越,而亦不可謂全無所受,蓋不惟有滄洲精舍故事,臣伏見朱子行狀,其敍閒居也,有曰未明而起,深衣幅巾,方履拜於家廟,以及先聖,夫旣曰先聖,則非可以徒爲,必有遺像位置之所,夫豈屑越,而朱子爲之哉?且夫聖賢之神,如水之行於地中,無往而不在,苟精意以享之,則於昭之神,卽此而在矣。今於立祠揭虔之後,亦安知聖神之所憑依,果不在此,而必撤而毁之乎?臣嘗有味乎朱子解詩公孫碩膚之義,其所謂不使讒邪之口,得以加於公之忠聖者,善說得詩人意出,可見其愛敬之無不至。以此義推之,則毁之一字,非所加於三聖之祠,而朝家則命毁之,臺臣則請勿毁,以此相持,紛紛然日騰朝紙,其傷體面而礙眼目者,未知爲如何也。此等事義,無甚難曉,而直緣群下不善開陳,雖以日月之明,而不免偶主先入,以至於此,竊恐其不能無歉於殿下正道尊賢之本意也。惟臣一疏,初非得已,而誠意不厚,辭語不明,不能感格天聽,此又見臣不肖之甚,不足以辱聖明之招徠,俯仰訟責之外,他復何喩?旣承召旨,合卽辭免,而屬玆新正迫近,擬上父母丘墓,忍死作行,病情越添,以致遲延至今,尤增死罪。惟伏乞聖明,察臣病勢情勢,俱無可進之路,速賜遞罷,以安賤分焉。臣無任云云。答曰,省疏具悉。頃者旣諭,而所陳者又復〈如〉此,其在待儒臣之道,豈可邁邁?以擧行者外,依施。大聖之下,奉我東儒賢,事體寒心,其位奉於鄕校夾室,宜矣。元良入學在近,爾須體予慇懃,安意勿辭,其卽上來,輔我元良。
領議政金在魯箚曰,伏以,臣老病轉甚,百症交侵,殆無寧日,而强策僅支矣。自再昨,患感委頓,而新舊歲問候之節,臣子情禮,不敢廢却,忍死扶擁,僅僅往還,而在班諸人,莫不危之,還卽一倍添加,最是頭部耳傍,處處急刺,直如大釘插下,不覺失聲狂叫。如是者終日達夜,無片刻少休,臂痛肢節之痛,亦且苦劇,有不忍堪耐,眞元暴陷,神息昏昧,症形十分危惡。今日陳賀,臣以班首,先已塡名於箋文致辭,而竟未進參,至於臨急改塡,事勢之顚窘,分義之惶悚,有不可勝言。論其罪戾,死有餘責,玆敢倩人具箚,仰請嚴譴,乞命削臣之職,勘臣之罪,以嚴朝體,以安私分焉。伏聞太廟展謁,有上旬後中旬前擇日之命,而其間則十三日外,無吉日,念後則有吉日云,今此展謁,王世子旣將同行,則不可不差退於寒威少解之後。且東宮從闕內,由北門進詣,旣有兩次前例,伏願特命退期於念後,北門作路一款,亦爲預下明旨,俾卽治路,千萬幸甚。臣本欲登對陳達,而病未自致,敢此附陳,不勝惶恐。取進止。答曰,省箚具悉卿懇。所陳者,旣諭入侍大臣矣,以疾未參,其何所傷?卿其安心,勿辭善攝焉。仍傳曰,遣史官傳諭。
壬戌正月初二日巳時,上御仁政殿。親臨受賀入侍時,行都承旨尹得和,左承旨李匡輔,右承旨鄭必寧,左副承旨趙尙命,同副承旨鄭亨復,假注書李基德·李聖運,記事官鄭重器·趙載德入侍。諸臣進伏訖。左議政宋寅明等,奉箋稱賀,致辭傳敎,山呼如儀。禮畢。上曰,承旨先退。得和曰,大臣方入侍矣。上曰,唯。寅明等進曰,獻歲發春,天休鼎至,聖體,若何?上曰,無事矣。寅明曰,大王大妃殿氣候,何如?上曰,安寧矣。寅明曰,王世子氣候,一向安順乎?上曰,好過矣。寅明曰,臣等久未入侍,又當初正,豈無仰達之語,而今日異於他日,當俟後日,便殿登對。第太廟展謁,東宮隨駕,定以十三,而其時寒事,必不夬解,閭巷亦未寧淨,差退中旬,何如?上曰,當觀日氣,可以退定矣。寅明曰,王世子由北門出入,旣有先朝舊例,若然則道路修治等事,預當擧行矣。上曰,此是五十百步之間,亦當觀勢爲之,而治塗似難矣。顯命曰,臣於頃日,以東宮由大路隨駕之意,有所陳達,而卽今閭里,猶未寧淨,其在愼重之道,不得不如是更達矣。上曰,此則不然,如其時至,則雖入坐深室,自當爲之矣。寅明曰,今日非長語可達之時,謹當俟便殿入侍矣。上曰,春陽載和,而東北飢民,思之愍惻。再明當爲次對,卿等俱爲入侍焉。上曰,禮房自明日視事取稟,可也。上至仁和門外,敎曰,再明次對,諸道句管堂上,竝爲來會事,分付。上還大內,諸臣以次退出。
上在昌德宮。停常參·經筵。
未時,太白見於巳地。
趙尙命啓曰,行大司憲李德壽,執義李光溥,掌令閔宅洙·權祐在外,持平元景淳在外,金尙耉未肅拜。今日監察茶時之意,敢啓。傳曰,知道。
鄭必寧啓曰,明日常參,取稟。傳曰,只晝講。
以右副承旨李玄輔牌不進罷職傳旨,傳于李匡輔曰,推考傳旨捧入。
趙尙命啓曰,明日次對,兩司當爲進參,而或在外,或未肅拜,或陳疏入啓,無他入侍之員。除在外陳疏入啓外,呈告未肅拜人員,竝待開門牌招,以爲推移入侍之地,何如?傳曰,允。
以大司諫權爀,獻納閔百行,持平金尙耉等牌不進罷職傳旨,傳于趙尙命曰,竝推考傳旨捧入。
上在昌德宮。停常參,只晝講。
趙尙命啓曰,行大司憲李德壽,掌令權祐,持平元景淳在外,執義李光溥陳疏未下批,掌令閔宅洙,持平金尙耉,陳疏纔入啓。今日監察茶時之意,敢啓。傳曰,知道。
鄭必寧啓曰,明日朝參相値,視事頉稟。傳曰,知道。
趙尙命,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,備邊司郞廳,以大臣意來言,依下敎來會賓廳云矣,敢啓。傳曰,引見。
以禁軍將落點單子,傳于趙尙命曰,一番將有頉,故二番將落點矣,當宣醞,率一番禁軍入直。
趙尙命啓曰,吏曹判書徐宗玉,參判鄭羽良,參議李宗白牌不進推考傳旨罷職傳旨,今方捧入,而開政命下之後,不卽擧行,事甚未安。判書參判,更爲牌招,何如?傳曰,允。
又以備邊司言啓曰,本司武郞廳卞至遠,奔走勤仕,已滿十五朔,依例六品遷轉事,奉承傳施行,何如?傳曰,允。
持平金尙耉疏曰,伏以臣,老母以家間病憂,過用焦慮,久廢寢食,自再昨素患胸痛,乘時越添,頻頻昏窒,諸症危綴。臣無他弟兄,藥餌救護,無人看當,今日賓對,天牌降臨,而目今情理,實不忍頃刻離捨,玆敢隨詣禁扃,略暴情懇。伏乞聖慈,俯賜矜諒,亟削臣職,俾令專意救護,仍治臣前後違慢之罪,以肅朝綱,幸甚。臣無任云云。答曰,省疏具悉。爾其勿辭護焉。
掌令閔宅洙疏曰,伏以臣,於去歲臘末,爲過節祀,往留松楸,忽奉除旨,宜卽趨承,而素患痰症添劇屢日調息,昨始來伏私次,而三陽回泰,百僚庭賀,非不欲入謝天陛,而顧此所叨之職,卽臣無限得罪之地,不敢以時月稍久,有所自恕,敢此冒死䌤縷焉。今之世道,日益險巇,臣之言論,本來巽軟,量時量己,自畫堅矣。迫於嚴命,冒赴試場,竣事之後,不可蹲據,屢上辭章,未蒙肯許之恩,尾附一言,洊承未安之批,蹤地臲卼,次對召命,未克祗承矣。聖敎截嚴,責之以不肯謁君,人臣得此罪名,何以自立於天地之間?其後諫臣洪廷命,指臣論訓將事,大加非斥,至以爲臺閣之羞,人之不諒,胡至於此?臣之本意,只在聖上處分之過中,而言不槪意,聖敎旣以爲非,故彼廷命者,不過憑藉批旨,以售擠陷之計,其爲巧憯,噫亦甚矣。然臣旣被非常之僇辱,其難進之義益決矣。今因次對,天牌辱臨,隨詣闕外,拜章徑歸。伏乞聖明,亟許鐫削,勿復檢擬,以謝人言,以靖私分,幸甚。臣無任云云。答曰,省疏具悉。其何撕捱?爾其勿辭察職。
左參贊尹陽來疏曰,伏以臣,衰病沈頓,已絶爲人之望,神識昏耗,斷無需世之用,敢瀝肝血,仰瀆崇聽。臣謹按曲禮曰,大夫,七十而致事,蓋人臣三十年,宣勞於國,至於七十,去死不遠,不可以奔走服役,家事亦傳於子,故聖人制禮,以律天下,以節人心,使爲人臣者,知其不知足不知止之戒,而許其致還職事矣。又按宣廟寶鑑,三十六年癸卯,判中樞鄭琢上疏乞致仕,上下其議,禮曹啓曰,大夫七十而致仕,乃禮經,我國故制,雖未詳知,故相沈守慶致仕,而加致仕二字於本御上云云。上答曰,禮經有致仕之文,國典有致仕之法,前代有致仕之制,唯我國獨不行之,似乖優老之意,大夫懸車,古之道也。今琢,退居其鄕,仍乞致仕,從其願,恐無不可,遂議于大臣,竟從其請,臣奉讀感激,而語心曰,大哉聖訓,允爲昭代之令典也。伏念臣,倖登科第,歷事三朝,猥躋一品,首尾三十五年,犬馬之齒,恰滿七十,前後受恩,與天罔極。點檢平生,雖無塵露之報,若其內外燥濕,奔走服勞,則亦不可謂全然無之矣。今則黔驢技殫,老牛力盡,軀殼僅存,癃朽特甚,數年以來,三哭同氣,任情悲哀,肝血已枯。又於前冬,遽喪子婦,衰腸荏弱,不能寬抑,委頓床席,多臥少起。身同江湖之鳧雁,跡似太倉之雀鼠,雖非年至,尙宜病休,矧伊禮經之大防,聖祖之明訓,如右所陳,尤何可强策疲苶,貪榮竊位,以取忘廉冒恥之譏乎?頃在庚戌正月,故判書金始煥,以七十陳疏乞身,自上卽允所請,在聖慈一視體下之仁,亦豈殊差於待老臣之道哉?今此金吾兼任,遽出變通,差除辭避,不得黽勉承牌,尤無因仍供職之勢。伏乞聖明,稽之國典,考於近例,將臣本兼諸任,一倂遞改,仍許致仕,更勿檢擬,永作聖世之閑民,免爲禮經之罪人,則謹當歌詠聖澤,以終餘年。臣無任云云。答曰,省疏具悉。曾兼者多,況所請尤涉過矣,筋力尙確,其勿辭行公。
獻納閔百行疏曰,伏以臣,一病支離,屢朔沈淹,曾任銓郞,久致瘝曠,新除諫省,亦未祗肅,連呈疏單,俱未見徹,惶隕悚縮,無所容措。卽以賓對,又辱召命,其在分義,宜卽趨承,而不但臣之病狀,一向沈篤,臣母素抱三十年奇疾,居常澟綴,日前猝患齒衄之症,失血無算,元氣澌脫,熱勢內熾,晝夜苦劇。到今賤疾之難强,姑不暇論,卽此情理,實無離舍之路,嚴召之下,隨詣闕外,拜章徑歸。伏乞聖慈,特垂矜諒,削臣職名,仍治臣前後辜犯,以肅朝綱,以便救護,幸甚。臣無任云云。答曰,省疏具悉。爾其勿辭護焉。
執義李光溥疏曰,伏以臣於歲時,省掃父母墳山,此際聞有除命,來伏私次,而蔑效之地,不容復冒。且臣重患腦瘇,僅僅得甦,觸寒勞感,餘毒復肆,無望蠢動。伏乞聖慈,俯垂諒察,亟許遞改,幸甚。臣卽伏見小報,太廟展謁,定在今十三,而有王世子同爲展謁之命,此誠不可已之盛禮,凡在臣庶,孰不懽忭,而今方寒氣尙峭,痘疫且熾,此時勞動,恐有妨於愼重之道。伏願更加睿思,特命退行焉。臣無任云云。答曰,省疏具悉。所陳者,旣諭相臣矣,其勿辭察職。
慶尙監司沈聖希疏曰,伏以臣,本以綿才薄力,猥荷重擔,于今半年,無一猷爲,少酬我聖明委寄之盛意,徒然處穹崇之堂,對方丈之饌,鎭日酬應,不過邑牒民訴之冗瑣而已。所謂岳牧承宣之責,不知爲何事,至如沿海之民,告飢而莫之䘏,嗣歲之憂,亦可知,而無所措置,一味憒憒,度了時月,臣中夜思之,上愧下怍,如負大何。迺者正言任璞之疏,盛論星山縣監李秀輔前任尙州時事,以爲秀輔,以書院事,至被拿處,及其納供,忠烈祠之換名爲鄕賢祠者,已極可駭。該府關問之後,本營謂以前狀之差誤,强符爰辭之瞞告,互相掩諱,竟至全脫云,而至請臣重推,其語意之源緊,有非尋常師規之比,臣覽之未卒,毛骨俱竦,繼以訝惑,臺官雖以風聞論事,豈有如玆事之虛詤者耶?臣之當初現告之狀,按査之啓,尙在,焉可誣也?今番尙州牧祠社現告,只有三處,其一,竹林鄕賢祠,本州人贈贊成成灠,贈持平成獻徵,故師傅成晩徵之祠也。其二,伊溪孝社,贈佐郞廉行儉之孝社也。其三,甑淵忠烈祠,贈直提學朴箎,贈議政尹暹,贈都承旨李慶流之祠也。此皆甲午定式後創建者,而所謂鄕賢·忠烈兩祠,俱入臣現狀,旣經睿覽,秀輔又以此被拿,而其供辭,只辨創建年條,又無指忠烈爲鄕賢之語,而今臺臣,白地橫詆,驅人於罔測之科,噫亦甚矣。所謂鄕賢之稱,指土人有行誼者也,忠烈之號,謂人臣殉節義者也。命名之義,各異,俱書其人名姓於祠號之下,昭載狀本,啓下儀曹,則臣雖無狀,欲換祠名,天日其可欺,而萬目其可掩乎?此三尺童子所易曉解者,諫臣抑獨何見,爲此架鑿之說,不少留難於告君論人之際,臣切慨然。至於金吾關問,初無祠號之擧論,而只因秀輔供辭中年月誤現之語,有所行査,而臣亦發關査問於本州儒生,則儒生供辭,或曰,年久之事,未能明白記得,現告之際,致有差誤,或曰,主倅受由還鄕,適値空官,有所創建云,而守令現告,改成冊以呈,故臣一依其成冊,修上查狀,而金吾以創建年月之不干於秀輔,回啓全脫,則祠名相換云者,豈有一毫疑似者,而其爲言,乃至此耶?臺臣若以當初創建年月之誤現,爲臣之罪,則臣或不辭,而此亦有說焉。大抵書院現告,營門則問於本邑,本邑則問於儒生,而創建年月,旣無官文書可以憑告者,則推問儒生之外,更無他道理,勢將一從其所報,而謄奏而已。其創建之在某年某月,唯儒生知之,所告之誤與不誤,臣何以逆料,而預爲鉤覈於現告之初乎?祠名相換,旣已脫空,査事委折,終歸覈實,其所謂强符爰辭,互相掩諱者,卽指何事而發,前後事實,一按前狀,可以覰破,何待明者而知之?臣不欲費辭强辨,以傷事體,而竊自有媿恨欲死者,臣素性謹拙,立朝二十年,唯以不欺君三字,爲藉手事君之義,尋常自勉,亦未嘗姓名一入於惠文之彈,而今於白首殘年,因一按査,橫被人言。夫循私罔上,人臣極罪,論其負犯,誅殛亦輕,何臺臣聲罪至深,而擬律太薄也?誠不滿一哂。然毋論事之虛實,緣臣平日事君無狀,不能見信於同朝,遭此橫逆,自顧慙悼,尙何咎人?以此情地之危怖,萬無蹲冒之勢。伏乞聖明,先遞臣職名,亟令有司,治臣罪狀,以謝臺議,以靖私義,不勝萬幸。臣無任云云。答曰,省疏具悉。此何撕捱者?卿其勿辭察任。
副校理李昌誼疏曰,伏以臣,所叨館職,例兼春秋記注之任,而本館同知事臣鄭羽良,與臣有娚妹應避之嫌,相避之法,在下當遞,而臣矇然未覺,今始陳聞。伏乞聖上,亟命該曹,將臣所帶記注之銜,照例稟處焉。臣無任云云。答曰,省疏具悉。所陳,令該曹考例,稟處。
洛昌君樘箚曰,伏以臣,素患痰火之症,重添於慘遭夭戚之餘,症情危篤,今至數旬,委頓床褥,元朝起居之班,大庭嵩呼之列,俱未進參,情禮俱闕,分義都虧。伏乞聖明,亟治闕禮之臣罪,以嚴邦憲,以安微分焉。臣於病伏中,伏聞太廟展謁,吉日已定,有王世子隨駕之命,臣於此,實有憂慮之忱。唯我春宮,沖年岐嶷,令聞夙彰,以殿下早敎導之心,固欲拜謁於陟降之地,而第伏念,近來癘疫尙熾,雖閭巷凡人,猶有謹愼畏避之擧,而且日氣未解,此時動駕,不可不十分審愼。伏願益加商量,姑俟日候之和暢,以爲更定擧行之地,不勝萬幸。取進止。答曰,省箚具悉。所陳者,其忱可尙,旣諭大臣矣。以疾未參,其何所傷?卿其安意調理焉。
初四日巳時,上御熙政堂。大臣·備局堂上引見入侍時,左議政宋寅明,右議政趙顯命,判敦寧李秉常,刑曹判書閔應洙,兵曹判書金聖應,戶曹判書徐宗伋,行司直具聖任,禮曹參判金若魯,左副承旨趙尙命,校理李昌誼,假注書李聖運,事變假注書韓德孚,記事官鄭重器·趙載德入侍。諸臣進伏訖。寅明等進曰,春寒猶緊,聖體,若何?上曰,一樣矣。寅明曰,大王大妃殿氣候,何如?上曰,安寧矣。寅明曰,中宮殿氣候,何如?上曰,無事矣。寅明曰,王世子,一向安順乎?上曰,好過矣。寅明曰,今日有各道句管堂上竝爲入侍之命,而多有實故,北道狀啓,有及時稟處事,而朴文秀,以本道事,方在待勘中,引嫌不入,卽爲牌招,使之追後入侍,何如?上曰,靈城事,過矣。更爲牌招,法講同爲入侍,卿等亦以領事同入,好矣。寅明曰,聖上春秋晼晩,志氣向衰之時,奮發之志,或恐有不如初之慮,頃日臣以求放心,爲達,而上敎亦以爲然矣。心之本體,虛靈不昧,具衆理而應萬事,未與物接之時,湛然虛明,旣與物接之後,汎應曲當,殿下每以治國安民,痛革時象,蚤夜惕厲,十八年之間,聖心如一,而今則血氣向衰之時,志氣自然易衰,此心若或少弛,則漸致放失。伏願凡於發號施令之際,必猛加省察,銳意振發,然後可無放失之患,其要在於居敬而窮理,居敬則本立,窮理則用推矣。顯命曰,靜處宜求放心,而人君之道,異於匹庶,不必靜處,凡於動作設施之間,每存省察,今日如是,明日如是,誠實用工,則必有自得之效矣。上曰,予無工夫,豈有自得之效,而予則用心多矣。頃有下敎,而一日休息,則便有一日之慮。今年五十欠一,而嗣服年數,考之往牒,亦且無多,每當新年,心自不安,而今年則尤然矣。左揆以志氣爲達,而近來精神,頓忘若此,而何事可做耶?寅明曰,目今朝廷之上,姑無大段事,故三陲亦且晏然,若干凶荒,有同癬疥之疾,而自識者觀之,則固多可憂者矣。三南百姓,困於軍役,常時騷然思亂,西北則民役差歇,能得粗安,而近年以來,飢饉洊仍,朝家雖極力救濟,而渙散之慮則極矣。臣等不才無能,徒貽伴食之譏,諸臣誰有能深謀碩畫,可以倚仗者乎?唯在殿下,身任其勞,奮發淬厲,以垂貽燕之謨,則豈非億萬年無彊之休耶?上曰,予豈欺卿等乎?頃於耆社,有所下敎,非以謙德而爲之也。追踵故事,得遂至願,是予之心也。鄭錫五祖父,有不遺水澆之事,予亦於水刺,雖一粒落地,此是吾民粒粒辛苦之物,輒拾而不遺矣。顧此涼德嗣服,將迫二紀,用心雖勤,而實惠不及於民生,紀綱日就於頹廢,卽今國勢時象,群情軍心,無一可恃者矣。顯命曰,聖算適及蘧伯玉知非之年,警惕之念,宜與他時自別,聖學高明,德業崇廣,豈或有四十九年之非,而唯願隨事存省,至於心術之微,喜怒之發,必曰中節乎,否乎?閨梱之內,朝廷之上,必曰當理乎,否乎?如其非也,則不憚改爲,苟其是也,則益加勉厲實用工夫,則必有實效,勿以臣等所達,看作迂腐之常談,幸甚。上曰,卿言切實,可不體念焉?寅明曰,近來災異非常,昨今靑臺之奏,亦可驚心。變不虛生,必有所召,人主一心,與天合德,雖或一時有些少過擧,便是符驗於天災矣。顧今國勢民心,無一可恃,誠如聖敎,而至於彼中事,譯舌之言,雖云太平,其言,何足信乎?無德而久安,則理宜趨危。中原之無事,有不可必,皇朝都燕京之時,我國便同內服,而今若脫有不幸,則我國當爲戰伐之場,思之至此,不待智者,而澟然寒心矣。殿下穆然深思,赫然奮發,其於邊事緩急,參以利害,苟有可以更張之擧。雖或有目前紛更之少弊,而庶可以得力於來頭之事,勿拘小小曲折,折衝權衡,決意振作焉。上曰,我國自有規模,而近來紀綱,漸不如前,莫可收拾,若如今日紀綱,則頃年,豈能築北漢乎?江都·南·北漢,俱是保障之地,而頃年金東弼,以道路事,陳達,而尙今泄泄矣。如此之時,若欲更張,則適足以反增其害,何以能更張興作乎?寅明曰,臣意則宜置兩西營將,而設館以鎭之矣。上曰,雖設館百數,其於守之無人,何哉?若有緩急,則守者必先棄走矣。臨津之路,則宜有防守之道矣。頃日金漢喆有所達,故駐馬下問,而此亦不過爲一時過去酬酢矣。若魯曰若設館於靑石·臨津等地,則好矣。寅明曰,兩西營將,不可不設置矣。顯命曰,聖上以不欲更張興作,爲敎,誠爲至當。唯宜修明舊典,鎭壓朝廷,物來順應,不必興作,無事中生事,而大根本唯在聖上之治心焉耳。昌誼曰,大臣所達,無非履端出治之本,而居敬窮理,卽存心之大要,此實有益於聖學,緊着於治道。殿下苟能誠實力踐,言顧其行,行顧其言,則今日行一事而有實效,明日行一事而有實效矣。天道之運行不息,只是一箇誠字,人君繼天立極,亦是誠而已,伏願留心實踐焉。上曰,儒臣之言,切實,當留意矣。寅明曰,我國文明,素有小中華之稱,而挽近以來,文弊極矣,此固可悶,而若盡祛其文,則仍爲暗國,此尤可悶。敎化,國之根本,凡係風敎者,固宜各別留意,而其中尙德敬老,自是興仁興悌之方,近來尊年一事,視若文具。今日則領相不入,朝參時當陳達,而尙德一事,朝家旣曰儒賢,則所當至誠招徠,必致乃已,而批旨優渥,殆近文具,不能如孝廟朝待兩宋之事,此宜聖上加勉處也。上曰,頃於薇垣長批,有所諭矣。山野之人,本來固執,致敬盡禮,此外,何以爲之乎?頃年僅得疎野一梁得中,而在下者便卽逐之使去矣。在上者若欠誠禮,則在下者固當勉戒,而今也勉之於上,而逐之於下,然則予將躬往攜來之外,無他道矣。寅明曰,臣少時見魚有鳳,其人頗端正,如此之人,若趁入學上來,則豈不好矣,而一番備忘而已,則自重之士,豈有上來之理乎?若魯曰,頃以進善·贊善上來,下諭事,有所下敎,而進善見方作闕,諮議則有之而見漏,政院宜以此仰稟,而不爲之矣。上曰,政院頃日,有所稟達矣。不必諮議,被抄經筵之儒臣,竝皆趁入學上來事,下諭,可也。寅明曰,入學時,宮僚不可不備員,進善有闕之代,卽令該曹差出,一體下諭,催促上來,似宜矣。上曰,依爲之。出擧條寅明曰,首揆頃以南有容事,陳達,臣則未知其疏之有心無心。若果有心,則罪固難貰,故臣不爲覆難矣,其後聞公議,則以爲不然,渠亦以爲無心云,若然則宜有寬恕之典,特令放釋,似好矣。上曰,渠雖云無心,而挾雜則多矣。寅明曰,若以挾雜罪之,則削職門黜等罰,足可懲礪,竄謫則過矣。顯命曰,勿論有心無心,其在防微之道,不可不嚴處分,而首揆頃日請放時,臣以姑俟歲飜,爲達矣。左相又此陳請,當初處分,固宜嚴重,而今若置之於有心無心之間,則不宜久謫,且聞渠有老父,今已歲改,不必待大霈矣。上曰,予有思量,而亦有固執之心,遽爾放釋,誠難矣。寅明曰,聖敎至此,臣不必爭執,而事理如是,故有所仰達矣。上曰,尊高年之事,卿等如有聞知者,達之。寅明曰,九十,是大耋之年,而若在嘉善,則宜施變品之典矣。以臣所聞李震箕·洪處九二人矣。顯命曰,洪處九,今年八十九矣,變品之說,臣意則不然,故昨年首揆,以李聖龍事仰達時,臣則以侍從臣父加資,恩禮曠絶,而又復變品,徒啓倖門爲達,朝家截然之限,固宜嚴守,不宜出入,優老之典,食物宜矣,何其輕授官爵乎?寅明曰,人生七十古來稀,況八九十乎?此是朝暮之人,恩典雖或有過處,庸何妨乎?且有前例矣。顯命曰,前例則雖年年爲之之事,此是謬例,不必取準矣。上曰,諸臣之意,何如?秉常曰,大體,右相所達,是矣。應洙曰,變品是朝家重典,右相難愼之意,是矣。聖應曰,右相之所達,誠爲是矣。宗伋曰,臣之所見,與右相所達,同矣。聖任曰,臣意亦與諸臣所達,無異矣。若魯曰,朝家加資之典,四品以上年八十,侍從閫帥父年七十陞資,係是特恩,而至於嘉善,則此是自上有旨之事,自下有不可陳請,右相之意,是矣。昌誼曰,人主愛一嚬一笑,加資是國家重典,兩大臣相可否之言,俱好矣。一則愛嚬笑之意,一則尊高年之意,唯宜自上參酌,而貴在愼惜,不必拘於九十百歲矣。寅明曰,百歲固不暇言,九十亦何可易乎?凡事不無活處,如此等處,活之,無妨矣。上曰,右相所達,救弊之意,而似固執矣。王者以孝爲治,年至九十,則其子之心,爲如何哉?顯命曰,爵祿,固非養老之資,朝家唯宜愼惜恩典,其子孫之私情,何可顧乎?上曰,此則然矣。寅明曰,此卽慶尙監司沈聖希狀啓也。枚擧金泉·安奇·昌樂·三道察訪牒報,以爲,各驛設置之規,元無越境立待之事,而壬辰兵禍之後,自東萊至鳥嶺,直路諸站,蕩殘之故,使他道場各驛,輪回立待矣。其後松蘿驛六站撥卒,辛巳革罷,長水驛三站撥卒,甲辰革罷,而至於金泉之所立待,大丘梧桐院站·梁山內浦站·聞慶犬灘站·安奇之所立待,聞慶聊城站·尙州路院站·昌樂之所立待,聞慶聊城站,尙今因循,橫當其役,誠甚冤枉。依松蘿·長水兩驛例,永爲革罷事,仰請矣。當初分定撥軍,使之輪番立待,出於一時之權宜,松蘿·長水,旣皆革罷,則金泉·安奇·昌樂之尙不釐革,宜有所稱冤。今此三驛,他各站立待撥軍,依松蘿·長水例革罷,幽谷之犬灘·洛原·聊城等站及省峴之梧桐,黃山之內浦站,使各其本驛把立事,分付,何如?上曰,依爲之。出擧條寅明曰,此卽京畿監司洪景輔狀啓也。以爲,本道山峽諸郡,開春後設賑之意,前已馳啓,而尤甚七邑,處在山峽之間,田多畓少之故,秋無一粒之收,歲飜之前,已到百尺竿頭,村閭遑遑,莫保朝夕。告急之狀,連續來到,終不可全無區別,坐待流亡,就其中抄出尤甚之尤甚,則朔寧·加平·漣川三邑,接界關東,連歲洊飢,不可不分賑。朔寧所在辛酉帖價雜穀三百七十七石零,元還耗穀三百石,加平所在辛酉帖價雜穀二百七石,營賑自備各穀四十八石零,元還耗穀三百五十石,漣川所在辛酉帖價雜穀二百二十石零,元還耗穀一百石,合一千五百石零,特爲劃給事,仰請矣。今年賑事,東北兩道之外,亦多設賑之處,誠爲渴悶,而今此三邑,旣與關東接境,其爲飢荒,勢所必至,設賑賙救,恐不可已。雖難準副其所請之數,其中帖價穀·營賑自備穀,毋論該邑與傍近邑所在,限一千石劃給,何如?上曰,狀請中耗穀外,許施,可也。寅明曰,洪景輔狀啓,又以爲,當此凶歉之歲,還上不可膠守折半之令,勿論設賑與否,尤甚七邑,當依上上年例,有加給之擧,而將追後狀請計料云矣。此則不必煩狀聞,臨時往復廟堂而處之,亦似未晩矣。上曰,此則徑先姑置之,可也。出擧條寅明曰,此卽公洪道敬差官洪益三狀啓也。以爲,量後陳田白地徵稅之弊,誠爲可冤。頃年敬差官,摘奸啓聞降續,而其餘未査陳田,尙未蒙一視之澤,且有待今秋更稟之令,不可失信於小民,仍開錄其査陳結數於狀啓末端矣。當初特許査陳降續者,旣出於朝家恤民之意,則到今或許或否,事涉難便,勢將許之,一依昨年降續時回啓措辭施行事,分付該曹,何如?上曰,依爲之。出擧條寅明曰,洪益三狀啓,又以平澤縣宮結降等事,仰請矣。大抵量田之時,以宮結之無稅,執等甚高,及至出稅後,則民人輩以稅多,擧皆陳廢。今此降等之請,誠爲勸農之道,許之無妨,而第田政至重,一時竝令降等降續,亦極重難矣。上曰,此路若開,則後弊多矣。若魯曰,田政至重,輕許降等,後弊無窮,一時過去敬差官,何以詳知,而容易狀請乎?事體未安,敬差官推考勿施,似宜矣。上曰,勿施可矣,何必推考乎?竝出擧條寅明曰,都政今已踰月,而銓曹撕捱,無意擧行,事甚未安。各別申飭,參判以文任撕捱,今若許遞文任,一體申飭,使之速行都政,好矣。上曰,方欲申飭,而近來廉隅太勝,故如此矣。鄭羽良文任許遞,都政申飭,可也。出榻敎寅明曰,關東災邑守令之差出,一時爲急,關西亦有設賑處,而貶罷守令,有難久曠,不待都政,卽爲差出,催促發送,何如?上曰,依爲之。寅明曰,關西非但有設賑處,東北流民,亦多流入,廟堂初則欲送敬差官,而此亦有弊,差出都事矣。新差都事全命肇,尙未署經,且無履歷,今姑改差,以曾經侍從,極擇送,似好矣。上曰,依爲之。出榻敎寅明曰,北道連歲荐飢,民事渴悶,目今冬暖如春,前頭麥農,尤爲可慮。自古有靡神不擧之儀,別遣香祝,虔禱名山,以爲祈年之地,何如?上曰,所達,是矣,依爲之。若魯曰,祀典至重,祈年又是盛禮,非如癘祭之比,外方祈年,旣是無於禮之禮,且多製礙,恐不當義起行之,而列邑皆有社稷,申飭守令,虔誠行祀,似宜矣。上曰,初聞大臣所達,以爲是矣,禮官之言,誠然矣。列邑守令,社稷祭致潔行事之意,申飭,可也。出擧條應洙曰,陽德前倅,聞以心病,專不捧糶,至於貶罷,道臣以擇差其代,給馬發送狀啓,而新差縣監金浣,以未署經之故,吏曹不得回啓云,除署經催促下送,何如?寅明曰,若過一司署經,則或可催促發送,而兩司除署經,曾無前例,不可爲之矣。上曰,然矣。令政院催促署經,可也。出榻敎秉常曰,古例兩司不備,則賓對不得爲之矣,近來若有一臺官,則設行次對,今則竝與一臺官而無之。雖以昨年言之,諫院連啓,一歲中僅至十次,憲府連以監察茶時,唯事煩稟,職此,而守令署經,亦且未易,誠爲寒心矣。寅明曰,設弊果易,而救弊之策,誠難矣。上曰,實爲慨然,而亦無救弊之策矣。聖應曰,北伯尹容,與南兵使曺允成,爲妻三寸叔姪間,而本曹無旁照之前例,故不得循例請遞,下詢大臣而處之,何如?寅明曰,在法應遞,御史狀啓,亦有所達,曺允成許遞,宜矣。上曰,依爲之。出榻敎尙命曰,全羅左水使趙東夏褒貶啓本,邊將無一人居下,殊無嚴明殿最之意,推考,何如?上曰,依爲之。出擧條尙命曰,義州府尹趙明履上疏來到,而不由縣道,家僮來呈矣。觀其措語,則爲因賑資,請買戶曹田稅事也,而守令之不經巡營而直呈者,未有前例,故原疏雖已退却,其在事體,殊甚未安,趙明履推考警責,何如?上曰,依爲之。出擧條秉常曰,臣方待罪宣惠廳,近來本廳形勢,無復可言,而賑恤廳,其中尤甚。臣雖欲料理支撑,而本無才能,末由措手,若欲只守管鑰,則廟堂輒隨意割劃,許多錢布,徒擁虛簿。前則廟堂,或有劃給統營關西物之時,而今則不惟不爲劃給,若干所在,盡爲刮出。臣旣人微言輕,料理沒策,疾病沈淹,實難管察。伏願特許遞改,回授可堪之人焉。上曰,料理則予本不欲爲之,予之所取於卿者,以此故也,安意察任,宜矣。寅明曰,晝講例入領事一人,而今日則臣等俱爲入侍乎?上曰,然矣。尙命曰,右副承旨李玄輔,聞以實病,鎭日違牌,明日朝參,不可不備員矣,何以爲之?上曰,李玄輔許遞,政官牌招開政,以在京無故人差出,仍卽牌招,可也。出榻敎諸臣以次退出。
同日午時,上御熙政堂。晝講。大臣北道句管堂上同爲入侍時,領事宋寅明,右議政趙顯命,靈城君朴文秀,特進官金聖應,同知事金若魯,參贊官鄭必寧,侍讀官李昌誼,檢討官鄭彙良,假注書李聖運,記事官鄭重器·趙載德,宗臣東恩君榑,武臣行副護軍李眞哲入侍。諸臣進伏訖。上講心經第一編前受音,自問必有事焉而勿正,止上達天德也。昌誼講自問丹書,止其實一道也。上講新受音訖。昌誼曰,心經一篇,專主敬之一字,徹上徹下工夫,而丹書敬勝怠一句,尤爲學問大頭臚,武王之訪問丹書,急於聞道,而太公之敬義爲對,言簡旨要,究其本,則只在謹獨,殿下聖學高明,而春秋晼晩,志氣雖或不衰,血氣易致衰減,尤宜操存省察。衛武公行年九十,猶以抑戒自警,殿下聖算,纔及五旬,伏願隨事警惕,益勉敬義夾持之工焉。寅明曰,敬便豎立,豎立與放倒相反,若無豎立,則心氣昏翳,必致放倒,豎立二字,是存心工夫,而兼爲養氣工夫矣。燕安之時,易於怠忽,常存豎立之意,則此心竦然,自無怠忽之患矣。上曰,所陳誠是矣。翬良曰,武王於踐阼之初,訪問丹書,及聞此言,惕然戒懼。至於作銘自勉,以武王之聖,常時固已致謹於此,而猶且如此,殿下亦宜以此體念而警省,幸甚。若魯曰,敬字之義,諸臣達之盡矣,而太公之必以敬怠,對擧而言之者,誠爲切實。殿下典學之誠,終始如一,今日日候尙寒,而猶開初筵,此實出於敬心,惟願推此開筵之心,益加勉勵,克戒怠心之或萌,則聖而益聖,伏望留意焉。上曰,知事之言,切至,當留意矣。若魯曰,後世以太公,爲非學問中人,而臣則以爲太公學問工夫誠多矣。上曰,太公之學,見於武學,故後世云然,而孔子弋不射宿,孔門諸子,皆習六藝,是亦學也。今以此告武王之語,觀之,其學問造詣之深,可知矣。昌誼曰,聖敎及此,臣實欽仰,近來文勝之弊,極矣。文勝故言多,言多,卽誠不足之致也。太公所言,不出敬義之一語,其詞至簡,而所包甚廣,苟能體認此義,喫緊用工,則自臻於內直外方之域矣。上曰,然矣。上掩卷。上曰,宗武臣先退,可也。寅明曰,此卽咸鏡監司尹容到任後狀啓也。以爲,卽今飢民之所仰哺者,只是嶺南穀十萬石,以此實無接濟三十萬飢口之望。頃日備忘,有從長區劃之敎,此固北民之幸,而早得加劃,然後庶可趁運續賑,乞令廟堂稟旨。嶺南米穀限五萬石,加給事,仰請矣。上曰,句管堂上,必有所料量,達之。文秀曰,朝家劃給北道之穀,多至十一萬石,今又加劃,實爲嶺南難堪之弊。然而前冬種子區處之意,旣有特旨,且種子區劃後,賑穀若不足,則有加數劃給之敎,而道臣因此狀請,且聞自本道多送船隻,欲爲載運云,自上旣有加給之敎,勢當加給,而嗣歲之憂,不可不念,決不可如道臣所請劃給矣。昌誼曰,重臣所達,誠有意見。且以移穀之道,言之,若移一百石,則所入雜費,又將幾入此數,格軍一名之價,至於三十兩之多,劃給穀物,固爲重難,而轉運之費,誠亦不貲矣。寅明曰,雖不可準數許副,若以統營及浦項穀,限一萬石劃給,則好耶?文秀曰,統營所儲,盡是軍餉,自前曾無統營穀劃送他道之事者,誠以緩急所需,不可輕易毁出故也。今若開路,則大關後弊,統營穀則決不可劃給矣。上曰,不必統營·浦項,備局從長商確,以一萬石劃給事,出擧條可也。寅明曰,爲慮北運之難繼,令統營貿米沿海,儲積以待之,而重臣所達,責出統營軍餉,有關後弊之言,亦有意見,然則爲便取運,姑先以統營米劃送,而其代則待秋,以三南諸道會外耗穀,充補換錄,爲宜耶?上曰,依所達爲之。若魯曰,劃給穀物之爲正穀·皮穀,明白定奪,然後可以不眩於奉行矣。寅明曰,統營貿置者,卽米也。今此種子之代,當以皮穀萬石,磨鍊劃送,何如?上曰,依爲之。出擧條寅明曰,此亦尹容狀啓也。以爲,嶺穀已到泊者二萬餘石,今方分俵賑給,而不過僅支月餘,必須急運未運之穀,以繼其後,而嶺南有難獨當盡運,嶺東濱海九邑,多有杉船,令廟堂發關,分付於江原監司,以助運役事,仰請矣。此事前已發關,而關東伯頉報,備局不許矣。嶺東亦有運穀之事,而亦豈全無推移之道,隨力載送之意,更爲申飭,何如?若魯曰,嶺南穀之劃給關東者,使關東獨當取去,故關東已以船少力分,不能暇及於北運之由,論報備局矣,今雖强責,恐無實效矣。文秀曰,嶺南·北關,雖分半運穀,其數各爲四萬餘石,畢賑前,實有不及之慮,關東所運穀,不過萬石,且多杉船,盡運後不可不運給北關之穀矣。上曰,靈城所達,大體則是,而此亦有不然者。道臣雖以爲民共濟之義,欲爲載送,船人,豈皆肯之乎?文秀曰,準給船價,則豈不肯載乎?臣曾見嶺東,多有船隻,而亦皆體大矣。聖敎過於仁慈,何看金尙魯顔面乎?尙魯若仰體朝家德意,則何難運送四千石乎?聖應曰,嶺東雖有船隻,而體小之故,不過容載四五十石矣。昌誼曰,此則不然,漁藿船則體小,而載卜杉船,可容數百石矣。若魯曰,然則嶺南左沿穀,許給關東,使其餘力運北穀,無妨,而今若以右沿穀,許關東,而又責北運,則不可成之事矣。上曰,右相之意,何如?顯命曰,頃見關東伯頉報,事體未安。今若令盡輸本道穀後,載送北穀則好矣,而未知其處事勢之如何,有所分付,若又稱頉,則徒傷事體,此亦不可不念矣。寅明曰,只令隨力運送而已,則恐終無實,或限定石數,分付爲可耶?上曰,本道事勢,亦未知如何,此則備局從長限定,申飭,可也。抄出擧條必寧曰,朴文秀所達,雖出爲民之意,而聲色太高,推考,何如?上曰,靈城語法,本來如此,不必推考,而大臣請推之後,又復如此,以此推考,可也。出擧條寅明曰,朝臣擧皆姑息安靜,朴文秀則忠憤激切,而但微處過用氣矣。上曰,靈城忠懇,素所蓄積,而如許末節,有過處矣。寅明曰,海西移轉五千石,劃給北道矣。海伯又上疏,不卽擧行,誠爲難處,而北道狀請,又如此,當更爲申飭矣。上曰,此是爲民共濟之義,廟堂嚴飭,可也。顯命曰,海伯不思共濟之義,如是陳疏,事體未安,從重推考,此上疏置之,何如?上曰,依爲之。出擧條寅明曰,此卽北道御史洪啓禧狀啓也。以爲,南兵使曺允成,雖拘法典見遞,而允成饋恤軍卒,且多設施,今若遞歸,則民事可念,姑令限畢賑仍留事,仰請矣。相避之法,自是金石之典,旣遞仍留,事涉苟簡,而北道民事爲急,不暇他顧,姑徐其代,以待畢賑之期,似好矣。上曰,右相之意,何如?顯命曰,相避遞改,金石之典,而北道民事,不可以常例責之,姑勿出代,仍留賑前,無妨矣。若魯曰,事體重大,法典宜守,旣以相避許遞,而不爲出代,此御史失體之言也。上曰,句管堂上之意,何如?文秀曰,卽今北道事勢,誠如御史之言,允成撫恤軍卒之外,竝與軍卒妻孥而活之。此時遞易,實爲重難,而兵使異於守令,此法一撓,後弊難防,差送其代,似宜矣。上曰,大臣所達,出於爲民之意,而姑徐出代,終涉苟簡,重臣·宰臣之言,是矣。兵判方入侍,問于大臣,極擇如曺允成者而差送,可也。寅明曰,然則當擇差,而如允成者,何可易得?端川府使趙東漸,足可堪任,以此差除,似好,而端川事,亦難矣。聖應曰,曺允成區劃賑資,民多蒙惠,今不可付之在京生手。趙東漸旣在端川,可以移除,已於閤外,有所云云矣。寅明曰,端川,勿拘資級,亦令擇差,好矣。上曰,依爲之。抄出榻敎顯命曰,洪啓禧,以南兵使請留事,至於狀聞,殊涉未安,推考警責,何如?上曰,依爲之。出擧條上曰,頃日靈城,不爲入侍,而移民,是孟子後所無之事,於卿意,何如?文秀曰,毋論是非便否,決不可成矣。所謂移民,小則無效,多則難處,設令便好之事,今則時已晩後,雖欲爲之,勢無及矣。上曰,御史讀書,故知孟子時有此事,守令則先以此意諭民,故民皆望之矣。領相頃有所達,而予以陽川倅勝政丞之說,諭之矣。予意甚以移民爲重難,而爲待句管堂上矣。卿言政如予意,置之,可也。寅明曰,端川府使旣令擇差,則西邊守令,亦不可不擇,而江界·渭原兩邑,尤爲緊重,各別極擇之意,申飭銓曹,何如?上曰,依爲之。出擧條上曰,北道捧糶之數,靈城應必知之,幾盡封倉云耶?文秀曰,聞安邊僅捧萬餘石,其餘姑未聞知矣。上曰,卿旣句管北道,且是賑恤使,而本道捧糶之數,安邊外不得聞知云,殊非綜核之意,從重推考,可也。出擧條若魯曰,王世子未冠禮前,祗迎·祗送勿爲擧行事,曾有命下,而今此太廟展謁,旣係盛禮,且伏聞再昨陳賀時,以路由敦化門,有所下敎,當以隨駕,磨鍊節目矣。自闕內乘小輿,至敦化門外祗迎後,乘輦隨駕,還宮時宗廟大門外祗迎等事,依例磨鍊乎?東宮方在沖年,屢次行禮,似爲重難,依近日移御擧動時例,自內直爲乘輦隨駕,而出還宮時祗迎一節,勿爲磨鍊乎?己酉乙亥兩年,則由北門動駕,故只有廟門內祗迎之節矣。今番則何以磨鍊乎?上曰,今則當責以成人之禮,仁政門外祗迎,敦化門外乘輦,而還宮時則宗廟大門外,依例祗迎,可也。出擧條若魯曰,王世子謁廟時禮文,則當於廟門外下輦,步入幕次,而自大門至幕次,相距稍遠,勢難步入,宜有權變之道。取考己酉乙亥謄錄,則自北門乘小輿,到幕次十餘步降輿事,定奪擧行矣,今番亦依兩年已行之例,至大門外,降輦乘輿,至幕次稍近處降輿,宜當。以此磨鍊乎?上曰,依爲之。出擧條若魯曰,取考己酉乙亥謄錄,則謁廟時初以王世子展謁永寧殿之儀,不在於五禮儀,且沖年屢次行禮,爲難,只於宗廟展謁事,定奪,而節目啓下後,因大臣獻議及筵中稟定,永寧殿亦爲展謁矣。今番亦依此例,永寧殿展謁,一體磨鍊乎?上曰,依爲之。出擧條若魯曰,常時宗廟展謁時,王世子拜位,從殿下版位之後西向,而五禮儀,王世子冊禮後謁廟儀,設王世子拜位於廟庭東北向,故己酉乙亥兩年,竝以此擧行,而殿下西向,先行四拜,王世子詣北向位,行拜禮後,殿下及世子,又行拜禮矣,今番亦當依此磨鍊矣。上曰,依爲之。出擧條若魯曰,常時宗廟展謁時,殿下與王世子,有廟內奉審之節,而己酉乙亥兩年謁廟時,殿下陞詣廟內奉審,而王世子仍爲序立於拜位事,磨鍊,此必由於沖年,屢次行禮難便之致矣。今番廟內奉審之節,亦依此例磨鍊擧行,何如?上曰,依爲之。出擧條若魯曰,王世子入學,旣已擇日入啓矣。曾在先朝,有入學後冠禮之時,或有冠禮後入學之時,而皆因筵席下敎而擧行,故敢此仰稟。上曰,先朝舊例,何如?若魯曰,顯廟朝十一歲冠禮,而十二歲入學,肅廟朝九歲入學,而十歲冠禮,景廟朝八歲春入學,而秋冠禮矣。顯廟朝則時爲世孫,故冠禮入學,先後年歲如此矣。上曰,然矣。今則冠禮定行於何時則爲好耶?寅明曰,今年入學,旣據古例,冠禮等事,宜遵先朝舊例矣。顯命曰,臣意則無論冠禮·嘉禮,皆願從速擧行矣。上曰,待開春更稟,宜矣。抄出擧條聖應曰,禁軍祿試射沒技,別單書入,則前有賜馬之典,而今番則循例爲之矣。上曰,落漏之致,還入,可也。諸臣以次退出。
上在昌德宮。停常參·經筵。
未時,太白見於巳地。
鄭必寧啓曰,明日常參·經筵,取稟。傳曰,只晝講。
又啓曰,備邊司郞廳來言,今日賓廳坐起日次,而朝參相値,不得來會云矣,敢啓。傳曰,知道。
尹得和啓曰,今日賓廳坐起,旣已頉稟,所當持公事入侍,而朝參相値,不得入侍之意,敢啓。傳曰,知道。
又啓曰,同副承旨鄭亨復女壻進士金漢說身死,服制已行四日,出仕,何如?傳曰,允。
又啓曰,今日朝參,承旨當爲備員,而同副承旨鄭亨復,以服制不爲仕進,卽爲牌招,何如?傳曰,允。
以吏曹參議李宗白牌不進罷職傳旨,傳于鄭必寧曰,推考傳旨捧入。
鄭必寧啓曰,吏曹參議李宗白,旣有只推之命,卽爲牌招開政,何如?傳曰,允。
朝參罷後,藥房口傳問安。答曰,知道。
傳于鄭必寧曰,今日擧條中,王孫婦王曾孫婦在世之人,勿論年歲,食物竝爲擧行。
趙尙命啓曰,吏曹判書徐宗玉,參判鄭羽良再招不進推考傳旨,今方捧入,而特敎之下,不卽擧行,事甚未安。所當更請牌招,而一日三牌,有傷事體,何以爲之?敢稟。傳曰,待明朝,更爲牌招開政。
編修官李昌碩書啓。臣敬奉敦諭,傳諭于楊州渼陰村行判中樞府事兪拓基所住處則以爲,臣連章煩籲,極知萬萬惶恐,而又不敢一味泯伏,冒昧申懇,恭候嚴譴。卽又史官,傳宣聖諭,所以責勉而慰釋之者,有踰常例,臣於此,益不勝兢隕罔措之至。臣之病勢,無望自力之實狀,前後陳暴,靡所遺蘊,而天聽愈邈然,跼蹐慙悸,尙復何言?只有泥首震越,祗俟處分之亟降,俾得嚴國體而安賤分而已云云。臣旣承偕來之命,姑爲仍留之意,馳啓爲白臥乎事。
以慶尙監司狀啓,豐基等官居私奴八先等燒死·渰死事,傳曰,燒死·渰死人等,令本道恤典擧行。
月城尉金漢藎疏曰,伏以臣之老母宿病,客冬慘慼之後,症情一倍添劇,眞元澌削,形神澟綴,奄奄如日之下山。臣方寸焦遑,左右扶將,實無晷刻違捨之勢。日昨元朝賀班,竟未趨造,一味惶隕,如負大何,今日端門朝參,又是臣子殷見之盛禮,而區區情私,終難離側,未得進身於諸臣之後,情雖懇迫,跡涉蹇慢,伏地兢惕,靡所容措。玆敢略暴危悃,仰瀆聖慈,亟降威罰,以安賤分,以警具僚,千萬幸甚。臣無任云云。答曰,省疏具悉。其勿辭護焉。
初五日巳時,上御仁政門。朝參入侍時,行都承旨尹得和,左承旨李匡輔,右承旨鄭必寧,左副承旨趙尙命,假注書李基德·李聖運,記事官鄭重器·趙載德入侍。諸臣進伏訖。左議政宋寅明,右議政趙顯命等進曰,春寒未解,聖體,若何?上曰,一樣矣。寅明曰,大王大妃殿氣候,何如?上曰,安寧矣。寅明曰,王世子,一向安順乎?上曰,好過矣。寅明曰,近來災異荐疊,昨年東海海縮之變,今年靑臺逐日之奏,可驚可愕。如臣無狀,苟然充位燮理,固非可論,而不能善做國事,以致天災。伏乞斥退,毋至重誤國事,幸甚。顯命曰,今當歲首,而史記所重之災,連日洊疊,無非臣等之罪,伏望顯言黜退,改卜賢德,則臣等倖免大何,國事亦爲幸甚。寅明曰,臣則待罪相職,八年于玆,得君非不專也,行政非不久也,國事如此,災異疊見,臣罪尤重矣。上曰,今擧正門之朝儀,唯望股肱之夾贊,而卿等如是引咎,殊非所望於卿等者。安心勿辭,共濟時艱。寅明曰,臣言非出例飾,誠淺未格,固不敢更爲煩達,而天災孔極,此正古聖王側身修行,轉災爲祥之會,伏願留意省惕,以盡消弭之方焉。上曰,亶由涼德,咎實在予,而上下互相引咎,殆近文具,不爲下敎,所陳勉戒切至,可不體念?顯命曰,瑞日祥雲,疾風暴雨,皆在殿下一心,臣等充位苟祿,虛負職責,以致災異之疊見,此固臣等之罪,而亦願殿下反躬修省,庶可以轉災爲祥,非謂殿下警惕之念,或有小忽,而區區之望,不得不縷縷煩達矣。寅明曰,目今癘疫,京外同然,東北賑救,國儲罄乏,前頭之憂,想來澟然,方當歲首,申飭掌財賦之臣,講究節損之方,凡事唯以除弊省事爲主,幸甚。上曰,所達,是矣,而紀綱立然後,凡事可爲,歲初次對,備堂不齊,今日朝參,耳目不備,只一柏府入來,若是而何事可做,予謂耳目之官,雖革罷,無妨矣。卿等則便殿可以引接,正門親臨,意有所在,百官中有所懷者,達之。寅明曰,承旨以此意,詳細宣布,似宜矣。必寧出宣聖旨,上曰,前則雖忠義,亦陳所懷,今日導之使言,而終無一人上來,誠爲寒心。渠輩初無料量之事,何以陳達?雖達所懷,不過爲備局休紙,且小有失措,輒至請推,誰肯開口言之乎?朴文秀曰,臣昨以嶺南穀萬石入送北道事定奪,而實有不及之慮。且前頭年事,有未可知,若或如辛·壬之慘凶,則湖西猶可依賴,而嶺南則難矣。今此嶺南之穀,不必遠輸,臣與閔應洙相議,則平壤最多穀物,若以平壤穀一萬石,移之成川,使北民來輸,則似爲便好。下詢大臣而處之,何如?上曰,首揆頃有所達,而予則持難矣。寅明曰,平壤各庫,不無積儲,雖以補軍一庫言之,有還上屢十萬石,故民不堪於糶糴,自大同江,輸置成川,使之轉運,事甚便好。此事,臣亦曾有所達,而聖敎以軍餉爲重,故臣不爲爭執,今此文秀所達,亦出於不得已之致矣。上曰,唯在得人,道臣閫帥得其人,則自可爲之,而近來備局,每以某道自備穀,爲言,而輒皆下手如此,則誰肯盡心收聚,自備爲哉?無益於本道,而盡輸之他道,朝家道理,亦甚苟且矣。文秀曰,臣方帶將任,而今當平世,無他報效,姑解將任,限一旬,匹馬馳下北道,與監司及御史商確,如有不足之慮,則又將限七八日,轉往關西,與李周鎭相議,以爲運穀賑救之策矣。上曰,道臣·御史,盡心賙救,今若下送賑恤使,則殊非任之勿疑之道。且賑恤使,寧可以爲得米穀,躬往他道乎?此則事體尤苟簡矣。文秀曰,苟有利於活民,何論區區事體乎?嶺南之穀,今若入送,則農節不遠,沿海出運之際,必多騷擾之弊,嗣歲之憂,亦不可不念,而關西之穀,不但積儲稍優,道里頗近,使北民轉輸,豈非便宜之道乎?富弼,宋朝賢相也,而靑州之賑,猶有叢塚,故相臣南九萬,間世之人,而以爲,冬間則雖不能救民之死,春後當農之民,十分救活,爲言。顧今北道民事,虞憂多端,雖遠計一朔,臣自當竣事往還,唯願遞解將任,特允所請焉。上曰,靈城周通,而此等處分數過矣。乍遞將任,顧何所難,而後世若曰朝廷命令不行,賑恤使躬往括出云爾,則書之史冊,亦以爲如何耶?文秀曰,書之史冊,亦有光焉,爲今之道,雖一民,活之爲上矣。寅明曰,事勢急處,有不暇顧小小事體,乍解將任,許令往返,似好矣。上曰,使將臣往來,則聽聞,亦似如何?且此路一開,則不無後弊之慮矣。顯命曰,事有緩急,文秀所達,實爲憂念嶺南之致,而聖上所以持難者,亦出重其事面之意,文秀請往之說,臣於在外,亦有酬酢,而新伯纔已下往,御史亦爲留在,而又送賑恤使,事體殊常,且其經綸,在於取關西萬石穀而已。其所請行,出於忠精,而請解將任,事涉猥濫,推考,何如?上曰,靈城,急於救活北民,故其言如此,何必推考?明日法講,將有下敎,領事一人及靈城,以特進官入侍,可也。寅明曰,朝令必信,然後外方方有畏憚,今年各道實結,旣令比摠,而遠外事不可遙度,安能全無出入,而至於過萬結則誠過矣。卽見湖南實結摠數,則視比摠之數,所減至爲一萬五百餘結,朝家旣許少出入,萬結外餘數亦不多,雖或不無參酌之道,而亦不可全然置之。全羅監司權,從重推考,本道都事·敬差官罷職,何如?上曰,依爲之。出擧條顯命曰,頃年權之叔權,以擅給災事,至有罷職之事,而又如此,雖不罷職,而事體則誠未安矣。寅明曰,尊年養老,王政之大者,臣於昨日,因聖敎略有所達,而僚相持難,故不敢强請。然年滿九十之人,誠爲稀貴,不可無優異之典,以臣耳目所及者,言之,同知李震箕,前僉知韓泰箕,今年竝爲九十云,固當依例加資,而或給食物,此外年九十人,一體施行,以示優老之意,爲好。至於知事金鍰,以年九十,頃年自上特爲召見,伊時瞻聽聳歎,而其後落在鄕曲,聞至今無恙,亦令本道,題給食物則好矣。上曰,昨日筵中,予之下問有意矣。今番春帖子中,任詩有云,四紀慈儀薄海瞻,慈聖母臨,于今恰滿四紀矣。以予愛日之誠,推之,則豈可無絜矩及老之政乎?朝紳中年滿九十者,勿論文·武·蔭,曾經實職人超資,未經實職人加資,而金鍰則頃年召見,有賜詩之事矣。今聞所達,心甚歉然,令本道食物題給,可也。出擧條上曰,賜几杖之人,常例食物外,從厚題給事,分付該曹,可也。出擧條上曰,侍從臣閫帥父年八十,則何以爲之,而宗班加資之規,亦何如?吏房承旨問于吏曹,可也。得和出問還奏曰,侍從臣父年七十,堂上八十,則復爲加資,蔭官四品以上年八十,亦爲加資,宗班君以上年七十,則加資云矣。上曰,一侍從臣父,豈有再加資之理?君以上加資,卽古典也,此不詳知之言矣。顯命曰,侍從臣父年七十加資後,八十則爲老職加資矣。尹彙貞曰,頃年李宜晩年八十二,而不得直爲加資矣。寅明曰,李宜晩,淸白有名,其姪夏源,亦以淸白見稱,而年今七十九,李承源年今八十二,乍有聾病,而精神了然矣。上曰,承源與夏源,爲幾寸乎?寅明曰,八寸之親,而俱是故相臣李浚慶之後孫,浚慶,卽泰山喬嶽之臣也。上曰,李浚慶,卽賢宰相也。執義李光溥曰,新年朝參,非比常時,臣不計情病,黽勉入參矣。以近來臺官之弊,聖敎極嚴,臣萬萬惶蹙,無所逃罪。且伏聞昨日筵中,重臣以次對無兩司,連爲闕啓,盛加非斥云,以此以彼,何敢一刻冒據於臺次乎?請命遞斥臣職。上曰,旣曠其職,措辭張皇,極涉苟且,勿辭。尙命曰,執義李光溥,再啓煩瀆,退待物論矣。上曰,知道。寅明曰,俄者以尊高年之意,有所仰對,而退伏聞王曾孫婦,亦有年過九十歲人,而諸宗臣,嫌不敢陳達云矣。上曰,誰也?綾昌君橚曰,乃是故礪城君楫母,而臣之三寸叔母也。上曰,予思礪城,欲一召見李益焌,而未及爲之矣。其母年過九十,誠爲可貴,俄者忘未下敎矣。年例歲饌外,令該曹,食物從優題給,可也。橚曰,此外臨陽君桓妻,以王孫婦,年迫八十,全山君深妻,亦以王曾孫婦,年迫八十矣。上曰,王孫婦·王曾孫婦,勿論年歲,食物竝爲擧行。出擧條玉堂李昌誼·李成中·鄭翬良等進伏,昌誼曰,昨日賓對法講,今又正門受參,明四達四來諫,求言之聖意,孰不欽仰,而俄令滿庭臣僚,各陳所懷,無一人進達,此雖渠輩惶恐之致,抑或殿下常時虛心翕受之量,有所未盡而然歟?伏願加意勉勵,恢廣言路,幸甚。成中曰,微官庶僚,雖有所懷,聖敎此勤,而不能自陳,咫尺殿陛,猶尙如此,八方之遠,草野之賤,何能上達?伏望留意,益開言路焉。上曰,大體是矣,可不留心?翬良曰,殿下春秋晼晩,臣等區區之望,唯願以愼終如始四字,益勵聖心,以爲修擧振發之機則幸矣。上曰,所達,好矣,當加勉焉。翬良曰,言路之壅滯,臺閣之厭避,實爲今日之痼弊,雖以目下事言之,元正陳賀,特敎次對,事體至重。況正門朝參,尤是盛禮,而許多臺官,連事違牌,公議所在,不可無警,以情理受由者外,前後違牌臺官,竝命罷職不敍。至於執義李光溥,强索嫌端,苟且引避,有若塞責者然,有失臺體,不可仍置。請李光溥遞差。上曰,依啓。昌誼曰,朝儀宜務嚴肅,況臨門受參,何等盛禮,而侍衛中,或有私相酬酢,仍至轉達天聽,事體所在,極爲寒心。請竝命從重推考。上曰,依爲之。出擧條翬良曰,朝參盛儀,承宣尤不可不備員,而卽伏見承旨中,在職之人,或不入來,有闕之代,亦未差出,而該房承旨,不爲先期變通,以致近侍不備,請該房承旨從重推考。上曰,依爲之。出擧條上曰,百官外侍衛中,雖捧傘忠義,或有所懷及民弊,達之。必寧,傳宣聖旨良久,寅明曰,聖上虛襟下詢,而無一出班奏者,實爲慨然。觀古治世,人得以言之,今也導之使言,而下情之壅閼至此,世道人心,無一可恃,此亦聖躬自反處也。無乃訑訑之顔色聲音,有以致今日之弊耶?伏願以此猛省焉。上曰,所達誠是,予當自勉。顯命曰,侍衛將士中,豈無可達之懷,而卿宰以下,各司官員有職掌者,尤豈無陳弊之言乎?淸問之下,終無一言,誠萬萬寒心矣。上曰,前日五衛將金遇兌,陳達所懷,今日遇兌如參,則必上來矣。寅明曰,今日固非至治雍熙之世,衛大夫唯唯莫敢矯非,而衛之國事日非,今則非但唯唯,擧皆默默,亡國之徵,不幸近之矣。紀綱,不可以聲音笑貌而爲,今日違牌臺官,一倂罷職,宜矣。上曰,俄因儒臣所達,已處分矣。今日班列寒心,軍職甚多,而只以宗武臣成班,此則大僚宜規正矣。寅明曰,此固臣等之罪,而實職中金始炯·徐宗玉,皆有實病矣。顯命曰,三年之喪,自天子達於庶人,而近來閭巷之間,或有父母喪三年內婚嫁者,令禮曹各別嚴禁,何如?寅明曰,果如此,則大關風敎,各別嚴飭,宜矣。上曰,關係風化,令禮曹嚴飭,可也。出擧條顯命曰,爲國之道,刑賞而已,京外百官董治之道,唯在於奬廉懲貪,而今則此法將不行矣。今番京畿·忠淸兩道御史,書啓中,貪吏二人,臣未見文案,雖未知罪犯實狀,而因其原情之發明,行査本道,本道之査,一從其發明之供辭而爲之。其中豈無可以更加鉤問者,而只憑監色符同之言,而循例薄勘,貪吏何以懲,而民弊何以除乎?旣勘者,雖不可更査,而當該判義禁,從重推考,日後則申飭,何如?上曰,依爲之。出擧條寅明曰,二人皆被謫,而一則流三千里,一則徒配。此法前則蕩然,而今番則徒流亦幸,且近例送吏曹,禁錮之事,有之矣。得和曰,政院日記,極爲重大,而去去丙子十二月日記,半截火燒,査問則不知何時火燒矣。房直則已爲査治,而此日記,異於平常時日記,不可無之,聞南漢,有丙子日記云,使之持來,令注書謄出一件,似好矣。上曰,依爲之。出擧條上還入大內,諸臣以此退出。
上在昌德宮。停常參,只晝講。
自巳時至未時,日暈。
鄭必寧啓曰,明日常參·經筵,取稟。傳曰,停。
又啓曰,行大司憲李德壽,掌令權祐,持平元景淳在外,執義掌令一員未差,持平金尙耉陳疏受由。今日以監察茶時之意,敢啓。傳曰,知道。
尹得和啓曰,左副承旨趙尙命,今日不爲仕進,牌招,何如?傳曰,允。
又啓曰,今日政新除授承旨,待下批卽爲牌招,何如?傳曰,允。
吏批,判書徐宗玉進,參判鄭羽良,參議李宗白牌不進,都承旨尹得和進。
吏批啓曰,侍從臣父年七十者,每於歲初,該曹抄啓,曾有定式矣。侍從臣父年七十人,別單書入之意,敢啓。傳曰,知道。
又啓曰,渭源郡守今當差出,未準朔禁軍將,竝擬,何如?傳曰,允。
又啓曰,江界府使,今當以文官交差,而堂上中可擬之人乏少,堂下曾經侍從人備擬,何如?傳曰,允。
以柳萬重·李世璡爲承旨,尹得敬爲吏曹佐郞,趙明謙爲大司諫,許沃爲執義,李齊聃爲掌令,李濟遠爲獻納,李應協爲持平,洪啓裕爲應敎,徐命臣爲校理,洪象漢爲兼弼善,鄭錫五爲禮曹判書,尹汲爲戶曹參議,權一衡爲江界府使,林光弼爲安州牧使,金夢煃爲渭源郡守,洪啓百爲洪川縣監,柳夏曾爲奉化縣監,李聖檍爲全羅都事,趙重稷爲平安都事,安鳴鶴爲祥雲察訪,李天輔爲沃川按覈御史,朴東采爲學正,梁德廈爲學諭,李壽根·李九成爲校書著作。前郡守李徽曾,今加通政加資事,承傳,折衝李時英,今加嘉善加資事,承傳,前經歷鄭述先,今加通政,年八十曾經四品,依法典陞堂上。以李秉常爲判尹,鄭錫五爲內局提調。
尹得和啓曰,新除授江界府使權一衡,時無加資之命,何以爲之?敢稟。傳曰,特爲加資。
兵批,判書金聖應進,參判李益炡入直進,參議尹彙貞,參知朴弼琦病,右承旨鄭必寧進。
兵批啓曰,南兵使有闕之代,當問于大臣差出事,命下矣。本道守令及他道邊將中,竝擬,何如?傳曰,允。
又啓曰,同知中樞府事韓夢弼,以病難供職,呈狀乞遞,西樞,雖曰閑局,不可一向其虛帶,今姑改差,何如?傳曰,允。
又啓曰,前僉使李陽重,前權管金栽乾,及第金重益,閑良成梡,幼學朴觀漢等,或軍器修補,或捉虎,或連三年無欠漕運之功,俱有加資之命,而李陽重雖已資窮,未經準職,金栽乾·金重益·成梡·朴觀漢等,係是出身·幼品·閑良,何以爲之?敢稟。傳曰,竝加資。
以韓範錫·金相斗·鄭暘賓·黃瑞河·李光溥·李玄輔爲副護軍,趙錫命·朴聖輅·朴春普爲副司直,趙東漸爲南兵使,李殷春爲宣傳官,安允文爲平安中軍,鄭纘曾爲都摠都事,尹以莘爲景福假衛將,朴泰範爲僉知,安聖時爲文兼,趙偰爲訓鍊副正,洪有源爲判官,兪智一爲同知。
以權崇爲假注書。
傳于鄭必寧曰,相臣·宗臣·春坊官員,量今日後施矣,以中旬後,其令儀曹擇入。
鄭必寧,以成均館官員,以同知館事·大司成意啓曰,今正月初七日儒生上旬輪次,當爲設行,而大提學未差,限內不得爲之,今月內無故日退行之意,敢啓。傳曰,知道。
又啓曰,新除授承旨,待下批牌招事,允下,而今已夜深,待明朝出牌之意,敢啓。傳曰,知道。
戶曹參判李宗城疏曰,伏以臣,向蒙恩暇,獲遂省墓之願,中因淹病,尙展反面之期,歲籥已新,起居有禮,而偃伏鄕外,廢闕朝儀,委身床席,結情軒陛,微誠徒切,常分專虧,病裏惶霣,益增死罪。念臣狗馬之疾,纏綿骨髓,自昨年大病以來,胃虛而不受食,火盛而不交睫,形貌幻脫,肌肉銷鑠,腰帶之圍,經數旬則輒緩數分,卽是醫家之法,肉脫則死者也。然此猶非朝夕必死之憂,最是眩喘二症,發作無常。凡有寢食勞役之不節,風雨寒溫之失攝,眩氣必作,作必瀕殆,有若顚倒於舟車之中,上下於桔槹之間,愗亂悶憒,不可名狀。旋又嘔噦痰涎,翻倒腸脾,吐咯纔止,喘氣上逆,呼吸急促,頃刻欲絶。蓋其因眩而嘔,因嘔而喘,殆無一日之不發,亦無一日之寧居,若是而尙不遄死者,幸耳。近又觸感外風,諸症一倍危惡,節屆元朝,俗重上塚,而亦不能自力於一息之程,以此氣力,尙何論於趨朝供職之事哉?念臣年過五十,官忝貳卿,縱使臣陳力就列,一朝塡壑,亦何足自惜,而在家則身主祖禰之香火,而嗣續無人,立朝則親荷聖明之寵遇,而酬報無階,其欲屛處鄕里,愛養精力,少須臾無死者,情亦悲矣。知臣者,爲臣愍然,不知臣者,謂臣慢蹇,惟我殿下,至明而臨之,至慈而覆之。眷恤之音,屢形於前席,至若賜敎於賤臣者,委曲鄭重,如父母之顧覆,字字恩言,銘鏤在心,每一莊誦,感涕被面。今臣疾痛之呼,宜在天鑑之垂燭,玆於引罪之章,附陳乞骸之請。伏乞聖慈,曲垂終始之恩,亟許遞解臣本兼兩任,仍令銓部,姑勿注擬於官職,俾臣得以其間安意調息。賴天之靈,稍尋生路,則臣敢不强策駑鈍之姿,復隨冠冕之後,燥濕夷險,奔走使令,以仰報萬一之聖恩也哉?臣無任云云。答曰,省疏具悉。卿其勿辭,上來調理察職。
正月初六日午時,上御熙政堂。晝講入侍時,領事趙顯命,知事閔應洙,特進官朴文秀,參贊官李匡輔,侍讀官李昌誼,檢討官李成中,假注書李基德,記注官李胤沆,記事官趙載德,宗臣海雲君熻,武臣行副護軍崔尙衡。鄕人入直,五衛將李益蔓·趙尙傑,部將李璜·崔弼衡,武兼金振光·李東春·朴信道,追後入侍。諸臣進伏後,上讀前受音訖。李昌誼讀心經,自問敬以直內,止何暇夫外慕哉。上又讀新受音訖。上曰,注書出去,五衛將·部將·武兼中,以鄕人入直闕中者,悉爲入侍事,分付後入來,可也。臣基德承命,出宣上敎後入侍,昌誼曰,朱子堂號之命名,可以尊敬矣。或燕居或臨講,至於坐臥休息之地,每思此意,則自有警惕者矣。李成中曰,其時朱子,年至五十,而學問之工,無少間斷,今聖算漸高,又當歲首,各別警惕,似宜矣。趙顯命曰,昔人以知行雙進,譬諸車輪鳥翼,後學只文勝,故朱子於上段,矯其弊也。下段敬以直內,義以方外,則冷淡難知下手處,故兩段各異,聖人學問雖大,而事業不在於制度云爲之間也。不過以心中敬義二字,而極功參於天地,聖人之學,所謂至簡至要者如此,爲人君者,若欲以漢·唐後雜伯自處,則不必爲敬義二字,而若高着眼目,則捨此莫可,臣等雖不能體行,而知之則深矣。伏想聖學高明,此等文字,講之已熟,知之已深,而然而知有餘而行不足,是所可憂,玉堂之仰勉切實,伏願體念焉。上曰,此理有條理,其功至於位育,合於朱子太極矣。程門之流,爲尊德性,異於朱子敬義矣。顯命曰,程門弟子之弊,非出於敬以直內也。其時佛法極盛,濂溪始創學問,通書義理,或近於禪,而有兩程,然後始明之。伊川,自涪陵歸,其間弟子,染禪學者多,惟楊·謝不變,此乃無師,故爲弊也。非伊川敬以直內字使然也。上曰,伯程子之弟子,尤多禪學云矣。顯命曰,伯程子近於生知,敎人之法,太高,而其精密,不如伊川·朱子矣。又曰,周子太極圖陰陽動靜之說,陰則體,陽則用,敬爲體,義爲用,此豈有弊耶?上曰,相臣所達,如尊德性耶?尊德性,則本無弊,而用之以有弊故也。顯命曰,陸象山,只尊德性,故有弊矣。朴文秀曰,小臣無經學,而內外交修,然後可以爲學矣。象山,只用敬以直內,則豈無弊乎?成中曰,朱子敬齋義齋,學問工夫之次第,至矣盡矣。上曰,略而盡也,讀易讀中庸之文法也。閔應洙曰,敬義二字,以工夫次第言之,而抑有淺深次第也。後世無格致工夫,故有偏枯之弊矣。顯命曰,知經筵以此仰達,而所謂涵養,須用敬,進學,在致知者也。上曰,何以則能爲格致耶?顯命曰,大學或問,有十三件,而不出此外也,靜而后慮,故涵養須用敬矣。上曰,近觀朝廷之上,格致義理,各異矣。必其心正而後,可以格致也,而白者而或以黑觀之,是可謂格致耶?顯命曰,臣等所見,豈以格致論耶?山林之人,乃聖敎中格致也。上曰,山林以此訓科目中人也。顯命曰,涵養須用敬之言,豈不然乎?今世,豈有眞箇敬眞箇格致乎?此乃非敬字之誤人,而心之自誤而然也。上曰,心學二段也,經學亦二段也,豈不悶乎?太極亦豈有二段乎?今人則方寸之內,各有心,甚至於家家建極也。朱子太極,亦當畫爲二段矣。敬義二字,則都不出於主一而已矣。宗臣武臣先退。顯命曰,昨日半日勞動之餘,聖體一向安寧乎?上曰,一樣矣。顯命曰,大王大妃殿氣候一向萬福乎?上曰,差愈矣。顯命曰,東宮氣候亦平順乎?上曰,好過矣。上曰,俄亦言之,歲首欲休而保嗇矣,今有所量,先有可言者矣。仍敎曰,注書出去,五衛將等率入,可也。臣基德承命出去,鄕人入直五衛將·部將·武兼等入侍後。上曰,以次進來。李益蔓,進伏。上曰,職姓名。對曰,小臣,乃五衛將李益蔓也。上曰,在何鄕乎?對曰,在於安城矣。上曰,履歷。對曰,以戊申科,歷同仁權管·武兼·都摠都事·訓鍊僉正·慶尙道右兵營虞候,以軍器別備,加資,待罪於見職矣。上曰,所懷。對曰,見職別無可達之懷矣。上曰,非以此問也,以鄕人,故欲問民弊,而其外亦有所懷,則盡達,可也。對曰,民國事,則備局已盡商確,小臣更何所達?上曰,欲入見言之者,必多矣,而此則多京態,故不言矣。文秀曰,此乃營將李天駿之子也。趙尙傑,進伏。上曰,職姓名。對曰,小臣,乃五衛將趙尙傑也。上曰,在何鄕乎?對曰,在果川矣。文秀曰,此乃趙尙絅之族從也。上曰,民事國事職掌,所懷盡達,可也。對曰,無可達者矣。成中曰,此輩殊不知聖意所在也。崔弼衡,進伏。上曰,職姓名。對曰,小臣,乃部將崔弼衡也。上曰,在何鄕乎?對曰,在慶源矣。上曰,履歷。對曰,以丁巳科,昨年二月,初入仕爲部將矣。上曰,所居處農事民事先達,可也。對曰,小臣入京,已四年,不能詳知本道事矣。纔聞之,則凶荒甚慘,道路殭屍相接云矣。上曰,常時必有慨然欲言者矣,當不以文法拘之,平心舒究,詳細盡達,可也。弼衡曰,小臣在慶源,故稔知之矣,六鎭年年,以淸差接待之虛費,實爲難支矣。文秀曰,小臣自北還朝後,六鎭各邑淸差之弊,欲洞陳於筵席,已有相議於大臣者,而今因言端,敢此仰達。當初接待淸差時,贈給之物,皆有定數,而我國人心無狀,六鎭之座首·兵房輩,欲憑藉淸差,而偸食各物,敎諭淸差,定數外徵索,罔有紀極。明年甚於今年,又明年甚於明年,前則一疋布定給者,今爲二十疋,他各物濫加,亦皆如此之故,徵斂於每戶者,至於數十疋之多。卽今六鎭民,其身役,有甚於三南,朝家若不善處,則十年之間,六鎭必有空虛之患矣。且聞大通官,自燕京差送,故非但厭苦遠行,且浮費甚多,故每囑於首譯輩,欲得咨文,圖塞六鎭交易云。蓋此交易,大關於彼人,則設或有一時防塞之事,日後安知無難堪之慮耶?如義州·中江開市例爲之,則通官輩,因此而圖免遠役,六鎭亦因此而祛淸差之弊,事甚便當,自廟堂招見解事首譯數人,講確稟處,好矣。且六鎭各邑守令,見侵於通官之喝辱,多費民布,而若以實數狀聞,則有被罪之慮,故每年加給之數,必爲欺隱,朝家實無以詳知矣。分付北評事,詳問於各邑,從實狀聞,俾廟堂深察其弊,而趁速變通,斷不可已矣。顯命曰,小臣,曾聞筵中有以此事變通,仰達,而自上不許云矣。頃日始詳聞朴文秀之言,欲一次仰請矣。上曰,北道事,甚憫矣。前則欲罷之故,予持難矣,若如義州開市例爲之,則誠好矣,自廟堂善爲商確處之,可也。出擧條趙尙傑曰,小臣,戊午年爲黃海兵營虞候時見之,則黃州御營禁衛砲保之類,又以軍官傳令,疊役者居多,誠爲可矜矣。上曰,渠輩稱冤耶?汝見其冤狀耶?尙傑曰,欲免賤役,而自願置簿於軍官案者,或有之,而以威力捉入者亦多矣。或有一家五子,而盡入其中者,此等之類,豈不冤乎?上曰,趙尙傑所達者,出擧條,令備局申飭,可也。出擧條李璜,進伏,上曰,職姓名。對曰,小臣,乃部將李璜也。上曰,在何鄕乎?對曰,自忠原移竹山矣。上曰,履歷。對曰,以丙辰春庭試爲宣薦,去五月待罪見職矣。上曰,爾之先代,有顯官乎?對曰,臣卽臨瀛大君之後裔也。六代祖爲別坐,五代祖爲監察,小臣始爲武弁矣。上曰,民事·國事奏達,可也。璜曰,小臣自忠原移居竹山,故素知忠原事矣。忠原梅安十三面,在於山外,而其中有社倉,社倉還穀,豐年則租一斗,或出米二升,凶年則不過出米一升五合。春間分給者,以此之故,秋來納糴之時,民欲充數,皆以空殼納之,豐年則民之有餘者,皆不願受,而自官勒給,大戶則二十斗,中戶十五斗,小戶十斗式爲例,民或不食,而公然償納,此其爲弊之甚者矣。顯命曰,萬石穀,減定以五千石,精實以捧,似好矣。小臣前日待罪嶺藩時,河陽·玄風·慈仁等處,有此弊,故減數而精實以捧矣。文秀曰,豈可以還上之有弊,減縮元數耶?李璜之言,其意蓋以爲社倉監官,於勢家則捧皮穀,而於無勢人,則皆捧精實,故爲此言也。臣意則刑推土豪,皆精實以捧,則秋間備納之時,雖或稱冤,而春間分糶之際,必皆稱德矣。上曰,此當出擧條,令備局自忠原爲始,若有此弊,則摘奸後,守令則拿處,監色則刑推遠配。出擧條金振光,進伏。上曰,職姓名。對曰,小臣,乃武兼金振光也。上曰,在何鄕乎?對曰,在平壤矣。上曰,履歷。對曰,以癸丑科,乙卯爲守門將,丁巳出六,待罪武兼,今六年矣。上曰,所懷。振光曰,小臣甲寅年,以防秋之役,下往方山沿江,至碧潼見之,則一邑或七八處四五處把守,而其間或五里或七里,每鎭土卒,不過百名,或五六七十名,玉江則惟三十名也。把守之軍,不能耕作,而其數則甚少矣。軍門舊任,或訓鍊奉事之類,除任之後,率家屬下往,則以此土卒中,除兵房通引使令,而所餘無多,鎭將無以資活。且以軍裝言之,最多之處,只有銃五十柄·弓一百張,設有胡人之越來,則任其縛去之外,無他道矣。鎭將輩以此言於小臣,所見誠可矜矣。今若割去本縣土地,附諸列鎭,則似爲好矣。文秀曰,監司·兵使,與邊將商議惕念事,下敎申飭,則或有一時之利益矣。上曰,今聞所陳,極涉矜惻。申飭道臣·帥臣,各別顧恤,擧行形止,其卽狀聞,王者之視,宜乎一也。以此一體,申飭北道。出擧條振光曰,小臣在平壤,故冬間十二部千摠鍊習時見之,則軍兵等或一家四父子,或一家三父子,俱入於其中,故軍服則只以一件,次次點考,臣以爲脫有緩急,何以爲之?渠言無器具,故末由各備云,所見可矜,而宜乎其稱冤矣。文秀曰,此等之軍,旣無身役,何可以無軍服稱冤乎?李東春,進伏。上曰,職姓名。對曰,小臣,乃武兼李東春也。上曰,履歷。對曰,以乙巳科,乙卯爲守門將,丙辰出六,待罪見職矣。上曰,所懷。東春曰,金振光,旣達關西軍兵可憐狀矣。一家之中,諸子竝入者居多,故軍器難支,軍裝難辦,農事全廢,或値不幸,何可得力於此輩乎?其中一名逃故,則自洞內代立,而他里則雖有閑遊者,而無以代充,甚或至於雇人充數,其弊誠日甚矣。應洙曰,關西軍政,異於三南,曾前則元無貌樣,近來雖次次釐正,而紊亂莫甚,稍優者,皆入軍官之故,疊役極多。彼所謂雇人云者,卽因里定法而生弊,一名價,或以三十兩,或以二十五兩買立,而皆流丐之類也。盡食雇價之後,仍爲逃走,則又責於隣族,或不免虛簿,此弊亦不可不一番釐正,故小臣略爲査正,旋因遞歸,未及了當矣。上曰,與初所達,同入擧條,備局申飭,可也。出擧條上曰,又有可達者乎?東春曰,卽今淸南,亦云凶荒,而官家或給米升,則皆貿南草以吸之,耗費不少,實爲民間之弊。且南草必種於良田,是乃害於稼穡,而酒亦糜穀甚多,若禁南草與酒,則似爲一助矣。上曰,彼言,是也。文秀曰,酒則可禁,而南草則何可禁之乎?上曰,南草與酒,自備局善爲關文,以理曉諭,可也。抄出擧條文秀曰,各別惕念,則南草必不多種矣。朴信道,進伏。上曰,職姓名。對曰,小臣,乃武兼朴信道也。上曰,在何鄕乎?對曰,在於春川地,以戊申別試,爲御營哨官,十二年爲宣薦,上年爲武兼矣。上曰,四祖以上,有顯官乎?對曰,臣父爲訓鍊判官·武兼,曾祖朴益,以出身,扈從南漢,中矢死於北門,後贈訓鍊主簿矣。上曰,所懷。信道曰,小臣不過武兼,國家經綸,有何可達,而十二年待罪御營哨官,故在行間見之,則我國家軍政,乃大事,而一家中或三四人,皆入於其中,申飭里定之法,似好矣。上曰,所達略而盡。令備局,申飭諸道,可也。出擧條信道曰,我國之弓,皆以膠,故過一年不用,束伍軍無他器械,而弓亦如此,以小臣淺見言之,則有好者,黑角弓·鄕角弓,皆易解析,而所謂灰木,秋間斬伐,則無蠹甚固,常時之射,則以黑角弓,而筒介之弓,則灰木爲之,似好矣。上曰,曾有竹弓所達者矣。此則欲以木弓耶?武臣等言之,木弓·竹弓,如何?尙傑曰,木弓愈矣。益蔓曰,彼言,是矣。上曰,爾等能以木弓·竹弓,射耶?益蔓曰,彼所達,非指平時也。黑角弓,久則陳棄,以其物力爲木弓,則雖不點火,似不傷矣。東春·振光曰,留置軍器,則木弓好矣。璜·弼衡曰,信道之言,然矣。文秀曰,小臣見之,則黑角弓,半夜難作,鄕角弓則三日難作,臣見胡弓問之則以爲,太原以桑弓,戰之云矣。上曰,常射之弓·筒介之弓二件,造置,可乎?然則角弓無形矣。顯命曰,以角弓木弓竹弓,皆置於濕處以試之,則可知矣。文秀曰,當以射敵者先習,而黑角之徒致多費,不可用戰,則造置,何益?木弓甚好,而竹頗輕淸,試令禁衛營入竹弓一張,令射之則可知矣。上曰,彼知之矣。黑角弓處溫地,然後可以作之,何能用於急時耶?靈城所達竹弓,精妙矣。軍器之儲,皆以竹弓則似好矣。兼春秋一員出去,分付禁衛營,持竹弓一箇入來,可也。李胤沆承命出去,持竹弓入來。顯命曰,不可以文將之言而爲之,試問於訓將諸人,似可矣。信道曰,關東雖値凶荒,御史金尙迪,旣已了當,凡事至矣盡矣。但還上皆軍糧,而捧入之時,皆不免皮殼,此當申飭矣。上曰,此與忠原事所達,同出擧條,可也。出擧條上曰,昨日朝參時,屢下特敎,而終無一人上來者,此蓋以言語爲難也。近來言語文字之弊,誠爲可憫,彼重臣,乃是帶礪勳臣,予之知遇又如何,而向者以重臣所不陳之言,公然抑勒,至使文宰,相率求對,欲爲討罪,此何擧措,於彼重臣,猶有此等疑阻,況他人乎?且彼儒臣之掌試湖西也,所取科詩中陋矣漢皇之句,陋矣二字,卽指漢皇,此何關於予,而以此起鬧,至以護逆等字,揮示場中云,寧不寒心?大抵言語文字之間,小則譏疵,大則構捏,人誰欲盡言乎?九重蔀屋,便同霄壤,欲知民瘼,而徒爲文具,此則付諸政院,或有不行,則奏達,可也。文秀曰,昨日聖意如此,而無一人上來,雖由於俗態,而聖上及大臣·銓官,亦宜自反處也。上曰,予曾見之矣,癸巳年爲摠管,朝參入侍時,夏川君有上尊號之請,而因承旨金德基之言,使渠讀之。對曰,意則臣意,文則他人所撰,仍爲退出,此乃承旨之迫切也。今番武臣等所達,雖有鄙瑣,而擧條竝付諸政院,而狀聞或踰月不來,備局或抛置不行,則自政院推考,可也。出擧條成中曰,昨日朝參下敎,今日特敎引見,可見開言路之盛意,而此不過軍政也。若衮職之有補如是,則豈不有效乎?求言之德,終始勿懈,可矣。上曰,武臣等先爲退出。李益蔓等七人退出。上曰,趙尙傑質野矣。應洙曰,朴信道之十二年哨官,誠可矜矣。上曰,爲人亦良善矣。諸臣少退,復入侍。上曰,靈城之請往北道,意非不好,而若只爲嶺南穀,則似不然矣。顯命曰,臣亦以朴文秀不必急往北道仰陳,而蓋西北之地界相接,米穀之移轉甚便,嶺南則雖云道大,旣出十餘萬石,而又復出之,則設有方二三千里水旱之災,豈不狼狽?且向日亦以運船之難得,爲憂,若又給萬石,則畢賑前勢難入送,而淸北雖歉,猶愈於北道,移轉之道,亦勝於嶺南之無船,臣意則與朴文秀,同矣。上曰,嶺南萬石擧條,尙不頒布耶?文秀曰,嶺南劃運穀,至於十一萬石之多,而卽今運北者,不過三萬餘石,尙今未運者,至於八萬石之多。卽今沿海之民,以此運役,困侵多端,騷擾極矣。今若聞加定萬石之報,則其所痛怨,當如何耶?詳聞刑判閔應洙,吏判徐宗玉之言,則平壤還米,至於十萬石之多,故常時民情,以還穀之數多,甚苦。前後道臣,爲慮民弊,時移他邑,而每年出耗穀數,與前無減云,勿論大小米,限一萬五千石,自大同江,給船價運置成川,分付北伯,領民運去,則事甚便當。且辛亥年適値凶荒,自朝家發遣御史李宗白於關西,督運三萬石,輸來京倉,而三南大同米,其時留作賑資,非但有此例,先朝亦有賑年取用之例矣。刑判方入侍,下詢後,卽爲分付箕伯,劃送平壤還米一萬五千石於北道,好矣。上曰,重臣之意,何如?應洙曰,關西穀皆軍餉,而直路則穀物皆不足,惟平壤儲置者,其數稍多,聖意持難,誠爲至當,此難容易取用,而卽今廟堂,無着手處,故不得已爲此請,槪平壤還穀,多爲民弊,雖許移送此穀,似無大段所妨。自大同江,以船運送於成川,則距北道不過四五日程,使北道,領民移轉,亦似不難矣。上曰,只大米耶?顯命曰,大小米倂矣。上曰,事勢如此,則有三萬石前例,一萬五千石移轉,可也,而海西伯推考,則置之,可也。出擧條文秀曰,辛亥十一月,兩大臣出往監賑,癸丑又主賑政矣。上曰,姑止之,有下敎者矣。予欲去錢,則民必笑予,蓋去錢則無可用之物,頃者所達,亦有之矣。今則如作舍道傍,速爲鑄錢,爲省穀之道,似好矣。顯命曰,欲先送知事之人,解凍後閔應洙下往檢察事,已詳量矣。文秀曰,不幸諸道,昨年俱被水災之患,皆有設賑之擧,朝家之劃給諸道穀物,通而計之,則將至於二十五萬石。今年諸道,萬一有失稔之患,則其將何穀救濟乎?言念及此,誠爲心寒。兵曹木,每年剩餘,至於六七百同。臣及右議政趙顯命,在兵曹時,各儲七百同,以此推之,則他兵判之留儲,亦當如此。聞卽今兵判金聖應之言,則前後自家所儲,亦至於千同云。此木同中,劃出七八百同,給惠廳貢價,而其當給之貢米,則仍儲本廳,三南上納大同米中,限木同價幾石,仍作各邑儲置米,以爲不虞之備,事甚便當。且卽今米賤木貴,貢人亦必樂從,此時不可失,故敢此仰達矣。上曰,此於都民,爲從貴之道耶?文秀曰,卽今貢米一石價錢,爲三兩三四錢云,以木給之,則民必大樂,若有稱冤之端,則當善爲變通矣。上曰,予之欲鑄錢者,亦此意也。依爲之。文秀曰,兵曹木旣欲作米,則今年南漢劃送者,姑停無妨。顯命曰,旣以貿米爲定,南漢則姑爲安徐,可矣。上曰,所達誠然,依爲之。出擧條文秀曰,此後八道中,或有請者,則一切防之,可矣。上曰,卿等雖垂涕陳之,予當不許矣。上曰,予之欲鑄錢者,爲軍作米也。顯命曰,爲先送崔天若等,先觀形止後,閔應洙則磨鍊節目啓下後,下往區畫排置而來,似好矣。應洙曰,數日間,欲送崔天若及解事人,先治器具,小臣則詳探其處形止,自廟堂節目啓下後,當下往矣。上曰,依爲之。固知錢弊,豈可加鑄,而今者許兪,爲國深慮,爲民長料,蓋爲作米,一解納布民之苦,一備來頭濟民之資。軍布作米節目,一依往年例,令備局擧行。出擧條顯命曰,北道御史洪啓禧狀啓中,戊午納粟最多者,實職除授事,該曹尙不施行云,卽令詳考,則以五百石納粟,而所賞者,通仕帖而已。不得實職,所謂實職,不過僉使也。分付兵曹,有窠則卽除,何如?文秀曰,不必僉使,內外衛將等亦好矣。上曰,依爲之。出擧條文秀曰,安邊·德源·文川之民,以雇馬,多載元山魚物,發賣於京城及陽·安城等地,仍爲覓米下去,故數邑民,當此慘凶,大有所賴矣。自秋淮陽設銀店之後,數邑貿米之商,不賣於其邑,爲其多利,輻湊於銀店,故數邑之民,由此飢困特甚。北伯及御史,以此大以爲悶,連報小臣,請罷銀店,而至於關東之通·歙兩邑,亦有魚商貿米之利,而因此銀店,同有此弊云。且聞關東伯,以銀店有弊,曾有所禁,而淮陽直報戶曹設店云,未知設店利害之如何,而卽今五六邑之民,因此銀店,未免有見飢之患矣。此銀店限畢賑間,禁斷,何如?顯命曰,事勢如此,似當禁止矣。上曰,依爲之。出擧條顯命曰,頃者前翰林李益輔·金相福·黃景源,已出六,而尙未敍用,令該曹敍用一款,卽爲擧行,何如?上曰,依爲之。出榻敎上曰,黨習如此,故人皆厭之,南有容,則予以黨習爲非,而卿所達後,當防微杜漸,故欲爲勅勵而已。旣知之後,不可操切,南有容特放,可矣。仍傳曰,南有容之不遵勅勵,猶事黨習於大訓之下,極涉可駭,而頃者處分,卽字句也。聞首揆陳達,旣知其無心,而伊後左揆亦陳達,而其靳允,蓋所以嚴懲黨習,默而思之,深求字句,爲今之弊,旣知無心,靳釋過矣。大略旣諭入侍大臣,特爲放送。出榻敎顯命曰,京中緊司,卽刑曹·漢城府也。漢城判尹金有慶,在鄕不上來云,有慶旣入耆社,則雖在京,不可責也,況在鄕乎?京兆有積滯之弊,改差,何如?上曰,金有慶許遞,其代今日政差出,可也。出榻敎應洙曰,本曹參議金遇喆,可堪刑獄之事,故小臣與之同議文案,幾盡了當矣。今聞安州牧使首擬以入云,失此人後,更得何人而同議耶?誠爲伏悶矣。上曰,副望,誰也?顯命曰,副望朴弼理,而末望則林光弼矣。上曰,林光弼,精矣。前日爲理山倅時,監司朴師洙,上題目,書以氷淸佛子者耶?顯命曰,然矣。上曰,當諒爲之矣。顯命曰,吏判徐宗玉,病狀甚重,所帶藥院提調之任,實難行公,許遞,何如?上曰,徐宗玉許遞,其代今日政差出,可也。出榻敎昌誼曰,今日擧措甚善,伏願聖上,終始勿懈此心焉。上曰,然矣。諸臣以次退出。
上在昌德宮。停常參·經筵。
未時,太白見於巳地。
鄭必寧啓曰,明日常參·經筵,取稟。傳曰,停。
趙尙命啓曰,連日監察茶時,事甚未安,守令未署經,亦至多員,兩司除在外外,執義許沃,持平李應協,卽爲牌招,何如?傳曰,允。
以吏曹參議李宗白牌不進罷職傳旨,傳于鄭必寧曰,推考傳旨捧入。
趙尙命,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以弘文館言啓曰,新除授校理徐命臣,時在黃海道瑞興地。經筵入番事緊,請斯速乘馹上來事,下諭。新除授應敎洪啓裕,卽爲牌招察任,何如?傳曰,允。
又以禮曹言啓曰,相臣·宗臣·春坊官員,量今日後施矣,以中旬後,其令儀曹擇入事,命下矣。太廟展謁吉日,更令日官推擇,則今正月二十五日爲吉云,以此日定行,何如?傳曰,允。
又以備邊司言啓曰,卽今北道賑政方張,而昨日政,端川府使趙東漸,移遷南兵使矣。其代令該曹極擇,卽爲口傳差出,使之今明日內肅謝,仍卽辭陛,給馬星火下送,何如?傳曰,允。
吏曹口傳政事,端川府使,李彦燮·柳東茂·成胤爀。
李世璡,以兵曹言啓曰,今正月初七日,私奴必得稱名人,自通化門入來,差備門外擊錚,極爲駭愕,令攸司囚禁治罪,同門守門將陳萬東,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,全羅道海南縣遠配罪人南有容放送事,承傳啓下矣。放送之意,分付本道,何如?傳曰,允。
執義許沃啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭竝見前新除授掌令李齊聃,時在京畿楊州地,持平元景淳,時在驪州地,司諫院大司諫趙明謙,時在竹山地,獻納李濟遠,時在龍仁地,司諫李挺郁,時在公洪道忠原地,正言鄭玉,時在慶尙道榮川地,請竝斯速乘馹上來事,下諭。答曰,不允。下諭事依啓。
李世璡,以兵曹言啓曰,去辛酉年冬三朔能麽兒試講時,都摠府經歷安宗周·李宜復,都事南正五,中樞府經歷韓鋈,瓦署別提金就寶,通禮院引儀鄭重周,訓鍊院副正崔岋,宣傳官金根·趙轍·李守彬·尹勉亨,武臣兼宣傳官蔡挺夏·權啓天·鄭基慶·李達元·李東春·趙命周·盧處仁,部將韓聖儉·尹勉復,守門將韓宗浚·韓泰輝·金成河·李郯等,連二次不通,竝依例推考警責,以懲日後,何如?傳曰,允。
應敎洪啓裕疏曰,伏以臣,罪在溺職,罰止薄削,杜門訟愆,自分爲淸朝之棄物矣。千萬意外,遽有收敍之命,又未幾,而辱授臣以館職舊踐。臣誠驚惶,不知釁負之賤,何以得此於君父也。念臣前夏兩日參鞫之餘,猝爲毒暑所中,宿症痰濕,仍復發動,中焦塞而左脚偏痿,嘔泄無算,行步不良,入侍之命,無由祗承,而神思昏昏,數行引疾之章,亦未能搆成,終未免爲無端違牌之歸,病雖難强,罪固莫逃。詢問之下,始守執法之議,決處之際,終陷避事之科,以致責敎洊降,辭旨極嚴,至今思之,不覺惶汗之浹背也。臣又於前獻納兪宇基之疏斥,有所瞿然慙恧者。其時筵臣,果以喪慼忘哀之說,輒陳佛經收效之意,異端之進於前席,誠可駭訝。爲講官者,所當面斥之不暇,而臣恕人太過,見事遲鈍,以爲燕對,異於法講,自道非如上勉,欲發還止,隱默而退。此固不待人言,而做錯之失,臣亦自悔者也。瞻顧之目,雖或不相諒,而糾劾之來,焉得以辭其責也?臣之庸下,本不合於任使,而諫掖經帷,隨處生疣,辜負其職,以羞當世,惟有謝絶榮宦,退守拙分,差可爲息黥補刖之圖而已。且臣自數日來,重患寒疾,兼有傷食之症,胸膈痞痛,肢末厥冷,連試藥餌,少無所效。嚴召之降,忍死隨詣,而情地臲卼,不敢以見職自居,至如向來諫疏章句之譏,切中臣病,而未暇爲深引之計,略陳短章,仰暴危悃。伏乞聖慈,察臣情病之俱苦,亟賜鐫削,仍令選部,勿復檢擬,以安微分,以伸臺議,千萬幸甚。無任云云。答曰,省疏具悉。爾其勿辭,從速察職。
持平李應協疏曰,伏以臣,向叨憲職,荐違嚴召,實緣踪地危蹙,重以情私焦迫,自干重誅,果速郵罰。聖敎極其截嚴,有非臣子所敢承聞,情爽震越,直欲鑽地以入,彌久懍惕,以訟以懼,罪大如山,杜門省愆。聖度天大,曲加涵宥,甄敍無幾,除命復降,臣誠惝怳感激,罔省攸措。玆因守令署經,召牌踵臨,臣始旣以逋命獲譴,則今何敢輒事違傲,重自麗慢蹇之科,而顧臣伊時事狀,或恐日月之明,容有未燭者,臣敢冒死自陳。臣之向前情地,萬萬臲卼,轉動無路。噫,人臣進退之節,義分固嚴,廉媿亦重,大防在前,鐵限便隔,不獨爲自量其不稱之實而已。玆所以有召輒違,崎嶇迫阨,轉入坎窞,而不知返。矧臣於伊日,老母病劇,陳章控籲,得蒙矜許,而賓對召命,適出於由限纔過之日,方寸煼灼,實無離違供職之勢,終未免坐逋。非敢全昧分義而然,祗出情理之十分難强,而畢竟自速威譴,嚴敎縷縷,至責之以不肯謁君,究厥辜犯,罔非人臣之極罪,臣豈敢諉以未嘗出當試役,亦未嘗在外承命,有所自恕乎?雖天地大化,包容而寬貸之,情實非暴之前,無非惶蹙俟何之日,新除之下,尤無承膺之路,謹此隨詣於九閽之外,略控短章,悉暴衷懇。伏乞聖慈,亟命鐫遞臣職名,仍治臣違慢瀆擾之罪,以肅朝綱,以安私分。臣無任云云。答曰,省疏具悉。爾其勿辭,從速察職。
上在昌德宮。停常參·經筵。
李世璡啓曰,守令署經,催促申飭,命下有日,尙未擧行,事甚未安。兩司除在外外,執義許沃,持平李應協,竝卽牌招,以爲署經之地,何如?傳曰,允。
又以弘文館言啓曰,本館上番無他推移之員,不得已,以下番姑陞入直之意,敢啓。傳曰,知道。
又以弘文館言啓曰,本館下番姑陞入直,事體未安。應敎洪啓裕,疏批已下,卽爲牌招入直,何如?傳曰,允。
又以義禁府言啓曰,平安監司狀啓據,刑曹粘目內,江界前府使魚有琦,移本府處置事,允下矣。魚有琦,時在任所,依例發遣府書吏,交代後拿來,何如?傳曰,允。
持平李應協啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭竝見前答曰,勿煩。
上在昌德宮。停常參·經筵。
李世璡啓曰,大司憲李德壽,掌令權祐,持平元景淳在外,執義許沃,持平李應協呈辭,掌令李齊聃未肅拜,今日以監察茶時之意,敢啓。傳曰,知道。
又啓曰,明日次對時,兩司當爲進參,除在外外,大司諫趙明謙,執義許沃,掌令李齊聃,持平李應協,竝待開門牌招,以爲推移入侍之地,何如?傳曰,允。
又以兵曹言啓曰,卽接慶德宮假衛將牒報,則本宮內弘文館西邊岸上枯松一株及都摠府內小松一株,因風折落云。令該所斫去之意,分付,何如?傳曰,允。
又以禁衛營言啓曰,各軍門軍兵等單巡沒技者,與將校一體草記,別單書入事,曾已定奪矣。今正月初七日本營軍兵等番中日時,別驍衛閑良林泗龍,片箭邊三中沒技,原單子中付籤以入之意,敢啓。傳曰,知道。
又以御營廳言啓曰,各軍門試射時沒技人,別單書入事,曾有下敎矣。本廳旗牌官出身朴道元,今月初七日中日時,片箭一巡三中沒技,別單書入之意,敢啓。傳曰,知道。
又以義禁府言啓曰,平安監司狀啓據,刑曹粘目內,渭原前郡守李鎭嵩,移本府處置事,允下矣。李鎭嵩拿來後,添問目取招之意,敢啓。傳曰,知道。
以視事取稟,傳于趙尙命曰,今日待備局來會,欲令入侍矣,似不爲之,日已晩矣,晝講爲之。
趙尙命啓曰,副修撰鄭翬良,以其親病,陳疏徑出。原疏纔入捧入矣,所當直捧禁推傳旨,而此與無端徑出,有異,推考警責,何如?傳曰,允。
以應敎洪啓裕牌不進禁推傳旨,傳于趙尙命曰,推考傳旨捧入。
趙尙命,以弘文館言啓曰,應敎洪啓裕,旣有只推之命,卽爲牌招入直,何如?傳曰,允。
又啓曰,應敎洪啓裕牌不進,禁推傳旨,今方捧入,而晝講正時已過,講官不備,何以爲之?敢稟。傳曰,停。
又以賑恤廳言啓曰,黃海道遂安彦眞山採銅處,本廳堂上一員下去摘奸事,已爲定奪矣。採銅監官嘉義崔天若,銅山陳告人高廷柱,爲先給馬下送,以爲措備機械之地,而擧行等事,成節目以入之意,敢啓。傳曰,知道。
又以奉常寺官員,以都提調·提調意啓曰,大小科場應辦之役,各司輪回分排,而本寺則自是祭享衙門,雖入於禮曹井間,初不擧論於各司分排之中者,意有所重。本司與他各司自別,宗廟·社稷·各陵·殿·文廟·諸山川·各宮應行元祭外,無時別祭,專爲擔當,殆無虛日。故自前應辦官分排之際,本寺則特爲區別,不爲分定者,蓋所以重祀典尊事體,而今此混侵,殊非國初定式之本意。本寺之不能支堪,姑捨勿論,其在事面,不當混入於各司分排中,使之拔去,依前勿侵,何如?傳曰,允。
上在昌德宮。停常參·經筵。
趙尙命啓曰,玉堂備員間,視事頉稟。傳曰,知道。
傳于李世璡曰,大臣·備局堂上,來詣閤外。
李世璡,以都摠府言啓曰,今日入直內三廳武兼禁軍及軍兵等中日習射,請出標信。〈傳曰,知道〉。
李匡輔啓曰,應敎洪啓裕牌招事,命下,而今已夜深,待明朝出牌之意,敢啓。傳曰,知道。
江原監司金尙魯疏曰,伏以臣,幸蒙恩褫,俶裝方發,此際忽伏奉仍按之命,惝怳抑塞,繼以憂悸,誠不知所出。惟我聖上,不以臣不肖,當以〈關〉東大無之會,旣授以萬萬不敢當之任,而今又不謂臣不職無狀,深軫一路荐饑,特令復責賑事,駑下賤臣,受恩如天,報答無地,夷險不擇,東西惟命,卽臣耿耿之心也。如有可以夙夜勤悴,殫罄駑鈍,全活此累萬生靈,仰寬東顧之憂,則但當顚倒向前,豈敢毫髮憚勞,而臣本才短識闇,兼乏踐履,一切事務,全不曉解,昨春賑政之僅僅依樣,卒免大戾者,賴有繡衣在焉,而若其不遑自惜,費盡神用,則有之矣。見今民飢之急,十倍前年,憂虞澒洞,茫無涯畔,臣之精力,不及往春,再衰三竭,望絶更試,從以積勞成疾,痰腫乘之,百證交作,呻楚爲命,寢噉兩失,形觀日消,身如墮霧,心不攝事,有時忽忽,殆無陽界意思。人之所以當事做去者,惟神精與筋力,而臣今不幸,年未衰而病先痼,於斯二者,無一可言。雖尋常事爲,下於人遠甚,況近止之民命,臣何以救濟,紛氄之狀牒,臣何以應酬,近卄邑大賑,臣何以奔走筦檢乎?又況按藩,重任也,賙飢,大事也。臣旣見卸三朔,代者出已久矣,而及至于今,還歸於臣,有若以臣代臣,非臣莫可者然,朝體之苟簡,傍觀之竊議,尤如何哉?天下事,有可强者,有不可强者。臣於此命,千思百忖,只見其不可强耳。如是而猶且强委重焉,抑而行之,則立致僨事,必無幸矣。到玆地頭,臣身之萬被誅殛,固不足恤,其於國事何益,東民何及?臣聞命歷日,焦隘罔措,疾痛之極,未暇緩聲。伏乞聖明,察民命之攸關,諒臣情之至切,亟許鐫改,回授可堪之人,公私曷勝兩幸?臣無任云云。答曰,省疏具悉。卽者仍任,意蓋在矣,卿其勿辭察任。
乾隆七年壬戌正月初十日巳時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,右參贊朴文秀,行訓鍊院都正具聖任,左承旨李匡輔,執義許沃,修撰李成中,假注書權崇·韓德孚,記注官李胤沆,記事官趙載德。在魯進伏曰,雖有春氣而早時殿坐,聖體若何?上曰,一樣矣。大王大妃殿氣候何如?上曰,安寧矣。在魯又曰,王世子氣候何如?上曰,好過矣。在魯曰,日昨雖非症候,而有觸風之憂云。雖以勿言於臣等爲下敎,而近則何如乎?上曰,近則愈矣,而似是觸風而然矣。在魯曰,閭閻間亦有所謂汗毒者矣。聖上眩氣,近來則何如乎?丸劑連爲進御,而寢食俱無所損乎?上曰,然矣。在魯曰,小臣自枕席中,洗水入來矣。提調亦有病,新歲尙未爲藥院問候,誠惶恐矣。上曰,慈殿氣候平安,予亦無事,不必問候矣。在魯曰,新年又屆,聖上春秋,已迫五十,正是向衰之時。聖人之血氣,雖有時而衰,志氣無衰時,引接振勵,不懈於初,節宣調攝,庶無疾病,是臣區區之望也。上曰,聖人,乃能志氣無衰矣,卿等則猶有少時之心矣。人以聰明爲主,而精神頓減,纔爲旋忘,不亦難乎?自量誠亦可笑矣。在魯曰,王世子將隨駕,展謁宗廟,祖宗欣悅,當復如何?大路作行,禮儀豈不美也,而第今拘忌之疾,尙未乾淨,北神門作路,似爲得宜矣。寅明曰,祖宗朝未嘗經痘疹,以癸亥年爲初云矣。顯命曰,豈有如此之理乎?上曰,嶺南人,多不經痘疹云矣。成中曰,國朝榜目,亦必有科擧,而癸亥年始有之矣。上曰,人之知覺,漸勝於古人,自慈殿問以汝何以行大禮乎云爾,則答以爲當善爲行禮而來云,豈不漸覺乎?痘疹當爲之時,爲之好矣。予則如是知之矣。在魯曰,小臣以病久未入侍,而近日賑政區畫,略聞之矣。北道凶荒,振古所無。在昔乙酉年大凶,本道穀物,猶甚多,得以賑濟,其後漸漸耗縮,昨年又傾庫分糶,還捧至少,而値此連歲大凶,風聞民間形狀,驚心慘目,不可以常例言之。浦項穀,專爲北民留置者,其他統營穀之備待,湖南穀之移運,皆爲北道也。臣意則以爲當加劃四五萬石矣。頃日筵中,小臣未入侍時,只以一萬石加劃,臣訝其太少矣。其後靈城君朴文秀陳達,以平安道米一萬五千石改劃,而嶺南萬石則還寢矣。靈城自初爲嗣歲之憂。非但靈城之意,臣等之意,亦豈不慮此也?但賑政,雖或有張大之弊,而亦果有頓乏盡劉之慮。何可爲嗣歲未然之憂,而不救目前必死之民命也?古語云,今年自家雪裏凍死,明年雖有大椀不托,不知何人喫此,此誠哀痛之言也。伏聞日昨筵中,靈城陳諸道加請賑穀,自今一切勿許之意,則聖敎以爲此後,雖升斗之穀,決不可許云。小臣極爲惶恐,而此不幾於一言而喪邦者乎?禮曰,祀饗不爲槪。祀饗猶不爲槪,況救萬民顚連之命,何可預爲之槪限耶?陳白者未免太過,而聖敎亦恐未得當。遠外之民聞之,當以爲如何也?上曰,靈城之言,不無所見矣。其本則由於昨年靈城之傾庫分給。靈城爲北伯,則可以了當矣。孔子曰,節用而愛人。百姓今以此爲怨,則不知予者也。予豈不爲民乎?雖只給萬石,守令若知其止此,則必當竭力營辦,親自救活,豈不尤爲着實乎?靈城直請往見賑事。賑事若至於難爲之境,則靈城亦豈可不往見也?南北之民,豈可異視乎?今年年事,又不可知,予欲用之於馳騁弋獵之事則非矣,畢竟當用之於民,又何非乎?寅明曰,外方狀聞,每過其實,故廟堂外方,互相疑阻,不能準信,一朝塡溝壑,則悔之無及矣。賑穀之濫泄,誠極可悶,而立視其死,亦甚慘然,自上持節用之道,存救民之心好矣。上曰,卿等亦可思量。人家或有不足者,有有餘者,不足者每思無飢,有餘者每思尤裕,豈不難乎?在魯曰,賑政之濫,其來已久,弊亦極矣,而今年北道,竝與還穀而空虛,民則無一非飢民,故萬無盡活之道。且聞平安道年事孔慘,黃海道亦甚,卽今畿甸之彌滿流民,皆是黃海之民也。他道所請賑穀,或有勿施者,或有防塞者,而黃海道則聞所聚賑穀至少,決無救活之勢,故流民之多往他道,亦由於此云。黃海道所請,一例防之似難矣。上曰,靈城頃日以爲,宋秀衡殘忍可矜云矣。寅明曰,靈城雖以更勿加給賑穀爲言,而若自爲監司,則又將多請賑穀。爲道臣者每每如此矣。上曰,此則靈城之確言,非情外之辭也。文秀曰,小臣若爲監司,則必不請穀,事理當如是矣。察之於此等處,公平爲之,然後方可以服天下之心矣。上曰,爲道臣者,弱則不能得賑穀,强則得賑穀矣。在魯曰,廟堂實不視强弱爲厚薄,而狀啓若盛陳切急之形,而力請之,則不無有益之道矣。顯命曰,豈有厚薄親疏於其間也?文秀曰,歲初首相,乃以不吝穀以活民之意,陳達,此固國家之福,而小臣則有司之臣也。卽今賑穀,盡出於三南,或有凶年,復如辛壬,則有司之臣,將何以爲接應賙救之策也?小臣之言,亦不可棄也。在魯曰,廟堂亦豈無有司之心乎?顯命曰,靈城之言,非無所見,而卽今形勢亦難矣。靈城曰,小臣之言,卽藥石之言也。寅明曰,領相·靈城之言,可竝存而不可偏廢矣。上曰,然矣。在魯曰,此卽江原監司金尙魯狀啓也。本道賑資所劃嶺南穀物,本道尙不分劃各邑,使之星火分排於近東沿邑,以該道守令,別定差員,刻期計授於本道差員處事,請更嚴飭嶺營,又以爲八路行用斛子,自有戶曹見樣,而私用別斛,禁令至嚴,昨春運穀時,以小小斛之不中該曹見樣者,勒爲量給,以致大縮,誠極寒心。他道守令,不謹擧行,則直爲狀罷之意,行會諸道事,請令廟堂,急速稟旨,分付矣。關東所劃穀物,似因北道運穀,未及擧行,而其在事體,誠爲稽緩,道臣推考,更加申飭。他道守令罷職,自有定式及前例,亦爲許施,然後號令方可行於他道,此亦依施,何如?上曰,監司,他道守令,亦爲罷職耶?顯命曰,小臣待罪嶺藩時,以體面間,罷永同倅。監司例兼都憲之職,故自前如是矣。上曰,竝依爲之。擧條在魯曰,此卽咸鏡監司及御史聯名狀啓也。以鑄錢事,有所陳請,以爲鑄錢,最爲救荒之要道。今若開爐始鑄於咸興或德源之元山,隨鑄隨散,以貿米穀,則米商有水陸竝湊之勢。北俗喜用鍮器,今若鳩聚鑄錢,則是將無用,作有用,亟令廟堂,稟旨分付。此出於救活飢民,靡不用極之意,當許之矣。寅明曰,日前御史,以私書問於臣等,而臣等許其狀請矣。卽今本道,無中生有之道,只有鑄錢一事,恐當許鑄,而邊上許鑄,事係重大,反復詢問於筵臣,量其便否而處之,似好矣。顯命曰,丙子年金萬吉,爲全羅監司時,請鑄,朝家許之矣。北關則不得行錢,南關則亦用錢幣,而但北路行錢,不無可慮矣。上曰,卿等出去相議,更入,可也。諸臣竝退出,小頃復入。在魯曰,此事相會議之,則皆無異見矣。寅明曰,只於咸興營下開鑄,行於南關,畢賑後卽罷,則似無弊矣。自備局,略成節目,啓下知委,以爲擧行之地,未知何如?上曰,依爲之。抄出擧條上曰,竹弓久置冷處,而尙不解矣。訓將持出,使中日習射人射之,以觀其中與不中,可也。聖任承命出去。在魯曰,此卽黃海監司宋秀衡狀啓也。以爲卽今措備穀物不足,無以救活飢民,各邑詳定穀,尙有陳舊米數萬石,帖價穀亦有六千餘石,詳定舊米,限一萬石,改色分給,帖價穀,限二千石劃給事,請令廟堂,稟旨,分付矣。詳定米在於道內者,又非白給,當是還捧者,參酌許令八千石改色,帖價穀請得,亦非過濫,依施,何如?上曰,依爲之。顯命曰,當以陳舊米,限八千石許施矣。上曰,依爲之。擧條在魯曰,此平安兵使尹宅鼎狀啓也。淸南巡操及三和防營別武士都試擧行當否,令廟堂急速稟旨,分付事仰請矣。本道巡操淸南·淸北分春秋設之,旣是定式,本道雖値凶荒,去秋旣行淸北巡操,則春操不可獨闕,淸南年事,又差勝於淸北,似當依例擧行矣。上曰,依爲之。擧條在魯曰,此江原監司金尙魯狀啓也。本道連値大歉,昨秋合操巡點哨鍊等事,旣竝停止,當此窮春,尤無可論,而三鎭別武士都試段,若値凶歲,待秋合設,亦有前例,請令廟堂,稟旨指揮矣。本道民事,誠爲孔棘,此時不可行騷擾之擧,依狀請施行,何如?上曰,依爲之。擧條在魯曰,此京畿水使李行儉狀啓也。本道及海西春操,互相合設,辛亥春京畿舟師,率往海西合操,厥後連値凶歉,今春則當行於本營,而若或停止,則或令水操設行,今年合操行否,請令廟堂,稟旨,分付矣。卽今海西舟師所在,亦多災邑,合操喬桐停止,似無妨矣。上曰,只水操爲之,可也。在魯曰,昨秋已行水操,春操,勿論合操·水操,竝停,似好矣。上曰,然則水操亦停之,可也。擧條在魯曰,此卽北評事韓億增狀啓也。盛陳吉州等四邑飢口極多,賑穀不足之狀,乞令廟堂,米一萬二千三百餘石,卽速區劃入送矣。賑穀磨鍊不足者,不過萬餘石云,則可想其猶有推移撙節救活之道。且朝家方專意於南關,而穀物辦出,船隻覓運,皆患力盡未及,又何以遠及於北關乎?本道穀物,方又加數劃送,北關果有穀絶民劉之患,則道臣自可以量勢推移,請穀一款,今姑置之,何如?寅明曰,民則一也,監司豈可異視也?雖不別劃,令道臣量宜推移無妨矣。文秀曰,六鎭還穀移轉後,不足者至於一萬餘石之多,而卽今八路設賑穀物,萬無推移之道。此則與本道監司相議爲之之外,無他道矣。在魯曰,然則姑置無妨矣。上曰,依爲之。擧條在魯曰,北評事又以爲凶歲救活者,仍作奴婢,曾有朝家已行之例。永作奴婢,雖或爲難,今若以自歲前救活者,限己身使役,自二三月救活者,限十年使役事,作爲定式,自賑廳成給立案,則六鎭民人之有穀物,而無奴僕者,必將多所率活云。此事旣有前節目,且有益於一分活民,依施,何如?上曰,此事何如?北路有此規耶?文秀曰,臣己未年入往六鎭,則丁巳大凶時,救活飢民,作爲奴婢者甚多矣。時有路傍泣訴者,詳問其由,則皆曰急於目前之飢,未免爲他人之奴婢。父則爲奴於東村,母則爲婢於北里,妻與子女亦然。如此哀痛之情事,深察而願免奴婢云,故臣其時不勝慘傷,以此具由狀聞矣。大抵北路風俗無狀,奴婢傭作,少有不順,則縛而懸之,以綿火挾其足,此何忍堪乎?此事許之殘忍,不許則亦當死,宜有以商量處之矣。寅明曰,前頭贖還則好矣,今則不可不許之也。第恐臣等,未必長居廟堂,則贖還事,或致緯繣矣。上曰,於予心,有所如何矣。顯命曰,或限以十年,限以六七年後,贖還則好矣。上曰,若能爲之,則豐原所達是矣。成中曰,旣許作奴婢之後,又爲贖還,則恐歸欺民之科,且此事易於忘却,宜有以爲別商量之道矣。文秀曰,此則小臣當勿忘之矣。上曰,依爲之。直捧成冊,置之備局,此亦別爲擧條,以付備局,可也。分出兩擧條在魯曰,北評事又以戊午年設賑時,出粟最多者一二人,卽爲從自願收用事爲請,此則已爲分付該曹,使之卽用其最首者,自當許施矣。顯命曰,其時納穀最多者全善俊,邊將除授事,頃已定奪矣。寅明曰,然則出穀最多者,南北各一人,令該曹差除邊將,以爲聳動之地,似好矣。上曰,依爲之。顯命曰,加資除職,從自願爲之乎?上曰,依爲之。擧條在魯曰,北評事,又以爲六鎭中五邑之穀,當爲移轉於今此設賑四邑,而五邑海倉所儲不多,勢將以他倉之穀,輸出海邊,而自倉至海,或有一二日程,或有過三日程,牛馬負戴,民弊不貲。自豆滿江至安原堡,船隻足可往來,各邑諸倉距安原,近者數十里,遠不過一日程。曾在戊午,南來之穀,皆從此江口,到泊安原,以賑六鎭,今若自安原,載船從江口而下,事涉順便,亦令廟堂商量分付事爲請矣。此則似甚便順,不必煩請朝家,直以此擧行之意,分付,何如?上曰,依爲之。擧條聖任持弓還入曰,俄者承命出往,試竹弓時,見步數遠近,則矢力雖不如角弓之勁,有一人能中貫革,而此弓若點火,則矢力尤勝云矣。上曰,此可用於騎蒭之弓矣。不計遠近高低而用之,似好矣。寅明曰,守城最好,省費亦多,賞賜弓,亦以此弓賜給爲好矣。顯命曰,此弓非一朝一夕之所可辦,漸次爲之,似好矣。上曰,此後以竹木雜用爲弓,交子弓亦爲造用,可也。擧條在魯曰,凶年弛禁,爲救荒之道。如貂參之禁,固慮犯越,而北道田頭參,亦所不禁,貧民欲以此貿穀,有所夾持,而見捉屬公,甚爲稱冤云。限畢賑弛禁,似有助於活民。俄聞訓將之言,北道人所願如是矣。聖任曰,北道武士,多有來見者,故臣問其救賑之術,則所言如此,故俄者賓廳,以此意言于大臣矣。上曰,所達是矣。依爲之。若魯曰,邊地設禁,法意甚重,一番弛禁,誠不無因此懈弛之慮,恐難輕議,深加商量爲宜矣。在魯曰,限畢賑前弛禁,其後則各別嚴禁之意,預爲申飭無妨矣。上曰,依爲之。擧條文秀曰,臣等日昨入侍時,自上深憫貢人之倒懸,預慮年事之失稔,欲以兵曹木,乘此木貴之時,出給貢人,米則欲儲,以爲前頭備凶之地,而聖意或慮以木上下,無利於貢人,而有所下詢。臣於其時,未知貢人利不利之如何,退出後詳探事情,則貢米一石,卽今價當爲三兩三四錢,而此米一石代,依定式以木三疋上下,則木雖劣品,三疋價當爲五兩餘錢云。然則於貢人,其利甚厚矣。且聞正二月則木貴,其後當賤云,此時不可不出給矣。貢米若以春夏上下米折留,則都下米價當高,必以秋冬等上下者,折留甚當,而但給木於貢人時,若不從石數多寡,平均分給,則非但無朝家均惠之意,許多貢人,亦必有稱冤者,此不可不察。且各樣貢米,從其元數多少均儲,然後貢人之受木亦均矣。受木均,則貢人可無窘急之患,市價亦無漸高之慮矣。兵曹木留庫中,勿論新舊,擇其好品,從速移來惠廳,卽給貢價好矣。上曰,木則從速出給,米則以秋冬折留,可也,而亦有從貴之貢物耶?文秀曰,雖從貴上下,貢人預受,於渠亦幸矣。貢米旣儲京廳之後,今春三南大同米上來者,當均爲儲置矣。寅明曰,嶺南則大同米皆北運,似難多數儲置矣。文秀曰,聞兵曹所儲之木,其數不少云。若以九百同,出給貢人,米一萬五千石儲留,則似好矣。寅明曰,卽今外衙門皆枵然,獨兵曹如此,而今若多數出用,則設有事變,恐無所着手。且今此分給貢人者,皆將爲預受,卽今惠廳退朔之規,將以補曾前預受之弊,而貢人猶且爲悶,今又預受過多,則日後亦恐難處,臣意六百同之外,不必加用矣。上曰,只六百同給之,可也。擧條上曰,卽今所惜者,外方穀米也。江都·南漢每年輸納事,限二三年姑停之,何如?在魯曰,直以限三年姑停,分付好矣。上曰,限三年姑勿輸納事,分付,可也。擧條在魯曰,未赴任守令,已爲一司署經,而其中或有災邑,除署經催促發送,何如?上曰,依爲之。榻敎在魯曰,珍島郡守申處洙,當初獲譴,本非其罪,其時臺臣,亦已疏陳,而且其母年過七十,特補之際,不得將母,情理可矜,宜有推仁之道矣。上曰,所達誠然。改差,可也。榻敎在魯曰,卽今謫客,多聚海南,在其邑則弊已不少,而頃又遞補,誠爲鉅弊,此等處留意伏望。上曰,唯。在魯曰,俄以海南縣事發端矣,適有所聞,故敢達。聞李匡德,本有痰喘之症,到謫以後,重傷水土,病勢不輕云,似當有軫念之道矣。寅明曰,臣等亦欲陳達,而李匡德之疏,旣擧臣等名字,故惶恐不敢遽發矣。李匡德之當初遠竄,旣過矣,至於拿鞫,則尤爲萬萬過中。旣已無事出場,則設有所失,宜有消減之道,而又爲加律投邊矣。上曰,此乃時象之致,非李匡德之過也。方對卿等,故雖不索言其人,而李匡德則不過悶其弟之見誤,欲爲彌縫,而至於投疏矣。然若無鄭益河,則豈有此擧措?鄭益河陳達之後,不可不一番洞問,而其在事體,不可招見,故不免爲此擧措矣。李匡德人品,自是怪物,故當初不無所慮,未知惹出何事矣。其人心直,故終能直陳無隱。其時予問之以汝何以此狀來見予乎云,則渠卽垂涕,而又以爲下敎至當,不但以爲至當而已,其上又加二字矣。其時問郞中,平日欲食匡德者,及聞其招,亦皆稍緩。以此觀之,人皆有秉彝之心矣。其時判金吾,誤聽下敎,傳語匡德曰,汝雖生出,豈復爲人乎?予以爲渠有前程,何可如是爲言耶?此可見予意矣。其時欲特放,而首揆果以事體持難,故未果矣。誤援大臣事,匡德亦爲遲晩,而其心異於搆陷,不過欲救其弟而然矣。雖無所達,早晩欲爲特放,頃於南有容救釋時,亦有所諭。予自春坊時,知其爲人。性品雖怪,其心則直,觀過可知其心。予於親問之時,聞其所達,不覺感動,其後有知心之敎,人固當以直道爲先。李匡德與南有容,少有弦韋,故未得同釋,而首揆所達誠是。若使李匡德,終死於瘴海,則將何以勸直臣?只使庸人在朝廷而已。李匡德特放,可也。仍命承旨,書傳敎。傳曰,頃者李匡德當初處分,蓋所以嚴國體,伊後帳問,亦由於事之不可已也,而其招無隱。宜乎直放,而猶有處分者,意蓋深矣,而親問之後,其初勘律,已無可謂。旣知其直,亦矜情理,則勅勵旣行,律已更矣。特放之由,旣諭大臣,分付該府,卽爲放送。在魯曰,旣知其病重實狀,則宜有軫念之道,故俄有所達矣。顯命曰,上敎至此,李匡德雖死於瘴海,渠復何恨,而臣之悲苦私情,殿下洞燭,不勝感泣。文秀曰,李匡德事,臣固欲一陳而未果矣。李匡德當鞫事方張之時,爲其弟投疏,誠非矣,而人情所在,亦非異事。論以法綱,固當施罪,而參以私情,亦爲可悲。蓋匡德,纔闋父喪,兄弟相依,而目見其弟入死地,安得無救解之心乎?大抵李匡德父子,皆有血忱於國家,殿下宜知之矣。臣於癸卯年間,以說書,入直春坊,上番則匡德也。一日有書筵,鏡賊,以賓客入來。上番之接待賓客,乃是院例,而匡德以爲,吾豈可與賊臣對面?終不出見。且匡德之人地文學,誰敢枳翰薦,而弼夢乃沮之,此蓋見惡於鏡黨而然矣。今逢聖明之世,忽陷罔測之科,豈非千古至冤至痛之事乎?匡德性本怪妄,且有弊端,而國値大無,則能救將死之民命者,必匡德也,邊境有警急,則能當一面之大事者,必匡德也,若有國家危急之事,則爲國一死者,必匡德也。殿下亦豈不俯燭乎?生置匡德,則必有用處,而今若棄死於瘴癘之地,豈非大可惜者耶?上曰,此則予亦知之矣。文秀曰,大提學,國之重任,而旣非干係國家,又非逆賊,而三木囊頭,帳前鞫問,實有傷於國體,臣爲之慨然矣。李匡德父子心事,臣又有可白者。師尙,以鏡賊血黨,旣除副學,將通亞銓,李匡德謂臣曰,師尙若入銓地,則鏡黨當益鴟張,尹容方爲臺諫,君何不勸除師尙云云,往復書札,至今在臣家矣。尹容果發啓,慘駁師尙,師尙終不得入銓,故相臣李光佐,時在廟堂,心嘉容之爲擢拜海伯,而不得赴矣。李匡德言議心事如此,而及當殿下之時,乃反遭此事,此臣所以謂千古至痛至冤者也,右相曾亦知之矣。顯命曰,臣亦果聞知矣。上曰,予有慨然於靈城者。李匡德之心,靈城與左右相,必知之,而左右相果有難處之端,而靈城何故,今始陳達乎?古人雖至親間,亦有爲之鳴冤者矣。曺命采處分,予果累日思量而爲之,故心以爲此處分極精,曺命采非矣。李匡誼律名,予旣親自定之,旣曰自歸犯上,則執法之臣,何可遽停其啓?在上者雖爲察恕,在下者則當以法爲之矣。李匡德啓辭中陰嗾妖弟云云者,誠過矣,而鄭益夏則猶以鄭基安爲緩。今於此事,予有所追悔者,卿等亦有咎焉。予之所悔者,李匡誼,若循例處分,則可以都無事,而因予引見,惹出事端,此予不能料世道之如此也。卿等有咎者,當其下詢之時,卿等若以爲有罪,則又可無層激之端,而卿等皆救之,故轉輾至此矣。向者召試時,命考漢律,則其時判金吾樸直,以爲已考漢律云,予因笑而置之。李匡誼時,卿等若善陳達,則必不至此矣。其時元景夏所謂難處云者,實是公心,而其所垂涕,乃爲予擧措之或過,豈爲匡誼而然乎?然而元景夏又以此逢辱,世道誠難矣。寅明曰,此皆臣等昏迷錯誤之致也。在魯曰,李匡德雖拿來,必無他辭,臣則預料之矣。上曰,李匡德,當於其日直救,而欲鎭世道而不果矣。靈城之與李匡德,情若兄弟,予亦知之,故北伯遞來引見時,意以爲必有所達,終不提及此事,其後仍無所達,予心甚怪之。其君如是知之,況是帶礪勳臣,與他自別,而今於特放之後,始爲陳達,予實非之。靈城如此,他人尙何說乎?將使一世,皆成媕娿之風矣。文秀曰,伏承聖敎,不勝惶恐。臣於日昨登筵,伏聞自上放南有容時,有提起李匡德事。臣於其時,豈不欲仰達,而分義有惶恐者,不敢爲之。大臣亦有親嫌未果矣。今日三大臣入侍,而自上特放,誠爲感泣,而臣自北遞來時,適當李匡德鞫事,臣言于右相曰,若至杖問之境,則吾當以死爭之云矣。上曰,此非靈城之過也,實是時象之過也。寅明曰,臣固不免不忠不誠,無可更達,而國家刑政過處,豈可顧小嫌,而猶且咨且未果矣。大凡罪律一定,不可改易,而曺命采處分備忘,有匡誼犯上不道等敎。當初自上定以自歸犯上,故傅之生道,今若以犯上不道爲言,則似非本情矣。上曰,以犯上不道書之乎?此則呼書之時,似爲誤寫矣。原備忘中,以自歸犯上,改付標,可也。榻敎在魯曰,聖思普博,莫不蒙被,而獨李奎采,尙在減等之律,似非刑政平均之道矣。上曰,予有所弦韋,故置之矣,今日特用大霈,竝爲放送。榻敎顯命曰,崔命柱久在削職之中,豈可以一事有失,而永棄不收也?在魯曰,且其人淸白可用,不可終棄矣。上曰,歲抄不敍,又有他人矣。匡輔曰,權義衡,以書院事,獨未蒙敍矣。上曰,此予有意而然也,又有他人矣。在魯曰,其時書院事,元非守令之罪,而尹鳳九之以儒生首倡,尙在削職,而事狀亦甚冤抑云矣。寅明曰,權義衡,元無可罪之端云矣。匡輔曰,權義衡其時刑推首倡儒生,狀報營門,未及移奉,而旋卽遞歸。事狀如此矣。上曰,然則敍用,可也。上偶呼曺命敎名字,仍曰,予欲言崔命柱事,而誤呼曺命敎名字矣。旣擧其名,亦當言之矣。曺命敎頃日擧措,可謂不緊。儒生輩可謂滿面黨心,而命敎亦不免矣。鄭益河之事,固非矣,而金漢喆則尤非矣。然旣以大霈爲事,竝爲敍用。榻敎在魯曰,金時粲·李台重,蒙宥已久,而尙未給牒,似非聖世無棄物之道。今當大霈,惶恐敢達。文秀曰,小臣在北道時,李台重方在謫,故與之言,監司之材,無過於其人。若以監司監賑等職用之,則必當優辦,而如是之際,言議亦將歸於忘置一邊之科,豈不好乎?上曰,如此之類,用之何益?言議豈能忘乎?敍用則不可爲之,只給牒,可也。榻敎寅明曰,洪廷命·吳光運,俱在外補,而洪廷命則本有風病,有難登對,吳光運至着冠服,以待再牌,蒼黃黜補,實非其罪,隨窠內遷,誠爲好矣。上曰,依爲之。榻敎寅明曰,侍從臣削版甚重,而權賢,以暗昧之事,重被臺劾,宜有分揀之道矣。上曰,予亦欲問之而未果矣。卿等見其原情否?在魯曰,旣已査問分揀,今無可問者矣。上曰,本事旣不如此,則不必爲罪,鄭彦燮亦以此等事罷職耶?寅明曰,然矣。上曰,鄭彦燮敍用,權賢給牒敍用,可也。榻敎上仍曰,此終是乾糧譯官之害矣。寅明曰,嶺南運穀船致敗,船人渰死,殆近十餘名云,事極驚慘。此雖至微,亦可謂死於王事,恐不可循例恤典而止,宜別有顧恤之道矣。上曰,若令循例顧恤,則只是皮穀一石而已,復戶,何如?在魯曰,恤典擧行,且蠲戶役爲好矣。上曰,給復則無益耶?寅明曰,依例恤典之外,特令永減戶役爲好矣。上曰,依爲之。擧條寅明曰,聞兩西癘疫孔熾。卽見關西伯狀啓,則死亡甚多。饑荒之中,癘疫又如此,誠可驚慘。在前如此之時,自朝家別遣香燭,設行癘祭。今亦令禮曹,依此擧行,何如?上曰,故相臣在時,請以治療方,頒行諸道矣。今此設祭事,亦不可不爲之,依所達,分付擧行,可也。擧條上曰,端川首望則李彦燮,副望則柳東茂也。首副兩人,未知何如?柳東茂亦善治矣。在魯曰,柳東茂則親年已過七十,而李彦燮亦治郡有聲績云矣。上曰,待下批卽爲給馬發送,可也。榻敎寅明曰,貢人難堪之役,無過於試所應辦,此是貢人無價之役。當初則自禮曹作爲井間,各司貢人,一竝輪當,故輪次間闊,猶可以支過,中年以來,有勢各司,擧皆見漏,只有若干處貢人,輪行種種應役,已難支當。試所需索,下率情債,漸益無節,貢人迫於侵困,至或自裁。此誠慘然,不可不變通矣。上曰,此事素知之,極可駭也。外方別星之過責支供,猶極不當,試官何至如此耶?寅明曰,此未必試官自爲之,試所中外隔絶,故下輩憑藉爲此矣。向來貢人等弊瘼別單,以此稱冤,故以一依禮曹井間擧行事,回啓定奪矣。且以中間見漏之貢人,猝責重役,亦必呼冤,故以均役兩便之道,別爲節目頒行矣。諸各司今若或草記,或以筵奏,務爲脫免,則自上何由知此事狀?其勢又將如此偏苦而已。京各司皆爲祭享供上而設,擧皆有所重,此以貢價磨鍊者,則該司事體之重,尤非可論。臣方待罪武庫提擧,武庫亦以專當武擧,而見漏年久,今又一例使之應役。若或有一司脫免者,則殊非均役之意,而廟堂之令,將無以見信於都民矣。無論今日以前與今日以後,事係應辦者,雖各司或有草記允下之事,竝不得擧行,一依今番變通節目,永久遵行之意,別爲定式,何如?上曰,依爲之。予雖或未及照察,卿等陳達勿施,可也。擧條顯命曰,都下民隱,甚於外方,刑·漢城府之奸騙吏胥,侵困甚多,國無紀綱,故士大夫亦有侵困之事,而至於宗班,則親屬漸疏,謹飭之道,不如古昔,所聞多有不佳,而姑不指的爲言。近聞一宗班,各廛外上,無數用之,歲末綿花廛人,爲捧價進去,則不給而爲號令,故廛人於門外,呼號天地鬼神,拔佩刀自剄,幸而不死云。果如所聞,則誠爲驚慘矣。分付刑曹,査覈後,其宗班重爲懲戒之道,何如?上曰,他大臣亦聞之耶?在魯曰,俄於賓廳,聞此言,誠可駭矣。寅明曰,恐不可只令行査於市人,當該宗臣,宜竝請拿矣。上曰,宗臣·廛人,知其名耶?顯命曰,乃白時郁者,而宗班卽驪川君孽三寸,而未知其爲海恩與海陵也。寅明曰,當自政院現告乎?匡輔曰,推問市人,則自可知之,政院不可直捧現告矣。上曰,市人推問後,其宗臣移義禁府,可也。擧條上仍曰,常談所謂性毒者矣。在魯曰,宗廟·永寧兩殿,各有木桶五箇,自繕工監進排,春秋奉審時,隨毁隨補,以作大小祭享時,洗滌祭物之器,而數甚不足,每有苟艱之患。至於犧牲宰殺後洗淨之器,則令典牲署役人進排,非徒事體之未安,又未免有不潔欠敬之端,尤極寒心。今若令繕工監,宗廟·永寧兩殿木桶各四五坐式,加數進排,春秋奉審時,一體執頉,隨毁隨補,犧牲洗淨桶,典牲署進排之規,革罷,何如?上曰,殊無致潔之義,事極駭然,依爲之。擧條寅明曰,戶曹參判李宗城,受由下鄕,由限已過,歲律又更。春和之後,病亦可以少蘇,此時有才具諳廟務之人,不可任其在外,李宗城重推,自政院催促,使之上來,何如?上曰,依爲之。榻敎擧條若魯曰,贊善朴弼周疏批,有已擧行者外依施之敎,又有大聖下,奉我東儒賢,事體寒心,其位奉於鄕校夾室爲宜之敎。其疏所請者,只三聖祠矣。箕子·孔子·朱子祠宇影堂之已毁撤於疏批未下前者,仍毁撤,而至今未及毁撤者,則仍置,勿令毁撤乎?大聖下,奉我東儒賢,聖敎似有所指,而鄕校則本無夾室,且公洪監司,以移奉時,不可無端奉入於聖殿,狀啓請告由香祝,畫像則可以告由奉安於鄕校,而位版則似不當奉安於鄕校,明白稟定,然後可以知委外方矣。上曰,位版則埋安於鄕校後潔淨之地,可也。若魯曰,三聖祠已毁者,無可論,而未及毁者,使之勿毁乎?上曰,左右揆入侍時,予略諭之矣。儒臣山野之人,其言不當訑訑,故許之矣。此令今幾月也?三聖祠外,諸祠院,諸道或有不擧行者,則道臣從重推考,守令則拿處。三聖祠事,曺命采停啓,亦已久矣。趁未擧行,則不可無責,道臣推考,守令則重推,而未及毁者勿毁,至於報恩春秋祠,已諭疏批毁撤,而大聖畫像,移奉於鄕校宜矣。在魯曰,三聖祠,因臺啓不得擧行,旣停之後,該曹元無以臺啓之停,別爲知委之事,故道臣報備局以稟。如是之際,似或有未及毁者,而其他書院,今豈有尙存之理乎?上曰,報恩則孔·朱畫像耶?在魯曰,似聞畫像,而猶未的知矣。上曰,大聖畫像,則奉於鄕校,朱子畫像,則奉於朱子書院,春秋祠則自當無矣。此後雖三聖祠,或有更建者,則道臣拿處,守令勿限年定配。寅明曰,諸道三聖祠外,或有書院之不爲毁撤者,則律名比向來現告者,宜有加矣。上曰,道臣則削職,守令則拿處,比前加勘一等爲宜。若批答前旣毁者,復爲建立,則宜用重罰,而報恩春秋祠毁撤事,亦當爲申飭矣。或有令前已毁者,稱以未毁,潛自更建,則依此後更建律施行,可也。擧條執義許沃啓曰,請逆坦孥籍,一依王府草記,卽令擧行。上曰,頃者下敎,律已更矣,其勿更煩。措辭見前請還寢泰績酌處之命,仍令鞫廳,嚴鞫得情,夬正王法。上曰,勿煩。措辭見前請還寢夏宅島配之命,仍令鞫廳,嚴訊得情,夬正王法。上曰,此非相持者,其勿更煩。措辭見前請瑞虎等兩賊孥籍,亟令王府擧行。上曰,勿煩。措辭見前請還寢遠材減死定配之命,更令王府,拿鞫嚴問。上曰,旣諭,其勿更煩。措辭見前成中曰,卽今玉堂上番久空,事甚未安。應敎洪啓裕牌不進傳旨未下,校理鄭實,在鄕不來,何以爲之乎?上曰,洪啓裕只推更爲牌招,鄭實催促上來,可也。榻敎上曰,訓將進來。聖任進伏。上曰,觀武才時見之,則渠輩皆能用劍,而習陣時銃手,亦用劍耶?聖任曰,水陸接戰之時,皆用環刀矣。上曰,前日所試,亦爲文具。常時以煞手試之,中巡時盡試各技,百步之內,始令放銃,可也。諸臣遂以次退出。日已入矣。
上在昌德宮。停常參·經筵。
未時,太白見於巳地。
夜一更,月犯井星。
下直,端川府使李彦燮,慶尙左水虞候金昌烈,珍山郡守宋堯和,薪智島萬戶吳碩根。
李世璡啓曰,行大司憲李德壽,掌令權祐,持平元景淳在外,執義許沃,持平李應協呈辭,掌令李齊聃未肅拜,疏批未下,今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
又以兵曹言啓曰,今正月十一日業武白茂雲稱名人,自曜金門入來,差備門外擊錚,極爲駭愕,令攸司囚禁治罪,同守門將金處良,常時不能禁斷雜人,以致闌入,亦難免其責,推考,何如?傳曰,允。
判尹李秉常疏曰,伏以臣,年衰病痼,已作癃廢無用之人,而感激遲回,旣不敢便卽決去,纏縛膠擾,亦不能任便調息,半死半生,乍出乍入,公私兩無歸着,蹤跡只益郞當,惟幸優游閑局,得以支延殘喘,乃於意外,遽承京兆除命,惝怳悶迫,不知所以自措也。臣之言病,豈不支離惶猥,而有勞者歇事,不自知止,蓋彼疾此恙,歲加月增,百病無不交萃,一日未或少寧。人之所奔走酬應於職任事務之間者,惟筋力與精神,而以言乎筋力,則摧敗澌苶,頃刻若就入地中,以言乎精神,則迷瞀昏憒,長時如墮在霧中。所兼惠局,不過坐應文簿,只用些少精神,亦無以支耐,日昨筵中,旣已備申哀控,而此詞訟劇地之鎭日赴衙,剖決浩繁,精神筋力之兩用者,尤豈有一分堪承之望哉?歲籥新改,誠禮爲急,不得不姑撤辭單,强振殘氣,三赴庭班,一入筵對,聖庇所曁,雖免顚仆,而積久呻伏之餘,猝然觸冒風冷,喎形頓加,感患又重,落席㱡㱡,若將垂盡,今則職任緩急,亦不可暇論也。仍念見任變通,旣因緊務之曠滯,銓曹之必以臣病不堪任之人,苟然充擬,彼此狼貝,實莫知其故也。其死其生,已無望見憐同朝,惟天地父母慈覆之仁,是憑是恃,玆敢瀝盡血肝,仰瀆宸嚴,伏乞聖明,俯垂矜察,將臣本兼諸任,盡行鐫免,俾得專意將理,以圖生路,不勝幸甚。臣無任云云。答曰,省疏具悉。卿其勿辭,調理行公。
左參贊尹陽來疏曰,伏以,臣伏聞日昨朝參時,因大臣陳達,以兩邑守令査狀,循例薄勘事,至下重推之命,臣伏不勝惶汗悚息之至。臣於前臘,臨急膺命,取見安宗海·李益炯原情本道行査之狀及繡衣所封進文書,則不待更査,而各其罪犯之自露而自服者,皆有當律,故以那移虛錄隱結事,竝依法文,以決杖流配禁錮,勘斷奏讞,自謂法如是足矣。今者大臣之言如此,自爲獄官,不加鉤問,從輕勘處,使貪吏無所懲,民弊無以除,則其爲罪當如何哉?問備薄罰,未足以贖,伏乞聖明,重勘臣罪,以礪他人焉。仍竊伏念,臣年至病痼,不堪職事,敢將癃朽之狀,頃上乞身之章,伏承批旨,大失所圖。臣自悼誠淺辭拙,未能仰格高穹,悶蹙抑塞,歷累日而心如喪矣。臣自量才分筋力,決意謝事,思之爛熟,對人輒說,不但親友之所共聞,抑亦同朝之所共知,臣何忍變改自劃之心,更爲因仍苟蹲之計哉?禮經之訓,人臣大防,廉愧之節,有關風化,在朝廷禮使之道,亦不宜牛維馬縶,以之枉其志而喪其守也。噫,臣早失怙恃,連喪伯仲,孑然人世,靡所庇賴,生前所依仰,惟我殿下而已。況以至愚極陋,猥蒙特達之知,荐承隆摯之諭,欲報之德,與天無極。今臣餘生無幾,去死不遠,區區犬馬之戀,豈忍便訣堯·舜,徑歸田廬哉?只願卸解官銜,依近京輦,往來先壟,隨便行止,國有慶則趨賀,朝有事則進身,欲效朱子所謂將此身心奉塵刹。是則名爲報佛恩者也。仰惟天地至仁,無物不遂,臣雖不肖,亦係簪履之舊,何必使臣抑而行之,終發狂疾,徑情直遂,虧臣分而陷重辟乎?伏乞聖慈,曲加體下之仁,特許由中之懇,俾得優游自在,千萬至祝。臣無任云云。答曰,省疏具悉。此何撕捱者?頃者之批旣諭,卿其勿辭行公。
吏曹判書徐宗玉疏曰,伏以臣,癃毒之疾,八年沈淹,安日常少,出而供仕,寧有其望,而自惟受知罔極,圖報無階,每奉除命,不敢言病,筋力所逮,燥濕不擇,夫豈貪戀而然哉?況今所叨之任,極知其不稱,猶且迫於嚴命,冒昧出脚,庶竭駑鈍,少效塵露,而睢盱回集,瘢疵百出,諒非區區瑣力,所可擔荷。固宜奉身而退,以謝不能,而今又病勢浸篤,鬼事將近,蓋自臘前,無日不痛,多少醜惡之症,雖不敢煩浼,而要之不可醫也。伏聞日昨筵中,大僚以請遞內局爲達,聖敎快允,深示軫念之意,無狀賤臣,何以得此?感激涕泣,雖死猶生。第以臣所帶職事言之,銓地劇煩,最於他司,延攬人才,搜訪物情,一或曠抛,便多錯繆,此豈凜凜垂死之喘,所可堪任耶?倘垂顧復之恩,以卒生成之澤,則鞶帶之褫,又不待臣言也。且臣於疾病之外,亦有難安之情,亞堂之別般所遭,卽在文任也。文任旣解之後,其所去就,宜與臣無間,而今乃一例深引,無意行公。夫然則臣之向前冒出,豈不甚繆妄矣乎?大臣旣開其行公之路,而喉司則混請牌招,及臣開政,而便卽置之,此又何也?顧今出處之義,實無錙銖之別,亞堂未出之前,無非臣縮伏之日也。臣方以疾痛陳懇,則自餘事,非所暇論,而惟其難進之端,又較然明甚。玆敢附陳而仰呼,伏乞天地父母,曲賜哀憐,將臣本兼諸任,竝行刊遞,俾得以保有殘命,安其賤分,千萬至祝。臣無任云云。答曰,省疏具悉。卿其勿辭,調理察任。
大司諫趙明謙疏曰,伏以,臣於昨冬,職忝秋曹,適當慮囚之日,而情病交劇,無路冒出,竟未免違召對吏,惶霣之忱,久而冞切。頃因歲改,往省先壟,其間新除又辱,繼有馹召之命。揆以分義,不敢久淹,昨纔來伏私次,宜卽一謝天陛,少伸微悃,而第臣汚辱身名,無復餘地。人臣之藉手事君者,廉隅二字,而於此不憚放倒,則臣雖欲諉之分義,人將謂何?念臣涉世昧方,任情直前,不能爲已甚之論,不能作俯仰之態,蓋臣之積困唇舌者,全坐於此,前後醜辱,迭發交攻,而觀其語脈,一串貫來。臣非不知窮源泝論,以辨其積憾之端,而噫彼太甚矣,不欲尤而效之,故頃於辭疏,但陳難冒之義,而反復思量,其爲困阨則極矣。到此地頭,無他道理。臣若杜門屛迹,與世無干,則積猜群謗,庶或可息,顧此自靖之計,出於萬不獲已,天日在上,想必照諒矣。今於召牌之下,斷無承膺之路,玆敢隨詣闕外,拜章徑歸,伏乞聖明,天地父母,察臣由中之懇,諒臣難强之情,亟許遞免,俾安私分,不勝幸甚。臣無任云云。答曰,省疏具悉。爾其勿辭察職。
掌令李齊聃疏曰,伏以臣,昨從郊外,還伏私次,而柏府誤恩,先下一日,繼有馹召恩旨,臣聞命惶隕,靡所容措。臣於昨年冬,適下松楸,重得死疾,其時臣猥蒙本府恩除,且當動駕還御,此時苟非木石之冥頑,略有一分之知覺,何敢偃息退坐,重陷逋慢,而祗緣臣狗馬賤疾,出入人鬼,擔舁登途,亦無其望,不得已略控短章,仰暴情實,而自顧負犯,萬戮猶輕,豈意聖度天大,罪重於山,而罰至削罷,言輕于羽,而曲加採施?臣方惶蹙感泣,杜門省愆,而曾未幾何,恩霈荐降,臣仰祝俯思,如夢未醒。久而後始自悟曰,君之於臣,猶父之於子也。子有罪,雖呵誚捶撻,罔非出於愛之篤也,不宿威怒,旋加撫摩,亦罔非由於愛之過也。爲子者,尤宜負罪引慝,自盡懲艾之道,豈可徒恃恩愛,放心肆行,以增傲慢之罪哉?臣仰念聖恩,固當竭蹶趨承,而內省自罪,決難抗顔冒進。且臣稟質虛薄,受傷亦多,一經大病,眞元耗竭,耳目卒然昏閉,言語有時顚錯,雖强力起動,圉圉然若風中之影,以此病狀,萬無奔走供職之望。玆於天牌之下,不敢坐違,隨詣闕外,罄陳哀鳴,伏乞聖慈天地父母,察臣之情,怜臣之病,特命斥罷,以安微分,以尋生路,不勝萬幸焉。臣於竢罪乞免之章,不宜贅及他說,而適伏見日昨儒臣聯名之啓,以言路壅蔽,臺閣厭避,爲近日痼弊。此誠切至之言也,然以臣愚見,猶未爲傾倒本源之論也。夫士之策名爲臣者,孰不欲身颺淸塗,口吐昌言,蜚英聲於當世,垂鴻名於簡策哉?惟其上畏雷霆之威,下怵羿彀之螫,雖虛襟而納之,開誠而導之,猶且趑趄而不敢進,囁嚅而不敢言。況示之以訑訑之色,震之以不測之威,雖自謂金肝鐵臍,孰不魄褫膽汗,望望然却走哉?夫危言激論,自是臺臣之本色也。危與激之間,亦豈無狂與妄之言哉?然而自古聖王,不以狂妄而罪之者,乃所以來正直之言也。堯·舜之世,猶設誹謗之木。夫堯·舜之聖,寧有可誹可謗之事哉?苟非喪心易性,必是詬天罵日者也。然堯·舜猶以不聞誹謗爲懼,未聞以誹謗獲罪者,此堯·舜所以巍巍蕩蕩,聖益聖治益治也。且以我朝列聖言之,英廟晩年,將有幸行,諫皆不聽。伊時鑾輿啓駕,供仗先出,而持平許倜,率其吏隷,擊破支供,以沮其行。自今觀之,則雖論以大不敬,可也,雖繩以無君犯上,亦可也,而英廟不惟不罪,反加寵納。河演,以兼吏判,一誤注擧,大憲鄭甲孫,直請庭鞫,可謂激之太過,而英廟怡顔兩解,不以過激斥甲孫。朴元宗,元勳也。出入殿陛,中廟至於起立,而持平許硡,面斥跋扈。跋扈者,梁冀之題目也。彼勳臣伏泣不已,中廟只慰以持平之見過矣,終不以此責許硡。盧守愼,賢相也。嘗爲母受贈,而掌令金誠一,直於筵中請斬,其論可謂太刻酷矣,而宣廟嘉守愼以引過,許誠一以直臣。我祖宗,寵待臺臣,崇奬讜言如此,故聖德至治,與天同大,如日方升,直與堯·舜,齊美匹休,此豈非我文子文孫所可法者乎?臣竊覵近世臺選,多不審簡,如臣之千不近萬不似者,亦或厠數,人不足以厭於衆望,言不足以槪於聖心,故雖以我殿下包容之量,或不無輕視之心,一言不當,遽下威怒,輕者竄逐,重者庭鞫。由是人皆以臺地,視若罟擭陷阱,規免爲上策,含默爲中計,或有一二進言者,必千誦萬讀,審其何文字觸犯,何句語礙眼,然後敢進,旣呈之後,或預治投荒之裝,或聚待誅罰之命。於乎,烏鳶見殺,仁禽增逝,狂夫受戮,直士深藏。彼以言獲罪者,孰敢曰無罪哉?然而人旣臺臣,言是臺臣,而陷於刑辟,淪於荒裔,則臣竊恐不但規避含默而止,必一轉再轉,終至於諛佞成風而後已。諛佞之成風,非西漢之所以亡者乎?伏願殿下,遠師堯·舜,近法祖宗,愛惜大臣,容受狂言,以振勁直之風,則奚但絶規避之習,開壅滯之患而已哉?其於盛德大業,益增輝光矣。臣知識昏蒙,才力鈍駑,自知其不合於言議,故忝叨本職,殆過十數,終未能發一言論一事,每以疾病,輒蒙譴罷,規避之罪,臣實首犯,而今於儒臣之啓,亦不知引咎自劾,乃反以容受臺言,責難於君父,其亦狂妄之甚矣。伏乞先治臣罪,以礪其餘,不勝大望焉。臣無任云云。答曰,省疏具悉。可勉者宜勉矣。其勿辭察職。
修撰鄭翬良疏曰,伏以,臣之老母,今年爲七十三歲,篤老沈病,寧日全少。區區情理,實無離捨從宦之望,而近緣館僚不備,積日持被,每當禁鑰旣下,城闉重隔,則臣方寸煎鬱,水火焦沸,每曉家信之來,輒不敢遽問安否。此其懇迫之情,切急之私,卽玆可知,而在直同僚之所嘗目見而心悶者也。臣已欲仰暴肝血之懇,亟申終養之願,而惟嚴畏惶恐,囁嚅而未敢發者久矣。卽聞母病諸症,感寒益劇,種種形貌,一倍危苦,最是胸膈痞疼,寒熱間發,多灌藥物,未有分減,老人氣弱,幾何而不至於澌頓耶?又聞其病中念臣,催臣歸省,急足相續,待漏趲至。臣自得此報,心神飛越,不自按住。玆敢短章籲急,徑出禁門,伏乞聖慈天地父母,亟命鐫削臣職,以便救護,仍治臣擅離之罪,以肅朝綱,不勝萬幸。臣無任云云。答曰,省疏具悉。爾其勿辭護焉。
上在昌德宮。停常參·經筵。
李匡輔啓曰,同副承旨趙尙命,今日不爲仕進,牌招,何如?傳曰,允。
李世璡啓曰,大司憲李德壽,掌令權祐,持平元景淳在外,執義許沃,持平李應協呈辭,掌令李齊聃未肅拜,今日以監察茶時之意,敢啓。傳曰,知道。
又啓曰,卽者吏曹郞廳來言,今日爲政事,命下,而判書徐宗玉陳疏受由,參判鄭羽良陳疏入啓,未承批,參議李宗白未肅拜,不得開政云。參議李宗白,卽爲牌招開政,何如?傳曰,允。
又以義禁府言啓曰,全羅道海南縣定配罪人李匡德,羅州牧徒配罪人李奎采等放送事,承傳啓下矣。放送之意,分付本道,何如?傳曰,允。
趙尙命,以禮曹言啓曰,今正月初十日大臣·備局堂上引見入侍時,關西癘疫孔熾,死亡甚多,誠爲驚慘,別遣香祝設行癘祭事,命下矣。祭文及香,令該司急速撰出磨鍊,下送本道,使卽精備奠物,中央設壇,不卜日虔誠祈禳之意,知委,何如?傳曰,允。
又以禮曹言啓曰,卽接獻陵令所報,則今此解凍之際,兩陵上石物塗灰,大段剝落,曲墻內面階石曾前動退處,五立頹落云。陵上至近之地,有此階石頹落之患,不可無慰安之擧,兩陵慰安祭,不卜日來十五日設行,而依例本曹堂上郞廳進去奉審後,稟處,何如?傳曰,允。
又以刑曹言啓曰,曾因左邊捕盜廳啓辭,本廳所囚亡命罪人振紀子英,差病間下囚典獄,令月令官各別救療矣。卽接典獄署牒報,則英病勢,今已快差云,移送捕廳之意,敢啓。傳曰,知道。
上在昌德宮。停常參·經筵。
未時,太白見於巳地。
下直,巨濟府使李昌重。
藥房都提調金在魯,提調鄭錫五,副提調李匡輔啓曰,伏未審日間,聖候若何?眩氣更不發作乎?臣等未得入侍,已浹一月,今日不可不率諸御醫入診,詳察聖候矣。大王大妃殿氣候調攝之節,近復何如?醫女之未得入侍承候,亦已久矣。今日使之入侍詳診,恐爲得宜。臣等不任區區伏慮,敢來問安,竝此仰稟。答曰,知道。慈殿氣候一樣。予則日者備局日次,日候陰冷,竟夕殿坐,近因風寒,有眩氣往來之候,滋陰健脾湯,欲爲進御,方欲下敎,問候時至矣。動駕在前,欲爲調理,問于入侍醫官,劑入五貼,後日次入侍,而此調理之際,只繼進日問候宜矣。藥房再啓曰,入侍醫官退出後,臣等更與商議,則卽今聖候,眩氣雖不至比前大段時,而滋陰健脾湯進御,實合於調理之道,依下敎,以當初方文,五貼劑入之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
尹得和啓曰,右副承旨李世璡,今日不爲仕進,卽爲牌招,何如?傳曰,允。
又啓曰,吏曹參判鄭羽良,疏批已下,參議李宗白,旣有只推之命,竝卽牌招開政,何如?傳曰,允。
又啓曰,吏曹參判鄭羽良,參議李宗白牌不進推考傳旨及罷職傳旨,今方捧入,而開政命下之後,不卽擧行,事甚未安。參判鄭羽良,更爲牌招開政,何如?傳曰待開門牌招。
以吏曹參議李宗白牌不進罷職傳旨,傳于尹得和曰,推考傳旨捧入。
以今正月十五日常參儀註磨鍊單子,傳于尹得和曰,問候批旨已言之,出給。
李匡輔啓曰,行大司憲李德壽,掌令權祐,持平元景淳在外,執義許沃,持平李應協呈辭,掌令李齊聃未肅拜,今日監察茶時之意,敢啓。傳曰,知道。
李世璡,以義禁府言啓曰,平安監司啓本據,刑曹粘目內,玉江萬戶金必重,義州前府尹金相奭等,移本府處置事,允下矣。金相奭今方待命於本府,卽爲拿囚,而金必重,時在任所,依例發遣府羅將,交代後拿來,何如?傳曰,允。
趙尙命,以都摠府言啓曰,副摠管李義豐,以禁衛中軍軍兵等中日試放事,南別營晝仕出去之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
執義許沃啓曰,臣年衰病痼,志氣摧頹,不合於耳目之責,而銓曹循例檢擬,聖上輒加誤恩,臣誠惝怳悚蹙,逃遁不得。迫於嚴命,分義是懼,間或冒沒承膺,而早晩顚沛,臣固自料。今者應敎洪啓裕,以臣日昨筵中,不爭李匡德事,大加詆斥,至以駭之爲言,臣不勝訝歎,而至夫匡德伊日之疏,雖未免妄率,而旣經帳前親問,至以無隱爲敎,則當初竄謫,蓋爲嚴處而已。島配之啓,不必久爭,故臣於前秋筵對,果爲停論。今於歲律旣更之後,有此特宥之命,實出於欽恤之聖意,則卽席爭執,實非臣意慮之所及。信乎人見之不同,如是參差也。雖然,勿論其言之當否,旣被其斥,則不可晏然於職次,請命遞斥臣職。答曰,勿辭。
李世璡啓曰,執義許沃,再啓煩瀆,退待物論矣。傳曰,知道。
吏曹參判鄭羽良疏曰,伏以,臣兼帶,雖蒙許遞,而本職依舊纏絆,比人之陷於汚泥中衣裳,全體皆被點染,雖一半卸解,而一半故在,其爲臲卼不安,斑駁駭視,又當如何也?蓋諫臣雖以文任劾臣,而其措語之醜,實是薦紳罕遭之題目。臣雖無狀,忝叨宗班,被此彈,而尙復諉之於旣遞文任,仍據銓職,則是眞不識人間羞恥事,而人將不食其餘矣。臣之必遞不容已之義如此,此通朝之所共知,而卽見長僚疏本,則乃以臣之丐免,爲其難安之端。噫,人之去就,如飮食冷暖,自適其適而已,固不可求其同,而亦未必求其異,唯視吾義之所安耳。借使臣,無別件所遭,而爲此啀廝,長僚只當量道理,而爲之去就,不當視臣也,明矣。況臣所引,不干銓事,不交涉長僚也哉?然長僚亦豈不知此理,特風波貞厲之地,未經勘者,猶有嘆於已勘,而聊試此事體之言耳,臣竊一笑也。臣雖萬被嚴誅,有死而已,決無冒出之理,而積違嚴召,許久虛縻,寤寐踧踖,無所容措。伏乞聖慈,將臣所帶諸任,亟行鐫削,仍命重勘,以肅朝綱,以安私分,千萬幸甚。臣無任云云。答曰,省疏具悉。撕捱其涉過矣。卿其勿辭,從速察職。
副提學金鎭商疏曰,伏以,天機不息,歲律旣更,三陽回泰,萬品俱熙。洪惟我聖明,體天行道,對時育物,聖學日新,聖治日躋,以基我東方億萬年無疆之休,是畎畝賤臣祈祝之誠也。仍惟我東宮邸下,年及入學,期在隔月。近伏聞殿下,將於太廟展謁時,使之隨駕。臣於是,不覺蹶然而起,聳然而忭。追思十數年前聖躬孤危,宗社綴旒之日,中心幸喜,殆不能自定。竊想我祖宗在天之靈,亦必鑑臨悅豫於冥冥之中,新年邦慶,豈有大於此者?顧臣負釁在野,無由一隨諸臣之後,獲覩威儀之擧,爲罪爲恨,曷有其極?竊自伏念,臣積罪如山,而受恩如天。擧其大者而言之,在昔忝叨春坊之初,因科榜之多言,祖先之貽辱,決意自廢,八九違牌,而不知止,此豈眇然新進之臣所敢爲者,而曲荷寧考包荒之德,不惟不罪,終靳例罷,繼以誕降王言,昭雪先誣,及臣毫無報效,屢遭危辱,遂爲自靖之計,辜負罔極之恩,而朝廷猶不忍於誅絶,除命相續,收召不置,此實出於先大王追念臣祖之忠,不棄其後之盛意也。逮至當宁,卽宥臣於嶺海遷謫之中,歸見八耋垂死之母,仍處臣以榮塗極選,又責臣以實錄纂修之任,至諭以君臣之間,豈有一不知面之理?此等寵眷,在古亦罕,而臣則偃然昧然不思奉承,臣子分義,掃地盡矣。又因命途窮獨,心火膠固,隨意浮遊,便同狂漢,而乃蒙聖慈矜恕,不加督責,目以方外之人,任其優游自在,十年之內,再陞寵資,過情之褒,榮動遐邇,私懇干恩,而特許繼絶,瞽言觸諱,而隆批優容,風憲之首,經幄之長,纔遞旋授,有若非臣莫可者然,其視古聖王優禮野臣之意,不啻過矣。挽近以來,負犯如臣,而寵遇如臣者,有幾人哉?間聞聖上,以法繩下,朝臣以言獲譴,臣之區區竊爲聖明憂嘆之餘,亦未嘗不以臣之倖逭郵罰,獨被盛恩,爲感愧之深也。今於新命之下,又復違傲,敢將微懇,仰瀆崇聽,而當此一歲之首,國有慶禮之日,臣子蹈抃之情,自不能不披露。深望聖明,益勤求治之誠,且軫貽燕之謨,以鞏固我邦本。兼暴臣負罪之實,感恩之悃,亦望聖慈諒察,亟鐫臣職名,仍勘臣負犯,無使恩命屑辱,罪戾層積,實公私之幸,竝惟留神焉。臣無任云云。答曰,省疏具悉。卿其勿辭,上來察職。
應敎洪啓裕疏曰,伏以,臣居職無狀,臨事失義,以致臺章重發,譏斥狼藉,反顧慙恧,無以自解。恩除之下,鎭日違召,蓋出於萬不獲已,而未蒙聖鑑之照燭,只推之命,每下格外,臣誠惶悶抑塞,不知所以自措也。顧今所叨之職,卽臣從前出入之地,如無情勢之難强,則當此法講久停,館直不備之日,豈可爲撕捱之計,而誠以被論者,不敢冒出,所以重臺言,重臺言,所以尊國體,此非獨賤臣去就,其所關,可謂不輕而重。臣雖怵於分義,强欲趨承,其於一世之嗤點,何哉?在聖上體下之仁,亦豈必一向催迫,使不得遂其廉隅也耶?玆隨天牌,來伏闕下,而百爾思量,終無變動之路,更此申暴血懇,伏乞聖慈,曲賜諒察,亟令刋削,以安微分,千萬幸甚。臣伏聞昨日筵中,有海南遠竄罪人李匡德特放之命。臣竊以爲聖上處分,失之太寬也。夫匡德親問之時,臣未之參見,未知其所供何如,昨者聖敎,至謂之直,而毋論其供之直與不直,只就其投疏一事而論之,其縱恣無忌,爲如何哉?鞫獄事體,至嚴且重,前後罪囚,豈無親屬,而三百年來,未有肆然投章,自當言根,如匡德之爲者。況其弟罪犯,萬萬凶悖,有非爲人臣子者所可參涉乎?此不可以兄弟私情,有所顧貸,而其侮弄國法之罪,終無所逃,善地薄竄,已是寬典,而纔經數朔,急急宥還,與諫官之言事獲罪者,次第蒙恩,朝家處置如此,而將何以服人心耶?臣恐自今以後,鞫囚至親,有官職則陳疏,無官職則擊鼓,將不勝其紛紜,其可謂國有刑法乎?此敎一下,入侍臺官,所當據理爭執,而未聞有一語,臣竊駭之也。臣不敢以三司自處,而事在目前,不得不冒死陳之,惟聖明省察焉。臣無任云云。答曰,省疏具悉。其特釋旣下敎矣。爾其勿辭,從速察職。
上在昌德宮。停常參·經筵。
未時,太白見於巳地。
李世璡啓曰,左副承旨鄭必寧長孫學生輝祚身死,服制已行七日,出仕,何如?傳曰,允。
又啓曰,執義許沃,引避退待,已至經宿,連日監察茶時,俱涉未安。除在外外,呈告·未肅拜人員,竝卽牌招,何如?傳曰,允。
又啓曰,行大司憲李德壽,掌令權祐,持平元景淳在外,執義許沃避嫌退待,掌令李齊聃未肅拜牌不進,持平李應協陳疏入啓,今日以監察茶時之意,敢啓。傳曰,知道。
趙尙命啓曰,吏曹判書徐宗玉,由限已過,一體牌招開政,何如?傳曰,允。
又啓曰,吏曹判書徐宗玉,參判鄭羽良牌不進,推考傳旨,今方捧入,而開政命下之後,尙今遷就,事甚未安。判書·參判,更卽牌招,何如?傳曰,允。
又以司饔院官員,以監膳提調意啓曰,生鮮廛人等,逐日呼訴於本院曰,莫重日供生鮮,非不欲竭誠繼封,而春氷未解,凍魚已盡,京外漁路,今已斷絶,若不及時變通,則將未免闕供之患,願以雜魚及活鷄,參半代封事,斯速入啓變通云。卽今形勢,誠如所訴。在前如此之時,亦有參半代封之規,而事係御供,自下不敢擅便,惶恐敢啓。傳曰,參半代封。
義州府尹趙明履疏曰,伏以,臣不才,濫叨見任,其始豈不欲力辭固讓,必遞爲期,而適値本府荐歲飢荒,行擧賑政,此時圖免,有若規避,亦以只得推榮,而不赴其任,於此,有所不安者,遂乃祗肅恩命,拜辭西下,而到府之後,審察民事,考檢邑力,則誠有萬萬寒心者,如欲詳陳,非盈尺之紙所可竟也。大抵本府,前年只是水患,而今歲則水患之外,加以雹災,前年黍粟,不至甚凶,而今歲則黍粟未免大歉,其經水患處,田形全壞,便成沙場,其遇雹災者,殘莖敗葉,全無所收,而環境二十一面,稍勝者只是一面,故近二萬人戶,遑遑者居半,而秋成之日,殆同春窮,言念開歲,誠可於悒。蓋聞今春飢民七千餘口,固已夥矣,而來春則將至萬口,萬口飢民之賙,支費其將幾何?假使本府物力,得如十餘年前,賑救之道,尙必多艱。況今物力之殘弊,無復舊日樣子,凡可以鳩聚拮据者,只有一二名色,而其多寡之數,朝野皆知,此固不足以當賑資之半,而此外雖有道臣之所區劃貸施者,當此諸邑被災之日,旣不得專意於一州,則何可望其恰如所願乎?臣於未辭朝前,粗有揣量,請買本道舊田稅於版曹,僅得三千石粟,就此辦出本價,則餘剩固無多,而猶勝於全無所得,故方謀開春船運,而一邑飢民,引喉待哺者,已有日矣。近伏聞備局,以版曹貯蓄之耗縮,賣稅一款,筵達而防塞之。臣聞此報,不覺心膽隳落。此穀失之,將何以活民乎?備局旣以慮其弊病,聖上亦已可其陳達,則到今難復容喙於此,而第念此穀,臣於秋間得請,故版曹公文,已付監營,事在令前,煞異於令後。且況本府,遭此八道所無之荐歉,則朝家雖別加顧恤,特施格外之典,以臣之愚,未知其爲不可也。在昔朱子爲南康之荒政,夫以朱子之賢智,南康之財力,猶有所請求於朝者。今以臣之蹇劣,本府之蕩敗,雖欲不一呼籲,固不可得。且以本府近例言之,丁酉之飢,累度狀請賑資,朝家之所以軫念劃補者,不啻夥然,有司之文簿斑斑,今可考也。念臣曾忝從班,凡例民事,則固不可不達,而旣在守令之職,體例自有所拘。兼之本府,在千里塞外,遙望象魏,尤若九天之崇邈,雖有欲陳之懷,其勢難於登徹,反復商度,泯默累日,而憂迫之極,畢竟忘其猥越,瞻向五雲,瀝血封章,而臣與一州窮氓,攢手祝望,俯伏竢命,此眞所謂莫畏於天與父母,而人有疾痛,必呼天呼父母者也。噫,臣之長短,業已聖明之所洞悉。臣本性拙,未嘗敢爲過濫之計矣。若今所營辦,尙足以賑救,而又得此穀添益,大行要譽之政,則臣死有餘罪,臣雖無似,豈爲此哉?伏乞聖慈天地父母,俯垂鑑燭,右所陳本道舊田稅,特令廟堂與版曹,依前許賣之數,劃給本府,千萬大幸大幸。臣無任云云。傳于趙尙命曰,頃者申飭,又如是耶?還爲下送。
持平李應協疏曰,伏以,臣受性,本自軟愞,情地亦甚危臲,臺端一步,素畫已堅,而曩於屢逋之餘,遽承嚴截之敎,惶霣震薄,餘悸未定,而當新除之下,牌召鎭日押臨,不敢重犯逋慢之辜,勉承恩命,粗伸義分,蓋廉隅與義分,有時乎互爲輕重故也。若夫言責重寄,萬無稱塞之望,倉卒詣臺,謄傳故紙,自顧多恧,人謂斯何?實緣入臺屬耳,重以憂病薰心,未效一日之責,徒積惶愧之忱矣,迺者僚臺之疏,責難以優容言者之義,盛陳近日居臺規免含默之態,其所論列,切中時病。噫,言路之開塞,實關國家之榮捏。以殿下之明睿,豈不念及于此,而宸衷或有所激惱,則聲色過煩,摧抑太遽,雷霆雪霜,倏加於伏蒲之列,爲詬豕叱,遍加於冠豸之班,積威之所震盪,氣節消沮,好惡之所趨避,俗習卑汚,臺閣之寂寥,未有甚於近日,噤烏之誚,轅駒之譏,吁亦可羞而可怜,而如臣無似,初入言地,本非敢怵懾於雷威,亦非敢懲吹於熱羹,而秪緣巽懦,不能奮勵,一除再除,了無絲毫之裨補,揚揚呼唱,徒惹輿儓之揶揄,始速逋慢之愆,而跡似涉於規避,終招含默之譏,而罪實積於尸素。彼雖若過境汎論,罔非箚着臣身,臣雖有喙三尺,而無以辭其責矣。不職之失,臣實爲首,其不可冒昧盤礴決矣。玆因處置,天牌儼辱,而臣之老母,素患痰癖之症,近又挾感陡劇,失汗過多,眞元消敓,咳喘交劇,飮啖全却,篤老氣力,不能與病爲敵,凜然床笫,轉動須人,雜試湯餌,少無所效,臣左右扶將,方寸煼煎,實無晷刻離違之勢。矧臣見方自引之不暇,揆以情勢,本非可以關涉可否於立落之間者乎?情私旣切,焦迫踪地,亦難冒進,玆敢祗隨,短章陳籲,伏乞聖慈,天地父母,諒臣肝膈之至懇,亟命鐫罷臣職名,俾便救護,以安賤分,不勝幸甚。臣無任云云。答曰,省疏具悉。爾其勿辭護焉。
上在昌德宮。停常參·經筵。
下直,洪川縣監洪啓百,陽德縣監金浣。
尹得和啓曰,右承旨柳萬重同姓三寸侄前府使師賢身死,服制已行七日,出仕,何如?傳曰,允。
鄭必寧啓曰,備邊司郞廳,以大臣意來言,今日賓廳坐起日次,而時無時急稟定事,頉稟。傳曰,知道。
又啓曰,大司憲李德壽,掌令權祐,持平元景淳在外,執義許沃避嫌退待,掌令李齊聃未肅拜,牌不進傳旨未下,持平李應協陳疏受由,今日以監察茶時之意,敢啓。傳曰,知道。
又以備邊司言啓曰,北道犯越罪人申元贊等二十三名,纔已押來矣。依甲寅年例,令刑曹嚴囚推問,朝夕饋飯及定軍守直等事,亦令該曹擧行之意,分付,何如?傳曰,允。
又以備邊司言啓曰,因咸鏡監司尹容,御史洪啓禧狀請鑄錢事,依日昨筵稟擧行節目,書入之意,敢啓。傳曰,知道。
李世璡啓曰,今日賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
又以弘文館言啓曰,本館上番闕直,已至多日,事體極爲未安。副修撰鄭翬良由限已過,卽爲牌招,以爲姑陞入直之地,何如?傳曰,允。
又以義禁府言啓曰,刑曹啓目內,海恩君爣,移本府處置事,允下矣。爣今方待命於本府,卽爲拿囚之意,敢啓。傳曰,知道。
上在昌德宮。停常參·經筵。
未時,太白見於巳地。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李義豐,以禁衛中軍軍兵等中日試射事,南別營晝仕出去之意,敢啓。傳曰,知道。
李世璡啓曰,行大司憲李德壽,掌令權祐,持平元景淳在外,執義許沃引避退待,掌令李齊聃未肅拜,牌不進傳旨未下,持平李應協,陳疏受由,今日以監察茶時之意,敢啓。傳曰,知道。
又啓曰,吏曹判書徐宗玉,參判鄭羽良再招不進,推考傳旨,今方捧入,而開政命下之後,尙不擧行,事甚未安。所當更請牌招,而一日三牌,有傷事體,何以爲之?敢稟。傳曰,待開門牌招開政。
備忘記,傳于李世璡曰,當該中官,當爲莫重公事,誤踏啓字,極爲非矣。推考。
上在昌德宮。停常參·經筵。
初昏,流星出北斗星下,入南方天際,尾長三四尺許,色白。
鄭必寧啓曰,行大司憲李德壽,掌令權祐,持平元景淳在外,執義許沃引避退待,掌令李齊聃未肅拜,牌不進傳旨未下,持平李應協陳疏入啓,今日以監察茶時之意,敢啓。傳曰,知道。
李匡輔啓曰,同副承旨趙尙命,今日不爲仕進。卽爲牌招,何如?傳曰,允。
李世璡啓曰,執義許沃引避退待,已至多日,而尙未處置,事甚未安。除在外·牌不進·傳旨未下外,持平李應協,由限已過,卽爲牌招,以爲處置之地,何如?傳曰,允。
柳萬重啓曰,吏曹判書徐宗玉,參判鄭羽良牌不進,推考傳旨今方捧入,而開政之尙今遷就,誠極未安。判書·參判,竝更牌招開政,何如?傳曰,允。
以副修撰鄭翬良牌不進禁推傳旨,掌令李齊聃牌不進罷職傳旨,傳于李世璡曰,推考傳旨捧入。
鄭必寧,以備邊司言啓曰,北道犯越罪人等,自京獄査問事定奪,意有所在。罪人等押來,已至數日,刑曹尙不開坐云,事甚未安。刑曹判書閔應洙推考,仍卽牌招,以爲從速開坐之地,何如?傳曰,允。
柳萬重,以觀象監官員,以領事·提調意啓曰,本監所掌日課百中書,每十年刊印藏置,以爲稽古之地,而今壬戌年,乃其繼印當年矣。進上頒賜,所入紙地雜物及應役工匠等料布,依壬子年例,令該曹磨鍊差下,以爲及時印出之地,何如?傳曰,允。
李世璡,以刑曹言啓曰,因備邊司啓辭,犯越罪人申元贊等,依甲寅年例,令本曹推問事,命下,而連因判書之以病引入,姑不得開坐推問矣。卽接典獄署牒呈,則罪人中李承萬·僧行默·女士郞禮等,冒寒遠來之時,在途得病,見囚本獄之後,諸症有加云。査事未始之前,慮有徑斃之患,各別救療之意,嚴飭該署,而藥物飮食之節,亦爲嚴飭於進排各該司之意,敢啓。傳曰,知道。
負罪臣兪拓基疏曰,伏以臣,自蒙恩召以來,歲已易而月亦十三彀矣,瀝肝血而哀籲者,殆將近六十矣。三陽回泰,萬品昭蘇,而臣則危疾沈篤,日就難醫,痿痺眩喘,不可望復起爲人,唯自戰灼迫隘,跼蹐隕越,懇乞早被嚴譴,粗安賤分而已。噫,古之愚夫愚婦,尙能以片言而感至尊。今臣猥受隆知,致位至此,苟平日言行,萬有一取信於君父,則前後疾痛之呼,寧不可少孚於聖明慈覆之下,而天聽愈邈然,此固臣從前事上不以誠之罪也。尤合萬死,尙復何言?臣之螻蟻微忱,何可望仰格,而以聖上日月之明,獨不念國體之日益隳,而恩數之日益屑越,又不念法紀之日益壞,而畿邑之日益難支者,臣誠愚昧,不敢知其何謂也。倘聖明,不以臣言爲實,俯詢朝廷,如有以臣爲假托矯飾者,則慢蹇之誅,臣所甘心,苟非然者,特賜矜允臣所請,俾臣得以少便調息,復延危喘,實惟天地父母覆燾生成之恩也。臣之老母,今年七十五歲,自歲時,至今旬望之間,宿患再發,症勢苦劇。臣日夜煼煎,未遑治文字,又未敢許久泯伏,廑廑申籲於宸嚴之下,伏望聖慈,亟命勘臣罪狀,俾肅朝綱,收還史官,以除列邑吏民無限弊害,千萬幸甚。臣無任云云。答曰,省疏具悉卿懇。頃者敦諭之批,旣悉予意,須體慇懃之意,安心勿辭,其卽入來,以副企望。仍傳于李世璡曰,此批答,使偕來史官傳諭。
戶曹參議尹汲疏曰,伏以,臣於頃者,久據匪據,宜遞不遞,橫遭僇辱,自速狼狽,幸蒙恩庇,特許單解,使臣得以超脫羿彀,避遠駭機,循分自在,頌祝方切。不意彈墨未乾,除旨又辱,臣且感且愧,若無所容。顧此所叨,便同漫職,聞命卽肅,似若無損於廉義,而第臣區區踪地,萬萬窮蹙,不敢以謝迹傾奪之場,遽然爲抗顔冒進之計。情雖出於危絶,而罪實大於慢蹇,徊徨踧踖,歷數日而靡定。噫,臣之向來所遭,已蒙聖鑑之俯燭,今於日久之後,不必推溯索言,而頃伏見亞銓之疏,拈出臺避中通塞二字,傅會簡問時愼嚴之意,擧人姓名,至煩天聽,噴薄恫喝,自生葛藤,臣誠惝怳驚怪,莫曉其所以也。臣之當初答簡,辭極微婉,意在對商,在亞銓,少無可怒之端,今其疏,乃反臆斷而質言之,以實臺臣之言,而便成靳塞之證,此則非他人塞之,實自塞之也,豈不異哉?其言之是非得失,在臣不啻若過空之浮雲,則臣不欲與之呶呶,而緣臣未卽曲循人意,致此紛紛,使其生平榮泰之願,閼而不遂。究厥所由,罔非臣罪,其何可以職名之乍改,有所自恕,晏然就列,重犯冒沒之譏哉?玆敢略暴危懇,仰瀆宸嚴,伏乞聖慈,天地父母,俯加矜諒,亟賜鐫削,以安私分,以快人心,不勝萬幸。臣無任云云。答曰,省疏具悉。其何撕捱?勿辭察職。
上在昌德宮。停常參·經筵。
李世璡啓曰,行大司憲李德壽,掌令權祐,持平元景淳在外,執義許沃引避退待,掌令李齊聃未肅拜牌不進,持平李應協疏批未下,今日以監察茶時之意,敢啓。傳曰,知道。
藥房都提調金在魯,提調鄭錫五,副提調李匡輔啓曰,春寒甚峭,伏未審日間,聖體若何?湯劑已盡進御,而眩氣其有差減之效乎?臣等今日當依下敎,率諸御醫入診,詳察聖候,議定繼進當否矣。大王大妃殿氣候調攝之節更何如?醫女之未得入侍已久矣。今日使之入診,詳細承候,有不可已。臣等不任區區伏慮,敢來問安,竝此仰稟。答曰,知道。慈殿氣候一樣。予則眩氣差勝後一樣矣。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,執義許沃引避退待,已至多日,尙未處置,連日監察茶時,俱涉未安。除在外·陳疏未承批外,掌令李齊聃,卽爲牌招,何如?傳曰,允。
又啓曰,昨因備局草記,刑曹判書閔應洙,有牌招開坐之命,而違牌不進,尙此遷就,事甚未安。卽爲牌招,以爲開坐之地,何如?傳曰,允。
以吏曹參議李宗白,掌令李齊聃牌不進罷職傳旨,傳于柳萬重曰,竝推考傳旨捧入。
傳于柳萬重曰,展謁在近,王世子生辰陳賀權停。
柳萬重,以弘文館言啓曰,本館上番闕直,已至一旬,事體極爲未安。副修撰鄭翬良,旣有只推之命,卽爲牌招,以爲姑陞入直之地,何如?傳曰,允。
又以備邊司言啓曰,明日本司坐起出令,而堂上無一人進參,事極未安。除公故實病外,竝從重推考,令政院待開門牌招,以爲備員開坐之地,何如?傳曰,允。
以京畿監司啓本,判府事兪拓基月廩不受事,傳于趙尙命曰,令本道更爲輸送。
鄭必寧,以內乘,以提調意啓曰,內乘金夢煃,今月初六日政,移拜渭原郡守,而今此太廟動駕不遠,莫重差備,不可不備員,其代令該曹口傳差出,何如?傳曰,允。
兵曹口傳政事,兼內乘李鐽·李昌壽·崔尙衡。
鄭必寧,以武臣堂上以上朔試射所差備官,以試官意啓曰,臣於落點後,來詣試所,卽爲開場,而日勢已暮,未及畢射,明日仍爲繼射之意,敢啓。傳曰,知道。
編修官李昌碩書啓,臣敬奉聖旨,傳諭于楊州渼陰村行判中樞府事兪拓基所住處則以爲,臣昧死瀆擾,尤合萬殞,伏承聖批,又靳矜允,臣誠悶迫抑塞,不知所對。從當更竭肝膈之懇,冀蒙聖明哀憐之恩云。臣旣承偕來之命,姑爲仍留之意,馳啓。踏啓字。
持平李應協疏曰,伏以,臣於日昨嚴召之下,猥控情私,仰冀日月之明,俯賜矜察,庶獲鞶帶之褫矣。迺蒙恩暇,得以扶護數日,母子攢祝,感戴洪造,不知所以圖報也。玆因僚臺處置,召牌臨門,惶縮怵迫,靡所容措。顧今母病越添,症形俱係沈篤,情理彌切煼灼,離違供職,已斷其望。且臣於掌令臣李齊聃未徹之疏,有不可晏然者。蓋其疏以爲,宜罷無言臺官,以存臺體,而一日在職,何間於入侍不入侍之間云云。臣情私旣迫,踪地難安,本非可以關涉可否者,而亦一伊日在職之人,而旣謂與引避僚臺,無甚間別云,則臣之不可冒進容喙於立落之間,其義較然,不待多言而決矣。祗隨闕外,仰暴危懇,伏乞聖慈,天地父母,俯加諒察,亟命鐫罷,以安賤分,不勝幸甚。臣於自引祈免之章,不宜贅陳他說,而略有所懷,敢此俯陳焉。關北饑荒,振古所罕,環北土千餘里,人將盡劉。孑遺居民,蕩析仳㒧,萇楚之嘆,澤鴻之鳴,吁亦驚心而慘目。聖上念瑣尾顚連之狀,錦玉爲之靡安,國家賙救之道,廊廟訏謨之地,恤恤乎靡不用極,而第流民繈屬,散而之四,翳桑滿途,阽於溝壑,景色愁絶。自朝家雖令守土之臣,接濟拯活,而任蒭牧之責者,安保其克念同胞之義,不間之以物我,竱心賙恤,若己之飢乎?宜令廟堂,另飭道臣守令,蕫勅勤怠,詳察最殿,若有一夫不獲其所,則當該守宰,隨卽重究,時遣繡衣廉察,而待賑畢麥熟,護還本土,俾奠厥居,恐不可已也。目今鳩穀,殆甚無麪不飥,上下焦然區畫,至因道臣狀請,許令開鑄錢幣,此固生財之道,雖似權宜之策,而第念鎔冶一開,鏹貨流通,則地近邊圉,奸弊易滋,頑氓犯越,比比接踵,脫有疏虞,必致生梗。況紀綱頹弊,末俗詐僞,隱屛挾鑄之弊,將不勝其紛紜。北俗椎魯,所貴質直,而何可啓其奸竇利竅乎?廟堂諸臣,徒爲一時目前之利,而不爲日後無窮之慮,臣竊慨然也。國朝懲貪之法嚴重,至於收司之律而極矣。近來綱紀不嚴,刑政漸弛,貪官之絓吏議,墨吏之入繡啓者,雖奸贓狼藉,證左昭然,而夤緣蹊逕,輒圖淸脫,査狀議讞,曲循情面,墨池雪山,俄頃變幻,一經霈宥,收敍檢擬,復廁簪紳,恬不知悛。國法職此撓屈,貪汚無所懲畏,士鮮羔羊之節,朝多簠簋之誚,民生安得不困悴,風習安得不卑汚乎?雖以今番金吾所勘兩人事觀之,犯科初甚緊重,而一從査案,便施薄勘,畿驛編配,不足懲其罪。此係已了之案,雖不得更覈,而其在聖朝綜核之政,不容但已。前後犯贓得罪者,令政曹考出,隨辜犯之輕重,限年數之淹速,勿許收檢,以嚴防限,俾爲懲礪之地,斷不可已也。生民休戚,亶係守令能否,災歲蒭牧,尤宜盡心撫摩,而伊川府使柳奎運,貪饕爲事,封己媚勢。掊克之怨,殿屎載路,駄載之誚,傳說喧騰。博川郡守張斗周,蠢庸鄙劣,儱侗憒憒,前後居官,動輒見敗,決訟簽丁,惟賂是視,家在密邇,輦輸絡繹,吏猾爲奸,民不堪命。鳳山郡守沈鳳徵,癡蠢使氣,刑杖濫酷,沈蠱官妓,賂門大開,衙客賣權,言無不售,徵斂無藝,闔境嗷嗷。此等不法之人,不可畀以字牧之任,以貽民害,三邑守令,臣謂宜罷職不敍也。蔭路初仕,卽字牧階梯,其不可不簡擇也,明矣。近來官方混淆,間廁闒茸,英陵參奉李邦俊,鄕曲庸品,殖貨武斷,素稱不仁之積著,厚招鄕黨之疵謗。莊陵參奉鄭泰熙,本以庸碌之人,多行鄙瑣之事,齋室淸閟之地,至有醜褻之謗,遠邇播傳,物情駭惋。此等猥雜之類,不可濫廁衣冠之列,臣謂宜速刊汰也。臣無任云云。答曰,省疏具悉。所陳者竝依施。鑄錢意在爲民,儲穀於京於外,備局從長區畫矣。爾其勿辭察職。
乾隆七年壬戌正月十八日巳時,上御熙政堂。藥房入診入侍時,都提調金在魯,提調鄭錫五,副提調李匡輔,假注書權崇,記注官李胤沆,記事官趙載德,醫官金應三·許信·玄起鵬·金壽煃·方泰輿·金德履·金世選。在魯進伏曰,春日尙寒,聖體若何?上曰,無事矣。在魯曰,大王大妃殿氣候何如?上曰,安寧矣。在魯曰,王世子氣候亦一樣乎?上曰,好過矣。在魯曰,請令醫官入診,何如?上曰,眩氣近則差勝,只令爲首者四人,入診,可也。應三入診退伏曰,脈候左三部均停,右三部似沈,而不至大段,大抵平均爲好矣。信入診退伏曰,脈候左三部均好,右三部少似滑矣。起鵬入診退伏曰,脈候左右均停,聖體康寧矣。壽煃入診退伏曰,脈候左三部平均無欠,右三部稍帶滑體,而大抵調均爲好矣。上曰,滋陰健脾湯當更進乎?應三曰,調理之劑,無過於此者,更進似無妨矣。上曰,依前方五貼加劑以入。榻敎錫五曰,此藥卽當劑入,出去分付,何如?上曰,待罷出劑入,可也。仍曰,今日問候於東朝,語次始知之矣。東朝頃日常服石膏散矣,其時其後小便不順,症情蓋與己亥年河車丸進御時,相同矣。河車·石膏,似不相同,而其爲症則同,此何故也?應三曰,河車雖非冷劑,亦有濕體,故似如是矣。信曰,河車正是溫劑,與石膏大不相同,而症情之如是,實爲未曉之端也。起鵬曰,河車·石膏,不可同語,而今者如是,似是河車,亦有濕體而然也。壽煃曰,河車乃補劑,非溫劑,生物豈有不冷而溫者?河車之冷,雖不至如石膏,而冷則頗冷矣。上曰,河車·石膏之同症,實不可知,第待後日更議之,可也。上又曰,頃日世子祗迎節目,何以磨鍊耶?在魯曰,於敦化門外祗迎,而不得直爲隨駕,故節目甚繁矣。上曰,當初下敎,節目太繁矣。祗迎於敦化門內,仍爲乘輦隨駕事,節目,可也。擧條匡輔曰,頃日朝參時,宗親食物事,無年限區別之事,故該府難於擧行,尙未爲之云,宜有以定之矣。上曰,亦有年未至者耶?在魯曰,亦有之矣。上曰,以王曾孫婦年過九十,可謂稀矣。歲饌外,食物從厚題給,此外王孫婦·王曾孫婦,年七十以上,一體擧行。擧條在魯曰,報恩春秋祠所奉孔·朱兩夫子畫像,旣命移奉於鄕校及朱子書院,而其祠則以我朝儒賢所享,且是令後所建,有毁撤之命,臣亦認爲甲午令後矣,更聞之,則丙戌年故府使權煜爲縣監時,本邑士子,以先正居廬之地,創建此祠,以安遺像,名以山仰祠,又其鄕人,得孔·朱遺像,建祠傍近,而地勢反爲低下,祠屋亦甚薄陋,故其後有合祠之議,有此追奉,而改名以春秋祠云。今則兩聖遺像,旣已移奉,而本祠創建,遠在令前,則似不當以後來追奉之誤着竝毁,令前所建影堂,故敢達。上曰,春秋字,似因孔夫子,而山仰者,仰之若太山之意耶?先正是誰也?在魯曰,先正,卽文正公宋時烈,而山仰者,卽高山仰止之意也。上曰,然矣。此亦我國文勝之弊也。若爲作易四聖而建祠,則將謂太古祠耶?士子輩風習如此矣,此旣在令前,則置之無妨矣。孔子曰必也正名。旣以令甲先後爲定,則當勿毁,而春秋祠之號,則去之,可也。在魯曰,當初自上以追奉兩聖爲駭,道臣以下,用罰特重。今於監司·守令,旣皆敍用,則尹鳳九之尙在削職,似爲太偏。且己酉追奉兩聖時,鳳九爲筮仕,已十有餘年,元非儒生,亦實非首倡,而鄕儒輩,欲爲藉重計,以鳳九現告云矣。上曰,尹鳳九旣非儒生,且非首倡云,給牒,可也。擧條上曰,承旨進前。匡輔進伏。上曰,吏判之撕捱不出,是何事也?匡輔曰,似因實病,而亦以亞堂之章,爲引嫌之端矣。上曰,承旨書之。仍傳曰,鄭羽良之文任撕捱,極涉過矣。旣解其職,廉隅旣伸,則撕捱本職,其何分義?判書徐宗玉亞堂之章,其涉過矣,此何撕捱,而互相違牌,無意膺命,其在道理,極涉寒心。大政踰月,亦關國體,竝從重推考,更爲牌招開政,大政必於今月內爲之事,分付。諸臣遂以次退出,日正午矣。
上在昌德宮。停常參·經筵。
未時,太白見於巳地。
柳萬重啓曰,講官備員,明日視事,取稟。傳曰,停。
又啓曰,明日常參·經筵,取稟。傳曰,停。
尹得和啓曰,左承旨李匡輔,右副承旨李世璡,今日不爲仕進。竝卽牌招,何如?傳曰,允。
李世璡啓曰,大司憲李德壽,掌令權祐,持平元景淳在外,執義許沃避嫌退待,掌令李齊聃未肅拜,持平李應協牌不進,今日以監察茶時之意,敢啓。傳曰,知道。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,執義許沃,引避退待,已過多日,尙未處置,連日監察茶時,俱涉未安。除在外外,掌令李齊聃,持平李應協,竝卽牌招,何如?傳曰,允。
又啓曰,刑曹判書閔應洙,連日違召,不爲膺命,事甚未安。卽爲牌招察任,何如?傳曰,允。
又啓曰,判義禁尹陽來,辭疏承批之後,尙未行公,同義禁柳綎,連呈辭疏,亦不行公,久未開坐,滯囚可慮。竝卽牌招察任,何如?傳曰,允。
趙尙命,以禮曹言啓曰,前後上言之啓下本曹,可以議處者,旣盡覆啓,而其中司譯院生徒金潤玉,咸興幼學安廷舒等,開城府幼學金震寶,穆淸殿直金起,公州閑良梁世登等,金川忠義衛李格,洪州幼學李師興,報恩俗離山僧妙精等,限內終不現身,其所呼籲,亦甚猥雜,竝不爲回啓之意,敢啓。傳曰,知道。
趙尙命,以戶曹言啓曰,永嘉府院君權慄恩賜田結,尙未準受矣。慶尙道泗川縣數外官屯畓一結四十二負,南海縣數外官屯畓二結,自本家望呈,査問本官,打量成冊,今已上來,依例折給,何如?傳曰,允。
又以戶曹言啓曰,上年秋間私廟宮內樓行閣十間新造事,營繕官員,因次知中使聽傳敎,分付,有所報來,故所入物力,算摘上下矣。今聞行閣,初無營建之事云,事極驚駭。當該書員,捉來推問,則以爲元無傳敎,分付之事,而全出渠之瞞告偸竊之計,箇箇納供。論其情犯,萬萬絶痛。此實前所未有之事,不可不別樣嚴處。當該書員,移送該曹,依律勘斷,該掌官員,亦難免不察之失,令該府處之,何如?傳曰,允。
又以戶曹言啓曰,嶺南督運御史別單據,備局覆啓內,辛壬癸三年內,流亡絶戶合歿陳田及密陽浦八面爲降續田等事,令該曹,稟處事,命下矣。田政至重,如非改量,則本不當減負許陳,而頃年因道臣狀請,合歿等陳,旣令許頉,再昨年又許量後陳。其所落漏,或有如密陽等邑,旣不入各年査頉,則終屬歇後,而又況此等事,奸弊易生,決不可隨聞隨降,益致田政之紊亂,別單內辭緣,置之,何如?傳曰,允。
慶尙監司狀啓,北運穀所載船隻破敗,人物渰死,至於十九名之多,分付廟堂,發關該道,嚴飭擧行事,傳于趙尙命曰,渰死人等,令本道恤典擧行。
上在昌德宮。停常參·經筵。
夜一更,木星入鬼星。自三更至五更,月暈。
未時,日暈,太白見於巳地。
柳萬重啓曰,來二十一日輪對日次,取稟。傳曰,停。
又啓曰,明日常參·經筵,取稟。傳曰,停。
李世璡啓曰,大司憲李德壽,掌令權祐,持平元景淳在外,執義許沃引避退待,掌令李齊聃,持平李應協牌不進傳旨未下,今日以監察茶時之意,敢啓。傳曰,知道。
又啓曰,判義禁尹陽來,同義禁柳綎,昨違召命,不爲行公,罪囚多滯,誠爲可慮。竝卽牌招察任,何如?傳曰,允。
又啓曰,北道罪人等査問,一時爲急,而刑曹判書閔應洙,連違召命,尙不擧行,事甚未安。卽爲牌招,使之斯速擧行,何如?傳曰,允。
又啓曰,刑曹判書閔應洙牌不進,推考傳旨纔已捧入矣,罪人査問,一時爲急,更卽牌招,以爲擧行之地,何如?傳曰,允。
傳于鄭必寧曰,大臣·備局堂上引見。
柳萬重啓曰,吏曹參議李宗白,旣有只推之命,一體牌招開政,何如?傳曰,允。
又以侍講院言啓曰,本院新除授兼弼善洪象漢,除拜已久,以時無職名,不得入肅,兼文學金尙迪,本職旣遞之後,時無職名。竝令該曹,口傳付軍職,仍卽牌招,何如?傳曰,允。
又以禮曹言啓曰,王世子入學吉日,以何間推擇事草記,傳曰,三月定行事,命下矣。入學吉日,卽令日官推擇,則三月初十日最吉,十一日·十二日平吉,二十六日亦吉云。以何日定行乎?敢稟。傳曰,二十六日擧行。
又以禮曹言啓曰,卽接明陵參奉所報,則大王陵上欄干柱石內,莎草枯損處,申方廣二尺三寸,高一尺五寸,庚方廣二尺九寸,高一尺一寸,酉方廣四尺,高一尺五寸,戌方廣一尺五寸,高一尺,丑方廣二尺二寸,高一尺五寸,艮方廣一尺八寸,高一尺,寅方廣二尺三寸,高一尺,王后陵上丙丁方莎草,亦爲間間稀疏云。陵上莎草有頉,至於如此,依例政府以下進去奉審後,稟處,何如?傳曰,允。
鄭必寧,以禮曹言啓曰,去十月二十三日大臣·備局堂上引見,京畿監司朴弼均,同爲入侍時,慶基殿影禎後褙傷破,只存前面單綃處,以片紙後褙,且幀簇勿掛於壁,空中懸揭爲宜,待明春日暖後,下送禮官擧行事,命下矣。修補吉日,令日官推擇,則來四月初八日卯時爲吉云。先告事由祭,同日曉頭移安,同日同時還安,還安祭,事畢後隨時設行,而所用雜物,令本道措備進排,亦令本殿參奉·兼監役擧行,本曹堂上則前期下去,與道臣監蕫畢役,而撤去分閣,只設帳簾事,依前狀請,本道堂上,亦與道臣,商確變通後,狀聞之意,分付,何如?傳曰,允。
又以禮曹言啓曰,今正月二十日大臣·備局堂上引見入侍時,傳曰,北民濟活,專待南穀,穀物順運,專在滄海。已劃之穀,艱民之力,臭載洋中,非特濟活之漠然,吁嗟船人,亦非吾民?思北道之飢民,顧南沿之船格,中夜無寢。虔誠以祈,亦爲民之一道。分付該曹,下送香祝于東南北三道道臣,躬自致祭於當道海神,以祈利涉,而各別致潔之意,申勅事,命下矣。慶尙·咸鏡·江原三道致祭香祝,令該司別爲撰出,急速下送,令各其道臣,隨時卜日,虔誠以祈之意,分付,何如?傳曰,允。
又以春秋館郞廳,以領監事意啓曰,卽接全羅監司權狀啓,則茂朱赤裳山城史庫,樑棟門廡等處,蓋瓦板子破腐,多有雨露,墻垣間間頹落。奉審修改一款,請令該衙門,稟處矣。赤裳史閣曝曬之曠闕未行,已近十年,傷破雨露之患,至於如此,不可不及時修改。郞廳下去奉審後,趁擇日修改,而兼行曝曬爲宜,以此,分付擧行,璿源閣修改事,令宗簿寺,稟處,何如?傳曰,允。
又以兵曹言啓曰,今正月二十一日,武臣賓廳講書日次,而王世子生辰日相値,不得爲之之意,敢啓。傳曰,知道。
又以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十五匹補把,以充不足之代事,本道監司處,分付,何如?傳曰,允。
又以刑曹言啓曰,犯越罪人中女士郞禮,病勢危重,故以相當藥物,各別救療之意,另加申勅矣。卽接典獄署牒呈,則士郞禮,今日未時量,終至物故云。依例檢屍入啓事,一邊移文京兆之意,敢啓。傳曰,知道。
又以義禁府言啓曰,卽接月令醫員李再靖手本,則時囚罪人李載春,本以抱病之人,兼有風痺之症,混體瘡腫,且於就拿處冷之餘,又得寒疾,症情十分危惡,食飮全廢,若將朝夕難保云。自前罪人病勢如此,則有保放救療之規,敢此仰稟。傳曰,依爲之。
吏曹口傳政事,伊川府使李道謙·朴師昌·韓師得。
修撰李成中,副修撰鄭翬良等,伏以執義許沃云云,引嫌而退。旣停復爭,固無是理,不諒之斥,何至深嫌?請執義許沃出仕。答曰,依啓。
全羅監司權疏曰,伏以臣,年旣衰邁,病又深痼,陳力就列,已無其望,剸煩理劇,尤所不堪,而過蒙聖簡,猥膺藩寄,猝當重任,兼値荒年,民憂溢目,拯濟無策,誠恐付托不效,只有夙夜憂歎而已。不意玆際,以災結濫給事,因大僚筵奏,忽承重推之命。爲民受罪,臣所甘心,而若其專輒之責,亦安得自逭?大抵本道沿海年事之慘,已悉於前後狀聞中,不待煩陳,仰惟聖明,已盡俯燭,而當初廟堂給災,實用庚申之總,而比總又引庚戌之例。庚申固小豐,而庚戌卽大稔也。昨年沿邑之種種災害,比之兩庚,則不啻十倍。以臣到任屬耳,雖未及躬檢目擊,而至於都事·敬差官,則遍歷左右沿海,其所審察,誠非邑牒民訴之務爲張大恐動之比,安得不取信於此,而徒畏朝令,恝視民隱,苟然爲益上損下之政也哉?若以民訴邑牒言之,則雖加給數萬結,誠不足以塞其望副其願,而乃以一萬餘結,加數分俵於左右道者,蓋欲少過於比總之外,不忍白徵於濱死之民,區區微忱,亶在於仰體若保之德,非出干譽之意,而若其裁量區劃,實多自斷,論其辜犯,臣爲罪首,譴罷之罰,反歸於檢田之兩臣,臣則止於問備薄勘,其在朝家綜核之政,亦豈可以班資崇卑,爲責罰輕重也耶?臣於此,尤不勝其瞿然悚懍,措躬無地。玆敢略暴事實,仰請威罰,伏乞天地父母,亟命鐫削臣所帶藩任,仍令攸司,重勘臣專輒之罪,以肅朝綱,以安私願,不勝大願。臣無任云云。答曰,省疏具悉。其何撕捱?卿其勿辭察任。
校理鄭宲疏曰,伏以,臣於昨年,伏承館職除命於屛伏鄕廬之中,未卽赴召,罪積逋慢,兼有區區情勢之不可不一暴者,略爲附陳於疏末,以效自訟之忱矣,旋伏聞大臣,以此事陳達於筵中,費辭臚列,仰請譴罰,聖度天大,曲加寬貸,律以無嚴,罰止不敍,近又聞臺議繼發,以至銓臣,緣臣而被劾,臣一倍兢惶,杜門省愆,分作明時之棄物矣。未幾而恩敍遽下,牽復舊秩,除旨遠宣,催臣上來。臣於是,聞命惝怳,靡所容措。不知負罪賤臣,何以得此於聖明之下哉?含恩畏義,宜卽趨承,而念臣賦性迂愚,處世齟齬,身退而謗愈興,言出而罪輒隨,群議喧騰,齗齗不已,其何敢徒恃寵靈,不思自處,以此僨敗之蹤,復爲冒進之計也哉?噫,惟彼臺臣之力戰公議,擅停大論者,其心縱恣,無所顧忌,則餘鋒之延及臣身,固不足怒,亦不足辨,而竊怪夫伊時筵奏,有曰僞詩事,關係至重,而當初酌處時,臣等亦以非渠之罪,有所贊成云,而反謂臣愛護分疏者,其亦異矣。臣之本意,亦以爲非渠所知,不可無參酌之道云爾。今若以此,反爲臣罪,則誠非臣意慮之所及也。雖然,臣之情地,可謂窮且蹙矣。惟當斂跡榮塗,遠避駭機,以守其本分而已,官職去就,已無可論,而抑臣有私情之萬分悶迫者。臣之老母,年踰六旬,疾病沈淹,素患咳喘之症,閱三冬而彌留,形骸幻脫,神氣綿綴。近又以村厲之熾蔓,擧家奔避,不奠厥居,流離瑣尾之中,病情一倍添劇。唯臣一身,左右扶將,實無離違遠出之勢,進退兩難,情勢窮隘。玆不得不從縣道疾聲哀籲於孝理之下,伏乞聖明,特加矜憐,亟遞臣新授職名,俾得專意救護,仍治臣違傲之罪,以肅朝綱,不勝幸甚。臣無任云云。答曰,省疏具悉。爾其勿辭護焉,俟間上來察職。
執義許沃疏曰,伏以臣,出入臺地,十有五年矣。本來巽軟之言議,亦坐於僻處屛居,朝廷之風色,層變之時論,全不得料量,日昨登筵,亦非時樣,如是而惡能免顚沛之患哉?伊日聖上,洞察李匡德之無隱,累累下敎,無非惻怛。臣則祗以特放,深仰欽恤之盛德,若其爭執請寢,實非臣意慮之所及,儒臣之疏出,而大加非斥,繼而有前掌令李齊聃之疏,而至以儒臣非斥之言,迤作自已難進之嫌,誠莫曉其意之所在也。若曰當論不論,則其失只在於入侍之臣身而已。在外之臺臣,顧何與焉?以此引嫌,實出常情之外。至於勘臣之罪,則曰宜罷其職,以存臺體。以此論之,豈非外假不當嫌之端,內濟合時好之意耶?然僚臺之勘論,如是深峻,臣何敢諉以其疏之未徹,冒沒承命,復入臺端,自喪其廉隅也歟?天牌之下,不敢坐違,隨詣闕下,露章自列,伏乞聖明,俯諒情地之迫隘,特施譴罷之典,以謝人言,以安微分。臣無任云云。答曰,省疏具悉。爾其勿辭,從速察職。
吏曹參判鄭羽良疏曰,伏以臣,兩入文字,罄竭悃愊,天日至明,幽微必察,而獨臣危蹙之情,未蒙矜諒,日煩宣召,積犯違傲,日夕祈祝者,唯在於早就邦憲而已。日昨又伏承嚴敎特下,誨責備至,臣以悚以感,一倍罔措。臣雖愚無知識,亦豈全昧分義哉?此其中有甚不得已者,而不得不然耳。噫,人臣之所以事君者,豈不以此身心乎?身名之至重,卽天下之物,無以加之。故古人有言曰,士之持身,當如處子,不使微塵,得以點染。臣夙服斯言無狀,乃以官職辭受,橫遭人駁論,是必臣所以處之者,有未善也。故人得以議之,而此身之滓穢已極矣,其不可復廁薦紳之列,而仰備明主之任使也,明矣。然以事之粗跡而觀之,臺臣之所劾者文任也。其職旣遞,則他職疑若可以委蛇,而其實有不然者。何者?臣旣竝帶兩職,而遭此辱矣。分其半,而一解一仍,或辭或否,則其斑駁苟且,甚矣。凡吾心之所不安,卽理之所不許,而義之所不可也。是以雖屢奉聖敎誨諭,而不敢變者,蓋明知事理之如此,而苟以分義藉口,强其不安而行之,則是自欺臣心,而爲上欺吾君,是人汚其身,而自失本心,將眞爲鄙夫而已,何以事君乎?此臣所以抵死爲限,決無變動之勢,而且伏見戶曹參議尹汲疏本,則顯晦闔闢,殆不可端倪。使其不可於意,則直曰不合,可也,使臣疏,有非當日簡通往復之實狀,則亦當曰此誤也此虛也,如開口見咽,豈不光明直截,而今其疏,全不肯分明,中間只用微婉曲循等若干冷字,點綴閃眩,若塞若不塞者,而末乃結之曰,非他人塞之,實自塞也,又若歸咎於臣身者然。噫嘻,天下自有陽明白直道理,由而行之,不可勝用,胡爲而枉勞其心若此也?至於榮泰之願,閼而不遂等語,似是摘取臣前疏中,臣主同榮,家國俱泰兩句二字,以爲把弄譏姍。然臣則實以同榮俱泰,爲平生至願極樂,而人性相遠,所願宜其不同也。必欲閼之,俾不得遂,則亦過矣。臣竊觀從古以來,凡忠志之平生,不過此願耳。其不願乎此者,其人與姓名,不甚芳馨,而其不祥之效,亦可見也,其事皆可爲戒。然而前踵後蹈,相隨續而不已,臣未知可願可欲,有甚於此者歟?將失其輕重取捨者歟?抑氣機推盪,若有以使之者歟?斯亦理之不可曉也。念臣凡百,無所肖比,而過蒙恩遇,雖無才可以仰答,而所不能化者,只此耿耿心肝耳。再昨年五月過擧時,臣不幸而身當此際,備經震剝遑遑,其終始周旋,與同焦灼者,卽故參判臣吳瑗,今留守臣申晩,而皆與臣分疏。當此時也,爲之血淚相視,而其寸丹之感激,可以共指皎日也。比時又得今右尹臣元景夏,其心卽兩人之心也。臣由是知其爲國家可用而已。本無葭莩之親,遊從之舊,眞易所謂出門同人者,臣豈有一毫私意而然哉?臣自入銓地,爲公義之擧,而一不能得,直至今日,而只益世道之紛鬧,只取臣身之狼狽,此實臣不自量之咎也。所遭之外,此便是不得其職當去者。以彼以此,與長僚處義,判異,本不可以相謀,而長僚初以求脫苦海之意,重爲同僚事體而發,今則更添臣迫阨,此豈所望於長僚哉?臣實慨然也。伏乞聖慈,俯加照察,亟行鐫削,仍勘重典,俾安私分,俾肅朝綱,千萬幸甚。答曰,省疏具悉。此豈撕捱者?卿其勿辭察職。
正月二十日辰時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,知事申思喆,戶曹判書徐宗伋,禮曹判書金若魯,行訓鍊都正具聖任,左副承旨鄭必寧,修撰李成中,假注書李基德,事變假注書韓德孚,記注官李胤沆,記事官趙載德。諸臣進伏後,金在魯曰,日氣連日寒冷,伏未審日間,聖體若何?上曰,一樣矣。在魯曰,殿坐酬應,且動駕不遠,眩氣不瑕有添加之慮乎?殊切伏㦖。上曰,旣差矣,何妨乎?在魯曰,大王大妃殿氣候何如?上曰,一樣矣。在魯曰,王世子氣候亦何如?再昨入診,則充滿而甚好矣。面部有若干紅氣,此由於當寒外遊,而少變色耶?上曰,常時不知如此矣。在魯曰,醫官近診後,謂之略現云矣。動駕之日甚迫近,而日氣如此,其間或和解耶?上曰,其時則日氣似當和解矣。在魯曰,北運之船,敗於東海者多矣。格軍之多死,已極矜憐,而先送者二萬數千石外,其餘萬餘石,尙無到泊之奇。風濤不順,時値嚴寒,船敗人死者已多,前頭實爲可慮矣。宋寅明曰,敗船而失穀者,殆近二千石矣。在魯曰,在先朝時,濟州凶荒,故移轉湖南穀,而常軫乙丙之慮。及濟州民人上來後,招問於差備門外,始知其無事盡爲到泊。聖心欣喜,有御製詩曰,報道船泊皆無恙,天意分明濟寡鰥。今此北運之路,比其時運穀之路甚遠,來頭之事,實爲茫然矣。上曰,刺刃而殺之曰,非我也兵也之說是矣。穀物固可惜,而人命尤可惜矣。寅明曰,使湖南船,運穀北道,爲尤難矣。上曰,玉堂有地圖耶?寅明曰,不待地圖而可知之矣。湖南穀運置關東海邊,使關東覓船,轉運北道,前日關東限四千石當運之數。以此移施,則彼此似可省弊矣。上曰,依爲之。抄出擧條在魯曰,東北·兩西流民,多集京中,故其中危急之類,月初已令賑廳,着實看審,分給米升,以爲救活之地矣。頃聞賑郞之言,則所見甚慘,若不繼給,則將不免塡壑之慮云。他道流民之散在外方者,朝家猶且申飭,使之賑救,況以京師,仰爲父母孔邇而來者乎?似當有連續賑濟之擧矣。上曰,京畿民之飢則同矣,只以東北·兩西,則刪京畿乎?趙顯命曰,旣異於東北,則自有緩急矣。京中則觀諸道路,亦無大段流丐者矣。上曰,豐年丐兒,亦可矜矣,京畿則只令申飭本土,爲實道理矣。在魯曰,京畿則峽邑三四處失稔,故覽道臣狀啓,自本道若干賑恤,而其外則無大段凶荒處,似無流民之上來者。姑觀來頭處之,而只以東北·兩西流民,分付五部,成冊賑濟,似好矣。上曰,依爲之。申飭該廳,另加濟活。抄出擧條寅明曰,守令之疏請賑穀,誠不當。義州府尹趙明履上疏之特命還送,亦涉無妨,而第義州,卽西路極邊,而爲國家最所緊重之地,近來荐遭慘凶,民事固可慮念。守臣至有疏請,則其遑急之狀,尤可知。自上恐不可還送其疏而止,致令邊民失望。上疏雖已還送,以各別區劃賑救之意,別爲申飭於道臣,似不可已矣。上曰,其時欲重推灣尹,而不爲之矣。今聞所達是矣。別爲顧助賑救事,申飭道臣,可也。出擧條在魯曰,此乃統制使宋徵來狀啓,而本營合操四十餘年,久廢不行,今年合操行否,有所仰稟矣。合操停廢,已四十年,固當一番行之,而但今年嶺·湖沿海,凶荒最甚,且以北運之役,嶺南沿邊之民,騷擾方極,如此之時,何可爲之乎?姑令停止,似宜矣。上曰,依爲之。出擧條在魯曰,此乃摠戎使朴纘新狀啓也。所屬三鎭春秋巡操,自是定式,今春則何以爲之事,仰稟矣。摠〈戎〉使巡操,曾前或有年久廢闕之時,今則數年前,纔已爲之。當此春窮,擾民可慮,姑爲停止,何如?上曰,依爲之。出擧條在魯曰,此乃慶尙監司沈聖希狀啓也。備陳沿海凶荒之尤甚,而前秋水操,旣已設行,前冬巡點,又爲擧行,今春則姑爲停止事,仰稟矣。嶺南方有北運大役,而沿海凶荒又如此,水·陸操,營將·城將巡點等事,今春則姑爲停止,何如?上曰,依爲之。出擧條在魯曰,此乃黃海水使洪元益狀啓也。延安·定山烽臺失火,而府使黃晸,不爲登時馳報,常時不能檢飭之罪,請令廟堂,稟處矣。考見前例,則烽臺失火,元無主帥論罪之事,而帥臣旣以不能檢飭爲言,不妨警責。報狀之稽緩,亦不爲無失,延安府使黃晸,從重推考,何如?上曰,依爲之。出擧條在魯曰,烽臺直張億連,水使狀啓,請令攸司,照律勘處,監司宋秀衡狀啓,則無他論理,而只請梟示。旣曰偶然失火,無他用意之現發,則何至於梟示乎?監司狀啓,則臣忘未及持入矣。上曰,使之持入,可也。韓德孚出去。上曰,事變注書鄕人耶?趙載德曰,京人也。鄭必寧曰,前持平韓德良之族從也。李成中曰,西平府院君之從孫也。德孚持狀啓入來。寅明曰,前例則嚴刑定配矣。在魯曰,無所執捉,而梟示過矣,亦令嚴刑定配,何如?上曰,依爲之。抄出擧條顯命曰,頃日洪啓禧狀啓,北道致祭事,禮參防塞,自上亦以爲然,而目今北運之路,風濤不息,人多渰死,穀多致敗。海之爲物最巨,神靈所在,不可不致祭。分付道臣,致祭於東南北三海海神,似好矣。上曰,何如?在魯曰,北道祈穀祭,雖云重大,而咸興社稷祭,似不可已矣。顯命曰,禱於國內山川,似不爲僭矣。在魯曰,祈穀祭,當行於社,而監司·御史,亦當以朝命行之矣。金若魯曰,東海神廟,在襄陽,只送香祝禱之似好,祈穀則似如何矣。上曰,此亦爲祈穀矣。在魯曰,此則只爲利涉也。寅明曰,送道臣致祭,似好矣。上曰,送香祝,則該曹似當知委矣。寅明曰,只可於東北海爲之矣。若魯曰,嶺南左右沿之間,亦當爲之矣。上曰,道臣當自往耶?成中曰,韓文南海神廟,韓愈自往矣。上曰,北道則皆海傍耶?在魯曰,三·甲·茂山外,皆在海邊矣。傳曰,北民濟活,專待南穀,穀物順運,專在滄海。已劃之穀,艱民之力,臭載洋中,非特濟活之漠然。吁嗟船人,亦非吾民?思北道之飢民,顧南沿之船格,中夜無寢。虔誠以祈,亦爲民之一道。分付該曹,下送香祝於東南北,令三道道臣,躬自致祭於當道海神,以祈利涉,而各別致潔之意,申飭。出榻敎在魯曰,臺疏言北道鑄錢事,而北道南關,亦有錢矣。蓋北道則南北,如他道,錢之踰入北關,爲一罪,似無可慮矣。顯命曰,雖非此,而錢不無次次流入之弊,臺言則誠然矣。寅明曰,守令遞易重難,而嶺東之伊川,是尤甚邑也。卽爲差出似可矣。上曰,柳奎運何如人耶?在魯曰,常時不甚劣,如此凶年,有何駄載之物,而臺言旣如此,遞差宜矣。寅明曰,申飭銓曹,別擇口傳差出,何如?上曰,依爲之。仍爲給馬發送,可也。出榻敎上曰,銓堂之撕捱怪矣。問承宣而知之,以鄭羽良之故,而判書亦爲撕捱,尤怪矣。在魯曰,判書以爲鄭羽良,旣遞文任,則與臣同矣,何以異去就云?鄭羽良過,而徐宗玉尤過矣。上曰,鄭羽良爲文任,徐宗玉亦爲文任耶?宗玉之撕捱太酸矣。寅明曰,尹汲對擧疏,又必出矣。寅明曰,李宗白之事,吳光運以爲,始不知差於進幣瓚爵官,而誤爲之云,則似無可嫌矣。顯命曰,前旣以吏議見遞,則廉隅所在,似難仍在矣。寅明曰,僚相旣有此言,似當許遞矣。上曰,首揆之意,何如?在魯曰,小臣亦以爲當許遞,蓋吏議異於他職故也。上曰,參議,下官也。不可遞職而止,當踏罷矣。寅明曰,參判又上疏,承批後,當定其去就矣。在魯曰,政事無期矣。上曰,國事當先定規模矣。以斥曺命采之言,而銓堂何可替當乎?顯命曰,鄭羽良則非以此也。乃以斲喪廉隅之說也。在魯曰,日寒如此,王府之尙未納供者多。判義禁尹陽來撕捱,同義禁柳綎,亦違牌矣。顯命曰,小臣於朝參時旣達,而今李應協又達矣。尹陽來欲致仕,再上疏。七十致仕,雖載於古經,而觀其精力,與少年無異矣,督責使出似宜矣。上曰,李應協疏中所言,判義禁當之乎?必寧曰,然矣。在魯曰,年至者,近來一切防之,似不然矣。上指申思喆曰,彼重臣,亦精强矣,開此路後,誰欲當於任者乎?彼重臣,年幾何耶?在魯曰,比尹陽來,加二歲矣。上曰,一品重臣幾人耶?若魯曰,六人矣。上曰,彼重臣及尹陽來·金始炯·李秉常·李箕鎭·趙尙絅矣。尙絅之事,豈不過乎?當申飭而幾忘之矣。顯命曰,入學時宜督責入來矣。在魯曰,趙尙絅年非篤老,而退在近郊,豈不可惜乎?似當別爲下敎,然後入來矣。在魯曰,犯越一款,彼國已磨勘,而我國之未及區處者頗多,久囚有弊,當爲稟定矣。上曰,此乃太色事耶?在魯曰,太色已死,而鄭先明·鄭世弼等十八人,方在囚矣。上曰,張釋之之言,有之矣。不咨而處之,則或可梟示,而旣已咨報,彼旣用寬典,而此用極律,則似涉如何。今則彼國愈緩之矣。顯命曰,其時小臣以爲,彼我俱緩之,則犯越者無以懲畏,故以限死嚴刑,期於輸情杖殺事仰達,而諸議不然,遂以免死之意移咨,而彼咨又許寬免,只使監司定配似可矣。上曰,然矣。在魯曰,然則犯越人十八名,令本道一倂遠配,何如?上曰,依爲之。出擧條在魯曰,北道犯越人金時宗等事尤重矣。上曰,彼緩之而吾何殺之乎?頃者咨文,首揆欲爲措語,而予意則不然矣。顯命曰,此則非一時居住之流也。至於削髮爲胡,則決不可生之矣。此漢得生,則國何以爲國乎?上曰,金時宗,乃百姓耶?在魯曰,官,軍官也,甚無狀。他人雖或生之,時宗則必可殺矣。顯命曰,彼旣欲緩之,則雖不可以法梟示,而令監·兵使究問情節,期於杖殺可矣。在魯曰,捉納人鄭萬太,似當參酌矣。上曰,五人皆當同治耶?寅明曰,同德則名字似是女人矣。顯命曰,旣曰往彼地居生,則雖以好生之德,決難貸矣。在魯曰,彼國則渠以爲恩,而我國則不以爲畏,誠切痛矣。上曰,以彼國爲貴,則北走胡南走越可慮矣。在魯曰,彼國雖緩,而我國殺之,則後必懲畏矣。上曰,用法與杖殺,何異耶?後日入侍,當諒爲之矣,五人則似太重矣。寅明曰,當更觀文書而仰達矣。在魯曰,小臣頃於闕中,取見歲抄單子,有所懷故敢達。故淸州牧使李秉鼎職牒,尙今不下。秉鼎素是名下士,有文行,累典郡邑,皆有治績。常時非爲不法者,而其事則固非矣。然旣以此被謫放還,已近十年,身死亦已久,而職牒不下,有若身故人追奪者然,殊可愍傷。自上似未知其已故,而尙靳恩命,旣死之後,似當給牒矣。上曰,給牒,可也。出擧條在魯曰,臣於歲抄事,又有可達者矣。成震齡與小臣有嫌,不相往來,而槪知其人。震齡爲人樸素,全不閑世態,而文學優長,居官大有淸白之名。聖敎每以其曾論故相臣趙泰采,而及至乙巳,陳疏引罪,有若反復者然,而故相生時,旣加彈劾,則不可謂隨勢,而特以其後故相有殉國大節,故自訟其不知賢而誤論而已,實非反復也。至於成有烈事,同姓親族之間,來示其疏,則參涉刪改,亦非異事,而聞有烈,實不從其言,而窮迫援引,故其子不見有烈云。大抵與呈疏之有烈有間,今已身故,尙以及第置之,似爲過矣。上曰,若爲此疏,則雖已死,不可許之,而今聞所達事狀如此,給牒,可也。出擧條徐宗伋曰,小臣待罪同成均,便是職掌所關,故敢達。向者前大司成曺命敎,旣已敍用,而其時以此事,被罰儒生,尙未見解矣。前頭入學盛擧不遠,士子輩莫不進參,所謂環橋門而聽者也。此儒生輩,獨未見參,豈無向隅之歎乎?今者擇日已下,特從寬假,使之一倂得參,何如?顯命曰,入學乃盛擧也。疏釋以參則好矣,而聞嶺南京試官林象元之言,則實才五六十人,自館學停擧,不得赴擧,今至數三年云。京儒則雖或御前釋之,而嶺儒則雖可矜,而無道理矣。上曰,曺命敎之事,似訐揚,故予以爲非,而儒生事甚怪矣。頃日承宣入侍時,語世子曰,彼之子與孫,事汝者也云矣。大訓之後,予欲垂裕於元良,而今者重臣,乃爲怪擧,儒生輩有所陳達,從重推考,可也。抄出擧條顯命曰,輕妄兒輩事,何足責也?上曰,旣知自食,則寧爲兒輩乎?顯命曰,徐宗伋職掌所關,而又當盛擧,故如是矣。上曰,停儒則不可入參耶?顯命曰,似無不可參於入學之理矣。上曰,閔百增是百祥之同生也。百增乃何人耶?若魯曰,閔百增停擧時,有四人矣。上曰,沈公獻何人耶?在魯曰,沈聖希之子也。上曰,訓子如是耶?在魯曰,渠父在外,而雖在內,此等事,似不知之矣。諸臣以次退出。
上在昌德宮。停常參,只晝講。
世子宮誕日,大王大妃殿·大殿·中宮殿·賢嬪宮,政院·玉堂口傳問安。答曰,知道。
世子宮,政院·玉堂單子問安。答曰,知道。
柳萬重啓曰,明日召試相値,視事,頉稟。傳曰,知道。
李世璡啓曰,行大司憲李德壽,掌令權祐,持平元景淳在外,執義許沃呈辭入啓,掌令一員·持平一員未差。今日以監察茶時之意,敢啓。傳曰,知道。
又啓曰,判義禁尹陽來,同義禁柳綎,連日違召,尙不膺命,事體極爲未安。竝卽牌招察任,何如?傳曰,允。
傳于柳萬重曰,召試再明日當爲之。明日晝講爲之。
李世璡,以宗簿寺官員,以提調意啓曰,卽伏見全羅監司權狀啓,則因茂朱府使南泰良牒呈,璿源閣蓋瓦處破傷,殿內亦似有滲漏處,而璿閣右邊東邊棟甍與樑上風遮板·前簷正門挾門等處,多有破腐,奉審修改一款,請令該衙門,稟處矣。破傷雨漏之處,如是數多,極爲可慮。不可不趁速修改,發遣郞廳,趁擇日改修。本寺郞廳,依例下送事,分付各道監司,何如?傳曰,允。
左參贊尹陽來疏曰,伏以臣,病勢漸加,已絶復起之望,職名虛縻,方待瘝曠之誅矣。日昨臺疏,又以向來兩邑守令勘律事,有所論斥。臣伏不勝瞿然慙悚,而亦自幸其有過而人知也。官師相規,實是淸朝之美事,臣豈敢有一毫引嫌之意哉?第臣年已老而疾已痼,力日倦而識日昏,纔送子婦靷行,觸傷效外風霜,諸病一倍添劇,委頓床席,轉側須人,飮啖全廢,中氣暴陷,鎭日違召,罪積逋慢。非不念獄囚之多滯,臣分之都虧,而末由起動,伏枕俟譴,臣之情事,吁亦窮且慼矣。積日虛帶,徒有滯獄之慮,公私狼狽,不可勝言。伏乞聖明,俯加矜察,先遞臣所帶判金吾之任,仍勘臣違傲之罪,俾延殘喘,以肅朝綱,千萬幸甚。臣無任云云。答曰,省疏具悉。卿勿過辭察任。
獻納李濟遠疏曰,伏以臣父,重患風痺之症,半體不遂,轉側須人,老年氣力,日以危綴。臣以獨子,未忍頃刻違捨,頃有湖郡按覈之命,而無由趨承,身無職名,又不能控暴血懇,日夕惶懍,祗竢嚴譴,不謂螻蟻之微,至徹天聽,體下之仁,特許解免,聞命感泣,不知死所。此際諫除又降,馹召遠辱,臣誠悶蹙隕越,益無所自措。臣資性巽懦,見識蒙陋,前後累叨是職,而曾不能出一言論一事,以少塞職責。國家之置言官,使之言也,而臣則以不言而得之,不惟臣心之惶愧欲死,此豈聖朝器使之道哉?臣於昨年北關之役,迫於分義,抑情乍赴,未及竣事而歸,今又蒙恩卸任,不克自效於往役之義。是蓋下而有切迫之私,上而推孝理之化,回罪爲恩,豈非臣之至幸,而臣旣不能職思其居,又不能筋力奔走,雖荷聖度寬大,姑逭誅罰,而有臣如此,將安用哉?臣每擬一陳乞身之請,而猥越是懼,趑趄至今。目下父疾,一向沈篤,左右扶將,實無離側之勢,雖欲一詣軒陛,以伸叩謝之忱,而有不可得者矣。伏聞太廟展拜,期日不遠,仍有王世子隨駕之擧,而以臣情理,亦無緣致身於從班之末,虧分廢禮,爲罪彌積,此時虛帶,尤所不敢。玆不得不疾聲呼籲於仁覆之下,伏乞聖慈,曲垂矜察,遞臣職名,使得專意救護,以卒天地生成之澤,仍勅銓部,勿復檢擧於榮選,以幸公私,千萬大願。臣無任云云。答曰,省疏具悉。爾其勿辭護焉,俟間上來察職。
乾隆七年壬戌正月二十一日午時,上御熙政堂。晝講入侍時,特進官李普赫,同知事金若魯,參贊官柳萬重,檢討官李成中·鄭翬良,武臣李聃錫,宗臣密恩君煿,假注書權崇,記注官李胤沆,記事官趙載德。上讀前受音,自問敬以直內,至又何暇夫外慕哉一遍。成中讀自程子曰切要之道,至今摭如左一遍。上讀新受音一遍。成中曰,切要之道,無如敬以直內,切要二字,方有味矣。程子工夫,最是箚着敬字也。翬良曰,若無義以方外之工,則無以察於公私義理之別,而亦無以直其內矣。上曰,此如尊德性道問學矣。若魯曰,如車兩輪,如鳥兩翼,不可偏廢矣,若言其本,則敬當爲主,而言其工夫,則敬義當兩行矣。上曰,箕踞而心不慢者,未之有也。成中曰,敬則有主於內,有主則實。心本虛靈,虛者,外邪不入之謂也。虛靈之中,敬以實之,則自得眞正義理矣。翬良曰,涵養,須用敬字工夫,而帝王之學,異於常人,事務機密,至煩且重,苟不極力猛着,則無以收其效矣。若魯曰,推之於不媿屋漏之義,平居操心存思,毋以燕閑幽獨而忽之,然後可謂敬字工夫矣。上曰,竝稱以義以方外者,有意矣。講畢。萬重進伏曰,明日乃翰林召試,而藝文提學未差,弘文提學,方以觀象監提調,爲陵奉審進去云。旣無主文之人,則召試亦難設行,何以爲之乎?上曰,奉審事重,何可已也?萬重曰,藝提變通差出,似好矣。上曰,召試則於仁政殿爲之,而收券後,於便殿課次矣。萬重曰,無提學而收券,事體誠爲苟簡矣。上曰,召試擇日,誠爲可笑。何日不可?以再明日退行,可也。榻敎諸臣遂以次退出,日將晡矣。
上在昌德宮。停常參,只晝講。
柳萬重啓曰,明日召試相値,視事,頉稟。傳曰,知道。
李世璡啓曰,大司憲李德壽,掌令權祐,持平元景淳在外,執義許沃再度呈辭入啓,掌令一員·持平一員未差,今日以監察茶時之意,敢啓。傳曰,知道。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李世璡啓曰,判義禁尹陽來,同義禁柳綎,連日違召,而尹陽來辭疏,昨已承批。金吾罪囚,積滯可慮,竝卽牌招察任,何如?傳曰,允。
柳萬重啓曰,明日翰林被圈人召試時,領·監事,館閣堂上,春秋館堂上,待開門牌招,被圈應試人,曉頭一體牌招,何如?傳曰,允。
又啓曰,翰林被圈人召試時,對讀官,以時任玉堂及曾經玉堂牌招受點事定式矣。明日召試時,時任玉堂及曾經玉堂在京人,曉頭竝卽牌招,何如?傳曰,允。
右議政趙顯命,觀象監提調徐宗伋,禮曹參議沈星鎭啓曰,臣等進詣明陵,兩陵上莎草枯損處,奉審後尺量,則大王陵上坤方高一尺,廣二尺,申方高一尺,廣一尺七寸,庚方高一尺三寸,廣二尺八寸,酉方高一尺四寸,廣三尺四寸,辛方高一尺,廣二尺,戌方高一尺,廣二尺,乾方高一尺,廣二尺,亥方高一尺,廣二尺,自丑方至寅方,高一尺五寸,廣九尺四寸,卯方高一尺,廣一尺八寸,王后陵上寅方高一尺,廣一尺四寸,卯方高一尺,廣二尺,申方高一尺,廣一尺,戌方高一尺,廣一尺六寸,亥方高二尺三寸,廣三尺二寸,欄干柱石當陰處,大抵皆然,而其間或有土色全露處,謹此圖形以進。陵上動役,事體雖重,所見旣爲未安,修補之擧,在所未已,令該曹擇日擧行,何如?傳曰,允。
落點,內乘李鐽,伊川府使李道謙。
乾隆七年壬戌正月二十二日午時,上御熙政堂。晝講入侍時,知事李秉常,特進官李普赫,參贊官鄭必寧,檢討官李成中·鄭翬良,宗臣密昌君樴,武臣安宗大,假注書權崇,記注官李胤沆,記事官趙載德。上讀前受音,自程子曰切要之道,至今摭如左一遍。成中讀自程子曰主一之爲敬,至正爲此也一遍。上讀新受音一遍。成中曰,此上論敬以直內,此段論敬字工夫也。一者,不指東不指西,專心用工之謂也。翬良曰,程子只言主一,而朱子或慮後學未能明透,更加無適字矣。秉常曰,思慮不定,則無以爲敬。一思慮然後,不至擾擾雜亂,而靜定工夫,方可下得敬字矣。成中曰,至若思慮,便是已發之時也。當於未發之時,先加涵養之功,然後雖有思慮,便不雜亂。持心之道,莫如敬,爲敬之工,莫如一。一之入頭處,正在無適,修養虛無寂滅之學,異端也。射御書數,學之末技也,而非一則無以成其功矣。至若奕秋之小也,而孟子引以爲喩,則帝王之學,尤豈無專一之功乎?秉常曰,此莫非儒者之事,而帝王家亦以爲治國平天下之本矣。翬良曰,主一爲基址矣。秉常曰,心爲一家之主,有定然後方可矣。爲政亦然,心無定,則暗亂錯雜,政無定,則紊脞委靡。定之道,無如主一之工矣。上曰,大學三綱領八條目,可見矣。秉常曰,朱子以後,頓無學問,眞德秀始以心經及大學衍義,進之理宗。我國之購來,亦未久。先正臣宋浚吉,始請頒布矣。大抵爲學之工,全在此書矣。上曰,凡事皆要求一,帝王一日二日萬幾,事事當理,一也。若以爲甲了,然後始可治乙,則便同子莫之執中,又何以應萬幾也?成中曰,心者,具衆理而應萬事者也。豈可偏着乎?秉常曰,此程子所以大公順應四字,答張橫渠者也。講畢。樴進伏曰,近來日氣不適,聖體若何?上曰,無事矣。大王大妃殿氣候何如?上曰,安寧矣。中宮殿問安,何如?上曰,一樣矣。王世子氣候何如?上曰,好過矣。仍曰,見卿久矣。時於班行中見之,卿亦老矣。卿欲爲問候而入來乎?近來宗臣凋零,餘者無幾,誠可感也。樴曰,頃日宗臣食物,寔出敦親之聖意,惶感無已。諸臣遂以次退出,日將晡矣。
上在昌德宮。停常參·經筵。
申時,日暈兩珥。
大王大妃殿·中宮殿·賢嬪宮,藥房口傳問安。答曰,知道。
柳萬重啓曰,明日常參·經筵,取稟。傳曰,停。
李世璡啓曰,行大司憲李德壽,掌令權祐,持平元景淳在外,執義許沃三度呈辭入啓,掌令一員·持平一員未差,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李匡輔啓曰,伏未審日間,聖體若何?眩氣漸有差歇之效乎?前入湯劑,當盡於昨日矣。今日臣等,率諸御醫入診,詳察聖候,議定繼進當否爲宜。大王大妃殿氣候調攝之節更何如?今日令醫女入侍,詳細診察,恐不可已。臣等不任區區伏慮,敢來問安,竝此仰稟。答曰,知道。慈殿氣候一樣。予則眩氣往來矣。
鄭必寧啓曰,判義禁尹陽來,同義禁柳綎,連日違召,尙不膺命,事體誠極未安。竝卽牌招,何如?傳曰,允。
柳萬重啓曰,館閣春秋館堂上,纔已出牌矣,同春秋李益炡一人外,俱爲違牌。弘文提學徐宗伋,知春秋徐宗玉,同春秋鄭羽良,竝更牌招,何如?傳曰,允。
又以侍講院言啓曰,今此太廟展謁王世子隨駕時,宮官當爲備員,而兼輔德·弼善·兼說書,俱未差,將無以備員。有闕之代,令政院稟旨差出,待下批,仍卽牌招,以爲備員陪從之地,何如?傳曰,允。
鄭必寧啓曰,方今犯越重囚逐日合坐之時,郞廳不可不備員。本曹郞廳有闕之代,令該曹口傳差出,何如?傳曰,允。
又以義禁府言啓曰,今此太廟擧動時,大駕各差備都事九員,王世子左右考喧都事二員,本府入直都事一員,當以十二員分差,而都事三員,無以推移。參上都事柳夏曾外任遷轉之代,卽令該曹口傳差出,假都事二員,亦爲差出,以爲分排之地,何如?傳曰,允。
正月二十三日巳時,上御熙政堂。藥房入診入侍時,都提調金在魯,提調鄭錫五,副提調李匡輔,假注書李基德,記注官李胤沆,記事官趙載德,醫官金應三·許信·玄起鵬·吳志哲·金壽煃·白興聲·鄭爾柱。諸臣進伏後,金在魯曰,日氣不適,伏未審聖體若何?批旨中有眩氣往來之敎,與向日入診時有異乎?上曰,日氣猶寒,眩氣似往來而無妨矣。在魯曰,大王大妃殿氣候,下敎以爲一樣,伏想別無所異矣。書下病錄,今日議定當劑,何如?上曰,已上達矣。予診脈後,當先論慈殿症候可矣。在魯曰,王世子氣候一向安寧乎?上曰,好過矣。在魯曰,令醫官診候,何如?上曰,依爲之。金應三診後曰,脈候左三部調均,右三部寸關帶滑而好矣,大體猶不如昨秋矣。許信診後曰,脈候左三部調均,右三部帶滑,而左右脈以今日尙早,故頗沈矣。玄起鵬診後曰,脈候左三部少沈,而度數調均,右三部寸關帶滑,大體不足者,比前差勝矣。金壽煃診後曰,脈候左三部調均,而不甚沈,右三部殊不見其沈而滑,大體右三部胃氣不健矣。鄭爾柱診後曰,脈候左三部,度數調均而不沈,右三部,比左稍遲而平矣。上曰,今日吳志哲·白興聲之入侍好矣。與鄭爾柱偕進來,石膏湯事先論,可也。上曰,今則無可書下者矣。下敎以爲腹部則不冷,而小水則頻數云。老人氣不足,則或如此矣。石膏湯後少愈,而猶有此症。予仰稟以爲腹部溫乎?下敎以爲雖溫而不滯云。又稟以爲腹部中沓沓乎?下敎以爲無沓沓事矣云。予多端形容仰達,而下敎以爲似熱而外不溫,似尋常。湯劑屢貼後仰稟氣候何如云,則下敎以爲似頭暈,而湯劑停止後似愈矣。以其藥,慈意初以爲保矣,後始知涼矣。本則涼,而參入後,開見而知之心動,故見參後,慮其溫矣。應三曰,伏聞症候,則專主涼矣。上曰,從傍仰瞻玉色,則年年異矣,近來以牛黃膏謂不涼,而有申勅監劑之敎。蓋數進,故以爲然矣。以九味淸不涼,而至用涼膈元,似爲燥矣。此時補元亦難矣。在魯曰,以小臣所見,聖敎至當矣。下敎以涼爲主,故或入參則疑爲溫矣。上曰,頃日耳部少差,而面部猶紅。今日予仰診,則兩邊頗異矣,比初則色黃而稍大矣。吳志哲曰,今承下敎,大槪比前大者,分明現出乎?上曰,今則少有如豆而紅者矣。志哲曰,此乃十二經風熱所祟,或春夏間,有添加之慮。且伏聞醫女之言,則頭部盡愈云,然乎?上曰,比向日愈矣,豈盡愈乎?在魯曰,定藥甚難,今衰氣已現矣。多進涼劑,今當少變,倉卒難定,退而商議,似好矣。上曰,慈敎亦以爲欲少觀云,消詳議定可矣。應三曰,氣血之如此,豈不仰慮,而臣等所見,不過風熱而已。開發風熱,爲用藥之本,故其時議定矣。卽今所見,與所料有異,繼用涼劑,似爲重難矣。爛熳商議而後可定,而解血盆之藥,豈無其道乎?針醫藥醫商確之時,自多聞見矣。在魯曰,小臣則不知醫理,而或有所聞,則男子或有此症,婦人則甚多云,此症非所可慮也。應三曰,內官韓熙春,右邊血盆房症,小臣見之,以爲不可用涼劑矣。上曰,俄者以天麻湯下敎者有之,其方如何?應三曰,天麻湯則順便之藥,而非專爲血盆房者也。上曰,慈敎以爲治痰,無逾於此矣。在魯曰,少不足於潤肺矣。信曰,專爲脾邊也。應三曰,卽今則非必以此藥爲本也。依倣商議以定,似宜矣。上曰,爾輩於常時會處,商確,可也。在魯曰,聖上進御之藥,仍進與否,詳問似可矣。上曰,人參加入耶?以此問之,可也。應三曰,卽今脈候,比前秋雖少減,而猶勝於向日,一次則依前方進御似宜矣。信曰,沈則不愈於前日,依前方加進,似好矣。起鵬曰,脈候猶沈,寸關少滑,膈痰猶不快豁,胃氣少欠於實,依前方進御好矣。壽煃曰,初日下敎,以爲水刺愈於前日,今則十貼連進,水刺之節,漸漸有加乎?上曰,別無所加矣。壽煃曰,脈候之少愈,如應三之言,而胃氣專主矣,今則有欠於實。春木旺盛之時,姑依前方進御似宜矣。爾柱曰,滋陰健脾湯,乃陰陽之本材,而人參則佐使者也。少愈之時,依加參前方進御可矣。上曰,滋陰健脾湯,依前方五貼劑入,可也。出榻敎醫官等先退出。上曰,今日翰林召試爲之,而一人獨進云,事體如何?又爲申勅可乎?獨使一人試之可乎?在魯曰,雖一人,似無不可試之理,而一人則無取舍高下矣。初牌不進,則拿處,例也。且其人等固執,今則拿處似宜矣。翰林應講時,或三四次不來者有之,雖更牌,不必進來。且節目旣如此,拿處而追後爲之,似好矣。試官亦不備。臣等則皆來,而提學不進。春秋館堂上四員中,鄭羽良,以文任撕捱,徐宗玉,亦撕捱,一則在外矣。上曰,然則循例爲之乎?在魯曰,右相之意,欲待後薦,而後薦何可預期乎?上曰,今翰薦者幾人乎?在魯曰,趙載德以下,有趙明鼎·閔百昌·趙雲逵矣。且今日召試者皆付之,則亦多矣。右相待新薦之言,似太遲矣。上曰,大臣只卿入來耶?在魯曰,右相已入來,左相方入來云矣。上曰,循例申勅,而不可料其進來耶?在魯曰,不可料矣。上曰,然則當踏啓字,而後日爲之乎?在魯曰,宜矣。上曰,當依爲之。在魯曰,頃日次對時,犯越罪人鄭先明等,令本道遠地定配事定奪矣。吏曹判書徐宗玉送言以爲,定配時當有減死二字,且定配雖同,而自本道定配,則事體似輕。當自刑曹,定配所,使之發配爲宜云,其言是矣。鄭先明等,以減死遠地定配,定其罪名,自刑曹定配所事,分付,何如?上曰,依爲之。出擧條傳曰,召試應試人不齊,召試更爲擇日擧行,可也。出榻敎諸臣以次退出。
上在昌德宮。停常參·經筵。
趙尙命啓曰,明日擧動相値,視事,頉稟。傳曰,知道。
鄭必寧啓曰,大司憲李德壽,掌令權祐,持平元景淳在外,執義·掌令一員,持平一員未差,今日以監察茶時之意,敢啓。傳曰,知道。
柳萬重啓曰,因侍講院草記,兼輔德·弼善·兼說書有闕之代,令本院稟旨差出,仍卽牌招事,允下矣。政官所當牌招開政,而判書徐宗玉,參判鄭羽良,纔以春秋館堂上,再違召命。係是一日三牌,何以爲之?敢稟。傳曰,動駕迫近,事體道理,豈若是耶?政官牌招開政。
李匡輔啓曰,明日太廟展謁時,大駕入齋室後,大王大妃殿問安,何承旨進去乎?敢稟。傳曰,左承旨進去。
又啓曰,都承旨尹得和同姓四寸兄故都正得仁妻淑夫人李氏身死,服制已行四日,出仕,何如?傳曰,允。
鄭必寧啓曰,判義禁柳綎,日事違召,無意膺命,其在事體,誠極未安。竝卽牌招察任,何如?傳曰,允。
又啓曰,近來閭閻之間,多有拘忌之疾,已令京兆,各別摘奸嚴飭,而明日擧動時,宗廟門內雜人之出入者,亦不可不別樣禁斷。分付該曹,依乙亥年例,別定郞廳一員,使之趁明曉進詣,預爲嚴禁,且朝士跟隨,亦令該曹,一依定式,申飭擧行,何如?傳曰,允。
又以備邊司言啓曰,明日本司坐起出令,而堂上書進,只是二員,事極未安。公故實病外,竝從重推考,令政院待開門牌招,以爲備員開坐之地,何如?傳曰,允。
趙尙命,以弘文館言啓曰,本館上番姑陞入直,已至許久,事體旣甚未安。明日擧動時,侍臣亦不可不備員,有闕之代,今日政,以在京無故人,盡數差出,待下批,仍卽牌招察任,何如?傳曰,允。
吏曹口傳政事,以鄭遇寧爲禁府都事,李益烈爲刑曹佐郞。
趙尙命啓曰,明日太廟擧動時,侍臣兩司無進參之員。掌令權祐,纔已自鄕上來云,待開門牌招,以爲進參之地,何如?傳曰,允。
又以兵曹言啓曰,來二月初一日入番騎兵,例於今月二十五日點考,而太廟擧動相値,二十六日退行之意,敢啓。傳曰,知道。
京畿監司狀啓,安山等官居漁夫崔順鶴等渰死·燒死事,傳于李匡輔曰,渰死·燒死人等,令本道恤典擧行。
吏曹判書徐宗玉疏曰,伏以,臣之無狀,徒知守株之愚,不思承命之恭,前後違召,凡幾遭矣。席藁私次,顒俟處分,而罪名未勘,職秩猶縻,不生不滅,此何人哉?見今動駕隔宵,開政在卽,嚴敎又宣,庚牌狎臨,臣之情勢,至迫隘矣。不得不走伏闕外,更申衷懇,以冀恕察之恩也。蓋臣之旣出還入,必欲與僚堂同去就者,似涉無謂,而顧其中有不然者。當初參議之被斥,固因他事,而諫臣疏避,則以國子通擬爲口實。卽今參判之所遭,雖在文任,而前後對疏,又以此事,爲狼狽之張本。夫然則今日銓地之不靖,豈不由於簡問通塞之故乎?彼兩僚,則因此而或遞或引,葛藤不已。臣以主通之長官,厭然若無所與焉,揚揚乎同事惹鬧之地,則眞箇世間不識羞恥者也。臣之中間一出,固不量,而將有待矣。今則去就之義,如印有迹,亦可以知所處矣。至於疾病之垂死,職任之難强,便屬第二件事,而僚疏求脫之嘲,又不必較說,以傷事面也。伏乞聖慈,俯垂諒察,卽賜鐫遞,仍勘臣前後積逋之罪,以嚴國體,以靖私義,千萬幸甚。臣無任云云。答曰,省疏具悉。何過撕捱者?卿其勿辭,從速行公
傳于趙尙命曰,疏批已下,卽爲牌招開政。
上在昌德宮。停常參·經筵。
自昧爽至辰時,有霧氣。未時,太白見於巳地。申時,日暈兩珥。
大駕入太廟齋室後,政院·玉堂·藥房口傳問安。答曰,知道。大殿,王世子板外問安。答曰,知道。王世子入齋室後,政院·玉堂口傳問安。答曰,知道。大駕奉審後,政院·玉堂·藥房口傳問安。答曰,知道。大駕奉審後,政院·玉堂·藥房口傳問安。答曰,知道。王世子奉審後,政院·玉堂口傳問安。答曰,知道。大王大妃殿遣承旨問安。答曰,知道。大王大妃殿,王世子遣宮官問安。答曰,知道。中宮殿,遣宮官問安。答曰,知道。大駕還宮後,政院·玉堂·藥房口傳問安。答曰,知道。王世子還宮後,政院·玉堂口傳問安。答曰,知道。
趙尙命,以備邊司言啓曰,吏曹堂上,曠日撕捱,開政命下已久,而尙未擧行,事體極爲未安。況今都政遷就,將不免過限,災邑守令,亦多未差,賑事之狼狽,委屬可慮。不可無變通之道,參判鄭羽良引嫌,雖曰過中,所遭亦自不輕,揆以廉義,勢難一向强迫,鄭羽良今姑許遞,判書徐宗玉,旣出復入,强爲引嫌,日事撕捱,無意膺命,事體道理,極爲寒心,徐宗玉從重推考,更爲牌招,俾卽開政,都政亦令從速擧行,何如?傳曰,允。
備局草記,傳于李匡輔曰,吏曹判書,以門隙出牌,使之來待於門外,開門後卽爲入來,只出緊窠。
傳于鄭必寧曰,吏判牌去來催促。
傳于趙尙命曰,吏判牌去來,連爲催促。
鄭必寧啓曰,備邊司郞廳來言,今日賓廳坐起日次,而擧動相値,頉稟。傳曰,知道。
李世璡啓曰,賓廳坐起,旣已頉稟,所當持公事入侍,而擧動相値,不得入侍之意,敢啓。傳曰,知道。
又啓曰,明日常參·經筵,取稟。傳曰,停。
鄭必寧啓曰,內乘來言,捲簾,取稟。傳曰,捲三面。
李匡輔啓曰,小臣,大王大妃殿問安進去下直。傳曰,知道。
李世璡啓曰,判義禁尹陽來,同義禁柳綎,連違召命,無意行公,事體誠極未安。竝卽牌招,何如?傳曰,允。
有政。吏批,判書徐宗玉進,參判·參議未差,行都承旨尹得和進。
吏批啓曰,本曹參判今當差出。而擬望之人乏少,外任竝擬,何如?傳曰,允。
以趙遠命爲吏曹參判,曺命敎爲吏曹參議,吳光運爲大司諫,徐命臣爲執義,許采爲掌令,洪廷命爲持平,魚錫胤爲正言,金尙迪爲副校理,元景淳爲修撰,柳壽垣爲弼善,洪昌漢爲兼輔德,李普赫爲同義禁,前郡守權義衡,今加通政,侍從臣父年七十加資事承傳。江界府使權一衡,今加通政加資事承傳,同知李震箕,今加資憲,前僉知韓泰箕,今加嘉善。已上年九十加資事承傳。
兵批,判書金聖應病,參判李益炡病,參議尹彙貞病,參知朴弼琦入直進,左副承旨鄭必寧進。
鄭必寧,以兵批言啓曰,僉知中樞府事兪命曄,身在鄕廬,老病特甚,勢難登途肅謝之望云。西樞雖是閑局,不可虛帶職名,改差,何如?傳曰,允。
又以兵批言啓曰,慶尙左兵虞候洪夏疇,閑良河益興·李夏益·李㒥·洪光濂·陳泰衡等,或軍器別備,或捉虎之功,俱有加資之命,而洪夏疇雖有資窮,未經準職,河益興·李夏益·李㒥·洪光濂·陳泰衡,係是閑良,何以爲之?敢稟。傳曰,竝加資。
以鄭彦燮·鄭益河·曺允成·金有慶·洪啓裕·許沃·韓夢弼爲副護軍,鄭羽良·曺命敎·趙明謙爲副司直,李益輔·金相福·黃景源·安聖時爲副司果,同知李宜恪單付,僉知李夏圭單付。
趙尙命,以司饔院官員,以都提調意啓曰,昨年秋等進上磁器,因傳敎停燔,而藥院所用駝酪椀,則其時啓稟燔來矣。藥院所用之器,非但駝酪椀,其他種種器皿中,磁椀之用,無日無之,不得已以駝酪椀,推移輸送,故遺儲垂乏,萬無以本色器繼用之路。在前駝酪椀,如或乏絶,則以沙鉢,亦有代用之例,而莫重御供之器,自下不敢擅便,惶恐敢啓。傳曰,依爲之。
傳于趙尙命曰,御史洪啓禧留待。
傳于趙尙命曰,引見。
知中樞府事李箕鎭疏曰,伏以臣,向在公洪道丹陽地,秪奉聖批,許臣留護病母,仍令俟間將來。恩諭委曲,眷顧隆摯,私心感祝,有淚無從。其在分義,惟當奉承之不暇,而顧臣母病,當寒屢添,扶挈登途,姑無其望。由限將滿,歲律且更,戀切軒陛,懼深偃便,强抑私情,獨自上來。行到臣鄕廬,伏聞太廟展謁在邇,又命東宮隨後,甚盛擧也。趁期趨班,瞻覩禮容,卽臣忱誠之所切,而不幸臣猝感寒疾,渾身如縛,頭額連耳,痛若錐鑽,仆席叫絶,不省人事,素患疝氣,又從而奔豚衝逆,頃刻難支,雖欲忍死前進,萬無自力之路。今則動駕之前,已無餘日,瞻望宸極,但有心神飛越而已。且臣虛帶宮僚之任,久隔銅龍之侍,而當此春寒未解,鶴駕初動,起居承聞,尤所耿結,而情禮莫伸,生不如死。玆敢倩人封章,席藁待譴,伏乞聖明,亟下成命,勘臣辜負,以警群僚,仍許臣留調病喘,俾得卒被生成之澤,千萬幸甚。臣無任云云。答曰,省疏具悉。卿其勿辭,俟間上來察任。
乾隆七年壬戌正月二十五日午時,上率王世子,詣宗廟展謁時,行都承旨尹得和,左承旨李匡輔,右承旨柳萬重,左副承旨鄭必寧,右副承旨李世璡,同副承旨趙尙命,假注書李基德·權崇,記注官李胤沆,記事官趙載德。上具翼善冠·衮龍袍,乘輿以出,繖扇侍衛如儀。左右通禮前導,尙瑞官奉寶前行。至仁政門外,左通禮啓請降輿乘輦。上降輿乘輦。至敦化門內,王世子鞠躬祗迎,隨駕。至侍臣上馬所,駕少駐,敎侍臣上馬。宗親·文武百官鞠躬祗迎。至宗廟洞口侍臣下馬所,駕少駐,侍臣下馬。至廟門外下輦所,上降輦乘輿,由東門以入,侍臣由西門以入。至降輿所,上降輿入幄次,具冕服。王世子具冕服。上出次,至東門外,都承旨跪進圭。上執圭,由中門入就位,鞠躬四拜。王世子乃就位,鞠躬四拜。上曰,禮房承旨進來。萬重進前。上曰,展謁後世子拜禮,何以爲之耶?詳考儀註。萬重曰,取考儀註,則元無之矣。上曰,此儀註疏忽之致也。余於嘉禮後廟見禮時,亦爲之。世子豈可不爲之也?萬重曰,然則版位當移之乎?上曰,移置版位,世子同爲拜禮事,注書往傳東宮,可也。基德承命往傳。萬重曰,注書傳命之際,未免失措,推考,何如?上曰,依爲之。擧條得和曰,注書擧措,誠爲駭然矣。王世子移就版位後,上率王世子,鞠躬四拜。上由東階,陞詣廟內奉審。內侍及都承旨臣得和,假注書臣崇,記事官臣載德侍入。上奉審訖,降自東階,還出東門外。王世子隨出。上授都承旨圭。都承旨跪受圭。上乘輿,至廟南門外。上降輿,步過前路。上乘輿,至永寧殿東門外。上降輿。都承旨跪進圭。上執圭,由中門入就位,鞠躬四拜。王世子乃入就位,鞠躬四拜。上率王世子,又鞠躬四拜。上詣殿內奉審。內侍及都承旨臣得和,假注書臣崇,記事官臣載德侍入。上奉審訖,還出東門外。王世子隨出。上授都承旨圭。都承旨跪受圭。上乘輿,還至廟南門外。上降輿步過前路。上乘輿至幄次前。上降輿入幄次。上改具翼善冠·衮龍袍,出次乘輿,至大門外降輿所。上乘輦。王世子鞠躬祗迎隨駕。至侍臣上馬所,駕少駐,敎侍臣上馬。宗親·文武百官,於洞口鞠躬祗迎。上還至仁政門外,降輦,乘輿還宮。日將暮矣。
正月二十五日二更二點,上御熙政堂。北道監賑御史洪啓禧留待引見入侍時,右副承旨李世璡,御史洪啓禧,事變假注書韓德孚,記注官李胤沆,記事官趙載德入侍。上曰,注書出去,春坊上下番及入直玉堂,使之同爲入侍。召對冊中漢光武記,亦爲持入。臣德孚承命趨出。急召春坊上下番及入直玉堂,則文學李夏宗,司書李箕彦,修撰鄭翬良,俱爲來到矣。因與之同爲入侍時,上曰,御史進來。洪啓禧進伏。上曰,北路民勢,果何如耶?啓禧曰,民事遑急之狀,前後狀啓中,旣已論列,自上必俯燭矣。大抵所聞,必過於所見,而關北民勢,則所見過於所聞矣。上曰,御史上來,豈欲更請穀物乎?啓禧曰,量民量穀,必有乏絶之慮,而廟堂之意,每以加劃爲重難,故欲一登筵席,指陳形勢,有此上來矣。上曰,前所劃給之數,旣已多矣。今若更劃,則國力竭矣。設使他道,更有凶荒,將何以救濟?顧予爲北民之心,豈敢歇後,而不得爲更劃之計矣。啓禧曰,有司之力有限,而臣之所請,便是無厭之欲,殿下亦何以副之哉?但卽今所劃之穀,雖使盡數運致,必有數月不足之患,加數劃給,決不可已矣。上曰,欲得何處穀物乎?啓禧曰,欲得關西及嶺南穀物矣。上曰,嶺南之民,困於轉輸,殆不能支堪,亦可矜念。關西穀,亦已有所劃給,而尙以爲不足乎?啓禧曰,嶺民之弊,豈可不念,而轉輸之艱,未必至於死亡,而關北所恃,惟是嶺南,若恤南民之弊,而不爲加劃,則北民無接濟之道矣。至於平壤穀一萬五千石加劃之命,臣不勝感幸。朝家所指揮船運成川之事,則決不可行。蓋成川之沸流江,卽平壤大同江之上流,而非潦雨之時,則水淺不能行舟,卽今船運,斷無其路。若以沿路各邑之穀,開倉給糧,使北民,糊口而行,因爲隨力運去,則與臣向日所請移民事彷彿,而此則必更添萬餘石,然後有實效矣。上曰,御史移民之請,採取諸守令之言,而予則以守令之事,大以爲非矣。使飢民父母妻子,相離遠赴,必無生還之理,厭於接濟,欲驅送死地,予則大以爲非矣。啓禧曰,移民一事,出於臣意,而諸守令之見亦同,故有所狀聞矣。下敎如此,不勝惶恐。移民之政,雖似甚難,而行之有法,則豈至於不能生還乎?移民就食,視諸坐待海運之粟,則利害甚明矣。上曰,御史豈有驅送之意,而守令之意,必有如此者矣。守令輩,若以百姓飢吾亦飢爲心,則必有可濟之路矣。金尙迪爲江原道御史時,道內有一女人,傾財私賑,尙迪饋以茶啖云。御史受命賑飢,而尙受茶啖於列邑,況守令乎?民將飢死,而守令則飽食暖衣,此爲可痛矣。啓禧曰,守令一心爲民,視民飢若己飢者,固不可易得,而盡心民事者,亦不無其人。若謂守令皆如此,則不能無稱冤者矣。上曰,移民事,見於孟子,而其後無聞焉,可知其不便也。啓禧曰,漢高祖時,關中大饑,移民於西蜀,宋時富弼,亦以民戶大小,量定間架,使之接濟飢民,此亦移民。此外移民見於史牒者亦多矣。上曰,今所欲得之數幾何?啓禧曰,請以民穀大略之數仰達。南關被災十一邑籍摠三十六萬六千餘口。北俗漏口甚多,母女姊妹,亦多不錄,不可以其愚迷漏籍而恝視。其數可二萬六千餘口,合三十九萬二千餘口。就其中除流離死亡者七千餘口,自能存活者五千餘口。則還上所受之民三十四萬二千餘口,可支米十六萬餘石,賑民三萬七千餘口,可支米一萬四千餘石。通共可支米十七萬四千餘石。十一邑還穀十五萬六千餘石,折米五萬四千餘石。朝家劃給各穀十三萬四千石,折米八萬六千餘石。監司·守令私借各穀折米可二萬餘石,通共折米十六萬餘石。就其中,除各邑公下二千餘石,種子二萬六千餘石,船價格糧一萬餘石,則實數僅爲十二萬二千餘石。較之於還賑穀數,則不足者五萬二千餘石。必得此數,然後可無乏絶之患矣。上曰,予特遣御史,須用穀少而活民多,然後可見其才。若自朝家劃給,則雖非御史,亦可爲之矣。啓禧曰,臣之所達,約之又約,使之適用而已。豈敢濫數,以效賣菜傭之爲哉?穀物用下,只擧公下·種子·船貰,此三項者,以其最多者言耳。此外閫帥·邊將·監牧官之類,皆有賑政,至於驛馬,皆疲餒欲死,不可不優給喂養之資,此亦當於此穀中除給,船運時耗失之數,亦不計之。不足之數,必不至於臣之所達,以此穀活此民,非但臣之所不能,雖使有才能之人當之,恐亦沒策也。上曰,俄者所達五萬二千石者,以折米言之乎?啓禧曰,然矣。上曰,此可怪矣。予聞北人於耳牟之屬,竝殼而食之,則今必折米,何也?勿用折米之規,一依米數給之,可也。啓禧曰,北人於皮穀,固皆竝殼炒食,然耳牟一升五合,僅出米四合,壯者一口給米五合之代,以耳牟五合給之,爲米者一合有餘也。壯者得此,決難生活。五合之代,雖不依定式,以一升八合給之,而臣則欲略爲參酌,以一升六合計給。他穀倣此,已爲知委於列邑矣。今下敎如此,當更減分數矣。上曰,依爲之。啓禧曰,議臣者,每謂朝家所賜之數,前古所無,又何加焉?臣於此論,竊以爲沓沓也。凡事只當使合於宜而已。可多則勢不得不多,雖無前例,固非所拘,可少則少,雖有前例,又不必濫與。是豈可以前例有無,論之哉?臣請以宋朝往事論之,在方盛之時,則公私蓄積有裕,故歲飢而民不甚病。富弼靑州之賑,趙抃會稽之賑,在當時則以爲無前之災,而考其用穀之數,則靑州一路,只用十五萬,以會稽大郡,亦僅用三萬五千。至於淳熙之間,則公私之蓄蕩竭,無以接濟,而只仰朝家之撥賜,故以江東之南康一邑,而用米至於一百四十二萬。比之於靑州·會稽之賑,則已十倍四十倍矣,而未聞當時,以前例所無而格之者也。以近事論之,北路己酉水災,雖是非常之變,而此時則被災者七邑,而他邑則自如,一邑之中,一半被災,而一半則又自如,又有前歲之蓄,視今年之通一道皆被災,通一邑皆被災,〈煞有間矣〉,又承荐歉之餘,公私罄竭,則不可以同日語矣。而其時本道及他道移轉之穀,至於十四萬之多,特以其取用於近處,而無運輸之艱,故人不見其多,而今年則本道及隣道,皆無所資,其所着手,專在嶺穀,而其船運甚艱,故皆以爲前古所無,遂使聖朝德意,不能卒究,臣竊慨然也。上曰,諸臣之以爲不當加給者,亦豈有私心而然哉?諸道皆設賑,若用之太多,而前頭又有水旱,則將無以濟之,不得不有此議矣。啓禧曰,所不足之數,若令撙節而可周,則臣何敢若是煩瀆,而春夏之間,必有乏絶之患,至此地頭,雖有建白,亦不濟事矣。殿下若以一羊授臣,使之視其飼養,而臣乃任其羸餓,使至於死,則殿下必責臣之不盡職矣。今殿下所托於臣者,是百萬生靈,則其輕重,與一羊,何如,而乃以瀆請爲懼,不爲之痛陳,而立視其死,則殿下將以臣爲何如耶?此臣所以縷縷爲言,而不能已者也。上曰,此則已與諸臣,有所商量,今難決定,御史與大臣相議,則再明間當更爲引見矣。此外有欲達之事乎?啓禧曰,鑄錢事,備局關文,臣得見於中路,以擧行諸節,移書商確於道臣而來矣。卽今則以民間鍮器始鑄,而前頭不可不貿用生銅。生銅多自東萊來,而近來自東萊嚴禁,故生銅買賣幾絶云。分付使之勿禁,然後可有貿用之道矣。上曰,令廟堂,分付,可也。出擧條又啓曰,移轉穀中格糧船價,則是朝家所知,而其外不能無若干別下,此則不可不會減。如嶺南運穀差員之來留元山者相續,官家及村民,皆不能支當。臣以勢當以移轉穀會減之意,議於道臣。如此者頗多,不稟會減,有所不安,故惶恐敢達。上曰,令廟堂稟處,而運穀差員,何其多也?啓禧曰,每千餘石裝載後,定一差員以送,而船未齊到,故不得不等待,且差員輩,事當騎船,而近有謬規,皆從陸路而來,四五差員,皆受本官支供,極爲弊端。臣只留一差員,其餘則還送,而此後則只送一員之意,文移於嶺南道臣矣。上曰,差員輩之不爲騎船,出於取便之計,誠可痛也。許多差員之往留,無益有弊,只送一員事,分付,可也。出擧條又啓曰,咸興有田籍庫,收置田稅,以爲道臣支供及軍官·審藥·檢律·邊將等放料之用,田稅蕩減之後,則無以經用,故己酉庚申田稅蕩減時,皆有朝家代給之命矣。今年亦當有區處,故敢達。上曰,內奴之貢,與他自別,未嘗用之於濟民之事,而今番則許其取用。予於此等事,亦如此,道臣·守令,亦豈敢一依前例乎?啓禧曰,至尊憂勞如此,臣下何敢不爲奉承,而以聖朝待臣下之道言之,則不給支供及糧料之需,未知何如?上曰,然則雖不可依己酉庚申例盡給,減半劃給事,分付,可也。出擧條又啓曰,臣於上敎中,內奴貢事,有欲爲仰達者矣。道內各樣身役,皆許蕩減,獨內奴之貢,則有捧作賑資之令,蓋以內奴有復戶故也。以臣所聞,則復戶非爲渠身役之資,蓋以助兩本宮祭需之費,而北道內奴身役,比他最重,實有難支之形。今方一邊白給賑濟,而一邊督捧其身貢,有所不忍,故臣議於道臣,欲姑爲停捧,以道臣所料理者,先用於賑資後,待秋徵捧,以償其數爲計矣。上曰,御史之意,欲爲減之乎?啓禧曰,臣固欲減之,而自上旣令賑民,若令減之,則聖上救民之政,閼而不行,欲爲督捧,則彼亦赤子,有所不忍,故敢如是區處矣。卽今北民身役之不能減者,內奴貢及巫女布也。巫女布則其數不甚多,而亦獨見漏,渠輩稱冤矣。上曰,內奴徵貢補賑,則有同割肉充腹,折半則特減,折半則待秋徵捧,可也。出擧條又啓曰,移轉穀,固當爲還穀,而守令有未能拮据賑資者,則亦不可不以此移用於白給。此事臣於辭朝前,有所仰稟,而未有明白定奪,故敢稟。上曰,此若專委守令,使之可以還分者還分,可以白給者白給,則必有濫雜之弊。御史詳細思量,隨便許之,可也。出擧條又啓曰,濬源殿修理之役,爲弊不貲,南北四五日程,民人遠來赴役。其革弊之策,則臣於別單,欲爲論列,而卽今待解凍修理,旣有成命,眞殿修改,事體重大,故臣進往奉審,則殿前有若干雨漏,而不至於一時爲急,墻垣之頹圮處,則本道亦可以修改,略略修改,而大修理之役,則待秋擧行似宜,故惶恐敢達。上曰,使之待秋擧行,可也。出擧條又啓曰,嶺南船運之臭載甚多,誠爲悶迫。如今番歙谷敗船,則石島村人,拯出穀物,藏置甁盎,差使員送人搜得。旣已捉得贓物,則不可不令本邑徵出,以爲懲後之道矣。上曰,依爲之。出擧條又啓曰,遺棄兒無人收養,多有僵死路傍者,故臣以先朝受敎,書揭街路,使之養育,則民人輩,咸謂不自謀生,何暇養他人子乎?臣累次督責,則始有若干收養之人,多數報來,而此不可無朝廷成命。頃者北評事狀啓中,以收養遺棄兒事,有所陳請蒙允,而更令成出定式,以某某歲人,自某月收養者,限幾年使役,某某歲人,自某月收養者,限其身使役,某某歲人,自某月收養者,仍作奴婢,如此列書,成一定式頒布,然後始無遺棄兒僵死之患矣。上曰,以此出擧條,使之成節目以送,可也。出擧條又啓曰,勸分事,臣前後縷縷仰請矣。前日狀啓回啓中,以納二百石者,除實職之意,減數定式,故臣累次知委於民間矣,僅得一人。此則以特敎,使之除職,下送敎旨,以聳動一方,則庶有興起而效之者矣。上曰,僅得一人乎?北民之窮困,此亦可見矣。御史辭朝時,以納百石者,用千石例爲請,廟堂以太少,爲重難矣,以其無應募者見之,則御史之請,不爲非矣。此則使之卽爲稟旨擧行,可也。出擧條又啓曰,前監司臣閔亨洙在時,多有筵白狀請,貿得諸衙門穀物,今則或不無移作他用之事云。此則有禁斷之命,然後北路賑事,可無掣礙之端矣。上曰,令廟堂,申飭,可也。出擧條又啓曰,臣辭朝時忙卒,有未及稟定之事矣。其時有賑事垂畢後,遍視關防,點閱軍器,守令得失,亦爲陳聞之命,而災邑外,不設賑各邑,亦皆論列乎?只擧災邑乎?上曰,御史旣久在其道,無論災邑與否,盡爲詳察歸奏,可也。上又下敎曰,守令中,姑無顯然不治者乎?若有不治者,則賑政前除去,可也。啓禧曰,固有不治守令,而旣無執捉文書之事,且除去之後,代之者未必勝於前人,而舊官旣去,新官未來之間,邑弊甚多。頃於利城縣監狀罷之後,馳送軍官,使之代察,而終不能無弊,故不爲遽請罷黜矣。上曰,具世智,予嘗知之矣,不料其無狀若此也。啓禧曰,其爲人徒善,而爲下吏所欺矣。上曰,爲其代者朴載河乎?其人足可爲之矣。未知何如?啓禧曰,新到之初,姑無表表可言,而見其爲人,頗勤幹矣。上曰,御史所謂不治之人,陳達,可也。啓禧曰,永興府使朴泰新,當此凶歲,全無恤民之意。其不法之狀,臣多聞之,而以除番布督捧一事言之,懲督甚嚴,怨聲載路。且信任賑恤都監朴棕壽,凡百虐民之政,皆出於其人。今因下詢,有此仰達,有如臺諫風聞論劾,非御史之體,而旣有上敎俯問,故罷格仰達,急速變通,擇遣有聲績之人,似好矣。上曰,永興府使,文官亦有爲之者乎?右副承旨李世璡曰,古有之,今則皆以武弁爲之矣。上曰,御史之不爲勘罪,甚得御史之體,而旣聞御史所達,則不可仍置。永興府使朴泰新,令該府勘處,其代以曾經閫帥人,各別擇差,當日內給馬發送,可也。上曰,守令善治者爲誰?啓禧曰,安邊府使李喆輔,端川府使趙東漸,治績最著,此外亦有可稱者,而前頭,書啓中,可以備陳,今不煩達矣。臣在北時,以三冬無雪,日氣暄暖,爲嗣歲憂。蓋來歲不登,則鐵嶺以北,必無遺類,故臣謂宜自朝家,降香祈禱,有所提及於抵大臣私書中矣。大臣以賤臣之言陳達,而禮官以近僭,格之云,此則不知臣本意也。臣意非欲直行祈穀祭也,降香祈告於名山大川者,古亦有之矣。上曰,然則禮官誤認而然矣,而今已晩矣。各邑皆有社稷,而守令輩不爲致敬於祀典,殊可寒心。御史考察,可也。啓禧曰,守令所重,只在民社,守令多不致敬,躬行者絶少,臣嘗慨然。今當以下敎,申飭矣。上曰,曺允成爲治,有可觀乎?啓禧曰,其人頗精詳。且以北靑,被災尤甚,邑力至殘,故允成其於本營所屬,欲竝與家屬而濟之,臣之欲遲其交龜者此也。亦不敢以仍任爲請矣。上曰,北靑府使則韓鳳朝耶?其爲政何如?啓禧曰,初政頗有民譽,而新到未及經紀賑資,故憂悶罔措,不得已有疏請云矣。奏訖,上命儒臣進講。翬良讀建武元年,止匡等奔還長安。啓禧讀張卭與諸將,止遂定都焉。上曰,達文義。翬良曰,光武創業之初,首擧卓茂,褒奬節義,任賢使能,各得其宜,治道畢張,誠可謂中興盛德之主。千載之下,可爲師法矣。上曰,然矣。啓禧曰,卓茂固賢矣,而長處亦必有弊,人學卓茂而不成,則必以要名好直爲戒,而專事模棱,其弊必至於不免爲鄕愿,此所當戒,而朝家用人之際,亦不可偏主也。上曰,仁義亦有末弊,偏主則豈無弊端耶?啓禧曰,光武時亦有盜賊矣。饑饉之歲,必有盜賊。北路自前無明火賊,而今年則處處有之。端川府則放火殺人者頗多。府使趙東漸,以其情理可矜,欲放之,臣以爲古人當凶歲,令曰劫禾者斬。劫禾者尙可斬,況殺人放火者乎?此則決不可不殺。臣意蓋欲防前頭弊端也。上曰,北道盜賊至此,深可憂念,而趙東漸則以武臣,主寬緩,儒臣則欲嚴處,可謂相反矣。然牧民者之哀矜窮民,奉命者之獨持大體,亦可謂兩得矣。講畢後。上曰,儒臣及春坊進來。諸臣以次進伏訖。上曰,春坊上下番誰也?翬良曰,文學李夏宗,司書李箕彦也。上曰,李夏宗是初入侍耶?夏宗曰,臣戊申釋褐之初,以假官,數次入侍,其後以永平縣令,親耕時入侍於幕次矣。上下敎曰,今日終日動駕之餘,又已夜深,固非賜對之時,而聞御史入來,爲北民,意欲速見,兼有下敎事,命入侍矣。以常情言之,則今日固是可喜之日,而予心則還有感愴之意矣。植松見亭之說,前日筵中,旣下敎矣。今則年歲稍長,能行廟見之禮,責之以成人之事,陟降之靈,亦豈不悅豫,而拜廟歸來,自不無感愴之心矣。觀其拜跪之際,能中禮節,動若成人,外人則必以爲自內預敎拜起之節,而予則曾無此等細節敎習之事。至於文字之間,亦不着實敎之,而雖難字,若在童蒙先習中,則必記誦而拈示之,此可見其聰明矣。前世人君,或惡聞少年天子之語。予心則不然,而今日往來之路,未聞此言,或有之,而予未之聞耶?廟見之禮已行,入學之期又定,而年尙稚藐,予心常凜然,環顧朝臣,可托六尺之人不多,豈不悶乎?予之涼德,固無垂裕後昆之道,而調劑臣隣,期於致治,是予裕昆之意,幾年苦心,尙無實效,此予誠不足之致也。光武豈不云乎?推赤心置人腹中,又云有志者事竟成。予則有此志,而不能成,反顧初心,實自歉然,而予之所望於群下者,體予此心,同寅協恭,輔我元良,是乃不負予也。今日入侍諸臣,承旨雖老,而儒臣及春坊秉筆之臣,必逮事元良。雖已老之人,其子若孫,皆將事我元良,如以寅協爲心,久而勿替,則豈無其效乎?今日先召入直儒臣及春坊,蓋自近及遠之意也。召對冊子,方講漢成帝紀,而越卷而先講光武紀,亦有意。光武,卽中興之主也。中興雖非今日之可論,而諸臣若體予苦心,各自革心,輔導元良,期於致治,則此亦便是中興也。凡知人實難矣。彼下番儒臣,瀛選已久,而不知其爲人矣,頃以御史入侍時,始知之,今日初聞讀書聲矣。君臣之際,猶尙如此。況諸臣若不知面,則何以同心,而共濟國事乎?大訓旣頒之後,疑阻猶前,亦無其效。以明太祖銅碑言之,子孫不能遵守。予之大訓,亦恐如此矣。予年雖不甚老,五十只隔一年,精神近甚衰耗,臣僚引接之時,雖或强作,而入內閑居之時,則長時貼身,心亦受傷,無一番大聲而笑矣。以此精神,敎誨元良,亦不能自力,宮僚須盡心輔導,非但文義之開陳,至於東宮起居言動之節,隨事規諫,雖中官輩,若有不謹之事,亦須陳白,申飭,可也。予在東宮時,黃晸,以中官失措事,請申飭,其事豈不是乎?國朝盛時,有親臨春坊,字呼宮官之事,至今傳爲美談。今則雖難遵行古事,而上下之間,情志相孚,知無不言,此乃美事也。雖以漢武帝不冠不見汲黯事言之,君臣接待之節,簡易若是,獨冠於見黯之時,則其有不冠之時,可知矣。卽今則引接之時,禮貌太勝,至於東宮,雖在沖年,引見宮僚之時,必矜持禮貌。以此之故,不但情志之難通,開筵亦且間闊,豈非可悶乎?近來日氣稍和,當使開筵,而宮官亦須知此,從容善導,可也。古人豈不有折柳之諫,避蟻之規乎?隨事進戒,當如此矣。文學李夏宗曰,臣等俱以無似,忝居宮僚,今日獲覩盛儀,且承賜對之命,咫尺前席,密邇威顔,此實千載之盛會。聖敎勉飭,諄勤至此,臣等雖甚魯莽,敢不各自勉勵,少效萬一耶?開筵事,臣等方欲仰請矣。聖上旣以當使開筵爲敎。然則自明日爲始,取稟乎?從前開筵,間間爲之,故不無作輟之歎。今則逐日取稟,何如?上曰,自明日,取稟,而逐日取稟,可也。夏宗曰,雖以聖敎中折柳避蟻事言之,常常引接之故,有此見知規諫之事矣。今則進見旣疏,雖或開筵,亦不過霎時而罷,自內雖有折柳之過,避蟻之德,宮官何從而知之乎?書筵則法服臨座,體貌自別,而至於召對,不拘禮節,從容密邇,凡所開陳,勝於書筵。臣意則頻賜召對,俾其親熟,毋致齟齬,似好矣。上曰,所達是矣。司書李箕彦曰,罕接宮僚之可悶,誠如上番所達矣。臣前後待罪春坊,已過累朔,而去秋只一次入侍診筵。如是而何可望上下之相熟乎?古語曰,接賢士大夫之時少,親宦官宮妾之時多。臣等雖不敢自比於賢士大夫,而若得頻頻入侍,則亦似勝於親宦官宮妾之時,而入對之時,如是間闊,豈不可悶乎?今後則雖非書筵日次,頻賜召對,使之逐日引接,則實爲輔導之要道矣。聖蹟圖事,臣頃已疏陳矣。畫圖雖似玩好之具,而此圖則非但異於他圖,凡沖年敎導之方,豈可責之以久坐讀書乎?讀書之暇,披閱此等可觀之圖,指陳某事之當法,某事之當體,則似勝於出而嬉遊。臣之疏請,蓋此意也。命下已久,而畫幅甚多,移模自遲,畫役今纔訖工,而粧帖亦將費了日子,今過五六日後,將入達矣。上曰,此乃予所曾見之圖耶?畫幅如是多耶?對曰,畫幅多至百餘丈矣。此乃畫出孔子平生事蹟者也。始於尼山致禱,終於眞宗祀魯,故畫幅自多矣。臣細考其畫解,則皆是家語·論語中語,其中數條,出於諸子,如跪受赤虹紫文金簡等語,似涉不經,而此畫旣是中國人成本,故擅自拔去,亦似如何。姑令竝畫,而此等張下覽之際,亦宜參量也。雖然如此之張,不過二三丈,其餘則俱是可觀可法之事。覽過之際,若存黃卷對聖人之意,隨處體念,則豈不有益乎?上曰,所達是矣。翬良曰,宮僚所達皆是矣。入學不遠,輔導元良,莫如山林讀書之人,而贊善·進善前後召命之下,尙無一人上來者。自上若更加誠禮,各別敦召,則豈不上來乎?啓禧曰,顯廟·肅廟朝,則山林之士,布列宮僚。此可見列聖致賢之盛德,而今則無一人上來。自上更加誠意,各別敦召,則彼豈不上來乎?是臣之望也。俄者聖敎中,不冠不見之敎,非但上下相接之際,禮貌簡易,然後情志可以流通。凡相者之相人,觀其不梳洗不矜持之時,然後可以見其眞面,若或作爲,則無以知其本色。至於臣僚接見之時,亦如此,必簡其禮貌,然後方可以規正其闕失矣。上曰,此言是矣。今日東宮出宮時,固不必着煖帽,而藥房·春坊,必有所請,故使之着之。而還宮後,脫煖帽換着常服,則始見其眞面矣。言訖,諸臣以次退出。
上在昌德宮。停常參·經筵。
下直,伊川府使李道謙,祥雲察訪安鳴鶴。
李世璡啓曰,行大司憲李德壽,持平洪廷命在外,一員未差,執義徐命臣,掌令許采未肅拜,權祐呈辭。今日以監察茶時之意,敢啓。傳曰,知道。
又以都摠府言啓曰,副摠管東恩君榑,以新番騎兵軍士點考坐起事,外兵曹晝仕出去之意,敢啓。傳曰,知道。
又啓曰,判義禁尹陽來,一向違召,無意膺命,事甚未安。卽爲牌招察任,何如?傳曰,允。
柳萬重啓曰,翰林趙載德,以親病,陳疏徑出。原疏纔已捧入矣,所當直捧禁推傳旨。而此與無端徑出,有異。推考警責,何如?傳曰,允。
又以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
又啓曰,副修撰鄭翬良,以妻母歸葬事下直,洪啓禧因入侍時傳敎出去,玉堂上下番俱空,事甚未安。除在外及親病受由外,修撰李成中,卽爲牌招入直,何如?傳曰,允。
又以弘文館言啓曰,新除授修撰元景淳,時在京畿驪州地,經筵入番事緊。請斯速乘馹上來事,下諭,何如?傳曰,允。
副校理金尙迪疏曰,伏以太廟展謁,日吉辰良,況惟我春宮邸下,禮成廟見,動遵儀軌。區區慶忭之忱,不獨遂一覩爲快之榮而已。念臣目下情理,實無供仕之望,而職忝宮僚,義當陪從,不敢言私,纔入禁庭矣。此際忽叨館銜新命,顧臣自來踪地,豈復以見職自居,而進退俱阨,不得不黽勉祗肅。然若其夤緣盤礴,苟然在直,斷無是理。抑臣情勢之外,又有私懇之萬萬煎迫者。臣之老父,素患瘡腫,在於下部要害之地,種種症形,俱爲非細,今至兩朔,屢濱危域。幸自數日前,濃汁順出,結核稍解,而餘毒猶肆,動輒牽刺,晝夜刺痛,寢噉俱減,神息綿綴,轉側須人。臣方左右扶護,尤豈有離捨之勢乎?纔從陪班,投進短章,仰瀆情懇,仍出禁門。伏乞聖慈,俯賜矜諒,亟遞臣見帶之職,俾便救護。仍治臣擅離之罪,以肅朝綱,不勝幸甚。臣無任云云。答曰,省疏具悉。爾其勿辭護焉。
檢閱趙載德疏曰,伏以臣父宿患痰病,每當冬春換節之際,必致一倍層劇。蓋由寒暖之候不適,將攝之節易失,一番添加,輒至數朔危篤,故其調護之道,惟此時最難。臣鎖在禁直,嚴不敢請由歸視,一心如結,自不免忘食而忘寢矣。昨暮門鑰已下之後,得接鄕信。臣父痰火之症,近益添苦,食飮頓減,寢睡全失,筋力澌綴,實難支吾云。臣自聞此報,心神飛越,不能自定,繞壁待曙,陳章徑行,此豈新進小臣所敢爲者?而私情迫急,不遑他顧,仰恃慈覆之仁,自犯僭妄之科。伏乞天地父母,亟命鐫削,俾得以安意救護。仍治臣罪,以爲任情行止者之戒焉。至於翰圈人之違召不赴試,實與臣同一情勢也。彼旣不赴,則臣之冒沒之恥,宜在自列,而蒼黃趲行,亦未暇竝陳。雖微臣言,伏想聖明,亦必俯燭之矣。臣無任云云。答曰,省疏具悉。爾其勿辭護焉。
修撰李成中疏曰,伏以日吉辰良,禮成展謁,伏況鶴駕隨後,初擧廟見之儀,此實吾東方莫大之慶。恭惟陟降洋洋,眷顧悅豫,而凡厥臣民之歡欣抃蹈,容有其極。伏願殿下,益懋聖學,恒軫身敎之道,益勵聖志,毋忽盈成之戒,丕變世道,永鞏邦業,昭垂貽燕之謨,以基億萬年無疆之福焉。竊念臣感激恩諭,不敢言私,持被禁廬,已浹兩月,每念病母之扶護無人,未嘗不怵焉懷憂,方寸自亂。而矧自五六日來,得聞病添之報,區區情理,實難自抑。而顧以盛禮在前,職當陪扈,分義爲重,不敢煩瀆,繕章徊徨,以俟罷班,此卽對直人之所目見而憫歎者矣。幸得替代,歸家省視,則母病本症旣添劇,感寒又甚重,危綴沈頓,若難支保,醫藥之節,亦多失時。蓋緣臣在直之故,家人不盡詳報而然。焦泣罔措,實無離捨之勢。而卽因闕直,召牌俯臨,坐違是懼,暫詣闕外,陳情徑歸。伏乞聖慈天地父母,亟遞臣職,以便救護。仍治臣罪,以肅朝綱,不勝幸甚。臣無任云云。答曰,省疏具悉。旣下敎于儒臣等矣。其勉是矣,當留意焉。爾其勿辭護焉。
上在昌德宮。停常參·經筵。
柳萬重啓曰,來二月初一日,輪對日次,而國忌齋戒相値,頉稟。傳曰,知道。
又啓曰,玉堂備員間,視事,頉稟。傳曰,知道。
李世璡啓曰,行大司憲李德壽,持平洪廷命在外,執義徐命臣,掌令許采未肅拜牌不進,權祐陳疏入啓。持平一員未差。今日以監察茶時之意,敢啓。傳曰,知道。
又啓曰,憲府連日監察茶時,事甚未安。除在外陳疏入啓外,未肅拜人員,竝卽牌招察任,何如?傳曰,允。
又啓曰,判義禁尹陽來,鎭日違召,無意行公。其在事體,誠甚未安。卽爲牌招察任,何如?傳曰,允。
趙尙命啓曰,卽者左議政宋寅明,因前副率閔昌洙未徹之疏,純臣不若此等措語,惶恐不安,今方待命金吾門外云。而使其錄事,來納命召,何以爲之?敢稟。
又啓曰,卽者右議政趙顯命,因前副率閔昌洙未徹之疏,待命金吾門外,使其錄事,來納命召,何以爲之?敢稟。
又啓曰,卽者義禁府都事來言,左議政宋寅明,右議政趙顯命,今方待命於金吾門外云矣,敢啓。
傳于柳萬重曰,領議政·北道句管堂上·監賑御史,卽爲入來。
柳萬重啓曰,領議政·北道句管堂上·監賑御史,卽爲入來事,命下矣。大臣事體有別,遣史官傳諭之意,敢啓。傳曰,知道。
又啓曰,大臣及北道句管堂上·監賑御史,依下敎來待矣。傳曰,引見。
假注書權崇書啓。臣敬奉命召,傳授于議政府左議政宋寅明金吾門外待命所。則以爲,所遭人言,萬萬危怖。今方泥首金吾,恭竢嚴旨。不意史官儼臨,傳受命召,仍復俯宣筵敎。聖上憂時憫世之至意,豈敢不思所以仰承?而第人臣事君,自有常道。人方以非純臣聲罪,而乃敢仰恃寵靈,冒登筵席,則此豈不爲無忌憚之歸,有死而已。斷無承命之路,伏地震慄,金木是俟而已。命召亦不敢承領,謹當更爲還納云矣,敢啓。傳曰,知道。
假注書權崇書啓。臣敬奉命召,傳授于議政府右議政趙顯命金吾門外待命所。則以爲,臣千萬慮外,橫遭危逆,罪名狼藉,罔非人臣所不敢聞者,驚駭震剝之極,不敢偃處私室,泥首金吾,顯戮是俟。不意史官儼臨,口宣恩諭,還給命召,使之卽爲入侍。臣承命感激,不勝涕淚之沾襟。然罪名未勘之前,斷無復廁人類之理,束帶登筵,分所不敢,恩命之下,無由奉承。命召謹當還納云矣,敢啓。傳曰,知道。
傳于柳萬重曰,國不國君不君之機,以些小事,不可撕捱,入侍事更爲傳諭。
假注書權崇書啓。臣敬奉聖旨,傳諭于議政府左議政宋寅明金吾門外待命所。則以爲,史官,又復臨宣聖敎,更令入侍,深夜殿坐,恐勞玉體,區區下情,豈勝憂慮?所遭苟係些少,則何敢過爲撕捱?而今臣去就,有關君君臣臣之大體,人以非純臣,罪臣。而臣卽恬然冒進,則臣恐國不國君不君之機,亦未必不在於此。不惟臣之抵死難動,亦恐非聖上所以强臣者也。恩諭之下,又不得承膺。罪上添罪,益復萬死惶恐震慄,不知所對云矣,敢啓。傳曰,知道。
假注書權崇書啓。臣敬奉聖旨,傳諭于議政府右議政趙顯命金吾門外待命所。則以爲,臣泥首待勘,不敢抗顔登筵,冒抗恩命,尤增悚蹙。此際史官更臨,再宣恩諭,聖敎嚴正,責勵冞重。若使臣情勢,有一分可强,則豈敢終始違拒,不思所以奉承之道?而脅持君父之目,卽一急書,人臣負此名,宜不敢晷刻偃息於覆載之間,況可以揚揚出入於筵中乎?雖被萬戮,末由奉承。聖候調攝之中,致勤徹夜臨殿,以待罪上添罪,益不知死所云矣,敢啓。傳曰,知道。
鄭必寧,以司僕寺官員,以提調意啓曰,江華牧場煤音島項浦堤堰之後,已過十餘年所,而迄無打量之事。故耕築之際,爭奪相尋,稅納之時,陳起竝混,本寺所捧,殆不成樣,事之寒心,莫此爲甚。一番釐正,在所不已。本寺主簿李宗喆,給馬下送,使之摘奸後,仍爲打量。其供饋及各項擧行事,令本道道臣,知委江華留守及喬桐水使,同爲策應之地,何如?傳曰,允。
又以禁衛營言啓曰,來三月當三番前部後司屬黃海道五哨軍兵逢點實數六百五十二名,八番別驍衛四十八名,步軍標下一名,已爲點閱整齊。來二月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當公洪道五哨軍兵,當爲連續上番。而係是農月,故依事目三番左部前司屬五哨軍兵,則四月一朔立番,四番左部左司屬五哨,則五月一朔立番。而當其番次,每於前月二十五日京中逢點,十番十一番海西別驍衛一體調送,逐朔立番之意,兩道監·兵使處,預爲知委,何如?傳曰,允。
乾隆七年壬戌正月二十七日申時,上御熙政堂。領議政金在魯,北道句管堂上朴文秀,監賑御史洪啓禧引見入侍時,右承旨柳萬重,假注書權崇,記注官李胤沆,記事官鄭重器。在魯進伏曰,再昨動駕,又復徹夜引接,聖體若何?上曰,無大段疾恙矣。在魯曰,風氣甚不好,眩氣或無添加之事乎?上曰,無加矣。在魯曰,大王大妃殿氣候何如?上曰,一向安寧矣。在魯曰,王世子初爲動駕,凡氣候何如?上曰,以拘束,故其日則頗勞憊矣。在魯曰,都民仰瞻,孰不欣欣,而臣幸近而見之,則禮容閑習,儀度無錯,呼唱之外,亦多中節,誠爲奇幸矣。上曰,予則七八歲時,不能如此。大抵卽今風氣,似是夙成而然矣。侍講院官員及儒臣招見,亦有意,御史其夜亦入侍矣。宋眞宗爲太子時,人以爲少年天子,太宗曰,其將置朕於何地耶?予則不然,欲聞少年吾君之稱,今旣儼然成人矣。予德涼,無以垂裕後昆,而時事又殊常矣。大臣至於待命,而不知本事之前,亦難敷諭,故姑置之矣。閔昌洙果誰也?在魯曰,卽故相臣閔鎭遠之子,故監司閔亨洙之兄也。上曰,閔百瞻爲少科時,以單子問安,予不知爲誰,問之則乃閔遇洙之子云。而遇洙亦不知爲誰,承聞東朝下敎,始知其翼洙之弟也。今昌洙,予亦認其爲閔亨洙同生矣。閔亨洙屢經風霜,而昌洙今又爲此疏矣。入覽後必有處分,而爲先欲問之於卿矣。在魯曰,政院稟啓,尙今不下,大臣待命之召,還納之後,亦尙無下敎矣,未及畢辭。上曰,其疏何事也?在魯曰,渠疏以爲,渠之先臣,每以爲壬寅鞫案未雪,則國不國君不君云云。故亨洙使燕還歸後,與渠商確成疏,而有挽止者,不果上云,仍陳卽今處分明正之意及庚子前後之說。而李宗城疏語,亦略爲提卞矣。大意以陳暴先臣遺志,其弟本情爲說,而謄進其弟前夏未上之疏,以其疏曰云云爲辭矣。上曰,閔昌洙年必多矣?在魯曰,將近六十矣。其疏先陳與右相備坐所酬酢,庚子前後之說,繼陳丁酉獨對,大臣受托事,以爲聖躬有不安之慮,故有此付托。而旣受付托之後,則庚子前後,非所可論云云。且以爲國家以避嫌爲事,故一邊人,以此脅持,使誣案終不得快雪云云。又以爲事關景廟,粹然無瑕等語,皆極無謂,若有不快者然云云。其下所謂數臣,則似指左右相,而以爲古之純臣,必不若此,其言頗重大,左右相之待命,固無怪。而小臣之見,則其疏之到今寫呈,全無着落,此卽亨洙之棄本也。卽今大處分之後,亨洙雖生存,無可爲之事矣。上曰,卽今處分之後,豈不怪異乎?在魯曰,左右相,前雖與臣,有所爭難於筵中,而去冬大處分時,左右相同爲贊成,盡雪誣案。則今以未處分前不滿左右相之言,追呈於處分已正之後者,實是意外也。上曰,雖奉朝賀生存,今則亦不緊矣。此人素峻乎?在魯曰,非但言論之峻,其人以固執自任,以爲雖程·朱來挽,決不止之云矣。上曰,無可言矣。前副率上疏,豈不怪異乎?在魯曰,設有可辨,亡人之子與弟俱有之,且非目前緊急之事,則以兄而爲弟陳疏,實爲怪異,自政院所當直退矣。上曰,如是固執之人,必將呈疏乃已,政院何以退却也?萬重曰,其疏起頭,以僞詩事,撞着大臣,非比泛然,又以壬寅事,侵攻兩大臣,不遺餘力,最末又論斥政院,故該房不敢循例捧入。不得已,以何以爲之?稟啓矣。其疏入覽後,方可爲處分矣。上曰,此則承旨之言不然矣。上仍謂在魯曰,大訓之後,雖卿輩,予不諒貸矣。在魯曰,政院啓辭,以相臣遺志爲言,而故相臣如此之心,國家亦豈不知也?上曰,閔奉朝賀今已沒,故予有欲諭者而含默矣,曾於徐德修事後,相臣以爲殿下處分正大,而徐宗一之陳疏,則猥濫云,其心公矣。昌洙亦南有容之意思也。欲護龍澤輩而然矣。文秀曰,臣則入來後,得見其疏,而伸救龍澤輩甚力,至於攻斥右相,則更無餘地,左相亦入其中矣。疏旣到院之後,雖還給,自當播傳於中外,大臣豈不難於自處乎?處分固在上,而國體所在,其疏不可不入覽矣。勿論彼此,未悛黨心,故頃者南有容之疏,爲履霜,而今則堅氷至矣。上曰,御史方帶館職乎?儒臣亦陳所懷,可也。啓禧曰,臣於賓廳,從傍略見其疏,而此不過父子弟兄之間,以其私情而陳疏者也。頃者李匡德,自上罪之,今亦當如此矣。上曰,閔亨洙若親問,則自陳所懷,可也。而此疏則豈不不緊乎?儒臣之言過矣。文秀曰,事之輕重是非,姑捨勿論,兩大臣旣以此待命,國體所在,此疏不可不入覽矣。上曰,救龍澤輩,則豈不以大訓爲非者乎?在魯曰,大訓則其疏初頭,亦有欽頌之語,豈有非之之心乎?文秀曰,其疏入覽,而卽地處分,便無事,終至退却,則外議必有層激之道,此不可不慮也。啓禧曰,此卽亨洙之疏也。若以此罪昌洙,則豈不過乎?文秀曰,弟兄旣相議爲之云,渠之來呈,又在於大訓之後,則非獨亨洙之意如此矣。上曰,此亦不先不後矣,非但大訓之後,其所來呈,在於展謁之翼日,尤爲巧矣。若以庚子前後爲言,則是亦以僞詩爲是者耶?在魯曰,疏中自引見欺僞詩之罪。仍曰,僞詩自僞詩,誣案自誣案,豈以僞詩,而不可伸誣案云云矣,且此非卽今之言也,乃前夏之言也。而卽今亦非以大訓爲未盡也。此不過備局與右相酬酢庚子前後之說,故今以此辨之而已。今若取覽,則前日嚴禁勿捧之意,果安在哉?此大臣之疏乎,此三司之疏乎?退却何妨?文秀曰,大臣·儒臣,則以還給爲達。以外面論之,有彌縫之嫌。臣則以入覽爲達。以外面論之,有欲罪之嫌者然。而彼此所見,未必皆出於私好惡,大抵其疏,上以有關國家,下以聲罪大臣,國體所在,不可不入覽矣。殿下焦心勞思,爲此大訓,而意外有此疏,實爲痛慨矣。在魯曰,其疏亦無干係不道之言矣。上曰,靈城所達是矣。予之處分,渠猶有不滿底意思,予將問之,問之之後,當上告先后而處之,不但竄逐而止也。進之於大訓之後者,豈非不滿之意也?在魯曰,聞渠自稱以不畏死,雖程·朱挽之,不可回心云,其怪妄可知矣。上曰,怪流畢竟爲怪異之事矣。大訓後,爲此疏之意,予當問之矣,他人則當於仁政殿問之,而欲於便殿召問之矣。啓禧曰,豈可以昌洙有別乎?上敎失當矣。上曰,儒臣之言是矣。而予亦有意矣。儒臣之言公矣。在魯曰,左相則以爲不必入覽,而右相則以爲不可不入覽云矣。啓禧曰,領相及臣,不欲入覽者,非爲昌洙,而重臣之必欲登徹者,欲生葛藤而然也。文秀曰,儒臣於臣,淺之爲丈夫矣。若有陷害昌洙之心,則何患無辭,而臣不爲此者,每恥黨人輩,不顧事理,而以陷人害人爲心矣。此疏若不登徹,則其果不生葛藤乎?臣恐不卽入覽,則或恐有層激難處之慮矣。上曰,儒臣淺矣。文秀曰,政院稟啓之後,若難處而不卽取覽,則國體〈非〉但有損,畢竟萬無不入之理,然則不如卽爲入覽之爲愈也。啓禧曰,彼此之人,皆多傳說,而其弟挽止,得姑止之諾,下往廣州,故乘其弟不在而陳疏,閔通洙聞此,方罔夜上來云矣。在魯曰,其疏以爲儕輩中某某人挽之,宗族中某某人挽之云矣。上曰,其亦怪異矣,儕輩·宗族之說,豈不怪異乎?在魯曰,亨洙則猶可挽回,而此人則不可挽回,小臣則都以一妄字,爲斷案矣。其疏以其弟將爲證成凶誣之人,故辨白之云,而仍及於庚子前後之說矣。上曰,此猶有不滿大訓之意矣。啓禧曰,大體意思,不過以其弟初以僞詩,爲申雪誣案之本,而畢竟緣此,而獄案漸難申雪。他人之譏謗亦多,故欲爲暴白其弟之本情而如此矣。上曰,今聞所達,則隱然挾持龍澤輩矣。侵斥大臣,猶爲餘事也。在魯曰,閔亨洙,以庚子前後之說,近多騰人口舌,故如是陳辨矣。文秀曰,庚子之說,旣由於亨洙,則到今疏辨,未知得當矣。在魯曰,小臣亦嘗屢言龍紀輩,固妖惡無狀,而謂之逆則不可也。及至前冬處分時,聖上欲盡脫壬案,而只以春秋筆法,別置五人於逆案,故臣亦以爲好矣。上曰,吳瑗,嘗以爲無狀不測云矣。在魯曰,其人則無可言者,而以虎龍之言,置之逆案則非矣。虎龍所告,若曰一言或實,則當何如也?其疏中龍澤·天紀輩,元不指的擧論,而統而論之矣。上曰,大臣與儒臣,皆未脫略矣,予豈惜一閔昌洙也?以靈城,爲欲生葛藤者然,豈不非乎?雖不取見,必生葛藤,處分一昌洙,豈難乎?不爲處分之前,矢不南面矣。啓禧曰,今承上敎,不勝悶迫,臣下有罪,則罪之而已。何至如此乎?文秀曰,聖上每有此等事,輒有過中之擧,此實悶矣。有可罪則罪之,不可罪則置之,只可談笑而處之而已。何必至於辭氣之失當乎?且此疏雖置之,又有來者,置之而又來,却之而又至,則豈不徒傷國體乎?苦心寅協,夙夜爲期。而今又如此,國法之不立,豈不切悶乎?上曰,靈城有所見而然矣。如李匡德疏,亦畢竟登徹,故如是矣。文秀曰,此疏當畢竟一徹,唯當談笑而處之,毋至多費聲氣,是臣所望也。上曰,雖十閔昌洙,予當笑而處之,而戚臣豈不異乎?光城之家,餘者幾人。金陽澤爲小科時,予召而見之矣。驪陽後孫,南竄北謫之餘,今又爲此疏矣。以領相所達觀之,李匡誼只是一怪物,而此人則非但黨心,又必爲怪惡之辭矣。予當上告處之,而彼大臣,若不撕捱則可矣,不然則豈不難乎?靈城所達,蓋見李匡德事而然矣。在魯曰,李匡德事,元無可問者,而群疑或慮大臣,眞有不好之言,紛紛不已,必欲問之,故畢竟自不得不如彼矣。上曰,此欲俟吾後日,以爲翻案之資也。南有容疏,右相亦如是看之矣。閔昌洙可謂滿面黨心也。今日八方欣欣,而渠敢爲如此疏,渠若知大訓之後,國有元良,則置而不呈,可也,而猶復如是矣。金遠材事,予嘗垂涕而處之,帝王家,以承統爲重,而予於先后,實荷鞠養之恩。今昌洙,雖非驪陽之嫡長,其世不遠,可念也。觀過可知心矣,予若躁,則決不如是矣。予欲召見,未知何如?在魯曰,其人生疏且妄,自謂以不畏死,有固執云,妄發必多矣。如是則聖上追念惻怛之心,恐行不得,是可慮也。上曰,漢成帝,不能制王氏,命考薄昭故事,予以爲可笑。漢成,若果能行法,則好矣。而不然則國法又從而益下矣,豈不可笑乎?大臣待命,雖過一月,予不爲關係也。國不國而尙可爲國乎?予今老矣,昨日筵中,予以爲秉筆之臣,非但子若孫,當身事元良,各別勉飭爲宜矣。召見之後,若以爲過去說話,則自可無事,而以卿等所達觀之,非特李匡誼之怪異詬罵字而已。其時公卿博議,亦有意,而不善周旋,終至大段。今昌洙尤異於李匡誼之時矣。在魯曰,政院當初不稟,而直爲退却,則自可無事,而旣已稟啓,且至累日,故至於如此矣。上曰,却之則又當有章奏,却之之後,又將如何?若更不拂鬱,則不難處之,而不然則豈不難乎?在魯曰,葛藤之生與不生,唯在於引嫌之人,直罪昌洙,則都無事矣。上曰,予若易地而處,則不必引嫌,而左右相,必過引爲嫌矣。文秀曰,右相得見此疏之後,涕泣度日云,恐難容易冒出矣。上曰,右相亦志太高矣。文秀曰,志雖不高,若見此疏,則爲人臣者,豈不痛迫乎?在魯曰,大體之外,小小曲折,皆欲顧之,則後尾收殺,似尤難矣。上曰,決無紛紜矣。此後論此事者,亦一昌洙,頭當竝懸矣。在魯曰,大臣雖引嫌,若以未徹之疏,已過之事,闊略爲言,則自可消帖矣。上曰,若復有紛紜之事,則言之者攻之者,皆當亟正邦刑,諸臣輩皆知之,可也。此邊之無昌洙,又豈可知也?其時豈可忍乎?如昌洙之欲自懸藁街者,亦似無之矣。文秀曰,見昌洙之疏者,孰不慨然乎?若不卽入覽而持久,則必至於收殺甚難之境,大臣亦未深思矣。上曰,諸臣會議,則當爲如何?在魯曰,諸臣亦必無異辭,此是千萬意外之事也。上曰,處分之後,又有爲之者,則國可支乎?在魯曰,聞此下敎者,豈敢萌復爲之計也?上曰,此事在大臣,猶爲細故,及於予躬,不可不處分矣。予有慨然於大臣及勳臣者,何不直爲請討乎?兩大臣,亦豈可以此撕捱?卽爲入來,聽我面諭事。入侍史官,傳諭于兩大臣,命召竝爲傳授。諸臣亦小退,以竢入來,可也。崇,承命先出。諸臣以次而退,日已昏黑矣。
正月二十七日三更二點,上御熙政堂。大臣·北道句管堂上·入直儒臣更爲引見入侍時,領議政金在魯,右參贊朴文秀,右承旨柳萬重,副修撰洪啓禧,假注書李基德,記注官李胤沆,記事官鄭重器諸臣進伏後。上曰,予年少時,每事多有慷慨處矣。今則中心,亦有興感處,前日亦已下敎矣。以苦心至願,幾次下敎乎?頃日廟見時,世子儼然如成人,非不欣悅,而猶有凜然者矣。其日召對,成帝紀當次,而特命持入光武紀講之者,蓋以光武中興,故欲諸臣之輔我元良,亦以此苦心,此亦中興之道也。光武紀中,推心置腹,有志竟成等語,可見其誠心也。學問之勤,予當自勉,而彼重臣,自春坊時知之矣。氣稟之過,亦由於學問之不足,亦歉然矣。以輔導事,勉飭宮僚矣。雖無閔昌洙,吾心如此。而今而後,心自倍矣,昔人於欣悅之中,有所感處,非一例也。昔高皇帝,垂祖訓立銅碑,而至魏忠賢之時,而銅碑竝與祖訓,而無之矣。頃日下敎未旣,而有閔昌洙,初則以爲不過侵斥大臣,而雖如此,大訓之意,則無之矣。誰無些少之心,而大體則消融好矣。彼儒臣爲人甚善,而君臣之間,初未知之,況氷炭之間,寧不疑阻乎?南有容,似履霜,而此實履霜也。雖黨習,何敢言壬寅年事耶?閔昌洙則予不識面,而今日始知奉朝賀之子,亨洙之兄也。大臣待命,猶第二件也。方趑趄欲問入覽與否,而不欲張大,以句管堂上·監賑御史爲稱而召之矣。問而知之,極爲寒心,卿等皆非矣。雖元輔勳臣,予不可顧藉而假借也,儒臣亦不可以齟齬而假借也。當從容言之矣。前日李匡誼坐地,何如?而專出黨心,予始則謂必爲怪擧矣。渠無可指處以詬罵云云,予不曰汝何言詬罵云,而摘抉者似非矣。然非趙泰彦輩,故欲行法於此等,而猶是大訓前也。其時數三重臣,謂當嚴處,大臣以下,皆謂不然。而洪象漢,獨謂彼誠不直,而欲問則過矣。匡誼之得生,蓋耳目之官以公,而象漢之心則公也。後至於李匡德之事,出焉,蓋一蹉,則自多弊故也。卿等侍予,故欲解釋言之矣,若有言壬寅事,則公心請誅,可也。靈城所達,亦苦心,而只爲兩大臣而言者,是淺見也。予若當靈城坐地,則必曰大訓後,臣子何敢言此?此不可不嚴處也云矣。閔昌洙,予則有所不忍,而臣子則當公心以請矣。周公之居東,由於管·蔡之流言,而周公還朝後,誅管·蔡,而不以爲嫌,蓋爲國也。元良時,有如此者,則卿等去乎,卿等躬自請討乎?量卿等,則如閔昌洙者一人出後,其將國無人矣,非所望於卿等也。金在魯曰,聖敎諄諄,小臣惶恐,且切慙恧,而猶有未及下燭者矣。上曰,予之知遇靈城,何如耶?若大臣皆出去,則當獨來垂涕請討,而今日只言大臣待命,儒臣亦只言葛藤者,極爲非矣。予於大訓,欲遂至願,可知苦心也。予惜卿等,故如此。己巳以後之人,予猶惜之,故使洪景輔,書傳敎,而丹書云云者,蓋出於惜三黨之意也。不知此心者,不測者也。朴文秀曰,聖上之勉臣責臣,如是鄭重嚴截,臣罪當死矣。聖上大訓,其垂裕之聖意,昭如日星,群下孰不感服乎?臣少退時,語大臣曰,大監與小人,世守之論,雖有不同者,至於爲國一段,豈有他心?大訓後,朝廷間些少是非,不過浮雲,而如此等事,實爲憤痛矣。然凡事激,則其爲弊於後者,當如何?國家前後有事之時,聖上之激惱淵衷太過,故處分或過分數。群下則每當天威震疊之時,惶懼失措,自多誤了處。由此而國綱漸弛,豈不悶乎?此事若遲延,則恐有尾大之慮,莫如卽地適中處分之爲愈也。如是言之,入承聖敎,臣實感悚矣,大訓之下,不卽請討,是臣之罪,而未入疏前,徑先討罪,後必有弊矣。殿下春秋晼晩,世子幼沖,而如此事,出於意外,憂歎奈何?臣意自上入覽其疏後,卽地處分,似爲好矣。在魯曰,初聞其疏語,且思大訓時傳敎,爲其人卽有死生之慮矣,及見其疏,則以爲,此乃大訓前所作,不入於禁令云云。蓋渠誤認爲不至於重辟矣。上曰,大訓前言,呈於大訓後者,寧不非耶?在魯曰,雖不入覽,決不可還給而止者,臣亦知之,入之之後,處分之至嚴,亦可仰揣,而渠之迷劣,不知如此矣。上曰,若非閔昌洙,則入其疏而亟正邦刑,可也,以大訓前,故而亦當親鞫矣。在魯曰,不入覽而直治之,則此又當爲一法矣。今日書呈者,渠之罪。而其疏曰云云者,乃大訓前之言也。此或可以少緩處也。若曰,必致法,無他道則已矣,而聖意似不如此,然則不覽疏而處分,似愈矣。疏不入,則日記不載矣,外方無知者矣。臣於在家時,得聞政院稟啓,意謂卽賜嚴敎而退却矣,疏語旣全未入覽,故召臣等問之者,亦理勢然也。旣聞其疏大旨,雖不入覽,直擧大訓而處分,未爲不可矣。洪啓禧曰,臣以疏逖之蹤,前後不知此等事,而俄者以不請討罪下敎,極爲惶悚。而疏則非渠疏,而渠弟之疏也。時則大訓之前也,此乃所以稍異也。大臣之請不入覽,若爲閔昌洙,則有私意也。重臣之請入覽,若意在罪昌洙,則亦私意也。大體揮斥,使此等言,不至於殿下之前,似宜矣。文秀曰,此疏雖曰大訓前,昌洙旣與商確,且呈於大訓之後,雖曰製疏之人已死,而若還給,則是乃示弱也。兩大臣之泥首金吾,亦關國體,此疏不可不入覽,而卽賜處分矣,凡事決難彌縫,而欲爲彌縫,則後來必有大壞之患,不可不慮矣。上曰,處分事,予已累層思之矣,見之則不可不嚴處,寧不見之爲愈云者是矣。靈城所達,似公而亦非矣。儒臣所謂揮斥云者,非可論於此等處也。大訓後,雖有渠父之托,宜不敢呈,而閔昌洙甚黨習也。前副率猶若此,若登科而處耳目,則當如何?閔昌洙不忠不孝不悌矣。予幾年苦心,而渠以識事之年,有如此事。頃日予見閔百順,以爲人品良順,如其名矣,其後乃參於逐趙榮謹之事,父兄如此,故子弟效之。予所謂養子不敎,父之過云者,非過也,此乃不忠也。以閔奉朝賀之苦心,而於此事,則甚峻,閔翼洙,亦見欺於僞詩者也。今雖奉朝賀在世,大訓之後,則必欣欣,而渠則曰遺志,此乃不孝也。閔亨洙南竄北謫,其雖方伯,沒於外則同也。予心實爲不忍。而今其屍未冷矣,爲此疏後,大臣必言亨洙事,而渠於同氣間,不知其不忍,此乃不悌也。五倫中,忠孝悌三者爲大,而昌洙不知,惜此矣。儒臣所達,大體然矣。而漢文之待薄昭,先儒以爲少恩。予於此人,有四寸之義,則有八議之法矣。予前日以關係重大,故刑推福澤,而刑推時,入小次不見矣。雖王者無私,而此非大憝,只出於黨習矣。閔昌洙如此,則況他人乎?此而不治,則元良時,欲投大訓於海者,必有之矣。今當召問曰,亨洙生時,以爲雖有大訓處分,亦必爲此疏云耶。汝何爲而到今爲之耶?是何意耶?以此問之,而渠若雍容,則當緩之,而前副率陳章,視程·朱尋常者,比李匡誼必倍矣。必當邦刑,或帳殿親問以法矣,渠雖不忠不孝,而前日亦有上達慈闈者矣。予若有剛健之德,感石之誠,則豈有此等許多怪擧耶?由此而搢紳之魚肉,必多矣。此而不治,則有彼此戕殺之機也。此而治之,亦然矣。閔通洙亦安知不爲李匡德怪擧耶?若然則驪陽之後,必無餘者矣。予若以閔昌洙置法,則法則行矣,何顔歸拜乎?仍泫然曰,猶記聞其聲,安得見之下敎矣?今若置法,則當謁陵而謝過於紅箭門矣。其次諸臣,皆感化,而戚臣不能感化,是欺陟降也。以此悔過作文,有自爲之道矣。雖祥桑事,惟在修德以禳之,而臣子之惡者,則何以爲之?雖物怪,亦有減膳之規,大訓後如此者,是乃人怪也。予當減膳矣。在魯曰,夜已深矣。下敎將徹夜,已極伏悶,而懇惻下敎之餘,復何爲如此之敎乎?上曰,曺命敎之事,亦猶是矣。惡之者,乃欲訐揚也,好之者,乃欲引達也。稟啓承旨,當罷職矣。在魯曰,只可用法而已。聖躬何至於自貶耶?切勿爲如此下敎,伏望。文秀曰,豈可因昌洙事,而發此過中之敎乎?臣等聞此敎,而何敢退乎?臣之請覽其疏者,大訓之後,處分當嚴,而自外退之,則恐人心不感服也。今此減膳之敎,實是千萬意慮之外,亦何關於此事耶?此則臣等雖萬死,決難奉承,速願反汗矣。上曰,是乃苦心也。在魯曰,上古之世,猶有不率敎者,以幺麽閔昌洙,聖躬何至自貶耶?上曰,上老老而民興孝,上長長而民興悌,予若老老長長,則何有此不孝不悌耶?柳萬重曰,今日聖上,辭氣頗從容,是則伏幸,而遽有此非常之下敎,實甚驚惶,以一閔昌洙之處分,何至於如是自貶耶?文秀曰,小臣自北還後,伏覩聖上辭氣之費,過於前日,旣非盛壯時,則何若此太過耶?閔昌洙事,不過一二言可以處分者矣。上曰,大訓前猶可,而大訓後則不可也。大訓後如此,無可奈何,元景夏談笑而處之云者是矣。大訓後,言辛壬事者,則謂卿等必縛而獻之矣。此非小漸也。百箇閔昌洙在一邊,對邊百箇在一邊,大訓亦無用矣,予當謝過釋負而已。在魯曰,大訓投海之敎,世變雖無窮,國家存則萬無此理,何至過慮如是耶?上曰,承旨·靈城入侍矣,曰兪曰咈,雖在於上,卿等曾見之矣。何嘗待三年而改之耶?先朝有李眞伋亦將復科耶之敎,而其後李眞伋之復科,猶卽爲之矣。在魯曰,復科比大訓,猶是些少事,而萬世不刊之大訓,豈有棄之之理乎?文秀曰,大訓後,昌洙之疏,雖極寒心,此姑置之,俄者下敎,惟願卽速還收矣。上曰,方欲命書之矣。在魯曰,閔昌洙之疏,靈城以爲當入覽,小臣以爲不必入覽,而未知義理之的當如何?重臣之言,亦似有見,臣不能料量,入與不入間,只在自上處分,何至自貶聖躬,以損國體乎?上曰,初欲略略爲之,入覽之後,則第二件道理,當深於減膳矣。不德無能,以致如此,紀綱無矣,邦憲墜矣,自過退處而已。啓禧曰,貶損之敎,適足爲輕大訓之歸矣。文秀曰,殿下之所受托者何處,而寧可任意辭受乎?今此釋負之敎,此殿下大失言矣。上曰,爲之不可得,不爲亦不可得,是獻陵在東宮往拜時下敎也。頃者亦已言之矣。予之見此御史,如見北道百姓,故見之,而實則萬念猶浮雲也。傍人若問素心處,笑指靑霄一片雲,是予潛邸時詩也。其時垂涕,進退俱難,而心則如浮雲矣。精神如此,而猶爲此者,自然爲國事也。今見元良儼然成人之後,召宮僚言之者,有意矣。至願素所耿結,而大訓後如此者,孔子所謂末若之何也者,聖人豈欺我哉?上奉慈闈,且予在矣,且有諸臣可恃者矣。初欲雍容處分,而此後必紛紜,予豈甘又當苦境乎?在魯曰,如此下敎,今幾次乎?臣實欲死矣。上曰,頃日爲民,故不爲勞矣,動駕後午睡,自謂吾衰矣,豈爲閔昌洙而動心乎?殿坐如此,諸臣必謂無病,而今予成一老人,是乃自惜之道也。在魯曰,再昨年伏承下敎矣。今日下敎,反如此,是乃欺臣等也。殿下一身,宗社擔負之重,姑捨勿論,殿下所不堪之世道,何忍付諸八歲元良乎?文秀曰,幺麽一昌洙之故,而下此不敢聞之敎,此非所望於殿下者,而有八歲元良,而下此敎者,是豈事理乎?此實不足於聖人物來順應之道也。上曰,堯·舜之事,朕何敢當云云者,是古人之言,而予之自勉者如是矣。啓禧曰,此非物來順應之道也。俄者下敎,畢竟必不成之事,而諸臣聞此言之後,寧有欲生之心乎?初不下如此之敎,卽聖人愼一言一動之道也。文秀曰,一昌洙,何足道乎?臣等雖無狀,處置誠容易矣,況昌洙乎?聖心憂念王室,有此過擧。臣等誠欲死無地矣,俄下不敢聞之敎及減膳二字,使記事者,勿書宜矣。四鼓將近,聖躬不瑕有損乎?臣等請退矣。上曰,當有處分矣。啓禧曰,前夜登對,五更後出來,而殿下出送御覽冊,伏想殿下,猶未就寢,而今夜又如此,不勝伏慮之至。文秀曰,人道夜寐,然後血氣必周,今日至於此時,聖體豈不勞乎?在魯曰,今將五更,雖可爲之事,姑待明日似宜矣。上曰,今日脫此衣,則更無可爲之事,爲此處分後,更無見卿等之顔矣。文秀曰,聖躬因一昌洙事,如是達夜激惱,玉體豈不傷損乎?臣實悶迫矣。上曰,傷於風寒,則謂人傷耶,謂風寒傷耶?文秀曰,閔昌洙雖風寒,避之何妨乎?上曰,欲待大臣入來處分,而今已夜深矣。文秀曰,小臣出見胥命大臣,當詳傳聖敎。而卽今聖上春秋,非鼎盛之時,聖敎煩複,至於鷄鳴,寧不貽損乎?群下之所仰望者,惟殿下而已。聖躬縱不自恤,獨不念宗社太后乎?今夜則卽爲就寢,明日從容處分好矣。上曰,三者下敎,則無關於卿等入侍與否,三者中大體輕重,寧無較量乎?靈城之勸諭大臣,雖有待命大臣之入來,無可見卿等之面矣。問候時當有批答,今則薾然矣。予於李匡誼,亦不動辭氣矣。於閔昌洙,則笑而置法而已。此後何必見卿等而爲之?此後量之愈深,雖承旨,亦不必召入也。勿以爲過擧也。在魯曰,聞此下敎,實不勝悶迫,大訓後世道之慮,聖上尤當自任,而目前民事,亦豈可不恤乎?上曰,頃日念軍民,豈不流涕乎?實以諸臣之野俗故也。在魯曰,小臣無狀,忝在此職,幾番聞此下敎,實欲鑽地而入矣。上曰,不閉閤却膳,而自有可爲之事,予料量矣。第一件謁陵退處,其次釋負,比退處有輕重,其次減膳也。此後如閔昌洙必多,至公車而對擧者亦必多矣。萬重曰,如是下敎之後,如閔昌洙者,豈復有之乎?上曰,承旨善人矣,承旨則不爲之。而爲之者則必爲之矣。予當料量以思,三件事或過,則當有處分,其疏入覽爲宜,則當入覽,而不如是,則雖卿等,當不召矣。在魯曰,聖上若從容思量,則必自覺其過矣。上曰,予動辭氣乎?啓禧曰,不平之敎,與動辭氣,何異乎?萬重曰,辭氣雖不動,而心氣則不平矣。啓禧曰,就寢後,夜氣淸明時,更加深思,是所伏望。文秀曰,閔昌洙多出,則聖敎之激惱,或非異事,而俄者下敎,睿心誠誤思矣。上曰,若待多出,則國已亡矣。在魯曰,寧復有閔昌洙乎?諸臣遂退出。夜已四更二點。
上在昌德宮。停常參·經筵。
未時,太白見於巳地。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李匡輔啓曰,伏未審夜來,聖體若何?引接幾至徹曉,眩氣得無發作乎?前入湯劑,已盡於昨日。臣等今日率諸御醫入診,詳察聖候,議定繼進當否爲宜。大王大妃殿氣候調攝之節更何如?臣等不任區區憂慮,敢來問安,竝此仰稟。答曰,知道。慈殿氣候一樣。予則眩氣一樣。勿爲入診,依前五貼劑入宜矣。
鄭必寧,以都摠府言啓曰,今日入直內三廳武兼禁軍及軍兵等中日習射事,標信啓請矣。日勢已晩,尙未命下,今日內畢試,未可必矣。且軍兵等食隊可慮,何以爲之?敢稟。
傳于鄭必寧曰,軍兵等食隊放送。
鄭必寧啓曰,卽者議政府左議政宋寅明,又使錄事,來納命召,何以爲之?敢稟。傳曰,遣史官更爲傳授。
又啓曰,卽者議政府右議政趙顯命,又使錄事,來納命召,何以爲之?敢稟。傳曰,遣史官更爲傳授。
又啓曰,卽者議政府左議政宋寅明,又使錄事,來納命召,何以爲之?敢稟。傳曰,遣史官更爲傳授。
又啓曰,卽者議政府右議政趙顯命,又使錄事,來納命召,何以爲之?敢稟。傳曰,遣史官更爲傳授。
上在昌德宮。停常參·經筵。
傳于柳萬重曰,每年謁陵,春秋爲之者,卽體昔年之事,越年以稟,亦爲民力也。今則旣遍謁,只秋爲之,亦體昔年爲民之德意,自今年只稟秋謁之意,令該曹知悉。
鄭必寧啓曰,卽者議政府右議政趙顯命,又使錄事來納命召,何以爲之?敢稟。傳曰,遣史官更爲傳授。
假注書韓德孚書啓,臣敬奉命召,傳諭于金吾門外議政府右議政趙顯命待命所,則以爲,昨今以來,史官之辱臨者三,命召之還給者再,德意鄭重,恩渥隆厚,有非負罪賤臣所敢安,感激惶隕,益不知所以自措,而口誦國不國君不君之聖敎,達夜痛泣,寧欲卽時滅死而無知也。人之所以聲罪臣者,罔非難赦,而爲大臣無狀,使世道日益陷敗至此,致有此哀痛之敎,此其罪尤不容於死矣。罪名未勘之前,無以奉承恩命,竟孤臨殿虛佇之盛意,夜深罷對,勞損聖體,必不少,此又臣罪也。伏地戰慄,恭俟顯戮,命召更當還納云矣,敢啓。傳曰,知道。
假注書韓德孚書啓,臣敬奉命召,傳授于金吾門外議政府左議政宋寅明待命所,則以爲,臣席藁待罪之中,每煩史官臨傳命召,臣於此,益不勝惶恐。命召不得不姑此領留,方以一疏,仰陳血忱云矣,敢啓。傳曰,知道。
假注書韓德孚書啓,臣敬奉命召,傳授于金吾門外議政府右議政趙顯命待命所,則以爲,命召體重,非可以汚辱於泥首之地者,故不得不冒死齎納,而聖恩隆厚,輒煩還給,且納且受,今至數四,恩數屑越,徒損國體,冒抗日久,益增死罪,惶懼之極,莫知所處,今不得已,姑且奉留。而目今王綱之墜地無餘,君父之過擧有漸,而形跡所拘,旣未伸懲討之義,登筵路阻,又未效匡救之忱,有臣如此,生亦何爲?本罪之外,萬戮有餘。惟願速就鈇鉞,以頸血濺地,以謝天地宗社之靈云矣,敢啓。傳曰,知道。
傳于尹得和曰,北道句管堂上及監賑御史,同爲入侍。
尹得和啓曰,領議政金在魯,有及時稟定事,來詣請對矣。傳曰,引見。
傳于尹得和曰,時原任大臣竝命招。
又傳于尹得和曰,承旨先爲入侍。
領議政金在魯口傳啓曰,臣雖承引見之命,而右相處勿待命事,命下。仍出命召,待其入來,同爲入侍,實合事宜,故方欲以此意啓達,而卽伏聞旣以此命下,請待其入來,同爲入侍,何如?
傳于鄭必寧曰,建陽門依前閉之。
李世璡,以義禁府言啓曰,今此親鞫罪人往來時,例有軍兵排圍之事,令訓鍊都監擧行,何如?傳曰,允。
又以義禁府言啓曰,今此親鞫時,假都事五員,令該曹差出,何如?傳曰,允。
鄭必寧啓曰,今日親鞫時,承旨不可不備員。承旨有闕之代,今日政,以在京無故人差出,仍卽牌招,何如?傳曰,允。
以李秀逸爲假注書。
有政。吏批,判書鄭錫五牌不進,參判元景夏進,參議任珽在外,左副承旨鄭必寧進。
吏批啓曰,新判書鄭錫五命招,同參政事,何如?傳曰,允。
又啓曰,判書鄭錫五命招不進,參議任珽在外,小臣獨政未安,何以爲之?敢稟。傳曰,仍爲之。
以鄭錫五爲吏曹判書,趙榮國爲同副承旨,金漢喆爲持平,趙虎臣爲永興府使。
兵批,判書金聖應侍衛進,參判李益炡病,參議尹彙貞入直進,參知朴弼琦病,左副承旨鄭必寧進。
以李宜顯爲致仕奉朝賀,徐命均爲領府事,趙遠命·曺命敎·朴弼正爲副司直,鄭玉爲副司果,鄭述先爲副護軍。
親鞫罷後,藥房·政院·玉堂口傳問安。答曰,知道。
死罪臣宋寅明疏曰,伏以臣之無狀,遭此罔極,一身危辱,有不足言,世道王綱,至此而無餘地,則此又莫非臣罪,席藁金吾,祗俟嚴誅。昨於深夜,屢煩史官宣召,臣於惶感之中,亦豈無冒登文陛,痛陳苦心之計?而原疏未入啓之前,進退兩難,語默俱妨,不得不抵死違逋,仰念聖上臨殿徹曉,重勞玉體,臣罪益復萬死。臣方金木是俟,顧何敢復煩瀆擾?而第臣有驚遑崩迫,不敢自阻者,輒敢冒萬死哀號焉。臣於今晩,得伏聞昨宵筵敎,其中或有不忍承聞者,人臣聞此,固已焦遑欲死,而儻或有如群下之所仰慮者,則國事將益無可言。臣誠心肝隕墜,直欲無生,到此地頭,臣亦不暇自恤臣身,徒拘常格。而區區所泣祝者,惟在聖上深思自重,務爲遠圖。至於昨筵非常之敎,竝皆收回,毋令重累聖德也。負罪賤臣,妄言及此,其情雖慼,其罪難容。伏乞聖慈,俯垂矜諒,特賜採納,仍命重勘臣負犯焉,臣無任伏地屛營涕泣祈懇之至。謹昧死以聞。答曰,省疏具悉卿懇。旣諭以待其量。仍傳曰,遣史官傳諭。
正月二十九日未時,上御熙政堂。領議政請對,時·原任大臣·承旨·儒臣二品以上引見入侍時,行都承旨尹得和,假注書李基德,記注官李胤沆,記事官鄭重器,先爲入侍,事變假注書韓德孚,又入侍。領議政金在魯,左議政宋寅明,右議政趙顯命,右參贊朴文秀,左承旨李匡輔,右承旨柳萬重,左副承旨鄭必寧,右副承旨李世璡,副校理金尙迪,副修撰洪啓禧追後入侍,領中樞府事李宜顯,判中樞府事金興慶,知事申思喆,判尹李秉常,左參贊尹陽來,吏曹判書徐宗玉,戶曹判書徐宗伋,禮曹判書鄭錫五,兵曹判書金聖應,刑曹判書閔應洙,行司直鄭羽良,禮曹參判金若魯,兵曹參判李益炡,左尹徐命九,右尹元景夏,大司成金尙星,又追後入侍。上命承史,先入侍後。上曰,以下敎書之,則有駭聽聞。汝以口傳,傳諭于左右相及原任大臣,速令入侍,可也。臣基德承命出去。尹得和曰,注書出去,記事無人,他史官入侍,何如?上曰,依爲之。韓德孚入侍後,得和曰,殿下何爲發如此不敢聞之敎乎?決不可書諸注書草冊,傳播中外矣。上曰,予意亦非欲書諸草冊矣,不過使大臣知,而卽爲入來之意也。上命得和,書傳旨之時,上曰,知申曾前非與閔亨洙,爲翰林上下番乎?得和曰,非徒與之同爲上下番,與諸閔相親矣。上曰,閔昌洙之疏見之乎?得和曰,果見其疏,則蓋以伸其父之志事,暴其弟之本情,故奉朝賀閔鎭遠,爲國血誠,欲雪誣獄,齎恨而沒,其弟亨洙,亦以其父之志,爲己任,不幸身死外方,而誣案快燒,義理大定,而不得身親見之,故今此昌洙之疏,以其父與弟,不復見淸時之意,不勝痛迫陳之,非出於不滿大訓,而爲此疏矣。上曰,大訓之後,君君臣臣,寧有一毫未足處也?得和曰,今此處分,極其光明正大,可以有辭於千百代之後,鏡·虎餘黨之外,孰敢有一毫不滿之意乎?上曰,有龍紀輩,故有此紛紜矣。卿曾前亦有以此等事,豈不陳疏乎?得和曰,小臣己酉年鏡城補外時,疏辨聯箚代理事,有四臣自四臣,麟重自麟重句語矣。上曰,趙泰耉,以彼先正此先正得謗矣,此事頗類矣。上曰,聞儒臣之言,昌洙之疏,有其弟及再從閔應洙挽止等語,然乎?得和曰,其疏所謂挽止者,非徒此兩人,徐命九·鄭彦燮·洪鳳祚諸人,亦皆挽止云矣。大抵此疏,留政院已多日,辭說紛紜,一邊之請勿入覽,有欲護之嫌,一邊之請卽入覽,有求罪之意,臣意則快賜入覽後,仍爲處分,似得宜矣。上曰,此時豈可如是耶?頃以李匡德事,多致紛紜,而予習知其爲人,故初爲持難矣。今昌洙則不識面目爲何狀人,而再昨領相入侍時,以爲昌洙之爲人,極其怪妄云矣。得和曰,其爲人怪妄,而容貌如鐵塊矣。上曰,大臣處傳諭史官,尙不來到耶?俄而領議政金在魯,左議政宋寅明,右議政趙顯命,靈城君朴文秀入侍。諸承旨及儒臣亦入侍。在魯曰,再昨徹夜引接之餘,聖體無乃勞憊乎?上曰,休息後愈矣。在魯曰,左揆疏批,有以待其量之敎,而此事元非可量者,故臣來詣請對,欲陳達矣。俄聞傳諭史官,奉往不敢聞之敎,敢此蒼黃入侍矣。寅明曰,惶急矣。俄伏聞注書之言,殿下猝下不敢聞之敎,是何言也?急急反汗之意,惶恐敢達矣。文秀曰,俄下臣子不敢聞之敎云,此胡大事,何如是過爲擧措乎?上曰,釋負有輕重矣。文秀曰,聖上奉天命承宗社之托,則雖欲釋負,決不能任自釋負,爲今日臣子者,其可仰承耶?宗社臣民,將置於何地乎?金尙迪曰,臣於昨日,始伏聞再昨夜筵敎,此固臣子所不敢承聞者,臣以父病,方在受暇救護中,而急於請還,蒼黃入來,與僚臣,將欲求對之際。且伏聞史官所傳諭四字之敎,殿下何爲,而每降如此之敎也?臣等職忝啓沃,旣未能及時登筵,積誠導達,而轉輾激惱,致有此敎,此皆臣等之罪,然自丁巳至于今日,殿下過擧,凡幾遭矣,而輒因群下事,貶損至此,臣尋常慨然矣。伏願亟從大臣之請,還收四字之敎,何如?寅明曰,殿下今日之敎,何名也?展謁宗廟之後,如是過擧,由於閔昌洙之疏乎?上曰,然矣。寅明曰,此乃亡國之擧也,殿下何爲如許不當之下敎乎?殿下若以昌洙之難處,而有此敎,則今與後,將謂殿下何如耶?文秀曰,殿下此敎,是何事也?臣竊不勝焦迫之至,以一幺麽閔昌洙之事,如是爲敎耶?生殺予奪之權,都在於殿下,幺麽昌洙,可以誅之則誅之,可以竄之則竄之,可以放之則放之,當任自處斷,有何一分難處之事乎?在魯曰,殿下何爲以下缺
壬戌正月二十九日酉時,上御仁政門。親鞫入侍時,行都承旨尹得和,左承旨李匡輔,右承旨柳萬重,右副承旨李世璡,判府事金興慶,領議政金在魯,左議政宋寅明,右議政趙顯命,判義禁尹陽來,同義禁李普赫·柳綎·徐命九,假注書李基德·李秀逸,事變假注書韓德孚,記注官李胤沆,記事官鄭重器,執義徐命臣,正言魚錫胤,問事郞廳吏曹正郞鄭履儉·金光世,佐郞尹得敬,修撰李成中,副修撰洪啓禧,副司直鄭俊一·任,刑房都事崔鳳興·呂冕周,文書色都事趙棨·沈師周。上出宮至仁政殿月廊邊。上曰,闕門雖已閉,各別禁喧事,申飭騎郞。上御帳殿後,金在魯曰,今幾夜分,日氣且寒,殿坐必至徹曉,不勝伏慮矣。上曰,無妨矣。宋寅明曰,大體嚴正問之而已,不必枚擧枝葉矣。在魯曰,以大綱問之,使之懲畏,好矣。上曰,予意亦然矣。寅明曰,臣之私義,實難晏然參鞫,當出而待令矣。趙顯命曰,臣雖請討,而若晏然參鞫,則後弊如何?上曰,不必如此矣。上曰,問郞持草紙進來。任進伏。上曰,耳目誰爲入侍耶?李世璡曰,執義徐命臣,正言魚錫胤入侍矣。在魯曰,問郞林象元,以拘忌之疾,勢難入侍,今姑改差。其代以前持平李應協差下,而時無職名,令該曹口傳付軍職,何如?上曰,依爲之。出榻敎上曰,閔昌洙前副率之除拜未久耶?任書問目畢讀一遍後,上召判義禁。尹陽來進伏。上曰,閔昌洙上之。罪人脫蒙頭後,上曰問目使讀而聽之。上曰,若非爲鏡·虎爲龍紀,則豈不滿於大訓乎?汝所謂忠在汝疏中,汝必知之之矣。罪人云云。上曰,吾未見剛者,孔子之訓是矣,靈城之過慮誤矣。上曰,問郞進來。李成中進伏。上曰,以此問之,可也。汝亦讀書,異於無識常漢矣。汝疏曰,陳亨洙大訓前以置草,而今則窘遁矣。亨洙旣棄於大訓前,而汝欲藉重於大訓後,汝何敢若是耶?以汝弟已死,無可問而然耶?罪人云云。上曰,汝以戚臣,坐地何如?他人猶不爲,而汝爲之者,無狀矣。是乃甘心黨習,親問之下,何敢生笑乎?直陳之。罪人云云。上曰,汝以前蔭官,伏於驪州,可也,何心爲此擧耶?黨心撑中矣。直陳之。罪人云云。上曰,大訓告於何處耶?不知其君之苦心,是不忠也,不知汝父之志,是不孝也。憑藉旣死之弟,是不悌也,有是三者,生亦何爲?上不知君,中不知父,下不知弟,只知黨心,直陳之。罪人云云。上曰,汝亦諒之,帳殿親問,追惟昔年,一倍興感,而汝以此樣入來,死亦何處歸拜乎?只出於黨心也。以此遲晩,可也。罪人云云。上曰,汝不遲晩,則當以用忠字之故,以護逆捧遲晩矣。只以黨心遲晩,可也。罪人云云。上曰,大臣則直斥姓名,而稱龍紀輩言辭若此,此非黨心耶?罪人云云。上曰,向日半夜,垂涕下敎,汝必聞之矣。汝弟爲虎龍云者,是何言也?罪人云云。上曰,甘心黨習,不滿大訓,於汝爲薄物細故,不爲遲晩,而欲刑推耶?罪人以甘心黨習遲晩。上曰,汝雖曰非眩亂國是,而甘心黨習而投章者,非眩亂國是而何?以此遲晩,可也。罪人云云。上曰,申飭之下,罪人納招之語,豈可如此乎?金吾諸堂上,不能申飭,竝推考。出榻敎上曰,大訓頒降後翌年及元良隨輦後翌日,不先不後而爲此者,極爲無狀矣。汝他日,何顔歸見汝父乎?罪人云云。上曰,半夜帳殿,豈可只捧糢糊四字遲晩乎?汝欲釀亂於他日而爲此耶?汝見他人不爲,而不耐黨心爲此耶?不顧前後而爲之云者,何也?直陳之。罪人云云。上曰,此非爲弟也,汝之此言奸詐也,謂弟所撰,而乃汝勸之也,大訓視尋常之人,視弟何如耶?若爲弟而不顧先後,則何不卽爲於其時,而到今經歲後爲之耶?汝直以二者中遲晩,可也,不然則當擧法矣。罪人云云。上曰,雖擧法,汝不以釀亂他日遲晩耶?幾年苦心之餘,爲大訓者,欲祛黨習也。汝之爲黨心者,是何心也?直陳之。罪人云云。上曰,黨習衝動云者,果眞情矣。上召判義禁陽來進伏。上曰,罪人下幕,可也。罪人蒙頭下幕後。上曰,問郞持草紙進來。洪啓禧進伏。在魯曰,問郞李應協來到闕外云,留門以入耶?上曰,置之,可也。啓禧書問目訖。在魯曰,更推問目則好矣,而如此則必至天曉矣。上曰,大義理所關處,雖直放,當更問矣。上曰,罪人上之。上曰,羅將之聲,何其低微耶?罪人脫蒙頭後,上使李成中持問目讀,而使聽之。罪人云云。上曰,大訓後,知其爲逆,則何爲投章耶?罪人云云。上曰,汝以爲虎龍之故,龍紀爲逆,以汝弟僞詩事,龍紀又爲逆,故汝弟爲新虎龍云,而雖無僞詩,龍紀則自爲逆矣。汝知之乎?罪人云云。上曰,所達皆黨心也。大義理所關處,汝焉敢如是耶?直陳之。罪人云云。上曰,聞此下敎後,爲龍紀者,雖謂之忠,而汝則謂逆乎?罪人云云。上曰,以不顧義理,甘心黨習,肆然投章,眩亂國是遲晩,而自以渠口誦達,可也。罪人以不顧義理,甘心黨習,肆然投章,眩亂國是遲晩。上曰,罪人下之,可也。罪人蒙頭下幕後。上曰,與其父與弟異耶?金聖應曰,語音則同,而形貌則異矣。上曰,大臣進來。諸相臣進伏。上曰,俄亦言之,此非樂爲,而大義理所關處故也。此非逆也,又非犯上不道也。以處分事言之,則足爲邦刑,而有所下敎者,故問於卿等,卿等之意,何如?在魯曰,庭問而止於如此,曾所不意也。渠頗知分,且有所覺矣,雖以黨習二字,足爲極法,而仰體追念惻怛之敎,寧不奉承乎?寅明曰,罪人直爲遲晩,而下敎惻怛,寧不仰體乎?參酌減死,何妨也?顯命曰,臣則知關係大訓者,生死以之矣。雖以戚臣,殿下不可低仰,而但其疏雖甚絶痛,旣曰其弟之疏,則與渠所捏,有異也,不必至於死,故筵中亦以無必殺之意,仰達矣。臣則不欲爭,而未知執法之官何如也?上曰,領相過慮矣。常時人品似怪妄,而今則似覺悟矣。上曰,金吾諸堂皆上來,各陳所見。陽來曰,未知聖敎如何?而大臣必有所達,參酌處分,好矣。李普爀曰,其疏晩而得見,則極爲驚駭,而今見納供,不足掛齒,自上處分,好矣。柳綎曰,大訓之後,遲晩如此,而處分則參酌,宜矣。徐命九曰,閔亨洙使回時,以此疏事言臣,而昌洙事亦聞之矣。見渠遲晩,則入此之後,始有知覺矣,酌處,似好矣。上曰,原任大臣上來以達,可也。金興慶曰,甘心黨習,足用一律,而處地自別,往年仁敬王后之姪,旣罪死矣。今於仁顯王后之姪,又何用法乎?上曰,三司上來,各陳所見,可也。徐命臣曰,渠之罪狀無據,而仰惟以追想昔年之心,特軫好生之德,似爲好矣。魚錫胤曰,渠之罪狀,駭痛無可論,而此與他異,臣前日,因叔父聞之,則景廟之眷顧于閔奉朝賀者有別,而今聖上亦用軫念矣。參酌,似好矣。寅明曰,臺體則當以直截,而此則似非臺體也,屈法伸恩,乃聖上之事,臺言則不當如是矣。洪啓禧曰,處分當以大公至公,而聖諭之下,自切感激,大體則渠弟之疏,而大訓前所作也。酌處,宜矣。成中曰,大訓昭如日星,上告下布,則爲今日臣子者,敢欲投章眩亂,論以王法,固難容貸,而第其供辭,別無隱情,疏本亦非自構,則以天地好生之德,特議減死,亦何妨乎?上曰,俄者仰白慈殿,以寧欲不見爲言,雖直放,不如不爲,而渠之如此,曾所不料也。今日擧措,頗善處矣。諸臣多絃韋,而今則多低仰矣,洪啓禧之所達精矣,始以其人有黨習矣,今見之頗精矣。在魯曰,讀書頗多,故有識見矣。上曰,大臣之論耳目者是矣。耳目之官爭之,則予雖酌處,罪人必不出矣。命臣之無據云者非矣,而錫胤之痛駭云者是矣,旣言先后之德,則雖耳目之官,似不必深論矣。寅明曰,不必欲諸臣之力爭,而殿下之追感私情也。臺體欲傅生議,則當如洪啓禧之言精矣。上曰,此則左揆之言沓沓矣。雖耳目之官,何必導君以刻薄耶?八議之法,亦非法耶?在魯曰,夜深矣。臣等當退矣。上曰,姑留之,新虎龍之言,意思無形矣。在魯曰,無識矣。上曰,自歸犯上及甘心黨習,與成有烈之遲晩同矣。上曰,昨年有遠材等事,今又有昌洙。渠雖非矣,予若誠心且敎,則昌洙寧於今日爲此乎?予於此,甚愼重。儻又有此等者,則又必別持頭而來矣。今雖酌處,而大訓之意則全無矣。昌洙之以此樣親問,如他人之正法也,此後則追感昔年,心必不安矣。顯命曰,夜將晩矣,速爲處分,好矣。諸大臣皆退下後,執義徐命臣啓曰,臣之情勢病勢,豈有一分可出之望?而伏聞昨今筵中,連下不忍聞之敎,且有親臨鞫囚之擧,震惶罔措,冒沒入肅矣。得見罪人納供,則其言極爲無據,罪狀彰著難掩,而但究之於法,旣無必死之端,參之於情,不害好生之仁,故詢問之下,以奉承德意之道,略陳所懷。今聖上責之以緩,大臣,譏之以非,臺體,臺閣論事,雖曰尙峻,揆諸情法,務歸中正,豈不爲論事之本體乎?當峻而緩,固不可,當緩而峻,或使聖世,至有殺一不辜之擧,則此亦可謂仰贊天地之大德乎?臣之愚悃,實出於此,而聖敎之誨諭旣嚴切,大僚之詆斥又深緊,何可一刻仍冒於臺次乎?請命遞斥臣職。上曰,俄者奏達,雖或緩歇,不過一時之錯了,而下敎勅勵之下,大臣相勉之時,張皇自是,已涉過矣。至於殺一不辜之語,非特大損臺體,大有逕於帳殿親鞫之意,其在事體,極涉寒心,依啓。正言魚錫胤啓曰,臣之向來負犯,尙在未勘,蟄屛荒郊,杜門省愆,顧此情勢,何可復廁臺例,而伏聞有不忍聞之敎,且有親臨訊囚之擧,蒼黃入肅,冒登前席,私心惶蹙,若無所容,罪人疏語之駭妄,固無可論,而觀其招辭,初非不道,追念昔日,特施好生之仁,不害爲聖德事,故詢問之下,妄有所陳矣。大僚謂非臺體,而有所非斥,臣竊瞿然。臣之本意,實欲參酌情法,務歸至當,而大僚譏切,如是深緊,其何可一刻冒然於臺次乎?請命遞斥臣職。上曰,勿辭。錫胤直爲出去。李匡輔曰,魚錫胤不爲退待而出去矣。修撰李成中,副修撰洪啓禧啓曰,帳殿親鞫,事體至重,而殿坐移時,問目書訖之後,兩司始乃入侍,事體極爲未安。該房承旨,有不善擧行之失,不可無警,請該房承旨從重推考。上曰,依爲之。又啓曰,正言魚錫胤引避,勿辭下批之後,若不退待,則事當傳啓,而旣不退待,又不傳啓,雖由生疏之致,大損臺體,不可仍在。請正言魚錫胤遞差。上曰,所達得體,依啓。上召判義禁。陽來進伏。上曰,昌洙上之。罪人脫蒙頭後,在魯曰,今則渠頗有知覺矣。上曰,卿言是矣。上仍命承旨,書傳旨曰,無君無嚴,痛駭之狀,親鞫命下之敎,其旣悉諭,渠之招辭,不耐黨心之衝動,不顧義理,肆然投章,眩亂國是之狀,亦已遲晩。噫,不有其君,甘心黨習之輩,雖非〈?〉大訓之前,懸一人頭於藁街,欲懲百人於他日,況大訓旣降之後乎?其宜聚會百官軍民於闕〈下〉,懸首於大道之上,咸使快覩黨人之頭。而遙望追惟,感懷冞切,屈其法而伸其恩,雖貸其頭,豈可以尋常酌處?罪人閔昌洙,特爲減死,大靜縣島配。書傳旨訖。上命解枷。上曰,判義禁持此傳旨,使都事讀之,而使罪人聽之,可也。上命判義禁,又以口傳傳諭曰,汝敢生黨心,眩亂國是,罪當懸首藁街,而追惟昔年,使之戴頭而往,汝往海島,尊君父惟昔年,而革心,可也。陽來諭訖。上曰,罪人放送,可也。陽來曰,羅卒退之乎?上曰,依爲之。上又命承旨,書傳旨曰,薇垣之臣,有可以承牌者,而承旨誤奏,至有下敎特除之擧,極涉不察。當該承旨推考。又書傳旨曰,今者帳殿親問,事體何等,而殺不辜之語,事之寒心,莫此爲甚。世道至此,昌洙怪鬼之輩,焉可無乎?國體所關,不可循例依啓而遞其職。執義徐命臣,罷職不敍。上還宮後,傳曰,城門已開,罪人卽爲配所。諸臣以次退出。
上在昌德宮。停常參·經筵。
宣祖大王忌辰齋戒。
未時,日暈。申時酉時,日暈兩珥,重暈。
夜二更三更,坤方有氣如火光。五更,客星見於斗星一度內,流星出北斗星下,入軒轅星,狀如拳,尾長三四尺許,色赤。
大王大妃殿·中宮殿·賢嬪宮,藥房口傳問安。答曰,知道。
柳萬重啓曰,明日常參,以國忌正日,頉稟。傳曰,知道。
鄭必寧啓曰,備邊司郞廳,以大臣意來言,今日賓廳坐起日次,而以國忌,頉稟。傳曰,知道。
柳萬重啓曰,賓廳坐起,旣已頉稟,所當持公事入侍,而國忌齋戒相値,故不得入侍之意,敢啓。傳曰,知道。
藥房都提調臣金在魯,副提調臣李匡輔啓曰,伏未審曉來,聖體若何?親臨鞫囚,徹夜乃罷,眩氣其不至大段發作乎?大王大妃殿氣候調攝之節,更何如?臣等不任區區憂慮,敢來問安。
答曰,知道。慈殿氣候一樣,予則眩氣一樣矣。
柳萬重啓曰,假注書李秀逸,時無職名,令該曹依例付軍職,冠帶常仕,何如?傳曰,允。
又啓曰,上番兼春秋李胤沆,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,兼春秋單趙鼎耉。
傳于李世璡曰,北道句管堂上·監賑御史,使之入侍。
北道句管堂上朴文秀,監賑御史洪啓禧,依下敎來待矣。傳于李世璡曰,引見。
柳萬重,以弘文館言啓曰,本館上番,無他推移入直之員,不得已以下番姑陞入直之意,敢啓。傳曰,知道。
又以侍講院言啓曰,本院新除授兼輔德洪昌漢,時在京畿坡州地,弼善柳壽垣,時在京畿陽川地,書筵入番事緊,竝斯速乘馹上來事,下諭,何如?傳曰,允。
鄭必寧,以兵批言啓曰,領中樞府事李宜顯,今已致仕,行判中樞府事徐命均,從座目陞付領中樞之意,敢啓。傳曰,知道。
柳萬重,以成均館官員,以同知館事·大司成意啓曰,今正月初七日儒生上旬輪次,今月內無故日退行事,曾已啓達矣。大提學未差,今月已盡,更無餘日,限內不得爲之之意,敢啓。傳曰,知道。
李世璡,以禁府言啓曰,永興府使朴泰新拿處事,傳旨啓下矣。朴泰新時在任所云,依例發遣府書吏,交代後拿來,何如?傳曰,允。
鄭必寧,以御營廳言啓曰,今此下番別馬隊·別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西三番別馬隊四十九名,標下軍一名,已爲逢點整齊矣。二月初一日與東營入直二番別馬隊替代後,舊軍放送之意,敢啓。傳曰,知道。
李世璡,以禁府言啓曰,鞫廳罪人閔昌洙,濟州牧大靜縣減死島配事,命下矣。依例俱罪目發遣府羅將,押送配所,何如?傳曰,允。
掌令權祐疏曰,伏以臣於前冬,承除旨赴召命,行到中路,聞母病急報,蒼黃回程,陳籲縣道,恭俟誅罰矣。不意聖慈曲庇,錫類恩深,歸護之命,出於望外,母子相依感泣,頌祝聖渥,在臣分義,卽宜進伏官次,恭伸叩謝之忱,而臣母篤老之年,重經感冒,眞元澌削,無復餘地,懍懍有朝夕之憂,左右扶將,實無晷刻離捨之勢,臣之虛縻職名,今已三個月矣,惶蹙罔措,日俟遣何。伏聞聖上與春宮,祗謁太廟,疲癃之氓,亦莫不欣欣然瞻羽旄之美,而臣忝在法從之列,一向退伏鄕廬,誠有所萬萬惶悚者,强抑私情,暫辭病側,趲程上來,恭參陪班,蓋出於粗伸分義之計,而忽於昨夕,家伻專到,報以母病,添得暴泄,轉成血痢,度數無算,氣息如縷,方在奄奄昏惙之中,得聞此報,一倍驚惶,心神飛越,安住不得,終宵繞壁,坐而待朝,不得不投進短疏,陳此哀懇,急出都門,徑尋鄕路,臣之情勢,其亦蹙矣。伏乞聖明,竝遞臣所帶憲職,俾得安意歸護,仍治臣任情作行之罪,以肅朝綱,不勝幸甚云云。答曰,省疏具悉。爾其勿辭往護焉。
前主簿韓元震疏曰,伏以罪釁深重,萬殞猶輕,聖度天大,誅罰不加。始則席藁竢命,終而杜門省愆,不敢自齒於恒人者,十年于玆矣。千萬夢寐之外,召旨遄降,謂臣猶有儒臣之名,責臣以离筵輔導之任。斯蓋聖上恢廓天地之量,蕩滌滓穢之蹤,欲使之復廁周行,偕之大道也。臣奉謝恩綸,感涕先零。昔之優容,德已至矣,今之收召,恩又無前。臣雖冥迷,猶不至如木石之全無知覺,則豈不欲竭蹶趨承,以奉聖上陶鎔玉成之意?而顧臣情勢,誠有萬萬不敢冒進者。則臣又跼天蹐地,不知所以自措也。噫,臣本草茅凡庸之流耳,猥蒙聖上,過聽人言,特授經筵之任,徵召不置。臣以蔭宦常品,不敢自比於山林高蹈,冒昧進身於筵席之末,言議見識,固無足以備顧問之萬一。而聖心之虛佇,眷注之優渥,有非賤臣所可堪承者,至蒙面諭,以予則知爾,天語丁寧,何等異數?臣由是感激,矢心圖報,雖自揣分量己,不敢久留於朝端。炳然寸丹,恐君有遺,不敢以進退有間也。適聞道路之傳,有異平日之所期者。臣雖知聖學高明,必無是事,而流聞所及,竊不勝憂慨之忱。敢以聞之聰聽之下,祗欲聖上有則改之,無則加勉也,不料忠愛之發,不能見信於人,堂箚臺疏,迭發聲罪。儻非聖上終始涵貸,曲加保全,臣何以得至今日哉?至於臣疏中,攙論皇朝事,以臣愚淺之見,竊謂尊王之義,論事之體,兩不相妨,故有所云而不以爲嫌,聖上乃以是爲罪,而罪名至重,辭旨峻截,人臣持此,其將安歸?臣惶隕懍惕,無以擧顔於天地,含恩畏義,沒齒田廬,是臣自靖之義,則雖蒙今日曠蕩之典,其何敢徒恃渥恩,自同無故之人,彈冠束帶,復進文陛,以爲叨冒榮寵之計哉?伏奉聖旨,徊徨踧踖,趨命無路,瞻望宸極,但有涕淚。且竊伏念春宮邸下,令質天成,睿知日長,今及入學之歲,將擧齒胄之禮,此誠宗社無疆之休,臣民莫大之慶也。環東土血氣含生之類,莫不懽忭鼓舞,皆思盛儀之快覩,此固人情天理之所同然也。況臣,以朝班舊物,幸得無死,獲見今日之大慶,趨陪賀班,一瞻貳極,以少伸延頸之忱,其所願欲,亦豈後人哉?顧以踪地危蹙,不敢自呈,偃伏私次,坐違寵命,臣罪至此,尤增萬萬。伏乞聖明,察臣危苦之忱,憐臣罪釁之蹤,竝許收還恩命,仍令有司勘臣前後負犯,以肅朝綱,以安微分,不勝幸甚。臣無任云云。答曰,省疏具悉。爾其勿辭上來焉。
右尹元景夏疏曰,伏以臣猥蒙恩由,焚黃先墳。將欲行出城闉之際,姨兄靈城君臣朴文秀,抵書于臣曰,昨夜筵敎非常,有非臣子所敢仰聞者。臣得其書,驚惶震剝,回還私次。而繼伏見大臣箚批,有以待其量四字。則聖心邁邁,無以仰覩日月之更,臣誠抑塞罔涯,寧欲尙寐無吪也。噫,聖上苦心,諸臣雖無狀,豈不敢奉承?前後惱宸衷而下嚴敎者,亦莫非諸臣之罪也。夫鼓之以雷霆,潤之以風雨,卽是天地之造化。而剛柔盪摩之際,崇高廣大,不變天地之體度,聖主行政,亦一天地也。區區血忱,惟望吾王大德,法天則地,宏思遠圖,與堯·舜爲準。今此筵敎箚批,大失賤臣平昔之望,焦灼欲死。而耿耿寸誠,不敢不仰溷崇聽也。伏乞聖慈,亟加三思,收還前夜非常之敎,以光聖德,以歡群心,臣不勝萬幸。臣無任云云。無批答。
壬戌正月三十日午時,上御熙政堂。北道句管堂上朴文秀,監賑御史洪啓禧引見入侍時,句管堂上朴文秀,同副承旨趙榮國,假注書李秀逸,記事官趙鼎耉,記事官鄭重器,監賑御史洪啓禧進伏訖。上曰,北道賑政句管堂上,與大臣商確乎?朴文秀曰,雖與大臣相議,實無可給之穀,嶺南·關西若干留穀,御史上來後,欲相換,而大臣之尙未許給,意有所在也。洪啓禧曰,臣連日鎖直,故未及商確,日前引見命下之後,見領相於賓廳,略有所論,領相則以爲不可無加劃之事矣。小臣前日所達之數,實是泛約計之者也。若不得五萬石之數,則北民決無可救之道,惟望聖明之特降明旨,優數加劃矣。文秀曰,統營米一萬餘石,浦項倉麥七千石,以備來歲之慮。臣意則不可妄動矣。關西穀二萬石,臣已慮此措置。金遇兌小小料辦,雖是爲民之弊者,而二萬石已料理相換,此外實無加劃之勢矣。啓禧曰,重臣在外,亦爲此論,而金遇兌所掌之穀,自是北民口吻中物,納此而換得他穀,則豈可謂之加劃乎?金遇兌所掌錢穀間,自當取去補賑,此外劃給他穀然後,始爲實惠矣。文秀曰,畢竟大臣,未知何以處之,而奈無穀出之處,何哉?如不得已,則平安道所置之穀,或可許給,御史見三大臣相議後,草記得去,似好矣。上曰,大臣曾有所達,卿亦知之矣。文秀曰,寧遠·江界等諸邑之穀,合一萬五千餘石,而地與咸興·三水,不甚相遠,庶有移轉之路,而平伯亦不必甚惜之也。然家國一樣,聚穀實難,若盡費各處留穀,而或逢凶荒,則何以濟活乎?臣意則兵曹木九百同內,三百同給之,好矣。上曰,三百同御史可能作米乎?文秀曰,作米易矣,臣亦可以爲之矣。上曰,靈城之言如此,御史得此木而作米,則能畢賑乎?啓禧曰,雖得此木,豈可盡活北民也?文秀曰,督運之時,嶺南敗船之數,令嶺伯充送,可矣。上曰,敗船豈嶺伯之過乎?或不足而使之補助則爲宜,而若令充送其代則過矣。趙榮國曰,重臣所達,大體是矣。然北路民戶,正月以後,雖實戶,必盡入於賑救。計口量數,而加給之,似好矣。文秀曰,計口給穀,則雖八萬石,難以救急矣。啓禧曰,重臣每以今年還穀之未捧爲咎,此則雖緣形勢之使然,而若以不能嚴督,徑先停捧爲罪,則臣何敢辭乎?但昨年年事,北人以爲視今年,則可謂豐年,而重臣爲監司,以五六十萬石還穀,傾庫分給,尙以爲不足,又給移轉。今年則所捧還穀,僅爲十五萬石,竝朝家劃給之穀而計之,僅爲昨年之半,而今年凶荒,視昨年十倍,重臣之以爲推移賑濟者,可謂不諒之甚也,臣竊慨然也。文秀曰,得皮穀四十萬石,可以畢賑云,若如其言,則雖空惠廳,難以充用矣。啓禧曰,臣非欲盡得其數,若得四五萬石,庶有以補其不足,而救活北路矣。上曰,不必如此紛紜,更與大臣相議後,陳達,可也。上曰,俄者傳敎,使某某入侍乎?榮國曰,句管堂上·監賑御史,同爲入侍事下敎云矣。上曰,俄者大臣及句管堂上·監賑御史同爲入侍事,有所下敎,而今聞承宣所達,則司謁只傳堂上·御史入侍之命云,此是中官誤傳之致,當該中官從重推考。出擧條上曰,大臣今雖入侍,別無他件道理,予則欲急遣御史,而方以儒臣,入直玉堂,何以救北民乎?文秀曰,玉堂番直,無益於賑政。臣與儒臣,今日出去,共議于三大臣,草記以請後,卽爲下送,何如?上曰,卽爲出直,商確賑事。榻敎文秀更爲進伏曰,今日雖暮,臣有所懷,若不一陳而徑退,則心當耿結,故敢此,仰達矣。昨以閔昌洙事,達夜勞動,今又以北道賑政,引接臣等,殿下憂民之盛意,孰不欽仰,而聖體不瑕有所損乎?臣竊悶慮矣。上曰,昨者處分昌洙,今又區劃北民,不得已也。自前少睡,夜深後就寢,眞德秀所謂夜對勝於晝講者信矣。今則月異而歲不同,徹曉勞心,予豈樂爲哉?文秀曰,臣自春坊,侍殿下久矣。且自北歸後,仰瞻天顔,有異昔時,而況今世子沖幼,殿下於此時,若不自愛,而萬一有所損,則其於宗社何?臣中夜憂慮,不覺凜然矣。殿下每當不如意之事,則輒有非常之擧,處分因此而未免過中,經事稍久,雖有悔悟之敎,而國綱則每因此而漸頹,豈非切悶之甚者乎?伏聞日前下敎,以起立甚難爲敎,其衰憊,可推而知,必是頤養之方,有所未盡而然也。臣竊悶之。啓禧曰,先儒以保嗇精神,爲頤養之要,此言宜可以體行矣。文秀曰,小臣此言,極甚惶恐,而雖以年來殿下處分觀之。殿下之揮廓乾斷,似不足矣。凡係有罪,可竄者竄之,可誅者誅之,此可以談笑處之。而殿下旣受宗社付托之重,則豈可每爲自輕自貶,以損國體乎?如臣文秀者,若有罪,則雖竄濟州,亦何難乎?殿下於事過之後,靜夜深思,則必有所翻然覺悟者矣。日昨昌洙之呈疏也,入覽其疏,卽地若的當處分,則必帖然無事,而遷就累日,多生葛藤,終至徹曉庭訊而後已,果何益哉?臣於當初,苦請入見其疏者,豈有他意乎?不見其疏,直爲論罪,實非法理,且其疏大旨,上關國家,下以聲罪兩大臣矣。畢竟萬無不入覽之理,臣意蓋慮早入,則小生事,遲入,則大生事故也。且設若有人呈疏於喉院,而疏語雖無大可罪者,廷臣或請勿爲登徹,直請重罪,而自上依其言重罪之,則下實有壅蔽之患,而上亦不免爲見欺,其爲弊,當如何哉?臣心則實在慮遠,故所以必欲入覽其疏者也。雖以李匡德事言之,殿下責臣以不卽伸白,而臣則自有所守,故不敢達矣。大抵國家之處分罪人也,可罪者可赦者,雖大臣,不可數爲任自陳達,況重臣,何敢肆然請罪請放,以招權宰之目乎?上曰,向者洪啓裕之言宜矣。昨日儒臣所陳亨洙製疏,而昌洙投進,亨洙已死,罪無所施,昌洙則只有投進之罪耳。此言甚精矣。文秀曰,殿下正大受授之敎,昭如日星於大訓中,則昌洙欲以此,爲五賊之功者,誠萬死無惜,而殿下之屈法伸恩,實出於孝悌之心,故群下亦不敢爭也。啓禧曰,鞫廳不可輕爲,今此昌洙之事,不鞫而處之,亦好矣。文秀曰,彼天若常雷霆,則人必不畏,而有時作之,故聞者皆恐懼耳。人君所爲,何異於此乎?如尹汲·成有烈,論其罪,不必竄謫,而連爲設鞫,故人視鞫廳,無畏心也。如有有烈·汲等之罪,勿爲設鞫,而若於昌洙輩者,自上鞫之,則天地肅嚴,人皆悚懼,必有不敢更犯者,至於黨論,亦必消沮矣。上曰,投畀亦何益乎?文秀曰,昔之竄逐,雖苦,而今之竄逐誠好矣。近來被罪者,多由於黨論,而其所爲言,雖極可笑,自上過加疑怒而竄之,則所謂儕友,稱以直士,出郭贐行,沿路各邑,供饋甚盛,及其到謫,營邑之饋又豐,安居而好享之,或大臣或儒臣陳達,不過數三朔請放,而自上從之,則還朝之後,物望頓重,驟躋華顯,黨論安得不益盛乎?臣竊痛之。啓禧曰,臣於殿下投畀何益之敎,有區區所懷,敢達。古者竄謫之罰,施之於大罪,故雖竄配於不遠之地,人必驚動,高麗李奎報,謫桂陽,桂陽卽富平也。去松都不遠,而慼慼之意,屢發於吟詠之間。近來則竄謫相續,而無甚大罪,輒施之以竄配之律,又不久放還,故人皆輕之,視若尋常,不特投畀爲然,親鞫亦將如此矣。以日昨親鞫言之,以閔昌洙之陳疏,施之以治逆之法者,此何法例?臣嘗以成有烈等親鞫事,有所論列,至承嚴敎。臣於此,亦宜爭論,而視言官,亦似有別,故咨且不言矣。若是言官,則雖嬰金木之誅,必爭之不已矣,親鞫是何等事,而乃可輕用耶?從今以往,亦必視親鞫如尋常矣。聖上雖欲行之,爲大臣者,所當請止,而大臣乃以爲請,臣則大以爲非矣。伏願殿下,深留聖意,如非治逆,則親鞫一切勿行,幸甚。榮國曰,重臣之縷縷陳達,實出於忠愛之誠矣。臣於年前,以北路御史辭陛時,以殿下遇事則輒必憧憧往來,不能放下之說,有所陳戒,想必記有矣。聖人之心,本無將迎,物來則應之,事過則忘之而已。若或留着心胸,憧憧不舍,以致心氣之不平,則聖體之受損,其當如何?雖以昨日事言之,可誅則誅之,可竄則竄之而已。不宜激惱於聖心,而伏聞再昨筵中,至有非常之敎云。臣於己未秋,得承此敎,思之至今,心神震剝,而曾未數年,又有此敎,雖幸旋卽反汗,而再昨朝野之狀,何可盡達?殿下之十年苦心,尙有治不徯志之歎,聖心無樂於南面,每有如此之敎,而殿下試看今日國勢,此豈殿下所可忍爲者哉?昔我世宗,在東宮之時,太宗有此敎,其時世宗,聖德已成,春秋亦已長成,而群臣猶且排闥直入,呼天痛哭,力請不已,則今日國勢,比此時其果,何如?今日群臣,有死而已,豈有奉承之理哉?殿下亦豈不知聖意之終不得遂,而每有此不敢聞之敎,徒使人心波蕩,國勢靡定,豈不切迫乎?殿下雖以昨日之敎。非由於昌洙之事,而昌洙疏出後,殿下卽有此敎。若書之史冊,則後世之論以殿下,終不能禁抑强臣之黨習,而乃至於自貶云爾,則其果何如耶?惟望深加睿思,此後則更勿爲如此之敎,而至於治道,惟在審其機得其要而已。昨日處分之後,人心亦頗有振刷之效,若持此心而不懈,行之悠久,則自當食效,不必太費聖慮矣。啓禧曰,重臣·承宣之言,皆先事慮後之意也。上曰,此位予豈樂爲哉?國朝寶鑑中獻陵遺敎,予每莊誦矣,辛丑下敎,不得已承當,予豈樂爲哉?今而後,有歸拜景廟之顔矣。文秀曰,以聖上痛惡黨論之心,或當某事,激惱淵衷,則下敎甚多,損氣當如何?故奉朝賀崔奎瑞,以君子不重則不威之一段語,仰戒殿下,故臣在史官時,伏聞之矣。未知聖上,亦記有之耶?奎瑞之戒,誠至切矣。卽今聖上,春秋晼晩,而每當事,辭令甚煩,此大有害於攝養之道,且臨事多言,尤害於施措之間,臣實憂歎矣。上曰,卿多言,故對卿不得不多言矣。榮國曰,重臣則以聖體之勞損爲悶,而臣則以爲勞心之害,有倍於勞體,朱子以君逸臣勞,爲修養之妙訣,君卽心君也,臣卽百體也。殿下虛明應物之地,若保其中和之德,而泰然若無事,則聖體雖或有暫勞之時,亦不害爲節宣之道矣。啓禧曰,日昨非常之敎,幸蒙還寢,而其時震剝之情,至今未定,惟願聖上,勿復以此等下敎,存諸心而發於辭,幸甚。先儒所撰夙興夜寐箴,有曰事至斯應,卽驗于爲。又曰,事應旣已,我則如故,此言最好警省,儻殿下於應事接物之際,如鑑之照,如衡之平,處之得其宜而已。事過之後,又勿以留着於心胸,則自不至有過擧矣。惟願聖明留心焉。上曰,以簡約爲主,自可寡言,而學問之工不足,故不能矣。非但重臣·諸臣,皆以多言爲戒,儒臣所達夜寐箴,亦學問之工也。難於起立者,非脚力之病也,學問之工,無踐行之實,故至此也,憧憧之病,衰而益甚,承宣所達,眞切實矣。頃年此擧時,國舅以爲,漢·唐中主所不爲也。奉朝賀李光佐以爲,庸主亦不爲,承宣所達,亦不能深言之矣。上曰,近來承旨之望甚多,點下之際,必詳審而爲之矣。文秀曰,翼成公黃喜,初以藍服入朝,人皆指笑,畢竟相業,照人耳目,當初黃喜之賢,人皆不知,而幸際聖君而得用矣。見今朝廷之不成貌樣,實由於不得賢才,可不悶哉?無乃殿下求賢之誠不足,故不得而用之也耶?古人所謂居視其所不爲者,實爲求賢之要道矣。上曰,雖使伊·傅,復出於今之世,必以耕莘築巖匹夫,斥而棄之,豈可得以用之乎?啓禧曰,宋臣范仲淹所進百官圖,倣而用之,似好矣。榮國曰,今時則百官圖,決不可用矣。文秀曰,臣之曾祖,屢爲吏判,遞此則只爲禮工判矣,故判書李慶徽,自吏郞爲吏議,自吏議爲吏參,自吏參爲吏判,盛際用人,各有道矣。上曰,卿祖朴長遠,予亦曾已聞之矣。在廷之臣,若一經此職,而不爲更用,則何處復得賢才而用之乎?吏兵判迭爲之規似好,大臣亦以爲專任,則權重云矣。啓禧曰,先正臣李珥久任超遷之言,實合於用人之要道,而其說載於文集封事中,使儒臣考出,而採用之,好矣。文秀曰,玉堂久任之說,大臣所謂專任權重之說,俱好矣。若得公正之賢人,委以用人之柄,則雖數十年久任,必有效而無害,若以好黨者久任,則黨權日盛,國必亡矣,終不能識得賢才而任之,則莫如數遞,而無專其權也。如吏參·吏議,若不得其人,則莫如迭爲落點於三望,以散其權,蓋人皆知吏參·吏議首望,必受點,故黨人預知此規,故輻湊於首望者此也。臣在亞卿時,或不無直言,今則爲正卿,故欲論大臣,則有損體統之失,欲斥重臣,則有害同僚之嫌,終不能直言,臣實負心矣。榮國曰,重臣所達,頗涉猥屑,請推考。上曰,靈城之言,雖似濫矣,而出於感慨之意,何必深責乎?榮國曰,臣於年前北路監賑事,有所懷,故今因言端,敢此仰達矣。臣畢賑別單中,納粟補賑人,皆有除職承傳,而今至六年,該曹一不收用,徒使遠人,深懷缺望,朝令未免失信,已極慨然,而其中慶興監賑都監前察訪金世儒之論賞,尤不償其勞矣。蓋其時慶興,爲尤甚邑,而賑政亦甚虛疏,故凡事專委於世儒,世儒七朔監賑,至誠賙恤,境內近萬民命,終無一人捐瘠之患,而且其勸農一事,尤爲可嘉,故臣以各別褒賞之意,有所論啓,而該曹以相當職除授之典,循例覆啓,不過爲一紙承傳而止耳,玆事雖微細,亦豈不有關於朝家勸懲之典乎?且臣得見其時監司徐宗玉狀本回啓,則監賑將校朱萬正,料辦將校文起英·金晩植等,皆蒙加資之典,而世儒則以活萬人之勞,獨蒙次賞,亦涉不均矣。雖然,此係恩典,臣何敢有所干請?而第當此北路大饑之時,此等效勞之人,若另加酬賞,則亦當有聳動激勸之效矣。臣之金世儒褒啓別單及朱萬正等加資事例令該曹更爲參考,稟處,未知何如?上曰,令該曹參考朱萬正等加資之例,稟處,可也。出擧條諸臣以次退出。
上在昌德宮。停常參·經筵。
宣祖大王忌辰。
自辰時至申時,日暈。
夜一更,木星犯積尸星。四更,流星出氐星下,入巽方天際,狀如拳,尾長三四尺許,色赤。五更,客星移見於牛宿度內,而星體似彗,尾長二尺許,色白。
柳萬重啓曰,玉堂備員間,視事,頉稟。傳曰,知道。
鄭必寧,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于柳萬重曰,和平翁主出閤吉日,以今月內,令該曹擇入擧行等例,依例擧行。
傳于柳萬重曰,甲寅年和順翁主出閤時,有比前減之之事,分付該曹,今番亦依甲寅年例,今日內單子啓下。
柳萬重,以禮曹言啓曰,傳曰,和平翁主出閤吉日,以今月內,令禮曹擇入,擧行等例,依例擧行事,命下矣。出閤吉日,卽令日官推擇,則今二月二十日巳時,二十七日午時爲吉云。以何日定行乎?敢稟。傳曰,以二十日定行。
李世璡,以戶曹言啓曰,傳曰,甲寅年和順翁主出閤時,有比前減之之事,分付該曹,今番亦依甲寅年例,今日內單子啓下事,命下矣。依甲寅年例,各樣物種磨鍊別單書入之意,敢啓。傳曰,知道。
吏曹口傳政事,以趙明鼎爲檢閱。
柳萬重啓曰,左議政宋寅明箚子到院,而以國忌正日,留院之意,敢啓。傳曰,入之。
左議政宋寅明箚曰,伏以臣之無狀,屢經危逆,至今全保,罔非恩造,每念及此,只有感淚。日前所遭,轉益罔極,待命三日,輒蒙恩諭,及其蒼黃赴召,冒沒參鞫,身非己有,不敢自恤,而聖恩彌隆,臣罪益積,循省愧懼,靡所容措。今於事定之後,臣不欲一一追提,以傷事面。而抑臣有俯仰慙痛,不能自已者,蓋臣識昏慮短,雖以忠愛之苦心,亦不免區區於文字刪潤之末,而未曾念及於全體人之攻之者。若曰捨本務末,則臣誠無所逃其罪。而今欲以此,直驅臣於純臣與否之間,則此豈恒情之所忍爲,而使臣忠信素積,有足以感孚於人者,則非理相加,又豈至此?臣於此,不敢以天日之已爲照燭,而有所自恕,撫躬悲悼,直欲無生,尙以何顔,仍冒匪據?況今災異非常,虞憂孔殷,聖志赫然,求治方勤,䌤綸對揚,責在輔相,則尤豈容如臣孤恩蔑效者,一任尸居?玆敢瀝血哀籲於慈覆之下。伏乞聖明,俯垂矜諒,亟許斥退,俾安私分,改卜賢德,以幸國事焉。答曰,省箚具悉卿懇。處分嚴大義定矣。不足介意之事,其何尋箚?卿須安心勿辭,亦勿引咎,視事焉。仍傳曰,遣史官傳諭。
上在昌德宮。停常參·經筵。
夜五更,彗星見於東方淡雲間牛宿度內,漸尾長二三尺許,指坤方,色白,星體大如河鼓大星。
鄭必寧啓曰,行大司憲李德壽,持平金漢喆·洪廷命在外,執義未差,掌令權祐親病受由在外,許采呈辭。今日以監察茶時之意,敢啓。傳曰,知道。
又啓曰,都摠府郞廳來言,闕內各處入直軍兵,晝巡檢云矣,敢啓。傳曰,知道。
柳萬重啓曰,檢閱趙明鼎,旣已付職,待開門牌招,何如?傳曰,允。
趙榮國啓曰,新除授檢閱趙明鼎,時在京畿漣川地,斯速乘馹上來事,下諭,何如?傳曰,允。
又啓曰,今壬戌年年例京外守令薦擧單子一百四十六張,邊將薦擧單子八十六張捧入,而其中應薦不薦人員,令該曹察處,何如?傳曰,允。
吏曹口傳政事,以朴師昌爲襄陽府使,以洪致期爲加平郡守,以丁喜愼爲歙谷縣令。
全羅監司狀啓,右水營旗牌官裵二泰等·順天居禁保金命漢等渰死事,傳于趙榮國曰,渰死人等,令本道恤典擧行。
趙榮國,以議政府司錄,以三公意啓曰,本府例於歲首,合坐議薦觀察使節度使可合之人,而臣等及西壁,皆有事故,限內不得議薦之意,敢啓。傳曰,知道。
又以戶曹言啓曰,觀察使節度使薦,每於歲首擧行,而堂上有故,不得爲之之意,敢啓。傳曰,知道。
又以禮曹言啓曰,觀察使節度使薦,正月內當爲議薦,而本曹堂上有故,不得爲之之意,敢啓。傳曰,知道。
又以工曹言啓曰,本曹每於歲首,例爲觀察使節度使薦,而行判書金始炯,以身病,限內不得議薦之意,敢啓。傳曰,知道。
又以觀象監官員,以領事提調意啓曰,今此東方所見客星尾迹,與星體恰似彗星,在前如此星變之時,擇定文臣中名官數三人,與本監官員等,同爲輪回測候看檢矣。卽今星變如此,當爲依舊例擧行。以前校理洪象漢,修撰李成中,吏曹正郞金光世啓下,使之輪直檢飭,測候,何如?傳曰,允。
鄭必寧,以備邊司言啓曰,卽見慶尙監司沈聖希狀啓,則備陳東北移轉後,本道左沿民力窮竭之狀,而以關東加劃四千石,從他變通事,爲請矣。昨年凶歉,東北無間,嶺東雖云民少,九邑皆入尤甚,而新還多所停捧,則民事固已萬分切急,而非嶺南穀物,則他無移轉接濟之路,前後加劃,實出於萬不獲已。嶺沿民弊,非不慮念,而以穀物言之,則北運雖云數多,皆從上納與別貿中區劃,而道內本儲之穀,別無大段動用,則民還不足,非所可論,今以些少加劃之數,有此靳持狀聞者,已極未安。東民之日夜望哺,殆同涸鮒之急,而得見關東道臣報狀,則竝與初頭劃許之數而尙不準數出給,至以姑待北運畢後爲言,其在濟急之道,何可推托遷延於朝令之下若是乎?事體尤可寒心,慶尙監司沈聖希,從重推考,使之卽以左沿穀準數出給,亦令本道都事,北運一體檢督,交付關東差員後,形止卽速狀聞之意,分付兩道,何如?傳曰,允。
又以兵曹言啓曰,去正月朔各廳堂下武臣等試射,當爲設行,而連因有故,今已逾月,不得爲之之意,敢啓。傳曰,知道。
又以義禁府言啓曰,卽接月令醫員李德基手本,則時囚罪人李秀輔,本病疝症,添劇於兩旬處冷之餘,症情萬分危重,食飮全廢,有難一時支保,若不趁時調治,實有死生之慮云。自前罪人病勢如此,則有保放救療之規,敢此仰稟。傳曰,依爲之。
右議政趙顯命疏曰,伏以臣橫遭危辱,陷於不測,泥首三日,恭俟顯戮,忽伏承史官臨宣,非常之敎,驚惶震剝,他不暇顧,遂不免冒沒登筵,粗效匡救之忱,忠憤所激,又爲懲討之論,義雖出於尊主,迹實涉於冒嫌,且愧且懼,益覺情迹難便,達夜參鞫,宿疾又爲越添,以情以病,難以復冒重任,乞賜譴罷,以幸公私焉。閔昌洙事,今旣了勘,其疏語之虛實眞僞,已無可言,且亨洙已死,與之辨質,語言亦非仁人所可爲,然玆事關係至重,臣若不言,則恐遂爲百世疑案,臣安得默然而已乎?人固有以白爲黑,以有爲無者,然類皆無文書可證者耳。此則不然,前後酬酢,首尾委折,班班在政院日記·啓下筵說中,焉可誣也?臣未知此疏,果出於亨洙否,而天神昭布,是尙可忍耶?所謂亨洙疏中有曰,臣與右相臣趙顯命,邂逅於李周鎭家,右相致疑於某人輩,庚子前後一端。臣曰,欲聞之,則一來過我也。後於備坐,右相復理前說。臣嘗聞先朝大臣,有受托之事,而己酉筵說,果有七臣故事之敎,故遂以丁酉後,付托相臣事爲對。右相驚曰,若然則其事專出於肅廟遺意,將有辭於天下後世,然無文籍可據,奈何?相臣家雖無所有,或有他旁照者否?臣始言龍澤家有肅廟御製詩云云,亨洙之意,槪以爲渠本不欲言僞詩事,而被臣設計誘引,不得已發之以爲,相臣受托旁照之證云爾也。噫,何其誣也?相臣之伸冤復官旣久,其受托與否,無可論,則文蹟有無,有何關係,而至索旁照之文字乎?其時臣與亨洙相難者,只龍紀輩伸脫可否耳。亨洙之言曰,丁酉以後,肅廟思所以保全兩王子,因相臣所薦,得龍澤·天紀,故龍澤家,有御賜詩。又曰,龍澤雖似疲孱,實則慷慨,故相臣薦之,其意欲以御詩,證明龍紀輩,與相臣一體受托之事,而仍以伸脫之。觀其語脈歸趣,專在於伸龍紀,而强援相臣受托事,以爲僞詩之來歷,曷嘗以僞詩,爲相臣受托之旁證乎?詳載日記,可按覆也。藉令臣設計誘引以發之,此事發而三聖之誣洞釋,此聖敎所以早發爲幸,而亨洙出疆之疏,亦曰奸情畢露,實爲萬幸,亨洙之幸,亦臣之幸也。雖曰設計誘引,臣當受以爲罪,況不待臣誘引,而渠自丁寧證質,重複而言之乎?抑亨洙旣自以爲萬幸,而今以無腸喪心無顔面可顯自悔而自責者,何意也?其疏又曰,臣言僞詩事,則右相點頭曰,頃年龍澤之子,以御札來示表叔,將欲奏達表叔與亡兄,相議叱退云云。噫,何其誣也?臣自嶺營還歸,聞龍澤子欲擊錚上來,臣之表叔,叱責還送云,而未知其所欲擊錚者,爲何事?及聞僞詩事,始以從前所聞,言於亨洙曰,其欲擊錚者,以有御詩故耶?蓋疑之之辭,而御札二字,實未嘗出於臣口矣。亨洙始言僞詩,又言李頤命家,有肅廟御札,已入於灰燼中云,而及會賓廳,亨洙又以御札事,言於左相,故登對時,左相仰問曰,聞宰臣言,有先朝御札於李頤命云,此則然乎?殿下以無之爲敎矣。御札之說,若出臣口,則左相何不曰聞於臣,而曰聞於宰臣乎?且據亨洙之言,則李相家御札,燒燼已久,藉令龍澤子有所來示於表叔者,其非御札可知。況臣之言於亨洙者,不過擊錚事往來梗槪而已,初無某樣文字來示之說乎?其追後杜撰無疑,而至於亡兄相議之說,尤爲虛詤。始亨洙於筵中,再提臣表叔名,出疆時疏又及之,而前後只擧臣表叔而已,未嘗及於亡兄,則今忽無端攙入者,何也?蓋僞詩事,已經究覈,無所推諉,故以愚昧昏錯自服,而御札事,未有下落,故以其言根,欲隱然歸之於臣及臣之表叔與亡兄,以爲疑亂自拔之計,而殊不知政院日記之鑿鑿可據如此,其爲計,誠亦拙矣。亨洙之疏又曰,小退還入後,右相遽以僞詩事仰問,又曰至上前反之。亨洙之意槪以爲,與臣相約請對者,非僞詩事,專爲付托相臣事,而臣至上前,卒反前約,而發僞詩事云爾也。噫,何其誣也?臣始聞僞詩事曲折,約與亨洙請對,兩日賓廳之會,與領左相,矻矻講確者,莫非僞詩事,則其時請對者,非僞詩事,而更爲何事也?小退還入之後,殿下令臣陳達其首尾,故臣歷擧李周鎭家及備局坐兩次酬酢說話,細細仰達,則殿下問於亨洙曰,大臣之言然乎?亨洙曰,然矣。臣之所達,若與請對本意相反,則筵中承聞時,亨洙何不曰不然而曰然矣乎?旣曰然矣,而今又曰反之者,何也?亨洙語臣曰,此詩若罪人家誣成,則大臣當請討,而不然則豈可置之逆案乎?臣之言,卽亨洙之言也,亨洙之言,卽臣之言也。日記所載,如出一口,其所謂反之者果何說也?臣之所據以辨此三誣者,乃啓下日記,而非臣臆說也。亨洙之疏,則無非架鑿,自爲一說,而非日記所載也。未知亨洙,何從得此說也?至於豈非卿等之過也云云之敎,其中筵中,實未承聞,考之日記,亦無所錄。上敎至重,而尙不憚於伸縮而變幻之,則其他亦可知矣。且亨洙之言曰,詩若僞成,則其綢繆私逕,使殿下,幾陷罔測,烏得無罪乎?其言嚴正,臣所敬服,今其疏曰,此輩雖或交結幽陰,其意苟出於安宗社護聖躬,則謂之忠,可也。旣曰幾陷殿下,護聖躬者何事也?旣曰烏得無罪,則謂之忠者何故也?其所自言者,而前後矛盾,不相照管如此,則其移易臣言,觸處破綻,又何足怪也?臣以常情待亨洙,誠不忍以此疏,謂必出於亨洙之手,而若果亨洙自爲之,則此必死期將迫,精爽已奪而然也。又何足責也?至若臚列臣罪狀者,專在於粹然無瑕,事關先王二句語,而目之以脅持君父者也。人臣愛君,必欲其君之無瑕也,故妖惡之輩,若有假托藉重,玷累聖德者,則必舍生而斥之,此臣子之恒情也。亨洙之心則反是,不亦異哉?乙巳僞案之一倂伸雪,先正臣李滉,以事關先朝難之,臣所謂事關先王者,不可謂無所受矣。又何足多辨,而所謂脅持君父者,果何事也?然其䟽命意極艱險,爲言極巧密,播之遠近,足以眩聽聞,傳之來後,足以滋疑惑,不得不逐條辨明,而語多煩蕪,恐妨天覽。伏乞卽命喉院,將臣及亨洙之疏,考準於啓下日記中,臣之疏,如有一毫非實,亟降威罰,以爲人臣詐誕虛妄無狀者之戒焉。臣無任云云。答曰,省疏具悉卿懇。所陳者方有眩氣,入侍時當面諭,入侍時旣下敎,何足介意?卿其勿辭焉。仍傳曰,遣史官傳諭。
上在昌德宮。停常參·經筵。
自辰時至申時,日暈。酉時,日暈右珥。
夜四更,巽方有氣如火光。五更,彗星移見於女宿度內扶筐星之南,而星體大如牽牛大星,尾長二三尺許,色白,指坤方。
大王大妃殿·中宮殿·賢嬪宮,藥房口傳問安。答曰,知道。
鄭必寧啓曰,行大司憲李德壽,持平洪廷命·金漢喆在外,執義未差,掌令權祐親病受由在外,許采牌不進。今日以監察茶時之意,敢啓。傳曰,知道。
藥房都提調臣金在魯,副提調臣李匡輔啓曰,伏未審日間,聖體若何?眩氣其不至大段往來乎?前入湯劑,已盡於昨日。臣等今日率諸御醫入診,詳細承候議定繼進當否,有不可已矣。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣往來矣。
鄭必寧啓曰,右副承旨李世璡,今日不爲仕進,卽爲牌招,何如?傳曰,允。
又啓曰,憲府之連日監察茶時,事甚未安,諫院闕啓,亦至多日,除在外外,掌令許采,正言金尙迪,竝卽牌招,何如?傳曰,允。
傳于趙榮國曰,北道御史同爲入侍。
傳于鄭必寧曰,政事當日爲之。
李世璡啓曰,卽者吏曹郞廳來言,今日爲政事,命下,而判書鄭錫五未肅拜,參判元景夏病不來,參議任珽在外,不得開政云,判書·參判,竝卽牌招開政,何如?傳曰,允。
傳于李匡輔曰,牌去來催促,卽爲開政。
吏曹判書鄭錫五牌不進,推考傳旨,今方捧入,參判元景夏陳疏入啓,開政命下之後,不爲擧行,事甚未安。判書更爲牌招,以爲開政之地,何如?傳于李世璡曰,日已暮矣。待開門牌招開政。
李世璡啓曰,吏曹參判元景夏,疏批已下,待開門一體牌招開政,何如?傳曰,允。
吏曹口傳政事,以李衡萬爲江原都事。
鄭必寧,以備邊司言啓曰,北道賑穀商確加劃事,有筵中下敎矣。道臣·御史,雖以五萬餘石加請,而臣等與御史,十分講究,則只以二萬石磨鍊加給,亦可以推移支補於不足之數,自湖南,運置於浦倉,米牟合一萬石,統營備待米太合一萬石,特爲劃給移轉,而統營穀之代,則以三南內地會付穀,使之換錄充報之意,統帥及三南道臣處,分付,何如?傳曰,允。
又以備邊司言啓曰,守禦使閔應洙,以今春輪操春耕前設行事狀稟,咸鏡南道兵使曺允成,黃海兵使具善行,全羅兵使申漫,公洪兵使韓範錫,俱以春操行否狀稟,而平安監司李周鎭,又以本道兵使,淸南巡操防營別武士都試停止事,狀請矣。南漢輪操,如非該邑慘凶之歲,則毋或廢闕,旣有當初定式,依狀請擧行,北道則係是無前大凶,毋論南北關,此時行操,初非可論,海西年事,不免大失,湖南亦以風災之孔酷,竝停秋操,只行營將巡點,則況當窮春,尤不可擾民,湖西旣行秋曹,不必連行於窮春,西關則以淸南之差勝,使之依例擧行,而今觀道臣陳聞,淸南之寧·德·陽·孟等邑,災荒孔慘,方開大賑,不可重勞救死不贍之軍民,咸鏡南北道·海西·湖南·湖西今春巡操及營將·城將巡點等事,一倂停止。關西淸南巡操,別武士都試設行之令,亦爲停寢,宜當。以此分付諸道,何如?傳曰,允。
李世璡,以禮曹言啓曰,大報壇祭,每年三月上旬擇日擧行事,曾已定奪矣。吉日,令日官推擇,則來三月初六日爲吉云。今此大報壇祭,當初則雖以親臨磨鍊,其後亦多有遣大臣攝行之例,今則何以爲之?敢稟。傳曰,其當親行矣。
李匡輔,以賑恤廳言啓曰,今正月二十五日,因北道監賑御史所啓,收養遺棄兒,成一定式事,自上以此出擧條,使之成節目以送,可也事,命下矣。今此遺棄兒收養,依北評事所請,參以本廳已行之例,成節目以入,而關東·兩西,亦爲一體施行之意,敢啓。傳曰,知道。
正言金尙迪啓曰,臣於日昨前席,忽叨諫省特授之命,殿坐在卽,章皇祗肅,旋因僚臺參鞫,不得入侍,然親臨訊問,關係至重,而職忝耳目,未效一日之責,區區私義,雖不敢顯言,而臣心之愧恧,物議之非斥,已不可言。且於大僚之捉囚院隷事,有萬萬不自安之端,伊日諸臣待鑰罷出之際,臣之所騎在前,大臣前導方踵後矣,臣卽爲回避於路左公廨,而謂以未及隱身,有此督過之擧,此緣紛沓之中,自致錯認,而終不免壞朝體虧臺例之歸,則宜卽引避自處,而父病沈苦,有難離捨,以疏代避,見阻喉司,悶阨之極,莫省攸處。今於天牌之下,坐違是懼,謹此來詣,而以此情地,豈容一刻仍冒於臺次乎?請命遞斥臣職。答曰,勿辭。
李世璡啓曰,正言金尙迪,再啓煩瀆,退待物論矣。傳曰,知道。
行都承旨尹得和疏曰,伏以臣宿抱癃痼,居常凜綴,實無一分供劇之望,而感激恩私,强策奔走,以臣病而當是任,能支數朔者,非臣自期,特聖恩攸曁耳。第臣痰眩之症,積年難醫,凝結背脊,腸腹絞痛,胸膈煩鬱,頭目昏暈,急咳緊喘,唾咯不順,種種症形,無非危惡。而又自前月,重添寒感,喉閉聲嘶,語音莫通,多服和解之劑,少無減歇之勢。帳前入侍退出之後,一倍越添,舁還私次,殭倒昏昏,不省人事,實有頃刻難支之慮,斷無旬月回差之望。顧此出納之地,非臣養病之坊,病裏惶蹙,若添一病。玆控短章,仰瀆宸嚴,伏乞聖明,俯諒臣病,特遞臣職,俾重任無曠,殘喘得延,不勝萬幸。臣無任云云。答曰,省疏具悉。卿其勿辭,調理察職。
吏曹參判元景夏疏曰,伏以臣於日昨前席,忽伏承亞銓特除之命,繼以聖敎嚴截,〈?〉飭備至,臣且感且悚,罔知所以措躬。閤門纔出,政牌辱臨,逃遁無路,冒沒肅命,臣非敢以銓職自處,適値大臣置處,長席薦擬,事體俱係緊重,一身去就,有未暇顧,今則銓長出矣。臣責了矣,貪榮冒寵,因仍盤礴,臣雖無狀,亦知羞惡,不思自處,公議則何?竊自念庸騃賤臣,百無可取,徒以賦性太愚,持議太緩,齊楚之鬨,臣不能斬搴,涇渭之渾,臣不能激揚,畏首畏尾,碌碌逐隊,而同人濟睽,卽臣耿結苦心,往年妄說和協二字,衆怒交起,彈射叢身。前後人言之至,一而二,二而三,三而四,殆不暇應接,臣則低首默默,一任其呼牛呼馬,唯以無辨爲息謗自靖之圖。至若鄭熙普疏中銓錄吏議之說,卽是百斛脂膏,遍體染汚,臣雖傾江漢而濯之,猶難其澡潔,何敢自入其中,而重汚身名乎?臣又有慙歎于心者,向來銓堂,以通塞事交章,不幸臣名,參入其間,良亦困甚,而其擧九原姓名於章奏之間,抑何故也?臣與其人,弱冠結交,二十年兄弟之情,終始靡替,視諸朝執袂而夕操戈者,臣等兩心,誠無所愧,而薑鹽弦韋之際,未嘗無范馬鐘律之互異,臣等尙然,而況他人。毋乃言之者未及照檢耶?若夫名位之驟,鑑識之昏,誚謗之可憂可懼,莫非臣循墻力避者,而此亦未遑提論,敢暴肝血,疾聲哀籲於天地父母之前。伏乞聖慈,俯諒臣懇,亟遞臣職,仍正其罪,以爲人臣辜恩慢命者之戒,不勝萬幸。臣無任云云。答曰,省疏具悉。卿其勿辭,察職。
副修撰洪啓禧疏曰,伏以臣於前夜承命退出之後,遍見大僚以賑穀事商確,今早又詣備局之坐,反復論難,備局諸宰之議,卒乃歸一,遂以統營及浦倉穀各一萬石加劃事,草記陳稟矣。顧此穀數,視臣筵中所請,僅爲三之一焉,下梢匱乏,可坐而計,然有司之財力有限,賑事之需用無窮,以有限之力,應無窮之用,雖以殿下覆載生成之德,亦何以盡副其所冀望耶?臣於此,祗當十分撙節,推移裁量,俾得以排月分俵,不至頓絶,而第恐撙節太甚,裁量太過,終不免爲賑救之名,而無賑救之實,此臣區區所深憂而悶歎者也。且念朝家之撥賜雖多,而出浦船運之際,若或失了時日,不能趁期輸去,則有穀與無穀等,雖使得百萬狼戾之粟,亦何補於北路頷顑垂死之民哉?固知朝家,已以督運一事,責之於本道道臣及都事,其在共濟之義,想必盡力經紀,而目擊耳聞,不能無緩急之殊,主南主北,亦自有彼此之別,若其爲北民勞心焦思,靡不用極,則宜未有如臣之切者,臣於今行,直往嶺南,與道臣面對商確,以便宜周旋,則其於推移穀物覓船轉運之道,必不無一二所益矣。若北路賑事,則臣旣與道臣,爛熟商量,見在之穀,幾盡分俵,姑無緊切可檢之事,而道臣亦可以察其緩急,隨便區處,臣行之差遲旬望,亦無所妨,故玆敢陳章煩籲。伏乞亟下明命,使臣得以直向嶺南,與道臣面議後,由關東轉向北路,千萬幸甚。或謂朝家之召還督運御史,蓋慮廚傳之爲弊,則今者轉往嶺南,恐非朝家之意,此則有不然者。臣之此行,不過經由嶺南,而必無許久遲滯之端,且臣當簡率省供,必不以貽弊於州郡也,亦惟聖明之垂察焉。臣無任云云。答曰,省疏具悉。所陳者,筵席旣下敎,備悉飭諭,須卽下往,濟我北民,解我宵旰。
正言鄭玉疏曰,伏以臣迹本疏賤,性又迂拙,頃忝言地,屢取顚躓,杜門屛息,分甘置散,不意前冬,遽承薇垣之命,臣誠憫蹙,若無所容,適會動駕戒期,旋被削遞,臣揆分則不爲不幸,揣義則一倍惶惕,曾未數朔,曲蒙牽復。迺於本月十七日,召命遠辱,宿趼華銜,又此冒叨,驚感縮恧,實不知所以置身之所也。噫,蟣蝨微臣,荐被鴻造,雖學術空疏,言議疲劣,不足以補拾衮闕,粗效埃報,猶當竭蹶趨承,少伸分義,而獨臣有區區難冒之端,雖欲僶勉,其勢末由。何者?向臣之濫叨憲職也,被人疑怒,厚惹拳踢,至以爲人推奴等語,筆諸章奏,一邊請勘,一邊行査,姓名出入於關移,究覈遍及於列邑,沿路一帶爲之喧騷,畢竟無實而後已,彼逞憾者,已非聖世美風習,而承望者,誠可笑耳,到今時移事往之後,臣不必呶呶多辨,而其爲淸朝臺閣之羞,則實無餘地矣。此莫非臣爲人罷駑,涉世昧方,致有此白紙詆誣,尙何顔面,復廁周行,重速人凌藉操切之困境也哉?臣若冒沒廉隅,行呼於道路之間,則向時沿査之地,在在傳笑,謂彼臺臣,是曩者被究之臺臣,莫不唾罵而嘲侮之,其不可乘傳傳廚,再踰竹嶺也決矣。且臣私情,尤有所難强者。臣父今年七十有三,宿患風痺,歲痼月深,委頓床席,氣息奄奄,便旋臥起,藥餌扶將,惟臣一身,相守爲命。況自臘抄,移避村沴,久寓失攝,別症添加,痰壅喘急,水漿不順,胸牽髀疼,轉側須人。臣方倩人問醫,手執刀圭,實無頃刻離側之勢。而新除恩命,適及此際,臣誠憫蹙,莫知攸措。一日二日,或冀少間,欲行未行,自致淹滯,自承下諭之後,至今四五日之間,入察父病,出對官人,欲發路文而還寢者再,使臣有多兄弟,在病父之側,目今朝夕之慮,無異於諸子不從政之年,況臣一弟,病廢多年,臣之一身,便同單孑,藥餌調護,非臣則無可委托,菽水空乏,非臣則無可接濟,臣之情勢,誠萬萬切迫,假令臣無難冒之嫌,如上所陳,實無半千里離違之望,算事日之長短,誠去就之兩難,徊徨煎迫,神魂飛越。伏乞天地父母,察臣踪地之臲卼,憐臣情理之懇迫,亟削非分之職,重勘逋命之罪,仍令政曹勿復檢擬,俾遂終養之願,不勝血祈。臣方急於祈免,不敢以見職自居,而若其事關宗社,非係言議者,終有所不能泯默者矣。天佑我東,誕我元良,睿質岐嶷,令聞早著,太廟展謁,入學序齒,已卜吉期,九廟在天之靈,八域含生之類,所同欣豫而懽忭者也。以殿下止慈之情,貽謨之遠,凡諸補養之道,靡不用極,而其居處薰陶之方,又必取法於賈誼所引保傅篇所論者,如臣蒙陋,不必贅煩。而竊伏聞我東宮邸下,多在深宮,罕接師傅,是由若干衣尺,未及入學而然耶?士庶家訓子之道,自學語,已敎以數與方名應唯問對之節,觀感取則之方,不敢使之放過,初不拘於年齡之多少。況帝王家胄子,其所係至重,與凡人絶異,蒙養豫敎,尤不可不致意。今雖未及出閣,日開書筵,親近儒臣,見聞酬酢,不出正之一字。又使之訪問山野遺迭之士,多質而有德行者,使之頻頻接見,則不待言語酬酢文字講習,而自然有薰襲觀效之益,養得凝定簡重之德器,此入學前後所不可一日廢閣者也。至於內廷便任之人,亦必擇其謹厚寡言者,俾供使令之役,亦甚緊要,故明臣陳達之言,縷縷及此。何者?外廷講習,或近造次之文具,而內庭昵侍之人,其勢親,其情浹,其爲言易入,苟得其人,其視外朝之旅進者,實事半而功倍,此陳達之意也。噫,自古儒臣之言,皆以親宦官宮妾爲戒,而陳達之言如此,蓋士大夫進接,不過日三,而宦官宮妾,朝夕與居者也。伏願殿下,先擇正人君子,爲書筵侍衛之臣,更審此屬之邪正,以充震邸供使之員,殿下亦必正以率之,凡於動作云爲之際,政令施措之間,必示以大公至正之道,使邸下取法焉,作億萬斯年基命之休,不勝大願。方今天災時變,式月斯生,如山鳴海縮,冬雷臘雨,種種可駭,是必有大乖氣有以致之矣。三代以後,帝王,不識在衡齊政之法,宰相,不識裁成輔相之道,三公虛帶觀象監之名,木天之啓,又未嘗指言某災應某事,危兆駭機,迫在朝夕,而人主漠然不知。臣愚,願於經筵講學之餘,與宰相之臣,講究乎災祥符驗之著,以盡其修省恐懼之實焉。臣不勝漆室之憂,妄論天人相與之理,誠猥且僭矣。臣無任云云。答曰,省疏具悉。所陳者其勉宜勉矣。
江原監司金尙魯疏曰,伏以臣,敢將一路民憂,備陳前後狀聞,伏想聖明,俯賜照察矣。歲翻以來,賑事益張,民飢日急,救濟無計,憂灼罔措,而至於嶺東一帶,自冬至春,無邑不開賑以穀物,則洊經大歉,在在見竭。雖東塗而西抹之,二月以前,旣無以支繼,以地勢則隔以重複大嶺,轉移一事,又截其路,所靠者,惟嶺南穀也。目下事勢,及此時運來,則民可活,一日遲了,則民皆死矣,遑急之極,連續論移,要卽依朝令區劃,而得接嶺伯再度回移,則有曰北關移粟磨鍊之後,方可及於本道。又曰當觀北關移轉磨鍊,如有餘數,則從後分俵。又曰,備關所加劃四千石,決難括送云,而浦項穀四千石外,其餘以右沿所在六千石,塞責分排於朝家初劃萬石之數,若其追劃四千石,則牢塞不許。噫噫,此何言也,此何故也?民是國民,穀是國穀,東北何間,愛憎何有?而先北後東之云,誠出於萬萬意慮之表,若待北穀之盡輸,始許追給,一如斯言,則東民死已久矣。已死之後,雖得穀何及?若又謂之北移而無餘數,則其將立視東民之絶穀而死乎?本道船隻,只是體小漁採船耳。常時來往,南不出浦項界,北無過元山界,至若南之右沿,則未曾一涉,海與陸大異,不慣水則不可使,非大船則不可使,而嶺東之距右沿,絶然踔遙,以至小之船,而駕不涉之海,責之以遠輸穀物,決知其行不得也,廟堂所以改劃浦項穀者,此也。嶺伯曾按本道,豈不識如許事狀,而視若秦瘠,終始靳執,不顧朝令之重,不念共濟之義,必欲以右沿强劃之,右沿一包穀,勢之攸拘,旣不可致,則名雖見劃,又與無奚異焉?尤可訝者。北運之十餘萬石,顚倒奉行,惟恐不及,而獨於東運一萬四千石,諉以無穀,防之甚力,雖以左沿穀言之,在北運,督令裝發,而在東運,則若是之慳,何也?又以嶺南之大,二千石太,豈無可以推移者,而謂之無有,他尙何說,而毋論東北於嶺伯,捐穀一也,一視之,可也。而今其處事,顯示彼此厚薄,無乃强弱之勢,自不得不爾歟?良可慨已。見今嶺東九邑之所用賑資垂盡,若此渴急,若此日夜跂望,惟在此穀之來到,而朝家旣劃之穀,反爲一道臣所操切,累萬生靈之騈首塡壑,薄在朝夕,到此地頭,不有別樣擧措,決無以及時救得,而千忖萬量,只有發遣備郞,倍日馳到浦項,以朝家所劃元數名色,令本道運北四千石發倉督運之一條路而已,纔以此報請備局,而亦不見施,此實民命所關,不容晷刻淹延,遑遑焦迫,不知所出。玆敢馳馹封章,伏乞殿下,亟賜處分,以濟東民濱死之命,仍治臣瀆擾宸嚴之罪,不勝至祝。臣無任云云。答曰,省疏具悉。所陳者爲東民,夙宵奚弛?但御史備郞,相爲往來,不無貽弊,其令備局嚴飭焉。
全羅監司權疏曰,伏以臣罪在專輒,義難蹲冒,猥陳危懇,恭俟威罰,不意聖度寬貸,恩批溫諄,至以其何撕捱勿辭察任爲諭,臣誠且感且惶,不知死所。夫田賦,王政之大者,國計之贏羸,民生之休戚係焉。爲藩臣者,苟或一毫用意,伸縮於其間,則是欺朝廷也,負聖明也,其爲罪當如何?臣雖無狀,不忍爲此。但念耳聞,不如目擊,臆度不如躬審。今此沿邑災實檢田兩臣,旣以目擊而躬審,則其所裁量,必有勝於臣之臆度耳聞,此臣所以捨己從人,斟酌損益者。況廟堂比總,在於禾穀未成實之前,災傷踏驗,在於穡事已判斷之後,則其實結之頓減,災狀之過多,卽其勢使然。噫,矯制發倉,昔賢所不免,爲民受罪,在臣實無愧,今何庸節節自辨,以爲終始撕捱之計,而惟是刑賞,卽國家所以勵世磨鈍之物,而罪同罰異,亦非淸朝綜核之政也。苟於此,一有異同,則是法不行而民不信也。彼兩臣者,旣與臣同罪而見罷,臣獨晏然居職,恬然臨民,揆以廉義,寧有是哉?且今各邑巡審迫頭,眞殿事役當前,以此危蹙之蹤,實無奉行之路,此亦聖明所宜俯念處也。玆敢更申肝血之懇,仰瀆宸嚴之下,伏乞聖慈,曲諒情勢之難强,且軫事務之多曠,亟命鐫削臣所帶職名,回授無故可堪之人,以肅朝綱,以重藩選,不勝萬幸。臣無任云云。答曰,省疏具悉。撕捱過矣。卿其勿辭,察任。
公洪監司金尙翼疏曰,伏以三陽回泰,萬品昭蘇,瞻望宸極,益切蹈忭,而逖違軒陛,只自戀結而已。因念臣半生迂拙,百無一當,而猥荷簡知,謬膺委寄,惟日夜憂惕,庶幾爲萬一之酬報者,寸心如皦,匪所敢誣。而才疏於理劇,慮短於經遠,中夜環顧,了無猷爲,臣之上孤聖恩,下負先訓者,一則臣罪,二則臣罪,惟是年未甚衰,力猶可强,平日所自勉,惟在於驅策奔奏,故按藩以來,一未嘗緣病廢務矣。不幸臣痰火之症,積有根委,而纔經草土,便同癃朽,精爽已凋,牙齒半脫,一箇空殼,僅存人形,親愛之相見者,亦莫不愍臣早衰。而又自客臘之初,頑痰用事,流注於腰脊之際,凝結於臍腹之內,其大如拳,其堅如石,按之則若刺若疼,動輒牽礙,不膿不散,益肆硬毒。病在要害之地,固已危怕,而最是呼吸甚促,坐臥俱艱,廢食不睡,今且一月餘矣。火鬱弸中,有氣升降,或寒或熱,頃刻異兆,而重以風眩痰痺,無處不病,諸般症形,實有畢竟難言之慮。臣之一身生死,猶是餘事,緣臣賤疾此苦,無以酬應機務,目前牒訴之瘝滯,來頭巡審之曠廢,其有妨公私,誠非細故。若不疾聲呼籲,亟賜變通,則將使一路之事,重致狼狽。玆敢略具短疏,仰瀆崇聽,伏乞聖慈,天地父母,諒臣病狀之難强,速許鐫改,俾得以毋曠重務,復尋生路,不勝萬幸。臣無任云云。答曰,省疏具悉。卿其勿辭,察任。
壬戌二月初三日午時,上御熙政堂。藥房入診,北道監賑御史洪啓禧同爲引見入侍時,都提調金在魯,副提調李匡輔,假注書李秀逸,記事官趙鼎耉,記事官鄭重器,醫官金應三·許信·玄起鵬·吳志哲·金壽煃·金德履·皮世獜,進伏訖。上曰,注書誰也?李匡輔曰,李秀逸,卽故相臣李山海之後孫也。上曰,釋褐之初,行步徐緩,從重推考,可也。金在魯仰問曰,風日不佳,聖候若何?上曰,一樣矣。在魯曰,頃者達夜臨鞫,眩氣得無添加乎?上曰,小全愈時矣。在魯曰,大王大妃殿氣候何如?上曰,近日則差安寧矣。在魯曰,王世子氣候一向安順乎?上曰,安順矣。在魯曰,向日句管堂上入侍時,有眩氣一樣之敎,臣不勝憂慮矣。請令醫官入診,何如?上曰,依爲之。諸醫以次入診後,退伏。金應三曰,脈候左三部頗數,右三部似緩,中氣似不頓勝矣。許信曰,左三部稍數,而右三部似沈矣。玄起鵬曰,左三部不沈而帶數,右寸關少活而不數矣。吳志哲曰,左寸關似數,而右寸關似沈,未知連進湯劑乎?上曰,近來則姑止矣。金壽煃曰,左三部似數,而不大段矣。金德履曰,左寸關雖數,而不太甚矣。皮世獜曰,左三部微數矣。在魯曰,湯劑加進乎?上曰,治心爲上,治病次之,近來心不安故如此耳。滋陰健脾湯,與補中益氣湯,孰爲愈乎?應三曰,春木旣盛,當進肝劑,而止眩氣之道,莫如健脾湯加進,似好矣。在魯曰,然則滋陰健脾湯五貼,依前方以進,何如?上曰,依爲之。榻敎上曰,慈殿氣候雖未復常,而近日姑不進藥矣。在魯曰,八味元極好云。湯丸竝進無妨矣。應三曰,詳聞症候後,出外相議爲之,敢達。上曰,後日更消詳爲之。上曰,副提調出去監劑,他承旨入侍事,注書出傳。臣秀逸承命而出,與左副承旨鄭必寧,同爲入侍。醫官先爲退出。上曰,醫官辛必昌付軍職事,分付該曹。榻敎在魯曰,俄者下敎,以萬方補養皆虛僞,只有淸心是要規之詩爲諭,前後皆群下之罪,而今番聖心之煩惱,聖體之勞傷,亦必不少,臣誠惶恐悶迫矣。上曰,靈城云,凡事急速則有病,徐究爲愈,儒臣所達亦如是,誠以國體虧損故也。今日廷臣,猶不免査滓之心,李匡德將設鞫時,卿之所言,予甚嘉之矣。李匡德事,初若闊略,則自可無事,而衆議所驅,終至鞫問,在渠爲快,而國體則愈下矣。閔昌洙事,若又闊略,則亦自無事,而旣發之後,不得不問矣。南有容之疏,雖滿紙黨心,謂之營救五人,則似或太過,故特宥,而投畀未久,因自下陳達,旋被放釋,抑恐時而無懲矣。靈城以爲,李匡德事,雖知其過,而嚴畏國體,不敢陳達云。此言是矣。今閔昌洙之疏,弟述兄呈,政院見後,峻切退却,則渠必退走,疏語亦不必人人皆知矣。不此之爲,遽爲稟達,當該承旨罪之,昌洙投畀則亦好矣,而不卽處分,以至累日,故終至於此矣。在魯曰,在昔未徹之疏,或段段略報於所遭之人,而未嘗全謄以出矣。近來則原疏未入全本先爲謄播,此後則嚴飭,好矣。上曰,未徹之疏傳播,極爲非矣。昌洙處,欲問一節,而不書下敎者,意有在矣。大抵昌洙投疏之意,有三件,一則憫其弟之爲新虎龍,二則奉朝賀以爲國苦心,亦知龍紀輩不逞,而其間有挾入之人,故急於竝伸者,實爲壬案也,蓋其所見過入,而昌洙謬承其遺志也,三則由於黨心之衝動而不自耐也,亨洙之意,亦非欲必伸龍紀,而以爲必如是然後,可以快雪誣案也。近來親鞫頻數,有傷國體,帳殿臨問,豈予所欲哉?初欲使大臣推問,而必爲親臨者,此亦有意,如卿等固予所恃,而恐啓他日權臣憑藉任意之弊也。昌洙之意,不過酸入,而憫其弟之爲新虎龍,故只捧黨心遲晩矣。在魯曰,只捧黨心之招,可見聖意之慮遠矣。上曰,如宋翼輝事,非臨鞫則必死矣。至於匡德·昌洙,則一般矣,不問而處之,爲宜。而於爲彼爲此之道,不得不親問。此後或有如許之事,卿等會于朝堂,先爲請討,可也。出鞫時,入謁于慈殿則下敎曰,彼家之人,予視若吾家,何爲至此也?予以不得不如此,實非樂爲,寧欲無知之意仰對,則慈殿以何爲過言爲敎矣。在魯曰,右相則以爲,南有容履霜也,閔昌洙堅氷也。臣意則南有容,未見其有履霜之漸,閔昌洙,亦何至於堅氷乎?上曰,國家處置得宜,朝廷堅固則豈復有履霜堅氷之慮乎?在魯曰,閔昌洙以大訓前之疏,敢呈於大訓之後,自陷重辟,而殿下處分至嚴,末後酌處,亦出於追念之至意,此後豈復有如此之疏乎?且聞昌洙之投疏也,不議於一家諸人,直入其弟靈筵,哭辭而行,其子姪皆驚怪挽止,而不得云矣。刑曹判書閔應洙,亦以名入昌洙疏中爲辭,尙不行公,卽今犯越罪人事及其他獄訟,方此積滯,牌招察任,何如?上曰,依爲之。出榻敎在魯曰,頃者開政,只出二窠,卽今災邑守令窠闕甚多,斯速開政,似好。上曰,政事,當日爲之。出榻敎在魯曰,左相已出參於備局之坐,而右相過爲引嫌,無意參坐,敦勉,宜矣。上曰,唯。因命曰,承旨進來。鄭必寧進伏。上命書傳敎曰,卿疏之批,有下敎入侍之敎,而大體首揆入侍時悉諭矣。頃豈不云,處分嚴正,大體旣定,於卿有何毫分介意之端?況卿之苦心斷斷血忱,雖無閔昌洙之不耐衝動黨習之遲晩,何累於卿哉?而聞首揆所陳,不無過執之心云,不顧大體,過爲撕捱,此非望於卿者,勿復介滯,其卽視事之意,遣史官傳諭于右相。出榻敎在魯曰,臣待罪宗廟提調,敢有所達矣。宗廟各位主櫝內,皆有坐褥,以紫綾爲之,以白綾爲內拱,而間或有一二不齊處,或內外皆紫,或以紅色爲內拱,不可不均齊。且櫝內之褥,春秋奉審時,無開審修改之規,而每當大小祭享奉主出入時,竝褥而奉之,年久則漸致垢汚,所見甚未安云,今宜一倂改造,此後亦宜有定年數竝改之擧,永寧殿祭享,稀簡年限,亦當稍退矣。上曰,當以幾年定限乎?在魯曰,宗廟以七年爲限,永寧殿以十四年爲限,似好矣。上曰,宗廟以六年爲限,永寧殿以十二年爲限,定式改造,可也。出擧條在魯曰,宗廟祭床,每一室各四坐,而高低不齊,本署官員,因移還安之時,竝爲聚合,推移釐正,書付某室東一·東二·西一·西二,而其中終不得齊者,十坐,則今春奉審時,欲執頉改造,使之均齊。祭床之一時多數執頉,事異常規,故敢達。上曰,改造均齊,可也。而不必書一室二室,只以一二三四等字書之,可也,出擧條在魯曰,頃以宗廟祭享所用木桶事,陳達矣。更聞之,則其中釜子,只以五坐,分置兩殿,故牲肉烹熟及煖水等事,俱甚不足,日短寒甚時,則尤爲苟簡,此蓋國初所定之數,而到今不足,勢所固然,加造五坐,分爲兩殿之用,似好矣。上曰,依爲之。在魯曰,此外諸器中,如木杵臼·鍮量盆·鍮周擧,永寧殿石安板等物,皆是緊切不可闕者,而不免借入閭家之物,或以守僕輩常用之器移用,事極未安。此等細瑣,不必一一煩達,移文該司,使之造備進排,日後春秋奉審時,同爲看審,有頉者執頉,何如?上曰,祭器不假,禮有其說,借用閭家,極爲寒心,所達誠是。依爲之。以上出擧條在魯曰,宗廟東月廊祭器庫,與廟殿高低不同,故兩屋相接處有隙,鳩鳥入棲其中。時或亂鳴,聲入殿內,且有遺汚之患,以鐵網施於隙處,使不得出入,爲好矣。上曰,若鳩入鐵網之內而死,則尤爲汚累,而出之亦難矣。春奉審時,詳審議處,可也。出擧條在魯曰,宗廟西月廊移安廳四面,皆不設壁,移安時張幄設屛,而至於南北邊樑上,亦不塞,故雨下則或灑霑,風起則或塵入,樑上虛處,塗塞之,似好矣。上曰,依爲之。出擧條在魯曰,前月二十七日,句管堂上監賑御史入侍時,筵話甚多,關係重大。近來堂后,多新進生疏,或不免全然錯記,故間有簡問修正啓下之規,此日及二十九日兩日筵話,令注書簡問修正啓下,何如?上曰,依爲之。出擧條上曰,監賑御史入侍事,注書出傳。臣秀逸,趨出,與御史洪啓禧,同爲入侍。上曰,靈城之言聞之乎?大臣已許給二萬石云,可以補賑乎?啓禧曰,臣疏請五萬石,而所得纔三分之一,雖甚不足,而欲以此補賑矣。上曰,御史之請往嶺南事,首揆聞之乎?在魯曰,聞其大略,而未及見其疏矣,然御史之意,急於救民,不憚勞苦,至欲躬往督運,乃有此請,自上似不必靳許矣。上曰,有陸路乎?啓禧曰,雖有陸路,而甚險,有大雪大水,則不通北路,而今時則似無此慮矣。上曰,御史躬往親督,則似或趁時輸去,而但北事方急,豈可曠日周行乎?啓禧曰,臣非不知北事之方急,而若下去面督,則道臣·守令,必當有動念之道矣。上曰,湖南穀已運置於浦項乎?在魯曰,湖南空名帖所貿萬石,使之運置於浦項者,爲北路也,狀聞雖未來到,而想已到泊矣。上曰,湖南穀,若或未到,則統營穀,先爲貸送無妨矣。在魯曰,左沿穀,使統制使推移以送,似好矣。上曰,御史之不憚勞苦可嘉,而督運一事,嶺南道臣及賑恤從事官,自當刻期督運,不必御史下往,而予又當下敎於嶺南道臣矣。遣御史者,所以代予之親往,不可從嶺南迤廻,直向北道,可也。在魯曰,今日下敎,出擧條乎?上曰,承旨進來。鄭必寧進伏。因命,書啓禧所上疏批。在日記啓禧曰,臣頃日所達諸件中,巫女布一事,未蒙發落,其時忘未更稟,故敢達。上曰,一體許減,宜矣。出擧條啓禧曰,鏡城以南十五邑,有司宰監所納白大口,而價米,徵出於民間,所捧之數,邑各不同。且近年有監營防納之謬規,大爲民弊,故臣已與道臣相議,略有所減,至於防納之弊,則前頭當論列於別單,而卽今民人輩,皆謂諸般進上,皆許蕩減,而獨此白大口一種,依前備納,事涉不均,願被一視之恩云,御供事體至重,宜不敢輕議,而民情旣如此,故敢此仰達。上曰,今年則折半許減,而司宰監各殿供上之數,亦令減半進排,可也。出擧條上曰,御史進前。啓禧進伏。上曰,予寄目於御史以送,如我斯覩也。盡心區劃,以活北民,速歸見我,可也。思念北民,中夜無寐,今日下直,待門發去,宜矣。又命承宣,書傳敎曰,北道御史之陳章,可尙爲民不憚其苦之意。于今紀綱雖曰解弛,京有賑恤使,外有從事官,此等運穀,其或遲滯,曰有國體。噫,顧北道之飢民,夙宵奚弛?命御史監賑者。蓋所以替遣,若躬親撫之之意,上來多日,思民之心尤切,吁嗟吾民,亦將南望而待矣,旣自備局,已爲加劃,御史卽令下往監賑,備局區劃穀物中,湖南米牟一萬石,雖未及準數來置於浦倉,以前在倉穀先運,追後充儲,不過先後,統營米太一萬石,旣令換錄充報,則爲北民之喁望。顧南沿之民力,勿論統穀某穀,隨便從近載運之意,令備局申飭本道,亦令賑恤使,着意看檢。啓禧曰,承此面諭,感懷冞切,敢不竭其駑鈍?而但才術淺短,恐不能奉承勤命。且風波之逆順無常,船運之遲速難卜,臣以是夙夜憂慮也。且臣於前日非常之敎,思之至今,五情震薄,今當拜辭宸陛,遠赴關塞。憂慮之忱,不能少弛,惟願聖上,納臣前日所陳物來順應之說,隨事善處,勿復下向日之聖敎,則臣雖遠離,可以忘憂,而專意於賑政矣。上曰,當加勉矣。諸臣以次退出。
上在昌德宮。停常參·經筵。
未時,太白見於巳地。
夜五更,彗星移見東方女宿度內天津星之西,而因游氣之籠翳,形色及尾迹,不能十分明白。
李世璡啓曰,行大司憲李德壽,持平洪廷命·金漢喆在外,執義未差,掌令一員未差,權祐親病受由。今日以監察茶時之意,敢啓。傳曰,知道。
李匡輔啓曰,同副承旨趙榮國,今日不爲仕進,牌招何如?傳曰,允。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李義豐,以禁衛中軍軍兵等中日試放事,南別營晝仕出去之意,敢啓。傳曰,知道。
柳萬重啓曰,吏曹判書鄭錫五,參判元景夏,竝牌不進,推考傳旨,今方捧入矣。判書纔已陳疏入啓,參判更卽牌招,以爲開政之地,何如?傳曰,允。
趙榮國啓曰,吏曹判書鄭錫五,疏批已下,所當更請牌招,而今已夜深,待明朝牌招開政,何如?傳曰,允。
又啓曰,吏曹參判元景夏,再招不進,推考傳旨,今方捧入矣。開政命下之後,未卽擧行,事甚未安。所當更請牌招,而一日三牌,有傷事體,何以爲之?敢稟。傳曰,待開門牌招開政。
李世璡,以義禁府言啓曰,卽接月令醫員林益楨手本,則時囚罪人金相奭,素抱奇症,久處冷地,添得寒疾,諸般兆證,十分危篤,胸膈痞滯,食飮全廢,氣息綿綴云,各別救療之意,累次申飭矣。罪人病狀有加無減,日就危域,病勢如此,則多有保放救療之規,敢此仰稟。傳曰,依爲之。
鄭必寧,以義禁府言啓曰,江原監司狀啓據,刑曹粘目內,襄陽前府使李庭綽,歙谷前縣令尹東濂等,移本府處置事,允下矣。李庭綽·尹東濂等,俱在任所云,依例發遣府書吏羅將,竝拿來,何如?傳曰,允。
假注書韓德孚書啓,臣敬奉聖旨,傳諭于議政府右議政趙顯命處,則以爲,臣所被四字之目,係是人臣極惡大罪,不容一日假息於覆載之間者也。只緣聖敎非常,義不敢顧他,遂不免抗顔登筵,隨衆參鞫,司直之臣,必有以放恣無忌論臣者,愧懼之極,益不知所以自措也,然此出於萬不獲已,實非因仍蹲據之計也。今者史官辱臨,傳宣特敎,辭旨鄭重,恩數隆渥,實非負罪賤臣所敢安,擎讀再三,但有涕血,第此滓穢之蹤,雖幸得免於嚴誅,理難仍冒於重任,恩旨之下,末由奉承,謹當以一疏,更陳肝血之懇云矣,敢啓。傳曰,知道。
修撰李成中箚曰,伏以正言金尙迪,以臣於日昨前席,忽叨諫省特授之命,殿坐在卽,章皇祗肅,旋因僚臺參鞫,不得入侍,然親臨訊問,關係至重,而職忝耳目,未效一日之責,區區私義,雖不敢顯言,而臣心之愧恧,物議之非斥,已不可言。且於大僚之捉囚院隷事,有萬萬不自安之端。伊日諸臣待鑰罷出之際,臣之所騎在前,大臣前導方踵後矣。臣卽爲回避於路左公廨,而謂以未及隱身,有此督過之擧。此緣紛沓之中,自致錯認,而終不免壞朝體虧臺例之歸,則宜卽引避自處,而父病沈苦,有難離舍,以疏代避,見阻喉司,悶阨之極,莫省攸處。今於天牌之下,坐違是懼,謹此來詣,而以此情地,豈容一刻仍冒於臺次乎?引嫌而退,卽爲回避,旣無所失,囚隷旋放,尤非可嫌。請正言金尙迪出仕。答曰,依啓。
吏曹判書鄭錫五疏曰,伏以臣於日昨,適値親臨鞫囚,身任保護,不敢退偃,前席罷出後,仍留藥院矣。千萬夢寐之外,忽伏承天官除命,繼以召牌下臨,臣驚惶震惕,罔知攸措,不得不坐犯違傲。而第伏念六官之長,何莫非峻選,而至於本職權衡人物甄別流品之地,其責任之重如此,故地望之隆自別。雖挽近以來,人不如古,官隨人輕,而亦必取一代之宿望而授之,則其不可人人而冒處也,明矣。臣賦性迂拙,最居人下,臨深履薄,惟恐有墜陷,唯日夕惴惴而已,過蒙鴻造,憑藉世蔭,節次推排,奄至崇班,每一循省,悚愧交竝,今又以有國之重任極選,委之於弱脊脆軀,其不仆而顚也必無幸矣。況伏念聖上無私之德,與天同功,破朋之志可透金石,所謂聖人以中國爲一人,萬物爲一體者,聖意所存,孰不欽誦感激?而當此之時,所以對揚休命,登進賢能,人各當各職平允物情者,其責在於銓曹,則卽今銓任,殆非常日之比,此必有力量見識超出等夷然後,方可以仰副調劑之意,下成寅協之美,以臣之百無肖似,無所比數者,卒然畀之以莫任莫大之任,以聖上則哲之明,凡於臣僚之賢愚長短,無不照臨裁量,而今玆之命,胡爲而及於臣也?臣實惝怳踧踖,若墮煙霧,不省所以措躬也。臣百爾思量,斷無堪承之望,與其冒當匪分,卒陷僨職之辜,無寧自守拙規,亟被違命之誅,荐召之下,竟未趨承,尤增死罪。玆敢悉暴肝血之懇,仰瀆嚴崇之聽,伏乞聖慈,天地父母,俯垂諒察,特許鐫改,俾便公私,不勝萬幸。臣無任云云。答曰,省疏具悉。卿其勿辭行公。
左參贊尹陽來疏曰,伏以臣再上乞身之章,未蒙開可之恩,衷情抑塞,如在桎梏,卽欲更申血懇,而瀆撓是懼,且有所待矣。頃當聖上禮展太廟,東宮陪駕隨謁,此實列聖陟降悅豫眷顧,滿城臣民,欣抃拭目之盛際也。臣竊幸少須臾無死,爲覩儀文之美,岐嶷之表,策起床簀之身,强躡厲車之塵,獲見億萬年無疆之休,臣至願已畢,死亦無限,而惟是職名在身,尙未解脫,顧念初心,有靦面目,玆敢不避煩猥,復陳肝膈,唯聖明矜許焉。月前臣疏之批,以筋力尙確爲敎,日月之明,無微不燭,而獨於臣身,猶未察其衰朽之忒甚,臣誠不能無憾於天地之大也。臣自少善病,十九二十時,分作癃廢之人,三十以後,稍得回蘇,至四十而始乃爲凡人之事,燥濕奔走,內外惟命者,邇來二十有餘年。自丙辰三月,忽得奇疾,幾死更甦,轉輾沈痼,以至于今,飮食日減,精力日耗,形殼雖存,臟腑皆虛,燥火烘眩,濕痰凝注,耳目失其聰明,腰脚艱於運用。日昨倉卒趨赴於闕中,徹曉陪參於親鞫,其顚仆昏憒之狀,人皆悶之,半死半生,歸次委頓,轉側須人,不能蠢動,作一僵屍,飾巾待盡,若俟乍忽之精神煙消,彯瞥之氣息灰冷,而乃許謝事,則便當索之於臘月三十日荒墟松柏之間矣。公私上下,有何益哉?是以禮經致事之訓,只言其年紀者,豈不以七十之人,不可以筋力責之之意耶?國朝以來,耆老之名,有錄可考,致仕之人,前後相望,此其筋力,豈盡衰竭,職名豈盡閑漫而許之哉?且如前疏所引金始煥,年七十有九而逝,其精力之不盡耗削,顔貌之不盡枯悴,可見於大朝會大慶賀之班,而亦不以職責拘繫者,恰滿十稔。其時大小臣僚,莫不感頌我聖上優待老臣之盛德至仁矣。今臣其年則均,其病則甚,日夜夢囈而心祝者,惟在於盡解職務,優游自在,依近京輦,往來松楸,抱玆殘齡,畢命圭竇而已,窮阨之極,言不擇發。伏乞天地父母,恕其狂僭,俯加矜悶,稽之禮經,援以近例,特下一兪,將臣所帶本兼諸任,亟許鐫遞,仍命銓部,勿復檢擧,使得永作閑民,歌詠聖澤,蒙被恩榮,安意就盡,千萬血祝。臣無任云云。答曰,省疏具悉。前批旣諭,卿其勿辭行公。
上在昌德宮。停常參·經筵。
夜四更,彗星移見於艮方女宿度內奚仲星之東,而星體大如天棓星,尾長三四尺許,色白,指坤方。
李世璡啓曰,備邊司郞廳來言,今日賓廳坐起日次,而無時急稟定事,姑觀數日後來會云矣,敢啓。傳曰,知道。
又啓曰,行大司憲李德壽,持平洪廷命·金漢喆在外,執義未差,掌令權祐親病受由在外,一員未差,今日以監察茶時之意,敢啓。傳曰,知道。
趙榮國啓曰,今日賓廳坐起,旣已頉稟,所當持公事入侍,而本院時無公事,不得入侍之意,敢啓。傳曰,知道。又啓曰,吏曹判書鄭錫五,參判元景夏牌不進,推考傳旨,今方捧入,而開政命下,已至多日,尙未擧行,事甚未安。判書·參判,竝更牌招開政,何如?傳曰,允。
以李運海爲假注書。
有政。
吏批,判書鄭錫五進,參判元景夏牌不進,參議任珽在外,同副承旨趙榮國進。吏批啓曰,密陽府使尹懋敎,長城府使李顯允,固城縣令洪若水,濟州判官高漢章加資事,命下矣。雖已資窮,俱未經準職,何以爲之?敢稟。傳曰,特爲加資。
以金在魯爲奉常都提調,以徐命均爲軍資都提調,朴弼傅爲執義,金光世爲正言,李德壽爲禮曹判書,鄭羽良爲右尹,曺命敎爲工曹參議,柳壽垣爲軍資正,尹得敬爲校理,元景淳爲副校理,趙尙圭爲尙瑞副直長,李明坤爲忠原縣監,金濰爲洪州牧使,安相徽爲順天府使,申光德爲鳳山郡守,柳祥基爲珍島郡守,趙德濬爲博川郡守,金正履爲南海縣監,李行彬爲興陽縣監,申爲康津縣監,趙昌林爲延豐縣監,金宇槩爲靑山縣監,鄭興來爲大靜縣監,密陽府使尹懋敎,長城府使李顯允,固城縣監洪若水,濟州判官高漢章,已上今加通政加資事,承傳,折衝李枝茂,捉虎三頭之功,今加嘉善。
兵批,判書金聖應病,參判李益炡病,參議尹彙貞入直進,參知朴弼琦受由在外,左副承旨鄭必寧進。兵批啓曰,同知中樞府事兪智一,病難供職,忠翊衛將李宜恪,身係軍門,兼帶衛將,輪番之任,勢難兼察,俱以呈狀乞遞,竝今姑改差,何如?傳曰,允。
兵批啓曰,前萬戶鄭罕言,軍器別備之功,有加資之命,而雖已資窮,未經準職,何以爲之?敢稟。傳曰,特爲加資。
以李彦祥·李徽曾·洪昌漢爲副護軍,以魚錫胤·辛必昌爲副司果,李秀逸爲副司正,金應福爲副司直。
趙榮國,以觀象監官員,以領事·提調意啓曰,星變測候官,以前校理洪象漢,修撰李成中,吏曹正郞金光世啓下矣。洪象漢,今方入直本監,修撰李成中,入直弘文館,金光世,親病呈辭出去,替直無人,金光世,今姑改差,其代以吏曹佐郞尹得敬差下,以爲輪直測候之地,何如?傳曰,允。
右議政趙顯命疏曰,伏以臣入水火蹈,坑坎前後,凡幾遭矣。輒煩殿下手援而翼覆之,得以全保至今,雖天地生成之仁,父母顧復之慈,何加焉?此臣所以感激圖報,雖捐一門百口之命,而所不辭也,無奈名位益盛而鬼神益怒,眷顧愈隆而忌嫉愈深,始以拳踢,終以鋒刃?昨年犯上言根之覈,已非人理所可堪,而今復加之以脅持君父之目,於是乎臣不可復廁於人類矣。從古大臣受人讒誣者,其目不一,而惟此爲極惡大憝,必誅而無赦者也。臣之事殿下二十年,雖庸碌愚昧,無一善狀,若其愛君尊主之誠,卽是臣家法,天地鬼神所監臨,而殿下之不以臣不肖而置之於輔弼之重者,亦或有取於斯而然矣。只緣臣昧於進退消長之幾,而眷係遲回,乃以一斫斯顚之木,爲當戶必鋤之蘭,左右前後,枝梧不得,卒至於身陷不測,爲天下之僇人,莫非滄浪尙誰咎哉?聖明如日照臨,魑魅無所逃形,臣非敢有他慮,蒙此惡名而恬不知懼,迷昧貪戀,不思所以自處,則實非臣分之所敢出,而在聖上禮使之道,亦豈容以犬馬畜臣也哉?噫,衣冠辱於泥塗,性命隣於桎梏,爾汝之侮,殆甚於街童之詈,語言之質,不免爲爨女之行,辱朝廷而羞搢紳,固已甚矣,而畢竟罪名之罔極,遂至於此,毋論其言虛實眞僞之如何。人方擬之以窮凶絶悖之目,而我且方洋,自恣呼唱出入於政事堂中,則其頑忍無狀,眞能爲脅持君父之事者也。雖殿下不加之誅,必神明殛之矣。臣之情勢,已無去就之可言,且臣有三十年沈痼之病,積瘁所祟,氣血又已枯涸,半百之年,鬚髮無餘黑,精神消耗,朝之所爲,夕已忘失,其衰頓髦荒,無異篤老,以此精力,已難管攝重務,近因感寒之忒重,舊癖得以大肆,頭疼肢痿,如碎如縛,廢食不眠,宛轉叫楚,觀此頭勢,旬月之內,萬無起動供職之望。玆敢力疾搆疏,哀號於仁覆之下,伏乞聖明,察臣情病之萬萬難强,亟命鐫削臣所帶相職,改卜賢德,以幸國事,仍許臣優游散秩,使之避遠危機,延養殘喘焉。臣無任云云。答曰,省疏具悉卿懇。初所陳日記事,欲爲下敎于入侍,其撕捱之過,業諭史官之往,卿須顧大義顧國事,安心勿辭,亦勿引咎,其卽視事,用副予意。仍傳曰,遣史官傳諭。
上在昌德宮。停常參·經筵。
夜三更,彗星移見於艮方女宿度內奚仲星之西,而星體大如天棓星,尾長三四尺許,色白,指坤方。
端懿王后忌辰齋戒。
鄭必寧啓曰,大司憲未差,執義朴弼傅,掌令柳謇,持平洪廷命·金漢喆在外,掌令權祐親病受由〈在〉外。今日以監察茶時之意,敢啓。傳曰,知道。
備忘記,傳于尹得和曰,史官一員待命,騎馬三匹立之。又啓曰,假注書李運海,時無職名,令該曹依例付軍職冠帶常仕,何如?傳曰,允。
趙榮國,以弘文館言啓曰,本館上番闕直,已至一望,事體誠未安。新除授校理尹得敬,卽爲牌招入直,副校理元景淳,時在京畿驪州地,頃以修撰下諭,而今又移陞,經筵入番事緊,斯速乘馹上來事,更爲下諭,何如?傳曰,允。
上在昌德宮。停常參·經筵。
夜一更,月暈。二更,彗星見於艮方天際,而爲月光所射,尾迹低微。至三更,移見於紫微東垣外天廚星之東。星體大如天棓星,尾長三四尺許,色白,指坤方。
端懿王后忌辰。
李世璡啓曰,大司憲未差,執義朴弼傅,掌令柳謇,持命洪廷命·金漢喆在外,掌令權祐親病受由在外,今日以監察茶時之意,敢啓。傳曰,知道。
趙榮國啓曰,來十一日輪對日次,而以宗廟奉審,頉稟。傳曰,知道。
又啓曰,左議政宋寅明箚子到院,而以國忌正日,留院之意,敢啓。傳曰,入之。
又啓曰,右議政趙顯命,初度呈辭到院,而以國正日國〈忌〉正日,留院之意,敢啓。傳曰,知道。
又啓曰,來初十日堂下文臣製述,取稟。傳曰,停。
李世璡,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以校理尹得敬牌不進,禁推傳旨及正言金尙迪牌不進罷職傳旨,傳于李世璡曰,竝推考傳旨捧入。
又啓曰,臣與左承旨李匡輔,伴〈直〉矣。匡輔以右議政趙顯命處傳諭事,今方出去,伴直無人,同副承旨趙榮國,卽爲牌招入直,何如?傳曰,允。
右議政趙顯命初度呈辭。答曰,頃者之諭,旣諭大體,卿之此擧,豈輔相體國之義乎?況旣承頃日之敎,其欲悻悻,是豈恒日期於卿者乎?方有眩氣,只有悶國事之意。卿須爲予顧民,安心勿辭,其卽視事,用副此意,仍傳曰,遣承旨傳諭。
左議政宋寅明箚曰,伏以臣稟氣虛薄,本來善病,重以衰年慘境,受傷甚酷,近又疾病種種,殆無寧日。日昨籌司公退之路,重觸風寒,忽覺肩背灑淅,頭部如碎,扶曳歸次,便卽昏倒,始則幾無知覺,旋又渾身皆痛,晝夜叫苦,飮啖專廢,連服和解之劑,而未見顯效,咳嗽痰眩之症,轉益苦劇,彌留多日,非如一時偶感,觀此病狀,旬日之內,實無自力供職之望。見今東北告饑,聖心憂勞,靑臺報災,群情震懼,臣旣不能日趨朝堂,參聞區劃之議,頻登筵席,備講消弭之術,淹病床玆,曠廢職務,有臣如此,生不如死,病裏惶凜,靡所容措。玆敢冒死哀籲於仁覆之下,伏乞聖慈,俯垂愍憐,將臣相職,亟許遞免,俾便調治,以延殘喘,不勝萬幸。取進止。
答曰,省疏具悉卿懇。以疾未參,其何所傷?卿須安心勿辭善攝,待其少間視事焉。仍傳曰,遣史官傳諭。
上在昌德宮。停常參·經筵。
夜二更,月入東井星。五更,彗星始見於紫微東垣外天廚星之東,而星體大如天棓星,尾長三四尺許,色白,指坤方。
柳萬重啓曰,大司憲未差,執義朴弼傅,掌令柳謇,持平洪廷命·金漢喆在外,掌令權祐親病受由在外。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李匡輔啓曰春寒異常,伏未審日間,聖體若何?眩氣一向無減歇之勢乎?前入湯劑,已盡於昨日,臣等今日率諸御醫入診,詳察聖候,議定繼進當否,宜矣。大王大妃殿氣候調攝之節更何如?臣等不任區區伏慮,敢來問安,竝此仰稟。答曰,知道。慈殿氣候一樣,予則眩氣一樣矣。湯劑依前加劑五貼以入,後日次入侍,宜矣。
中宮殿·賢嬪宮·世子宮,藥房口傳問安。答曰,知道。
柳萬重,以弘文館言啓曰,校理尹得敬,旣有只推之命,卽爲牌招入直,何如?傳曰,允。
又啓曰,因弘文館草記,校理尹得敬牌招事,允下,而闕門垂閉,待明朝出牌之意,敢啓。傳曰,知道。
李世璡,以備邊〈司〉言啓曰,會寧·慶源開市,旣已完畢,令承文院撰出回咨,別定禁軍,下送于義州府,使之傳給鳳凰城將處,以爲轉送北京之地,何如?傳曰,允。
柳萬重,以吏曹言啓曰,本曹褒貶坐起,明日出令,而參判元景夏出肅之後,連事違牌,參議任珽,自任所,昨已上來,而時未出肅,堂上不可不備員,參判·參議,令政院待明朝牌招,以爲同參開坐之地,何如?傳曰,允。
又以吏曹言啓曰,本曹郞廳四員內,正郞鄭履儉,受由在外,正郞·佐郞各一員未差,明日本曹褒貶坐起,郞廳不可不備員,在外人今姑改差,竝與未差之代,口傳差出,以爲進參之地,何如?傳曰,允。
又以吏曹言啓曰,新除授江原都事李衡萬呈狀內,矣身老父,重患寒疾,症勢十分苦劇,其在情理,不忍離捨,乞卽入啓變通云。親病旣如是危重,則不可强令遠赴,今姑改差,其代卽爲口傳差出,催促發送,何如?傳曰,允。
吏曹口傳政事,以李成中爲吏曹正郞,李昌誼爲佐郞,鄭基安爲江原都事。
兵曹口傳政事,鄭俊一爲副司果單付。
柳萬重,以觀象監官員,以領事意啓曰,星變測候官吏曹佐郞尹得敬,移拜館職,時未肅拜,修撰李成中,方在禁直,替脫無期,副司果洪象漢,獨爲入直,無可相替之人,尹得敬·李成中,今姑減下,其代以副護軍洪啓裕,前執義鄭俊一差下,使之察任。而鄭俊一,時在罷散中,令該曹口傳付軍職冠帶常事,何如?傳曰,允。
左承旨李匡輔書啓,臣敬奉聖批,馳往傳諭于議政府右議政趙顯命處,則以爲,臣不幸蒙被覆載難容之罪名,廉隅道理,俱不容仍冒揆地,不得已爲必解乃已之計,此豈臣所樂爲也哉?必如是然後,爲可以稍尊於國體,而小安於臣分故耳。不意承宣夜臨,傳宣別諭,事出格外,恩禮曠絶,負罪賤臣,何以得此於君父,而誨諭諄切,責厲嚴重,奉讀以還,惶恐感激,但有汗淚交流也。分義雖嚴,而廉恥亦重,眷遇彌隆,而罪戾愈積,伏地悲泣,莫知所以仰達,更當以一疏,仰暴肝血之懇云矣,敢啓。傳曰,知道。
備忘記,傳于李世璡曰,當該中官,當爲莫重公事,誤沓啓字,極爲非矣。推考。
都承旨尹得和疏曰,伏以臣之兼帶奉常提擧與都提調,有應避親嫌,乞令該曹照例變通,不勝萬幸。臣無任屛營祈懇之至。謹昧死以聞。
答曰,省疏具悉。所陳者,令該曹考例稟處。
修撰元景淳疏曰,伏以臣誠不肖無狀,至以人理所必無之事,見疑於君父之前,實無顔面可顯於周行,惟有屛伏田廬,杜門省愆而已。向來該郞之除,亦無承膺之望,方申狀求遞之際,有柏府移授之命,而坐未經署,路阻控籲,虛帶職名,徒積逋慢,益自惶隕,靡所容措。迺於千萬意外,伏奉恩旨,處臣以玉署宿趼,仍令乘馹上來,以臣瑕累之重,罪戾之深,何以獲此於聖明之下哉?顧此僨敗之餘轍,固無去就之可論,而若臣情事,終不可無一暴,玆敢不避煩猥,略陳其一二焉。臣門衰祚薄,宗黨鮮少,與臣同高祖之親,只是四五人,而臣又與元景夏,年相近而居同里,親愛之無間,不止爲尋常同堂之情,且其釋褐登朝,竝在一年之中,休戚之所與共,痛癢之所相關,揆以常情,寧有一毫相害之理哉?特緣聯箚,僚臣筵奏之謬妄,一朝遽陷於攻擊至親之科,寧不冤乎?噫,原疏所論之人,與景夏,旣不啻燕越,則因公議而斥其罪于景夏甚事,而臣可以引義而不參乎?當其合席構草之時,曾無一言及於景夏,而猝然取辦於前席之對,實非臣意慮之所到也。且箚事之成否,無所待於臣身之有無,臣若以其箚,認爲竝攻之擧,則臣之引避,言順而理當,何苦而必參以自陷於不祥之地也?此等事情,宜若莫逃於天鑑之明,而緣臣平日言行無素,被疑至此,一則臣罪,二則臣罪,撫膺痛心,尙復何言?臣於情勢之外,疾病且劇,方在負席叫死之中,尤無轉動之路,玆從縣道,猥入文字,臣罪萬死。伏乞聖明,俯垂鑑察,亟命鐫削臣職,勘覈臣罪,以勵頹俗,以肅朝綱,不勝不願,臣無任戰恐屛營之至。謹昧死以聞。
答曰,省疏具悉。此何撕捱者?爾其勿辭,從速上來察職。
上在昌德宮。停常參·經筵。
自昧爽至午時,有霧氣。
夜自一更至四更,月暈,廻木星。五更,彗星見於紫微東垣外天廚星之東,而星體如天棓星,尾長三四尺許,色白,指坤方。
柳萬重啓曰,大司憲未差,執義朴弼傅,掌令柳謇,持平洪廷命·金漢喆在外,掌令權祐親病受由在外,今日以監察茶時之意,敢啓。傳曰,知道。
又啓曰,新除授檢閱趙明鼎,自鄕上來云,卽爲牌招入直,何如?傳曰,允。
以吏曹參議任珽牌不進罷職傳旨,及校理尹得敬牌不進禁推傳旨,傳于李世璡曰,竝推考傳旨捧入。
柳萬重,以吏曹言啓曰,今日褒貶坐起出令,而參判元景夏牌招不進,參議任珽陳疏入啓,無以備員開坐,參判更令政院牌招,參議待疏批亦爲牌招,何如?傳曰,允。
李世璡,以兵曹言啓曰,今二月初九日業武文善一稱名人,自敦化門入來,差備門外擊錚,極爲駭愕,令攸司囚禁治罪,同門守門將金成河,常時不能禁斷雜人,以致闌入,亦難免其責,推考,何如?傳曰,允。
李匡輔啓曰,右議政趙顯命處,承旨敦諭事,命下矣。臣匡輔,與右副承旨李世璡,同爲入直,而諸承旨皆已申退,同副承旨趙榮國,卽爲牌招,何如?傳曰,允。
李世璡,以義〈禁〉府言啓曰,卽接月令醫員林益楨手本,則時囚罪人爐,素患吐血之症,添劇於浹月處冷之餘,一日所出,幾至數升,兼得傷寒,渾身如碎,症情危篤,頃刻難保云,自前罪人病勢如此,則有保放救療之規,敢此仰稟。傳曰,依爲之。
李匡輔,以賑恤廳言啓曰,黃海道遂安銅山,本廳堂上一員下去摘奸事,已爲定奪,而擇銅監官崔天若,先爲下送,以爲措備機械之地矣。今則擇銅機械,想已措備,故臣閔應洙,今將發行之意,敢啓。傳曰,知道。
同副承旨趙榮國書啓,臣敬奉敦諭,馳往傳諭于議政府右議政趙顯命處,則以爲,臣情迹臲卼,義在必遞,而格外恩諭之下,不敢循例呈單,略以短章,申籲於天地父母之前,微誠未格,天聽愈邈,又遣近密之臣,臨宣心腹之諭,滓〈穢〉賤臣,何以得此?且惶且感,罔知攸措,誠使臣之情勢,一分可强,則當此民事遑急天災荐疊之時,豈敢過自撕捱,以爲一身圖便之計?伏況聖候方在靜攝之中,又何敢强聒,以犯瀆擾之罪哉?良以臣子常分,不容不自盡,而淸朝四維之防,終不可放倒故也。日月之明,儻或俯察,必不待臣之畢辭,而知所以處臣者矣。忱誠未達,哀籲徒歸於干冒,恩數太屑,國體未免於虧損,此尤臣萬死之罪,伏地戰慄,不知所對云矣,敢啓。傳曰,知道。
吏曹參議任珽疏曰,伏以引黨者,小人之惡行,循私者,政官之極罪,一或犯此,誅殛猶輕,矧今聖明在上,必欲痛祛朋比,一意恢公,乃以如臣不肖,拔諸疏遠之中,畀以銓選之責,此時此任,豈臣可堪?而感激不世之恩,思以少贊我殿下平明之治者,耿耿寸忱,神明可質,祗緣迹本羈孤,性未周容,睢盱之目,潛張於暗地,而冥墑之行,未戒於駭機,今者許采疏出,而罪狀臣無餘,臣誠惶駭震怖,不覺毛骨之俱竦也。臣於前後一再參政,而只自伈伈隨逐,備員而已,設令臣而無嚴,妄欲行一己之私,長亞俱在,其肯任之乎?大政前三堂之一次會議,事例則然,酬酢之際,初仕守令之窠,臣未嘗別有擧似,臨政應問,不過一二,而此亦或擬或否,則今以循私引黨四字,捏成罪案,有若臣廣樹私黨,力引姻戚者然,雖其急於誣衊臣身,天日下臨,其誰欺乎?至如兩司新通,固宜難愼,而況承飭諭,疏通且急,可否消詳,一循公議,人地資歷,夫孰先此?而今乃囫圇爲說,竝斥多人,吁亦異矣。噫,世態飜覆,人情險巇,隨時變幻,仰人頤指,射影之弩,必湊於銓地,褊心之怒,至及於虛舟,如使臣早自斂避,以遠嫌猜,則豈遭此無限醜詆,而顧乃愚昧聾聵,挨延時月,畢墜跌於千仞坑坎,上而辱聖知,下而汚身名,俯仰慙悼,夫復何言?臣雖疲劣,固不欲費辭較辨,重自辱焉,而在臣一身廉愧,其何敢不思自處,一日仍冒於職次乎?玆暴肝血之懇,仰瀆宸嚴之聽,伏乞聖明,俯賜諒察,亟命刊削臣職,重勘臣罪,以爲人臣循私引黨者之戒,不勝幸甚。臣無任屛營祈懇之至,謹昧死以聞。
答曰,省疏具悉。爾其勿辭,從速察職。
右議政趙顯命疏曰,伏以臣之一遞相職,擧國公議所同,日昨辭之徹,實非得已,而乃聖明不許,循例下批,特降格外恩諭,誨之責之,旣嚴且懇。噫,殿下之倚重臣如此,眷遇臣如此,而臣則無狀,爲大臣三年,無一事仰答洪恩,畢竟蒙被惡名,爲世僇人,其所以引義自處者,反或歸於一身性命之計,臣之不忠之罪,於是乎益著矣。然臣亦嘗聞古大臣去就之節,橫逆之來,豈欲過爲悻悻,以自損事面也哉?誠以所被人言,係是臣子所不忍聞,雖使古所謂招麾不動之大臣當之,必將掩耳而走,臣是何人,乃敢持此名而晏然冒居於具瞻之地也?其人誠不足責,其言誠不足怒,況聖斷赫然,處分嚴正,臣非敢强引於事過之後,必如是而後,方可以自盡於臣分,而亦可以得免於放恣無忌憚之誅矣。此豈臣所樂爲也哉?固知孤恩負德之罪,不容於萬戮,而猶且忍爲之,臣之情亦慼矣。鐵畫在前,變動無路,衷情懇急,又不免瀆擾於靜攝之中,臣罪至此,尤無所逃死矣。伏乞亟命斥罷臣所帶相職,仍治臣逋慢恩命之罪,以爲人臣不忠者之戒焉。臣無任屛營祈懇之至,謹昧死以聞。
傳于李世璡曰,承旨敦諭。
上在昌德宮。停常參·經筵。
李世璡啓曰,大司憲未差,執義朴弼傅,掌令柳謇,持平洪廷命·金漢喆在外,掌令權祐親病受由在外,今日以監察茶時之意,敢啓。傳曰,知道。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
趙榮國啓曰,檢閱趙明鼎牌招事,允下,而闕門已閉,待明朝出牌之意,敢啓。傳曰,知道。
傳于鄭必寧曰,今方有眩意。多有酬應,則眩氣似必有加,大臣及有司堂上入侍。
又以備邊司言啓曰,郞廳以大臣意來言,伏承眩氣有加之敎,此時酬應必難。臣等姑無時急稟定之廟謨,諸堂則姑爲退去。臣方帶保護之任,率諸御醫數人入診,爲宜,惶恐更稟云矣。敢啓。
傳于鄭必寧曰,大臣只爲入侍。
傳于鄭必寧曰,首揆入侍時,欲下問而忘之矣。守禦使與受由有異,密符因佩與奉入當否,遣史官問于三大臣。
鄭必寧啓曰,刑曹判書閔應洙,今以銅山嫡奸事,遂安地出去,而兼帶守禦使所授密符,來請還納,何以爲之?敢稟。傳曰,仍牌往來焉。
趙榮國啓曰,檢閱趙明鼎,其章旣有給之之命,卽爲牌招入直,何如?傳曰,允。
以判尹李秉常三度呈辭,傳于趙榮國曰,只遞本職。
吏曹口傳政事,以趙鎭泰爲歙谷縣令。
趙榮國,以弘文館言啓曰,校理尹得敬,旣有只推之命,卽爲牌招入直,何如?傳曰,允。
又以吏曹言啓曰,大政踰年,尙今未行,特敎申飭,至爲嚴截,故本曹褒貶坐起,昨已出令矣。仍僚堂違牌,終未免中止,其在事體,殊涉未安。參判元景夏,參議任珽,卽令政院牌招察任,以爲開坐之地,何如?傳曰,允。
左議政宋寅明箚曰,伏以臣,狗馬之疾,一向彌留,幸蒙恩暇,得專調治,而大勢雖減,餘症尙苦,委頓枕席,姑未起身,今日賓對,無以自力趨參,瘝曠之罪,益無所逃,伏乞聖明,亟命譴斥,以警具僚焉。仍念近來,災異荐疊,昨年海縮之變,連歲東北之饑,已極非常,而見今靑臺所報,兩星變尤爲可驚可愕。一猶凜然,況兼有之乎?未知何樣禍機,伏於冥冥,而上天之仁,警告至此耶?如臣伴食者,固爲召災之一端,宜先斥退,改卜賢德,而亦望聖上,警動修省,無安姑息,必於嚴宮禁·飭關防·勤諮諏·振婾惰·公刑賞·愼終始六者,深加留意,以爲消弭之圖也。且臣連見刑曹犯越罪人供辭,則果皆非流乞,非偸採,而所謂金振昌誘引者,極涉怪駭。倡爲鐵甕之說者,頃年旣已梟示,則宜有懲戢,而猶復有振昌,此必別有情節,在邊上,終非細慮。今則端緖旣發,宜令該曹姑勿草草了勘,各別窮覈,務得實情,振昌,聞方在逃,亦復嚴飭本道監兵營,廣加譏捕,期於必捉,有不可已。臣病中憂畏,冒陳及此,竝乞聖上,裁擇焉。取進止。
答曰,省箚具悉卿懇。旣諭首揆,專由涼德,於卿何有?金振昌事,依施。以疾未參,其何傷?但亦諭首揆,卿須體大義顧國事,安心勿辭,亦勿引咎,俟其少間,其卽視事焉。仍傳曰,遣史官傳諭。
工曹參議曺命敎曰,伏以臣,頃叨匪據,撞値不幸,官以師儒名,坐於明倫堂,不惟不能正士習,反有以辱其官。聖敎中何能鎭服四字,儘聖人至當之訓,而譴罷之命,猶是輕典。臣戴罪知恩,屛伏鄕廬,每自惟行己無素,其言議誠信,下不能取重於諸生,上不能見孚於君父,究厥所由,罔非臣罪,仰慙俯悚,日夕靡容,不意恩敍特下,寵除疊至。臣雖感篆滌瑕之聖渥,竊不勝惶駭震惕之至。始臣拜疏,適在課考儒生之地,倉卒口呼,言不究懷,宜聖明之或疑臣猶未能擺脫於黨習焉耳。此亦臣文辭拙澁,未有以自達悃愊之致,豈望淵鑑之曲照也哉?今雖事過,若不一經陳暴,非所以初請處分,欲杜後弊之本意也。玆敢復瀆,臣尤死罪。誠使諸生此擧,偶爾創發於伊日,則臣當以理諭之,諭之而不循,罰以示警而已。彼慢侮之辭,縱損體面,此何足呶呶,遂至於轉而上聞哉?噫,父子揭揭,群哲儼然,安知後世,有黨論哉?亦安知我國人瑣瑣翕翕,自相標榜也哉?過墓則興哀,臨祭則起敬,此良知之發於自然之天,而不可泯者。聖廟是何等至尊重至嚴肅至敬謹之地,雖平日,不免於査滓染汚者,服儒冠儒,其將入夫子之庭,拜夫子之廟?苟念周而不比之訓,則庶乎稍自消滌,而近歲以來,大小科後,每當謁聖之禮,輒敢憑藉挾雜,惹起鬨場,辱其父祖,驅逐異己之同年,全失士子本色,甚至廟門之外,以瓦礫擲之,略無顧忌,其慢聖廟大矣。向日筵臣所謂,他日肉搏之漸,非過慮也。京都,四方之表,太學,賢士所關,而此等乖戾之擧,歲以益滋,實往牒之所未有,而不可使聞於外者也。稱爲敎胄之職者,其可閉門袖手,一任市鬪於聖廟之側,而莫之禁乎?臣於當初勉飭之時,豈不知不懲其心,徒取侮辱也?畢竟疏上之日,亦豈不知嗔怒如屋謗傷叢已也哉?斷斷痛慨之心,實出於尊聖廟·正士趨·戒黨習·厚風俗而已。若臣疏中提及前事者,以明諸生不靖之端,非今斯今,欲聖明痛禁而永革也。拈出見逐人之名者,欲聖明燭其事端焉耳,初何萌一毫他腸於其間也哉?至若諸生聯名之疏,其所以蹈籍粧撰,可謂殆無餘力,而臣可與之費辭,若較挈然哉?第謂臣力戰,謂臣以神門操縱,自不覺一笑。臣閱世漸久,茹茶知苦,的見懷心術禍家國,無如黨論之酷,惕然而悟,然而懼,入以戒子姪,出以勉親舊,及知其無可奈何,則一以安分無競爲主,苟近黨論,恒欲高翔遠避,其與世寡侶,彼此不當,正以此耳。到今衰憊之境,反與年少浮薄諸生戰之力乎?臣果欲操縱,只罰倡論儒生,則逐之者,自不得入,見逐者自得入,何必以神門操縱?苟使臣,操其門而不許入,則見逐者不得入,渠輩何從得入乎?其所謂操縱二字,於是乎尤無着落。臣之曾不施罰者,足見其不牽於黨論,而未嘗有操縱於彼此耳。向使諸生,從臣理諭忠告之言,都無事矣,乃自生葛藤,自相纏繞,猶不知戒,作此窘遁之語於君父之前,豈不慨然?然此亦非諸生之罪也。自有黨論以來,以客氣爭尙,忮心相向,陷人惟恐不深,傷人惟恐不力,謀劃若兵法,約束如軍令,厚祿家子弟,習熟見聞,以爲固然,擠驅抑勒,轉輾乖隔,以至聖廟咫尺,爭鬨狼藉,而呵禁無人,推助有伴,昨年如是,今年又如是,則其視爲故實,甘歸浮薄者,曷足怪乎?此臣所以未嘗疏請諸生之罪,而只請嚴杜後弊者也。仍念臣一辱於諸生之慢對,再辱於諸生之聯疏,自有國子長,備受諸生拳踢,實權輿於臣,臣何足言?其羞當世·玷天職,莫大於此。雖係閑冗之司,胡顔之厚,淟涊冒沒,遂自喪其廉愧也哉?重以蒲柳先衰,神精日消,非但視昏聽重,前遺後失而已,則陳力就列,又無其路。伏乞聖慈,特命遞臣所帶水部佐貳之職,仍許臣自便田廬,歌詠聖德,以卒天地生成之澤,千萬幸甚。臣無任瞻天祈禱伏地屛營之至,謹昧死以聞。
答曰,省疏具悉。其何撕捱者?勿辭,上來察職。
戶曹參議尹汲疏曰,伏以臣,頃伏見前吏曹參判鄭羽良疏本,復提前事,顯嚌陰刺,盛氣憤薄,索性醜詈,相敬之風,掃地無餘。臣誠不幸,而叨銓任,又不幸,而與之爲僚,專昧機穽之暗布,適咈簡通之來問,疏啓迭發,交詆互攻,前後危辱,一節深於一節,不以爭場之已謝,而餘怒猶酷,不以往事之已冷,而鬧端轉釀,區區愼嚴之意,把作可居之貨,隨意簸揚,生出節拍,臣所謂自塞者,眞箇着題語耳。且其疏曰,公議之擧一不能得云爾,則其不曲副者,所由來久矣,何獨於臣,若斷斷耶?夫銓曹之置三堂,蓋爲其可否相濟,使不得偏取己私也。今焉一人開口,靡然奉承,則籍使竊弄銓柄,務樹私黨者,不恤公議,惟意所欲,其流之弊,當復如何?臣之前疏,平說本事,未嘗有一字一句,近似於顯晦闔闢如彼之言,而今忽加之以不韙之目,指意益憯,措切愈緊,臣誠眩掉危慄,莫究其所以也。臣主同榮,家國俱泰,固人之所同願,而若其外假榮泰之名,內濟阿好之私,終至於病世道蠱人心,則凡爲忠志之士,扼腕憂傷,痛國勢之扤隉,除非如宰臣者外,孰肯願此哉?噫,黨之一字,本非好題目。人主之必欲打破者,又在於此,故能巧於自謀者,往往藏其迹而文其辭,脫然若超出黨臼之外,每當斥一人則必曰黨人,進一人則必曰黨外,上訐下喝,招挈淫朋,謂可以占一己之便宜,塗一世之耳目,而以公眼觀之,只見其暗張氣勢,陰弄機栝,使人莫敢誰何。夫如是,然後方可謂之吉祥美事,而亦可以流芳馨之名,受榮泰之福耶?滿紙張皇,罔非閃倏狂怪,此不足與之交挈,而至若陽明白直之說,彼宰臣,忍能以此責諸人,臣固付之一笑,而若使之自檢,則其果無恕昏之愧乎?生事無事,噓起風浪,頭勢可怕,光景不佳。此眞氣機推盪,莫之爲而然耶?臣竊謂之深憂也。自遭詆辱,爲日已久,而偶感寒疾,症情危厲,咳喘以達夜,寒熱以終夕,如是數旬,出入人鬼之關,顧此小小文字,亦無自力綴成之望,有若不恤人言,挨過時日者然,益不勝恧蹙不安也。昨今以來,病狀始有咫分之減,玆敢略暴危懇,冒瀆宸嚴,伏乞聖慈,察臣情病兩苦,褫臣所帶職名,以快人心,以安微分,不勝萬幸。臣無任屛營祈懇之至,謹昧死以聞。
答曰,省疏具悉。往事何過撕捱?爾其勿辭,從速察職。
副護軍沈錥疏曰,伏以,王世子邸下,睿質天成,譽聞日彰,擧國臣民,莫不爲之延頸而望,逖聽顒若,欣欣然有喜色。竊伏聞克遵國朝故事,將行入學齒胄之禮,雖瘖聾跛躄,亦願環橋門而聽講聲。此際別諭特宣,經筵被抄之人,咸使趨簉明庭,以責輔導周旋之節,而如臣之愚賤陋劣,亦得以濫廁於其間,明旨之下,驚懼震越,誠不知所以自措也。念臣曾於乙卯冬,猥隨諸臣之後,一瞻离光,其間已經七八年所矣。伏惟溫文之容,日月將就,區區犬馬之忱,豈不願復近銅闈,欣覩盛禮,而聖明以儒臣之招,招臣,則臣非其人也。臣何敢徒恃寵命,不揆愚分,厭然冒進於不敢進之地乎?況臣宿疾,十年沈淹,自昨歲以來,累月出入死生,氣血傷敗,已無餘地,雖不敢以癃癈醜穢之症形,悉煩嚴聽,其無生人之事則固已久矣。雖於跬步之地,亦以蠢動,尙何可復論其出入於至嚴至敬之地乎?臣雖無狀,決不敢毫髮飭辭,以自陷於欺慢之誅。伏乞聖慈,天地父母,俯垂矜諒,亟許收還召命,俾一物之微,得遂於大化溥遍之中,不勝幸甚。臣無任惶恐隕悶之至,謹昧死以聞。
答曰,省疏具悉爾懇。前批旣諭,勿辭,其卽上來,輔我元良。
海興君橿疏曰,伏以臣,猥以無似,忝在宗戚,位至崇班,居常愧懼,若臨深淵。昨以妹婿會葬,乍出郊坰,忽遭千萬慮外之橫逆,幾不免道路之僵仆。臣身死生謬辱,固不足言,而關係綱紀,有不容掩置者,玆敢冒死陳暴於聖明之下焉。蓋臣之妹夫故郡守臣權秉性,客死任所,營葬於安山地,期日行喪,故臣與南原君,爲見其入地,連轡先進,未及山下之際,忽有閔百〈揆〉者,糾合近千無賴之輩,約矢放砲,圍之三匝,有若相撕殺,矢石交加,瓦礫迭發。臣之身則全賴傔從奴屬輩之捍蔽,幸免罔測之禍,而南原君則至被綁縛,無數逢杖,衣冠裂破,嘔血狼藉,奄奄路傍,方在死生未判中。如許駭變,前所未有。山地之當爭與否,非臣之所可知,而設有橫禁之計,兩造惟當對辨於地方官,以聽公決而已,而臣等不過一時會葬客,且是崇品宗宰,則渠何敢直犯手勢,如是亂打也哉?此實由於人心悍惡,法綱頹憊,無所顧忌,肆行胸臆之致,而豈料王城咫尺之地,放恣凶猛,乃有如百揆者哉?臣於此,亦有所萬萬惶懍者。一息之地,未及請由者,旣犯法禁,而忽地逆境,貽辱搢紳,莫非臣罪。愧悚之極,露章請譴,伏乞聖明,先治臣擅行之罪,仍令有司,明査嚴處焉。臣無任屛營祈懇之至,謹昧死以聞。
答曰,省疏具悉。所陳,令攸司稟處。勿辭焉。
檢閱趙明鼎疏曰,伏以臣,至愚極陋,百無肖似,而寅緣倖會,濫竊科第,間攝記注之任,屢近天日之光,在臣分願,千萬滿足。不自意藝苑新命,遽下於屛伏鄕廬之中,臣誠惝怳戰懼,益不知置身之所也。噫,臣旣霑籍先蔭,獲玷榮選,亦已怵迫嚴命,冒赴館試,則不稱之愧,難進之義,宜不敢更爲提說,而第臣頃入堂后,以筵話事,至被譴罷之罰。雖今時月稍久,恩敍旋降,而臣心之慙悸,固自如也,靈城君朴文秀自鳴之疏出,而尤增臣悚蹙之端。噫,信如重臣之言,臣是一箇前迷後錯失聰喪神底人耳。尋常記注,尙不能堪任,生出百千瘡疣,則矧可以秉一代之直筆,掌千古之信史也哉?去就一節,固無可論,第其前後事實,不可不一暴於聖明之前,玆敢冒死而略陳焉。臣與重臣,從初往復者,凡有三段。其一則重臣請以庚子以前斷五人之逆,以此意添入於大訓中,上敎有曰,大訓中陰懷貳心云者,豈不指庚子以前乎?文秀曰,大訓中雖有此說,而猶未指的於五人不明,此殿下無以明心也。其二則曰,必係此一段嚴加處分然後,可追孤竹淸風之心也。其三則曰,若只論庚子以後,則後世豈不以爲殊常乎等語矣。伊日罷出後,首揆因人要聞筵話,溫室之戒,臣非不念,而當國首相,旣欲聞知,則不容不報,遂具大訓添下之由,竝錄此三段語以示矣。卄九日筵中,首揆擧此陳達,第一段則聖敎無發落,第二段則聖敎有曰,靈城以如是處分,然後可明孤竹淸風之心爲達,而史官誤以可明爲可追矣。第三段則聖敎有曰,殊常二字,予所不聞,其後備忘,又有君旣曰無,臣復曰有之敎。臣之妄意以爲,日記雖與史草有間,而亦一記實之文也。殊常可追等字,聖上旣敎以不聞,則固不敢妄質其有,而至於孤竹淸風之心,殿下無以明心等語,彼雖曰非其所陳,而臣亦惟草冊是信,顧何能曲循其言,一一刪去乎?此所以累書往復,終未歸一者也。今重臣,筵對之不足,又爲疏辨,一歸臣於聽瑩錯記之科。噫,臣雖愚鈍,不善記注,而其亦信耳而聽之,隨筆而記之矣。若謂之尺字片語,無一差誤則誠過矣,亦何至於言言而聽瑩,段段而錯記耶?若以兩本筵話之不同,爲錯誤之一證,則此亦有不然者。其抵重者一通文字,本末該貫,且無以明心一段語,實接上敎中,豈不指庚子以前之下,則不消更言庚子,而其曰此說,其曰不明此者,可知其爲庚子以前之說也。其示首揆者,尺紙數語,只撮大要,上下酬酢,不能盡錄,則必揷入庚子以前等語,以爲冒頭然後,方可曉然,其或詳而或略者,不過如是而已。且首揆旣陳其大旨之無異,苟其大旨之無異,則區區字句之間,本不足較挈也。至若孤竹淸風下心字敎字之辨,不但臣之所記,乃是心字,兼史所記,亦是心字,聖上所敎,又是心字,則可知其爲心字之無疑,而重臣,輒以聞敎可乎,聞心可乎等語,爲自辨之一欛柄,乃曰姑舍汝筆端之所記,而從我心頭之所思,不亦難乎?本事顚末,大略如斯。此外亦豈無證辨之語,而聖上前後之敎,每以葛藤爲慮,故臣亦只將事實,平說道理而已,固何曾有一毫角勝之之意耶?噫,臣以眇然新進,與重臣,本無嫌怨,讆言與否,初非可論,且記事者,秉筆當席,其心惟在於聽言疾書,人之所已言者,尙患其不及書矣,何暇添益其所未言者,以爲害人之資乎?噫,一自簡通之規出,而現化添刪,一付言者之手,日記之爽其實者,十居五六矣,臣竊病之,而流來之規,卒難矯革,亦不免隨俗遵行,而要是廟謨中節目數爻之謂耳。若於此等筵話,輒諉以往復釐正,隨手刪改,不小留難,直至於幻脫本色而後已,則筵白者,自書而自納之足矣,焉用此記注爲哉?大訓時,始終記注,臣皆當之,筵話之前後入啓者,亦已多矣,而獨此相持,了無修納之期,臣且惶且悶,蓋嘗左右較量,而莫省攸措,所遇誠可謂不幸矣。頃因大臣陳達,有問備催促之命,日者重臣疏批,又有依此謄入之敎,而本事未經陳暴,迷見終難變回,成命之下,一任稽滯,臣罪尤萬萬矣。馹召遠辱,不敢久淹,昨始來伏私次,而伏見上番翰林趙載德之疏,則以同圈人之不應召試,爲引嫌之一端。臣之處義,亦豈有異同,而在臣今日情勢,猶爲第二件事,故姑未暇深論耳。謹此隨牌詣闕,陳章徑歸,伏乞聖明,特命鐫削臣職,凡於一切史銜,勿復檢擬,仍治臣慢命之罪,以尊朝體,以謝人言,公私不勝萬幸。臣無任屛營祈懇之至。臣旣拜疏到院,該房承宣,托以曾有勿捧之敎,直爲退却。臣以聖上前日之敎,未必爲此疏而發也。且重臣之再疏,實在禁令之後,而旣而稟啓捧入,則顧此對辨之章,獨不可退斥之意,屢次送言,而終不回聽。噫,均是疏也,而在彼則捧之,在臣則却之,使此區區情實,無以一暴疏章,進退之間,豈亦有好惡之私而然耶?臣竊爲之不取也。謹昧死以聞。
備忘記,傳于鄭必寧曰,其時奏達,予旣詳知。下敎則身爲小官,豈敢執己意。下敎之下,政院微稟,其何事體?其章給之,當該承旨推考。
壬戌二月初十日未時,上御熙政堂。大臣引見入侍時,領議政金在魯,左副承旨鄭必寧,假注書李運海,記事官趙廷耉,記事官鄭重器。在魯進伏曰,近日風寒乖和,眩候加減何如?上曰,眩氣一向未盡祛矣。在魯曰,眩候有妨於酬應,則極爲未安,故俄果上言矣。上曰,眩氣不比向來之甚,而食飮則似不大減矣。在魯曰,酬應則眩候顯有所加乎?上曰,自前眩氣最妨於酬應,而近來久坐則或有腰痛矣。在魯曰,大王大妃殿氣候安寧乎?上曰,一樣矣。在魯曰,王世子氣候若何?上曰,好在矣。在魯曰,姑無時急公事,而上候方在靜攝中,故不敢以時請對矣。上曰,或有民事稟議者,則予雖眩氣如此,亦可來言矣。在魯起伏曰,左相箚亦言之矣。向來災異,已是可怪,卽今星變,又爲非常。彗星外木星等象,有若兵應,臣不勝憂懼。臣忝在廟堂,國勢委靡,災異荐疊,而不能講消弭振作之道,惟當以仰勉之意陳達,因請斥退臣職,而卽今聖候未寧,不敢畢其微懇矣。上曰,頃者已諭,而諸臣必以予爲懈矣。昔豈無眩氣,而月加歲增,此莫非國事世道之所使然,近見雲觀所報,心甚驚恐,欲待卿入來諭之矣。向者若國體持重,處事洽當,則今此擧措,不至如是矣。初三日卿入侍時及靈城入侍時,亦已諭矣。惟其憧憧于心者,國事民事,而朝象猶復不協,予觀往牒,未有若此者。大臣如彼撕捱,誰與爲國?如此而民事國事,其可爲乎?頃日御史洪啓禧,承旨趙榮國云,君逸臣勞,今則不然矣。在魯曰,古語云,勞於求賢而逸於得賢矣。上曰,然矣。舜之擧十二相,勞矣,而旣擧之後,乃逸矣。向日擧措,全爲鎭定,今當直諭矣。予之苦心,欲爲下敎,遣史官傳諭,而乃至紛紜,旣處之後,詎至此乎?左揆陳箚,其因右揆引而然乎?右揆尋單,固已過矣,而左揆則向旣來參備坐,而又爲陳箚,何也?如此規模,將何以爲國乎?旣以下批之後,似無可引者,而卿亦欲隨爲之耶?此非卿等之過,實予之過也。卿等俱退,則予雖無眩氣,其誰與爲國?卿等若俱在,則雖不日日入侍,草記陳達,可以處國事矣。予當恃而爲重,而若皆退去,則予誰恃而爲之乎?在魯曰,左揆有實病云,未知其必因右揆尋單矣。右揆尋單,則似爲過矣。上曰,承旨尋單或有之,政丞尋單,豈不過乎?在魯曰,小臣亦以爲過,而臣見右相,聞其言則以爲,臣分所在,決不可仍冒云。其言似然,而臣意則實以爲過矣。自上敦勉,則豈終不出乎?上曰,凡事宜於初頭,審量爲之耳,可止而止,此其時矣。在魯曰,姑無時急公事,而亦有可以陳達變通者矣。歙谷縣令丁喜愼新差,未及赴任,而本邑荐遭災荒,當付熟手蘇殘,而喜愼,未經守宰,姑爲改差,仍任前職,其代以曾經守令人,口傳差出,給馬發送,何如?上曰,依爲之。出榻敎在魯曰,平安都事金光國,引嫌臺言,尙不赴任,催促發送,何如?上曰,依爲之。出榻敎在魯曰,王府罪囚積滯,尹陽來牌招察任,何如?上曰,依爲之。出榻敎在魯曰,全羅監司權狀啓,以本道沿邊凶荒太甚,今春水操,請爲姑停,而非但湖南沿邊,慶尙·忠淸·黃海等道,亦多致災荒,不可異同。且秋操已行,不必又行春操,諸道今春水操,竝爲停止,何如?上曰,依爲之。出擧條諸臣,以次退出。
上在昌德宮。停常參·經筵。
夜一更,月暈廻土星·木星。四更五更,有霧氣。
鄭必寧啓曰,判義禁尹陽來,昨日特召之下,不爲膺命,事甚未安。卽爲牌招,何如?傳曰,允。
趙榮國啓曰,玉堂上下番俱空,事甚未安。今日政,新除授玉堂,待下批竝爲牌招,以爲推移入直之地,何如?傳曰,允。
有政。吏批,判書鄭錫五進,參判元景夏病,參議任珽進,同副承旨趙榮國進。
吏批啓曰,臺諫及玉堂·春坊闕員,今當差出,而擬望之人乏少,外任竝擬,何如?傳曰,允。
趙榮國,以吏批言啓曰,卽接司僕寺移文,則正金九衍,身病甚重,不得察任云。依例改差,何如?傳曰,允。
又以吏批言啓曰,新除授順興府使金得大呈狀內,矣身猝患痰痺之症,轉益危篤。以此病狀,時月內萬無赴任之望,斯速入啓處置云。身病旣如是危重,則不可等待其差歇,依例罷黜,何如?傳曰,允。
以金鎭商爲大司憲,李箕鎭爲判尹,尹光毅爲副校理,李天輔·鄭履儉爲修撰,沈䥃爲弼善,朴宗潤爲左通禮,鄭錫範爲司僕僉正,尹琰爲繕工副奉事,韓師得爲寧海府使,鄭廣運爲蔚山府使,鄭光謙爲連山縣監,宣泰九爲鎭海縣監,元景夏爲藝文提學,禮曹正郞丁喜愼仍任事,承傳。折衝權陟衡,今加嘉善,捉虎三頭之功,加資事,承傳。
有政。兵批,判書金聖應南別營將鬼薦進,參判李益炡病,參議尹彙貞入直進,參知朴弼琦呈辭在外,左副承旨鄭必寧進。
鄭必寧,以兵曹言啓曰,僉知中樞府事朴泰範,病難供職,呈狀乞遞。西樞雖是閑局,不可一向虛帶,今姑改差,何如?傳曰,允。
又以兵批言啓曰,宣傳官李漢膺呈狀內,猥蒙直赴之恩,所帶南行之職,依例啓遞云。旣已直赴,則許遞南行之職,已有前例,今姑改差,何如?傳曰,允。
又以兵批言啓曰,閑良姜遇德·辛㯳等,或捉虎或料理取剩之功,俱有加資之命,而係是閑良,何以爲之?敢稟。傳曰,特爲加資。
以韓泰箕·兪智一·李宜恪·兪命曄爲副護軍,尹景淵·李海運爲副司正,韓萬慶僉知單付。
趙榮國,以吏曹言啓曰,曹所屬宗簿寺司饔院官員,去辛酉年秋冬等褒貶,當爲等第,而提調有故,不得磨勘之意,敢啓。傳曰,知道。
鄭必寧,以義禁府言啓曰,刑曹啓目內,前五衛將朴宗龜,移本府處置事,允下矣。朴宗龜,今方待命於本府,卽爲拿囚之意,敢啓。傳曰,知道。
假注書韓德孚書啓,臣敬奉聖敎,馳往問于議政府領議政金在魯,左議政宋寅明處。則領議政金在魯以爲,在前守禦使受由出外時,旣有仍佩之特敎,則因公出使,似尤有別。且聞備局吏傳言,故守禦使閔鎭厚赴燕時,及前守禦使申思喆五臺山實錄奉安使出去時,皆命仍佩往來云,此恐爲可據之例矣云。左議政宋寅明以爲,首揆所對,旣據近例,臣無容別議云矣。敢啓。傳曰,知道。
記事官趙鼎耉書啓,臣敬奉聖敎,馳往問于議政府右議政趙顯命處則以爲,臣方在引罪祈免之中,不敢循例獻議,而第念守禦使所佩密符與命召,事體有異,在前奉使出疆者,亦有仍佩之例云,旬望往來之地,許令仍佩,似爲無妨云矣。敢啓。傳曰,知道。
右議政趙顯命再度呈辭。答曰,初度之批,承宣敦諭,旣悉予意,卿胡不諒,何復尋單?大體旣諭首揆,爲卿慨然。爲卿慨然,卿不困我,卿不困我,其卽視事,用副面諭之意。仍傳曰,遣史官傳諭。
掌令柳謇疏曰,伏以,臣於昨冬,所遭臺言,極其非常,歸自南邑,屛跡東郊,含羞包恥,杜門省愆,自分聖世之棄物,無望淸朝之廁跡。乃者千萬夢寐之外,恩敍旋下,瑕垢盡滌,除旨繼頒,宿趼復叨,臣是何人,偏蒙聖上拂拭之恩,至於此哉?臣誠惝怳震惕,益不知置身之所也。其在分義,固當竭蹶趨承之不暇,而旣以不顧廉隅,被人詆斥,則今雖欲仰恃寵靈,唐突冒膺,其於重傷廉隅,何哉?噫,憲臣所謂二考居中,恬不知自處之道者,在臣爲着題語,臣誠媿服,不敢爲費辭自解之計,而伊時事實,誠有所不得不然者,則竊恐憲臣,亦不能深察臣之本情也。顧臣猥以無似,忝居從班,無補絲毫,而適宰百里,責重蒭牧,則涓埃之效,此其所也。夙宵一念,惟在於盡心撫摩,毋負聖恩,而才本魯莽,性又疏迂,其於莅官活民之道,觸處生疣,以致連中。無論貶目緩緊之如何,而守令之連中者,義不可仍據,則臣雖愚昧,豈不知自處之道乎?其時卽自撤歸,連呈辭狀,而營門不許變通,而啓聞催促,該曹鎭日督迫,而連囚家僮。念臣義在必遞,則惟當限罪冀免,他不暇顧,而第本邑屢朔曠廢,又經試場,邑務多積滯之歎,民事有疏虞之慮。臣之愚意,妄以爲黽勉暫赴,整頓官事,旋卽上來,則或不害於了事之義,而亦可無因仍蹲據之嫌,故臣果不得已一邊控辭,一邊往赴矣,往未旋踵,臺章遽發。噫,臣之初計,非出於冒沒放倒之意,則憲臣所以不諒臣本情之如此者,殊有欠於同朝忠厚之風矣。雖然,臣旣冒赴,則人言之來,罔非滄浪,撫躬自惜,尙誰咎哉?臣自承恩除,不敢偃處鄕廬,今始來伏私次,而揆以廉義,萬無冒進之勢。況又素患痰癖之症,在路重發,藥餌罔效,一向危苦,以情以病,無由出膺。玆敢不避煩猥,露章自列,伏乞天地父母,俯諒臣情病之難强,亟削臣職名,以安微分,以延殘喘,不勝幸甚。臣無任屛營祈懇之至,謹昧死以聞。
答曰,省疏具悉。其何撕捱者?爾其勿辭,察職。
上在昌德宮。停常參·經筵。
自昧爽至辰時,有霧氣。
鄭必寧啓曰,大司憲金鎭商,執義朴弼傅,持平洪廷命·金漢喆在外,掌令柳謇未肅拜牌不進,權祐親病受由在外,今日以監察茶時之意,敢啓。傳曰,知道。
李匡輔啓曰,右副承旨李世璡,今日不爲仕進,卽爲牌招,何如?傳曰,允。
鄭必寧啓曰,憲府連日監察茶時,事甚未安。除在外,掌令柳謇,卽爲牌招,何如?傳曰,允。
又啓曰,判義禁尹陽來,連日違召,尙不膺命,獄囚多滯,委屬可慮,事甚未安。卽爲牌招察任,何如?傳曰,允。
趙榮國啓曰,新除授副校理尹光毅,時在中和府任所,修撰鄭履儉,時在水原地,李天輔,以按覈御史,時在沃川地,竝斯速乘馹上來事,下諭,何如?傳曰,允。
又以侍講院言啓曰,本院新除授弼善沈䥃,時在公洪道稷山縣任所。書筵入番事緊,斯速乘馹上來事,下諭,何如?傳曰,允。
又以吏曹言啓曰,今日本曹開拆坐起,考見各道褒貶啓本,則金井察訪尹遠敎,以曠任太頻爲目,置諸中考,致勤點下。政院旣以此請推道臣,則不可仍置。沔川郡守李蓍徹,以手生何妨,屍檢頗疏爲目,咸悅縣監李德恒,以慈良有餘,明察不足爲目,則宜置下考,而置諸中考。俱不可責之以剸劇之任,金井察訪尹遠敎,沔川郡守李蓍徹,咸悅縣監李德恒,竝罷黜,何如?傳曰,允。
李世璡,以刑曹言啓曰,海興君橿,疏批,所陳,令攸司稟處事,命下矣。事極驚駭。卽當捉致嚴覈,而判書臣閔應洙奉命在外,稟處一節,例非次官所可權當,且聞首倡人等,自本道,業已捉囚安山郡,今方行査云,臣曹姑不得擧行之意,敢啓。傳曰,知道。
趙榮國,以宗簿寺官員,以提調意啓曰,卽據南原君奴名呈狀內,其上典,以前郡守權秉性之會葬事,今初五日,發向安山地,而閔哥稱號者,領率近千無賴輩,中間突出,結縛其上典,或以稜杖,或以石塊,無數亂打,氣息奄奄垂絶,僅僅扶擔,舁入村舍,卽今症形,十分危劇,作挐人等,自本寺,各別重治事來訴矣。蓋南原君,旣是正二品宗宰,則幺麽無賴之輩,任自結縛,無數敺打,方在危劇,此是前古所無之變,其在法綱,極爲驚駭。在前宗臣之被人敺打,來訴本寺者,旣有令該曹嚴覈處置之例。同敺打人等,令該曹依法處置,以懲日後。南原君臣,方爲重宰,任往外邑,遭此變怪,貽辱宗戚之責,在所難免,從重推考,何如?傳曰,允。
假注書韓德孚書啓,臣敬奉聖批,馳往傳諭于楊州渼陰村行判中樞府事兪拓基所住處則以爲,臣疾病近又添劇,陳籲亦致淹延,罪戾層積,誅殛猶輕。伏蒙聖批,益復諄摯,敻越尋常,臣奉讀未半,汗淚交集,實不知措躬之所也。噫,聖眷至此而臣罪尤萬萬矣。苟使臣,有可以一分自力之望,則寧敢不竭蹶趨承,而臣之病勢,日就膏肓,戶庭起動,亦不能如意,則雖欲不計生死,承命爲恭,實亦末如之何矣。瞻望雲天,但有悲泣。日夜所祈望,惟在於亟蒙嚴譴,小塞臣分而已。情窮辭蹙,神氣昏眩,伏地隕越,不知所對云矣。敢啓。傳曰,知道。
判府事兪拓基疏曰,伏以,臣於前月恩批之下,敢以復控危懇之意,附陳於史官之啓,則固宜亟申號籲,不容一味遷就,而纔過四五日,臣忽重得寒疾,不省四到時節,出入人鬼關頭者,幾過一望,始得回甦,今始更瀝肝血,仰瀆宸聽,淹延許久,臣尤死罪。臣之苦情哀懇,前已畢暴,篤疾危症,亦庶俯燭,雖未敢每煩摟計,而蓋臣水土所傷,氣血內耗,毛髮殆盡凋白,牙齒幾半脫落,癃醜奄奄,已非生人樣子。兼又換節之交,經此重病,見今大勢,雖似少減,餘症尙自沈頓之中,舊患眩喘,與腰痛脚痿,視前俱不翅倍劇,頭目暈疼,如坐風檣,肢節麻痺,漸成癱瘓,膈煩痰凝,而糜粥亦不順下,精神怳怳,忘前失後,晝夜昏綴,如睡如醉。重之以恩命尙不輟,而史官至今相守,心焦魄凜,氷火交熬,迫阨窘蹙,只願速死無知,而亦不能得,臣情到此,誠亦悲矣。伏願聖明,御極覆燾萬物,雖在翹耎之微,咸得涵育於太和之中,而獨臣人輕而誠薄,跼蹐呼號,聲竭氣僵,猶不蒙天地父母哀憐之恩,則是又臣平日事殿下不忠無狀,不能有以仰格之罪也。以此以彼,皆臣之罪,無大無小,俱合重辟,伏乞聖明,亟命削臣職秩,勘臣負犯,千萬至願。月廩之決不敢冒受,亦旣屢經陳聞,而跨閱三歲,輸送之命,猶不止,隨處勞民,臣罪益萬萬矣。竝望卽令還寢,以安賤分,不勝幸甚。臣無任屛營懇祝之至,謹昧死以聞。
答曰,省疏具悉卿懇。旣悉予意,卿胡不諒,困我困我乎?卿雖不量,予則思卿深矣。於常廩,其何過辭?卿須體君臣之大意,顧小子之至意,其卽偕來,用副慇懃之意。仍傳曰,遣史官傳諭。
領府事徐命均疏曰,伏以臣,日昨伏聞有樞府陞付之命。在臣分義,卽宜趨謝,而臣之腫病,自昨秋一倍危篤,前潰者未完,後發者繼膿,相屬不絶,渾足無完膚,左右膝骨,俱有結核,日漸肆大,四肢無以運用,不出戶庭者,已六箇月矣。出入闕庭,束帶拜跪,萬無其望,歲時問候之禮,亦未免廢闕,負罪如山,日夕悚懍以處。此際軍資提擧之命,又下意外,臣誠惶感悶㥻,無以爲措。各司皆有考課之政。臣旣病不能趨朝,則將益其瘝曠之罪,其不敢冒處也,決矣。不得不冒萬死略暴危悃,伏乞聖明,特賜鑑燭,遞臣之職,治臣之罪,俾得任便調息,安意就盡,不勝萬幸。臣無任瞻天望聖隕越祈懇之至,謹昧死以聞。
答曰,省疏具悉卿懇。頃者之批旣諭。以疾未參,其何所傷?冀免提擧過矣。卿須勿辭,俟其少間,卽來京邸,用副敦勉之意。仍傳曰,遣史官傳諭。
上在昌德宮。停常參·經筵。
夜三更,月入太微西垣內。四更,彗星移見於紫微東垣外天廚星之西,而爲月光所射,星體未能詳的,尾迹隱隱指坤方。
下直,忠原縣監李明坤,新寧縣監金元澤,歙谷縣令趙鎭泰。
李世璡啓曰,大司憲金鎭商,執義朴弼傅,持平洪廷命·金漢喆在外,掌令柳謇牌不進,傳旨未下,權祐親病受由在外,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李匡輔啓曰,日氣陰濕,伏未審近間,聖體若何?眩候其或有差減之勢乎?前入湯劑,已盡於昨日,臣等當依頃日下敎,率諸御醫入診,議定繼進當否矣。大王大妃殿氣候調攝之節,更何如?臣等不任區區憂慮,敢來問安,竝此仰稟。
答曰,知道。慈殿氣候一樣,予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
鄭必寧,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李世璡啓曰,判義禁尹陽來,連違召命,事體誠極未安。卽爲牌招察任,何如?傳曰,允。
柳萬重,以侍講院言啓曰,本院兼文學金尙迪,時無職名,令該曹口傳付軍職,仍卽牌招察任,何如?傳曰,允。
兵曹口傳政事,金尙迪爲副司果。單付。
鄭必寧,以兵曹言啓曰,拆見諸道褒貶啓本,則黃海兵使具善行啓本中,善績僉使高世喆,以或害撫摩爲目,統制使宋徵來啓本中,南村別將金尙澄,以始勤終怠爲目,則竝宜置下考,而置諸中考,致勤點下,殊無嚴明殿最之意。黃海兵使具善行,統制使宋徵來,旣自政院推考,今無可論,善績僉使高世喆,南村別將金尙澄,竝以下考施行,何如?傳曰,允。
假注書韓德孚書啓,臣敬奉聖批,傳諭于議政府右議政趙顯命處則以爲,時事孔艱,旣非大臣圖〈遞〉之時,聖候靜攝,亦非文字瀆擾之時,臣雖至愚,粗知此義,而猶且拗執不回,以疏以單,今至屢次,此其中實有萬萬不得已者存焉耳。向日筵敎,臣旣刻在心肝,水火燥濕,固當死生以之,而至於廉義所關,臣分所在,亦有不容放倒者。臣雖不弘,豈與彼較挈長短,而爲此悻悻之擧哉?血懇未孚於崇聽,恩數徒煩於格外,此亦臣罪,不容於萬僇者,惶恐愧恧,莫知所出。謹當更入文字,以冀天鑑之俯察云矣。敢啓。
鄭必寧,以義禁府言啓曰,黃海監司啓本據,刑曹粘目內,文化前縣監金宗台·睦天壽·權基彦等,移本府置處事,允下矣。睦天壽·權基彦,待命本府,卽爲拿囚,而金宗台,以冬至書狀官,今方赴燕,待其竣事回還後,拿問,何如?傳曰,允。
柳萬重,以觀象監官員,以領事提調意啓曰,本監方書中,觀象玩占·象緯考等冊,乃仰觀俯驗之最爲緊要者,故不但諸生等之常目在之,得免迷昏之患,且入直之官,晝夜測候,有變則書啓,而其曰有某變應某事云者,必稽之於此冊,以占和否,故此冊常置直所,俾作朝夕考驗之方矣。印出年久,今皆垂盡,見存者,只一秩弊冊而已。此一秩,若又破盡,則陰陽乖戾·星日變常,其所驗應,稽考無方,豈不可慮之甚者乎?自前此等之冊,如是垂盡,則例皆繼印,以爲考覽之地,故今亦不得不依例刊印,所入物力,令各該司,趁卽上下之意,分付,何如?傳曰,允。
右議政趙顯命疏曰,伏以,今日國事,誠岌嶪矣。東北之民飢日急,星文之告警沓臻,至尊獨憂,丙枕靡安。臣於此時,備位大臣,不能畫一籌有以弭天災而救民急,日以支蔓之辭,瀆擾於靜攝之中,臣罪至此,尤無所逃死,耿耿憂歎,寧欲溘然無知,而不可得也。然臣之此擧,非可已而不已也。乃所以自盡於臣分,而前此疏啓中,屢已陳暴,今不敢更爲架疊,而抑臣必遞之義,又有出於所遭人言之外者,臣請畢陳之。臣於日前事,目見王綱之墜地也,主威之日卑也,禍亂之門,隱然若將復啓也。於是發於忠憤,乃敢舍軀命而斥之,此實出於爲宗社萬世無窮之慮而已,非敢有一毫私意,參於其間,亦非敢以非法過中之事,導殿下斷斷血忱,庶可以質三光而不愧,捐百口而靡悔矣。然執跡而論臣者,若曰初旣因其言而胥命,末乃罪其人而自解,夤緣冒沒於具瞻之地云爾,則臣雖喙長,無以自辨,此臣所以必期於一遞,而要以暴此心於天日之下也。夫胥命,所以安於臣分也,入對,所以急於匡救也。業已登筵,則不容不聲討其人,以尊國體也,旣經處分之後,則又不容不引義自處,以存當初胥命之本意,而亦所以自白其非,出於夤緣冒沒之計也。臣之前後處義,竊自謂煞有商量,而顧聖鑑不加恕察,一向敦責,有若臣强引不當引之嫌,過爲撕捱者然,臣於此,實不勝悶鬱抑塞之至也。夫坐鎭巖廊,招麾不動,固大臣之節,然淟涊於嫌疑之地,不能自潔其去就者,豈淸朝大臣之體也哉?況臣根植孤弱,而今又得罪於巨室,早晩僇辱之來,不知至於何境,臣雖欲憑恃寵靈,蹲而不去,何可得也?匹夫之志,已難自回,肝膈之蘊,罄悉及此,雖朝而釋重負,夕而就嚴誅,亦所不辭。伏乞聖明,速賜處分,以幸公私焉。臣無任屛營祈懇之至,謹昧死以聞。
以右議政趙顯命上疏,傳于柳萬重曰,承旨敦諭,仍爲偕來。
諮議宋能相疏曰,右臣伏準正月八日承政院成帖有旨,以臣爲宜輔導元良,令趁入學,疾速上來者,天語丁寧,迥出尋常。臣承命震駭,若隕淵谷,敢陳由衷之辭,期回分義之恩。伏念臣以無狀,遭値聖朝,濫廁仕籍,首尾四載,自揣匪據,一味違逋,間亦不無唐突忌諱,仰煩譴訶者,而天度寬大,曲察素守,常刑不加,恩數益至,優借之意,容赦之恩,皆非微臣所可稱塞。盛際難逢,聖主難負,豈敢矯妄,復事撕捱?只緣臣素多險釁,重嬰羸疾,心地彫耗,學業荒頓,旣無譙秀懷抱之德,又乏潘岳鄕曲之譽,爲世需用,初非可擬,而人情尙耳,剡聞遽發,內省自愧,實難强冒,欺天之罪,萬殞曷贖?且臣有母在堂,年疾已至,卄載醫藥,凜綴日甚,烏鳥私情,誠不忍頃刻遠離。昔子羔未學,而子路遽使之仕,聖人責其賊夫人之子,李密上表而乞終養祖母,時君矜之,許徇其志。伏惟殿下,躬睿聖之資,履君師之位,成物之仁,錫類之孝,固將光前而垂後矣。如使螻蟻微臣,得以自放於田間,讀書養親,歌詠聖德,則覆載生成之恩,寧復爲遺憾哉?臣雖至愚,自知分明,雖甚賤微,私情難强,前後懇辭,費盡瀝血,而天聽太高,幽隱莫達,此臣所以日夜跼蹐,理窮勢極,直欲逃遁而不能得者也。伏乞天慈,少垂愍察,曲全終始,收回前後誤恩,特下詮曹,不復檢擬於政目,則不徒爲一物得所之幸,抑亦無明時竽濫之譏矣。不然而臣決知其不可出,殿下決知其堪用,而上下相持,徒循文具,則臣固不足言,人將謂聖朝擧措何如哉?抑臣別有所自悼於中者,儲宮就學,寔我東方莫大之慶,擧國生靈,懽欣奔走,無不欲一瞻三善之儀,而臣獨以情勢之難安,蹙處圭竇,將不得婦孺縱觀,群生率舞,北望雲天,徒有撫躬嗟咄而已。疵賤小臣,累抗章疏,干冒天威,無任戰懼危迫之至,謹昧死以聞。
答曰,省疏具悉爾懇。旣諭前批,爾其勿辭,上來輔我元良。
大司成金尙星疏曰,伏以臣昨春終制之後,仍卽赴召,天時屢換,霜露增感,而連縻職務,久曠情禮,今蒙恩暇,可以往省先壟,感極幽明,非臣隕結所能報,然第臣至慟在中,有不得不一暴者。古人云葬而不祔,殆與不葬同,而臣誠不孝無狀,山事未完,以致兆域各異,吉凶靡定,寤寐憂惕,每訟致死不仁之罪,而此事至重至大,有難輕擧,將欲躬審於畿湖占得之地,以爲決定進退之計,而往來之際,動費旬月,臣之本兼兩任,俱係緊重,倘蒙聖慈,特許鐫遞,俾得便意來往,則不勝萬幸。抑臣方帶關東句管之任,有欲筵稟而未果者。近以東北民事,宵昕焦憂,廟堂道臣之必欲仰體至意,隨便區畫者,亦可謂靡不用極,而目今春事漸殷,民窮益急,飢民之流入京中者,其數亦夥然。日昨關東道臣,以領還本土之意,論報備局,而此輩流移轉徙,已失恒性,今雖盡數驅去,又安知不纔出國門,又復逃散耶?況聖王不忍之政,每有匹夫不獲之慮,渠輩之扶老挈幼,來依王城者,比如乳哺之赤子,歸我父母,則不可一一刷還,以咈其願,而臣意則其中自願歸農之類,宜自賑廳,嚴勅五部,別爲成冊,仍令給糧還土,使該邑優助種子,及時耕作者,斷不可已也。且嶺東民事孔劇,南穀轉輸方急,而春序已半,尙未運來。道臣之請令該曹擇差都事者,蓋爲其運穀檢賑之役,則宜令政院,另加催促,使之當日辭朝,俾卽管檢,而歙谷,乃尤甚邑,新除授縣令,亦不可不卽速發送,竝乞裁處焉。臣無任屛營祈懇之至,謹昧死以聞。
答曰,省疏具悉。所陳者依施,爾其勿辭,往來焉。
開城留守申晩疏曰,伏以臣,猥以不肖,謬當重寄,務煩而無剸理之能,歲飢乏賙活之策,觸事憒憒,徒費廩俸,將孤負委畀之聖眷,此已日夕兢惶,若負大何。且臣實有懇迫之情,臣之親年,俱逾七旬,而老母宿病沈淹,寧日恒少,此豈臣睽離遊宦之時,而身非己有,義難言私,黽勉來赴,今已七箇月矣。雖間因廟堂稟議之便,兼得省覲,粗申私情,而公務多滯,旋卽還次,身係官守,未得任情來往,離違病側,或至迤過屢朔,每得家信,封緘未開而方寸先驚,便使乍阻,憂鬱成病,而按耐不得。似此情事,決無許久處外之勢。以公則任重才疏,難以久冒,以私則情急勢迫,末由强抑。玆敢略入文字,仰籲於孝理之下,伏乞聖慈,天地父母,俯賜矜諒,許遞臣居留之任,俾得安意歸護,以幸公私,千萬至祝。抑臣於前參判鄭羽良之疏,竊有所評惑者。往日之事,思之驚惕。伊時焦遑震剝,擧朝同然。顧其血淚相視者,不獨吳瑗與賤臣而已,亦非獨羽良一人,而上自大僚,下至三司諸臣,莫不與之終始經歷,則今乃獨拈臣等之名,有若私相周旋者然,臣誠惝怳,莫知其所以也。至若寸丹之激與不激,有非他人所可知者,而忽地題外之語,攙及自在之人,顧臣疲困,已不可言,而若使死者有知,亦必憊於泉下矣。臣本稟性懶散,近又優游外除,跡遠朝著,一切言議得失,撥棄已久,而不意名姓,登人章疏,其爲羞惱,孰甚焉?事難終默,情亦臲卼,敢於陳懇之末,略此附陳,煩猥之極,臣尤死罪。臣無任惶恐祈懇之至,謹昧死以聞。
答曰,省疏具悉。此何撕捱?卿其勿辭,抑情察任。
大司諫吳光運疏曰,伏以臣,恃恩徑情,有若驕兒之於慈母,徒知廉隅之難壞,罔念分義之至重,畢竟自陷於人臣之極罪。苟非我殿下之德,天高地厚,山藪以藏之,則其能免於金木之誅者幾希,畀以善地,坐糜廩祿,恩至渥也。曾未幾何,而隨窠內遷之敎,忽降于筵中,夫何釁累之蹤,紆此簪履之思?臣瞻望雲天,感淚盈襟。繼以伏奉正月二十五日除旨,以臣爲司諫院大司諫者。恩深滌瑕,榮動登仙,臣於銜結感激之餘,繼之以愕然失圖也。臣初伏聞收召之命,願以閑司冗職,疾趨天陛,少申叩謝之忱,而徐陳危苦之情矣。不意臺省重任,從前自畫不敢當之地,適會此際,臣誠廻徨窮蹙,不知所以自措矣。五六日前,晩接自京謄來邸報及諸臣疏章,則擧朝驚惶,氣象愁沮。臣雖不知爲何樣節拍,而意者爲非常之事端。遠外憂慮,自倍於在京,扶曳寒疾,卽日登道,以爲就近日下,承聞起居之計,中路又得朝紙,則處分旋定,朝著妥帖。臣氣質危脆,每經憂煎之餘,輒增疾病,故弸慮乍釋,百體如碎,而業已發程,寸寸前進,行到振威,症情陡劇,占一旅舍,委頓治療,而緊銜在身,如添一病,伏枕呼疏,呈上縣道,敢陳疾痛之號,仰干慈覆之聽,冀蒙鐫改臣諫長新命,以開臣待差進身之路焉。臣於籲急之章,宜不敢贅陳他說,而臣受殿下特達之知,欲報之德,昊天罔極,苟有可言,不以閑局而自阻,今雖不以臺閣自處,而旣有所懷,豈可默然而已乎?噫,和氣致祥,乖氣致異。吾之氣和,則天地之氣亦和,吾之氣不和,則天地之氣不和,人主聲氣,可不愼歟?近來天災時變,疊見層出,而至於金星彗孛之異而極矣。必是皇天,仁愛我殿下,而使之大驚動大奮發,以爲太平萬歲之本,而臣未知殿下之應天修己,果能盡其誠耶?天人之效,捷於影響,觀於宋景之三言,移災可知也。殿下果能至誠感天,則久不聞熒惑之退舍何也?天祐我宗祊,東宮衣若干尺矣。見廟之縟禮纔過,齒學之吉期不遠,八域含生,踊躍忻抃,此正殿下導迎和氣仰承天休之大機會,而於斯時也,因一不祥之小臣,致有激惱不平之聲氣,何也?殿下不能和吾之氣,而欲和天地之氣,其可得乎?殿下應天之道,一何疏也?國家將興,必有妖孼以玉成之,如商之祥桑穀是已。苟殿下,因此警省,益加修厲,則遠而星孛不待三言而消,近而人異亦一太和中祥桑穀也。伏願殿下,平心澄省焉。臣於此,又有慨然者。皐陶曰,殺之三,堯曰,宥之三,上下相濟,從古而然矣。以聖上仁孝之德,追念疇昔,雖有此末減之處分,而大訓萬世之隄防,將恐因此而陵夷處耳目者,所當爲殿下秉大義振頹綱,以彰殿下屈法伸恩於衆論崢嶸之中,使仁孝感舊之至意,益有光於天下後世,可也,而執正之論,寂然無聞於伊日殿陛之間,臣竊惜之。亦願殿下,益加扶植大訓,使群下知其爲天綱地紀人維之所係,雖有嶙頭鐵額,罔或干犯也。噫,黨論之陷人心術,久矣。如閔昌洙者,其膏肓之尤甚者爾,彼此豈無對頭者?特不敢肆然於君父之前,如昌洙之爲也。孟子曰,今天下,不之楊則之墨。又曰,作於其心,害於〈其〉政。故孟子一生,以闢楊·墨爲己任。今日彼此詖淫之辭,帶得何等禍變?此又非楊·墨之可比,密傳陰護,潛滋暗長,剝蝕義理,詿誤人心,則其爲世道之憂,不止於洪水猛獸而已也。書曰,若生子,罔不在厥初生。當此大定規模之初,發之以大公,行之以至正,有足以服輿情而導群迷然後,方可以洗滌一世之心腸,同歸皇極之蕩平。大抵蕩平之平字,義屬公平,而今之蕩平字,實包得平安底意思,蓋以今日世道不蕩平,則國家殆不安,而蕩平失其道,則亦不安,今日蕩平之道,其亦難矣。墨子兼愛而無分,西銘理一而分殊。今之蕩平,宜用西銘,而不可用墨愛也。無黑白無短長,而至成一混同者,墨愛也,保合太和之中,粲然爲黑白短長之分者,西銘也。惟殿下,特加省察,又以是申勅,承佐下風之諸臣焉。苟不能以宗社億萬斯年之業爲計,而畢竟所成就,不過一時功名之會而止,則非臣之所敢知也。臣爲國任怨,盡言到此,雖有爲詖淫報仇者,臣不畏也。臣無任屛營祈懇之至,謹昧死以聞。
答曰,省疏具悉。其勉者宜勉矣。勿辭,調理上來焉。
壬戌二月十三日辰時,上御熙政堂。藥房入診入侍時,都提調金在魯,提調鄭錫五,副提調李匡輔,假注書李運海,記事官趙廷耉,記事官鄭重器,醫官金應三·許信·玄起鵬·金壽煃·鄭爾柱·辛必昌·金德履。在魯進伏曰,霧氣連作,日氣不好,聖候何如?眩氣不愈於前乎?上曰,今亦一樣矣。在魯曰,寢膳之節何如?上曰,飮食則無減,而眩氣亦不以飮食有愈矣。在魯曰,大王大妃殿氣候若何?上曰,一樣矣。在魯曰,王世子氣候若何?上曰,一樣好過矣。在魯曰,請令醫官診候。上曰,診之。應三,入診退伏曰,左三部沈而不數,右三部沈中帶數,而元氣似欠完實矣。信,入診退伏曰,左三部略沈,右三部帶虛而沈,氣似欠實矣。起鵬,入診退伏曰,左三部度均而略沈,右三部帶滑而亦沈,氣似不足矣。壽煃入診之際,上曰,有時如在烟霧中,精神甚不明快矣。應三曰,脈之稍沈,非關外氣。臣意則以茶飮進御數帖後,進補中益氣湯,宜矣。信曰,脈候沈微,眩氣往來,姑以前劑進御,似宜矣。起鵬曰,時氣向暖,沈脈似解,而今尙如此,此乃元氣欠實之致。滋陰湯進御已多,今則以茶飮進數三帖,宜矣。壽煃曰,臣意則以爲,眩氣所祟,多般,七情受傷,必有眩氣。補中湯,似好於受傷之症,進益胃氣之道,又勝於滋陰湯矣。在魯曰,臣久未瞻望,而亦令醫官仰瞻察色,何如?上曰,依爲之。今則非但髮白,容貌亦甚衰老矣。在魯曰,比年前玉色似瘦減矣。上曰,自昨冬鬚髮容貌,已成老人矣。爾柱曰,臣意則加入人蔘,而更進前劑,似宜矣。德履曰,脈候皆沈,而左部帶滑,雖加人蔘,滋陰,終不如補中,自今日進御補中湯矣。上曰,茶飮何名?應三曰,蔘橘茶。上曰,時或有跨馬作行之意,而元氣則甚衰矣。國事民事,何日忘之?已自向來,凡事量氣力而爲之矣。自昨冬,眩氣漸勝,而元氣漸減,雖春風,亦甚不好。自宗廟展謁後,尙此一樣矣。以茶飮醒之之言,好矣。近來飮食之節,似勝於前,或有纔進而復思之時矣。在魯曰,年衰之時,不可不頻進,隨時進御,宜矣。上曰,非謂腹虛,但頻有思食之念矣。錫五曰,白粥·水刺,不廢,宜矣。上曰,予之飮食,不過一日兩時,早飯則本不能進矣。在魯曰,以加味補中益氣湯定劑,而當先進五帖矣。上曰,依爲之。出榻敎在魯曰,大王大妃殿議藥事,自大妃殿,有勿欲劑入之意,何以爲之?上曰,觀勢議藥,可也。諸醫曰,琥珀·芍藥三劑,劑進于大妃殿,宜矣。上曰,依爲之。在魯曰,吏判入侍,申飭都政,似宜矣。上曰,都政可以速爲之乎?錫五曰,本曹擧行事,今皆畢矣。兵曹亦無拘礙之事。臣意則欲從速爲之,而但以參判撕捱之故,自爾遷就,臣誠悶之。臣亦私議於參判,則以爲特除之下,有難因而行公云。臣欲一登筵席,仰稟其申飭矣。都政已逾月,今十七十四,則皆有國忌,其間實無可爲之日。臣旣冒沒出肅之後,如是遷就,豈不悶乎?自上各別申飭,而亦令政院逐日牌招,何如?上曰,予欲申飭而未果矣。參判爲先牌招,可也。今番政官之除,予則自以謂頗用精神,不可以常例爲政也。予方有眩氣,都政似不可速行,姑徐之,可矣。在魯曰,前吏判事,欲一仰陳,而其時驚遑未果矣。冢宰何等重任,而無端譴罷,未知聖意之果何在也。徐宗玉,掌銓雖未久,而爲政甚精謹。只緣僚堂之不備,每爲獨政,故至於陞通等事,未得爲之。此則勢固然,實非宗玉之過也。上曰,予欲一諭矣。調劑三黨,幾年苦心,南人豈非國家臣〈僚〉之敎,曾亦下諭矣。宗玉之小心謹畏,予亦知之,而猶襲俗套。至如參議之擬,豈必以累經之曺命敎爲之乎?在魯曰,此則例以前望爲之,故不得不如是矣。上曰,予亦非有深意於宗玉也。大抵朝廷,皆未免俗套,而其責合歸於宗玉矣。命匡輔書下敎曰,頃者處分,不過飭勵,飭勵已行,無他深意。前吏判徐宗玉敍用。出榻敎在魯曰,皇壇親祭,雖已定奪,而近來風日不佳,況達夜將事,眩候必有添加矣。請命預停親祭如何?上曰,晝則可爲,而夜則似難,姑爲攝行,可也。出榻敎錫五曰,臺諫·玉堂違牌坐罷人多矣。京外官擬望之際,甚爲苟艱,宜有變通。兩司請敍,雖是古例,下詢大臣而處之,何如?且尹心衡,褒貶居中,沈䥃,解由有拘,鄭俊一亦在坐罷矣。上曰,居中解由則勿拘,而違牌坐罷人,竝敍用,則鄭俊一,亦自入其中矣。錫五曰,閔百行,頃於朝參,以違牌坐罷不敍,不敢直請敍用矣。上曰,罷職不敍人,一體敍用,可也。錫五曰,同時坐罷,亦有二人,均是違牌坐罷者矣。上曰,此亦竝爲敍用。出擧條榻敎在魯曰,奉朝賀李宜顯,有病,尙未肅拜云。老臣似有慰問之道矣。上曰,遣御醫看病,可也。出榻敎在魯曰,判義禁尹陽來,連日違牌矣。今聞其病重,王府久未開坐,宜卽變通矣。上曰,許遞。待開門政官牌招開政,卽出其代,可也。出榻敎在魯曰,頃者以宗廟月廊鳩鳥出入處防塞事,有所陳達矣。再昨奉審時見之,則東月廊傍,有祭器庫,與正殿相連,而各立其柱,故其間狹長如洞,北邊築高墻,墻上虛通頗闊,南邊則盡爲虛通,西月廊相連處亦然,兩處北墻上虛處,則設鐵絲網,南簷虛處,則下設蘆簾,上設小鐵網,則鳩鳥不得出入矣。依此爲之,何如?上曰,依爲之。出擧條在魯曰,宗廟室內,有頉修改,則只移安當改之室,殿上有頉,役夫乘屋,則諸室竝爲移安,此乃前例,而今此施鐵網時,當有椎釘之事,或恐聲動殿內,竝爲移安後爲之乎?釘處不大,似不至大段震驚,不爲移安而爲之乎?敢此仰稟。上曰,不須竝爲移安,只於祝文中,告此意,可也。出擧條上曰,澶淵之行,宋帝旣爲而復恥之,其後至出天書之事。漢文,賢主也,而至欲親征,蓋有不得已而爲者,此豈爲可恥也?昨年李匡德事,與今番處置,以人主而殆若金吾之原情坐起,非不知國體之損傷,而蓋以彼此之相持,不得已而爲之,予甚歉然矣。在魯曰,昨今年事,元非可比宋帝者,而聖上此敎,似若有意,臣竊悶之。上曰,此則卿實深念於予也。匡德,豈非任使之臣,而昌洙,亦豈非戚臣乎?予以爲必如是親問然後,匡德乃可爲人,而昌洙,亦可爲人矣。予則自以爲善爲處置,而國體則自此幾層卑乎?在魯曰,吏郞主通,事罷之後,判書主之,權似太重,故必待僚堂之備員,然後乃得新通者,卽新定式,而近來諸堂不備,至如四品以上,如應敎之例通,亦不得爲之,此等事,宜有變通矣。上曰,此雖二堂備坐,可以爲之,而今此銓官之除,予用精神矣。都政通淸,則必三堂合坐然後爲之,可也。錫五曰,宗玉事,雖以無深意爲敎,而譴罷之後,以臣代之。臣性本迂拙,而家法亦然,恐無以堪承重任矣。上曰,元景夏在矣。卿與元景夏,相議爲之,可也。予之竝任,固有意矣。錫五曰,臣之本性,卒難變改,而竊恐徒爲狼狽矣。在魯曰,吏判惟欲謹守規矩而已矣。上曰,謹守規矩,固好矣,而予亦知吏判之家法然矣。然謹守中亦有活法,豈可如釋道家之法乎?錫五曰,以迂拙之規模,用活法,則事必不成,是所懼矣。在魯曰,錫五之所達,大抵無着落矣。不必如是煩達矣。上命匡輔,書傳旨曰,元景夏之特除銓曹佐貳,意固有在,則一番參政,撕捱爲事,極涉過矣。從重推考,牌招察任。出榻敎諸臣,以次退出。
上在昌德宮。停常參·經筵。
夜四更,月暈。五更,月暈兩珥,暈上有冠,白雲一道,起自西方,直指東方,長竟天,廣尺許,良久乃滅。
鄭必寧啓曰,大司憲金鎭商,執義朴弼傅,持平洪廷命·金漢喆在外,掌令柳謇牌不進,傳旨未下,權祐親病受由在外,今日以監察茶時之意,敢啓。傳曰,知道。
傳于柳萬重曰,常參停。
傳于柳萬重曰,旣行展謁,同爲展拜,情禮當然,欲爲行之之意,旣諭相臣。元良侍傍問曰,祠宇擧動,將行何日,問于中官,不知爲答云。噫,彼八歲猶欲申情禮,尙今遲回,可謂孝乎?再明將爲展拜,其令儀曹擧行。
傳于柳萬重曰,因元良之問,一倍于心,命下展拜日子,伊後思之,是齋日,展拜,以明日進定,時刻,午初初刻爲三鼓。
傳于柳萬重曰,禮曹單子·時刻單子及兵曹單子,竝今日內擧行事,分付。
傳于柳萬重曰,如此則外必紛擾,在闕內與動駕,都民一也,不可濫雜,禁斷之義,部官處,分付。
傳于柳萬重曰,今番世子祗迎,依展謁時例擧行。
柳萬重啓曰,明日擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
又啓曰,明日擧動時,承旨不可不備員,而同副承旨趙榮國,受由在外,勢難及期入來。合有變通之道,何以爲之?敢稟〈傳〉曰,改差,前單子入之。
又啓曰,新除授承旨,待落點卽爲牌招,何如?傳曰,允。
又啓曰,承旨前望單子中,左尹鄭羽良受點,而以資級,當爲都承旨。都承旨李匡輔,當下左承旨,而一陞都承旨後,院規無更下之例,何以爲之?敢稟。傳曰,下都承旨改差,前望單子,更爲入之。
以右副承旨李玄輔牌不進,罷職傳旨,傳于柳萬重曰,改差傳旨捧入。
又啓曰,明日擧動時,承旨不可不備員,左副承旨李世璡,以右議政趙顯命處偕來進去,姑爲未參之意,敢啓。傳曰,知道。
又啓曰,明日擧動時,史官一員,當守宮,而檢閱趙載德,受由在外,趙明鼎牌不進,罷職傳旨未下,兵曹禮曹兼春秋,以上下番隨駕,判校李昌碩,奉命在外,宗簿正李度遠在外,他無推移守宮之員,宗簿正李度遠,合有變通之道,何以爲之?敢稟。傳曰,宗簿正遞改,而出代則將達宵。君父方在靜攝中,達宵爲重乎?新進小官,撕捱爲重乎?極爲寒心。卽爲牌招。
以檢閱趙明鼎牌不進,罷職傳旨,傳于柳萬重曰,旣已下敎,新進小官,撕捱至此乎?只推,門隙出牌,使之膺命,而若膺命則待開門肅謝,若牌不進則直捧禁推,待翰林召試付職,膺命後照律。
又啓曰,玉堂上下番俱空,事甚未安。副修撰鄭翬良,疏批已下,卽爲牌招入直,何如?傳曰,允。
有政。吏批,判書鄭錫五進,參判元景夏陳疏入啓,參議任珽式暇,左承旨李匡輔進。
以鄭羽良·李玄輔·兪健基·李鼎〈輔〉爲承旨,曺命敬爲正言,李秉常爲判義禁,徐宗玉爲同成均,李宗城爲奉常提調,鄭俊一爲司僕正,李度遠爲宗簿正,李宜炳爲工曹佐郞,宋必煥爲順興府使,李昌壽爲中和府使,張啓紹爲稷山縣監,鄭重器爲結城縣監,許采爲平安都事,徐宗玉爲內贍提調。
鄭必寧,以兵批言啓曰,宣傳官金潤呈狀內,素患痰眩之症,近又添重,供職無路,斯速啓遞云。病勢如此,旣難察任,則宿衛之任,不宜暫曠,今姑改差,何如?傳曰,允。
有政。兵批,判書金聖應進,參判李益炡病,參議尹彙貞入直,參知朴弼琦呈辭在外,左副承旨鄭必寧進。
兵批啓曰,公洪水使李命祥箇滿之代,今當差出,而擬望之人乏少,他道守令·邊將,竝擬,何如?傳曰,允。
以李震箕爲知事,權瑊·鄭彦燮爲同知,南正五爲都摠經歷,李宜復爲訓鍊副正,具鼎煥爲中樞都事,朴性善爲訓鍊僉正,李行謙·鄭箕命爲訓鍊主簿,李壽彦爲忠翊將,趙德中爲公洪水使,鄭述先爲僉知,金弘運·申得文·韓俶爲五衛將,金柱岳爲宣傳官,尹誼爲曹司衛將,韓夢弼爲羽林將,朴良藎爲宣傳官,尹得和·朴泰範爲副護軍,徐宗玉爲副司直,趙台相爲同知單付。
鄭必寧啓曰,臣與左承旨李匡輔在院矣,今日政,移拜都承旨,左承旨柳萬重式暇,左副承旨李世璡,以偕來進去,同副承旨趙榮國,受由在外,伴直無人,新除授右副承旨李玄輔,卽爲牌招,何如?傳曰,允。
又以兵曹言啓曰,在前私廟展拜時,後廂軍兵落後,結陣於景福宮洞口前路,而壬子九月·乙卯三月展拜時,西禁橋前路結陣矣。今番則後廂軍兵,結陣於何處乎?敢稟。傳曰,依上年例擧行。
又以都摠府言啓曰,明日私廟擧動時,侍衛不可不備員,而副摠管李命熙,身病甚重,方在呈告中,鄭纘述·李義豐,以軍門進去,徐命九以漢城右尹,導駕進,將無以備員,呈告人員,合有變通之道。令政院急速稟旨變通,仍令該曹口傳差出,俾卽牌招,以爲侍衛之地,何如?傳曰,允。
又啓曰,因都摠府草記,明日擧動時,侍衛不可不備員,而副摠管李命熙,身病甚重,方在呈告中,鄭纘述·李義豐,以軍門進去,徐命九,以漢城右尹,導駕進,將無以備員,呈告人員,令本院,急速稟旨變通事,允下矣。呈告人員,合有變通之道,何以爲之?敢稟。
又以侍講院言啓曰,再明日私廟擧動王世子隨駕時,宮官不可不備員,兼輔德洪昌漢,弼善沈䥃,俱在外,兼司書李天輔奉命在外,兼說書未差,無以備員。在外及未差之代,令政院稟旨變通,以在京無故人,盡數差出,仍卽牌招,以爲備員陪從之地,何如?傳曰,允。
又啓曰,因侍講院草記,明日擧動王世子隨駕時,宮官不可不備員,兼輔德洪昌漢,弼善沈䥃俱在外,兼司書李天輔奉命在外,兼說書未差,無以備員,在外及未差之代,令本院稟旨變通事,允下矣。在外人員,合有變通之道,何以爲之?敢稟。
以摠管及宮官變通啓辭,傳于鄭羽良曰,雖不備,不得爲擧動乎?雜矣。還給。
柳萬重,以兵曹言啓曰,明日私廟擧動時,本曹郞廳侍衛及各差備不可不備員。佐郞有闕之代,令該曹,以在京無故人口傳差出,以爲備員之地,何如?傳曰,允。
吏曹口傳政事,以韓宗濟爲兵曹佐郞,魚有瑞爲禁府都事。
柳萬重,以兵曹言啓曰,今此私廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十五匹補把,以充不足之代事,本道監司處,分付,何如?傳曰,允。
又以義禁府言啓曰,今此私廟擧動時,大駕各差備都事九員,王世子左右考喧都事二員,本府入直都事一員,當以十二員分差,而都事三員,無以推移備數,參上都事張繼紹外任遷轉之代,卽令該曹口傳差出,假都事二員,亦爲差出,以爲分排之地,何如?傳曰,允。
李世璡書啓,臣敬奉敦諭,馳往傳諭于議政府右議政趙顯命處則以爲,臣之難冒之端,必遞之義,前後疏啓中,未及畢陳者,今日之疏,洞悉無餘,庶幾天鑑俯察,兪音卽降,不意敦諭之命,又下於盡日顒俟之餘,惶駭失圖,靡所容措。至於承旨偕來,係是至優極隆之恩數,非可以混施於無狀賤臣者,徒煩寵命之屈辱,冞增國體之壞損,此亦莫非臣罪也。惟願速就金木之誅,以謝孤恩負德慢命蔑分之罪云。臣旣承偕入之命,姑爲仍留之意,敢啓。傳曰,知道。體頃日之面諭,亦體國之大義,其卽偕入事,更爲傳諭。
吏曹參判元景夏疏曰,伏以,滓穢賤臣,濫叨銓職,自知公議之所不許,私分之所不堪,而十奉召命,一未趨承,違傲慢蹇之誅,有萬難貰。臣方惶懼,恭俟譴何,不自意藝館提學之命,又下此際,惝怳震駭,益不知所以措其躬也。臣於是職,萬不近似。少蔑學業,晩倖科名,其於辭命詞翰,不但世人未嘗以是期待,雖臣夢寐,亦所不到也。且臣釋褐纔七歲,恩寵太濫,名位太驟,旣參銓衡,復據文苑,僬僥千斤之擔,不顚則仆,此不獨災臣一身而已,朝家失政,當何如也?害盈而福謙,聖人至訓,臣雖愚昧,兢兢淵氷。昔虞人不就於旌招,孔子稱焉。臣揣量已審,雖伏于鈇鉞,其何敢冒進乎?竊自念臣行己無狀,前後醜辱,迭發朋儕之間,而若其禍媒,只緣和協二字,毁臣者由斯,譽臣者亦由斯。虛舟自在,無東無西,風浪蕩射,抑何故焉?嗚呼,臣之苦心,豈徒欲和協而已哉?是非必欲明,義理必欲正,此微臣登筵封疏,嘗以爲告君第一義,而天地鬼神,鑑此寸誠,天啓聖衷,處分光嚴,誣案投諸丙丁,寶訓揭于日月,煌煌邦典,詔以百世,凡我臣庶,奉以周旋,罔敢失墜,寅畏同心,各忘黨私,抑亦諸臣所當交勉,而臣以和協,反陷黨案,往冬儒臣之筵奏,臣雖湛宗滅身,無以塞其罪,而天日照察,幸雪痛冤,臣不決退自靖,彈冠冒出,今復驅車羊腸之險,揚帆虎鬚之危,傍觀者莫不懍然憂懼。夫所謂黨字,無形無跡,點綴隱映之際,人自陷於千仞坑塹,張三錢七,同一套法,雖平昔無謗者,一爲銓官,戈弧踵後,罪之以植黨,況如臣積毁之蹤乎?伏惟聖明在上,臣無此憂,而倘因疑似,人言屢至,安知慈母之杼,不投於曾子殺人乎?此臣夙夜悚慄,自悲銓地,又爲臣禍媒也。臣命數奇怪,無事招謗,宛轉置身於淤穢濁穢之中,幸賴聖上,灑濯其汚,而堂堂淸朝,衆望磊落,以臣釁咎,濫竽其間,古人雖有使過之規,而臣則恥之。今於特敎重推之下,亦不得承命,臣尤死罪。玆敢瀝血哀籲於仁覆之天,伏乞聖慈,俯察危懇,亟削臣職名,仍治臣罪戾,以嚴國體,以靖私義,不勝萬幸。臣無任涕泣祈懇之至,謹昧死以聞。
答曰,省疏具悉。其何撕捱?卿其勿辭,察職。
副修撰鄭彙良疏曰,伏以,有星孛于天,已浹旬望,而不滅矣。臣雖未嘗習星官之占,涉五行之傳,而若其天人之相感應,休咎妖祥之必從其類,則亦嘗粗聞其說矣。太戊修德,祥桑枯死,宋景善言,熒惑退舍。自後世,論之其事,誠神奇玄遠。若不可信而揆之於理,則蓋有必然而不可誣者。今日謫見于天者如此,則殆天之所以警戒我君臣,若非偶然,而今我君臣之所以應之者,殊無一事一言,有可以仰答天意之慇懃,則幾何而不至於天災不足畏者歟?臣謹按否之九五曰,其亡其亡,繫于苞桑,而繫辭釋之曰,危者,安其危者也,亡者,保其亡者也,亂者,有其治者也。是故,君子安而不忘危,存而不忘亡,治而不忘亂,蓋治不生於治,而生於亂,亂不生於亂,而生於治,故先王,雖當極治之會,而其操心也,常若危亡之迫在呼吸,能愼終如始,保有其治,此易之有苞桑之戒也。惟我聖上,制世御物,十八年于今矣。子諒豈弟,藹然生物,實天地之仁,而早朝晏罷,至誠求治,亦聖王之節也。是以其本於聖德,而見諸行事者,鮮有不當於天心,不合於民心者,雖間有水旱星虹之變,而皆不足爲聖治之累也。詩云,靡不有初,鮮克有終。臣竊觀近年以來,朝夕箴儆,蓋未聞衛武之作戒,而漸不如初,不能無魏徵之所歎。殿下在往年則孜孜講學,日復一日,晝講旣罷,或賜夕對,而今則殆至全廢矣。殿下在往年則諸臣章奏,京外狀牒,酬應如流,不留晷刻,而今則或至淹滯矣。殿下在往年則五日次對,又有不時引接,咨詢民隱,講究實政,而今則漸至稀闊矣。殿下在往年則該司卯酉之坐,刑獄審理之政,時時董察,譴飭相隨,而今則幾至寢閣矣。殿下在往年則雖蒭蕘狂夫之言,必細察而翕受之,如數三臣文皮之賜是也,而今則以大臣之言而或不省答矣。殿下在往年則守令陛辭,必賜引見面飭矣,今則雖大政衆倅之下直,亦靳賜對矣。殿下在往年則凡於守令之差除,必嚴飭擇擬,而今則都不何問,故銓曹之臣,苟循情面,不復畏愼矣。殿下在往年則凡於貪汚之吏,必嚴懲勵,而今則雖入於繡衣之按贓,議讞之臣,枉法循私,氷釋水解矣。殿下在往年則抄選儒學,俾侍經筵,今則雖因臣僚之建請,或命下諭,而緇衣之誠,不承權輿矣。殿下在往年則聞人有一才一藝,雖在疏遠,必欲搜用,而今則雖有廟堂之薦書,只作該曹之故紙矣。凡此十者,皆足以有累於聖上愼終之治,而其發於政令施措者如此,則深宮宴安之所,幽獨得肆之地,又安保其莊敬日强,而不至於安肆日偸也哉?噫,天之生聖人甚吝,民之遇聖人甚艱。今日臣等之遭逢殿下,可謂千載一時,而群黎百姓之望殿下,亦可謂切矣。向者殿下,與元良,見于太廟,其日夜特命臣等持漢之光武紀入侍,一堂君臣,明燭煌煌,天語溫諄,慨然有意於子孫萬世不拔之業,臣旣退而喜不自勝,爲之終曙不寐,謂必有大振作可以聳動群聽,追掩漢光之烈矣。遂至今一味泄泄,寂寥無聞,臣又撫心失圖,不能無怨明主之意也。嗚呼,東北饑荒之慘,旣是前古所無,流傳道路,餓殍相望,而自彗星之見,日候非常,曀霾不霽,陰沴之氣,顯有干犯侵凌之勢,此何景也,此何象也?漢儒之指事言徵,雖近傅會,而殿下聖學高明,試以史傳所記考之。曷嘗有有災而不應,有變而不驗者哉?特不鑿鑿於當時,而或在於久遠,故人視之尋常耳。雖以頃年淫虹妖彗之異,論之,今日東北之荐荒,又安非應之耶?書曰,天聰明自我民聰明,天明威自我民明威。其不可不畏也如此,而況王綱日頹,國勢日卑,大訓雖揭,而其效邈然,黨論絓結,大癰將潰,環顧時事,無一可恃之形,而殿下又欲以暇豫而承之,此臣所以耿耿憂歎,不能自已者也。乾之九三曰,君子終日乾乾夕惕若,無咎。蓋君子終日之間,無所不敬,而至於旣夕,則或恐有衰倦,故必用惕若之工,而夜寐箴亦曰,日暮人倦,昏氣易乘,齋莊整齊,振發精明。此亦夕惕无咎之義也。今殿下聖算,亦已晼晩,正昏氣易乘之時,而臨御十八年之內,所以內勤其思慮,外損其筋力者,甚矣,實有朱子所謂仰瞻天顔,亦覺非昔時之憂,而況眩氣往來,聖候方在靜攝,區區憂愛之悃,非敢以衡石傳餐,有所仰勉也。但伏念節宣之本,在於莊敬,調養之道,貴乎操存,故自强不息,則志氣日長,志氣日長,則百體剛健,精神自培,由是而發爲號令,施諸擧措者,自然無衰颯委靡之病,而攝身之宜,出治之要,可以交相資益,兩無所妨。惟殿下,於此一段惕然自勵,猛省加工,以爲本領然後,於前所陳十者之漸,量其精力,次第振作,而至若綱紀,大體所存,一循天則,奮發剛毅,臨之以嚴重,而操之以貞固,則人心可正,世道可平,陰沴之災可勝。書曰,戒之用休,董之庸威,俾勿壞。又曰,愼乃憲屢省,乃成欽哉?又曰,爲山九仞,功虧一簣。夫以聖賢君臣,其都兪誥戒,猶尙如此,惟殿下獨無意哉?儻蒙深留聖念,則國事不勝幸甚。臣愚衷所激,言不知裁,僭妄之妄,誠無以自逃矣。仍念臣由行纔返,禮當返面,而風寒撼頓,病形危苦,時日之內,萬無束帶入肅之望。當此館僚不備,直次久曠之日,一向虛帶,徒增惶隕,伏乞聖上,亟命遞臣職名,俾尋生路焉。臣無任激切屛營祈懇之至,謹昧死以聞。
答曰,省疏具悉。其勉切是,宜勉矣。爾其勿辭,察職。
上在昌德宮。停常參·經筵。
卯時,日暈兩珥。辰時,日暈。未時,日暈。
鄭必寧啓曰,備邊司郞廳來言,今日賓廳坐起日次,而擧動相値,頉稟。傳曰,知道。
李世璡啓曰,今日賓廳坐起,旣已頉稟,所當持公事入侍,而擧動相値,不得入侍之意,敢啓。傳曰,知道。
又啓曰,大司憲金鎭商,執義朴弼傅,持平洪廷命·金漢喆在外,掌令柳謇牌不進,傳旨未下,權祐親病受由在外,今日以監察茶時之意,敢啓。傳曰,知道。
鄭必寧啓曰,今日擧動時,侍臣無以備員。兩司除在外及牌不進傳旨未下外,正言曺命敬,卽爲牌招,以爲進參之地,何如?傳曰,允。
柳萬重啓曰,藥房都提調金在魯,提調鄭錫五,有時急稟定事,來詣請對矣。傳曰,靜攝中非但酬應爲難,掉三寸而勸國利,卽日定都,特書綱目。況良知以孝爲問,欲伸情禮者乎?
領議政金在魯,左議政宋寅明,右副承旨兪健基。賓廳口傳啓曰,伏承酬應爲難之敎,如是更達,極涉惶恐,而近日聖候,連有眩氣,雖以方在靜攝中之下敎觀之,此時動駕,實有添傷之憂。且王世子亦爲隨駕,而日氣近甚不調,閭間拘忌之疾,亦未寢息,區區下情,實切憂悶。然旣出於聖上孝思之切,臣等亦不敢依常例,請行於來月,而姑待過齋後,令該曹擇日擧行,則其間聖候,庶幾漸臻差愈,日氣亦似漸至和暖,其在愼重之道,豈不十分穩全乎?伏乞深加睿思,特允臣等之請,千萬幸甚。惶恐敢啓。口傳批答留中。
傳于鄭必寧曰,時刻單子置,初嚴擊之時刻進入。
傳于柳萬重曰,漏局官員觀望,而時刻不卽趁時入之,令攸司推治。
傳于鄭必寧曰,時刻旣令進入,則何如是稽緩耶?
傳于鄭必寧曰,觀今日,與大學挈矩之道有異。親病受由,掃墳呈辭,勿捧。
傳于柳萬重曰,世子前日則雖爲問安,今則日晩,勿爲問安,直入事,分付侍講院。
傳于柳萬重曰,宗簿正李度遠遞差,其代,令該曹卽爲擬入。
吏曹口傳政事,以李裕身爲宗簿正。
柳萬重啓曰,小臣,大王大妃殿問安進去下直。傳曰,知道。
又啓曰,小臣承命馳往于大王大妃殿問安入啓,則答以知道之意,敢啓。傳曰,知道。
李世璡啓曰,訓鍊都監知彀官·禁衛營敎鍊官·御營廳敎鍊官·禁軍陣敎鍊官來言,日暮後點燈云矣,敢啓。傳曰,知道。
又啓曰,小臣,右議政趙顯命偕來事,進去下直。傳曰,知道。
上,幸私廟,入齋室後,政院·玉堂·藥房口傳問安。答曰,知道。
王世子入幕次後,政院·玉堂·藥房口傳問安。答曰,知道。
上,入孝章廟齋室後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
王世子還宮後,政院·玉堂·藥房口傳問安。答曰,知道。
壬戌二月十五日巳時,上,幸私廟擧動隨駕時,行都承旨鄭羽良,左承旨柳萬重,右承旨鄭必寧,左副承旨李世璡,右副承旨兪健基,同副承旨李鼎輔,假注書李秀逸·李運海,記事官趙廷耉·鄭重器。上御宣政殿。命入注書草冊。上,出仁政門,乘輦時下敎曰,喧聒,甚矣。復若如是,則禁諠郞廳,當決棍矣。分付兵曹,可也。上出仁政門,駐輦下敎曰,三月,例爲展謁,今日之行,非不知卒遽,而爲調劑所惱,只餘形殼矣。趁今神氣稍勝之時,欲爲之。昨日下敎,未盡予意。東宮侍傍曰,私廟展謁,將以何日爲之耶?予問于宦侍曰,或有以此,告於東宮者乎?皆曰,無之。旣問幸行之期,又問曰,可見於祖母乎?予不覺垂涕。爲趁此小愈之時,率世子往謁,而頓忘齋日,故今此進定,事若顚倒,而實出於至情。古人云,讀李密陳情表,而不出涕者,非孝子,讀諸葛亮出師表,而不出涕者,非忠臣。漢帝因婁敬之言,卽日遷都,而朱子特書之。況人君感至情之言,而爲此者乎?予則欲以實心調劑,而大臣皆引入,惱我至此矣。欲入耆社,是予苦心。前以休息之意爲敎者,亦有意矣。藥房請退展謁之啓,昨日則猶或可也,不先不後,必請於今日者,何也?以此之故,初有下敎,思之如何,旋卽改下矣。至常參等事,雖如昨日風氣,猶爲例稟,而如此請止之事,則皆撞入以請,此等事亦異矣。實不諒其君之至情矣。予旣改下,則注書之以此書出者,不成說矣。予以感懷弸中下敎,而書之以惱心弸中者,已誤矣。改下之後,復曰以此書出。若然則其前似有別般下敎者矣。當該注書,還宮後,令攸司從重勘處,可〈也〉。出擧條今夜,以兼春秋翰林事,終夜失睡矣。上,入私廟幕次後,傳曰,王世子例於板外問安,而今番則姑勿爲而直入事,分付侍講院。上,出私廟門,御步輦下敎曰,予幾忘之矣。今日,乃孝章初度日也。予當暫入矣。上出私廟外門下敎曰,外別門禁喧事,分付于兵曹郞廳,王世子則勿爲同入於外幕次,祗迎後待予出來,隨駕,可也。仍又下敎曰,望孝章廟門,止樂事,分付。上,次圮橋下敎曰,別雲劍侍衛外,住外,而先後隊,不必換易,只令依陣次住軍事,分付于訓將。上,次鐵物橋,召兵房承旨下敎曰,日勢已暮,軍兵之出門,似窘急矣。外八門鎖金姑留之。必寧曰,假通禮洪相朝,請下輦之際,做錯失儀,推考,何如?上曰,依爲之。擧條罷出。
上在昌德宮。停常參·經筵。
世宗大王忌辰齋戒。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,柳謇牌不進,傳旨未下,今日以監察茶時之意,敢啓。傳曰,知道。
李鼎輔啓曰,右議政趙顯命箚子到院,而以國忌齋戒,留院之意,敢啓。傳曰,入之。
藥房都提調臣金在魯,提調臣鄭錫五,右承旨鄭必寧啓曰,伏未審夜來,聖體若何?靜攝中動駕,侵夜還宮,不瑕有傷損之節,而眩氣其不至於添加乎?今日臣等,率諸御醫,入侍診察,有不可已矣。大王大妃殿氣候調攝之節,更何如?王世子勞動之餘,氣候亦何如?臣等不任區區憂慮,敢來問安,竝此仰稟。
答曰,知道。慈殿氣候,差勝後一樣,予則共伸情禮,感懷一倍,心氣舒矣,氣何憊乎?眩氣一樣,世子氣候亦一樣矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
兪健基,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,判義禁李秉常,除拜之後,尙不出肅,獄囚多滯,委屬可慮。卽爲牌招察任,何如?傳曰,允。
以藥房啓辭批答誤書注書從重勘處擧條,傳于兪健基曰,置之。
傳于兪健基曰,令攸司推治禁漏官,置之。
李世璡書啓,臣敬奉聖批,更爲傳諭于議政府右議政趙顯命處則以爲,臣再呈單而輒煩別諭,再陳疏而輒承敦諭,敦諭不足,至有承旨偕來之命,此已非區區賤分所敢當。承旨回奏之啓,又有特敎之臨宣,至以頃日面諭,更爲提敎,臣雖頑忍如木石,迷蠢如禽,承聞此敎,輒覺五內如鑠,血淚被面,豈敢不惕然改圖,思所以奉承德意也哉?惟是滯性難化,拗執益堅,雖欲勉强,有不可得,辭益力而禮益隆,恩愈渥而罪益深,情窮勢極,有死而已。惟願速收偕來之命,容臣更瀝血懇,亟賜處分,以爲公私之幸云矣。臣旣承偕來之命,姑爲仍留之意,敢啓。
以右議政趙顯命書啓,傳于兪健基曰,敦諭。
兪健基,以義禁府言啓曰,公洪監司狀啓據,刑曹粘目內,結城前縣監朴聖龍,移本府處置事,允下矣。朴聖龍,自任所,時未上來云,依例發遣府羅將拿來,何如?傳曰,允。
李鼎輔,以禮曹言啓曰,今二月十三日藥房入診入侍時,宗廟東西月廊傍北墻上虛通處,設鐵絲網,南簷虛處,下設蘆簾,上設小鐵網,則鳩鳥不得出入,依此爲之,施鐵網時,不須竝爲移安,只於祝文中告此意可也事,命下矣。今二月二十七日奉審修改告由祭祝文中,以此措辭撰出,所用雜物,令各該司,急速措備進排,亦令監役官一體擧行事,分付,何如?傳曰,允。
又以工曹言啓曰,本曹所管各津津船中,廣津改槊二隻,三田渡改槊三隻,松坡改槊四隻,漢江新造二隻,楊花渡新造三隻,今年限滿矣。新造改槊之價,依定奪移送各軍門,使之擧行之意,敢啓。傳曰,知道。
右議政趙顯命箚曰,伏以臣,昨日伏於道傍,恭瞻羽旄,重輪在天,鶴駕陪輦,臣與滿城士女,同其歡呼。伏惟聖心欣感,尤當如何?第臣伏見小報,有親病受由掃墳呈辭勿捧之敎。此蓋群下不善周旋,有以致之也。然不能挈矩,固群下之罪,而以群下之不能挈矩,殿下又從以不欲行挈矩之政,則不幾於效尤,而上下胥失之耶?以殿下之聖明,非不知此敎之過當,而猶且爲之者,蓋激惱而然也,心平氣和之後,必已幡然悔之。伏乞卽命反汗,以彰轉環之美焉。顧臣實有萬萬不可出之情勢,而反蒙萬萬不敢當之恩數,迷性終不可自回,而國體徒歸於屑越,重任終不可久曠,而民事日臻於危急。以臣一人之故,上以損國體,下以妨民事,本罪之外,此已不容於誅矣。伏乞聖明,念王人之不可久辱,召還偕來承宣,軫匹夫之不可强奪,亟許鐫削臣職,仍治臣前後之罪,以爲人臣之戒焉。取進止。
答曰,省箚具悉卿懇。所陳者方欲下敎,依施。卿須安心勿辭。其卽偕入,用副企望。
傳于李鼎輔曰,此批答,使偕來承旨傳諭。
上在昌德宮。停常參·經筵。
世宗大王忌辰。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在〈外〉,柳謇牌不進傳旨未下,今日以監察茶時之意,敢啓。傳曰,知道。
又啓曰,判義禁李秉常,昨日違召,不爲膺命,事甚未安,卽爲牌招察任,何如?傳曰,允。
又啓曰,假注書李秀逸,身病猝重,勢難察任,今姑改差,何如?傳曰,允。
李世璡書啓,臣敬奉敦諭,傳諭于議政府右議政趙顯命處則以爲,區區情勢,已悉前後疏啓,庶幾天日之明,俯燭無餘,而恩諭續降,敦責益切,莫非臣誠意淺薄,無以孚格之致,亦莫非臣罪上添罪,死期將迫而然。每當敬奉德音,但有汗淚交流,惶恐戰栗,不知所對云矣。臣旣承偕來之命,姑爲因留之意,敢啓。
以右議政趙顯命書啓,傳于兪健基曰,敦諭。
李世璡書啓,臣敬奉敦諭,更爲傳諭于議政府右議政趙顯命處則以爲,入水火·蹈鋒刃,爲聖上向前一死,卽臣之素志也。且三公之貴,千鍾之富,恒情之所願欲,臣之心,亦豈異於人哉,而今乃違負素志,矯拂恒情,上有眷眷之恩禮,而有所不顧,下有悻悻之嫌迹,而有所不恤,必期於一遞後已者,必其中有萬不得已者存焉耳。臣之此擧,非爲危誣之未雪也,處分之不嚴也,亦非敢謂日月之明,或有所未燭,而區區愛君尊主之誠,或有所未暴也。出自危辱之塗,重以形迹之嫌,一遞之義,公議所同。臣旣忝在大臣,去就進退之際,民之觀瞻屬焉,臣雖欲自輕,其於壞聖世四維之防,辱淸朝大臣之體何哉?臣之引入求遞,已過數旬,每當恩諭臨宣,洞示心腹,感泣怵惕,反復較量,思所以奉承德意者,而終未見有一分可强之理。迷滯之性,殆天所局,有死之外,更無他道,惟願速就斧鉞,以肅邦憲,以安臣分云矣。臣旣承偕來之命,姑爲因留之意,敢啓。傳曰,知道。
兪健基啓曰,領議政金在魯箚子到院,而以國忌正日,留院之意,敢啓。傳曰,入之。
領議政金在魯箚曰,伏以臣,忝叨相職,今幾年,而涓埃蔑效,罪釁徒積,綱紀之頹弛,國勢之日下,災異之疊現,饑饉之荐臻,伊誰之咎?近日星變,尤屬驚心。大小懍懍,罔知禍機所在,而觀乎廟堂,則恬嬉泄泄,若無警動之色。如臣庸駑衰癃,竊據首席,四方之譏罵,臣何以自解乎?臣之當退,非適今日,而此又臣必退之會也。前日筵中,略發其端,未得畢辭,玆敢引義申籲,切願亟賜斥退,改卜賢德,以謝天譴,以塞民望焉。且臣待罪藥院,竊覵近日聖候,連有眩氣,久在靜攝,神氣酬酢,頗損於前,臣每不勝憂慮。此際忽聞有私廟展拜之令,而隔以片宵,臣雖昏昧,豈不知聖上孝思之切?感觸於東宮一言,有不能自抑,而揆以古聖人愼疾之道,差退略干日字,從容擇吉而行之,恐亦無妨於情禮,故達夜耿耿,待曉詣闕,敢請登對,未蒙引接,不得不又以啓辭替達。聖意設有所難止者,開諭而不許之足矣,而批旨非常,有不敢承聞,繼以傳敎荐下,幾皆不平之發,群下相告,孰不驚惶?至若大學挈矩之諭,駕前責迷之敎,臣聞來慙悚震隕,益無置身之所。臣之所望,只在小退日期,初非欲遏聖上之至情,等對之不先不後,亦由於事勢之無可容旋。藉曰憂慮之或過實,亦保護之常則,縱難望夬賜兪音,庶幾俯諒微悃,而直緣臣不肖無狀,無足信重於上,忠誠淺薄,又未能孚格於平素,以致淵衷激惱,辭令過遽,皆臣之罪。反躬自訟,無面可顯,尙可以大臣自居,揚揚仍據於具瞻之地乎?何幸睿思旋悟,前下過當之令,次第還寢,臣方欽祝不暇,不必更煩提說,而區區懍蹙之情,終不容以事過而晏然自在。昨日急於承候,暫進藥院,今始冒死仰暴,伏乞聖明,亟削臣職名,重勘臣罪戾,使賤分粗安,仍又各別加意於愼辭令之工,實國家之福也。取進止。
答曰,省箚具悉卿懇。待眩氣之少愈,欲行之意,旣諭于卿,眩氣一樣,其遲回,形貌提問,感懷一倍,怳然以坐,眩若愈矣。其時下敎,形盡其象,息管其寫,垂涕被面。意謂君子之心,君臣奚間?承此敎者,孰不感動?卿懃其請,其雖爲予,過乎不諒,感懷弸中,下敎及此矣。噫,眩氣之由,其何由乎?凡曰過擧,我則苦心。黨習日盛,眩氣日深,環顧群下,其無可恃,追慕乎先,夙宵一倍。其初下敎,豈不深意于卿?卽又下敎,爲卿可知。方有眩氣,豈能文字,而今者此敎,亦感懷之由。卿須體小子之意,安心勿辭,其卽視事焉。仍傳曰,遣史官傳諭。
上在昌德宮。停常參·經筵。
夜一更,彗星移見紫微垣內句陳星之北,而星體大如句陳第二星,尾長二尺許,餘氣隱隱,指巽方白色,而視前稍淡,流星出紫微東垣內,入西方天際,狀如拳,尾長三四尺許,色赤。
鄭必寧啓曰,大司憲金鎭商,執義朴弼傅,持平洪廷命·金漢喆在外,掌令柳謇牌不進傳旨未下,權祐親病受由在外,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,右承旨臣鄭必寧啓曰,暄冷近甚不適,伏未審日間,聖體若何,眩氣加減,亦如何?前入湯劑,已盡於昨日矣。今日臣等率諸御醫入診,議定繼進當否乎?大王大妃殿氣候調攝之節,更何如?臣等不任憂慮,敢來問安,竝此仰稟。答曰,知道。慈殿氣候一樣,予則眩氣一樣,而大抵隨歲以增,深乎其根,豈五貼湯劑所可效乎?加劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
兪健基啓曰,判義禁李秉常,連違召命,尙不出肅,獄囚多滯,委屬可慮,事甚未安。卽爲牌招察任,何如?傳曰,允。
以右議政趙顯命三度呈辭,傳于鄭必寧曰,承旨敦諭。
李鼎輔,以兵曹言啓曰,今二月十七〈日〉,武臣堂上以上朔試射日次,而國忌相値,不得爲之之意,敢啓。傳曰,知道。
傳于鄭必寧曰,判敦寧李秉常,只遞判義禁。
京畿監司啓本,判府事兪拓基月廩不受事,傳于李鼎輔曰,令本道,更爲輸送。
李鼎輔,以兵曹言啓曰,今二月十六日,鎭軍金鐵金稱名人,自丹鳳門入來,幼學孫世光稱名人,自曜金門入來,差備門外擊錚,極爲駭愕,竝令攸司囚禁治罪。丹鳳門守門將皮弘淵,曜金門守門將韓宗浚,常時不能禁斷雜人,以致闌入,俱難免其責,推考,何如?傳曰,允。
李鼎輔,以兵曹言啓曰,今二月十八日兼司僕李虎發稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李慶元,常時不能禁斷雜人,以致闌入,亦難免其責,推考,何如?傳曰,允。
鄭必寧,以奉常寺官員,以都提調意啓曰,東籍田畓,打量已久,或割耕或減卜,元結數多有欠縮之弊,故上年四月,仍前提調臣申晩筵稟蒙允,旣已分等,而改打量一款,適仍劇農之時,未卽擧行矣。卽今春耕迫頭,不可不及此時改量,而自前有戶曹郞廳及本寺該官眼同打量之規,今亦依例發遣本府該官,同爲擧行,何如?傳曰,允。
都承旨鄭羽良疏曰,伏以,日昨之日,日和而風恬,羽旄光中,鶴駕隨後,萬姓欣聳,跛躄亦歡。臣何幸適忝近密,獲覩斯慶,忭蹈之私,當復如何?仍伏念臣倉卒之際,伏承除命,不敢他顧,冒昧出肅,而所遭有不可苟然沒之者。蓋戶曹參議尹汲之疏,詬臣殊無倫理,何大夫之言之不雅也?君子,爭理而不爭口,捨理而言,謂之市道,而君子恥之。故臣不敢與之呶呶也,第其疏中數轉語,似欲加之以危禍。噫,殿下方至誠破朋,而臣又以此仰勉洪猷,乃反上欺殿下至此,則其罪固不容誅矣。然爲此說者,自丁未以後,恐動天聽,亦多矣。聖明當復記有,而由今觀之,其虛實自白矣,臣何足較辨?但念事有迹則易暴,而無形則難明,故毁積而來疑,疑屢而成惑,此慈母之杼所以投於三至也。臣雖仰恃聖明之在上,亦何能自保於三至之後哉?瀆擾靜攝,極知萬萬惶隕,而情勢臲卼,玆敢略陳,臣尤死罪。伏乞聖慈,亟命鐫斥,以靖私義,以遠駭機,不勝幸甚。臣無任屛營祈懇之至,謹昧死以聞。答曰,省疏具悉。此何足撕捱?其勿辭察職。
左承旨柳萬重疏曰,伏以,臣之兼帶廚院提擧之任,特以長僚之有親嫌故耳。今則長席新出,臣不容一時仍帶,乞蒙照例許遞,以存舊規,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,察職。
判敦寧李秉常疏曰,伏以,臣年衰病痼,已斷陳力之望,詞訟劇地,雖幸獲蒙恩遞,而所兼諸任,猶未盡卸,書筵之每煩賓客頉稟,已不勝萬萬惶悚,惠廳之尙此蹲冒,實深歉愧,而近來流民賑濟,尤無管察之勢,方擬更瀝肝血,次第祈免,不意金吾除命,又從以埤益,臣誠惝怳踧踖,不知所以自措也。前判金吾之因病變通,全爲罪囚積滯之慮,而其代之反及於病有甚焉,而他職之又方辭遞者,已非銓曹誠實道理。議讞旣重於詞訟,奔忙無異於京兆,臣於此而苟或可堪,初何必力辭於彼哉?顧臣疾病實狀,已入聖鑑俯燭,今此見除,只爲一時之副急,暫出膺命,了堪目下諸囚,從容陳懇,自當被矜,許以公以私,此豈不兩便,而所抱宿疾之近益添加者,亦不暇提言,元氣旣虛,外邪易入,日昨路左祗迎之際,觸感猝重,歸卽昏仆,若將頃刻就盡,赴坐決囚,不過一兩日事,而此已無以自力。且聞見囚人李秀輔,以前任尙州忠烈祠事,今將議處。此祠,卽壬辰殉節從事三臣之所享,而其中贈都承旨臣李慶流,爲臣高祖。在臣私義,不可參涉於其間,此亦臣當遞之一端也。伏乞聖明,特垂諒察,先遞臣新除判金吾之任,回授無故之人,俾無滯獄之弊,仍將臣諸兼,一倂鐫免,得以安意調息,以卒天地生成之澤,不勝幸甚。臣無任屛營祈懇之至,謹昧死以聞。答曰,省疏具悉。卿懇至此,兼帶許遞焉。
贊善朴弼周疏曰,伏以,臣頃入辭免文字,申暴病狀,且因近日書院事,略陳情勢,而亦只自引罪而已,他則不敢及焉。乃者批旨藹然,許以依施,凡其未及擧行者,得免於毁撤,有敬恭神明之德焉,有改過不吝之勇焉,有稽衆舍己之公焉。蓋一擧而衆美俱集,噫,非天下至聖,其孰與於此哉?夫自昨年夏以來,殿下於此一事,偶有先入之主,成命旣下,守之甚固,不容他說,已成不諫之遂事,是雖昔之聖帝明王,尙有多少遲難,而殿下則不然,乃忽領納於疏遠齟齬之言,不憚其亟反之如轉戶樞,盛德之至,莫與倫比。由此而善推其所爲,則嘉言罔伏,治猷畢升,豈不爲萬代之瞻仰也哉?臣聞人臣之事,惟以引君當道爲第一義,而其法又在於因其端而致力焉。如齊王,不忍觳觫,是不過爲一念發見之微,直似無甚關事,而孟子猶必就此而惓惓,保護之猶恐其失,去千載之下,其心猶若可覩。今殿下此擧,視彼煦煦之仁,實萬萬度越,若使眞賢當之,則其必有以導達而充擴之,俾聖德益臻於高明純粹之域,而此義寥寥,久已絶響。如臣賤末,又無一分學識,雖欲有萬一擬議,而直茫然不知所以爲說,是誠不勝其羞死矣。仍念東宮齒學伊邇,聖明以臣之適忝宮僚,而旣下特召,又不準臣疏辭,必使之趁期上來,若是者,聖意固欲宮僚之濟濟備員,以光盛禮,而臣則以爲人不稱其官,則員數雖備,與無人同。況夫名爲山林,與文纓平進有異,而乃以臣千萬罔形之人,苟且塡充,其爲不近不似,不特如古人所謂濫竽而止,此非臣自爲謀,實所以爲朝廷也。且夫人之供世,惟筋力精神是以,而顧臣篤疾垂盡,實有朝夕之慮。以筋力則幾於全身不遂,行步坐立,皆極艱辛,以精神則凡百事物,一皆遺忘,甚則方與人酬酢,而風眩暴發,言語頓塞,此爲臣平生痼疾,而到近尤危殆,若風中之燭,不知其滅在何時。以此病狀,雖欲趨詣至尊之前,仰備顧問之末,而如望天上,不可階而升也。民之可矜,莫如癈疾。前古帝王,率垂仁惻怛,於斯,班班可考,如漢高下詔求賢,而如癃疾勿遣之類是已。今臣非直病也,老又及之。前去引年之期,雖姑有略而年歲,而以臣得此,視他人八十九十,不啻爲過之。昔人以老而不能退者,謂之鍾鳴漏盡,夜行不息。今若强作少健之狀,進身於當退之年,則其於爲人賢不肖,爲如何也?且以故事言之,從前列聖入學時,在外儒賢,豈無見帶宮任者,而蓋未有一人來參。如此者,豈非以下不敢冒進,而上無所强迫故然耶?如臣不佞,固不敢妄有援引,似於自附,而挽近事例,若在可準。玆敢倂此陳暴,伏乞聖明,特垂軫察,亟收召命,仍遞臣職,改授賢德,以光士林,以尊國體,不勝幸甚。臣無任瞻望天闕恐懼隕越之至,謹昧死以聞。答曰,省疏具悉爾懇。頃者寬固執之意下敎,尊先聖爲儒林之意,予之欲見之心,且元良入學在近,雖在山林,卽是喬木,須體慇懃之意,其勿過辭,卽速上來焉。
上在昌德宮。停常參·經筵。
夜一更,彗星移見於紫微垣內句陳星之西,而星體與昨無異,尾長漸減,不過尺許,色淡而指巽方。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,柳謇牌不進傳旨未下,今日以監察茶時之意,敢啓。傳曰,知道。
鄭必寧啓曰,副修撰鄭翬良,以親病陳疏徑出,原疏纔已捧入矣。所當直捧禁推傳旨,而與無端徑出有異,推考警責,何如?傳曰,允。
兪健基,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李義豐,以禁衛中軍,軍兵等中日試事,南別營晝仕出去之意,敢啓。傳曰,知道。
鄭必寧啓曰,兩司未署經守令,至於九員之多,農務方始,曠官可慮。兩司除在外服制牌不進傳旨未下外,呈告未肅拜人員,竝卽牌招,以爲署經之地,何如?傳曰,允。
以校理尹得敬牌不進禁推傳旨,傳于鄭必寧曰,推考傳旨捧入。
又以弘文館言啓曰,校理尹得敬,旣有只推之命,卽爲牌招入直,何如?傳曰,允。
以文臣朔試射試官望單子,傳于兪健基曰,如此等事,亦退焉置之。
又以備邊司言啓曰,江原道洪川縣,以災邑,昨冬以來,縣監累次遞易。新縣監洪啓百,赴任未幾,其父在京喪出,空官民事,必益狼狽。道臣以東海致祭事,方在嶺東,有難等待其狀聞,洪啓百遭喪之代,不可不急急差送。竝與咸鏡道貶遞守令,而令該曹口傳極擇差出,仍卽給馬下送,何如?傳曰,允。
吏曹口傳政事,以禹弘圭爲甲山府使,趙徽爲穩城府使,金光遇爲洪川縣監。
又以備邊司言啓曰,聖候靜攝之中,不敢循例登對,明日賓廳日次,雖已頉稟,而此時民事,不可不講究,故本司坐起出令矣,堂上書進,只是一員,無以備員開坐。公故應頉外,懸病堂上,竝推考,待明朝牌招,何如?傳曰,允。
柳萬重,以禮曹言啓曰,大報壇壇上所用黃帳幕等物,依前下敎,本曹堂上郞廳,今二月二十日,進去奉審後,稟處,何如?傳曰,允。
兪健基,以戶曹言啓曰,礪城君楫,明陵守陵官時恩賜田結,尙未準受矣。全羅道康津縣數外官屯田一結六十九負三束,畓四結三十負七束,自本家,望呈査問,本官打量成冊,旣已上來,依例折給,何如?傳曰,允。
又以戶曹言啓曰,本曹郞廳及所屬各司去辛酉秋冬等褒貶,依前例磨勘以入,而司䆃寺·內資寺·平市署·軍資監·濟用監·司宰監五部去辛酉秋冬等褒貶,因各其司都提調·提調·漢城府堂上有故,未及磨勘,至於內贍寺·內資寺·平市署·司圃署·軍資監去辛酉秋冬等褒貶,則其時都提調·提調有故,官員亦多遷轉,今無可以考績,依近例蕩滌,何如?傳曰,允。
李世璡書啓,臣敬奉敦諭,馳往傳諭于議政府右議政趙顯命處則以爲,臣雖無狀,粗知分義之至重,苟有一分可强之勢,則豈敢徒費撕捱,坐要前後無節之恩,而不思所以變動之道也?精誠淺薄,無望穹蒼之俯鑑,辭意罄渴,更無肝血之可瀝,有死之外,不知所達云矣。臣旣承偕來之命,姑爲仍留之意,敢啓。
答曰,知道。方有眩氣,命承宣而敦諭其幾次?卿之撕捱,其涉過矣。其涉過矣。卿須體君臣之大義,顧小子之面諭,安心勿辭,其卽視事,用副此意。仍傳曰,書啓批答,使偕來承旨傳諭。
柳萬重,以觀象監官員,以領事提調意啓曰,星變測候官副司果洪啓裕,公洪道忠原地掃墳事,受由出去,上來遲速,難期,今姑減下,以副司直金尙迪差下,以爲輪直測候之地,何如?傳曰,允。
全羅監司權疏曰,伏以臣,再陳危迫之悃,竊冀鐫削之恩,情實由中,言非飭外。蓋謂人臣失職之罪,莫大於專輒,朝家用罰之道,不可以異同,顒俟兪音,如渴待飮,及承批旨,又失所圖,過矣之敎,出於望外,臣誠惶隕抑塞,莫省所措。噫,臣雖無狀,曾忝卿宰之下班,與聞廟堂之末議,國計之哀痛,非不知之,稅入之減縮,非不念之,豈敢干違道之譽,以自陷濫觴之科,而惟是白地之稅,殆甚白骨之布,窮民籲怨,無過於是,荒歲恤隱,莫先於此。區區微衷,誠不忍括毛於龜背,索角於兔首,上以孤如傷之聖德,下以負分憂之丕責也。且臣性本隘狹,意在節約,今所勘災,較諸前監司所料量者,不過折其半焉。此固出於嚴畏朝令,謹守拙法,不敢徑情直行之意,而過濫之責,旣出於大僚,宜罷之斥,至發於前席,何莫非臣昏瞀顚錯,觸事聵聵,不能方便周章之致耶?臣若蹲仍冒據,不早屛退,則此後辜犯,又不知至於何許境界。百爾思量,終可擔荷藩寄,僨誤國事,重致一身之狼狽。玆敢更陳血懇,仰瀆宸聰,伏乞天地父母,曲賜矜諒,亟許褫解臣職,仍勘臣罪,以謝公議,以安私分,不勝萬幸。臣無任屛營祈懇之至,謹昧死以聞。
答曰,省疏具悉。卿其勿辭,察任。
副修撰鄭彙良疏曰,伏以,臣有老父,年迫八耋,老病沈綿,寧日恒少。臣之情理,萬無離捨從官之望,而近以館僚多曠,直次久空,區區微懇,有不敢輒煩籲呼,强抑情私,黽勉淹直,旣已有日矣。卽接家信,臣父宿病,數日益劇,風寒外感,痰癖內梗,食飮頓減,寢睡全失,種種形見,俱屬危苦,又自當曉,添有泄候,眞元澌頓,若難支耐。臣自聞此報,神精飛越,按住不得,玆敢拜進短章,徑出禁門。靜攝之中,瀆擾至此,臣罪誠萬死矣。伏乞聖慈,天地父母,俯垂諒察,亟命鐫削,以便救護,以肅朝綱,不勝幸甚。臣無任屛營祈懇之至,謹昧死以聞。
答曰,省疏具悉。爾其勿辭,護焉。
上在昌德宮。停常參·經筵。
夜一更,彗星移見於紫微垣內句陳星之西,而星體比昨稍減,尾長三四寸許,色淡,指巽方。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
又啓曰,備邊司郞廳來言,今〈日〉賓廳坐起日次,而無時急稟定事,〈不得〉來會本司云矣。敢啓。傳曰,知道。
柳萬重啓曰,同副承旨李鼎輔,今日不爲仕進,卽爲牌招,何如?傳曰,允。
李鼎輔啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
又以吏曹言啓曰,甲山府使,今當差出,而擬望之人乏少,未準朔禁軍將,竝擬以入之意,敢啓。傳曰,知道。
又以禮曹言啓曰,臣星鎭,進詣大報壇奉審,則神御榻褥蠹傷,上下排黃花紋席二件縇破傷,祭床座面紙渝色,壇上壇下神路御路大小方甎,庫庫破傷,壇上塗灰剝落,三門樑上塗灰及紅箭門柱根塗灰剝落,朱漆色渝,奉安閣草芚長竹朽破,白布遮日四十五幅三十五尺一浮,油遮日三十六張付一浮,三十張付一浮,二十張付一浮中,束乼十一艮衣,小束乼六艮衣,三甲所十五艮衣,竝破,改備,白木外揮帳十四幅三十五尺二浮,庫庫破,修補,獅蹲一雙·大獸物一雙·小獸物二雙,朱紅漆杖竹竿十箇,竝色渝,令戶曹,卽卽修改事,分付,何如?傳曰,允。
黃海監司狀啓,信川郡居金世巾等燒死事,傳于李鼎輔曰,燒死人等,令本道,恤典擧行。
兪健基以司僕寺官員,以提調意啓曰,濟州雌雄馬百匹,自今年別擇上送,分放各牧場取種事,曾已定奪矣。近來各牧場馬種,至爲駑劣,而靈光荏子場,爲尤甚,雖以分養上來者言之,無非弓背蝦背之類,絶無良馬可以孳息者。本場馬種,果皆如此,則不可不趁卽變通,移放濟馬,亦甚便當。本寺主簿李宗喆,乘馹下送,以爲摘奸後稟啓之地,而各項擧行等事,依事目策應事,分付本道道臣,何如?傳曰,允。
上在昌德宮。停常參·經筵。
夜一更,彗星移見於紫微垣內句陳第二星,而形體比昨尤爲稍減,尾迹若存若無,色甚淡泊。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
備忘記,傳于李鼎輔曰,史〈官〉一員待命,騎〈馬〉三匹立之。
領府事徐命均疏曰,伏以臣,病淹床席,稽謝恩命,控懇封章,冀被威罰,伏蒙聖朝寬大,不惟不罪,溫批反降,諭敎丁寧,臣誠感激惶隕,措射無地。臣之蟄伏郊野,歲籥倏已屢更矣。瞻望象魏,倍切戀結之忱,而廢疾旣痼,起動須人,症形近益危惡,萬無祗承之路,蔑分辜恩,爲罪日深,席藁悚蹙,斧鉞是竢。且臣有私情之萬萬迫切者,冒萬死仰瀆於慈覆之下,冀幸聖明之憐察焉。臣之病發,首尾五年。醫言溫井最宜於瘡腫,而病廢竢罪之蹤,以私陳請,極涉惶恐,囁嚅不敢發矣。今則腫毒漸熾,藥餌罔效,形貌枯削,去死無幾,不得已爲試浴之計,擔舁病身,來伏私次,將欲轉向溫陽地,而顧此病狀,實無以出入闕庭,拜跪成禮,旣不得循例請暇,又不能起身辭陛,終未免自外逕行,其虧廢分義,隳損事體之罪,萬死而有餘辜矣。伏乞天地父母,曲垂矜諒,特賜恩許,仍命攸司勘臣重典,以尊國體,以勵臣義,千萬幸甚。臣無任震越祈懇之至,謹昧死以聞。
答曰,省疏具悉卿懇。依所陳往來焉。仍傳曰,遣史官傳諭,給由馬。
上在昌德宮。停常參·經筵。
夜一更,彗星移見於紫微垣內句陳第二星之西,而星體與昨無異,尾迹若存若無,色赤,淡泊。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
鄭必寧啓曰,校理尹得敬,旣已三日齋宿,副修撰鄭翬良,由限已過,竝卽牌招入直,何如?傳曰,允。
又以吏曹言啓曰,新除授穩城府使趙徽戶奴呈狀內,矣上典偏母,年今七十六歲,加以宿病沈綿,奄奄床席。以此情〈狀〉,決不可往赴,斯速入啓處置云。趙徽之親年旣過七十五歲,則揆以法例,不可强令赴任,依例改差,其代卽爲口傳差出,給馬發送,何如?傳曰,允。
吏曹口傳政事,以崔尙衡爲穩城府使。
右議政趙顯命疏曰,伏以,臣之辭單,已滿三度矣,殿下尙不賜一番例批,其間或疏或啓,別諭敦諭之臨宣,殆過十數次,此係隆恩盛禮,前此大臣所罕得者。蓋殿下謂臣任使頗久,不忍遽棄捐之,乃眷眷至此也。人有繾於我,而我乃望望然去之不顧,則非人情也。在交際尙然,況君臣父子之間乎?臣雖愚昧,粗知此義,非有至難强之情,必可辭之義,則何敢一向迷執,屢聒於靜攝之中,而不知止也?臣聞匹夫有志,不忘喪元,聖君體仁,不枉物性。區區苦衷,庶幾自達於天地父母之前,而首尾數旬,肝血盡於披瀝,聲氣竭於叫呼,而顧殿下聽之愈邈,督之益急,必欲處臣於廉義四維之外,臣固不足憂,其於聖上體使之道,豈不有歉也哉?臣性狷滯,一有執拗,死不能回,從前去就之間,冒抗作怪,及於譴何者數矣。今日之事,終若不得遞,則其勢必轉輾陷於大僇而後已。刀錐鼎鑊,臣固甘心,揆以聖上眷眷不忍棄捐之意,不已過乎?儻蒙早賜處分,得解重務,有以自盡於廉義,而獲免於罪戾,則不但在臣爲至幸,其有光於體下之聖德,尤當何如也?伏乞深留聖意,曲賜矜察,卽命鐫削臣職名,改卜賢德,以幸國事焉。臣無任屛營祈懇之至,謹昧死以聞。
以右議政趙顯命上疏,傳于柳萬重曰,敦諭。
上在昌德宮。停常參·經筵。
仁宣王后忌辰齋戒。
夜一更,彗星移見於紫微垣內句陳大星之西,而星體與昨無異,尾跡若存若無,色亦漸淡。
鄭必寧啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
藥房都提調金在魯,提調鄭錫五,副提調鄭羽良啓曰,春寒近復峭甚,伏未審日間,聖體若何?眩氣其或有少減之勢乎?前入湯劑,已盡於昨日,臣等久未入侍,今日率諸御醫入診,詳察聖候,議定繼進當否,有不可已矣。大王大妃殿氣候調攝之節,更何如?臣等不任耿耿憂慮,敢來問安,竝此仰稟。
答曰,知道。慈殿氣候差勝後一樣,予則眩氣一樣矣。湯劑,劑入五貼,待下敎入侍,宜矣。
口傳下敎曰,向來入侍時殿坐則似加,今日亦殿坐則似加,待下敎入侍,宜矣。
藥房口傳啓曰,眩氣難於殿坐,則雖不敢循例請入侍,而臣等久未承候,藥房入診,與他有異,臥次暫爲召見,少無所妨,猶以此爲難,則招見醫官,以爲詳細承候之地,千萬伏望。傳曰,雖招見醫官,豈速愈乎?姑置之。
口傳再啓曰,今番眩候日久,而未得詳細承候,下情擧切焦迫。臣等之臥內召見,雖不敢更請,醫官之招見,不至有煩酬接,而此亦未蒙允許,臣等忝居輔護之地,尤爲抑鬱罔措。更加思量,招見醫官,千萬伏望。惶恐敢啓。傳曰,眩氣一樣,加進湯劑後,待下敎入侍,爲宜。
口傳三啓曰,今番眩候如是日久,而藥院之阻對,今幾日矣。自前國家症候,雖有甚難於起居酬接,藥院入診則曾無靳許之事。蓋以本院,專任保護,不拘禮節,而亦不可不詳察症候故耳。今日入診之請,旣不蒙許,醫官招見,亦不俯從,則保護之責虧矣,診察之路阻矣。臣等何敢昧然自在,晏然退去乎?伏乞更加睿思,稍思眩候少間之時,暫許召見於臥內,千萬幸甚。惶恐敢啓。傳曰,今日劑入之藥,五貼盡爲進服後若一樣,則欲進茶飮,待下敎入侍,宜矣。
傳于李鼎輔曰,俄者藥房啓辭批答,中官未能善傳,故欲爲更諭矣,藥院提調,皆已出去云,不必更爲入來之意,政院,分付。
以假注書望筒,傳于柳萬重曰,有眩氣之時,何可頻入乎?望筒置之,前注書仍使行公,而日後則三朔後遞改事,政院知悉擧行。
李鼎輔,以都摠府言啓曰,副摠管鄭纘述,以訓鍊都監中軍,卜馬軍點考事,訓鍊院晝仕出去之意,敢啓。傳曰,知道。
李世璡書啓,臣敬奉敦諭,卽爲傳諭于議政府右議政趙顯命處則以爲,臣日以支蔓之辭,瀆撓於靜攝之中,極知惶恐,而意在必遞,勢不可但已,復以悶迫之情,哀訴於旻覆之下,庶幾聖慈矜憐而曲許之,無奈微誠未格,又煩敦諭俯宣,叫號益急,而天聽益邈,抵冒愈力,而責勉愈重,俯仰跼蹐,靡所容措。臣之爲此,實非出於息偃圖便之私計,槪必一遞而後,爲安於心。心之所不安者,雖欲勉强,誠不可得。殿下施之以曠絶之恩非常之禮,而臣特冥頑,殆若木石之全無蠢動,恩禮之所不及,繼之以威罰而已矣。辜恩負德,如臣,慢分蔑蒙,如臣,而終逭於顯戮,則恐無以嚴國體而肅邦憲,伏地戰恐,惟俟鈇鉞之來加云矣。臣旣承偕來之命,姑爲仍留之意,敢啓。
傳曰,知道。旣諭,卿須體君臣之大義,安心勿辭,其卽視事,用副小子之至意,更爲傳諭。
柳萬重,以吏曹言啓曰,穩城府使,今當差出,未準朔禁軍將,竝擬以入之意,敢啓。傳曰,知道。
濟州牧使狀啓,莫重靑橘薦新及進上,終未免苟充封進,惶恐待罪事,傳于柳萬重曰,勿待罪事,回諭。
驪川君增疏曰,伏以,臣曾祖樂善君臣潚墳墓,在於楊州靑松里,而封築旣久,土力未固,今當解凍之節,遽至頹傷之境,私心之聞來驚遑,固當如何?若不及今治之,前頭潦澇,實有難支之慮,將以來初四涓吉,以爲改築之計。淸明之節,適在數日前,旣以此身詣墓所,則差早其發,因欲展掃,是固人情之所不已。第伏念比年以來,巧會臣事故之交疊,前後蒙恩,殆三四遭矣。矧方所帶摠管,卽是宿衛重任,不可以一日曠虛,今又瀆擾,豈不知萬萬猥屑,而情理之切,不能掩抑,趑趄屢日,不得不仰籲於孝理之下,伏乞聖慈,往還間特許由暇,俾得趁期完役之地,千萬幸甚。臣無任屛營祈懇之至,謹昧死以聞。
答曰,省疏具悉。卿其依所陳往省焉。因傳曰,給由馬,澆奠床備給。
左議政宋寅明箚。答曰,省箚具悉卿懇。去月有下敎首揆者,頃者入侍,予諭都提擧者,而領相批旨,大略旣諭。楚越大訓,黨習猶前,國綱日卑,輔相遲回。噫,予筋力猶强,到此欲諭國勢,我自困矣。噫,彼大訓之後,時象雖頓勝,予之苦心,其猶前也。沈究義理,自慨往者之用心矣。坐治猶泄泄,其況乎臥治?其欲諭矣。方有眩氣,待其少愈,其將一諭矣。仍傳曰,遣史官傳諭。
傳曰,箚子留中。
上在昌德宮。停常參·經筵。
仁宣王后忌辰齋戒。
夜一更,彗星移見於紫微垣內句陳大星之西,而星體及尾跡與色,比昨無異。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐,親病受由在外,一員未差,今日以監察茶時之意,敢啓。傳曰,知道。
傳于鄭必寧曰,逐日問候,則慈殿,必以爲眩氣添加,而爲慮。昨日中官,不善傳敎與今日不爲問安之意,分付於掌務官矣。今日勿爲問候,而大臣旣已入來,使金應三,來詣差備問候,若酬應則眩氣似加,勿爲問安事,分付藥院。
藥房口傳啓曰,昨伏承今日問安勿爲之敎。臣等極知違越之惶恐,而區區下情之憂鬱,終不能自已,待曉入來,方欲問候矣。卽伏聞以有煩慈念,必爲停止,下敎于政院云。臣等於此,不敢更爲强瀆,而聖候眩氣,積有源委。靜攝今已日久,而臣等尙未得一番入侍,詳細診察,其爲焦悶,何可勝達?今日不可不率諸御醫入診。伏乞俯諒臣等懇迫之忱,勿拘禮節,亦勿拘時之早晩,俟眩氣少間之時,暫許引接,千萬幸甚。惶恐敢啓。傳曰,眩氣一樣,只日次問候,待下敎入侍,宜矣。
口傳再啓曰,伏承下答不許入診,已不勝憂悶,而首醫來待之命,意或有招見之擧矣,只承眩候一樣之敎而退,臣等,尤爲抑鬱,罔知所達。臣等連日累次請診,終未承一兪,則設置保護之職,果安在哉?更伏乞深加諒思,勿拘時之早晩,待少間特許引接,千萬幸甚,惶恐敢啓。傳〈曰〉,劑入湯劑進御後一樣,則欲進茶飮矣。旣已下敎,後日次入侍。
口傳三啓曰,臣等不勝焦迫之忱,敢陳俟少間引接之請,而顒俟一兪之音矣,及承下答,一向靳許。此固臣等忠誠淺薄,不能孚格之致,惟當惶恐俟譴,不敢更有煩瀆,而第伏念聖候靜攝日久,診症論藥,不容少緩。雖有後日次入侍之敎,而有不可遲待。玆敢冒萬死復伸懇籲,伏乞矜諒微誠,快許入診,千萬幸甚。惶恐敢啓。傳曰,旣已下敎,依下敎後日次入侍。
口傳四啓曰,下敎又如此,臣等不敢以入診之請,更爲煩瀆,而卽今症候如此,醫官之未入侍亦久矣。後日次其間尙遠,先爲招見醫官,千萬伏望,惶恐敢啓。傳曰,進此湯劑後,欲進茶飮之意,第二次批答,已下敎矣。脈度則屢次診察,今雖更進,何愈乎?亦有自量者,而如是之故,氣尤費矣。其止焉。後日次則快許入侍矣。只以日次問候,更勿爲之。
鄭必寧啓曰,右議政趙顯命箚子到院,而以國忌正日,留院之意,敢啓。傳曰,入之。
右議政趙顯命箚曰,伏以臣,遭罹危逆,義在必遞,而尙爾虛帶,逋慢日久,罪在必誅,而尙爾幸逭,旣不安於微分,又有損於國體,公私兩病,迄無下落,日有叫號,反添靜攝中酬應之煩,臣罪萬死。臣罪萬死。惟願聖明,速賜處分焉。第竊伏聞昨日藥院入診之請,三啓而不允云。臣不敢知,殿下何爲而又有此擧也?疾病者,聖人所愼也,父母惟憂也。按症投藥,以晷刻爭,早晩一或過時,其害有不勝悔者。殿下所患眩氣,近來發作頗頻,發輒累日支離,與向來乍發而乍止者有異,其亦可視爲從前例症,而緩於診治也,明矣。提調引接,雖或不便,醫官召見,實非難事,而累啓勤懇,終始見拒,群下之驚遑罔措,姑勿論,殿下獨不念古人高廟太后之說乎?臣煎迫之餘,實不勝慨憫之至。伏乞更加三思,卽命入診,務以盡聖人愼嗇之方,慰東朝惟疾之憂,不勝萬幸。臣方在祈免之中,不能進身文陛,披瀝肝血,不忠無狀,恐爲樊噲之罪人,達宵耿耿,繞壁不眠,曉治短箚,略此陳聞,惟聖明,恕其愚而納其忠焉。取進止。
答曰,省箚具悉卿懇。所陳者旣諭于問候批答矣。卿須安心勿辭,其卽偕入,用副企望。
傳于李鼎輔曰,此批答,使偕來承旨傳諭。
上在昌德宮。停常參·經筵。
夜一更,彗星移見於紫微垣內句陳大星之西,而體色與尾迹,日漸消減,若存若無。
兪健基啓曰,備邊司郞廳,以大臣意來言,今日賓廳坐起日次,而上候方在靜攝中,不得入侍,來會本司之意,敢啓。傳曰,知道。
柳萬重啓曰,賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
以校理尹得敬,修撰鄭翬良等牌不進禁推傳旨,傳于鄭必寧曰,竝推考傳旨捧入。
鄭必寧啓曰,玉堂上下番俱空,事甚未安。校理尹得敬,副修撰鄭翬良,旣有只推之命,竝卽牌招入直,何如?傳曰,允。
又啓曰,校理尹得敬,副修撰鄭翬良牌招事,允下,而今已夜深,待明朝出牌之意,敢啓。傳曰,知道。
兪健基,以戶曹言啓曰,各道錢穀會計,例於翌年二月二十五日齊到,則啓請御覽會計修正入啓矣。各道會計,今已上來,而其中咸鏡道會計,不爲上送。莫重御覽文書,限內不得修正,事甚未安。咸鏡監司及都會官,竝推考,御覽會計,待該道會計上來,修正之意,敢啓。傳曰,知道。
領議政金在魯,左議政宋寅明箚曰,伏以臣等,昨以庭候出令,而藥院,因聖敎,姑停問候,有不敢仍行候儀,來會籌司,而焦遑抑鬱之忱,終有不能自已者,玆敢替入文字,略陳愚忠焉。臣等於聖上今日之事,不能無憾於天地之大。夫君臣,猶父子也。父而有疾,深居廢事已多日矣,而於其子,乃反禁呵斥絶,使不得入見,竝與問候一節而迫令勿爲,則其子固將難免於不孝,而抑其父亦豈不爲不慈之歸耶?不孝固可誅,而不慈亦豈不有傷於天理耶?今聖上,眩候彌留,酬接亦難,至有欲進茶飮之敎,則不可謂輕歇矣。正宜招醫診症,及時議藥,以期遄效,而藥院入診,累懇而不許者,何也?若曰,宿症往來,元非大段添加,此可以過慮,則又何不乘其少間之時,召見臣等於臥內,使調攝不至有妨,而群情得以鎭安耶?至於問候一節,臣子之所不可已者,而亦使不得自伸其情禮,聖上雖以貽憂慈聖爲慮,而臣等竊恐慈聖之憂,在於聖上之固拒入診,而不在於群下之應行問候也。伏況東宮邸下出天之孝,今於不翔不矧之中,豈不以藥院,不得進診,尤有所悶鬱也耶?此亦聖上之所宜體念而回思處也。以殿下之至仁至明,乃有此拂人情乖事理之擧,臣等誠不勝其慨然憂惑也。伏願聖上,廓然深思,幡然改圖,先命藥院,入診議藥,次第召見臣等,俾講緊務,以幸國事焉。
答曰,省箚具悉卿懇。下敎掌務官時,諭慈聖之意,當諭于日次入侍矣。今何諭乎?仍傳曰,遣史官傳諭。
上在昌德宮。停常參·經筵。
夜一更二更,坤方巽方,有氣如火光。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
柳萬重啓曰,檢閱趙載德,自鄕上來云。卽爲牌招入直,何如?傳曰,允。
兪健基,以備邊司言啓曰,各道軍餉未捧守令邊將,居末拿問,居二決杖,居三推考,元還上未捧,居末決杖,居二推考事,自前定奪矣。取考平安道狀啓,則軍餉居末兔城僉使林漢珍,居二安義僉使高萬世,居三陽德兼官孟山縣監吳泰獜,元還上則兔城僉使林漢珍爲居末,牛峴僉使鄭義山爲居二矣。竝依事目勘處,而道臣以江界等十二邑鎭各樣還上所捧之數,亦未滿三分之二,依軍餉居二例,別爲請罪矣。道臣之必欲嚴懲,亦有所見,而其所未捧,雖甚夥然,竝在分三等論罪之外,則旣非事目,而創出新規,亦有後弊,此則置之,宜當。以此該府一體分付,何如?傳曰,允。
又以禁衛營言啓曰,前正言曺命敬,本營郞廳啓下,而時在罷散中,令該曹,依例付軍職,冠帶常仕,何如?傳曰,允。
又以御營廳言啓曰,本廳屬海西四番別馬隊四十九名,標下軍一名,已爲逢點整齊矣。來三月初一日,與東營入直三番別馬隊替代後,舊軍放送之意,敢啓。傳曰,知道。
又以御營廳言啓曰,本廳來三月·四月兩朔應立後部中司屬京畿左道三哨,黃海道二哨,合五哨軍兵六百七十名內,谷山軍一名,中路得病,未及到京逢點之前,仍爲物故。莫重上番,不可空伍,其代以壯健保人,陞戶上送,以爲追立事,行關本縣,而六百九十九名,已爲點考矣。三月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來五月·六月兩朔應立後部右司屬黃海道五哨軍兵,四月二十五日,京中逢點,五月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來五月·六月當海西六番·七番別馬隊,逐朔立番次,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來三月當九番海西別驍衛逢點實數四十七名,步軍標下一名,已爲點閱整齊,來三月初一日,與本營入直別驍衛,依例替代後,舊軍放送之意,敢啓。傳曰,知道。
上在昌德宮。停常參·經筵。
夜一更,紫微垣內句陳大星之西所在彗星,若存若無,幾盡消滅。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
柳萬重啓曰,來初一日輪對日次,而國忌相値,頉稟。傳曰,知道。
又啓曰,玉堂備員,而上候靜攝中,視事,頉稟。傳曰,知道。
李鼎輔,以弘文館言啓曰,校理尹得敬,疏批已下,卽爲牌招入直,何如?傳曰,允。
京畿監司狀啓,判尹李箕鎭病重上去不得事,傳于李鼎輔曰,俟間上來行公。
修撰鄭履儉,副修撰鄭翬良等箚曰,伏以,災異之疊見,未有甚於今年,而亦未有甚於近日,妖彗告警,殆近一朔,木星犯鬼,已浹數旬。且今月是回陽之月,草木群動發生萌芽之節,而非時雨雪三下,昨今大風連吹。使天而無與於人事則已,如其不然,今日皇天之警告,又豈無所召而然耶?噫,日食之變,卽古今恒有之災,而古者猶瞽奏鼓·嗇夫馳·庶人走,所以警天之怒,而不敢自忽者然也。今者天災如此,而殿下無責躬之敎,大臣無引咎之章,群臣無陳戒之語,而聖候方在靜攝,臣僚不得進見,今幾日矣。王者,父天而母地。父母有怒,則人子爲之驚遑奔走,思所以慰安感回者,靡不用極,此固人子事父母之常禮,非必孝而後然也。臣等固知聖上,於淵涓蠖濩之中,克盡對越之誠,而以其見於外者觀之,則殿陛千里,上下隔阻,民憂國計,置之相忘,皇天俯鑑,其肯弭其怒而收其威乎?夫坤在上而乾在下,則爲泰,乾在上而坤在下則爲否。今日君道之不能下行,臣道之不能上濟,可謂極矣。所謂上下否,而天下將至於無邦者,不幸近之。殿下雖在調攝之中,君臣猶父子也。今若簡其禮貌,召見藥房諸臣,使及時診候,且召一二宰執,亟講解天怒濟民急之策,則國事不勝幸甚。臣等雖知明日有入診之命,而此不必引日定時而行之者,且以宋景熒惑退舍之事見之,夫以邈然在上之蒼蒼,乃下聽於眇然在下之片言,其機至微,其應至捷如此,亦不可虛徐也,明矣。伏願深留聖意焉。取進止。
答曰,省箚具悉。方諭相臣矣。
校理尹得敬疏曰,伏以臣,纔遭夭慼,病狀危苦,除命之下,末由承膺,積違天牌,罪合重誅,而聖度寬大,每靳例勘,只推之恩,出於格外,臣誠感激兢惶,益無所容。卽仍館直久曠,嚴召又降,而薰染之身,不敢遽入淸禁,又不免自外徑還,臣罪至此尤萬萬矣。臣方竢譴,不敢以論思自居,而第有區區憂愛之忱,略此陳聞焉。自今妖彗告警,亙月不滅,諸路洊荒,餓殍相枕,仰觀俯察,憂虞罔涯,政宜君臣上下,一心兢畏,日講消弭拯救之策,思所以轉危爲安之圖,而廟堂之臣,阻對已久,廈殿訏謨,一任廢曠,此恐由於聖候愆和,酬應有妨,而至若藥院入診,不但體貌簡便,易於引接,其在愼疾之道,尤不容少忽,而鎭日屢請,猶且靳許,民國之務,殆若相忘,保護之節,亦漸遲稽,擧朝之焦遑悶迫,當復如何?儻聖念,少加省察,則亦必借臥內方寸之地,紓群下憂鬱之忱,而一日二日,去益泄泄,臣誠惝怳抑塞,莫知所以爲計也。再昨藥院之批,有後日入診之敎,欣躍顒竢,群情同然,而顧今情禮事勢,誠有所不可一時少淹者,何必遲待日次之診筵哉?藥院大臣,廊廟諸宰,連赴籌司,冀有進對之命,伏願聖上,亟降明旨,卽許引接,俾診候之誠,弭災之方,兩盡其道焉。臣於此際,職忝經幄,固當他不暇顧,卽肅天陛,而賤疾沈淹,屢旬瀕危,束帶持被,斷無其望,復此瀆擾於靜攝之中,尤增死罪。伏乞俯垂矜諒,亟賜鐫削,以肅朝綱,俾尋生路,不勝幸甚。臣無任屛營祈懇之至,謹昧死以聞。
答曰,省疏具悉。方諭相臣矣。爾其勿辭,察職。
司諫李挺郁疏曰,伏以臣,竊觀近日藥院批旨,聖候久在靡寧,臣民之憂遑焦迫,曷有其極?藥院之連日求對,蓋出憂慮之深意,而一味固拒,終不許接,臣固知靜攝之中,有難酬應而然也。第伏見大僚箚批,則蓋以群下之黨習,有所激惱。惟我聖上,臨御十八年間,眷眷勤勤者,惟箕疇建極之政,而群臣不能精白一心,奉承上意,則聖心安得不煩惱也?此所以絲綸諭誥之不足,至於閉閤却膳,然人主操御世礪俗之柄,或漸摩之,或鞭策之,正心以正朝廷,則至誠所孚,自可透金石感豚魚,何必輒行非常之擧,過勞聖慮,自損國體耶?聖候眩氣,深有源委,雖在平常之時,當盡攝養之方。況此彌留之日,宜加調治之道,而深閉九禁,群臣無得進見,藥院一未診候,此恐有乖於大聖人平心怡氣保嗇天和之道也。目今靑臺告祲,兆象甚惡,東北阻飢,餓莩相枕,言念國事,茫無畔岸,此正群臣上下夙夜惕勵,以圖康濟,猶恐不及,而此特第二件事也。誠願聖上,深軫愼嗇聖躬之念,亦察諸臣震剝之忱,不拘常禮,頻接藥院於臥內,診症投藥,俾盡保護之道,亦於聖候少間之時,凡所以恤民賙飢之政,講究善道,以爲消災弭沴之策焉。臣之忝叨是職,日月已久,而臣父宿病,當寒增劇,實有朝夕凜凜之憂,晝夜扶持,不忍暫離,賴天之幸,近得少減,臣抑情逕行,中路淹病,寸寸前進,來詣輦下,而卽遭無父孤姪之喪,累日悲疚之餘,所苦目疾,一倍添劇,兩睛昏翳,幾於全不視物,痰癖流注,腰脚牽痛,因成拘攣,決無運動之勢。且以薰穢之蹤,冒上辭本,有所不敢,齋潔數日,今始瀆擾,臣罪尤萬萬。伏乞聖明,特賜諒察,亟許鐫遞,俾得安意調治,以尋生路,不勝幸甚。臣無任屛營祈懇之至,謹昧死以聞。
答曰,省疏具悉。方諭相臣矣。爾其勿辭察職。
江原監司金尙魯疏曰,伏以,臣在巡路,伏奉疏批,有以爲東民夙宵奚弛爲敎。擎讀未竟,誠不勝感懼交至。臣以無似,仍叨匪據,再筦大賑,才短力詘,不能使一路生靈,燠寒飽飢,各得其所,以致至尊獨憂,錦玉靡安,此則臣罪也。然本道不幸,連歲値此大無,生穀又無其策,目下接濟,遑遑罔措。飢民望哺,惟在嶺穀,不翅涸鮒之待水,此其勢危且急矣。臣之馳章遠籲,請遣備局郞者,寔出於千萬不獲已,顒竢之餘,雖未蒙快賜開許,而聖敎之憂惻勤摯,旣出尋常,嶺伯如聞此敎,必思奉行,更無事乎備郞之往來,故臣遂一邊申移以督之,一邊檢船以發之,卽又見嶺伯回移,當劃一萬石,六千石則以右沿所在,依舊分俵,終執前見,四千石則以爲左沿倉庫如洗,當以山郡穀,次次轉移,而近千里轉輸之際,日字遲延,勢所固然云。右沿相距絶遠,東船曾不慣水之狀,已陳於前疏中,而方今賑資告匱,捐瘠在卽,得一包穀,足活數十人一日之命,如可船輸,遠近未可較量,臣以何心,苦爲此往復哉?嶺伯非不知如許事勢,而尙以右沿,一直靳持者,故爲推托,意在延拖,名雖許而實則不許,觀於山郡穀千里轉移之說,灼然可知,雖以左沿倉庫如洗爲辭,而左沿許多邑,旣有留半還穀,先以此穀,許劃其代,則徐議移充,何難之有乎?況聞浦項之間,招集南北船隻,督勅差員,日輸北穀。左沿果如洗,則未委此穀,從地涌乎?此無他,東運責之本道,北運責之嶺南,故爲其些少利害,必欲彼此異視,廟堂草記更促而終不聽,聖上特敎嚴勅而亦不動。初令嶺伯,竝運東北穀,則決知其不如是矣。嶺穀,國家之穀物也,東民,國家之赤子也。殿下旣有彼穀物欲救此赤子,一命再命,至於三四命,而卒之不見行,將使東民,不得食一粒而死,天下,寧有是哉?以今九邑飢口較之,賑餘穀物,東西塗抹,僅爲一月計。若於開月旬前,未運嶺穀,則勢將停糶而撤賑。噫噫,民其盡死矣。其急若此,馳遣備郞,直發浦項穀,浦穀如不足,則代之以慶州以北左沿穀,然後可以及時拯救。殿下所以靳兪者,只在於貽弊南沿,而但備郞之行,比繡衣煩簡頓異,且南之左沿,與本道東沿,壤地相接,如使循東而南,事了卽還,則行不出四五邑,期不踰六七日,恐不至爲貽弊之端也。臣方爲檢賑事,下上東沿,而目見民命之近止,焦灼憂迫,不容晷刻淹遲,敢又冒萬事復申前請,伏乞聖明,亟命廟堂,卽日稟處焉。至於再瀆靜攝之中,實難逃鈇鉞之誅,引領以俟。臣無任惶恐懇祈之至,謹昧死以聞。
答曰,省疏具悉。所陳者,令備局稟處。
上在昌德宮。停常參·經筵。
夜一更,紫微垣內句陳大星之西所在彗星,似已消滅。
兪健基啓曰,大司憲金鎭商,執義朴弼傅,持平洪廷命·金漢喆在外,掌令權祐親病受由在外,一員未差,今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣鄭羽良啓曰,風寒甚峭,伏未審日間,聖體若何?靜攝日久,眩氣其或有少減之勢乎?前入湯劑,已盡於昨日,臣等今日當依聖敎,率御醫入侍,詳細診候矣。大王大妃殿氣候調攝之節,亦何如?臣等不任區區憂慮,敢來問安,竝此仰稟。
答曰,慈殿氣候一樣。予則眩氣一樣,而頃者入侍問候之批,旣諭,爲國熏心,追慕日倍,此等草根,其可效乎?予自爲國勢悶心,豈特眩氣?廷乏樂正之門人,只使困我乎?顧今廷臣所執之義理,其學可知,顧予十八年爲治,其學可知,以此推之,曾聖門人之所答,可謂質直矣。
傳曰,醫官入侍,已診察脈度,商確後只提調入侍。
兪健基,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,副摠管李義豐,以禁衛中軍軍兵等中日試放事,南別營晝仕出去之意,敢啓。傳曰,知道。
柳萬重,以弘文館言啓曰,本館上番,無他推移入直之員,不得已以下番,姑陞入直之意,敢啓。傳曰,知道。
李鼎輔,以禮曹言啓曰,曾前王世子入學後陳賀時,例有方物·物膳封進之規矣。來三月二十六日王世子入學後陳賀時,方物·物膳,大殿·大王大妃殿·中宮殿·世子宮,一依冬至物目數封進之意,當爲分付於各道及開城府,而上年冬江原·咸鏡兩道則以年凶,方物物膳,待開秋封進事下敎,而江原道則纔因本道狀啓,入學後陳賀方物·物膳,依例封進事,覆啓蒙允矣。咸鏡道,似當一體封進,以此分付,何如?傳曰,已下敎矣。
兪健基,以義禁府言啓曰,兔城僉使林漢珍拿問事,傳旨啓下矣。林漢珍,時在任所,依例發遣府書吏,交代後拿來,何如?傳曰,允。
壬戌二月二十八日酉時,上御熙政堂。藥房入診,左議政同爲入侍時,都提調金在魯,左議政宋寅明,提調鄭錫五,副提調鄭羽良,假注書李秀逸,記事官趙載德·趙明鼎進伏訖。金在魯曰,眩氣累日不愈,而近來風日不佳,無大段添加之節乎?上曰,一樣。速愈雖難,而不爲添加,幸矣。在魯曰,寢膳之節,亦何如?上曰,別無大段所減矣。在魯曰,大王大妃殿氣候,雖承藥院下批,而未知差愈後一樣乎?上曰,大體一樣差勝矣。在魯曰,王世子氣候,聞醫官賓客之言,則一向安順云,不勝伏幸矣。上曰,於予尤幸矣。在魯曰,伏見批答辭敎,不勝惶悚,而此則從當仰達,今將入夜,先議劑進之藥,如何?上曰,依爲之。上曰,頃者都政日,姑觀擧行,旣諭於吏判,而初有所商量矣。眩氣如此,親政旣難,爲之仕滿者,亦不可遲滯,從速擧行,可也。鄭錫五曰,自外擧行之事,已盡了當,今當定日以入矣。在魯曰,此亦恐有妨於酬應矣。上曰,此酬應則不至大段矣。在魯曰,臣等豈不知聖上眩候,積有源委,不可責時日之效,而亦不可不詳診醫藥,故敢爲連日求對,而未蒙允許,仰問聖意之所在,臣等亦豈不如樂正之門人?而旣無入侍之事,亦不敢以文字仰問,只自焦煎罔措而已。藥院下批,旣示未安之意,而臣與左揆之箚批,亦甚惶恐。至於環顧群下,其無可恃之敎,則無非群下難容之罪,而臣職忝首揆,當爲罪首,尤不勝惶悚震越矣。臣猥蒙隆畀,不能調劑,以致世道如此,近又老衰昏鈍,不能詳領聖敎,臣罪尤萬死有餘矣。上曰,今日問候之批,大略言之,樂正之數月不出,其弟子豈不問之乎?眩氣在前,亦有如此之時,若只如此,則猶可以支吾矣。向日澶淵之諭,卿以爲有意云,而古人有三思而惑者,予方有所思量,未知卿輩,果以爲如何耳。卽今筋力則雖百里之行,猶或可爲,而但精神,近甚不好,心力亦弱。今番元良祗迎,以常情言之,則豈不欣幸,而聞呼唱之聲,淚隨聲下矣。如頃日承宣之望,不知其爲知申之窠,而以李玄輔落點矣。座次單子入之後,始乃覺知,李匡輔,自春坊時,任使已久,豈不可爲知申,而但予愼惜名器,故嗣服之初,金東弼之簡潔,故相趙泰億言之,故除堂上知申,其後柳復明亦爲之,而李聖龍以爲言,故厥後則雖有地望可爲之人,絶不落點矣。今番李匡輔,旣已偶然序陞,故不欲言之矣。因在外變通望單,又上,故以卽今知申落點,李匡輔自然見遞,而豈不有損於國體乎?宋寅明曰,萬幾之中,安得不然乎?此何足煩聖念也?上曰,卽今無他世念,惟有慕先之心矣。靈城常謂予多言,而實則不然,欲以文字一番諭之,使中官書之,而手鈍多誤書矣。因下御製文字曰,見此後,卿等不必動心,而予意則深矣。諸臣傳觀畢後,在魯曰,觀此文字,聖意可以仰揣,而王言至重,何爲此無歸宿之下敎乎?上曰,末梢豈無歸宿乎?在魯曰,以殿下之至明,豈不知此文字之決不可下於今日乎?上曰,卿等猶深看矣。予方有所自量矣。在魯曰,俄者下敎,有今雖不言,後必爲之之敎,而毋論聖意之所量淺深,終非可爲之敎。如此必不可成之事,每每下敎,閭巷婦孺,亦皆驚遑,人心靡定。此何等重大事,而每每提起乎?鎭群情之道,決不當如是矣。上曰,閔昌洙不知其幾百矣。初頭欲付丙,其章因爲卽今處分,而輾轉至於親問,畢竟有同金吾之原情坐起,此亦有損於國體矣。向日李匡德事,亦爲淸脫大臣地,至於親問,此與今番事同矣。在魯曰,下敎中閔昌洙,不知幾百者,猶過矣,豈有此理乎?上曰,幾百云者,猶少言之也。大槪以庚子前後,彼此互有所爭,而予則以爲雖在庚子以前,若爲三宗血脈則忠矣,雖在庚子以後,如有挾雜之心,則是乃不逞矣。在魯曰,昌洙豈有不滿大訓之心乎?渠之招辭,亦以爲得見大訓,則明白痛快,不勝欽仰,豈有一毫不滿之心?又以爲五人,則先臣,亦嘗謂之不逞,陳達筵中云云矣。苟非鏡·夢之餘孽,豈有不滿於大訓之理乎?其必爲此疏者,不過欲明其弟所執義理及本意而已。且渠意以爲,其疏之成,旣在大訓之前,雖到今上之,不犯邦禁云爾也。此蓋出於全未從仕生疏規例之致,雖甚痛駭,而亦豈有他意乎?上曰,吾事畢矣之敎,卿豈不聞之乎?在魯曰,大訓時吾事已畢之敎,臣果親承聖敎,有同聖人之能事畢矣之意,而昌洙又有意外怪疏,故聖心雖如是,至於不滿大訓,決無此理。且昌洙旣已嚴加處分,則事過之後,只當忘之,何必長時繳繞於聖念乎?寅明曰,今此聖敎,臣恐義理亦或不如此,而親鞫何至於重損國體,借令國體有損,亦何至於發此敎乎?凡事隨遇而處之可矣,何至預憂昌洙之有百輩,而下如此之敎乎?上曰,予亦有慨於相臣矣。庚子前後之說,纔已諭之,大訓之處分,專爲皇兄也。其時右相,亦豈不曰爲之感動云乎?頃者下敎有曰,以此堤防,猶有儉·烈云云,非不知下龍·紀字,而不欲提起,故只曰儉·烈,蓋此輩交搆兄弟之間故耳。龍·紀雖極無狀,頃日右相,以締結宦寺等語,有所陳達,何必更提乎?且卿等之委任如何,古之成王,疑周公,故周公避居東山,管·蔡旣治之後,更何有引嫌之事乎?其曰,欲收殺本事,故先召承宣,命書傳旨,原章,欲爲付丙,而有所處分矣,因卿等入來未果矣。大抵疏章旣曰上前開拆,則未徹之疏,何以先播於外間乎?此可怪矣。寅明曰,此則自古如此,而疏旣到院之後,豈可不引嫌乎?上曰,右相若爲我懲討,則了當後卽當出矣。必欲自畫而遞解,則有害國體多矣。何至過爲撕捱乎?在魯曰,右相若一番別爲敦迫,則豈不出乎?亦何至以此勞聖念乎?寅明曰,聖敎以此責勵,則臣等固知罪矣,而右相亦何至過爲撕捱耶?其時右相之入侍也,辭氣雖似或過,而此出於忠憤所激,然右揆猶爲傅生之論,此豈可以黨論言之,而聞其後診筵,聖敎及於伊時請鞫事,而有以査滓黨習爲敎。此則似未及俯諒臣等心事,而右揆亦豈敢自安耶?大訓之關係如何,而御墨未乾,昌洙之疏復入,大訓中曰逆曰賊者,其疏直謂之忠,右相安得不以大義請討耶?上曰,豐原氣頗勝,向年海恩事,亦有衣甲欲走之說,今於昌洙事,又如是咄咄,如有過於此者,則將若之何?予則以爲怒蠅掣劍矣。寅明曰,昌洙之疏,初頭卽爲捧入,處分如今日,則自下豈必至於請鞫,而聖上過爲持疑,遷延時日,有若無奈何於渠者,而終至有過擧。到此之後,若只末減處分而已,則國家眞不免示弱,而紀綱無餘地,此所以有請鞫之擧,臣未見其損體也。上曰,黨習實爲支離,此文字外,更無他言矣。在魯曰,黨習近來則猶可謂差勝,先朝末年間,黨議轉激,勢如河決,非今日之比,而聖考猶不動聲色而處分矣。上曰,其時則比之此世,可謂盛際也。先朝雖在違豫之中,而每以黨議之矯激,頗以憂惱,故慈敎亦必欲祛黨矣。在魯曰,群下有罪則治之,可也,而今聖上,每因群下之黨論,至有聖躬之過擧,此甚悶迫矣。丁酉代理,卽先王卽祚四十年後不得已之事,殿下今日豈忍爲此敎乎?上曰,予豈欺卿乎?有若傷弓之鳥,凡見章疏之入,恐其又出於黨習,予心先驚矣。若此而能堪支乎?在魯曰,鼻吸三斗醋,方可爲家長。卽今人心世道,非用苦心,難以調劑,惟當靜以鎭之耳。上曰,先朝末年,予長在侍湯中,得見雖在代理後,凡有章奏,皆親自裁斷,故有人持章疏入,必先驚問。以先朝之盛際,尙如此。況予之經歷,尤如何耶?寅明曰,此文字,豈非不緊乎?下敎不當如是,速爲收還焉。在魯曰,王言至重,而文字無歸宿,臣之此言,非請其有歸宿也。此何等至重事,公然頻頻提出,以益人心之驚惑?如此文字,斷不可奉出頒布,卽爲收還,伏望矣。上曰,從當商量爲之乎?鄭羽良曰,小臣極知惶恐,而敢有所達矣。領相旣請聖心之耐苦,聖上又每下苦心之敎,臣則以爲不然矣。聖上之至誠調劑,必欲祛黨者,蓋欲其害不及於生民也。臣豈不仰揣,而苦心二字,臣下則用之,可也,人君以此心,爲堯·舜三代,可也,爲伯王之業,亦可也,非人君之所當言也。如閔昌洙事,只當因其事而罪之而已。右相所達,亦未免看作大事之弊,而殿下之所以處之者,亦未免此病,臣恐上下胥失也。人君執操縱伸縮之柄,只當物來順應,談笑而處之,可罪者罪之,感化者赦之,此後則勿復下苦心等字下敎,可也。上笑曰,卿言是矣。羽良曰,右相之所達,雖過於忠憤感激,而豈出於黨論乎?若欠於辭令則有之,而實非出於黨論也。且其引入,不過欲伸廉隅,自上敦勉,則自當出矣。以此又何必作大事看乎?寅明曰,聖上思慮過多,故辭氣之間,亦多有不忍耐住處耳。上曰,予皆見之矣。若如丙申之世,則猶可伸縮,而今時則不然矣。上曰,閔昌洙雖無狀,不待他言,而直以黨心衝動遲晩者,眞奉朝賀之子也。在魯曰,其時有專出黨論之下敎,故渠以此遲晩矣。上曰,非予問之,渠自發之矣。在魯曰,此文字,非可頒布,速爲收還,千萬至望。上曰,毋論早晩,一欲諭之,予意如此矣。寅明曰,卽今天變孔酷,災荒荐臻,生民將有盡劉之患。且北運船四十隻見敗之報,纔又得聞,民事罔措。此時雖上下寅協,孜孜爲治,尙患其不能爲國,殿下何忍每發此敎,使人心震盪,國事泮渙耶?上曰,此乃予苦心也。寅明曰,臣等雖死,此下敎,決不敢奉承矣。上曰,卿等過慮,故如此。持去與不持去,任意爲之,可也,豈有早晩乎?在魯曰,殿下每以朝廷固則外風不能入,飭勵臣等,而殿下則反自爲騷擾人心之擧,臣竊慨然。上曰,種松爲亭之說,前日言之矣,今入學已迫。書曰,國有元良。萬方以貞,予之爲此者,豈云過乎?在魯曰,此文字速還爲望。上曰,然則上之而去,可也。在魯曰,雖不下於臣等,而若更下於政院,則將奈何?上曰,此則不然矣。予不欺卿等。如是之後,何可更下乎?但史官不可不一見矣。史官見後,承旨奉授中官上之。寅明曰,右揆引入,國事尤可悶,別爲敦迫勉出,何如?上曰,當別爲敦勉矣。欲一諭此意,而復爲之敦勉,故只令敦諭而已矣。在魯曰,藥院批旨中,廷臣所執之義理云者,聖意以爲,彼此各稱義理,互爲黨論云爾乎?上曰,卽下備忘中彼此各以庚子前後爲爭之事也。在魯曰,其曰曾子門人所答質直,無乃指公明宣事乎?上曰,然矣。寅明曰,環顧群下,無一可恃之敎,終過矣。如臣庸碌,亦忝輔相,聖敎之下,固不勝惶恐,而但聖人辭不迫切。古人有言曰,十室之邑,必有忠信。殿下此敎,待群下可謂太薄矣。上笑曰,輔相猶復撕捱,則誰可恃乎?在魯曰,入學陳賀外方方物單子,入啓已久,尙不啓下。日期不遠,遠道知委,窘〈迫〉可慮。東北兩道,雖以年凶,曾有停進之命,而別賀則與例封有異,故關東·北狀請封進,該曹覆啓許施,又請北道亦依關東封進云。如此莫大之慶,何可不爲乎?上曰,單子今當下之,而北道則特令勿封,可也。出擧條在魯曰,入學不遠,博士之任,不可不預出以待。前大提學李德壽,例當薦望,而尙不上來,從重推考,更爲催促上來,何如?上曰,依爲之。出擧條諸臣,以次退出。
上在昌德宮。停常參·經筵。
兪健基啓曰,備邊司郞廳,以大臣意來言,今日賓廳坐起日次,而纔經入侍,姑不得來會之意,敢啓。傳曰,知道。
又啓曰,大司憲金鎭商,執義朴弼傅,持平洪廷命·金漢喆,在外,掌令權祐親病受由在外,一員未差。今日以監察茶時之意,敢啓。傳曰,知道。
藥房都提調金在魯,提調鄭錫五,副提調鄭羽良,啓曰,伏未審夜來,聖體若何?蔘橘茶,其已進御,而眩候姑無加減乎?大王大妃殿氣候調攝之節,亦何如?臣等不任憂慮,敢來問安。
答曰,知道。慈殿氣候差勝後一樣矣。予則眩氣一樣,而頃者正門,旣諭軍民,環顧于廷,諭之奚益?欲一諭於軍民,因卿等之固執,旣寫復默,若增其眩,左揆所陳義理,默而諒之,亦有可答者,而其亦猶默矣。湯劑豈湯劑,于今之心,將歉歲而大有大拯濟乎?生民則可解宵旰矣,只日次問候,宜矣。
以右議政趙顯命四度呈辭,傳于柳萬重曰,敦諭。
李鼎輔啓曰,卽伏見慶尙右兵使申德夏狀啓,則以壬辰節死人柳復立追配旌忠祠之意,有所陳請,此雖係崇奬節義之事,凡祀典體重,非帥臣所可擅請,況院宇追配,邦禁申嚴,如是狀聞,殊涉可駭,原狀啓還爲下送,兵使申德夏,從重推考警責,何如?傳曰,允。
柳萬重啓曰,來三月初三日都目政事爲之之意,敢啓。傳曰,知道。
又以吏曹言啓曰,都目政,旣已定日入啓,而本曹參判元景夏,尙不行公,令政院卽爲牌招察任,何如?傳曰,允。
又以吏曹言啓曰,大政時,郞官不可不備員,而正郞李命坤,身病甚重,佐郞李昌誼,親病猝重,俱無察任之勢,竝姑改差,與佐郞未差之代,卽爲口傳差出,何如?傳曰,允。
吏曹口傳政事,以鄭履儉爲吏曹正郞,朴春普·元景淳爲吏曹佐郞。
李鼎輔,以兵曹言啓曰,昨年大報壇親祭時,大報壇前門,與闕門無異,必有標信後,始得開閉,而又使景秋門守門將看檢事,已有下敎矣。今此大祭時,以祭物·祭器陪進,前期三日開門事,奉常寺依例牒報,雖非親祭,旣有下敎,則不可循例開門,依下敎請出標信開門後,與闕門一體開閉,而景秋門守門將,與守直內官看檢等事,亦依下敎擧行,何如?傳曰,允。
兪健基,以兵曹言啓曰,本曹判書金聖應,連有公故,參判李益炡,永禧殿寒食祭獻官差祭,參議尹彙貞,連日入直矣。見差懿陵寒食祭獻官,皆以明當受香,而他無推移替直之員,參知有闕之代,令該曹,以在京無故人口傳差出,仍卽牌招,以爲替直之地,何如?傳曰,允。
吏曹口傳政事,以梁廷虎爲兵曹參知。
梁廷虎,兵曹參議單付,尹彙貞參知單付。
李鼎輔,以兵曹言啓曰,今日酉時量,有一小狗,自敦化門東邊水門箭隙入來,直走都摠府之際,近仗軍士等,卽爲逐出云,極爲驚駭。敦化門守門將金成河,常時不能檢飭之失,在所難免,推考警責,守門軍卒,自本曹,從重決棍,何如?傳曰,允。
柳萬重,以內醫院官員,以都提調·提調意,啓曰,內醫廳官中,兼御醫者,至於六人,御醫則例爲入直於御醫廳,內醫中酒房官掌務官,又各有入直處,故內醫番次,極其苟艱,不可無變通之道,內醫,乃實職,御醫,是兼職。不可以兼職而廢實職之仕,故曾亦有啓請姑降入直之例,御醫中權焌·崔始崙兩人,使之姑降入直於內醫本廳,何如?傳曰,允。
李鼎輔,以戶曹言啓曰,各道錢穀會計,例於翌年二月二十五日,啓請受出,晦日內修正入啓,而咸鏡道會計未及上來,故監司及都會官,竝爲推考,御覽會計,待其會計上來後,修正以入之意,入啓退限矣。咸鏡道會計,今纔來到,御覽會計受出,依例修正之意,敢啓。傳曰,知道。
又以戶曹言啓曰,卽接廣興倉所報,則來三月朔頒料次,倉官進去于右議政趙顯命家,請受祿牌,則以爲方在呈辭祈免之中,不敢冒受常祿,祿牌不爲出給云,何以爲之?敢稟。傳曰,令倉官輸送。
又以義禁府言啓曰,北道監賑御史狀啓內,永興前府使朴泰新貪虐不法之事,更爲發問,各別嚴處事,啓下矣。朴泰新,旣已拿囚,推問時以此狀啓內辭緣添入取招之意,敢啓。傳曰,知道。
京畿監司狀啓,二月令宗廟薦新生絡締·生蛤,限內不得封進,惶恐待罪事,傳于鄭必寧曰,勿待罪事,回諭。
李鼎輔啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
慶尙監司沈聖希疏曰,伏以臣謏才薄力,叨冒重任,于今十箇月,而職下猷爲,常患憒憒,猶懼不稱矣。不幸値東北飢荒,船穀區劃,左右責發,鎭日酬應,太半在此,至若道內民憂農課,殆乎相忘,臣每一念來,不覺愧懼,伏況近來,病日益深,情日益苦,因仍蹲冒,其勢末由,擬上文字,以冀遞免,此際忽承祭海之命,此誠我聖上於拯救之道,靡不用極之至意,臣强抑情病,疾馳東來,將事旣訖,因監東沿賑事矣。日昨路中,得伏見江原監司金尙魯疏本,以關東移粟,張皇論列,有曰,塞責分排於初劃萬石之數,又曰,北道十一萬石,顚倒奉行,唯恐不及,又曰,顯示彼此厚薄,無乃强弱之勢,自不得不爾,終又結之曰,爲一道臣所操切,急送備郞,發粟督送,爲請遣辭之間,譏斥蹈籍,不遺餘力。臣看來不勝瞿然,繼之以慨歎也,臣實衰輭,固不欲與年少氣勝之人,較絜長短,以備事體,竊恐聖明,或未盡鑑燭於兩道事情之如何冒昧焉。今東伯之所以罪臣者,一則萬石之穀,不爲一時盡劃,而所劃又不盡出於左沿也,一則四千石之所加請得者,被臣防啓也。此兩事,臣皆有說。蓋臣於關東往來,首尾六七年,習知道內民穀多寡之數。且今來嶺南,壤地相接,年災劇歇,亦頗聞知,以東伯之必請移轉於他道者,或意其可已而不已然,彼旣請之,朝家又許之,則在臣共濟之義,有不可遽爾防塞,故初無一言。前冬卽以所請得萬石之半,與北關初運,同爲先劃於沿穀,其不能一時盡劃者,可以沿海蓄儲已竭,而東北轉移,出於同時,其所劃送,勢不可兩處皆優,則較量其賑政大小之別,道路遠近之殊,而有所先後之者,亦所以體朝家一視之意也。臣果先以沿邑諸色穀,艱充二萬一千石之數,以毗北運,而於東則力固不能逮,心亦不能無疑於可已之勢,故以姑觀前頭更劃之意,回移矣。春初東伯,貽書備言東民急狀,臣遂不能自信其懸料,而一半未劃者,與北之再運,竝爲畢劃,以足萬石之數,其分劃之不免爲兩番者,勢也。於北亦然,奚獨東也?其不能盡劃於左,則蓋左沿爲東北初程,自十數年來,有移轉之朝令,則輒取便易。用盡左穀,强弩之末,其勢可知,而況沿邊五邑,皆方設賑,民事之急,與東無異,而以左庫之零穀,計執耒之民口,則不能繼三四月種糧之資,欲移就左峽之穀,則重以嶺壁之險,臣方晝夜思惟,罔知所處,此正諺所謂我躬不閱者,故雖以北事之至急,朝令之至嚴,而前後亦不能多劃左穀。今東伯,反以北運之多出左沿,爲臣之罪,誠亦可笑,分劃文籍俱在,焉可誣也?昨冬北輸四萬石,則初不入浦項一粟。而最後因御史慮北事之急,捐送萬斛,固非臣所爲,今春六萬石之內,出於左者,只是一萬二千石,而此非他穀,卽昨秋備局分定預備牟及辛酉條大同米稅太而已。此是應爲上納者,朝家之所捐送,非有左邑本儲之穀而送之也。使東伯,初亦請得稅大同之應上納者,則臣亦何擇於左右乎?若夫後所請得四千石之防塞者,臣竊計嶺東,素地廣人稀,被災九邑之戶,必不能當本道尙·慶二州之民,而又畓多田少,昨農無全失之理,卽山就海,救荒有可資之方,則萬石之穀,猶足接濟,況彼此沿邑,被災同耳,設賑同耳,彼雖不足,此亦不爲有餘,若曰姑捨汝道民之死生,而必從吾所要云爾,則此豈理也哉?且竊所訝惑者,今以東伯之疏觀之,則東民必不能支待朝夕矣,東船必不能過越右沿矣。想前所劃四千石,留在浦倉,而三春已半,尙不輸去者,何也?關東之船,以私商多出於右沿,爲各邑所捉,見載北運穀者,其數不啻累十者,又何也?豈穀之未劃,則民皆必死,而穀旣劃置,則雖不輸去,民猶可飽耶?船以私商則可來右沿,而公運則不可來耶?皆非臣之所能知也。至於顚倒强弱等說,何言之若是耶?臣未知何者爲强,何者爲弱,又何如而爲顚倒也?盛氣於凌轢,而罔念相敬之義,極意於譏詆,而不知推己之道,俱不足以一笑也。夫人相昵則難咈,地曾過則繫戀,常情之所同也。東伯,臣之所親也,關東,臣之舊按也,宜其所厚不在北而在東也。然臣於運事,實不免先北而後東者,誠以東之飢與南等耳,而北民之急,實不啻加南十倍耳。以齊物稱量之心,承聖上一視憂勤之至意,則誠不敢有物我彼此於其間,臣聞損有餘補不足則有之,而未聞彼此之相等,而損此而益彼也。且設令關東之飢,盡如其言,而此道之穀,臣不當慳,而慳之者,分守封疆,各爲其民,初不足以相怒,況畢賑尙遠,道里且近,猶可往復消詳,而未爲不可而汲汲陳疏,大肆聲氣,是何不擇言之至此,而不知理之又至此耶?至請送備郞發倉,出何格例?藩臣而無故不用命,誅竄之,可也,斥黜之,可也。今若曰,無如藩臣,何置之自如,而令別人直行其覆難之事者,寧有如許國體?東伯亦應知此,而猶且强爲此說者,可見其目中以臣爲不足有無也,其所臚列,便一彈文,臣何敢更以方伯自處,而干涉東北移轉事也?況臣行到浦倉,猝患胸脅之痛,呼吸屈伸,不能自由,作一籧除,寸寸前進,徑還營次,蓋是積傷所祟,實無時月間起動之勢,目今沿邑民事,誠爲孔慘,而前頭繼賑之資,尙未區處,今臣行所到,鳩形鬼面之民,在在爲群,擁馬泣訴,所見誠爲哀憫,此時料理濟活之策,巡行安集之方,不容少緩,而臣情病如此,曠廢職事,臣罪尤萬萬。伏乞聖明,亟遞臣職,仍勘臣罪,以謝人言,以幸民事,不勝大願。答曰,省疏具悉。其何撕捱?卿其勿辭,察任。
上在昌德宮。停常參·經筵。
章敬王后忌辰齋戒。
兪健基啓曰,大司憲金鎭商,執義朴弼傅,持平洪廷命·金漢喆,掌令權祐,親病受由在外,一員未差。今日以監察茶時之意,敢啓。傳曰,知道。
鄭必寧啓曰,副修撰鄭翬良,以親病陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
柳萬重啓曰,吏曹參判元景夏,昨日違召,不爲應命,事甚未安,都政只隔二日,卽爲牌招,何如?傳曰,允。
備忘記,傳于鄭必寧曰,史官三員待命,騎馬九匹立之。
鄭必寧啓曰,史官一員不備,宣傳官代送之意,敢啓。傳曰,知道。
以校理尹得敬牌不進禁推傳旨,傳于鄭必寧曰,推考傳旨捧入。
鄭必寧,以禮曹言啓曰,私廟展拜,以每年季春稟定事,曾已命下矣。展拜吉日,以何間推擇乎?敢稟。傳曰,展拜旣行,而辛丑于今其幾十年,一欲行之,而有展拜之禮,尙今遲回,今又遲回,眩氣隨年而深,更待何時?今番旣行展禮,初八日行翌晨奠酌,初九日當爲回駕,依此擧行,儀注只遵展拜禮,只以初八日行展拜,翌日自內行禮後,回駕磨鍊,前後部鼓吹,今番祛之。
李世璡書啓。臣敬奉敦諭,卽爲傳諭于右議政趙顯命處,則以爲,臣辭單之滿三度已久,適當擧朝憂遑之會,不敢循例續呈,以增瀆擾之罪,而多日停撤,亦爲未安,故今日不得不冒死更呈,而又煩敦諭之特宣,感激惶隕,尤無所容措,臣本來私義,實無去就之可論,而到今情地益復危蹙,席藁私次,只俟顯僇云矣。臣旣承偕來之命,姑爲仍留之意,敢啓。傳曰,知道。
鄭必寧,以觀象監官員,以領事·提調意啓曰,紫微垣內,句陳火星之西所在彗星,旣已消滅,文臣測候官,自今日減省記之意,敢啓。傳曰,知道。
上在昌德宮。停常參·經筵。
章敬王后忌辰。
未時申時,日暈,暈上有背。
兪健基啓曰,大司憲金鎭商,執義朴弼傅,持平洪廷命·金漢喆,在外,掌令權祐親病受由在外,一員未差。今日以監察茶時之意,敢啓。傳曰,知道。
下直,穩城府使崔尙衡。
備忘記,傳于兪健基曰,今下弓矢,穩城府使崔尙衡處,給送。
兪健基,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
鄭必寧,以弘文館言啓曰,本館上番闕直,事體未安。校理尹得敬,昨旣有只推之命,卽爲牌招入直,何如?傳曰,允。
兪健基啓曰,右議政趙顯命,上疏到院,而以國忌正日,留院之意,敢啓。傳曰,入之。
右議政趙顯命疏曰,伏以臣以庸碌,無所肖似,濫被鴻造,致位至此,龍亢則悔,器滿而傾,早晩顚躓,理固宜然,況乃孽自己作,無所逃逭,臣將誰怨而誰咎哉?伏聞數昨診筵,聖上,以臣向日筵奏之乖當,引入之無義,有縷縷未安之敎,筵席語秘,雖未得其詳,臣於此,益不勝戰慄惶恐之至也。臣之引入,不過欲安於臣子之分,避遠於形迹之嫌而已,此蓋道理廉義之所不容自已。前此疏啓,屢已陳暴,今何敢更爲薾縷,以增瀆擾之罪也?至於伊日筵奏之過激,臣亦自知非大臣之體,業已愧謝於筵中矣。蓋臣賦性剛褊,不能容物,前後屢承殿下勉飭之敎,而卒無以變化,今復有此妄發,以此罪臣,臣復何辭?抑臣之所以自悼者,則有之。臣之事殿下二十年,外托君臣之義,內結父子之恩,殿下所以眷遇臣者,誠曠絶千古,而區區願忠之忱,亦庶幾仰質穹蒼而無媿矣。顧以遭値不幸,擧措卽當,自以謂尊嚴國體,而乃反傷損於國體,自以爲忠愛君父,而乃反見疑於君父,孤負腹心股肱之托,遂爲忘恩背德之臣,俯仰穹壤,此何人哉?杜門潛伏,靜言思惟,一毛·一髮,無非罪戾,血泣省愆,靡所逮及,惟有早伏形〈刑〉章,以彰其不忠妄作之罪然後,庶可以少安於私分,而稍伸於邦憲,官職去就,顧何暇論也?伏乞亟賜處分,以幸公私焉。答曰,省疏具悉卿懇。頃者下敎,旣諭卿之撕捱,深爲慨然,深爲慨然,深爲慨然。卿須體君臣之大義,顧今日之國事,安心勿辭,卽起視事,用副慇懃之意。
以右議政趙顯命上疏,傳于柳萬重曰,此批答,使偕來承旨傳諭。
上在昌德宮。停常參·經筵。
夜三更,黑雲一道如氣,起自巽方,直指乾方,長十餘丈,廣尺許,良久乃滅。
兪健基啓曰,大司憲金鎭商,執義朴弼傅,持平洪廷命·金漢喆,在外,掌令權祐親病受由在外,一員未差,今日以監察茶時之意,敢啓。傳曰,知道。
鄭羽良啓曰,同副承旨李鼎輔,今日不爲仕進,卽爲牌招,何如?傳曰,允。
鄭必寧啓曰,玉堂上下番俱空,事甚未安。今日政,新除授玉堂,待下批,竝爲牌招,推移入直,副提學趙榮國,時在京畿楊州地,斯速乘馹上來事,下諭,何如?傳曰,允。
又以禮曹言啓曰,王世子未冠禮前,祗迎·祗送之節,勿爲擧行事,曾有命下。而今春太廟展謁時及頃日私廟展拜時,因下敎隨駕,故祗迎等節,亦稟旨擧行矣。今此私廟展拜出還宮時,王世子,祗迎·祗送及隨駕等節,何以爲之?敢稟。
以禮曹草記,私廟展拜時,王世子祗迎·祗送·隨駕,何以爲之?敢稟。傳于鄭必寧曰,今番則置之。
鄭必寧,以兵曹言啓曰,今此私廟擧動時,前後廂軍兵,似當依丁未定奪,以十五哨磨鍊。而今番則與當日回鑾有異,前後廂軍兵,依宗廟·社稷經宿擧動時例磨鍊乎?敢稟。傳曰,今亦依例擧行。
傳于鄭必寧曰,兵曹草記批答中,依例擧行云者,依展拜時例爲之。
備忘記,傳于鄭必寧曰,頃者旣下敎,今者大政,卽飭勵後初政也,蕩滌竝用,卽予固心,更飭銓曹,一新其政,況杜詩亦云今日正體元日新之時也,十考十上,五考五上,淸白吏等子孫初入仕,西北人等,申飭一心乃公,卽一條目,只飭其本,勖哉勖哉之意,申飭兩銓。
傳于鄭必寧曰,其初下敎,飭其本也,而泛擧條目,綱領雖擧,八條豈闕,泛擧條目者,依都政例,申飭兩銓。
傳于鄭必寧曰,動駕在前,連日酬應,必勞矣,望數多入,今日畢政。
吏批,都目政事,判書鄭錫五進,參判元景夏進,參議任珽進,左承旨柳萬重進。
吏批啓曰,今都目政,各岐仕滿應遷者相避,及未準朔監察·禁府都事·戶曹·刑曹·工曹·漢城府·掌隷院,郞官各司久仕時推人員,竝擬,何如?傳曰,允。
又啓曰,守令多窠,今當差出,未準朔禁軍將及營將·邊將·虞候·都事·察訪·守令,竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。
又啓曰,大司諫今當差出,而擬望之人乏少,承旨竝擬,何如?傳曰,允。
又啓曰,都目大政,郞廳不可不備員,佐郞朴春普·元景淳,俱在外,今姑改差,何如?傳曰,允。
傳曰,非爲吏曹郞廳而安寶,兩銓多有二品以上及堂上官,一體安寶,而吏曹官,使之催促謝恩,備員參政,而此傳敎,只兩銓知之。
又啓曰,曾前都目政,直長仕日未滿十日以上者,有啓稟陞出六品之規矣。今番都政,直長仕日未滿五日者,似當依例陞六,而此非應行之事,何以爲之?敢稟。傳曰,出六。
又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。去秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,新除授安州牧使林光弼奴名呈狀內,矣上典,猝得關格之症,蘇完未易,夫馬留滯,極甚有弊,斯速入啓處置云。順興府使宋必煥呈狀內,積年水土之疾,已入膏肓,近添似瘧之症,時月內,萬無差復赴任之勢,趁卽入啓變通云。林光弼·宋必煥,實病旣如是危重,則不可强令赴任。竝依例罷黜,何如?傳曰,允。
又啓曰,宗簿寺直長李麟祥,以仕滿次第,備擬受點矣。旣是秩卑之人,則不可因置,他司直長中相換,何如?傳曰,允。
都目政事,以柳星東爲活人別提,李思勗爲典設別提,洪重厚爲掌苑別提,朴鳳漢爲平市直長,金始炯爲判義禁,陳在摶爲禮曹正郞,閔百昌爲兼說書,金愼行爲繕工副正,安相朝爲健元陵令,金致慶爲沔川郡守,李普淳爲咸悅縣監,趙德常爲德山縣監,尹東奭爲燕岐縣監,元一揆爲靑陽縣監,金光迪爲庇仁縣監,田萬春爲价川縣監,洪益三爲陽城縣監,李堉爲濟用主簿,李彦煥爲尙衣別提,兪彦民爲瓦署別提,沈錪爲順陵直長,安商楫爲宣陵直長,金孝大爲繕工奉事,金漢明爲義盈主簿,朴弼時爲內資主簿,兪性中爲南平縣監,金宗大爲康津縣監,玄鳳漸爲濟州判官,韓宗濟爲黃海都事,柳鼎茂爲魚川察訪,趙榮國爲副提學,徐宗玉爲知春秋,元景夏爲同經筵,鄭習良爲金井察訪,趙福命爲重林察訪,鄭彭壽爲平丘察訪,朴弼均爲左尹,任守迪爲刑曹參判,吳光運爲同義禁,金柱星爲司䆃主簿,鄭錫敎爲司僕主簿,尹德春爲尙衣直長,沈鏽爲軍資直長,徐進修爲義盈直長,南宮鏡爲內資奉事,南德純爲監察,林世諿爲尙衣僉正,申命蓍爲恭陵令,崔一奎爲禮曹佐郞,趙尙綱爲順興府使,徐命聖爲漢城主簿,韓德一爲廣興主簿,鄭志翼爲戶曹正郞,李台鎭爲軍資判官,柳星東爲司評,李彦煥爲義禁都事,鄭重周爲監察,尹東浚爲咸平縣監,李裕身爲靈光郡守,韓日遠爲藍浦縣監,李陽重爲海美縣監,崔一衡爲慶興府使,洪夏疇爲鐵山府使,李眞哲爲慶源府使,李日躋爲安州牧使,南泰慶爲咸從府使,沈一羲爲泰安郡守,李胤恒爲景陽察訪,李正五爲古阜郡守,呂光世爲谷城縣監,李永福·呂善應爲典籍,李麟祥爲宗簿直長,趙尙圭爲尙瑞直長,趙㷜爲長興奉事,李仁濟爲典獄奉事,李重祚爲兵曹佐郞,趙哲命爲漢城庶尹,李埴爲工曹正郞,沈景鎭爲社稷令,金命礪爲直講,李德升爲氷庫別提,李齊華爲兵曹佐郞,朴弼濂爲禁府都事,李德寅爲贊儀,兪宇基爲修撰,金漢喆爲副校理,沈䥃爲應敎,吳遂采爲大司諫,李廷鎭爲濟用副奉事,閔洙彦爲掌令,洪重孝爲正言,沈䥃爲兼東學敎授,鄭實爲兼南學敎授,鄭翬良爲兼校書校理,徐海朝·金弘澤爲典籍,兪迪基爲典獄奉事,愼後成爲尙瑞副直長,朴宗儒爲監察,柳升鉉爲判決事,沈師得爲工曹佐郞,洪采輔爲顯陵令,李瑞彪爲掌苑別提,金範錫·朴師宅爲引儀,趙榮衍爲活人別提,李克祿爲連原察訪,鄭漢奎爲自如察訪,朴弼謨爲司宰僉正,吳命欽爲戶曹佐郞,鄭翬良爲宗簿正,鄭俊一爲弼善,許信爲龍仁縣令,閔光遇爲兵曹正郞,趙暾爲說書,金弘澤爲尙衣主簿,李彦衡爲尙衣別提,沈廷最爲司宰主簿,李時中·尹勣爲禁府都事,金翼臣爲中部主簿,黃浟爲西部主簿,朴得遠爲東部主簿,玄廷萬〈爲〉假引儀,李永福爲兵曹佐郞,李弘佐爲儀賓都事,徐敏修爲刑曹佐郞,李重彦爲敦寧主簿,金漢昌爲宗廟令,李思勗爲司饔主簿,李恭華·金光績·鄭守良爲引儀,洪象漢爲副修撰,金履健爲陰竹縣監,韓德孚爲穆陵別檢,李塾爲崇陵別檢,權相龍爲長寧殿別檢,李堉爲翼陵別檢,李命坤爲司僕正,申緯夏爲引儀,柳億基·洪敍箕典籍單付,鄭東潤,承文校檢單付,宗簿直〈長〉李麟祥,司宰直長宋輝明,相換,姜守珪成均博士單付,李泰重學正單付,趙世選學錄單付,金可慶承文博士單付,趙載淵爲永禧殿參奉,李翊胄爲惠陵參奉,宋秀華爲英陵參奉,羅蔘爲莊陵參奉,尹光德爲溫陵參奉,朴師健爲敦寧參奉,申著爲宣陵參奉,趙漢弼爲長寧殿參奉,朱炯昌爲南部參奉,鄭衡周爲中部參奉,柳逅爲北部參奉,趙·柳忠·金宅壽·沈昌鎭爲假引儀,李以濟爲仁同府使,金可衍爲典設別提,金聖梓爲掌樂主簿,朴龍秀爲獻陵令,南惠老爲持平。
兵批,都目政事,判書金聖應進,參判李益炡進,參議梁廷虎進,參知尹彙貞進,右副承旨兪健基進。
兵批啓曰,釜山·白翎兩鎭僉使,今當差出,而擬望之人乏少,未準朔禁軍將,竝擬,何如?傳曰,允。
又啓曰,訓鍊院正,今當差出,而擬望之人乏少,外任竝擬,何如?傳曰,允。
又啓曰,新除授碧團僉使朴弼根老母,今年七十六歲,古豐山萬戶全聖興老母,今年七十八歲,法不當遠離赴任,俱爲呈狀乞遞。邊將之親年七十五歲以上者,許遞其任,已有定式,竝改差,何如?傳曰,允。
又啓曰,新除授同知中樞府事李碩栽·李藖,以病在鄕廬,勢難上來肅謝云,西樞雖是閑局,不可一向虛帶,竝今姑改差,何如?傳曰,允。
又啓曰,僉知中樞府事李斗翼,以篤老之人,遠在鄕廬,萬無上來肅謝之望云。西樞雖是閑局,不可一向虛帶,今姑改差,何如?傳曰,允。
又啓曰,及第趙榮茂·金泰極,閑良李枝茂·金志鼎等,以捉虎之功,俱有加資之命,而趙榮茂·金泰極·李枝茂·金志鼎,係是出身閑良,何以爲之?敢稟。傳曰,竝特爲加資。
又啓曰,新除授同知中樞府事宋炳章,家在遠鄕,勢難上來肅謝云。西樞雖是閑局,不可久曠,今姑改差,何如?傳曰,允。
又啓曰,忠翊衛將李光新呈狀內,重得傷寒,症情危惡,旬月之內,萬無起動之勢,入啓處置云。病勢如是危篤,則宿衛輪番之地,不可暫曠,今姑改差,何如?傳曰,允。
又啓曰,新除授淸州營將李邦佐,無加資之命,何以爲之?敢稟。傳曰,特爲加資。
都目政事,以朴明源·韓範錫爲摠管,金柱殷爲都摠經歷,沈琦·韓光國爲都事,李垕爲訓鍊判官,李碩栽·李藖爲同知,曺允成爲宣傳官,李鐽爲兼司僕將,李時馨爲兼內禁將,李得舟·□命稷爲兼五衛將,申得文爲曹司衛將,李命九爲訓鍊判官,李邦佐爲淸州營將,李重佐爲公州營將,韓夢弼爲釜山僉使,閔鎭斗爲白翎僉使,金有慶·金應三爲知事,李斗益爲僉知,金聖臣爲慶尙左兵虞候,張世億爲荏子島僉使,趙世完爲德浦僉使,李薰爲善積僉使,陳世文爲美錢僉使,梁以震爲乶下僉使,金鎭國爲赫梁僉使,張士和爲訓鍊主簿,李彦命爲注文島僉使,李命賢爲南陽監牧官,金亨兌爲礪峴僉使,李命祥·金潤·吳光運·李玄輔·趙榮國·南泰慶·朴弼琦·趙徽·趙東恒爲副護軍,李壽沆·李匡輔爲副司直,曺命敬爲副司果,魚有珪爲訓鍊正,李殷春爲都摠經歷,李義璧爲羽林將,柳涑爲訓鍊僉正,姜遇睈爲許沙僉使,申在夏爲安義僉使,朴萬和爲天城萬戶,李廷蕃爲濟物萬戶,李相齡爲方垣萬戶,朱秀點爲溫萬戶,全善俊爲訓戎僉使,康德裕爲正方山城別將,洪壽澤爲林土召募別將,張士和爲委曲僉使,金厚鼎爲玉江萬戶,金泰極爲兔城僉使,朴弼根爲碧團僉使,趙泰恒爲南村別將,崔挺機爲金城別將,金世健爲鳥嶺別將,宋炳章爲同知,柳德佐爲古豐山萬戶,鄭重白爲訓鍊僉正,李道燮爲主簿,朴觀漢爲忠壯衛將,韓鋈爲全羅兵虞候,李衡身爲大丘營將,尹勉亨·李蓁爲訓鍊主簿,沈齡爲宣傳官,尹敬一爲滿浦僉使,金養正爲兼內禁將,鄭夏徵爲兼五衛將,安世迪爲北虞侯,柳懋爲都摠經歷,洪泰培爲訓鍊判官,具偀爲僉知,卞至遠·李師重爲訓鍊主簿,申智·金棠爲同知,朴時碩爲僉知,崔瑞雲爲訓鍊判官,尹宗大爲晉州營將,李觀夏爲武兼,尹光履爲訓鍊主簿,崔大鎭爲守門將,崔完爲部將,魚道文·洪彦復爲武兼,李觀祥爲宣傳官,崔萬郁·李邦郁爲守門將,李希聖爲武兼,孫命來·趙重鼎爲守門將,盧處仁爲訓鍊主簿,朴性善爲中樞經歷,李宗漢爲武兼,洪夏興爲部將,崔泰基爲守門將,金處說·鄭啓周·金處良爲武兼,韓萬相爲同知,姜渭聘爲忠翊將,姜世勣爲五衛將,李慶元·李顯靖·王時命爲武兼,宋相徵爲洗馬,趙趾命爲侍直,宋文欽爲副率,洪有源·魚必遂爲訓鍊僉正,韓泰輝爲武兼,具善復爲都摠都事,李鼎秀爲伐登萬戶,趙命周爲從浦萬戶,沈潭爲訓鍊判官,金慶鱗尙州浦權管單付,吳挺柱寶化堡權管單付,文道一爲訓鍊主簿。
以吏曹判書鄭錫五,兵曹判書金聖應,初度呈辭,傳于鄭必寧曰,竝還給。
兪健基,以備邊司言啓曰,廣州府尹閔通洙,以病狀沈重,情勢危苦,連呈辭狀,而保障重地,有難輕遞,調理察任之意題送矣。今又呈狀乞遞不已,其所引情病,旣難强迫,官務曠廢,亦甚可慮。廣州府尹閔通洙,今姑許遞,何如?傳曰,允。
鄭必寧啓曰,應敎沈䥃,時在京畿安城地,修撰兪宇基,時在楊州地,副校理金漢喆,時在公洪道瑞山地,竝斯速乘馹上來事,下諭,何如?傳曰,允。
又以戶曹言啓曰,卽接廣興倉所報,則依傳敎,右議政趙顯命,今三月朔祿俸,輸送于本家則以爲,見方待罪求免,廉義·法例,俱不容冒受常祿云。祿俸不爲領受,何以爲之?敢稟。傳曰,令倉官更爲輸送。
又以成均館官員以同知館事意啓曰,今三月初三日,儒生課試,當爲設行,而大提學未差,大司成金尙星受由在外,限內不得爲之。今月內無故日退行之意,敢啓。傳曰,知道。
又以奉常寺官員,以都提調·提調意啓曰,本寺祭享所用咸鏡道外貢條,中脯四十八貼五條價布,每年自本道上納本寺,則本寺貢人等,受價作脯進排矣。今年則因北道凶歉,凡諸上納等物,自朝家一倂蠲減,本寺中脯之價,亦在蠲免之中,旣無價本,將未免闕封,事勢窘迫,不得已先令貢人等,依例造脯,以爲及時封進之地,而貢人輩,年年受價之時,已有落本稱冤之端,而況此無價造納,尤有傷於事體,自朝家某樣變通,劃給中脯四十八貼五條之價於貢人等處,俾於今春等造脯時,一體作脯事,令備局,稟處,何如?傳曰,允。
上在昌德宮。停常參·經筵。
自辰時至午時,日暈。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經,今日以監察茶時之意,敢啓。傳曰,知道。
又啓曰,憲府連日監察茶時,諫院闕啓,已至多日,事甚未安。除在外,掌令閔洙彦,司諫李挺郁,正言李長夏,竝卽牌招,何如?傳曰,允。
又啓曰,金吾滯囚,委屬可慮,新除授判義禁金始炯,同義禁吳光運,竝卽牌招察任,何如?傳曰,允。
柳萬重啓曰,預備兼春秋洪重孝,身病猝重,勢難察任,兼春秋之任,今姑減下,其代令該曹口傳差出,何如?傳曰,允。
吏曹口傳政事,李晉吉兼春秋單付。
以校理尹得敬,副修撰洪象漢,牌不進禁推傳旨,傳于柳萬重曰,竝推考傳旨捧入。
柳萬重,以禮曹言啓曰,來四月初八日,行宗廟夏享大祭親行事,啓下矣。依此擧行事,分付各該司,而永寧殿,依前例同日遣大臣行祭事,知委,何如?傳曰,允。
兪健基,以兵曹言啓曰,今此私廟擧動時,本曹兩驛騎馬四十匹內,病傷除,各差備應把之數,無以推移。依前例,京畿驛馬限十匹補把,以充不足之代事,本道監司處,分付,何如?傳曰,允。
又以義禁府言啓曰,卽接月令醫官林益彬手本,則保放罪人爣·金相奭·李秀輔·李載春等,病勢今已向差云,還囚之意,敢啓。傳曰,知道。
正言李長夏啓曰,請充軍罪人李時蕃,依律處斷。請逆坦緣坐·籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請還收罪人朴重葵放送之命,嚴鞫得情,依律勘斷。請還收楊就達酌處之命,仍令該府,依前嚴覈勘處。請栫棘罪人宋翼輝,更令王府,拿鞫嚴問,期於得情。新除授正言金光世,時在京畿楊州地,司憲府大司憲金鎭商,時在驪州地,執義朴弼傅,時在楊州地,持平洪廷命,時在慶尙道南海縣任所,持平南惠老,時在公洪道忠原地,請竝斯速乘馹上來事,下諭。答曰,不允。下諭事,依啓。
同副承旨李鼎輔疏曰,伏以臣之父母,俱以望八之年,起居飮啖之節,月異而日不同,有如崦嵫之頹景。且有痰火宿病,自數年以來,氣益衰而病益痼,百症交侵,委頓床席,藥餌爲命,少失攝則輒落下數層,居常澟澟,實無一日之安。故臣不敢爲離捨仕宦之計者久矣。而況昨年冬,臣遭獨子之夭椓,老人癃疾之中,見此慘毒情界,悸驚傷疚,神心大損,病情陡劇,氣息澟綴,今至累朔,無復餘地,臣之情理,可謂哀且憐矣。頃於意外,忽叨見職,動駕在卽,其在分義,他不暇顧,抑情出謝,仍參陪班,獲近耿光,持被一望,而近來風寒乖和,老人將攝失宜,宿患挾感重發,沈淹數旬,有加無減,頭疼膈痞,嘔泄交作,達宵哮喘,時時昏塞,食飮全廢,眞元澌陷,危症疊現,醫技路窮,臣方在左右扶護,焦灼罔措,目下情勢,實無頃刻離側之勢。卽者召牌降臨,而末由祗膺,玆不得不隨詣闕外,疾聲哀籲於孝理之下,伏乞天地父母,俯垂矜惻,特罷臣職,仍治臣罪,以便救護,以安賤分,千萬至幸。答曰,省疏具悉。爾其勿辭焉。
禮曹判書李德壽疏曰,伏以臣腫生下部,閱旬辛苦,近得少間,故嚴召之下忍死作行,僅得來抵東郊,而行役所損,瘡處潰爛,坐臥俱妨,末由入謝恩命,且臣向來所遭人言,至爲憯毒,今雖日月稍久,而餘悸在心,況其前後爲說,多在於文衡一着,則尤豈敢冒沒議薦,以犯衆怒乎?玆敢略入文字,以冀垂諒,伏乞亟遞臣宗伯之任,竝寢文衡議薦之命,以重國體,以安私分,千萬幸甚。答曰,省疏具悉。卿其勿辭擧行焉。
以右議政趙顯命五度呈辭,傳于柳萬重曰,敦諭,使偕來承旨傳諭。
上在昌德宮。停常參·經筵。
辰時,日暈兩珥。申時,日暈。
鄭必寧啓曰,備邊司郞廳,以大臣意來言。今日賓廳坐起日次,而以大報壇祭齋戒相値,頉稟。傳曰,知道。
又啓曰,大司憲金鎭商,執義朴弼傅,持平洪廷命·南惠老,在外,掌令權祐,親病受由在外,閔洙彦未署經,今日以監察茶時之意,敢啓。傳曰,知道。
柳萬重啓曰,今日賓廳坐起,旣已頉稟,所當持公事入侍,而大報壇祭齋戒相値,頉稟。傳曰,知道。
兪健基啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。傳曰,知道。
藥房都提調臣金在魯,副提調臣鄭羽良,啓曰,伏未審,聖體若何?眩氣其或有少減之勢乎?前入蔘橘茶五貼,已盡進御,不可不更加詳察聖候,以爲議藥之地,臣等今日率諸御醫入診,有不容已矣。大王大妃殿氣候,調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣,旣下敎于入侍醫官矣。滋陰健脾湯,依前劑入五貼,勿爲入侍。
大王大妃殿·中宮殿·賢嬪宮,藥房口傳問安。答曰,知道。
藥房,口傳啓曰,聖候眩氣日久,連進調補之劑,此時動駕經宿,實有萬一添傷之憂,故顒俟入診,臣等方欲有陳達,而今承批旨,不許入診,耿耿之忱,終不敢泯默而退,敢此冒死祈懇焉。以聖上五十之慕,欲伸十八年未伸之情,凡在群下,孰不感動?第念聖人所愼,固在於疾,而況當聖候靜攝之日,勞動之餘,悲哀或過,則傷損之慮,勢所必至。臣等固知孝思至切,有不能抑遏,而亦豈不自念於愼護聖躬之道乎?伏乞深加思量,勉抑至情,特許姑爲停止,以待日後聖體康寧之時而行之,實擧國臣民之同情祝望者也。臣等亦抱此憂愛,惶恐敢啓。傳曰,卽今眩氣,由於時象氣鬱而然,若伸情理,則似可愈矣,方計日而在,其止焉。
柳萬重啓曰,校理尹得敬,副修撰洪象漢,旣有只推之命,卽爲牌招入直,何如?傳曰,允。
傳于兪健基曰,民事豈懈於夙宵,備局句管堂上,回奏·申飭等事,卽爲擧行。
又以侍講院言啓曰,本院新除授說書趙暾,時在京畿楊州地,兼說書閔百昌,時在廣州地,書筵入番事緊,竝斯速乘馹上來事,下諭,何如?傳曰,允。
李鼎輔,以備邊司言啓曰,卽今北道民事,轉益危急,餓莩相枕,傳聞甚慘,南運穀多致敗船,賑救之道,實爲罔措。且今農節已迫,而村無牛隻,全廢耕墾,麥農秋成,亦皆無望,趁此時辦備農牛,使無失時,最爲急務,而朝家雖許鑄錢,一齊多鑄,其勢未易,待其畢鑄,農必後時,姑先以兵·戶曹錢各二千兩,宣惠廳錢一千五百兩,御營·禁衛·守禦·摠戎廳錢各一千兩,訓鍊都監錢五百兩,都合一萬兩,分排許貸,以爲及今備牛勸農之地,自本道,隨其鑄錢,連續上送還報之意,嚴加申飭。且聞南關飢民之不至坐以待死者,擧皆上京貿米,或駄或負而去,而市肆之間,米旣不敷,價且日踊,或不無狼狽虛還者,其情誠慼,賑廳米五六百石,每石以二兩五錢折定,許令發賣於北道之民,而民人之持御史帖文來付者,自該廳,詳細考準捧價後,續續計給,爲宜。以此分付本道及該廳,何〈如〉?傳曰,允。
鄭羽良,以戶曹言啓曰,依傳敎,右議政趙顯命今三月朔祿俸,令倉官更爲輸送本家,則以爲,見方引罪求免,廉義·法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
上在昌德宮。停常參·經筵。
夜一更至三更,月暈。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
備忘記,傳于兪健基曰,今下弓矢,慶源府使李眞哲處給送。
柳萬重啓曰,未署經守令,至於十八員之多,而憲府掌令閔洙彦未署經,餘皆在外。諫院除在外及傳旨未下外,大司諫吳遂采,正言李長夏,卽爲牌招,以爲署經之地,何如?傳曰,允。
兪健基,以都摠府言啓曰,今此私廟擧動時,寶劍·守宮及侍衛,不可不備員,而副摠管鄭纘述·李義豐,軍門進去,韓範錫·李命熙·徐命九,身病危重,勢難進參,寶劍·守宮·侍衛將,不得備員,身病人員,合有變通之道,令政院急速稟旨變通,亦令該曹,以在京無故人,卽爲口傳差出,以爲備員侍衛之地,何如?傳曰,允。
又啓曰,因都摠府草記,今此私廟擧動時,寶劍·守宮及侍衛,不可不備員,而副摠管鄭纘述·李義豐,軍門進去,韓範錫·李命熙·徐命九,身病危重,勢難進參,身病人員,令本院稟旨變通,令該曹,以在京無故人,口傳差出事,允下矣。韓範錫·李命熙·徐命九,合有變通之道,何以爲之?敢稟。傳曰,竝改差。
兵批,口傳政事,以鄭壽松·李宗城·綾城君森爲副摠管。
以校理尹得敬,副修撰洪象漢等,牌不進禁推傳旨,及司諫李挺郁牌不進罷職傳旨,傳于鄭必寧曰,竝推考傳旨捧入。
鄭必寧,以觀象監官員,以領事·提調意啓曰,自前有日月食之變,則前期三朔入啓,使京外救食者,不但事體重大,亦慮遠道行會,或有窘急之患矣。今四月望,有月食,則當於二月初,入啓行會,而當該述者,矇然不能預算,今始覺悟,事之寒心,莫此爲甚,爲先汰法,令攸司囚禁科罪,月食之期,今已急遽,星火行會于諸道,以爲趁時救食之地,何如?傳曰,允。
兪健基,以戶曹言啓曰,依傳敎,右議政趙顯命,今三月朔祿俸,令倉官,更爲輸送于本家,則以爲,見方引罪求免,廉義·法例,俱不容冒受常祿云,又不領受,何以爲之?敢稟。傳曰,令倉官,更爲輸送。
鄭必寧,以內醫院官員,以都提調·提調意啓曰,議藥同參許錭,旣以外任遞來,依前例還屬本院,令該曹付軍職,冠帶常仕,何如?傳曰,允。
兪健基,以兵曹言啓曰,本曹正郞李光瀷,身病猝重,決難行公,累度呈狀,宿衛重地,不可久曠,正郞李光瀷,今姑改差,何如?傳曰,允。
全羅監司狀啓,蝟島大猪項里居,南加·邑金等渰死事,傳于兪健基曰,渰死人等,令本道恤典擧行。
江原監司狀啓,淮陽等居李介東妻母李召史等,燒死·囕死事,傳于兪健基曰,燒死人等,令本道恤典擧行。
慶尙監司狀啓,南海等官居婢介進等渰死·燒死事,傳于兪健基曰,燒死·渰死人等,令本道恤典擧行。
上在昌德宮。停常參·經筵。
卯時,日暈兩珥。辰時,日暈。午時未時,日暈,暈上有冠。
鄭必寧啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
李鼎輔啓曰,校理尹得敬,副修撰洪象漢,牌招事命下,而闕門已閉,待明朝出牌之意,敢啓。傳曰,知道。
鄭羽良啓曰,同副承旨李鼎輔,今日不爲仕進,卽爲牌招,何如?傳曰,允。
鄭必寧啓曰,今此私廟擧動時,承旨當爲備員隨駕,而左副承旨李世璡,以右議政趙顯命處偕來事進去,在前如此之時,有姑令入參之例,何以爲之?敢稟。傳曰,依爲之。
以校理尹得敬,副修撰洪象漢等,牌不進禁推傳旨,及大司諫吳遂采牌不進罷職傳旨,傳于李鼎輔曰,竝推考傳旨捧入。
李鼎輔啓曰,校理尹得敬,副修撰洪象漢,旣有只推之命,而明日擧動時,侍臣不可不備員,竝卽牌招,何如?傳曰,允。
以李文濟爲事變假注書。
兪健基,以兵曹言啓曰,明日私廟擧動時,本曹郞廳侍衛及各差備,不可不備員,正郞有闕之代,令該曹,以在京無故人,口傳差出,以爲侍衛備員之地,何如?傳曰,允。
吏曹口傳政事,以許逅爲兵曹正郞。
敎致仕奉朝賀李宜顯書。王若曰,倚老成而圖任,兪音久靳於乞身,眷容髮而憫衰,彝典特擧於致事,玆循前日之瀝懇,俾遂暮景之就閑,惟卿聰明絶人,樸素超群,氣象規模之嚴毅,綽有名父典刑,志節行誼之飭修,允爲士林標準,文章振一代之委靡,取法則高,識量鎭末世之浮囂,所守斯確。忠孝則根於天性,淸白乃得之家傳,在師門請益之初,若不屑於功令,値坤位光復上會,遂早擢於巍科,前後之歷敭最多,內外之績庸竝茂。始蜚英於翰苑,瀛閣咸稱黼黻之才,逮按節於海臬·嶺藩,益礪氷蘖之操。論科事於伏蒲之日,實快輿情,引士類於秉銓之辰,思裨世道。惟夷險不渝於一節,故眷注最隆於兩朝。杜少陵之此生獨餘,幾悲弓劍之遠,蘇子瞻之一謫三載,應念玉樓之寒,迨玆寡躬之初臨,首思舊臣之復用。當雷雨之解霈,宣虛前,雖風霜之飽更,涪州之髮勝昔,傳硯文苑,多士服試選之公,授鉞戎壇,三輔壯關防之勢。所以予心之虛佇,乃有台府之擢升,懲討屢請於登筵,辭嚴義正,精力殆盡於修史,頭白汗靑,中間之跋疐雖頻,終始之倚毗不替,一老尙遺於今日,此殆造物者相之,三事遽解於曩時,是則寡人過也。心常係於王室,可見匪躬之忠,跡不安於朝端,未展報國之志。幾歎荒野之棲屑,近幸京輦之來依。門巷蕭條,廊廟同於韋布,襟懷疎曠,城·市等於山林。霖雨思深,予嘗以古人追先帝之義敷誥,桑楡景迫,卿每引大夫致其事之例爲言。封章凡幾上而乞休,苦懇至五載而靳許,安危所係者重,政切仰成之誠,去就不可以輕,屢願留之旨,卿雖欲卷而謝世,思寵利之罔居,予則勉杖以造朝,豈耆宿之便舍?逮夫軒陛之晉對,頓覺年貌之益衰,尙齒垂恩,猶記休致之懇,執手成說,蓋出禮遇之隆,與其虛縻職名,責以陳力就列,曷若許奉朝請,俾之隨意養閑,肆遵引年之舊章,曲副謝事之宿願。有戀戀意也,非無月朝之規,欲源源見之,特勉時覲之禮,支廈之材難得,初心雖切於任賢,懸車之年已過,始望寧孤於告老,夫旣諒素志之莫挽,故不待舊懇之更申,禮饋時頒,蓋爲老臣之惠養,閑局猶謝,可期暮齡之優游,人雖艷潞公臥洛社之閑情,予實愧周家留君奭之故事。於戲,時艱溢目,卿豈以進退而異憂,星變驚心?予未弛宵旰之一念。凡朝廷得失之攸係,儻效富公之進規,顧國家政令之有疑,何難漢帝之就問?須體勉副之意,益篤忠愛之誠,故玆敎示,想宜知悉。知製敎尹汲製進
司諫李挺郁疏曰,伏以臣以日昨病勢之難强,家內之不潔,未免違召,方俟嚴譴,只推之命,出於望外,臣誠惝怳震越,莫省所爲。念臣眼睛昏瞖之症,脚膝拘攣之病,頃添於遭慼處冷之餘,今已數旬,輾轉增劇,殆至於晝夜不能辨,跬步不能動之境,此實通朝之所共知。雖在平時,萬無供職之望,況於明日法駕侍從之班,尤非扶人匍匐之地,臣身之狼狽,姑舍勿論,瞻視之怪駭,顧如何哉?伏乞聖慈,俯諒病勢之難强,亟許鐫改,俾從班無有苟艱之患焉。臣於病伏中,竊有區區憂愛之忱,玆敢冒昧陳之,惟我殿下,孝感神明,德邁古今。今此親行奠爵之擧,雖出於大舜五十之慕,凡厥臣僚,孰不感也?第伏念聖候彌留,方在靜攝之中,而雨餘風寒,一倍乖和,觸冒勞動,達夜悲哀之餘,聖候之有加,勢所必至。臣民之遑遑憂憫,曷有其極?惟殿下追慕之誠,固知爲出天,而獨不念我東朝,惟憂之切,古聖人愼疾之訓耶?噫,殿下爲宗社·臣民之主,而欲循匹夫之情,不自愛重,强行玉體必損之擧者,非帝王之孝也?爲人臣子,徒知將順之美,而不思保護之方者,非愛君之道也。再昨藥院之請,在所不已,而殿下不賜開納,臣竊憂歎也。伏願殿下,上念宗社付托之重,下察臣民憂憫之忱,深加睿念,强抑聖情,以爲孝全於聖躬,慶及於生民,不勝萬幸。
備忘記,傳于兪健基曰,廷臣此等之心,知之深矣,敢憑靜攝,意卽在焉,極涉駭也,遞差給之,捧入承旨,從重推考。當該中官,不知君父,阿護廷臣,陳達不已,極涉駭也,令該府從重勘處。
傳于兪健基曰,特敎之下,緩緩寫之,當該中官,亦〈令〉該府處之。
傳于兪健基曰,動駕豈樂爲乎?承旨父母忌日,不爲三日齋戒耶?如此之故,感傷心懷,若爲益增,申飭該房。
兪健基啓曰,明日擧動時,本兵多有擧行之事,而兵曹判書金聖應,疏批已下,卽爲牌招察任,何如?傳曰,允。
又以御營廳言啓曰,今此私廟擧動時,本廳當爲結陣於左巡廳前路矣。自政院招致本廳敎鍊官,今月初九日,先蠶祭,香祝奉往時開陣事,有所分付,而莫重陣門,不可以口傳開閉,故取考謄錄,則庚申正月初十日,因禮房承旨具宅奎所達,動駕相値時,則姑令開陣事,永爲定式矣。今依定式擧行之意,敢啓。傳曰,知道。
統制使狀啓,北運穀所載木浦等鎭兵船色吏朴守白等渰死事,傳于李鼎輔曰,渰死人等,令本道恤典擧行。
吏曹判書鄭錫五疏曰,伏以臣於見職,萬不近似,而逃遁不得,冒昧承膺,只俟捱過大政,卸解重矣。初單還給之命,出於千萬意想之外,臣實惝怳震悚,罔知攸措。夫大政後政官之卽徹辭單者,非但爲欲伸廉義,蓋所以恭俟物議,三度加由,猶出格外之謬恩,而一告命給,尤是近例之所無,則雖使人稱其器,才當斯任,固當聽於輿論,參之公體,委餘宛轉,議其進退,可也。況臣之譾劣迂愚,無足比數,一身軀殼,惴惴奉持,常恐墜陷而顧此銓衡重任,初非自期,臣實自愧,人謂斯何?筵席勅勵,政日特敎,委曲嚴厲,感悚交竝,臣雖殫精畢思,不敢不自盡其愚,而第念藻識,本自不明,聞見亦且未廣,注擬之間,瘡疣必當百出,取舍之際,物情想多咈鬱,其不終陷大戾,此理之必無者也。譬如强僬僥以千鈞之擔,責駑駘以千里之步,其勢惟有顚仆僵蹶而已。臣旣明知其如此,而猶且迫於嚴命,一出再出,不思自處之道,則臣身狼狽,固不足恤,而其於累聖上則哲之明,辱朝家任使之恩,何哉?臣身帶保護之任,動駕只隔數日,而本職未遞之前,決無進身於陪扈之末。伏乞聖上天地父母,特命將臣所帶銓任,卽許鐫遞,以幸國事,仍使臣,得以軍銜自效於藥院諸臣之後,千萬不勝大願。答曰,省疏具悉。卿其勿辭行公。
兵曹判書金聖應疏曰,伏以臣久叨匪分之職,日夜憂懼,如在鍼席,今則大政已畢,瓜遞在卽,卸解重負,指日顒俟。迺者辭單還給之命,忽下於千萬意外,臣誠驚惶失圖,不知所措。噫,臣於本職,一試再試,輒取狼狽,而至於三試,猶且冒沒承當,是豈臣之才智,與前有異,亦豈但爲貪榮而然哉?誠以恩遇偏隆,分義至嚴,逃遁不得,終不能固守咫尺之義,則豈不欲盡心奉職,少效涓埃之報?而才疎識淺,臨事憒憒,政注施爲之間,瘡疣百出,孤恩僨事,依然前樣,臣之至今冒據,非但臣心之慙悚,實有公議之可畏者,然則臣之當遞,不待大政,而固已決矣。矧今瓜限已滿,自在應遞之科,而長單初入,遽命還給,惝怳抑塞,誠莫知其何爲也。泯伏屢日,祈免路絶,情窮勢迫,不知所出,玆敢略暴血懇,仰瀆宸嚴,伏乞聖慈,諒臣不可一日仍冒之勢,亟許鐫遞臣職名,以幸國事,以安私分,不勝萬幸。答曰,省疏具悉。卿其勿辭行公。
刑曹參判任守迪疏曰,伏以臣於病伏之中,忽承秋曹新命,驚惶感激,靡所容措。念臣稟賦脆薄,素善疾病,況今年過七旬,朽落已甚,痰火宿症之外,阿堵之疾,彌年淹痼,乘衰陡劇,視官之全廢,亦有年所,杜門跧伏,分爲癃癈,則寧復有陳力供仕之念哉?顧此所叨,卽是詞訟劇地,責任之重,非比冗司,苟令臣,徒藉寵光,晏然承當,是不幾於借聾瞽而辨聲色乎?矧今素患,觸感增加,一日之內,寒熱貿變,貼身床笫,無望起動,玆不得不疾聲呼籲於宸嚴之下。伏乞聖明,天地父母,特賜諒察,亟命鐫改臣職名,俾得安意調將,以延殘喘,以安私分,不勝萬幸。答曰,省疏具悉。卿其勿辭察職。
上在私廟。停常參·經筵。
藥房,口傳啓曰,動駕嚴時將奏,輿衛已戒,而第伏念今日日候,極其非常,陰雲迅風澟冽,無異嚴冬,雖在聖候康寧之時,尙有觸感之慮。況眩候之症最妨風寒,此時動駕,萬萬焦迫,臣等臨時瀆擾,極知惶恐隕越,而憂愛煎灼,不能自已。玆敢冒萬死仰陳,伏乞更加三思,姑停動駕之命,千萬幸甚。傳曰,情禮豈有上下,自當李挺郁而爲之乎?其止焉。
又啓曰,下敎如此,惶恐不敢更煩,而日寒如此,衣襨之節,特加愼,千萬幸甚。傳曰,依爲之。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經,今日以監察茶時之意,敢啓。傳曰,知道。
李世璡啓曰,內乘來言,捲簾,取稟。傳曰,捲三面。
柳萬重啓曰,禮貌官來言,百官稟旨就次。傳曰,知道。
李鼎輔啓曰,訓鍊都監知彀官·禁衛營敎鍊官·禁軍陣敎鍊官·御營廳敎鍊官,來言,日暮後縣燈,人定後刁斗,天明落燈云矣,敢啓。傳曰,知道。
柳萬重啓曰,小臣大王大妃殿,問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
上入齋室後,政院·玉堂·藥房口傳問安。答曰,知道。
上展拜後,政院·玉堂·藥房口傳問安。答曰,知道。
大王大妃殿,遣承旨問安。答曰,知道。
王世子,遣宮官問安。答曰,知道。
李世璡啓曰,事變假注書李文濟,時無職名,令該曹依例付軍職,冠帶常仕,何如?傳曰,允。
傳于李世璡曰,此與陪祭有異,只政院·玉堂·兵曹·都摠府省記入直人員,直宿門內門,則政院,次知開閉。
李世璡啓曰,本院只省記入直人員,直宿門內事,命下矣。承旨與他有異,六承旨似當竝爲入宿,何以爲之?口傳微稟。傳曰,依常時例,二員入宿。
又啓曰,政院·玉堂·兵曹·都摠府,旣令直宿門內,則宣傳官·守門將,似當竝爲入宿,何以爲之?口傳微稟。傳曰,宣傳官·守門將,依常時例入宿。
傳于李世璡曰,月城尉·錦城尉,衛內直宿事,分付別省記入之。
傳于李世璡曰,卽今風色少止,而夜深後則必寒,經宿軍兵,難以禦寒,而此處經宿,卽初也。訓鍊都監·御營廳敎鍊官,招致門外軍兵等,饘粥分食之意,分付禁衛營,則兵判直宿禁衛營及禁軍陣,分付兵判,一體擧行。
李鼎輔,以兵曹言啓曰,在前經宿擧動時,大內巡檢等事,使入直兵曹·都摠府堂上,各色宿衛將士等,累次巡檢事,例爲啓稟分付矣。今亦依此擧行之意,敢啓。傳曰,知道。
又啓曰,兵曹郞廳·都摠府郞廳來言,各處軍兵·軍士,夜巡檢云矣,敢啓。傳曰,知道。
壬戌三月初八日巳時。上幸私廟擧動隨駕時,行都承旨鄭羽良,左承旨柳萬重,右承旨鄭必寧,左副承旨李世璡,右副承旨兪健基,同副承旨李鼎輔,假注書李秀逸·李運海,記事官趙載德·趙明鼎。上出仁政門乘輦時,鄭必寧曰,明日先蠶祭,受香時,宜開陳門取路矣。預爲分付於當該軍門,何如?上曰,依爲之。上入私廟大門,住步輦下敎曰,兵房承旨進來。世璡進立。上曰,兵判爲省記乎?直宿於大門內乎?世璡曰,爲外省記而直宿於作門內云矣。上曰,政院·玉堂·兵曹·摠府,皆當直宿於大門內矣。予在東宮時,爲此擧動,大門開閉,侍講院主之,今番則大門開閉,政院主之,可也。
乾隆七年三月初八日,守宮假承旨尹誼,事變假注書李文濟,假承旨尹誼,以都摠府言啓曰,闕內各處入直軍兵晝巡檢云矣,敢啓。傳曰,知道。
又以兵曹言啓曰,闕內各處入直軍士夜巡檢云矣,敢啓。傳曰,知道。
又以都摠府言啓曰,闕內各處入直軍兵夜巡檢云矣,敢啓。傳曰,知道。
上在昌德宮。停常參·經筵。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經,今日以監察茶時之意,敢啓。傳曰,知道。
李世璡啓曰,內乘來言,捲簾,取稟。傳曰,捲三面。
鄭必寧啓曰,小臣,大王大妃殿問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
李世璡啓曰,小臣,右議政趙顯命處,偕來進去下直之意,敢啓。傳曰,知道。
祭罷後,入直承旨·玉堂口傳問安。答曰,知道。
開門後,政院·玉堂·藥房·朝廷二品以上·六曹口傳問安。答曰,知道。
大王大妃殿,遣承旨問安。答曰,知道。
王世子,遣宮官問安。答曰,知道。
還宮後,政院·玉堂·藥房口傳問安。答曰,知道。
傳于兪健基曰,動駕來時多般爲之,回駕時,若是急促,讀大學絜矩章之士,當如是乎?極爲寒心。
傳于兪健基曰,誤傳中官,令該府拿問處之,招而未卽待中官,亦令該府拿問處之。
傳于兪健基曰,其宮官,無據故禁推,他宮官,使之更稟以來。
傳于兪健基曰,翌日問安,則當於其日,下直而問安矣,預爲下直者非矣。當該宮官,過齋後禁推。
傳于兪健基曰,宮官之翌日問安,預爲下直者,其有前例乎?予在春邸時,未知如此規例,問啓。
鄭必寧啓曰,宮官之翌日問安,預爲下直者,其有前例乎?予在春邸時,未知如此規例,問啓事,命下矣。問于侍講院,則以爲,動駕經宿時,行在所開門必早,故問安宮官,自前例於前夕下直,來待作門外,開門後卽爲問安云矣,敢啓。傳曰,此是謬例。承令後經宿外處,而入來問安,事體如何?此後宮官,待開門後,下直而來爲問安。
傳于兪健基曰,宮官禁推置之,拿處中官,竝從重推考傳旨捧入。
傳于李世璡曰,雖行在,喧譁最甚,當該禁喧郞廳記過。
李鼎輔,以兵曹言啓曰,禁軍及標下軍兵等,煮粥事,命下矣。依傳敎煮粥以饋之意,敢啓。傳曰,知道。
又以禁衛營言啓曰,因傳敎隨駕軍兵等,煮粥以饋之意,敢啓。傳曰,知道。
又以御營廳言啓曰,今此私廟擧動時,經宿軍兵等處饋粥事,有傳敎矣。本廳結陣軍兵等處,依傳敎,去夜設粥,一一分饋之意,敢啓。傳曰,知道。
又以訓鍊都監言啓曰,傳敎內,卽今風色小止,而夜深後則必寒,經宿軍兵,難以禦寒,而此處經宿,卽初也。訓鍊都監·御營廳敎鍊官,招致門外,軍兵等,饘粥分食之意分付事,命下矣。依傳敎,隨駕軍兵及挾輦砲手等處,白米八石零,甘藿·甘醬等物,計數磨鍊,煮粥分饋之意,敢啓。傳曰,知道。
兪健基啓曰,新除授公州營將李重佐,無加資之命,何以爲之?敢稟。傳曰,特爲加資。
領議政金在魯箚曰,伏以臣自昨夕,耳中急刺之痛,忽然復作,仍以頃刻無休,痛不堪忍,達夜狂叫,全不交睫,朝來雜試焫熨,兼服湯藥,而少無所減。此是臣宿症,而發輒危惡如此,聖上靜攝之餘,明將動駕,臣職忝保護,倍切憂慮,而決無起身陪扈之望,病裏惶悚,生不如死。伏乞俯垂矜諒,亟許先遞臣藥院,卽出其代,備員參班,仍治臣罪,以警具僚,千萬幸甚。答曰,省箚具悉卿懇。以疾未參,其何所傷?卿須安心勿辭,亦勿引咎善攝焉。仍傳曰,遣史官傳諭。
壬戌三月初九日巳時。上自私廟還宮隨駕時,行都承旨鄭羽良,左承旨柳萬重,右承旨鄭必寧,左副承旨李世璡,右副承旨兪健基,同副承旨李鼎輔,假注書李秀逸·李運海,記事官趙載德·趙明鼎。上次六曹前路下敎曰,兵房承旨進來。世璡進立。上曰,今夜諸軍門軍兵,能無得病者乎?査問以來。世璡復命曰,臣承命招問諸軍門敎鍊官,則他軍門無病者,而只禦營廳,有病軍一名,故送之云矣。仍下敎曰,予入仁政殿後,兵判卽爲解嚴之意,分付。命召宣傳官,給標信曰,今已日晩矣。此一標,三軍門竝爲解嚴。
上在昌德宮。停常參·經筵。
自巳時至申時,日暈。
夜自一更至三更,月暈廻木星。
下直,中和府使李昌壽。
鄭必寧啓曰,來十一日輪對日次,取稟。傳曰,停。
李鼎輔啓曰,備邊郞廳來言,今日賓廳坐起日次,而大臣有故,頉稟。傳曰,知道。
又啓曰,大司憲金鎭商,執義朴弼傅,持平南惠老·洪廷命,在外,掌令權祐親病受由在外,閔洙彦未署經,今日以監察茶時之意,敢啓。傳曰,知道。
柳萬重啓曰,賓廳坐起,旣已頉稟,所當持公事入侍,而本院無緊急公事,上候方在靜攝中,頉稟。傳曰,知道。
藥房提調臣鄭錫五,左承旨臣柳萬重,啓曰,伏未審夜來,聖體若何?連日勞動,徹曉悲哀之餘,眩候不至有加乎?前劑入湯劑,已盡於昨日,今日臣等,率諸御醫入診,詳察聖候,議定繼進當否,爲宜。大王大妃殿,氣候調攝之節,更何如?臣等不任區區憂慮,敢來問安,竝此仰稟。傳曰,知道。慈殿氣候安寧,予則伸禮於幾年之後,感懷冞深,而氣則一樣,湯劑劑五貼以入,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
兪健基啓曰,卽伏見全羅監司權狀啓,則論罷樂安郡守尹聖五,而末端以罪狀各別科斷,特施遠配之律爲請,藩臣之論罪守令,請令攸司稟處,例也。而先爲勘律以請,有違常格,實關事體,推考警責,何如?傳曰,允。
鄭必寧啓曰,卽者副修撰洪象漢,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
柳萬重啓曰,右承旨鄭必寧,右副承旨兪健基,今日不爲仕進,竝卽牌招,何如?傳曰,允。
又啓曰,近因兩司不備,許〈多〉守令,尙未署經,非但夫馬留滯之爲弊,其中災邑民事,尤爲切急,而憲府掌令閔洙彦,未署經,餘皆在外,諫院,除在外外,呈告·未肅拜人員,竝卽牌招,何如?傳曰,允。
視事,取稟,傳于柳萬重曰,眩氣差愈而動駕乎?欲伸情禮而爲之而已,或待下敎而擧行,或取稟後擧行,宜矣。循例取稟者何事,而調攝爲請者,亦何意耶?情禮欲伸,則用氣,而高坐讀書則不爲用氣耶?如此之時,群下之心可知也。給之。
李鼎輔啓曰,今月初三日都政時,公州營將李重佐,加資啓辭,自兵批入啓,卽爲批下。而元啓辭公事別監,中間淹滯,今始現出,莫重公事,多日遲滯,極爲駭然。當該別監,自本院從重推治,何如?傳曰,允。
鄭必寧,以禮曹言啓曰,慶基殿影幀後〈褙〉有頉處,修補時,褙貼匠,當爲帶去,屛風匠別監金尙完,依例帶去之意,敢啓。傳曰,知道。
鄭必寧,以禮曹言啓曰,慶基殿影幀後褙有頉處修補事,本曹堂上一員,當爲進去,奉使印信一顆,齎去之意,敢啓。傳曰,知道。
又以兵曹言啓曰,今三月初十日,幼學韓世綱稱名人,自金虎門入來,差備門外擊錚,極爲駭愕,令攸司囚禁治罪。同門守門將孫萬載,常時不能禁斷雜人,以致闌入,亦難免其責,推考,何如?傳曰,允。
又以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,見方引罪求免,廉義·法例,俱不容冒受常祿云,祿俸又不領受,何以爲之?敢稟。傳曰,令倉官,更爲輸送。
京畿監司啓本,判府事兪拓基,月廩不爲領受事,傳于柳萬重曰,令本道更爲輸送。
京畿監司狀啓,南陽等官居徐愁·草里·子老味等,燒死事,傳于柳萬重曰,燒死人等,令本道恤典擧行。
咸鏡監司狀啓,二月令薦新生松魚,限內不得封進,惶恐待罪事,傳于柳萬重曰,勿待罪事,回諭。
上在昌德宮。停常參·經筵。
鄭必寧啓曰,玉堂備員間,視事,頉稟。傳曰,知道。
兪健基啓曰,大司憲金鎭商,執義朴弼傅,持平南惠老·洪廷命,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以大司諫吳遂采牌不進罷職傳旨,傳于鄭必寧曰,推考傳旨捧入。
鄭必寧,以禮曹言啓曰,王世子入學習日,京外進箋·陳賀·頒敎等節目,當爲磨鍊。而近來凡陳賀時,王世子殿庭行禮,則權停,自內只進表裏,而時敏堂受賀,則以權停例擧行矣,今番則何以爲之?敢稟。傳曰,依爲之。
李鼎輔疏曰,伏以臣於日昨,敢陳父病危篤之狀,得蒙恩暇,數日救護,感激洪私,江海莫量,老父病勢,少無所減,而動駕在卽,臣不敢言私,叨參陪班,而卽者急報連至,父病諸症,夜來添劇,方昏窒莫省,實有頃刻難言之慮,臣方寸焦灼,按住不得,玆敢投進短章,徑出禁門,伏乞天地父母,俯諒煎迫之情,亟罷臣職,仍治臣罪,以重邦憲,以安賤分,千萬至幸。答曰,省疏具悉。爾其勿辭護焉。
判府事兪拓基疏曰,伏以臣之瀝血控懇,雖出於迫隘窘蹙,萬萬不得已。而支離煩複,爲罪益深,只自屛息泥首,恭俟嚴誅,而聖恩尙復寬貸,朝廷訖靳勘處,一日二日,奄及數旬,則又不敢不復申號籲,冀幸處分之亟降焉。臣之病勢沈篤,無望復起爲人之狀,前所陳暴而已無餘矣,何敢每每歷擧?有似醫門談症,獨念聖朝,所以處臣者,深有所未允於物情,而頗乖於政刑之大體者。夫爲人臣而以無疾爲有疾,欺罔君父,其罪固甚重矣。至於違傲明命,經閱歲年,則雖律之以不經,未爲過也。臣之病狀,如蒙聖明之矜諒,則召命寢停,必不俟日之終矣,而今乃過周歲而史官,尙相守則是臣疾痛之號,自歸於謾飾假僞,而偃蹇逋慢之罪,萬死猶輕,前後負犯之外,是又可以決不容於王章者矣。然而鈇鉞不加,恩旨相續者,又何故也?夫當刑而恩謂之僭,當罪而免謂之倖,以臣而免於罪雖倖,而猶有恥矣。使聖朝刑乖而恩僭,尤豈非識者之所竊歎?而以殿下聖明,獨不念玆,臣誠訝惑,不知其何以有此也。見今畿邑吏民之怨咨凋攰,殆足以上干和氣,在臣今日,惟有亟就嚴譴然後,上可以嚴國體,中可以謝畿邑,下可以安賤分,臣之日夜所以如狂如醉,號呼祈祝者,只在於此。臣之情,其亦戚矣。且臣於向日聖批中,卿雖不諒,予則思卿深矣之敎,尤不勝感泣無窮。臣之雖違軒陛,日月已久,螻蟻微誠,何嘗不寤寐馳情,而天之所廢,癃疾危苦,旣末由仰承德意,則結草上報,唯俟就木之日而已。宋臣李綱所云顧瀝血,安能明心?雖擢髮,不足數罪,情同犬馬,悲跡遠于華軒,身在山林,終心馳于魏闕者,眞可謂畫出臣今日本情矣。伏乞聖明,察臣危懇之亶出腷臆,卽命召還史官,仍令攸司勘臣罪戾,千萬至願。臣無任屛營祈懇之至。謹昧死以聞。傳于兪健基曰,敦諭。又傳曰,敦諭,使偕來史官傳諭。
贊善魚有鳳疏曰,伏以臣濱死危喘,萬念俱灰,於世間事,都不省識。伏聞乃者月正吉日,鑾輿謁廟,鶴駕隨後,百僚駿奔,萬姓歡忭,旣又聞東宮入學之期,定在暮春之下旬,縟儀之成,屈指以待,三善之化,拭目可覩,臣於宛轉床席之中,益不勝微衷之懇激也。臣在前冬,伏奉特召之命,卽控一疏,備陳難進之勢,未蒙恩兪,反承隆批,惶悶抑塞,益無所措,瀆擾是懼,泯默以俟者,又復數月,違傲稽慢,罪戾增積。噫,臣於見職,千萬不近之狀,今不必更煩陳暴,而若其病勢之危篤沈頓,誠有欲進而不可得者。臣每以狗馬賤疾,仰溷天聽,輒增不敬之誅,而窮苦則呼天,疾痛則呼父,人情之所不容已,亦何敢自阻於閔覆之下哉?夫人之生老病死,理之常也,若臣自少而多疾,未老而先衰,況今七十殘齡,篤病將死,固其勢然爾,種種危惡之症,與歲增加,如日下山,如水赴壑,夫豈有挽廻之理,而今春風氣極乖,感傷忒甚,宿火如焚而神氣益昏,頑痰如膠而咳喘愈急,筋攣骨酸,坐立或不自運,方其少間,猶能擡頭擧眼,應接人事,忽然復劇,則俄頃之間,或失其常度,言語顚錯,神識迷罔,頓無生人樣子,若是者,殆無虛日,雖尋常動作,亦不可强爲,其何能束帶周旋於至嚴至敬之地哉?臣若不自量而妄進,則傴僂蹣跚,七顚八倒,固爲醜駭之甚,而又或風眩猝發,昏仆不省,臣雖自悔而不可及,殿下雖欲哀憐而全保之,亦何可得也?噫,臣生逢嘉會,名忝宮僚,而旣以愚陋蔑識,不敢少效輔導之責,及此盛禮,一造環橋之列,快覩溫文之容,退塡溝壑,則死無餘憾,而此又不能自力,豈非命也耶?仍念昔日臣弟咸原府院君臣有龜在世時,每與臣語及邦慶,輒曰若使賤臣,假以數年,則庶幾見我春宮邸下入學之禮。臣弟之三年甫畢,而大禮適在今日,逝者之恨,當復如何?臣則尙在地,一息未泯,而衰疾之難强,無異於死者之難起,臣於此,不暇爲弟悲而實自悲焉。臣於前疏,敢有春和蠢動之語,臣之本心,固如此,而今春序過半,病情有進無退,前去僅十數日,豈復有蘇健之望?一味沈篤,進身無路,亦臣之不幸也。伏乞聖明,察臣之本心而哀臣之不幸,早賜變通,亟許遞罷,俾無莫重大禮僚員不備之患,千萬幸甚。答曰,省疏具悉卿懇。前批旣諭,卿雖在野,義則共戚,元良齒學,過爲固執,其將他日,何奏懿陵?其體慇懃之意,幡然上來,輔我元良。仍傳曰,遣史官傳諭。
執義朴弼傅疏曰,伏以螻蟻微臣,自速罪戾,杜門省愆,且將沒齒溝壑,而日月稍久,恩敍遽降,曾未幾何,職名如舊,馹召繼下,自以釁累之蹤,何以得此於君父之前哉?臣誠驚惶感激,罔知攸措。第伏念臣本老病一蔭官耳,生長儒家,旣不能讀書飭躬,奔走仕路,又不得稱職報效,臣之本末伎倆,實難自隱於世。而世之知臣者,亦憂其空疎無實,畢竟狼狽而止耳,不知仍何僥冒,轉輾詿誤。初受憲職,一世皆驚,而自是厥後,銓官以其舊踐而擬望,聖明亦以循例而下點,如是六七年之間,實不知臣爲何樣人物矣。臣每中夜以思,以爲欺人之罪雖多,而若其欺罔君上之罪,實無以自立於天地之間,堂堂大朝,亦豈無公議之彈論,而尙今寂然,徒使臣官以陞官,罪復添罪,而莫之聞焉。臣夜不安寢,食不知味,終必發其狂疾而無以自贖矣。乃者湖西繡衣之臣,始論臣不善居官之兩件事,臣雖不欲與之呶呶爭辨,以傷事體,而擧此一款而言之,臣白首之年,待罪下邑,猶不盡心於小小官事,致有繡衣之按聞,其昏憒儱侗,空疎無實之狀,於此尤可見矣。況國家於科目之外,別設臺閣者,必充以學問之士,而今臣之每當非據之職者,誠是千萬夢寐之所不到也。目今天災時變,疊見層出,未知何樣禍機。伏於冥冥之中,則執政之臣,所當擇用忠讜敢言之士,使直言正論,日以上聞,以爲消弭〈之〉道,而顧何取於罪累病廢之身哉?且臣新經死疾,眞元大脫,精神昏錯,委身床席,若不保頃刻,當此春秋之節,不敢出頭於戶外一步之地,時月之內,決無作氣强策之勢,而況伏聞我春宮邸下,天賦歧嶷,睿質夙成,頃過見廟之禮,周旋進退之節,自然中度,四方觀聽,莫不聳動,而且其齒胄之期漸近,凡在一國含生之類,擧皆歡欣鼓舞,思欲一見三善皆得之盛儀,而獨臣,職係從班,偃伏鄕廬,有若不聞者然,臣罪至此,萬戮猶輕。伏願天地父母,特垂矜察,亟命改正臣職,仍治臣罪,以爲人臣慢蹇者之戒,不勝幸甚。答曰,省疏具悉。幼學壯行,其尊在聖,國之元良,謁聖齒學,過爲固執,豈儒者之道乎?其勿過辭,從速上來焉。
大司憲金鎭商疏曰,伏以臣向於忝叨館職之日,敢上辭本,未蒙恩遞,方擬申狀冀免之際,又奉移憲長之命,臣誠惶感悶蹙,罔知攸措。夫經幄之長,風憲之首,是何等高華之職,而臣是何等庸下之品,加以廢伏田野,積有罪釁,而前後忝竊,不知其幾,乍遞旋授,纔授又移,殆無時月之間,不出兩任之中,私分猥濫,固無論已,國體損傷,非細故也。玆敢冒死陳瀆於黈纊之下。伏乞聖慈,俯諒微懇,亟賜鐫遞,勿復檢擬,無溷名器,以安賤分,公私幸甚。答曰,省疏具悉。卿其勿辭,上來察職。
黃海監司宋秀衡疏曰,伏以臣自昨秋以來,病狀轉痼,決無耐煩理劇一刻蹲據之勢,向日控懇冀免,蓋出於不獲已。而及承批旨,大失所圖,一向煩瀆,亦涉惶悚,强疾供仕,已過三朔矣。飢邑民事,春來轉益遑急,監賑之行,難容少緩,不得不駄病發行,巡審山峽諸邑,近纔還營,而諸般症情,越添於累旬驅馳,晝夜酬應之餘,僵倒昏叫,人鬼莫辨,疾痛之極,安得不呼號於慈覆之下哉?蓋臣夙抱難醫之疾,居常沈痼之狀,不但同朝之所共知,抑或聖明之所俯燭,此來以後,虛脫之氣質,重傷於濱海風土,單薄之神精,盡消於堆案簿牒,而近日所添,莫非危症,昏昏床席,喘喘叫楚,對食不能啖,服藥又無效,觀此症樣,非一朝所傷,一身死生,固不足恤,而其貽害民國之政,當復如何?臣本無似,濫荷殊私,歷敭內外,罔非踰分,日夜耿耿,欲報聖恩之萬一者,只在於殫竭心膂,不避夷險,如使賤疾,或可以時月責效,復起有望,則臣雖無狀,豈敢孤負報效之初心,罔念委寄之盛意,而遽爲此丐免自便之計哉?伏乞天地父母,察臣病狀之決難强策,諒臣血懇之非出例讓,亟許遞改,俾免公私受害,千萬至祝。答曰,省疏具悉。卿勿過辭,調理察任。
正言李長夏疏曰,伏以臣於見職,自知不稱,辭章見阻,勉謝恩命,因仍冒據,今已累日,而顧未能出一言論一事,以副我聖上耳目之責,自顧多慙,人謂斯何?只緣動駕隔日,且當靜攝之中,不敢言私,抑情供職,叨參陪班,而家有八耋老父,素患痰火之外,近因風日乖和,重添外感,頭疼膈痞,一日之內,寒熱貿變,粥飮全癈,眞元頓耗,若將頃刻難支,臣本單孑,無他兄弟,左右扶將,焦灼罔措,目下情私,有難暫離。玆於牌召之下,走詣闕外,短章仰籲於孝理之下。伏乞聖明天地父母,特賜矜諒,亟命鐫削職名,仍勘慢命之罪,得以便意救護,以申至情,以肅朝綱,千萬至幸。答曰,省疏具悉。爾其勿辭護焉。
副修撰洪象漢疏曰,伏以臣,家有八十病母,不忍離捨供仕之狀,業已聖明之所俯燭,抑情持被,度日如年,而臣之逖違耿光,亦且久矣,按住在直,早晩登筵,要申區區犬馬之戀矣。卽接家信,臣之老母,因昨今寒暖之朝晝變易,脫着失宜,添感猝重,咳嗽苦劇,頭疼兼作,眠食俱失,證形非細云,臣自聞此報,心神飛越,不能頃刻自定,玆陳短章,仰籲孝理之下,因出禁門。伏乞聖明,亟遞臣職,俾便救護,仍治臣擅離之罪,以嚴朝綱,千萬幸甚。答曰,省疏具悉。爾其勿辭護焉。
工曹判書金始炯疏曰,伏以結城前縣監朴聖龍,今日之坐,已納供矣。所當議啓,而聖龍所坐,旣因道臣狀請,則在臣私義,有難循例奏讞,自前如此之事,亦有令次堂擧行之規,略入文字,敢控事例,伏乞特賜裁處焉。答曰,省疏具悉。所陳者令次官擧行。
副提學趙榮國疏曰,伏以臣病伏鄕廬之日,伏奉今月初三日承政院成帖有旨,以臣爲弘文館副提學者,臣聞命震駭,五情爽惑,罔知所以措躬也。夫職親於講幄,官長於詞掖,是何等地分,何等責任?先正臣李珥所謂必須第一人而處之者,卽是任耳。挽近以來,人物渺然,雖官不必各程其能,人不必恰稱其器,而居是職者,率皆極一時之選,必待名論素著,望實俱隆然後,方可擬議,則尙安有如臣之鹵莽蹇劣,無寸能分長,而冒昧竊據之者哉?顧臣平生伎倆,不過尋摘之一學究耳。志尙汚下,安於暴棄,疾病侵尋,轉益荒落,所謂經術文識,不省爲何等事,而倖竊科第,濫藉世蔭,前後颺歷,罔非踰分,亦嘗忝叨館職,委蛇於檢討侍講之列,已有年矣。代匱充員,隨衆碌碌,曾無一知半解,仰備顧問,窘拙之態,呈露無餘,孤負之罪,有難勝贖,回思至今,未嘗不發汗沾衣,何況進於是而裒然爲諸學士之首,不思位望之忒別,擔夯之益重,而乃敢爲抗顔呈身之計,負是眞箇不識人間羞恥事者,臣豈忍爲此哉?矧伏念法筵龍象,終須第一義者,在今尤有切焉。當此天災沓臻,君道日亢之日,正宜詳延博雅,討論方冊,以盡修省之方,以致交泰之美,而乃以如臣蔑學,百無肖稱,萬不近似者,猥廁經帷前列,莫補主德之成就,徒取物情之駭笑,則此豈但辱名器累聖治而已哉?臣於此怵然憂恐,直欲循墻而不可得也。去就一節,非所可言,而伏聞動駕經宿,不敢一向偃息,昨纔扶曳入城,祗伏道周,小申瞻天之誠,而匪分之職,有不容一日僥冒,輒敢披瀝肝血,仰瀆宸嚴。伏乞聖慈,特垂睿察,亟命鐫改臣職名,以嚴官方,以安微分,不勝大願。答曰,省疏具悉。爾其勿辭,從速察職。
洛昌君樘疏曰,伏以臣賦命險釁,積惡在躬,奉兩代先祀而曾無一介血胤,取伯兄密昌君臣樴之第二子益煐,繼以爲後,不幸早夭。有遺腹子,又於昨冬,繼以夭化,顧臣情理之慘毒,身命之哀孑,固不須言,而臣祖臣父,竝臣三世,胤緖將絶矣,享祀靡托矣,天下之窮,無如臣身。臣又年紀衰耗,疾病侵尋,將恐付托不及,而朝暮且死,生爲不孝之人,死爲不瞑之鬼。今將以五寸姪前縣監益焌之第二子秉圭年十歲者,爲亡子益煐之後,兩家私已議定,而考之典例,略有所拘。且前此如臣情理,亦多有特蒙繼絶之恩。玆敢冒死涕泣以聞,伏願聖慈,哀臣之情,察臣之懇,命以爲後,及臣縷息未泯之前,得托家祀,實天地父母之賜也。答曰,省疏具悉。所陳者,特爲許施焉。
左議政宋寅明箚曰,伏以日昨動駕時,風氣甚烈,繼以達曉悲哀,聖體不瑕有添損,區區下情,伏不勝憂慮之至。念臣情勢惶蹙,疾病且苦,日前差祭,昨者陪班,雖不敢自力奔走,而處冷觸風,病情添加,退歸私次,仍卽昏倒,頭部如碎,寒熱交發,廢食失睡,宛轉叫苦,雖方服藥調治,而實無時日起動之望,伏乞聖慈,亟命遞免臣相職,使殘喘得延,重務毋曠焉。仍念王世子入學吉日漸迫,仰惟聖心,嘉悅有倍,凡在群情,熟不顒俟?文衡必及今圈點督出,方可無臨時窘急之弊,前文衡李德壽,聞已入來,待首揆病間,命招圈點,恐不可緩也。德壽方爲春曹長官,而儀節間,必不無該曹擧行之事,宜先令政院牌招勉出也。見今上下之否隔,事務之壅滯,臣於病中,有不勝憂歎者,而此尤緊重,輒敢冒死略陳,惟聖明裁處焉。答曰,省箚具悉卿懇。所陳者,其當下敎矣,卿須安心勿辭,善攝焉。仍傳曰,遣史官傳諭。
上在昌德宮。停常參·經筵。
辰時巳時,日暈兩珥。
兪健基〈啓〉曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
鄭必寧啓曰,禮曹判書李德壽,上來已久,尙不出肅,卽爲牌招察任,何如?傳曰,允。
又啓曰,領議政金在魯,左議政宋寅明,有稟達事,來詣請對矣。傳曰,眩氣一樣,待差愈當爲之。
又以侍講院言啓曰,本院新除授說書趙暾,自鄕纔已入來云,卽爲牌招察任,何如?傳曰,允。
又以禮曹言啓曰,因樂昌君樘上疏,所陳者特爲許施焉事,命下矣。依聖敎,以其五寸侄前縣監益焌第二子秉圭,爲樘之亡子益煐之後,而立案成給之意,敢啓。傳曰,知道。
兪健基,以戶曹言啓曰,依傳敎,右議政趙顯命今三月朔祿俸,令倉官更爲輸送于本家,則以爲,見方引罪求免,廉義·法例,俱不容冒受常祿云,祿俸又不領受,何以爲之?敢稟。傳曰,令倉官更爲輸送。
假注書李文濟書啓。臣敬奉聖旨,傳諭于金吾門外議政府右議政趙顯命待命所,則以爲,無狀賤臣,罪在必誅,而顯戮不加,恩命復宣,惶恐感泣,益無所措,所授命召,夜深不敢更煩還納,今姑奉留云矣,敢啓。傳曰,知道。
編修官李昌碩書啓。臣以判中樞府事臣兪拓基偕來,往留於楊州渼陰村矣。大臣昨伏聞備忘嚴敎,不勝惶慄,卽爲擔舁前進,行到東大門外典農里,仍爲待命,臣亦隨來,姑爲因留之意,敢啓。傳曰,知道。
上在昌德宮。停常參·經筵。
夜四更,月暈兩珥,暈上有冠。
鄭必寧啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
李鼎輔啓曰,吏曹郞廳來言,臺諫有闕,政事何以爲之?取稟。傳曰,待開門牌招開政。
藥房都提調臣金在魯,提調臣鄭錫五,右承旨鄭必寧,啓曰,伏未審日間,聖體若何?眩氣久未差愈,臣等曠入侍,昨伏承下政院之敎,尤不勝悶慮之至,今日臣等,不可不率諸御醫入診,詳察聖候矣。大王大妃殿氣候,調攝之節,更何如?臣等下懷耿耿,敢來問安,竝此仰稟。答曰,知道。慈殿氣候一樣,予則眩氣一樣矣,待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
鄭必寧啓曰,禮曹判書李德壽,昨日違召,不爲膺命,事極未安,卽爲牌招察任,何如?傳曰,允。
傳于鄭必寧曰,前前大提學李德壽,待開門命招,使之圈點。
傳于柳萬重曰,政官,待開門牌招開政。
兪健基啓曰,明日前前大提學命招,大提學圈點事,命下矣。大臣及六曹判書·判尹·政府西壁,竝待開門牌招,以爲圈點之地,何如?傳曰,允。
傳于兪健基曰,領議政金在魯,左議政宋寅明,聯名箚子留中。
柳萬重,以弘文館言啓曰,本館下番副修撰洪象漢,以親病陳疏出去,臣得敬獨爲入直。下番闕直,已至多日,而副提學趙榮國,拘於館規,不得循例請牌,應敎沈䥃,校理鄭實,副校理尹光毅·金漢喆,修撰兪宇基,俱在外,修撰李天輔,副修撰洪啓禧,奉命在外,無他推移入直之路。副應敎有闕之代,令政院稟旨變通,以在京無故人差出,仍卽牌招,以爲入直之地,何如?傳曰,允。
柳萬重啓曰,因弘文館草記,下番闕直,已至多日,而副提學趙榮國,拘於館規,不得請牌,餘皆在外,他無推移入直之路。副應敎有闕之代,令本院稟旨變通差出事,允下矣。玉堂下番闕直,事甚未安,副提學趙榮國,待開門牌招,副應敎有闕之代,明日政,以在京無故人差出,待下批卽爲牌招,以爲推移入直之地,何如?傳曰,允。
兪健基,以戶曹言啓曰,卽接公洪道牙山倉田稅差使員所斤僉使所報,則本倉田稅,旣已畢捧,今月十三日,當爲分載發船,而海運判官,以身病遞職,不得擧行云,有限漕運,不可遲滯,本道都事有闕之代,以在京無故人,口傳差出,使之卽日辭朝事,分付該曹,何如?傳曰,允。
又以戶曹言啓曰,忠原君朴東亨,以奮武功臣恩賜田結,尙未準受矣。京畿廣州府數外官屯田畓合三結貳拾負八束,望呈願受,査問本官,打量成冊,今已上來,依例折給,何如?傳曰,允。
又以戶曹言啓曰,永嘉府院君權慄,恩賜田結,尙未準受矣。慶尙道密陽府數外官屯田畓竝四結三負八束,自本家望呈,査問本官,打量成冊,旣已上來,依例折給,何如?傳曰,允。
又以義禁府言啓曰,卽接月令醫員金世鉉手本,則時囚罪人朴聖龍,素患疝症,越添處冷,氣逆上衝,昏悶欲絶,胸膈痞脹,嘔泄兼發,加以重得輪感,寒熱往來,頭疼如碎,寢啖全廢,若將難保云,自前罪人病勢如此,則有保放救療之規,敢此仰稟。傳曰,依爲之。
又以義禁府言啓曰,刑曹啓目內,陽德縣監安壽長,移本府處置事,允下矣。安壽長時在平安道龍川地本家云,依例發遣府羅將,拿來,何如?傳曰,允。
又以義禁府言啓曰,全羅監司狀啓,據刑曹粘目內,樂安前郡守尹聖五,移本府處置事,允下矣。尹聖五,自任所時未上來云,依例發遣府羅將,拿來,何如?傳曰,允。
領議政金在魯,左議政宋寅明,留中聯名箚子。答曰,省箚具悉卿懇。圈點旣命耳,當當有下敎矣。卿須安心視事焉。仍傳曰,遣史官傳諭。
上在昌德宮。停常參·經筵。
鄭必寧啓曰,明日常參,方在靜攝中,頉稟。傳曰,知道。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
藥房都提調金在魯,提調鄭錫五,右承旨鄭必寧,啓曰,伏未審夜來,聖體若何,眩候,亦復何如?臣等旣伏承待下敎入診之敎,今日其或許令率諸御醫入侍乎?大王大妃殿氣候,調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,而旣諭軍民,此豈陳根可效?其若有加,自當下敎,勿爲問候,亦勿議藥。噫,在外大臣,待乎臨駕,在京輔相,待其溫諭,國事可知矣,亦勿入診。
大王大妃殿·中宮殿·賢嬪宮,藥房口傳問安。答曰,知道。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳萬重啓曰,同副承旨李鼎輔由限已過,不爲仕進,卽爲牌招,何如?傳曰,允。
傳于鄭必寧曰,領相處問候批答,從當下之,圈點先爲擧行。
鄭必寧啓曰,今日大提學圈點時,大臣命招事,允下矣。右議政趙顯命處偕來承旨,今方留在,不得循例命招,何以爲之?敢稟。傳曰,大提學圈點,兩大臣可以爲之,右相命招置之,圈點斯速擧行。
賓廳啓曰,大提學圈點以入,而前前大提學李德壽,嫌不自書其名,依例添書圈點之意,敢啓。傳曰,知道。
傳于柳萬重曰,祝文不知文字之人,以古言之,萬戶足矣。名官豈可如此用之乎?寒心矣。
都承旨鄭羽良三度呈辭,傳于柳萬重曰,如此之時,以知申而若是乎?前都承旨亦速遞矣。給之,卽爲牌招。
吏批,有政。判書鄭錫五牌不進,參判元景夏進,參議任珽進,左承旨柳萬重進。
吏批啓曰,淸州牧使,今當差出,而本州以營下劇邑,素稱難治,不可不擇差,他道有聲績守令,竝擬,何如?傳曰,允。
又啓曰,侍從父年七十者,每於歲初抄啓,而丙午年,因大臣陳達,待歲首,自該曹直請加資事定式矣。侍從臣父年七十人,別單書入之意,敢啓。傳曰,知道。
又啓曰,新除授平安都事許采呈狀內,宿病沈痼,近添輪感,人鬼莫分,斯速入啓處置云,濟州判官玄鳳漸呈狀內,矣父年今七十有三,法不當赴任,斯速入啓處置云。許采之病狀如是危重,玄鳳漸之親年,旣過七十,則其在情法,不可强令赴任,竝改差,何如?傳曰,允。
以洪啓禧爲吏曹佐郞,李度遠爲司諫,洪象漢爲副應敎,朴師漢爲茂朱府使,李義豐爲通津府使,鄭運采爲樂安郡守,朴弼謨爲淸州牧使,李奎徽爲公洪都事,閔樂洙爲昌陵令,鄭懋先·尹東益爲繕工監役,李壽根·李九成,校書博士單付,李秉常爲大提學。
兵批,有政。判書金聖應病,參判李益炡病,參議梁廷虎病,參知尹彙貞入直進,左承旨柳萬重進。
兵批啓曰,卽接武兼廳所報,則新除授參上武兼李顯靖,本廳許參時,連三次可否不順云,依例汰去,何如?傳曰,允。
又啓曰,前萬戶金時佑,閑良申慶夏·宋伏龍等,以捉虎之功,俱有加資之命,而金時佑雖已資窮,未經準職,申慶夏·宋伏龍,係是閑良,何以爲之?敢稟。傳曰,竝加資。
備忘記,傳于鄭必寧曰,噫,以予涼德,承付托之重,君臨于民,一紀又六,而綱弗樹乎朝廷,德弗及于吾民,夙宵心恧,負我軍民矣。雖然,結于心者多年,而顧今廷臣,若水投石,諭之何益?今悉心腹,洞諭軍民,咸聽予諭。噫,自古帝王,雖創業之君,初雖艱矣。定乎區宇,南面而以治,豈若予備經艱辛?噫,自戊戌心精已耗,而逮于庚歲,尤無世念矣。豈意承儲之命,遽下此等之時?承血脈之敎,身弗自已,含涕承命,弗樂南面,卽予素心。噫,世間人孰無兄弟,而豈若予所經?交結宦侍,以至辭位,卽由黨人,弗耐梟獍,竟成戊申,其根由黨。噫,旣大訓,今弗細諭,靡皇兄友,靡陟降佑。噫,我靑丘,豈有今日?其他至及弗敢脅持其君,弗能勝諭,一有處分,衆皆護之,一成靳點,輒卽伸請,窺探君心,撓撓一世,此等事體,此等分義,往牒豈有?其況補外爲特除,投畀爲立功,君綱日下,臣慢日盛,而噫霄壤之間,一義一理,而于今之世,幾義幾理,恃黨爲泰山,視君若楚·越。噫,雖堯·舜復治于今,執此義理之世界,何可治乎?幾年苦心,調劑諸黨,亦何心乎?噫,彼三黨,昔年舊臣,今弗滌用,其待何時?幾番擧措,其臣猶昔,在下者雖曰過擧,在上者卽予苦心,一自大悟,大訓頒下,意謂從今朝廷可靜,垂裕後昆,卽此一擧,然故吾事畢矣之敎,已諭股肱矣。舊習弗已,一場喧鬧,昔疑猶前,撓予初志,大訓之後,猶有昌洙,國是旣定,又復臨門。噫,其無誑惑而推上,豈有遠材?其無喧鬧葛藤,豈有昌洙?此亦大訓之後,亦不細諭。噫,末梢伸恩,國綱大解,遙憶兩陵,予懷一倍。噫,親撰由文,上欺陟降,躬問戚臣,感我陟降,復何顔面,對其群下?往之匡德,雖由黨疑,事已過矣。今者昌洙,亦弗由乎黨習,一猶過矣。其況再乎?卽予初心,付丙其章,欲處分乎其人,其雖臨門處分,弗過若此矣。史官宣諭,弗過示意,而喧鬧便殿,擧措重焉,此亦無他,我國人品,浮輕之致,頃者,鄭益河之爲匡德感慨,心竊笑之,今者輔相之爲昌洙叩地,一何過乎?惜乎,此等之慨,此等之擧,弗待用於巨慝也,昔之澶淵,其君雖恥,事已當然,故其臣帖然,今之予心,慕先雖感,其於輔相,復何撕捱?頃者下敎,因大臣之固執,旣寫寢之。噫,我軍民雖莫知予意,噫,彼股肱,豈不聞也,而循例尋單,待其溫諭,此等國體,今日乃覩,噫,此亦諭意,而人之應事,乃乎心氣,而心若浮雲,氣皆已耗,昨之政擬,今日頓然不知某人,朝者所思,晝則頓然弗知某事,日日萬機,將何爲乎?噫,顧今黨習,無顔可拜,顧今廷臣,逡巡顧瞻,而噫,我心氣,其又耗矣。曰雖眩氣,豈特眩乎?頃者面諭輔相,亦予苦心,而不諒固執,今雖泯默,若前慢應,陳根何效?昔之批旨,雖相臣,不過勿辭察任,今之批旨,或遺卿懇,政院微稟,爲大臣則重,於國體則輕,若此之故,雖微末小臣,得溫批而後,可以行公,周之下堂,幾乎近之,君日益費心,臣日益慢蹇,若値試官,其君達宵,其臣便臥,混沌以開,豈若有今日?昨年謁陵,感懷冞深,旣諭于相臣,而幸其君之眩氣,漠然無止,若値動駕,僅備侍臣,而其君欲伸情禮,則欲爲名類,敢爲沮之,若爲予眩氣,則五十高聲講讀,豈不費心力,而昨以眩氣稟止,今又無端而遽稟講筵,手脚錯雜,其心綻矣,良可笑也。昔孔聖,以身敎者之訓,爲予以訓,頃者畿伯弘毅二字,爲予藥石,幾年講學,今皆文具,儒臣外稱經傳,今皆知矣。國事民事,其雖應之,黨人相攻,擔却一邊,以待元良,諸臣掩過,猶曰其君倦怠。噫,予雖擔却于黨習,欲伸情禮於陟降,則雖幾百里,躬往矣。猶遺一事,今不罄諭,昔之輔相,有躬臨之敎,而卽日入城,國有事焉,則亦卽入矣,而今之在野相臣,已示悔意,而漠然無動,國之元良,初謁入學,亦無動意,輔相何恃?廷臣何恃,漢高慢罵,漢惠幼弱,而四皓猶輔佐,而于今之世年篤之外,在外儒臣,悻悻其野,恬然不動於元良入學之時,予之涼德,尤可知矣。然猶感慨者,儒臣則文具請召,一邊勸逐,此何誠乎?于今之世,知之深矣。中庸敬大臣,在於尊信,不在於文具矣,待儒臣之道,不在於文具,在於上下誠心矣。噫,才升登於筵席,深淵之中,察其細魚,爾等受困於今日多矣。噫,文吏日益細察,名類將至無倫,顧今世道,知之深矣,復何眷眷於當世,其猶戀戀?嗟,我軍民,民國之事,豈不勉應?將欲手諭,氣眩臂麻,命中官替寫之,奚間手諭?嗟,我軍民,咸知悶迫之心,莫曰倦怠于予。
傳于藥房曰,批答勿爲入診,落漏矣,還入改下,若許入診,則大諭豈如是乎?其退止焉。
藥房口傳啓曰,臣等未得入診已久,今日則不可不暫許入診,且於大諭,有不可不陳達之端,極知惶恐,而冒死更請,特賜矜許,千萬伏望。且本院批旨中,勿爲問候,勿爲議藥之敎,臣等雖被重譴,決不敢奉承,惶恐敢啓。傳曰,知其如此,故已書下矣,其止焉。
口傳再啓曰,臣等再承止焉之敎,而君上眩候一樣,久在靜攝中,而反使藥院之臣,勿爲問候,勿爲議藥,決是人情天理之外,臣等雖死,不敢奉承,而詣閤等對,終不許引接,惶隕抑塞,罔知攸措,更伏乞暫賜召見,俯聽臣等所陳而進退之,千萬伏望,惶恐敢啓。
兪健基啓曰,卽者議政府錄事來言,右議政趙顯命,嚴敎之下,惶恐震慄,待命於金吾門外,使錄事來納命召,何以爲之?敢稟。傳曰,命召,使傳諭史官傳授。
又啓曰,卽者禁府都事來言,右議政趙顯命,嚴敎之下,待命于金吾門外云,敢啓。傳曰,勿待命事,遣史官傳諭。
鄭必寧,以弘文館言啓曰,本館下番,無他推移入直之員,不得已以上番,姑降入直之意,敢啓。傳曰,知道。
兪健基,以戶曹言啓曰,依傳敎,右議政趙顯命,今三月朔祿俸,令倉官更爲輸送于本家,則以爲,見方引罪求免,廉義·法例,俱不容冒受常祿云。祿俸又不領受,何以爲之?敢稟。傳曰,令倉官,更爲輸送。
全羅左水使狀啓,以折爾島松田出火事,惶恐待罪事,傳于兪健基曰,勿待罪事,回諭。
左副承旨李世璡書啓。臣敬奉敦諭,卽爲傳諭于議政府右議政趙顯命處,則以爲,以廉義則旣無冒出之理,以罪犯則尙在未勘之中,所被恩數,俱非賤分之可堪,所暴情懇,更無餘蘊之可攄,伏地席藁,只俟嚴誅云矣。臣旣承偕來之命,姑爲仍留之意,敢啓。傳曰,知道。
正言金光世疏曰,伏以臣於本職,素劃已固,前後累叨,輒皆控免,伏想聖明,亦必俯燭之矣。旣難僥冒,宜卽自處,而除命之降,適在於病淹鄕廬之日,末由自力登途,未免許久遙帶,惶隕之極,靡所容措。昨始擔曳入城,而本來情勢之外,目今病狀,轉益危苦,實無一分供職之望。玆陳短章,仰暴危懇,伏乞聖明,亟賜遞罷,以肅朝綱,以安私分,不勝幸甚。臣旣不以言官自居,則宜不贅及他說,而區區憂愛之忱,爲不容終默,玆敢附陳焉。嗚呼,殿下,以今日爲何等時耶?以災沴言之,則星孛地震之變,疊現而層出矣,以民事言之,則饑饉癘疫之患,傷心而慘目矣,以言于朝著,則百隷偸惰,庶事泮渙,殆至於莫可收拾矣。噫,今日國事,可謂岌岌乎殆哉。宜殿下,一心警懼,以答天譴,至誠講究,以恤民隱,勅勵群工,以爲振刷之圖者,誠不容晷刻少緩,而今乃一切反是,泄泄沓沓,無一事施措,何也?固知聖候靜攝,有妨酬應,而藥院請候,則不許入診,不思所以愼疾之道,大僚等對,則亦靳晉接,不思所以濟艱之策,諫臣有懷陳章,而反下嚴敎,喉院隨例稟旨,而顯示未安,上下否隔,景色愁沮,群情轉益惶惑,國事茫無涯津,殆不知稅駕何地,一何與聖上平日敬天恤民,振勵朝政之意,若是其相戾耶?此臣所以憂心如焚,寧欲無吪者也。伏願聖明,穆然深思,惕然改圖,亟命藥院,鎭日診視,俾盡保護之方,亦於臥內,簡其禮貌,引接群僚,備講弭災捄民之策,因勅在廷,各率其職,以幸國事,以慰群情焉。答曰,省疏具悉。爾其察職。
壬戌三月十四日酉時,上御熙政堂。藥房入診入侍時,都提調金在魯,提調鄭錫五,副提調鄭羽良,假注書李秀逸,記事官趙載德·趙明鼎,進伏。醫官金應三·玄起鵬·金壽煃·方泰興·金德履,追後入侍。上曰,慮或有向來紛紜之弊,故有所申飭,而入診醫官之不卽同入,似是中官之誤爲阻搪,當該中官推考。出擧條金在魯曰,近來日氣陰濕,聖候若何?上曰,大體一樣矣。在魯曰,眩氣亦無大段所加乎?上曰,不知其有加矣。在魯曰,大王大妃殿氣候,若何?上曰,一樣安寧矣。在魯曰,王世子眼胞微浮之症,不至大段乎?上曰,今晩見之,則似若微浮,此則觸風所致,而經夜則自當差勝矣。在魯曰,臣等久不登對,聖候方在靜攝中,而屢下未安之敎,群下之惶悚當如何?今日伏見下軍民大諭,是皆臣下之罪也。臣職在輔相,其罪尤重,欲死無地,而承此明白開示之聖敎,臣等泄菀之忱,猶勝於未有此敎之時也。上曰,上下相持,有駭聽聞,故以文字諭之,而頗有誤字矣。在魯曰,伏聞玉音稍大時,則似有失音之氣矣。上曰,俄亦諭矣。眩氣如此,故以文字諭之,而五十之年,高聲讀書,費力必多,故使中官讀之,而不能善讀,予親讀累次,不覺高聲,故似致失音矣。在魯曰,醫官旣已入侍,使之診脈,何如?上曰,不必診脈也。眩氣非是添加,而予有苦心,故不許入診,此豈有慍於卿等而然乎?先朝末年,頻進茶飮,無益而有害,今何可每進茶飮而已乎?在魯曰,令醫官各陳所見,何如?上曰,唯。金德三曰,滋陰健脾湯,補養氣血,彼此不偏之劑,勉進,似好矣。玄起鵬曰,藥無定式,隨其輕重淺深而用之,滋陰健脾湯,雖支離,貼數不多,則藥力不足,加進,宜矣。上曰,此藥淸心之劑乎?在魯曰,此藥淸心,又補養氣血,加進,好矣。金壽煃曰,下部實則上焦自勝,丸劑效遲,加進湯劑,宜矣。方泰興曰,姑停湯劑,似無不可,而滋陰湯,完備加進,無妨矣。金德履曰,丸藥勝於湯藥,兼進,似好矣。在魯曰,朝者醫官入侍時下敎,臣等已聞之矣。明日日次,若許入診,則其後雖間一二番日次,臣等與外間諸臣,庶慰焦遑之心矣。俄者藥院批旨中,勿爲問候,亦勿議藥八字,決非平常之敎,臣等雖死,豈可奉承乎?眩候若或有加,則何可不用藥,而今承一樣之敎,雖不許診脈,而就前藥中,加減而進之,似好矣。至若批旨八字,特爲刪改,千萬伏望。大諭中,亦多有誤字,或冀入診時稟改,故終日等待,累次瀆請矣,左相亦欲同爲入侍,來待閤外矣。俄者門鑰垂下,故不得已出去矣,八字下敎,不可一日頒布,速爲刪下,宜矣。凡在臣隣,承聞此敎,孰不驚心,而況忝居保護之任者,尤當如何?鄭錫五曰,連日不許入診,藥院諸臣,死有餘罪矣。今日下敎,群下遑遑,非但諸臣,雖婦孺愚氓,擧皆驚遑,人心之如此,誠極可悶,君臣猶父子,批旨若和平,則雖死無恨矣。在魯曰,譬如人家,父母震怒,叱責其子而罪之,則爲其子者,雖受罪而心則安,若不顯加叱責,而只示不豫之色,以至累日,則其子之遑遑,必倍於被罪矣。殿下累日如此,故大小群情,如子之得罪於父,無不遑遑,子雖無狀,父無絶其子之道矣。以殿下之至明,豈不俯燭乎?大諭中旣有誤字,又有王言過中處,如民國機務,雖或酬應,而講學視事,一倂不爲,則有乖事理,殆若因噎而廢食矣。講學最是全不可廢之事,視事當自量,聖候不必以朔望每行常參,而直以不視事爲定,則此不可使聞於四方矣。此是大關節,而今日藥院診候爲急,故未及盡達矣。雍容議藥,定日進御,則一二日停藥,固無所妨,何必强請,而今此八字之下敎,不可使聞於中外,臣等忝叨保護之地,罪當如何?鄭羽良曰,八字下敎,臣等決不敢奉承,而書諸文字,頒示中外,則徒增人心之驚惑,亟爲收還,千萬幸甚。在魯曰,今日雖已診候,明日亦當問候,議定繼進之藥,而此批旨,不爲收還,則臣等將不避方命之罪矣。上曰,樂正門人之諭,頃已言之矣。雖有眩氣,實慨於國事而然也,在前豈無如此之時,而講學·引接等事,亦不廢之矣。大訓之後,吾事已畢之敎,及命入漢光武卷者,皆有深意矣。元良未及十歲,冠禮非急,而初欲進定冠禮於今年者,有意矣。及見古史帝冠之文,始知爲帝王後亦有冠者,故止之矣,故相臣,曾於丁酉,請代理,故其日卽下聽政之敎,可謂功過相準,自古有請聽政者,請代理者,而近日則聽政代理爲忌諱字,雖君上有病,群下必不請之矣。若國事不可爲,則在下者,安可不請代理乎?未經小疫之元良,欲托付畀之重,故豐原,以予爲弄神器,而代理之後,臣下無狀,則予當復辟矣。凡百酬應,以精神爲之,而日昨藥院批答時,誤以日次知之,有五貼加劑以入之敎,而因中官之提醒拔去矣。自古帝王家,性皆躁急,爲利欲所乘故也。予性非緩,而亦不至此,非曰學問之工也,遠材·昌洙事,欲明其處置,則擧措甚大,勿論眞僞,何必推上朝廷,至於質正於我乎?在魯曰,目今國勢憂虞,茫無涯畔,俄者下敎,此何等至大之事,而輕發如此之敎乎?上曰,謂非眩氣則過矣,而亦非專爲眩氣也,予時有上氣之症,若發胸膈結塞之症,則亦難矣。在魯曰,先朝乙酉年釋位之敎,不但群下爭之,至於坊民皆爭之,而其後自下陳請,乃是臨御四十年後,不得已事也。卽今聖候及臨御年歲,不可比於其時,元良亦幼,此豈殿下下此敎之時乎?此實非懲羹於辛壬而然也?聖候若如先朝伊時,則臣亦當請之矣。己未年則東宮比今尤幼,故不知,而今聞此敎,當作何心?臣誠惶恐,而東宮若全不知之,而聖上每擬以如許事,則實所不忍,東宮若知之而憂遑悶迫,則聖心亦豈不惻然乎?以此以彼,決不當有此敎也。上曰,俄者累讀大諭時,元良在傍,隨讀而卷之,似解文字矣。在魯曰,以殿下之至明,何所不燭,而每以必不成之事,輕易提起,臣實悶焉。朝廷固則外風不入之敎,曾已累諭於臣等矣。今何自爲擾動一國之擧,無中生有乎?聖上苦心,臣非不仰揣,而豈忍付之於幼沖元良而不顧乎?上曰,有卿等矣。在魯曰,臣極甚惶恐,而聖敎不當如此矣。里諺曰,不癡不聾,無以作家翁,近日聖心之煩惱,太頻數,殿下苦心,臣豈不知,而亦何必如此然後,爲有益乎?上曰,左相頃日所達,不知其然矣。代理二字,便作時諱,故一欲諭之,而此外亦無更諭一默字外,無他道理,前日費心,良可笑也。在魯曰,問候·議藥等事,臣等雖死爲之,八字下敎,刪去不難,亟命改下,何如?上曰,此則非難矣。仍命都承旨鄭羽良,刪去八字改書曰,此豈時月而可效,雖蔘·茋性偏,亦豈無限以進?旣諭醫官,依下敎停止,更觀五六日更稟,亦勿問候。此三十八字問候批答中,勿爲問候,亦勿議藥,八字刪去添入。榻敎又命羽良,大諭中誤字改書曰,見誤字而不覺,此亦精神不足之致也。在魯曰,周之下堂之敎,臣下死有餘罪矣。又曰,幸其君之眩氣,漠然無息之敎,臣不能領解矣。上曰,昨年陵幸還後,以歷過昭顯墓時,感懷彌深之意下敎,卿記之乎?卽今則耳目之官,似若全無矣。在魯曰,然則此指臺官之不停傳啓乎?上曰,然矣。諸臣未解耶?此所以古必有註也。在魯曰,然則無息,卽無聲息之謂耶?上曰,卽無所停止之謂也。仍命改息字爲止字。上曰,光山都正事,連啓七年,猶以爲久,如泰績老矣。又如夏宅事,有何所重乎?在魯曰,旣是大論,則不可徑停,故如是矣。上曰,尹邃,胡爲停止,而泰績不止乎?此不過尹邃有黨故卽止,而泰績無黨故不得止耳。在魯曰,大諭中猶漏一事之敎,指下文而言之乎?上曰,然矣。在魯曰,然則今不罄諭下,着阿吐乎?上曰,然矣。在魯曰,不諭於臣下而諭於軍民,臣下愧死不暇矣。右相引入後,未有可出之端,故尙今未出,非待恩禮而不出也。上曰,當敦勉矣。予思之右相之引入,有三失焉。一則若初頭入來則帖然矣,二則過修人事,有同文具,輔相豈若是乎?三則聞諭軍民下敎後若胥命,則予當勉出,而尙今引入,無意視事,予於右相,實爲慨然。羽良曰,右相之志,豈以文具事君也?大臣去就,不得不然,而況卽今時世何如,而尙可以歇後去就乎?上曰,澶淵之行,宋眞宗恥之,而寇準則爲國大計也。豐原若爲國大計,則亦可以出矣。在魯曰,講學·視事,雖或隨聖候姑停,而若永爲定式而不爲之云,則大有欠於王言,聖上此敎,雖由於痛慨朝象,而此豈可以傳布八方乎?上笑曰,予見之矣。精一執中,堯·舜之中也,雖以一家言之,只有一中而已。今則三黨各執其中,要我建極,豈有此理乎?在魯曰,前日講學,雖云無實功,此非書之罪也,惟當益勉實功而已,何可因此而遂廢講書乎?上曰,此則有意爲之,因命羽良,改書於大諭中。錫五曰,臣等入侍,旣承聖敎,而在外臣民,不能詳知,必皆抑鬱矣。臣曾按北道時,見其土人能解文字者,每於頒敎文字,必競玩而詳觀,此是頒布文字,則可不詳審而爲之乎?在魯曰,北運之船,臭載無數,北路賑政,未免大敗,聖心若如前日,則得聞此報,必不時召見臣等,講究善後之策,而連以聖心之不平,民國重務,置之相忘,豈不可悶乎?上曰,民事豈可不爲乎?予當勉應矣。在魯曰,明日次對,左相出去時,已相議出令,其可快許召見乎?上曰,軍民之事,當臥而爲之,何必入侍然後可爲乎?且賓廳日次,無益於民,簿書期會,何異於隋文之衛士傳餐乎?予弘毅之工不足,故如此,弘毅二字,是予頂門一針也。在魯曰,發强剛毅,振拔精明,政措間不爲姑息者,爲弘毅,閉絶臣隣,不許引接,豈弘毅之道乎?上曰,卿等已知予心,一欲諭方寸矣。頃者趙暾用方外文字,故黜之,而予今則以筋力澌盡,實欲羽化。里諺曰,結者解之,朝臣結之,使醫官解之而轉結矣。予何以堪過乎?聖人猶血肉之身,在上之人,亦豈有異乎?卽今則諸臣雖握手同入於予前,謂已相交,無所間阻,予必不信。向者幾百昌洙云者,蓋以此也。在魯曰,殿下,簡以制煩之工不足,故如是矣。卽今軍國重務,積滯者甚多,而久不登對,未得稟定,何可一向若是,有同閉閤乎?上曰,予豈閉閤乎?有眩氣故如此矣。在魯曰,不接臣僚,則有同閉閤矣。此後以簡易爲治,而時時召見臣僚,則不可已矣。羽良曰,連承聖敎,莫非臣下之罪,何敢更有煩達乎?然聖上,每以時象,致此煩惱,聖候不瑕有害乎?渠輩若有偏黨朋比之習,隨其輕重淺深而罪之,可矣。何必以此而過煩聖慮乎?上曰,大訓前則可以如此,而今則不然矣。羽良曰,雖大訓後,豈可不爲乎?今世之人,尋摘章句,倖占科第,而自少所習者,只是黨論而已。若殿下,分其輕重而罪之,則可以帖然矣。臣於聖敎,實有慨然。殿下,春秋雖曰晼晩,比古人辟,亦可謂盛壯之年也。當孜孜爲治,爲子孫萬年之基,可也。何爲如此乎?頃者漢光武卷命入者,可以仰揣聖意,而臣等無狀,不能贊襄聖德,滾到此地,而古之人臣,亦豈皆賢而做治乎?殿下辭敎之間,每有退藏衰縮之意,臣竊憂悶。在魯曰,臣頃年忝叨使行時,與金始㷜同行,而臣則心煩,故失睡多病,始㷜則性本平和,不用心慮,故亦無疾病,切願聖上,勿復過用心慮焉。天君泰然,則其於享壽之道,亦大有所益矣。臣憂慮之極,敢此仰勉矣。羽良曰,殿下過憂世道,故如是煩惱,此後則物各付物,不置於方寸間,好矣。在魯曰,不遷怒,顔子之事也。近日殿下,臨事遷怒,此非但有害於學問之工,亦有害於養生之道矣。上曰,章奏,旣曰上前開拆,則未及登徹,先爲傳播,極可駭然,此後則未入啓之前,不下啓板,可也。諸臣以次退出。
上在昌德宮。停常參·經筵。
鄭必寧啓曰,視事,上候方〈在〉靜攝中,頉稟。傳曰,知道。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣鄭羽良,啓曰,伏未審夜來,聖體若何?去夜引接,至於更深,眩候不至有加乎?大王大妃殿氣候,調攝之節,更何如?臣等不任區區憂慮,敢來問安。答曰,知道。慈殿氣候差勝後一樣,予則眩氣一樣,湯劑進御日,問候,宜矣。
大王大妃殿·中宮殿·賢嬪宮,藥房口傳問安。答曰,知道。
賓廳口傳啓曰,臣等昨伏見大諭,惶愧之極,固當俟罪之不暇,而第於進對久曠之餘,伏承民國事勉應之下敎,不勝欣幸,相率來會矣。聖上以眩氣一樣爲敎,不許引接,臣等區區憂慮之餘,益不勝抑鬱之至,固知眩候有妨於酬接,備局諸宰,雖難許其竝入,而或於臥內,只令臣入對,使得稟定一二緊事,則其於民國,誠爲萬幸。非不知瀆擾之萬萬惶悚,而更此仰請,乞蒙量許。答曰,夜來酬應勞憊,待下敎於後日,只相臣爲之。
以同副承旨李鼎輔,副提學趙榮國,牌不進罷職傳旨,傳于柳萬重曰,竝推考傳旨捧入。
大臣·備局堂上次對,傳于兪健基曰,眩氣一樣,其止焉。
鄭必寧啓曰,大提學李秉常,今日不爲出肅,卽爲牌招,何如?傳曰,允。
又啓曰,右議政趙顯命,又使錄事,來納命召,何以爲之?敢稟。傳曰,遣史官更爲傳授。
傳于兪健基曰,纔已下敎矣。侍講院及內局都提調,皆爲問安,胄筵旣已停止,則宜早爲之,可也,而今始爲之,群下之心,弭緩紛擾之致,侍講院內局,若逐日問安,則慈心必以爲慮,依下敎,湯劑進御日問候爲之事,分付內局及侍講院。
備忘記,傳于兪健基曰,當該中官高雲采,富爲莫重公事,誤踏啓字,極爲非矣。推考。
黃海監司狀啓,生石首魚節序差早,莫重薦享及進上,限內不得封進,惶恐待罪事,傳于兪健基曰,勿待罪事,回諭。
鄭必寧,以忠勳府言啓曰,奮武功臣花川君金浹母在喪,依舊例,令該曹助哀題給,何如?傳曰,允。
李世璡書啓。議政府右議政趙顯命,今方胥命於金吾門外,臣旣承偕來之命,仍爲隨往之意,敢啓。傳曰,知道。
假注書李文濟書啓。臣敬奉命召,傳授于金吾門外議政府右議政趙顯命待命所,則以爲,命召體重,非可以辱於泥塗者,故再次還納,輒煩傳授,此豈負罪賤臣,所敢自安者,而隨授隨納,亦甚惶恐,不得不姑爲奉留,從當冒入文字,仰暴危迫之悃云矣,敢啓。傳曰,知道。
上在昌德宮。停常參·經筵。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
鄭羽良啓曰,同副承旨李鼎輔,昨旣有只推之命,而今日不爲仕進,卽爲牌招,何如?傳曰,允。
柳萬重啓曰,守令未署經,至於十八員之多,非但夫馬留滯爲弊,災邑民事,尤爲切急,而憲府則掌令閔洙彦未署經,餘皆在外,守令署經,無由擧行,諫院則除在外外,呈告未肅拜人員,竝卽牌招,先爲一司署經之地,何如?傳曰,允。
鄭必寧啓曰,大提學李秉常,昨日違召,不爲膺命,事甚未安,卽爲牌招,何如?傳曰,允。
備邊司薦望,廣州府尹徐命珩·金聖運·趙尙命。
柳萬重,以侍講院言啓曰,本院新除授兼說書閔百昌,自鄕纔已入來云,卽爲牌招察任,何如?傳曰,允。
兪健基,以備邊司言啓曰,近日賑廳諸道流民飢口,日漸增加,殆至七八千,彌滿城內外,死亡相續,癘氣又從而熾發,不但目下見聞之慘惻,來頭之憂,有不可勝言,區處濟活之策,一時爲急,而賑廳一員,勢難周察,數多人口,亦不可無管率之人,依癸丑年例,郞廳二員,極擇加出,各軍門將校十人,自其軍門,擇定以送事,爲先急速分付,何如?傳曰,允。
編修官李昌碩書啓。臣敬奉聖旨,傳諭于東大門外典農里行判中樞府事兪拓基所住處,則以爲,臣於泥首蹙伏之中,伏蒙聖諭特下,縷縷辭旨,迥出常例,至敎以安心勿待命,卽日入城,臣奉讀未半,不勝惝怳感泣之至。噫,爲人臣負此罪,至令偃息地上,已是頑冥之甚者,尙安敢與論於襲冠裳而近城闕哉?聖敎至此,尤增震惶,惟願亟蒙嚴誅,小塞臣分,伏地隕越,不知所對云。臣旣承偕來之命,姑爲仍留之意,敢啓。傳曰,知道。
同副承旨李鼎輔疏曰,伏以臣屢陳懇迫之情,曲賜救護之暇,感激聖恩,糜粉難酬。第臣父病,無一分減勢,方在十分危域,故昨違召命,恭俟嚴誅,罰止問備,荐辱天牌,其在分義,又不敢違慠,抑情承膺,纔到院中,而急報踵至,老父病勢,一倍危劇,見方昏窒,莫省人事,臣心神飛越,他不暇顧。玆不得不投進短章,蒼黃徑出,臣罪至此,萬殞猶輕。伏乞聖慈,特罷臣職,以伸至情,仍治臣罪,以肅朝綱,千萬至幸。答曰,省疏具悉。爾其勿辭護焉。
右議政趙顯命疏曰,伏以臣以罔赦之罪,尙存視息於覆載之間,莫非聖慈曲庇之恩,區區感祝,庸有極也?顧臣向日之事,臣固自信其爲忠慮之發,而若其擧措辭令之不能中節,臣亦自訟,雖以此被罪,孽乃自作,焉敢辭也?至於循例呈單,欲待溫諭之敎,有非人臣所敢聞,五內崩隕,魂魄飛越,寧欲卽時滅死而不可得也。然其間事實,有不容不冒死仰暴者。臣之辭單,滿三度之後,以藥院事,上下憂遑,臣亦不敢續呈,以增瀆撓之罪,及至去月二十八日昏後,伏聞有許診之命,始呈四度單於其翌曉,而晩聞夜筵,有未安之敎,不勝悚汗,卽上待罪之疏,前後事狀,不過如斯。筵中所下御製,卽已收還,故其旨意句語,僚相旣無所示,承·史亦不敢相傳,臣至今漠然不知其中辭敎之爲如何,則臣之不能自引爲罪,席藁請命,事勢則然,非敢有一毫偃謇要恩之計而然也。然嚴旨之下,何敢曲爲分疏,以益其無嚴之罪哉?噫,臣忝在大臣,不能靜重如山,遇事飛揚,反生葛藤,愚昧昏鈍,又不能詳審於處義之際,終自陷於蔑國體慢君父之科,有臣如此,將何以自立於天地也?以此情地,宜不容暫時偃息於京輦之下,而罪名未勘,不敢擅自行走,雖承勿待命之敎,而亦不敢便還私次,玆於泥首之地,略控瀝血之懇,伏乞亟命先遞臣所帶相職,仍將臣前後罪犯,明正典刑,以爲人臣不忠無狀慢蹇放縱者之戒焉。答曰,省疏具悉卿懇。旣諭於首揆矣,此爲卿等備之意,卿須安心勿辭,其卽視事焉。
上在昌德宮。停常參·經筵。
柳萬重啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監茶時之意,敢啓。傳曰,知道。
備忘記,傳于兪健基曰,今下弓矢,滿浦僉使尹敬一,甫乙下僉使梁以震處,給送。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以正言金光世·李長夏,牌不進罷職傳旨,傳于柳萬重曰,竝推考傳旨捧入。
鄭必寧啓曰,大提學李秉常,疏批已下,卽爲牌招,何如?傳曰,允。
柳萬重啓曰,卽者議政府錄事,以領議政金在魯,左議政宋寅明意來言,旣承待下敎,只相臣入侍之敎,故連日來待備局,而未有下敎,不勝抑鬱,且有民國事之緊急稟定者,敢此進詣賓廳請對云矣。傳曰,眩氣尙在,待下敎爲之。
賓廳口傳啓曰,今日臣等之求對,亦豈敢謂聖候眩氣之已臻快減,而目下景象,實爲憂悶罔措,且有一二稟定事,冒死仰請矣。伏承批答,以眩氣尙在,又不許引接,惶愧抑鬱,直欲無生。臣等妄意聖候眩氣,或不至於暫時賜對之難强,而顧今上下阻隔,人心波蕩,憂慮萬端,鎭安之道,惟在於聖上之延見臣僚,而一向深閉固拒,有若相忘,日昨民國事勉應之下敎,得不爲王言不信之歸乎?如以臣等爲有罪而斥絶之,則亟宜顯加誅罰,明示國人,不然則簡其禮節,暫許引對,以鎭群情,以幸國事,千萬幸甚,惶恐敢啓。傳曰,業已盡諭,雖入侍,無可更諭,入侍,何爲?其止焉。
口傳再啓曰,臣等之意,已盡於初啓,非謂自上,有必可更諭于臣等者。臣等竊欲有可仰達,兼有一二稟定之事,冒死求對,而顧今國事景象,遑遑震撓,不成貌樣,若蒙賜對,庶可鎭安,而一日二日,終不許接,國事其將稅駕於何所,非不知更瀆之爲罪,而今日接見與否,實關安危之機,特爲矜許,千萬伏望,惶恐敢啓。傳曰,有眩氣,差愈則只當召見相臣矣。
兪健基,以武臣堂上以上朔試射所差備官,以試官意啓曰,今日武臣堂上以上朔試射時,副司勇金泰鼎,未滿四矢,依承傳罷職,何如?傳曰,允。
黃海監司狀啓,殷栗二里居船人李毛乙老等渰死事,傳于兪健基曰,渰死人等,令本道恤典擧行。
慶尙兵使狀啓,興海達田里居尹必道等燒死事,傳于兪健基曰,燒死人等,令本道恤典擧行。
判敦寧李秉常疏曰,伏以天下事,或不無出於意慮之外者,而豈有如臣今日文衡之任哉?臣於此任,揣量已熟,往在乙巳除拜之初,適有應製文字,迫着面頭,而終不承膺,至被罪罷,翌年再叨,一例祈免,前後違牌,恰備五十一,官之五十違牌,實是曾所未有之事。律以邦憲,萬戮猶輕,而聖明不復加罪,畢竟特許恩遞,不但臣之自知已如此,斷斷血懇,旣入天日照燭,自此文苑一步,便作諺所謂終身放良之地,由來數十年間,臣已捨之念中,人亦置之數外,不知今玆之命,奚爲而又至也?一國文柄,是何等至重?雖在常時例圈,固宜十分審愼,今此所須,其將在何?明知臣決不能堪任,必不爲膺命,而苟然有若承乏副急之爲聊以强迫,不念臨急狼狽之患,烏在其極其選重其事之義哉?臣於向年,年紀姑不甚衰,文思亦不全耗,文盟重責,雖不可與議,一時酬副,只不過課試應製,而猶且膠固迷滯,不知變動,妄犯前古所無之罪,已荷聖慈曲副之恩。臣今癃頹腐朽,有同土木,重以方患風喎,形容奇怪,固不合昵近於尊敬之地,常時賓筵出入,亦極悚愧,神精已竭,知識都喪,文字間些少舊業,有若前生事,淺近章註之文義,亦不曉解,尋常口讀之字音,皆已遺忘,目下講討之責,已非所堪。而今我邸下,新入太學,親接博士,其所薰陶觀感,尤在德性威儀之間,多士之觀瞻斯聳,四方之想望政切,乃以中則空空,外已皤皤之一醜劣賤物,冒坐明倫堂上,偃然受貳極執經之禮,則私分之濫猥惶懼,姑不暇言,莫重盛禮,豈不反爲輕褻之歸乎?新命纔下,而搢紳竊議,章甫驚怪,下至婦孺輿儓,相顧駭笑,莫不曰入學,大提學可知也。臣身雖可榮耀,而公議獨不可畏乎?然此亦只就卽今不敢當者而言之耳。受與不受之今昔是非,臣已自量,殿下旣已許之於前,亦豈强之於後,而特以事在久遠,偶未及記有,致有此誤授,臣疏一上,自當渙然省悟,而入學日字,萬分迫急,殿下又方痛祛文具,必不循例賜批,又致遲延,席藁俯伏,惟此顒俟而已。近來上下否隔,擧國憂擾,臣方焦遑煎迫,亦未暇細陳衷曲。伏乞聖上,俯垂諒察,將臣新授博士之任,卽命變通,得以賓僚陪進,與覩盛儀,不勝幸甚。臣無任云云。答曰,省疏具悉。此時此任,其何過辭?卿其勿辭,卽速行公。
修撰兪宇基疏曰,伏以臣於昨冬,適忝諫職,愚忠所激,妄陳一言,上而不槪於聖心,屢勤嚴敎,下而見忤於時議,備受〈?〉臣實且惶且駭,杜門咋舌,庶幾從此永謝朝籍,退守微分,不料館職新命。又下於病蟄郊寓之日,臣手奉除旨,神精惝怳,舊愧新懼,一時交集,誠莫知所以措躬也。念臣向來一疏,蓋出於指陳時弊,勖勉聖德之意,斷斷微忱,亶不外此,寧敢有一毫私意參錯於其間,而精誠淺短,未足以仰格,前後未安之敎,非比尋常,兢悚之極,尙復何言?至於諸臣對辨之章,旣多抑勒,又無倫脊,臣非不欲逐條洞說,一一辨斥,而今於時月旣久之後,呶呶對較,亦涉疲惱,惟當默守無辨之戒,俾盡自靖之義而已。以臣情迹,雖係閑漫差除,尙難冒沒就列,況此從前自劃之地,尤安有去就之可論者哉?賤疾適苦,今始來伏私次,瀝血仰籲於宸嚴之下。伏乞聖明,亟命鐫削臣職,仍治臣妄言之罪,以肅朝綱,以安私分,不勝幸甚。臣無任云云。答曰,省疏具悉。爾其勿辭察職。
副應敎洪象漢,校理尹得敬等,箚曰,伏以近日,殿下辭敎之失平,臣僚晉接之曠阻,實是前所罕有,景色愁沮,聽聞憂惑,擧朝遑遑,日以益甚。臣等於此際,職忝論思,其爲焦迫,萬倍常情,非不知或對或籲,冀回天聽,而前後聖旨,輒以眩氣爲敎,故亦不敢妄瀆靜攝之中,遲回趑趄,祗益憂灼,卽伏見賓廳口傳啓辭之批,與初批待下敎爲之之敎,頓然相反,顯有牢拒之意,臣等相顧驚愕,莫知所以爲計也。嗚呼,今日此何等時也?餓殍塞路,妖彗亙月,天意難諶,民命近止,雖使君臣上下,日講消弭賑活之策,如救焚拯溺之爲,猶懼其不濟,況今廊廟阻對,訏謨未聞,講筵久停,啓沃無路,情志之否隔,國勢之岌嶪,言之可謂於悒,其爲宗社之憂,當如何耶?臣等愚昧,雖不敢知聖意之何居,亦不敢謂玉候之復常,而批旨轉嚴,靳對益固,一節深於一節,波蕩之勢,若在呼吸,不審殿下,何爲而致此也?前日大諭中,視事·講學兩句語之收還,深幸聖心之回悟矣。曾未幾何,大臣霎時之對,猶且不許,惡在其前旨之反汗也?臣等竊爲殿下惜之,顧今事勢視前益急,誠有不可遲待一日者,玆敢冒萬死瀝血仰陳,伏乞聖明,深念民國之憂,亟許相臣之對,以鎭群情,以光聖德,千萬幸甚。答曰,省箚具悉。旣諭大諭矣,顧前講確,心深恧焉。
上在昌德宮。停常參·經筵。
夜五更,月暈兩珥。
鄭必寧啓曰,來二十一日,輪對日次,而上候方在靜攝中,頉稟。傳曰,知道。
兪健基啓曰,大司憲金鎭商,執義朴弼傅,持平洪廷命·南惠老,在外,掌令權祐親病受由在外,閔洙彦未署經。今日以監察茶時之意,敢啓。傳曰,知道。
又以都摠府言啓曰,副摠管鄭纘述,以訓鍊都監中軍軍兵等中旬事,慕華館晝仕出去之意,敢啓。傳曰,知道。
鄭必寧啓曰,守令署經,一日爲急,正言金光世·李長夏,旣有只推之命,竝卽牌招,以爲署經之地,何如?傳曰,允。
又啓曰,大提學李秉常,昨違召命,今日又不出肅,事體極爲未安,卽爲牌招,何如?傳曰,允。
又啓曰,大提學李秉常,牌不進推考傳旨,今方捧入,而習儀期日已迫,如是撕捱,尙不膺命,其在事體,誠甚未安,更卽牌招,何如?傳曰,允。
又啓曰,卽者議政府錄事,以領議政金在魯,左議政宋寅明意,來言,焦迫之極,不敢遲待命下,更此來詣,請對云矣,敢啓。傳曰,卽今眩氣一樣,其止焉。
賓廳口傳啓曰,旣承待下敎之命,遲待亦已累日,而連承批旨,漸益牢拒,焦遑抑塞,罔知所措。此莫非臣等之罪,冒昧求對,亦知其萬萬惶恐,而此時國事爲急,有不暇自顧,敢此冒萬死,更爲哀籲,深念鎭安之道,特許暫時引接,千萬祈祝,惶恐敢啓。傳曰,眩氣差愈,則召見卿等矣,太如是則固執似加矣。
兪健基啓曰,領議政金在魯,左議政宋寅明,以罪大而未受譴,誠薄而未獲對,惶蹙之極,罔知所出,待命於金吾門外,使錄事來納命召,何以爲之?敢稟。傳曰,眩氣差愈,則欲爲引見矣。何如是太過乎?遣史官勿待命事傳諭。仍傳命召,卽爲偕入,使卽入侍。
鄭必寧,以弘文館言啓曰,本館下番姑降入直,已至多日,事體未安,修撰兪宇基,疏批已下,卽爲牌招入直,何如?傳曰,允。
又啓曰,因弘文館草記,修撰兪宇基,牌招事允下,而闕門已閉,待明朝出牌之意,敢啓。傳曰,知道。
又以侍講院言啓曰,王世子入學習儀,只隔一日,宮官諸執事,不可不備員,而兼司書李天輔,奉命在外,上來無期。在前如此之時,例有變通之事,令政院稟旨變通,以在京無故人,差出,待下批仍卽牌招,以爲備員進參之地,何如?傳曰,允。
又啓曰,因侍講院草記,王世子入學習儀,只隔一日,宮官不可不備員,而兼司書李天輔奉命在外,令本院稟旨變通,以在京無故人差出,仍卽牌招事,允下矣。兼司書李天輔,合有變通之道,何以爲之?敢稟。傳曰,改差。
藥房口傳啓曰,卽伏見今日東宮書筵入侍賓客疏本,則王世子,咳嗽時作,鼻涕頻出,有微感之候爲言,而至請醫官之診察。臣等不勝區區憂慮之至,卽今感氣,何如?而大禮迫近,不可不早爲和解,臣等,卽率醫官,入侍東宮,詳細診候,宜當,惶恐敢啓。傳曰,不過微感,只令醫官入診。
口傳再啓曰,東宮入侍醫官退出後,伏聞東宮,雖微有咳嗽鼻涕,似是一時微感,蘇葉茶調服龍腦安神丸事,已爲陳達云。蘇葉茶三貼,劑入之意,敢啓。傳曰,知道。
京畿監司狀啓,傳于鄭必寧曰,大司憲金鎭商病重,上去事,踏啓字。
編修官李昌碩狀啓。臣敬奉敦諭,傳諭于楊州渼陰村行判中樞府事兪拓基所住處,則以爲,臣旣祈死而不得死,一息猶存,則不得不復敢瀆擾於聖候靜攝之中,罪戾愈添,尤合萬死。伏承史官,臨宣敦諭,十行辭旨,丁寧優渥,有非負罪賤臣,所敢當者,臣奉讀未半,益切惶隕,不知所以措躬也。以臣卽今病狀,雖欲他不暇恤,竭蹶承命,實所萬萬末如之何。聖恩益隆而臣罪益深,若不亟被嚴誅,無以少塞臣分,唯自泥首泯伏,恭俟處分,伏地震越,不知所對云矣。臣旣承偕來之命,姑爲仍留之意,馳啓。
正言金光世啓曰,臣於臺垣一步,情病俱苦,實難冒進,敢控短章,冀蒙恩遞,兼附草草一語,以備採蕘之聽,而及承批旨,不惟不獲所辭,其所論列,終靳一言賜答,臣誠惶悚抑塞,繼之以慙恧也。夫臺臣言事之章,雖未槪於聖衷,曲賜可否而進退之者,允合待臺閣之道。而區區芹曝之誠,未蒙聖明之開納,而反示訑訑之色,祗緣臣誠意淺薄,言議巽軟,未能見孚於君父之致,雖微情病之難强,卽此一事,亦爲臣永謝臺地之案,宜卽詣臺引避,而病狀尙苦,末由自力。昨於天牌之下,未免違逋,恭俟譴何,只推之命,出於格外,臣尤惶蹙靡容,不知所以爲計也。卽以守令署經,召命荐降,不得不冒沒入肅,而第聞物議,則以臣之當避不避,壞損臺體爲言云。臣之不卽自列,雖出於事勢之適然,公議之來,無以自解,以此以彼,尤何敢一刻晏然於臺次乎?請命遞斥臣職。答曰,勿辭。
鄭必寧啓曰,正言金光世再啓煩瀆,退待物論矣。傳曰,知道。
副提學趙榮國疏曰,伏以臣旣不以論思自居,則宜不敢妄有論列,而第於目下事,竊不勝憂迫焦鬱之忱,敢此冒死略陳焉。嗚呼,今日國事,可謂痛哭流涕之不足矣。群僚之曠阻登筵,已兩月矣,大臣之求對見拒,今幾日矣。上下否隔,衆務停閣,人心震撓,景色愁沮,澟澟有波蕩瓦解之憂。大易所謂上下不交,而天下無邦者,不幸近之,臣未知殿下,何爲而有此擧哉?臣伏見十四日所下大諭,則縷縷數千餘言,所以明詔而痛責之者,罔非群下不忠無狀之罪也。苟如是也,雖肅鈇鉞而正典刑,尙不足贖其萬一,而以殿下之仁聖,猶不忍一朝誅絶,乃有此聲色之化敎,則是猶許其改圖而開其自新之路也。夫旣許其自新,而猶且蓄疑藏怒,深閉固拒,使不得伸其負罪引慝之誠者,是豈大聖人平心體物之道哉?且大臣求對,事體自別,自前雖在靜攝之中,未有不許引接之時,而今至累日,終不借細氊方寸之地,始則委蛇而進,終乃踉蹌而退,國體之虧損,聽聞之駭惑,固已極矣,而此亦有不暇論,昨日賓廳之啓,以廟務稟定事,有所苦懇,而聖批,以入侍何爲爲敎,則是殿下,以民國之事,爲不足恤,而漠然置之相忘之域矣。一何與大諭勉應之敎,相盭,而其將置國家於何地耶?噫,自古有國家者,有災而不能懼,有民而不能恤,有言而不能用,則其不至危亡者幾希矣。顧今天災之可愕,民憂之孔慘,朝夕殆岌之形,前後進言,非不切至,而殿下視若套子,一不省納,方且深拱穆淸,恬然若無事,臣固知近日眩候,有妨酬接,而第臥內霎時之對,恐不至大有損於調攝之節,則以殿下平日勤治之誠,何爲此乖常之擧,一味牢拒,終靳引接,不恤此危亡之機迫在呼吸之間耶?噫,惟天之道,簡易而已,日月貞明,萬物咸覩,雨露霜雪,不失其軌,人君亦一天耳。面陽而治,光明洞達,喜怒刑賞,一循其則,少有一毫滯吝之私,留着心胸,使群下曉然知之,然後有罪者,庶幾戒悔懲懼,以爲自勉自艾之圖,而今殿下大諭之後,似若不平底意,依舊留在於淵衷,而亦不明言昭示,辭令擧措之際,益令群下,惶惑疑懼,莫知所出,其於天地簡易之德,聖人光明之體,豈不大有所歉也歟?顧今國勢泮渙,憂虞澒洞,若或蹉過一日,則將不知稅駕何地,到此地頭,聲不暇緩,輒此急治短疏,仰首呼號。伏乞聖明,廓然深思,翻然回照,卽許相臣求對之請,以答喁喁之衆望,以鎭憂危之群情焉。臣於此時,忝在邇列,其在臣分,固當卽詣宸陛,以效古人碎首之忱,而匪分之職,終難冒膺,濱危之疾,無以自力,進退路窮,一味泯伏,草草一言,亦不免稽後,其負聖恩瘝職責大矣,亦宜速賜刊削,仍命重勘,以肅朝綱,以勵臣分,不勝幸甚。臣無任云云。傳于鄭必寧曰,大臣批答爲之,而此時諸臣陳章,豈不顔厚乎?給之。
判府事金興慶箚曰,伏以臣於病蟄中,伏聞相臣鎭日求對,日且再三陳啓,而聖上以眩候一樣爲敎,不許引接群下,焦迫之情,曷可勝喩?伏惟聖候眩症,久猶彌留,固有妨於延見臣僚,而第念賓對之曠廢,今已月有餘矣。事務雲委,而罔有稟令,百度頹弛,誠非細憂,且藥院入診之請,亦復靳允,上下否隔,情志莫通,今日國事,可謂茫無畔矣。況近來天災疊見,民艱孔棘,雖在靜攝之中,固當簡其禮貌,招見一二宰執,與之講究其消弭賙恤之策,以殿下平日敬天勤民之誠,何爲此泄泄耶?卽者相臣,以批旨之未安。至於胥命金吾,景色愁沮,中外驚遑,君臣交孚之道,恐不當如是,誠宜開張聖聽,不以塞忠愛之路也。臣病伏床席,愚忱耿耿,略將短箚,仰瀆宸陛,伏乞聖慈,亟加三思,勉諭大臣,卽許入對,俾令陳稟改令,以幸國事焉。答曰,省箚具悉卿懇。旣諭入侍相臣矣。仍傳曰,遣史官傳諭。
判尹李箕鎭疏曰,伏以近日聖心不豫,辭旨欠和,大臣鎭日求對,答敎一向牢拒,上下否隔,國事罔涯,在廷群僚,莫不焦遑。臣亦日隨諸宰,來會備局,方切惶悶之忱,胄筵開講,適在此際,入瞻岐嶷之表,少慰戀結之誠。第伏見睿候,眼胞微浮之症,雖已差復,而咳嗽頻作,淸涕時下,似有微感之候雖在常日,沖年愼疾之方,宜不容放過,況今大禮迫近,保護調攝之節,其可少忽乎?明日書筵,雖已令下,而目今日候陰濕,雨後風氣,亦難保其和暖,臨筵講讀,終恐有妨。臣愚以爲特命姑寢,以專靜攝,亦使醫官診候,不可已也。臣旣在悚慄抑塞之中,何敢妄有所陳,而忝居宮僚,誠切憂愛,不得不冒昧仰瀆,臣尤死罪。臣無任云云。答曰,省疏具悉。雖不畢講,自當入學,旣命調理矣。
副應敎洪象漢,校理尹得敬,箚曰,伏以臣等目見聖心煩懊,群情焦遑,誠不勝抑塞悶鬱。昨陳短箚,略貢微忱,固知辭語拙澁,誠意淺薄,不足以見槪於天心,而猶冀其萬一之幸矣。伏承批旨,兪音逾邈,不惟不賜察納,乃反諭之以顧前講確,心甚恧焉。臣等,奉讀以還,惶愧隕越,罔知所以自措也。噫,君德成就,責在經筵,以殿下天縱之姿,典學之誠,苟得鴻儒·碩賢,任啓沃而備顧問,則其所以贊緝熙之工,裨從欲之治者,必將駕軼三五,而只緣如臣等魯莽滅裂,苟充侍講之列,不能陳說道義,開發聰聽,螢爝靡補,聖志徒勤,畢竟絲綸之間,聖諭丁寧,至使十許年邇英三講,歸之一場文具,殆若責躬者然,究厥所由,莫非臣等孤負之罪也,到此地頭,何敢自處以論思,抗顔開喙,復有所仰勉於殿下之前哉?殿下旣知臣等不足與有爲,則固當更求宏博之士,益勉日躋之工,思所以收效桑楡,而今乃不此之爲,非但停廢法講,竝與診筵賓對,俱至牢拒之境,此不幾於因噎而廢食乎?廟堂諸臣,鎭日齊會,惟以進登文陛爲急,一啓再啓,奔走遑遑,殆無餘念暇及於民憂國計,此何景象,此何擧措?臣等伏讀大諭,雖以民國之事,豈不勉應爲敎,而股肱之臣,猶不借方寸之地,則臣等未知殿下,誰與講民國之事也。玉候之久在靜攝,臣等雖甚愚迷,亦豈不知之,而若簡其禮貌,召入臥內,則固無損於將愼之節,亦有補於民國之務,而待下敎之敎,亦幾遭矣。若許不許,遂至于今,把作拒對之欛柄,要爲目下之彌縫,臣愚死罪,以殿下聖學之高明,待臣僚之不誠,胡至此極?臣等竊爲聖明慨然也。纔承批敎,旋又煩陳,瀆擾之罪,極知惶悚。顧今中外波蕩,民志靡定,殆哉岌岌,猶是歇後語,他不暇恤。玆敢瀝盡肝血,申籲於宸嚴之下,伏乞聖明,念國勢之扤捏,察群下之焦遑,亟降賜對之音,俾爲鎭安之道,千萬幸甚。答曰,省箚具悉。幾年講學,心深恧焉,勸講臣奚間?
壬戌三月十八日戌時,上御熙政堂。領議政金在魯,左議政宋寅明引見入侍時,領議政金在魯,左議政宋寅明,右副承旨兪健基,假注書李秀逸,記事官趙載德·趙明鼎,進伏訖。金在魯曰,近來日氣陰冷,聖候眩氣,若何?上曰,一樣矣。在魯曰,湯劑不進,已至累日,其間姑無添加之節乎?上曰,姑無所加矣。在魯曰,大王大妃殿氣候,若何?上曰,一樣安寧矣。在魯曰,王世子氣候,每因醫官聞之,而今日·明日,書筵命下,不勝喜幸矣。俄聞賓客之言,則有咳嗽·鼻涕等症云,雖不大段,然大禮不遠,猶以爲悶矣。上曰,每每觸風故如是,明日胄筵,姑令止矣。此不過一時微感,不必問候矣。在魯曰,明日問候已出令,藥院啓辭中,不可不提稟矣。上曰,依爲之。在魯曰,臣等之罪,萬死有餘矣,何敢抗顔求對,而國事爲急,不暇請譴,連日瀆擾,不承允音,臣而見絶於君,有若子而見絶於父也。如窮人無所歸,待命於金吾門外,不意聖上,特下勿待命之敎,因許入侍,臣等不勝惶感,卽爲入來,而聖上今日之擧,實爲慨然。臣等無狀,不足共國,而若論其罪,臣實爲首,先罪臣等而斥退之,可也。然聖人不絶物,王者不獨治,盡屛臣僚,則國不爲國,有罪者罪之然後,引接諸臣,講確機務,此是聖上今日之急務,而何可一倂牢拒乎?君臣長阻,不可一日爲國,未知殿下,何以商量,而聖聰至明,必察事理之當然矣。卽今群情焦遑,外方波蕩,大凡人君,一喜怒一動作之間,八方皆隨而觀感矣。臣等忝在輔相,雖被重辟,敢忘國事乎?不避煩瀆,敢請引接,而今雖登對,退出後一日二日,不改前規,則今者許接,未必爲幸矣。伏願聖上,明白開釋,抉正罪譴,毋使君臣長爲阻隔,千萬幸甚。宋寅明曰,連日聖敎,以眩氣不許引接,揆以臣分,豈敢求對,而以批旨觀之,則不專爲眩氣,而辭氣之間,似有不平之端矣。上下阻隔,群情憂遑,臣等雖無狀,豈敢效妾婦之姑息乎?此所以冒死求對,而前罪之外,此又添罪之一端也。胥命之中,特許引接,惶感之忱,請譴之懇,首揆已盡之矣。今不必煩達,而殿下亦嘗講易矣。以殿下之至明,豈不察否泰之理,而天地不交,君臣相阻,豈有回否爲泰之望乎?昔者皇朝神宗皇帝,初年勵精,身致太平,中年以後,漸致倦勤,不見臣僚,至於十餘年,故天下遑遑,馴致亂階。至今談者,皆以爲皇朝之亡,非亡於崇禎而實兆於萬曆也。向見大諭,殿下之慨世憤下,出於苦心,而自古聖人,挽回世道之術,只在於有罪者罪之而偕之大道也。臣等忝董率之任,致使君心煩惱,國體虧損,何敢一日居廊廟之上乎?在魯曰,眩候每有一樣之敎,頃者入侍時,恐有妨於靜攝,敢請平坐簡接矣。今又殿坐,而召見臣等,臣竊悶之,焦遑之中,幸蒙引接,非敢謂有裨於國事,而亦可爲鎭定中外之道,稟定之事,姑置不言,其慰聽聞當如何哉?上曰,卿等久居輔弼之任,庶幾知予心矣。幾年苦心,讀書爲治,而義理無二,建極在一,堯·舜之道,惟在執中而已。今則諸黨,各執其中,吾不信之矣,大訓之後,自謂吾事已畢矣,到今群下之心盡見矣。予則不否而下自爲否,譬如天氣下降,而地氣獨不上升也。皇朝事其在尊周之義,不必提說,而亦想其時,必有黨習而然也?知我者庶知予心,而不知我者,謂我爲倦,向者吾事已畢之敎,及光武卷命入者,皆有深意也。宋太宗,置朕何地之言,豈不異哉?卿等職在輔相,不諒予心,如石投水,今無更諭,予心則苦矣。今若不爲,則上欺陟降,實無歸告之辭,向者趙暾之方外文字,頃亦諭之,而予亦實欲羽化矣。聽政二字,近作時諱,故累諭予意,而若有疆域急警,軍民重務,則雖或深夜,予當召見卿等矣。先朝代理後,予連爲入直,每見章奏之入,必親自裁決,外間諸臣,皆知代理爲休養之道,而實則不然,慈敎亦以爲代理之初,尤用精神,每言及此,必垂涕而道之矣。在魯曰,先朝代理之後,諸臣雖於藥院問候,而代理之前,則諸臣無阻隔之歎矣。今承聖敎,則以爲雖在代理之後,酬應章奏,不得休養,實無代理之效。今我聖上,雖以苦心,每有此敎,而況今元良幼沖,殿下雖欲就閑,其可得乎?姑限幾年,割斷聖心,深所望也。上曰,自古有代理傳禪之事,予豈過乎?傳禪然後,予有歸拜皇兄之顔矣。在魯曰,今此下敎,似近悲凄,向日下敎中,弘毅二字,加勉,宜矣。至於民國之事,近日攸爲,不過文書出納,而上下相隔,事多有妨,旣有民事勉應之敎,則不可廢引接臣僚之道矣。上笑曰,與卿等幾年苦心,而有何濟民之效乎?寅明曰,聖上之必欲祛黨者,專爲安民也。爲祛黨而不見臣僚,則群情不安,此豈安民之道乎?聽政代理,旣是祖宗朝故事,則何不可之有?今時則不可輕易議之。國勢鞏固,人心鎭安然後,可以付托於元良,而若國勢孤弱,人心泮渙,則雖聖上當之,尙有措火積薪之憂,豈可任之於沖嗣,而失先後緩急之序耶?殿下春秋晼晩,一日萬幾,必多有妨於攝養之節也。卽今悠悠萬事,莫大於保護聖躬,而若有欠和之時,則如次對等事,雖或十日姑止,亦無所妨,而豈以黨論而一倂不見臣僚乎?卽今大禮不遠,萬民欣躍,而只接臣等,不見諸臣,大小群情,皆抑菀矣。上曰,予心苦故如是矣。寅明曰,前頭日次,或可簡其禮節而引接諸臣乎?上曰,爲其面生而召見乎?寅明曰,朝象如此,聖心之痛慨宜矣。而亦何必以此,長事阻隔乎?上曰,顧今人心,皆楚越大訓矣。寅明曰,如閔昌洙事,人多挽止云,豈有楚越大訓之人乎?在魯曰,閔昌洙,亦豈敢楚越大訓乎?上曰,昌洙之意,不過誤入矣。寅明曰,聖敎,每以澶淵之恥諭之,臣實未曉也。上曰,澶淵之行,宋眞宗恥之,故讒間乘之矣。寅明曰,眞宗之恥可謂誤矣。澶淵之行,豈爲恥乎?在魯曰,臣等忝在輔相,實爲罪首,而幸蒙召見,外間人心,頗鎭定矣。今雖入侍,退出後又如前日,則臣等宜死於此矣。大禮前,一番引接備局諸臣,罪重者責之,罪輕者赦之,則豈不欣欣而自樂乎?上曰,諸臣無罪,豈爲此可笑之事乎?上曰,心經·近思錄,近欲繼講,周禮亦欲進講,而在前則三日掇講,心甚爲恥,今則不然,資治通鑑,尙未畢講,而亦不知儒臣之有無矣。寅明曰,累月停講,極爲可悶,加勉,宜矣。在魯曰,樂正門人之諭,臣雖已承聞,而何若是專廢講學乎?上曰,予學問雖淺,願爲帝王之孝,不欲爲匹夫之孝,而今則上欺陟降,無顔歸拜,不特爲傷足比也,何以講爲乎?在魯曰,朝著黨習,累百年痼弊,猝難丕變,而卽今大體,比前似稍勝矣,先朝末年,朝廷黨習,比今日尤盛矣。卽今廷臣,雖未知其果能革心,而戕殺之心,不顯於外面氣象,似好。聖上雖以時象,致此煩惱,而今日外面氣象,苟非聖上之大孝,亦不能如是也。寅明曰,學問雖好而用心爲病,祛黨雖急而不在於不接群下矣。上曰,予非爲倦,而有上負者,故如此,吾心可質神明矣。衛士傳餐,衡石程書,豈必緊務乎?在魯曰,前日殿下,勤於講學,時或日再講,雖祈寒盛暑,不廢講筵,勤學之誠,孰不欽仰,而不意一朝,牢拒臣僚,至於講學,一倂停止,群下之情,豈不遑遑乎?寅明曰,聖上今日此擧,非由於倦怠,而蓋緣於朝臣之不能奉承也。然若長如此,則何以爲國乎?殿下或反而思之,則必釋然矣。上曰,予亦思量矣。我國人無疆場急警故如是,自丙申以後,各相務勝,至於相殺,而以理推之,似有報復,予不殺之,而尙殺者自相報復,至於戊申而大驗矣。寅明曰,聖上特以好生之德,雖欲生之,而尙殺者自相報復,此理之必然者也。上曰,大訓中欲入庚子前後字,故轉生葛藤矣。寅明曰,若失此時,則難於更提,故不得已爲之矣。在魯曰,卽今東北流丐,多聚城內,癘氣漸熾,不可不作幕於城外,使流丐有所依接。惠廳堂上閔應洙,專任賑政,又加出郞廳三人,京中飢民,專意主管,何如?上曰,依爲之。在魯曰,守令署經,一日爲急,而以兩司不備,尙未署經,兩司在外人員,竝改差,明日開政差出,以爲署經之地,何如?上曰,依爲之。寅明曰,北兵使狀罷茂山府使,犯越罪人未究竟之前,茂山獨不可先罷,姑勿出代,何如?上曰,依爲之。寅明曰,濟州判官,當此凶年,不可稽滯,明日政差出,催促下送,何如?上曰,依爲之。以上皆出榻敎在魯曰,南漢面操,今春設行事,曾已稟定,而守禦使閔應洙,適有遂安看審之行,還後仍値憂遑。且入學大禮在近,其前勢不得出去,而預爲前期出令,然後軍兵可以聚會,如此則正當農時,姑爲停止,何如?上曰,面操之亦停可悶,而事勢如此,今番則姑停,可也。宋寅明曰,北運敗船時,沙格渰死者,前後合爲一百餘人,事極慘惻。嶺南渰死船人,前旣有蠲役顧恤之命,而湖南·北道船人渰死,亦數多,死於王事則一也。一依嶺南渰死人例施行事,分付,何如?上曰,依爲之。寅明曰,北民救死不贍之中,牛隻亦乏絶,將未免廢農,而嗣歲事亦可慮,爲其買備農牛,京衙門錢一萬兩,纔已分排許貸,而此或有不能遍及之慮,則關西近北各邑,有管餉屯牛累千頭,年前分送湖南,今亦限數百首,移送北道,無妨。令北道道臣參量事勢,報本司以爲知委關西之地,何如?上曰,依爲之。寅明曰,嶺南北運穀未及載運者,竝其自備賑穀計之,則尙有五六萬石,有難以私船盡爲載送,三月以後,海運亦順,無致敗之慮,賑恤從事官,以兵船與櫓軍,一番取用事狀請,恐當許之矣。上曰,業欲下敎,許載兵船,可也。以上出擧條在魯曰,沃川按覈御史回啓,尙今不下,關西伯狀啓,亦多有稟定事,而累日阻對,未得仰達矣。上曰,句管堂上惠廳堂〈上〉時當引接,講論民事矣。寅明曰,沃川事,非造次可爲之事也。上曰,此則初欲議大臣,未知卿等何以議稟,而當用一律乎?在魯曰,旣遣御史究覈,則便是殺人,以啓覆常道用之,似好矣。上因命中官,持進御史狀啓,御覽畢後,因命承旨兪健基,書判付以下。上曰,南原君之事,卿等聞之乎?在魯曰,往見海興君之葬所而被打云矣。上曰,南原君傷乎?在魯曰,頗被傷云矣。上曰,閔東洙·百圭何人乎?在魯曰,閔東洙,卽雙嶺戰死人故兵使閔栐之後也。健基曰,近來禁葬之人,必先打地官,南原君以地理有名,故必被打矣。上曰,南原君有此妙理而去,故尤爲被打矣。上曰,左相近見右揆乎?寅明曰,見之矣。在魯曰,向者聖敎中,求備之敎好矣,而遽然出仕,有所惶恐,尙此遷就矣。上曰,兪判府事,姑無消息乎?在魯曰,大禮不遠,而退伏郊外,極甚惶悚,故來在城外云矣。健基曰,來在於往十里近處典農里云矣。上曰,申飭後,今番大政,何如?在魯曰,新通初仕,疎通頗多云矣。寅明曰,吏批頗善爲云矣。上曰,南惠老,是新通乎?在魯曰,南惠老·李長夏·洪重孝·閔光遇·朴成玉·李聖檍,皆新通矣。上曰,南惠老,予曾已知之,李長夏·閔光遇,何人乎?在魯曰,李長夏,李國華之孫,朴成玉,嶺南人也。上曰,始知朴成玉乃嶺人也。健基曰,閔光遇,前承旨閔珽之侄,李聖檍,前掌令以濟之子也。大臣先退後,上曰,承旨進來。健基進伏。命書傳敎曰,春方窮矣。濟民爲緊,運北之穀,臭載者多,猶不載運,數尙夥然,兵船亦令許載,申飭從事官,使之及期載運,而海運之際,亦爲愼風,俾無船民漂溺之弊。又書曰,噫,眩雖一樣,感慨時事,嗟我民斯,夙宵奚弛?以備局草記,纔已允下,都下來聚飢民,其尋常視之,況於外方,堂上看檢,郞廳加出,大臣入侍,雖下敎,大臣,亦有親承下敎之事,其令卽爲商確,草記以稟,申飭該廳,各別濟活。又書曰,世道日下,不憚國法,身爲士夫,不告官府,不呈法府,恣意伐喪,毆打卿列宗臣,事之可駭,莫此爲甚。該曹之推於首堂啓下之後,不卽擧行,首堂上來之後,亦無皂白,置法曹之意焉在?該曹堂上,從重推考,其首倡之人,不可尋常處之,亟施遠配之律。名雖士夫,卽爲化民,有此亂法駭擧,而不卽報治,致此宗臣陳章,當直上言之擧,將焉用彼字牧哉?郡守李龜齡罷職。又書曰,頃者下敎,爲卿求備,心常恧焉。許見輔相,爲我民事。噫,卿以我此擧,爲撕捱之一機,仍欲解免則已,不然則此時輔相,豈過爲待命之時乎?若此不已,君爲固執,相爲撕捱,奚時可做國事?此政在下者,晩略些少廉隅,勤於國事,感回其君之時,他不暇諭,卿須體君臣之大義,安心勿待命,其卽偕入共濟國事。仍曰,此傳敎,使偕來承旨,傳諭于右相。又書曰,諭於右相,旣諭大體,事雖異,意則一也。此時此敎之下,猶不肯入城,待命城外,一何固執之過乎?噫,予方心恧,不賜對乎諸臣,大臣入侍,旣許一條,元良入學,亦將不遠,卿雖邁邁乎我,豈忍邁邁於八歲元良?卿須追惟昔年,顧今元良之將齒學,安心勿待命,卽日入城。仍曰,此傳敎,使偕來史官,傳諭于兪判府事。又書曰,大霈在近,所審者刑政,噫,囹圄拘囚者,非亦吾民,曰爲民事,非此誰先?頃者聞秋判陳達,參議旣已考抄時囚爲疑者云,其後時月已多過,其幾釐整,若已釐正,議于大臣,使卽以稟,書傳敎畢後,承·史退出。上又命承旨進來。健基進伏。上曰,復招承宣,欲有所言矣。右相處傳諭中,共濟國事之語,有深意矣。諸臣前後聽敎時,無不垂涕,而稍過時日,則亦復如前矣。耳目之官,以隱身爲上策,朝廷百事,懈惰無可言矣。諸臣若勤於職事,則是爲焦遑之實,薛包見逐於其父,猶且朝夕來掃,畢竟其父感動矣。焦遑之時,尤宜勤於職事,以爲感回其君之道,此不但謂大臣也。耳目之官,近來無之,故慨然矣。健基曰,方今百隷怠官,國事泮渙,大諭一頒,廷臣之罪益著,此莫非臣等不忠無狀孤負聖恩之致,而若以黨習之未祛,過費聖慮,每自貶薄,實有歉於大聖人和平氣象,恐或歸於自損威重,臣曾於筵席,屢貢愚忠,若有不率敎化,甘心黨比者,隨其罪輕重,或罪之或斥之足矣。豈以群下之未忘黨習,過費聖慮哉?上曰,予可直言矣。政院俄有啓辭,堂箚又上,而予豈爲其勸而許接大臣乎?儒臣及耳目官之事,予皆見矣。李挺郁欲沮戲於予之情理,臣下道理,無可言矣。健基曰,臣等憂遑之極,果有循例啓辭,齟齬之言,淺薄之誠,豈敢望感動天聽哉?今日聖上,特恢轉環之量,別諭大臣,使之入侍。臣伏見外間景色,則憂虞頓變吉祥,禁中諸臣及院隷·衛卒,盡皆歡躍慶賀,臣以爲殿下此擧,大平萬世之機,兆見於今日矣,豈不有光於聖德哉?凡謂天下已安已治者,本非忠志之士所可陳於君父之前者,而殿下每以黨比之未祛,過費聖慮,或有過中之擧,臣請以卽今所見悉陳之。當初聖上,以蕩平爲治,百年痼弊,恐難猝革,臣民或有妄慮其濩落難成,殿下,以苦心血誠,十年做得,卽今黨論,比前頗祛,亦非始望之所敢期者,不能滌其心,儘如聖敎,而猶可謂滌其習矣。蕩平豈無效乎?君子之類,別有向國之忠者,能滌其心,而中人以下,豈能如是乎?殿下之如日月之在上,至明至聖,渠輩不敢售其舊習矣。諸臣以次退出。
上在昌德宮。停常參·經筵。
兪健基啓曰,大司憲·執義·掌令一員,持平二員未差,掌令閔洙彦未署經。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房啓曰,雨餘蒸濕。伏未審聖體若何?夜深引接,至於徹曉,眩氣不瑕有加乎?湯劑過五六日更稟,旣有下敎,今日臣等,不可不率諸御醫入診,詳察聖候,以爲議藥之地矣。大王大妃殿氣候,調攝之節,更何如?王世子微感之候,亦何如?臣等,仍爲率諸醫進診,宜當。臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則眩氣一樣矣。勿爲入診,滋陰健脾湯,依前劑入五貼,世子不過微感,亦勿入診。
備忘記,傳于兪健基曰,今下弓矢,安義僉使申載夏處,給送。
兪健基,以都摠府言啓曰,副摠管鄭纘述,以訓鍊都監中軍軍兵等中旬事,慕華館晝仕出去之意,敢啓。傳曰,知道。
鄭羽良啓曰,左承旨柳萬重,家有疑忌之疾,身旣薰染,勢難出入於近密,合有變通之道,何以爲之?敢稟。傳曰,改差。
鄭必寧啓曰,大提學李秉常,昨旣再違召命,今日亦不出肅,其在事體,至爲未安。卽爲牌招,何如?傳曰,允。
又啓曰,王世子入學習儀,只隔一宵,而大提學李秉常,日事撕捱,無意膺命,事體所在,極涉未安。更卽牌招,何如?傳曰,允。
又以侍講院言啓曰,本院新除受兼輔德洪昌漢自鄕上來,不爲出肅,卽爲牌招察任,何如?傳曰,允。
李世璡,書啓,右議政趙顯命,曉承別諭後未幾,忽然昏倒吐血,症情十分危劇,不省人事,係是大臣病患,敢啓。傳曰,遣御醫持藥物看病。
傳于兪健基曰,右議政歸家調理之意,使偕來承旨傳之。
傳于鄭必寧曰,大諭後,在外侍從臣,竝禁推傳旨捧入。
以修撰兪宇基,牌不進禁推傳旨,傳于兪健基曰,推考傳旨捧入。
有政。吏批,判書鄭錫五進,參判元景夏,參議任珽病,左承旨鄭必寧進。兵批,判書金聖應病,參判李益炡進,參議梁廷虎病,參知尹彙貞病,左承旨鄭必寧進。
吏批啓曰,臺諫闕員,今當差出,而擬望之人乏少,承旨竝擬,何如?傳曰,允。
又啓曰,進善今當差出,而前望只有一人,依近例單付以入之意,敢啓。傳曰,知道。
兪健基啓曰,今日政,新除授承旨,待下批卽爲牌招,何如?傳曰,允。
吏批,以洪象漢爲承旨,李益炡爲大司憲,李鼎輔爲大司諫,李光溥爲執義,蔡膺福爲司諫,許采爲掌令,閔光遇·李衡萬爲持平,朴㻐爲獻納,李濟遠·朴春普爲副修撰,徐命彬爲右尹,尹得敬爲兼司書,鄭匡濟爲洪州牧使,柳綽爲瑞山郡守,崔弘輔爲木川縣監,李秀得爲義興縣監,林象鼎爲司宰僉正,金命勵爲濟州判官,金翰運爲平安都事,吳命修爲平市令,金弘澤爲司評,李鼎漢·徐命興·尹尙遜爲繕工假監役,韓是重爲濬源殿參奉,朴弼傅爲進善,徐命珩爲廣州府尹,左承旨鄭必寧,右承旨李世璡,左副承旨兪健基,右副承旨洪象漢,左尹徐命彬,右尹朴弼均。
兵批,以金鎭商·朴弼傅·李度遠·權祐·愼徽,爲副護軍,徐命九·吳遂采·柳萬重·李濟遠·洪廷命·南惠老爲副司直,宋必煥爲副司果。
兪健基,以戶曹言啓曰,依傳敎,右議政趙顯命,今三月朔祿俸,令倉官更爲輸送于壽進洞待命所,則以爲,見方席藁胥命,不敢冒受常祿云。祿俸又不領受,何以爲之?敢稟。傳曰,令倉官更爲輸送。
又以備邊司言啓曰,因奉常寺啓辭,祭享所用咸鏡道外貢中脯四十八貼五條價布,今年則因本道凶歉,入於一倂蠲減之中,莫重祭用,不可闕封,亦不可責造,自朝家,某樣變通,劃給其價,俾及於春等造脯事,請令廟堂稟處而允下矣。此係莫重享祀之用,北貢全減之代,不可劃給,惠廳旣係貢物衙門,特爲依此數磨鍊上下,使之及時造儲,何如?傳曰,允。
鄭必寧,以忠勳府言啓曰,奮武功臣花川君金浹母喪,助哀題給一款,因本府草記,旣已允下,而取考本府謄錄,則曾在仁祖朝,靖社功臣南陽君洪振道母在喪時,因本府草記,喪柩上來時,所經各官,各別顧護,朝夕祭物,亦爲備給事傳敎,其後靖社功臣平興君申埈母在喪,葬山在於洪淸道,祭床石灰及造墓烟軍五十名,依例限七日題給事,亦因本府草記,傳敎矣。此是謄錄所付,而壬子年奮武功臣咸恩君李森母在喪,乙卯年靈城君朴文秀母在喪,發靷時,所經各邑,各別護送,朝夕祭床石灰及助墓烟軍,題給事,本府依例啓稟擧行矣。今此金浹母喪,出於公洪道瑞山郡,葬山在於江原道鐵原地云,其喪柩,自瑞山官上來時及發靷下去時,似當依例擧行,而事係恩典,不敢循例擧行,惶恐敢啓。傳曰,依爲之。
判敦寧李秉常疏曰,伏以臣之事殿下,只是一箇誠意,殿下之勵群臣,亦在痛祛文具,而臣於今日事,竊有所惶愧慨然者。臣疏所陳前日所自處,目下不敢當之義,不啻詳悉懇至,斷斷無一毫假飾,而猶慮殿下,不能記有前事,或賜靳許例批,敢以此意,提及疏中,及承批敎,大失所圖。誠意淺薄,不得孚格聖心,固臣之罪,而殿下豈不知臣義之不可有異於前後,聖惠之固可無間於終始,而竊恐聖意,以一疏卽許爲太遽,試此隨例强迫耳。臣誠死罪,此亦未知其不爲文具也。聖敎之此時此任,何可過辭者,誠至當也。元良齒學,何莫非盛擧,而今此群下之歡忻聳動,尤有倍焉。章甫之至居遠地者,莫不奔走來集,廷臣之不在陪從之列者,皆以爲欠缺。臣於此時,忝居此任,周旋於揖遜之際,上下於講論之間,豈不爲至榮大幸,而名爲博士,爲任尤別,雖望實俱隆,擔履如常之人,必於此而逡巡退縮,如臣之千不近萬不似,無論責任緩急,初旣一例自畫,至於五十牌不進,數十年固守者,今乃寅緣倖會,猝然冒膺於儲副摳衣之地,寧有如許事理,如許廉隅?臣愚,以爲此時此任,尤不可不辭也。文垣宿望,擧皆見枳,特以臣無故在朝,塡爲副急之用者,固已自愧,而無故人差出,乃是政注間循例除職之云,堂堂三館之長,豈可爲一時承乏苟充之資也?人或以事勢迫急,已無奈何,暫出膺命,從後圖遞,爲宜。臣亦知今日一出,自可順解於事過之翌日,而猶不念所重之有在,强聒之爲懼,寧被慢命之誅,不敢爲進身之計者,誠以此一事,決不可冒當故也。況又入學,尙多餘日,卽賜遞改,自可及期周變,苟或一日二日,漸次遷就,到得窮極地頭,始許變通,則其爲國體之顚倒,重事之苟艱,儻復如何?聖念及此,鞶帶之褫,必不俟終日矣。仍念臣,白首丹忱,惟恐聖德之或有過,每切朱夫子不忘宿昔憂之志,近來殿下,辭敎之失平,晉接之靳許,亦一過擧也。雖幸去夜賜對,群心稍定,而區區餘憂,猶不敢少已。適會墻壁在前,轉動無地,初不得隨諸臣而與同行止,今不能貢一言而少效衷悃,只自徊徨踧踖,違逋瀆擾之不止,此其罪尤萬萬矣。始意蒙被聖恩,遞解此任,得以賓僚陪進,參覩盛儀,今則罪犯漸重,此已無望,進伏闕外,惟俟鈇鉞。伏乞聖明,亟命嚴處焉。臣無任云云。傳于鄭必寧曰,其君如是,廉隅何至於此?顧元良之入學,廉隅亦豈至於此乎?給之。
上在昌德宮。停常參·經筵。
卯時,雨雹,狀如豆。
兪健基啓曰,備邊司郞廳來言,今日賓廳坐起日次,而姑無時急稟定事,頉稟。傳曰,知道。
鄭必寧啓曰,今日賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
兪健基,以都摠府言啓曰,今日入直內〈三〉廳武兼禁軍及軍兵等,中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等,中日習射事,標信命下矣。雨勢如此,不得爲之之意,敢啓。傳曰,知道。
又以都摠府言啓曰,副摠管鄭纘述,以訓鍊都監中軍軍兵等中旬事,慕華館晝仕出去之意,敢啓。傳曰,知道。
鄭必寧啓曰,大提學李秉常,辭疏旣有還給之命,所當更請牌招,而係是一日三牌,何以爲之?敢稟。傳曰,卽爲牌招。
傳于鄭必寧曰,王世子入學習儀,雨勢如此,待午不晴,則明日爲之。
又傳曰,王世子入學習儀,明日爲之,而觀其日勢爲之。
鄭必弼啓曰,守令署經,一日爲急,兩司除在外·未署經·陳疏入啓·引避退待外,未肅拜人員,竝卽牌招,以爲守令署經之地,何如?傳曰,允。
以文臣朔試射試官,改付標望筒,傳于兪健基曰,置之。
洪象漢,以侍講院言啓曰,明日王世子入學習儀時,宮官諸執事,不可不備員。兼弼善有闕之代,令政院稟旨,以在京無故人差出,待下批仍卽牌招,以爲備員進參之地,新除授進善朴弼傅,時在京畿楊州地,書筵入番事緊,斯速乘馹上來事,下諭,何如?傳曰,允。
鄭必寧啓曰,因侍講院草記,明日王世子入學習儀時,宮官不可不備員。兼弼善有闕之代,令本院稟旨差出事,允下矣。政官所當卽爲牌招開政,而日勢已暮,望筒出納之際,必致夜深,待開門牌招開政差出,待下批因卽牌招察任,何如?傳曰,允。
洪象漢,以禮曹言啓曰,卽伏見全羅監司權狀啓,則眞殿影幀後褙蠹傷處,不但翼善冠以上,諸處庫庫蠹損,只存單綃處,狀如散星,決難以片紙隨處粘褙,非徒所見未安,前面畫綃,必有皺縮之患,以生綃全本改褙上下,繪粧三處蠹損穿孔處,亦不可仍置,同時修改,似合得宜,以待禮官下來擧行云。莫重年久影幀,後褙及上下繪粧,猝難改修,本曹堂上,旣已下去,更爲詳細奉審,狀聞稟處後,擧行之意,分付,何如?傳曰,允。
持平閔光遇啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府拿鞫嚴問。新除授持平李衡萬,時在京畿高陽地,司諫院司諫蔡膺福,時在衿川地,請竝斯速乘馹上來事,下諭。正言金光世,以臣於臺垣一步,情病俱苦,實難冒進,敢控短章,冀蒙恩遞,兼附草草一語,以備採蕘之聽,而及承批旨,不惟不獲所辭,其所論列,終靳一言賜答,臣誠惶悚抑塞,繼之以慙恧也。夫臺臣言事之章,雖未摡於聖衷,曲賜可否而進退之者,允合待臺閣之道,而區區芹曝之誠,未蒙聖明之開納,而反示訑訑之色,祗緣臣誠意淺薄,言議巽軟,未能見孚於君父之致,雖微情病之難强,卽此一事,亦爲臣永謝臺地之案,宜卽詣臺引避,而病狀尙苦,末由自力,昨於天牌之下,未免違逋,恭俟譴何,只推之命,出於格外,臣尤惶蹙靡容,不知所以爲計也。卽以守令署經,召命荐降,不得不冒沒入肅,而第聞物議,則以臣之當避不避,壞損臺體爲言云。臣之不卽自列,雖出於事勢之適然,公議之來,無以自解,以此以彼,尤何敢一刻晏然於臺次乎?引嫌而退。當初所論,旣得臺體,聖敎靳兪,何必爲嫌?請正言金光世出仕。答曰,不允。下諭及處置事,依啓。
執義李光溥疏曰,伏以殿下,浹月靜攝之中,不接臣僚,大小遑遑,罔知攸措。何幸日昨,召見相臣,國計民憂,有所商確,自此群心稍定,恃以爲安。第伏念聖上,勵精爲治,十八年如一日,宵衣旰食,罔或遑暇,而近於賓廳之等對,講筵之例稟,一向揮却,不許晉接,此固由於眩候之無減。臣民煼灼之情,曷可勝言,而竊伏覩批旨間辭意,顯若爲不平者然,臣未知殿下,爲何不愜於聖心而爲是擧也?頃日大諭,旣敷心腹,振刷之策,亶在殿下,而九重深閉,庶務擔閣,似若置民國於相忘,此何故也?伏況東宮齒學,日期已迫,此正上下同慶之時,在聖上貽燕之道,尤當加意勤礪,以爲躬率之敎,而乃反如是,此豈平日所望於殿下者哉?伏乞殿下,攝養之暇,益自奮發,毋使國事,至於叢脞也。臣之向來所遭,非比細故,豈可復廁臺端,而適當此際,未暇自處,略陳一言,以冀聖明之垂察焉。答曰,旣諭,給之。
獻納朴㻐疏曰,伏以臣本庸魯,百不踰人,而遭逢聖世,濫蒙洪造,出入臺省,殆二十餘年,而曾未能出一言論一事,以答聖朝之殊知,心常愧懼,若隕淵谷。加以年衰病痼,望斷陳力,杜門病蟄,念絶當世,乃者薇垣除命,忽下於夢想之外,臣誠驚遑感激,莫省所措。在臣分義,固當趨謝恩命之不暇,而第臣所患痰癖之症,近又添劇,胸膈痞塞,眩冒兼發,宛轉床簀,奄奄垂盡,時月之內,實無復起爲人之望。且臣病狀之外,又有情勢之難安者,臣於去年秋,忝叨憲職時,因一事目,附陳於辭疏之末,而喉司阻搪,不得上徹。臣雖無似,旣是臺閣言事之章,則操縱退却,曾所未聞。緣臣疲劣,壞損臺體,追思至今,愧恧冞切,雖因大臣陳達,已有處分,事往之後,固不必追提,而此又臣難冒之一端也。卽於天牌之下,不敢坐違,隨詣闕外,而以此情病,斷無承膺之勢,玆敢投進短章,冒瀆宸嚴,伏乞聖慈天地父母,俯諒臣情勢之危苦,病狀之沈痼,亟命鐫削,以安賤分,不勝幸甚。臣於乞免之章,不宜附及他說,而適當天人否隔,中外焦遑之日,竊不勝漆室嫠婦之憂,敢此冒死仰陳,唯聖明之少留意焉。噫,殿下平日祗畏天災,勤恤民隱之至誠,未嘗有一日之遑暇,而顧乃於饑饉癘疫憂虞溢目之時,忽有此無前之擧,使廟堂臣僚,終不得一近前席者,此何爲耶?竊伏想殿下,於靜攝淵默之中,必有聖心之所獨憂勞者,而綸綍之間,但示不平之意,終無洞諭之擧,庶民愚迷,豈知天意?徒見不許引接,妄意忽於國事,憂鬱泮渙,無所止泊,此臣所以流涕而欲陳之者也。殿下,若以臣僚之不變舊套,爲此擧措,則此尤非臣之所敢知也。夫前後聖敎之下,群下豈無洗心滌慮之願,而如或不體聖意,猶事黨習之類,則此眞負國家矣。典法具在,在殿下之所用之,豈爲群下之無狀,不念國事之至重,民生之可哀,而直爲此深閉固拒之擧耶?顧今旬月之間,變異疊見,京城之內,餓莩相望,而上下相阻,情志不通,危亡之象,迫在朝夕,臣以白首殘年,一念及此,自不覺心膽之墜地,不得不有此論列。伏願殿下,昭然遠覽,惕然改圖,亟召臣僚,講確民國之事,有以仰〈答〉天譴,俯慰民情,則此實宗社生靈之福矣。答曰,旣諭,給之。
刑曹判書閔應洙,參議金遇喆等疏曰,伏以臣等,昨伏見擧條之下本曹者,以頃日海興君橿上疏回啓之未卽擧行,聖敎極嚴,至有該曹堂上重推之命,臣等誠不勝驚惶悚慄,罔知所以自措也。夫卿列宗臣,被歐於人,至有陳疏之擧,稟處之命旣下,臣曹則揆以道理,豈敢爲推諉延拖之計哉?蓋本曹故規,特敎外凡干覆啓,次堂皆不敢替當,而適於伊時,臣應洙,奉命海西,故臣遇喆,以姑不得擧行之意,依例草記蒙允矣。及至臣應洙復命,則以聖候眩氣之久未差歇,賓對阻絶,大小憂遑,備局諸臣,逐日聚待於闕下,各司公務,殆將全廢。區區焦迫之忱,旣未能暇及於他事,又以當直上言,迄未啓下,方有所遲待者,此雖事勢之使然,而勿論其委折之如何,臣等待罪法曹,成命之下,不能劃卽奉行,留延時日,致勤聖敎,稽緩之誅,實難自逭。問備薄罰,有不足以勘其罪,玆敢相率,露章自列,伏乞聖慈,特降威命,亟削臣等之職,以警具僚,以安私分,千萬幸甚。答曰,省疏具悉。不過勅礪,其何撕捱?卿等勿辭,從速行公。
校理尹得敬疏曰,伏以,臣稟性虛脆,疾病頻仍,近得輪感,長時呻吟,强抑持被,治療失宜。昨因上箚,達宵俟批,眠睡全失,風寒外襲,以致諸症越添,肢體如束,頭額若碎,服藥取汗,少無分效。肌熱痰咳等證類,非一時偶感之比,若不及時醫治,恐有汚穢淸禁之慮,而精神奄奄,數行文字,亦無以締成,玆敢倩人搆疏,疾聲哀籲於仁覆之下。伏乞聖慈,亟許遞免,俾尋生路,千萬幸甚。答曰,省疏具悉。爾其勿辭,調理察職。
上在昌德宮。停常參·經筵。
下直,濟物萬戶李廷蕃。
曺允成啓曰,大司憲李益炡,掌令許采,持平閔光遇呈辭,執義李光溥未肅拜呈辭,持平李衡萬在外,掌令閔洙彦未署經。今日以監察茶時之意,敢啓。傳曰,知道。
洪象漢,以都摠府言啓曰,副摠管鄭纘述,以訓鍊都監,中軍軍兵等中旬事,慕華館晝仕出去之意,敢啓。傳曰,知道。
鄭必寧啓曰,玉堂上下番俱空,事甚未安。副提學趙榮國,修撰兪宇基,竝卽牌招入直,何如?傳曰,允。
傳于鄭必寧曰,入學習儀,如未及爲之,姑停以稟。
備忘記,傳于曺允成曰,習儀,猶其日雖習儀,快霽後,欲爲之命行於今日,亦察日候之意下敎,而今日雨意猶在,故待晩後快晴行之,而近日雨勢若此,竝行一度之意,方欲下敎,講院不體下敎,猶有雨意,徑先下直,中官不稟以答,挾侍中官,亦不待下敎以去,皆涉矇然。竝從重推考。
傳于鄭必寧曰,今日日氣亦好,習儀再度兼行。
鄭必寧,以成均館官員,以知館事大司成意啓曰,卽伏見下政院之敎,今日日氣亦好,習儀再度兼行事,命下矣。習儀,今方依傳敎擧行,而莫重盛禮,若欲一時兼行,則此非重事體之道,一日內,再行習儀,亦無前例,何以爲之?敢啓。
以成均館草記,傳于鄭必寧曰,三度有一度行之之例,一日再行之耶?今日乃再度日,故使之竝行也,草記之如此異矣,政院之捧入亦異,給之。
吏批,有政,判書鄭錫五進,參判元景夏牌不進,參議任珽進,同副承旨洪象漢進。
鄭必寧啓曰,今日政,新除授承旨,待下批卽爲牌招,何如?傳曰,允。
又啓曰,玉堂上下番俱空,事甚未安。今日政,新除授玉堂,待下批卽爲牌招入直,何如?傳曰,允。
以曺允成爲承旨,李命坤爲兼弼善,金尙重爲吏曹佐郞,李昌儒爲正言,尹得和爲兵曹參判,李光躋爲兵曹正郞,呂善應爲兵曹佐郞,李衡佐爲刑曹參判,許沃爲司成,尹徹爲尙衣主簿,鄭翬良爲安山郡守,安世甲爲直講,尹心衡爲副應敎,曺允成爲右副承旨,洪象漢爲同副承旨。
兵批,有政,判書金聖應病,參判未差,參議梁廷虎病,參知尹彙貞入直進,承旨洪象漢進。
以李炳爲副護軍,任守迪·閔通洙爲副司直。
洪象漢,以兵曹言啓曰,今三月二十一日,武臣賓廳講書日次,而政事相値,不得爲之之意,敢啓。傳曰,知道。
以賓廳講書單子,傳于洪象漢曰,君父不爲法講,文官猶知如此,武臣文亦何爲置之,而法講若爲之,則講書爲之。
洪象漢,以兵曹言啓曰,今十九日入直訓鍊都監哨官黃演,自昨日,忽得重病,方在危劇中,以此呈訴本局,來付臣曹。病勢旣如此,則決難仍直而他無變通之道,不得已原單子中,改付標以入之意,敢啓。傳曰,知道。
又以備邊司言啓曰,以飢民濟活事,大臣有親承下敎之事,其令卽爲商確,草記以稟事,傳敎矣。卽與賑堂諸宰相議,則設粥乾糧,互有得失,而今年賑政,與前差異,有難偏廢。今日聞是乾糧日次,今番則姑爲依前擧行,加出郞廳,纔已差下,催促行公,使卽精査區別,成節目啓下之意,分付,何如?傳曰,允。
又以戶曹言啓曰,依傳敎,右議政趙顯命,今三月朔祿俸,令倉官更爲輸送于本家,則以爲見方引罪求免,廉義法例,俱不容冒受常祿云,祿俸又不領受,何以爲之?敢稟。傳曰,令倉官更爲輸送。
又以刑曹言啓曰,身爲士夫,恣意伐喪,歐打卿列宗臣,事之可駭,莫此爲甚。其首倡之人,亟施遠配之律事,命下矣。今此宗臣歐打之人,宗簿寺草記,則作拏人名字,不爲指的,南原君妻,朴氏上言,則以爲閔百揆·閔東洙,作爲魁首,則首倡者,此兩人中,事當摘發定罪,而閔百揆,實爲山主,故海興君橿上疏中,以爲閔百揆,糾合無賴輩,圍之三帀,有若相撕殺云,則閔百揆之爲首倡,明白無疑,令本道定配所發配後,依例啓聞施行,而其餘同爲作亂之人,當初旣自本道囚禁,則亦令分輕重勘處之意,竝爲分付道臣,何如?傳曰,允。
贊善朴弼周疏曰,伏以天祐我東,元良岐嶷,入學之期,爲日不多,群黎百姓,罔不歡躍。夫以閭巷士夫家言之,幸有佳子弟,年長上學,則父母之喜,尙不勝言,況於聖算遲暮之後,宗社孤危之時,聖嗣已滿八歲,國人將觀三善,邦慶之大,實爲無前。伏惟聖上,奇愛欣悅之心,其何有極?臣之不肖,亦具秉彝,乘此千載一時,躬覩盛儀,本至願也,而況忝爲宮僚,荐蒙恩批,旣以欲見爲敎,且諭喬木之義,其隆重優異,有非如臣微末所敢得者,拜稽莊誦,感激流涕。到此地頭,尙敢以疎遠自居,執迷不回哉,而猶且不能展拓一步,孤負聖意,跡其違傲,殊無倫理,臣罪之重豈不自知?誠以臣痼疾摧殘,肢體不仁,雖曰住世,而實與死人無異。趨走奉承,其路末由,周任有言曰,陳力就列,不勝者止,夫但不能也而猶止,況臣死病,非直爲不能者耶?抑臣竊爲,不能無憾於天地之大者,臣本病廢,不比恒人,前後辭免,雖固以病爲言,而曾不敢極意覼縷,獨於頃疏,猥及危重症形,視前頗詳者,蓋竊庶幾於天日之明,有所下燭也,而諄諄批旨,於此獨靳矜察,是則謂臣病不至甚,猶可强而自不强也。夫聖明之所取於臣者,意者,或以其粗有知識,不爲欺誣之行也,而今若以無疾之人,矯爲有疾之狀,多費辭說,則是未見君父,而先爲欺罔,如此之人,將何所用,而必於招致哉?臣誠抑塞,不知其爲何說也。今日留落不進,罪戾甚大,死固不足以贖之,而然而人臣之忠愛其君者,不以仕止而爲有間,惟願聖上所以貽謨燕翼者,必盡善盡美,以克副神人之望而已。臣於此際,得聞備忘辭旨,驚悚無地。聖諭云云,固非當指臣一人,而積逋恩命,臣實爲首,方忝宮僚,視他尤別,嚴敎之下,臣罪益著,而就中篤老之敎,若有俯諒,蓋臣以年齒則今六十有三,固已老矣。以疾狀則奄奄過於八九十人,亦不啻爲篤矣,雖以此二字自占,無所不可,而臣何敢然哉?至於請逐出之敎,未曉聖旨,他人無論,若臣之不得承命,則專以一生病蟄之致,夫豈由人之請逐而然哉?且初旣無進,逐於何爲?反復以思,不任惶惑,只有早被刑章,得以小安於心而已。臣近遭功慼,心神慘撓,且緣避癘困頓,文字治上,亦爲稽遲,尤增死罪。伏乞聖明,亟遞臣職,乃命有司,重勘臣罪,以爲悻悻不恭者之戒,公私幸甚。答曰,省疏具悉爾懇。向者之批旣諭,元良入學在近,其量筋力,幡然上來,用副此意。
上在昌德宮。停常參·經筵。
洪象漢,以都摠府言啓曰,副摠管鄭纘述,以訓鍊都監中軍軍兵等中旬事,慕華館晝仕出去之意,敢啓。傳曰,知道。
鄭必寧啓曰,守令署經,憲府則纔已擧行,而諫院則尙未擧行,除牌不進傳旨未下外,呈告未肅拜人員,竝卽牌招,何如?傳曰,允。
洪象漢啓曰,祿都目政事,不得踰月事,曾已定奪矣。兵曹判書金聖應,連呈辭疏,不爲行公,卽爲牌招察任,何如?傳曰,允。
又以侍講院言啓曰,卽接翊衛司所報內,王世子入學不遠,差備不可不備員,司禦衛率有闕,而莫重大禮,陪衛之官,不可不備。令政院稟旨,有闕之代,一倂口傳差出,以爲備員陪從之地,何如?傳曰,允。
又以侍講院言啓曰,卽今閭閻痘疫未盡乾淨,染疾亦或有之,泮村與道路,未知其淨潔,令漢城府與館官及部官,眼同逐戶摘奸,以爲嚴飭之地,儒生之參禮與觀光者,其數甚多,許多生徒,難保其皆能淸齋,常時酌獻禮時,儒生例於前二日入泮淸齋,而今則不但爲祭享蠲潔而已。令成均館另加申飭儒生,入齋之日數,比常時稍加,以存謹愼之道,何如?傳曰,允。
又以備邊司言啓曰,各司災減之代,當自賑廳,參酌上下,而賑廳無錢木見在,事當依前例,以京外衙門所儲,分排取來以給,而因東北賑資,三南作米,各衙門錢木,前已多數費用,京外擧皆罄竭,實無措手之路,兵曹素多布儲,而別無緊用一百五十同,特令移畫賑廳,何如?傳曰,允。
持平閔光遇啓曰,臣名論無素,見識拙陋,淸朝耳目之任,本非近似,而意外除命,適下於郞署待罪之日,繼以守令署經,天牌下臨,臣嚴畏分義,不得不冒昧承應,故紙塞白,只有愧懼,而況今聖心激惱,國事泮渙,臺閣論事之章,揮斥相繼,三司規避之習,風節日壞。當此之時,乃以如臣疲軟,猥畀以言責之職,上而不能牽裾碎首,以效匡救之義,下而不能劾愆糾邪,自盡綱紀之任,此臣所以一日詣臺,慙悔難及者,而又於昨日,下諭之啓,輒犯爽誤之科,蓋在外侍從,新有吏推之命,則馹召之擧,初非可論,而矇未覺察,隨例請諭,退出之後,始聞物議,皆以爲非,此亦可見臣之憒憒之狀也。臣旣犯此過誤,宜卽自列,而昨緣身病,今始來避,所失尤大,其何可一刻晏然於臺次乎?請命遞斥臣職。答曰,勿辭。
獻納朴㻐啓曰,臣之衰朽疲劣,復玷臺地,豈敢以言責自居?而適當天人否隔,中外焦遑之日,敢以草草一語,略效匡救之忱矣,不惟不少開納,至有旣諭給之之命,臣於是慙惶震惕,繼之以慨然也。噫,今日天災,何如,民憂,何如?國勢之艱虞,人心之波蕩,又何如?而殿下旣不許廟堂之求對,又不許臺閣之進言,深居九重,若不以國事爲意者然,臣恐若此而差過時日,則危亡之形遂成,而不可捄矣。臣之前疏,不過寂寥數行文字,而原其心則亶出於至誠憂愛之悃,雖其文辭短拙,不摡於聖心,而數字賜批以來,讜言不害大聖人包容之道,而直命還給,顯示厭苦之意,此莫非臣誠意淺薄,不能孚格之致,而殿下之待臺臣,亦云太薄矣。以此情地,實無顔面可以冒居於臺次,宜卽自列,而昨緣賤疾之危苦,今始來避,所失尤大。請命遞斥臣職。答曰,勿辭。
洪象漢啓曰,獻納朴㻐,持平閔光遇,再啓煩瀆,退待物論矣。傳曰,知道。
上在昌德宮。停常參·經筵。
昭憲王后忌辰齋戒。
兪健基,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管鄭纘述,以訓鍊都監中軍軍兵等中旬事,慕華館晝仕出去之意,敢啓。傳曰,知道。
又啓曰,兵曹判書金聖應,昨違召命,不爲行公,事甚未安。祿都目政事,亦爲緊急,卽爲牌招,何如?傳曰,允。
又啓曰,獻納朴㻐持平閔光遇,引避退待,已至經宿,尙未處置,事甚未安。兩司未肅拜·陳疏未承批·牌不進傳旨未下·未署經外,大司憲李益炡,卽爲牌招,以爲處置之地,何如?傳曰,允。
洪象漢啓曰,大司憲李益炡牌不進,執義李光溥未肅拜呈辭,掌令許采陳疏未下,閔洙彦未署經,持平閔光遇,避嫌退待,一員未差。今日以監察茶時之意,敢啓。傳曰,知道。
又啓曰,因侍講院草記,司禦衛率有闕之代,令本院稟旨,口傳差出事,允下矣。令該曹卽爲口傳差出,何如?傳曰,允。
兵曹口傳政事,以尹東喆爲司禦,朴師任爲衛率。
又以禮曹言啓曰,凡擧動時,王世子未冠禮前,祇迎祗送等節,勿爲擧行事,曾有命下,而今春宗廟展謁時,因下敎王世子隨駕,故祗迎之節,亦爲稟達擧行矣。來四月初八日,宗廟夏享大祭親行時,王世子祗迎祗送節,何以爲之?敢稟。
以禮曹夏享大祭親行時,王世子祗迎祗送,何以爲之?取稟。草記傳于洪象漢曰,置之。
又傳曰,有以民事下敎者,只令相臣入侍。
洪象漢啓曰,領議政金在魯,左議政宋寅明,依下敎來待賓廳矣。傳曰,引見。
兪健基,以兵曹言啓曰,今此王世子入學時,各殿問安及各差備入把馬不足之數,無以推移,依前例京畿驛馬,限五匹補把事,本道監司處,分付,何如?傳曰,允。
以副提學趙榮國,大司諫李鼎輔,修撰兪宇基,牌不進罷職傳旨,及禁推傳旨,傳于洪象漢曰,竝推考傳旨捧入。
又傳曰,右相之病尙爾云,御醫持藥物看病,差愈後入來。
洪象漢啓曰,大提學李秉常,明日待開門牌招,王世子入學翌日陳賀頒敎文,使之製進,何如?傳曰,允。
李世璡書啓,臣敬奉別諭,傳諭于議政府右議政趙顯命所住處,則以爲臣負罪至重,萬戮猶輕。泥首請命,五日于玆,不意恩諭誕降,近侍臨宣,開示無餘,敦責冞勤,臣且惶且感,九頓血泣,俯仰跼蹐,靡所容措也。臣之當初引入,不過爲一時情地之難便,要以自伸其分義而已。到今大諭之下,前後罪犯,已莫逃於日月之明,身爲大臣,迷國誤事,蔑分要君,如此而得免誅殛,無是理也。尙延視息,莫非天恩,官職去就,無復可論,自非然者,當此百僚焦遑之日,何敢强引些少廉隅,不思所以奔走叫號,有以少效臣之常分也哉?煩猥是懼,旣不敢隨納命召,罪名未勘,又不敢便歸私次,生滅俱難,進退維谷,情窮勢極,有死無他,伏地戰慄,不知所達云矣。臣旣承偕來之命,姑爲仍留之意,敢啓。傳曰,知道。
李世璡書啓,臣敬奉聖敎,傳之于議政府右議政趙顯命所,則右議政趙顯命身病一向危重,方自金吾門外待命所,還歸私次,臣旣承偕來之命,姑爲隨往因留之意,敢啓。傳曰,知道。
兪健基,以義禁言啓曰,公洪監司啓本,據刑曹粘目內,淸安縣監李匡度,移本府處置事,允下矣。李匡度,今方待命於本府,卽爲拿囚之意,敢啓。傳曰,知道。
洪象漢,以戶曹言啓曰,依傳敎,右議政趙顯命,今三月朔祿俸,令倉官更爲輸送于本家,則以爲見方引罪求免,廉義法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
正言李昌儒疏曰,伏以臣,居殿置散,數年于玆,隨親流離,跧伏江干,乃於千萬意外,忽〈承〉諫職除旨,撫己兢惕,殆不知所以自措也。顧今上下阻隔,朝野憂遑,貳極齒學,一國聳動,此豈眇末賤臣,所敢言私之時,而臣之不合言責,從前力辭之義,姑捨之,目下情理,實有萬萬懇迫,難於從宦者。臣家頃年遭値變怪,渾舍幾殊而復甦,婢僕咸痛而多斃,種種驚愕之事,莫之勝說。臣之父母,固已病祟於震薄傷心之餘,而向來謫行,又適在於寒凶之時,雖幸仁覆之天,恩敎屢勤,旋降特宥之音,闔門感祝,而嚴程跋涉之際,僑居栖遑之中,臣父驚悸之症,展轉危劇,每懷由我之恨,常若恫瘝在身,寢食幾於全廢,精力落下數層,纔過半百之年,形骸無異篤老。臣母虛勞之症,漸入膏肓,又自數昨,重添寒感,奄奄床席,轉側隨人,寂寞郊坰,醫藥路阻,臣方左右扶將,焦泣度日,其無離捨病親,入城供仕之勢,卽通朝之所共知也。十里荒村,天牌奄辱,嚴畏分義,抑情隨詣,瀝血哀籲,自外經歸,區區憂愛之忱,耿耿于中,而心神慌亂,未暇出一言陳聞,臣之情事,其亦慼矣。伏乞聖慈,天地父〈母〉,特垂矜諒,亟許鐫遞,俾得專意救護,不勝幸甚。答曰,省疏具悉。爾其勿辭往護焉。
知事金有慶疏曰,伏以臣,衰日益甚,病日益痼,凜凜有時月之憂者,固已久矣。自昨冬以後,寢食頓減於前日,氣血俱竭,神精尤耗,種種諸症,乘虛迭發,最是頑痰結聚於胸臆之間,動輒牽引,屈伸起居,不能任意,帖身床席,便作一僵屍。而知樞新命,又下於此際,顧此病伏逋慢之罪,已不可逭,而況春宮入學期日已迫,擧國臣民,延頸願死之忱,有倍於常日,何幸殘喘支延,至今未死之前,値此盛擧,區區喜忭之心,不能自已於伏枕呻吟之中。臣苟有一分可强之勢,豈敢不力疾作行,重入脩門,獲參嵩呼之列,少伸老臣之誠,而自念賤疾,有同蘧蒢,雖跬步之間,不能運身,至於跨馬登程,非所可論,當此跛躄亦皆鼓舞之日,獨不得預覩盛儀,眞可謂生不如死者也。一息未絶之前,此恨何已?而虧分闕禮,罪戾冞增,臣誠悼歎惶隕,實難爲懷,寧欲速死無知,而不可得也。且念臣年〈?〉病痼,屛伏田廬,奄奄垂盡,已絶從宦之望,雖閑官散職,決不宜縻之於已退之身,至如經筵之任,何等緊重,而虛帶經年,一任瘝曠,私悃之悶蹙罔措,姑不暇言,而揆以公體,亦甚未安。玆敢封章縣道,悉暴衷懇。伏乞聖慈,治臣前後慢蹇之罪,亟加重勘,諒臣衰朽癃殘之疾,無望復起,勿令檢擬於舊踐,仍許休致之前請,以卒天地生成之澤,不勝幸甚。答曰,省疏具悉。卿勿過辭,俟間上來焉。
贊善魚有鳳疏曰,伏以臣,纔上一疏,備陳疾病沈頓,欲進而不能自力者,其言也切,其鳴也哀,庶幾聖明,俯燭其情實,而只緣誠意淺薄,不足以感激天聽,聖批愈隆,辭旨惻怛,奉讀涕咽,徊徨抑塞,益不知所以爲心也。又於此際,下備忘大諭軍民,而誨責在野諸臣,極其嚴截,此雖非專指臣一人,而前後積逋嚴命,未有如臣之最久且甚者,臣之惶怖震慄,視他尤別,誠欲卽日滅死,而不可得也。蓋臣疾痛之呼,已悉於前疏,今不敢更煩覶縷,而痰火之案,到衰益痼,每當春夏,輒復增劇,而今年則尤甚,近又有衄血牙痛等症,亦同一源委,而最屬切急,塞戶避風,閉口却食者,殆至一旬,若論目下症狀,謂之奄奄垂盡,則誠亦過矣,而若使之收束筋骸,運動支體,趨造於大庭祗肅之地,則決知其萬萬難强也。到此地頭,不惟臣之迫隘焦灼,頃刻不敢自安,爲臣代悶者,亦莫不憂歎哀憐,知其不堪蠢動,臣何敢飾無爲有,指小爲大,以欺天日之明哉?噫,臣雖無狀,一段秉彝,亦同於人。竊念我聖嗣誕降之初,入學之期,豈不渺然,而式至今,大禮隔日,其爲歡欣忭蹈,豈後恒品?況臣名忝宮僚,積有年所,而揣量愚分,尙稽膺命,其所寅緣一造,快覩岐嶷,政有待於今日,而癃病所錮,竟莫遂誠,撫躬自悼,尙復何言?然臣之一息猶在,而當此大禮迫近之日,偃自鄕廬,尤有所惶懍。玆敢不計死生,擔舁寸進,來伏國門之外,席藁封章,仰請斧鉞之誅,伏乞聖慈,亟降明旨,先削臣職,仍命有司,重勘臣積罪,以嚴邦憲,以安私分,不勝幸甚。答曰,省疏具悉卿懇。知卿到城外,心有欣矣。頃者之批旣諭,卿須體此意,其〈勿〉過辭,幡然入城,輔我元良齒學。
掌令許采疏曰,伏以臣,踦危之蹤,加以痼疾,臺端一步,自劃已久,而月前又患寒感,幾死僅甦,餘症尙苦,戶庭之間,起居須人,柏府新命,實無趨承之望,而昨以數多守宰之署經,天牌儼臨,不得不擔舁病體,祗肅開坐,而歸路觸風,一倍添劇,飮噉全廢,氣息綿綴,實有朝夕之慮,以此病狀,旬月之間,萬無起動之望,伏乞聖明,諒臣疾病之難强,特賜鐫免,則公私幸甚。臣於乞免之章,宜不敢贅陳他說,而切有區區血忱,安得不一暴於聖明哉?噫,父母之有不安節,子弟不得以時省察,則其於人情天理,果何如哉?殿下每於診筵日次,輒靳入侍,大小焦遑,中外洶沸,此非但一時群情之閔迫而已,實關萬世之後弊,何者?樊噲之排闥直入,一言而悟高祖之意者,以其言能識宗社安危之大關故也。殿下聖學高明,豈漢高之可比,而不能翻然覺悟於諸臣之苦請,何殿下未之思耶?診席之不許入侍,三百年所無之事,而殿下創之,以此而貽厥孫謨,視爲當然之事,則日後宗社之憂,有不可勝言,何殿下不思之深也?且論思之疏,匡救之章,一竝無批而還給,亦豈聖世事也?苟求厥由,則殿下之爲此者,莫非廷臣之罪也。各汩黨習,未脫時象,以致聖心之如此激惱,天下後世,必有知殿下之心者,然軍國機務,是殿下之家事耶,抑諸臣之家事耶?殿下閉閤停對,而敗諸臣之家事,則因此而懲勵諸臣,可也。不然而畢竟蠱敗者國事,而受害者殿下之赤子,則因廷臣之罪而貽害於軍民,是何擧耶?殿下獨不念殿下家事,而使誰而念之耶?周之文·武,一怒而安天下之民,殿下一怒而朝廷之景色愁沮,一國之民庶不安,何其異於文·武也?伏願殿下,奮發乾剛,洞開重門,無使些兒隱伏,藏於淵衷,則志氣淸明,節宣得宜。發號施令者,灑落痛快,可使太和充牣,而災疹永消,此臣區區之望也。且殿下之責群下,必以名流目之,噫,今之世,不見名流之爲誰,而殿下旣以此名與之,人必自認以名流,而謂殿下厭薄名流也。古人有言,人主宜自取其名,不可讓名於臣下,設使眞有名流,殿下惟當陶鎔之,而使天下後世,歸美名於聖上,可也,況非名流而謂之名流,自取厭薄名流之名,此臣之所未解也。且伏念書曰,立賢無方,古聖王致治裕昆之道,無過於此,殿下今日蕩平之意是也。其所謂無方者,蓋言無東無西無南無北,而惟其才也,何嘗使東用東,西用西,南用南,北用北,以爲無方之名也哉?群下之體聖心者,有道焉,勿置多般色目於胸中,惟公是奉,惟才是用者,乃所以體聖心而奉聖敎也。苟或躍然私喜於聖敎之下,以爲乘機引黨之計,則其乖亂世道,極矣。昔之循私者二,而今之循私者三,則是豈聖上至公蕩平之本意哉?殿下上告宗廟,下諭軍民,蕩平二字,已質於天地神人矣。於是特除銓官,畀以蕩平之任,則爲銓官者,所當洗滌私意,精白公心,以塞聖意之萬一,而雖以吏曹參議任珽言之,拔之於聲望之外,授以佐銓之柄者,聖意何如?而循私特甚,引黨是急,初仕守令出其口者,非姻則戚,兩司新通之出其手者,亦非初政人望之所先,如此而可以參柄於一初之政席乎?殿下初不奮發則已,誠欲恢張公道於一世,則不可以如許人參銓,使蕩平二字,永爲已試不驗之題目,寧不如純用舊套之爲愈也。臣恐殿下之堯鑑舜衡,或有失於斯人也,臣意以謂,譴責之罰,斷不可已也。且伏念百隷怠官,實爲今日之痼弊,而臺閣爲尤甚,一意緘默,百計謀免。雖以近事言之,當此百僚焦遑之日,居言責者,尤當有異於庶官,而前掌令權祐之六朔虛帶,乍來旋走,前大司諫吳遂采之一不行公,無端呈遞,前正言李長夏之旣出旋入,公然坐罷,皆無可論之情勢,則臣謂宜罷其職,以示飭勵也。因竊伏念,近日之大本,在於殿下之平心,今日之急務,在於殿下之任人,自古致治之主,未嘗無才,才不借於異代,未有有君而無臣者,今日之廷臣,誠負殿下,而亦不可厚誣一世,殿下誠能誠心而任之,量才而使之,則豈不可以承佐下風之萬一乎?人非聖賢,不能無病,此古聖王所以無求備於一人也。殿下每以疑之勿任,任之勿疑爲敎,誠得致治之要,而臣愚死罪,竊謂非言之難,行之惟艱,伏願殿下,深留聖意焉。噫,當此中外憂遑之時,宜不敢妄有論列,而區區血忱,終不能自阻,敢殫憂慨之悃,仰瀆宸嚴之聽。伏乞聖明,更加留神而澄省焉。
傳于洪象漢曰,特除申飭之下,任珽雖無狀,豈敢放恣?此不過欲逐銓曹之意。今日之廷,君之廷,非臣之廷,其君自過之時,焉敢此乎?此所謂勉者,今非對者,吳遂采等,豈曰非,渠之挾雜陳章,亦曰是乎?其黨習者,以付元良,雖下敎,其君猶在,則此時此等之輩,不可不嚴懲,削名仕版,卽放鄕里,其章給之。
壬戌三月二十三日酉時,上御熙政堂。大臣引見入侍時,領議政金在魯,左議政宋寅明,同副承旨洪象漢,假注書李運海,記事官趙載德·趙明鼎,以次進伏訖。在魯曰,春霖支離,聖體若何?上曰,一樣,而日氣蒸濕,甚苦矣。在魯曰,眩候不至有加乎?上曰,姑無顯加,而亦不愈矣。在魯曰,聞醫官之言,則有蛔上之症,前則無之而猝有之乎?上曰,卿豈聞五十而蛔見者耶?近來脾氣似弱,數昨吐痰,而如前有異,故視之則蛔在其中矣。在魯曰,預煎使君子,待蛔上而卽爲進御則,似好矣。臣見年老而有蛔,用使君子有效云。上曰,當觀勢依爲矣。在魯曰,大王大妃殿氣候,若何?上曰,近來差勝,齒痛亦愈,而時有往來之候耳。在魯曰,王世子微感之候,何如?上曰,自春鼻滯,若作勞者矣。在魯曰,似是一時風感。上曰,日氣晴好,則鼻息亦平常云,而春雨成霖,甚可悶矣。能無傷農之慮否?寅明曰,春牟與浦畓則甚害,而峽農亦害云。上曰,諺曰春雨不節,今乃太過矣。三南則姑不關,而東北甚可慮矣。在魯曰,三南凶則國無賴,而東北又若失稔,民將盡劉矣。寅明曰,雖三南,霖雨,亦太早矣。在魯曰,頃者,登對後翌日,當爲日次,而侵夜酬接之餘,又難更稟,姑使停之,又有從近會賓廳之命,而未承分明下敎,亦値習儀,未果來會,下懷耿耿,今以民事,召見臣等,不勝幸甚,而向亦仰達矣。次對·召對,雖未頻爲如前時,復如例爲之,則臣民歡甚矣。上曰,予亦已諭矣。筋力如此,實無振作之意,大禮後,予欲少休,而有民事可議者,召見卿等,使之商確矣。詩云邦基民止,邦民不恤,外邦何飭,前有下敎者,未知果何以爲之耶?在魯曰,下敎者,乃設粥乾糧,參半爲之之敎耶?方依敎爲之,而互有得失云矣。上曰,常時乾糧,雖升合勝於粥云,而頃者持難於此者,非爲惜費也。卽今飢民,至於無恒心之境,買餠沽酒,隨所好而便喫,似反不如粥,故更問而下敎耳。今則乾糧果精給,限幾日而一日所給幾許耶?在魯曰,壯者一日五合,老弱則有分等,而限五日給之云。上曰,薪水似難矣。在魯曰,誠如聖敎矣。然食粥則多死,而所入穀物,虛實相蒙,其費與乾糧倍之云矣。上曰,俄諭者,乃謂給糧必精爲,而或恐有見漏而不食者矣。東北之民來食者幾許,而其中亦有兩班耶?象漢曰,江原道,四分之二,而北路則四分之一,其中亦有兩班矣。近來飢民之喫餠飮酒,誠如聖敎,而夜則宿於假家,若死則使其假家主埋葬,故逐之,皆宿處於露地,以此死者尤多,臣意則江村及城外,多有富民,使之接濟,其水火及宿處,則似爲救活之一道矣。寅明曰,目今賑事,猶未成頭緖,宿處一節,姑未暇論矣。上曰,注書出去,賑堂閔應洙入侍事下敎。出榻敎運海,卽出分付後復命。上曰,若如承宣所達,則雖給乾糧,似無處憑依耳。然江村民必苦之矣。豈可使付渠輩耶?在魯曰,若於江倉近處,造給假家四五十間,則可入飢民三四千矣。上曰,俄聞其中,亦有兩班云,必難同入矣。寅明曰,賑堂方區劃云矣。象漢曰,畿民亦多混入,似難區別矣。上曰,雖豐歲亦有飢者,畿甸之間,豈無流丐乎?寅明曰,閔應洙,幹事精詳,凡百必善爲之矣。在魯曰,俄承過大禮後欲休之敎,未知聖意如何,而夏享漸近,聖候如此之時,達宵將事甚悶矣。今番則攝行,似好。上曰,雖有眩氣,豈至於不能將事之境耶?寅明曰,眩候若一樣無減,則將事豈不難乎?上曰,頃者皇壇雅樂造成時,李延德多爲勞矣。寧廟後始爲更造,而向日皇壇攝行,予尙不安於心矣。其時自量筋力,果難於露處達宵,故許攝,而今此大享,乃雅樂後初度也,眩氣雖有往來,而脚力猶無妨於久立,今番則亦非露處也。顧此蛔見脾弱等症,秋冬享則似尤難,故今欲必爲親行耳。寅明曰,蛔見之候,亦豈不難乎?待差勝而爲之,似無不可矣。上曰,其氣豈可長在乎?在魯曰,今此夏享,倍難於皇壇時,若不堪耐於將事之際,則亦將奈何?自量愼攝之道,預命攝行甚望也。上曰,方屈指以待耳。五享欲盡爲親行,而予亦量力而不爲矣。在魯曰,聖上孝思雖無窮,而顧今春秋漸高,筋力雖不至難强,而眩候尙爾,宜自今撙節矣。上曰,予今凡百已成老人,不能振作,而予亦自笑其常臥故蛔上云爾。在魯曰,前日聖上,講學視事,豈不勤勵乎?近來雖有眩候,筋力必不與前大異,而若有不平於聖心者矣。凡百振發策勵,則亦有益於聖候矣。上曰,醫官亦云作氣則有愈,而奈心氣憒然,不能振作何?卿等必以予爲沓沓矣。然予欲一回俗習,故向於李宗城疏批,以楚莊事爲諭,而李匡德,亦有所達,不過一號令之事,而亦非不能振作,有所商量而然矣。寅明曰,飛將沖天之諭則似過矣。天道自强不息,王者體天而行道,聖學之工,惟在法天而已。上曰,卿旣勸予法天之道,眷顧其可爲者,卽今群下,無與可爲者,故予亦不爲耳。在魯曰,雨露霜雪,無非敎也。群下或有不率敎者,則譴責之飭勵之,無所不可矣。上曰,宰相不能盡道,則其應爲旱。昔越常入貢,周公歸德於文·武矣。高皇帝諭恭愍王之語,予嘗覽東史而有感,今見卿等,欲議民事而已。今此東北之荐飢,皆由予之否德矣。畿內則何如云耶?寅明曰,都下米價,則不似凶年云矣。象漢曰,上年則嶺東稍勝,而今海西無異於嶺東,長波之間,流丐彌滿矣。寅明曰,聖上恤民之誠,迥出百王,惟當勿懈而爲之,太平無象,古人兢業,惟恐或忽,一念少懈,其應捷於影響,惟願加勉體天之自强不息,而不必過用心力,物來順應,則自有感化之道矣。向來聖上之過擧,蓋由諸臣之不得其要而然。在魯曰,殿下若一激惱於群下,則必先自菲薄,如諸臣之引咎,殿下之擔負,果何如?而每每如是,臣竊悶之。上曰,朱子稱陶淵明覺今是而昨非之句,予亦云云矣。在魯曰,此則聖敎似不襯着矣。上曰,只取其義耳。寅明曰,臣不知殿下有昨非今是之事矣。上曰,以不緊之事,十年過勞,豈不非乎?自量筋力而爲之,可也,而枉用無限心力,故予以爲昨非今是矣。在魯曰,勤政講學,乃可謂今是,而吾所未盡者,加勉亦是矣。寅明曰,非爲臣等之私意也,乃爲宗社也。殿下今遽止而不爲,則宗社豈可安乎?上曰,所達大體則皆是,而衛士傳飧,則予必不爲矣。予無藉手歸拜之顔,奈何?象漢曰,聖學雖已造極,而必爲加勉,體念大臣之言,則尤當收效於踐履之工矣。在魯曰,玉堂再箚槪切,至於陞擢,而不用其言,殆同悅而不繹,每欠快揮改圖之事,臣誠悶之。上曰,予與承宣何異?此不必專責於玉堂者也。仍顧象漢曰,近來勿論大少事,政院使令之專事諠譁,事甚駭然。此後則軍號·立馬·當直,三件事外,勿爲高聲事,申飭,可也。象漢曰,臣新入本院,凡諸節目間事,不能詳知,而自是號令百司衙門,似不得不如是矣。上曰,近日則必欲使之聞之,至若一微官申飭,必爲聲喚故云耳。在魯曰,全羅監司權,啓罷左水使趙東夏,仍請罪狀,令攸司稟處矣。趙東夏,大失事體,固可罪,而道臣之於兵·水使,只當論列請罪,毋得直爲罷黜,曾有朝家定式,違者則道臣輒推考,已多前例。趙東夏則罷職,而權推考,何如?上曰,依爲之。寅明曰,趙東夏事,雖可罷職,而但湖南風落木,旣令左右水使區處,未及收殺,今若付之生手,則不無虛疎之患。趙東夏雖於罷職中,姑令如前蕫務,俾卽了當,自該曹,亦徐徐出代,以待形止之意,分付,如何?出擧條上曰,依爲之。寅明曰,頃見右相,見臣而泣矣。上曰,予方欲問之矣。病何如?非病則欲出云耶?寅明曰,當初則症形甚重,似難爲矣,連試醫藥,似有回甦之意而猶重,初欲出城而此則止之矣。右揆至公無私,且有爲善之誠,而頗有峻隘處也。上曰,曾與首揆,亦有所云矣。右揆太高爽故然矣。寅明曰,右揆一生,不爲黨論,則自以謂天日可照矣。故相臣閔鎭遠及閔亨洙,前後被罪時,與臣等力救,而頃日大訓,乃破朋黨之根本,而猶復如是,故有所激於忠憤而然矣。殿下若認爲黨心,則豈不至冤乎?上曰,此則右相,猶有不知予心者矣。予自春坊時用之,豈如是知之耶?但其氣稟太過,故欲諭之,而向者鄭益河互擧,予有所云,此則以太過處言之而已。豐原乃功臣也,相臣也,與他有異。若有未暴者,則當入來雪涕道之,可也。若以予爲誤知,則雖去國亦可也。予豈以黨心知右相乎?寅明曰,右揆聞此下敎,則必感泣矣。上顧在魯曰,兪判府事動靜聞之乎?在魯曰,方來住城外云,而臣不敢遠出,故姑未往見矣。上曰,兩相事皆諭之,其所待命則是矣。頃日別諭,達夜疲勞之餘,特召承宣,作氣書之,可知予心矣。其後則豈可不入來乎?兪判府事,頃年事,固有未盡者,而予已開釋,若棄國則已,豈可長如是乎?昔之相臣,有以情勢出城,因臨駕之敎,卽爲入城,又有以客使之來入城者,今時豈特比於此乎?前後開釋多矣。於別諭中,八歲元良字,予意實非偶然,予謂當入來,與右相同爲待命金吾,以示變動之意,可也。豈可猶處城外,只入文字而已乎?不欲爲朝鮮輔相則已,豈可如此乎?予實慨然矣。左揆謂右相峻隘,而兪判府事則太固滯矣。予之此擧,非爲勉出大臣與耳目之官而爲之也。彼大臣雖盡入來,予豈可改此道乎?仍又下敎曰,元良入學,事體甚重,亦異於冊封時矣。今則行禮於外,而儒生執事,權差居多,道理豈如是乎?大司成從重推考。出擧條在魯曰,當初頭色,皆被罰,不敢冒沒入來故如是矣。上曰,此則尤非矣。豈敢以吾之故,撕捱於元良乎?其時元良,將置之於少次乎?在魯曰,當某條及期變通,此則必不然矣。上曰,元良入學所講冊子,自元亨利貞,至惟聖思則付自止,以爲進講之地,可也。在魯曰,賑政方急,此時曠官,民事可慮。憲府則旣已署經,而諫院或牌不進,或引嫌,姑無署經之期,一司署經守令,使之催促發送,何如?上曰,左揆之意,何如?寅明曰,臣意亦然矣。上曰,爲卿等慨然矣。卽今厭避者,其意可知,而八誼,亦有公法,到今收殺,豈曰㤼於予而爲之乎?其君若此,在諸臣之道,宜恪勤奉職,感回君心,予雖苦矣,而道理當如此矣。勸予請回之人,豈若是撕捱乎?違牌臺臣,使之牌招,卽爲處置。在魯曰,臺諫所懷疏,旣不承批,則不得不避嫌,金光世之違牌,似由於此矣。寅明曰,一司署經後,除署經發送者,多有前例矣。上曰,自古雖有之,而乃是不得已而後爲者也。賑恤堂上閔應洙承命入侍。上曰,賑事何以爲之耶?東北海畿之民,多寡幾許,而亦何以區劃?應洙曰,東北最多,故始自東北爲之,而海畿則若干矣,將與廟堂相議區劃,而今年則專意於東北,若於五月旬望間,則賑事庶可畢矣。上曰,亦有歸農者乎?應洙曰,其中亦多有根着者,五月則似有歸農者矣。今將兩處設賑,江倉則給乾糧,薄春倉則設粥矣。上曰,江倉水邊乎?應洙曰,江倉及薄春倉,皆水邊矣。上曰,乾糧設粥,分兩爲之,可也,飢民自何處最多來耶?應洙曰,金城最多矣。上曰,金城倅誰也?應洙曰,朱亨履也。寅明曰,飢民最多處,則其邑倅,不可無警責之道矣。上曰,旣發名之後,似不可仍置矣。應洙曰,賑廳抄飢,全責於部官,而部官本甚多事,近來或在外,或有闕未出,事多苟簡。在外有闕之類,使之變通擧行,何如?上曰,依爲之。而部官各別申飭,或有不勤者,自賑廳草記請罪,爲宜。出擧條應洙曰,關西亦賑政,幾盡區劃,而還穀甚不足,折半外,不可不許令加分矣。寅明曰,李周鎭報狀,纔已來到矣。上曰,此則卽令許施。出擧條應洙曰,臣今番下往遂安時,有所聞故敢達矣。司圃署相受處差人,欲爲得差,次次加報,比當初所定,不啻倍蓰,山田雖凶年,元無給災之規,其爲執卜應役,則與平年無異,其民以此不堪其苦,將至離散之境。卽今又爲加括,至於一千日耕之多,故本署,亦知太多,還給其半云,以此推之,可知其太濫矣。新加括五千日耕,亦使之勿施,似好矣。上曰,依爲之。出擧條諸臣,以次退出。
上在昌德宮。停常參·經筵。
昭憲王后忌辰。
藥房都提調金在魯,副提調鄭羽良啓曰,累日雨濕,伏未審聖體若何,眩氣,亦復如何?前入湯劑,已盡於昨日,臣等率諸御醫入診,詳察聖候,議定繼進當否,爲宜。大王大妃殿氣候,調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣一樣,勿爲入診,湯劑,劑入五貼,宜矣。
大王大妃殿·中宮殿·賢嬪宮,藥房口傳問安。答曰,知道。
兪健基啓曰,持平閔光遇,獻納朴㻐,引避退待,已至數日,尙未處置,連日監察茶時,亦甚未安。憲府未署經外,大司憲李益炡,執義李光溥,卽爲牌招,何如?傳曰,允。
又啓曰,兵曹判書金聖應,連違召命,不爲膺命,祿都目政事,尙不擧行,事甚未安。卽爲牌招,何如?傳曰,允。
鄭必寧啓曰,副提學趙榮國,修撰兪宇基,旣有只推之命,竝卽牌招入直,何如?傳曰,允。
執義李光溥啓曰,臣頃以本職入侍時,旣承嚴敎,又遭儒臣之駁遞,罪在曠職,終歸於强避塞責之科,人臣事君,果以塞責爲事,則誅殛亦輕,豈容復廁榮次,而適當上下阻隔,大小焦遑之日,未暇自處,略陳愚悃,不槪聖心,乃有旣諭給之之命,臣固不足數,而殿下之待臺閣,無乃太薄乎?殿下於近日,初無毫分阻隔之意,一心和怡,八門洞達,而臣又强聒不已,在聖人包容之道,亦宜虛受,以賜可否,而今則不然。臣僚引接,猶不如前,機務酬應,亦或有滯,而直以旣諭,顯示厭苦之色,臣心慙恧,有不可言,而於殿下宵旰之初心,敷納之本意,獨不歉乎?此莫非臣誠意淺薄,不能孚格之致,宿釁之外,又添此難冒之端,宜卽自列,而賤疾適苦,無望蠢動,嚴召之下,今始來避,所失尤大。請命遞斥臣職。答曰,勿辭。
兪健基啓曰,執義李光溥,再啓煩瀆,退待物論矣。傳曰,知道。
敎中外大小臣僚·耆老·軍民·閑良人等書,王若曰,以沖子而有丕子,責旣居貳極之尊,入太學而講小學之書,聿遵三代之制。此非一人之私喜,嘉與四方而同休。念惟元嗣之良,早繫兆民之望。占震索於寡昧遲暮之日,冥祐幸賴於神明,正离位於宗社孤危之時,大本永固於邦國。矧伊岐嶷之天挺,允矣孝敬之日彰。自前歲始開胄筵,講解漸就,逮今春從見太廟,禮節咸宜。雖義方不替於身敎,而學業必資於師受。玆趁敎讓之歲,爰擧齒學之儀。同諸生而謁先師,所重者道,屈貳君而就博士,其服則儒。周旋揖遜〈之〉間,儼然成人規度,上下討論之際,聳得滿庭觀聽。斯乃敬業親師之所先,抑亦化民成俗之在此。灑掃應對之推去,可臻治平地頭,學問思辨之做來,佇承精一心法。列朝所嘗行者,雖云循古之彝章,今日何等時耶?實若無前之休慶。予心旣切於嘉悅,群情可見其歡忭,肆用渙號之誕宣,仍施解澤之普洽。自今月二十七日昧爽以前,除謀反,大逆謀叛,子孫謀殺敺罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下徒流·付處·安置·充軍·已至配所·未至配所·已發覺·未發覺·已決正·未決正,咸宥除之。敢以宥旨前事,相告言者,以其罪罪之,在官者各加一資,資窮者,代加。於戲,三善皆得,奚但爲一時聳感之資?百祿是遒,亦可啓萬世奠安之業。故玆敎示,想宜知悉。大提學李秉常製進
上在昌德宮。停常參·經筵。
自卯時至申時,日暈。
洪象漢啓曰,吏曹郞廳來言,臺諫有闕,政事何以爲之?取稟。傳曰,當日爲之。
兪健基啓曰,備邊司郞廳,以大臣意來言,今日賓廳坐起日次,而纔經入侍頉稟。傳曰,知道。
鄭必寧啓曰,賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
又啓曰。兵批,判書引入,且無送西之事,無政事之意,敢啓。傳曰,知道。
洪象漢,以都摠府言啓曰,副摠管東恩君榑,以新番騎兵軍士點考坐起事,外兵曹晝仕出去之意,敢啓。傳曰,知道。
兪健基啓曰,執義李光溥,持平閔光遇,獻納朴瑗,引避退待,已至累日,尙不處置,事甚未安。兩司除未肅拜·未署經·陳疏受由外,大司憲李益炡,卽爲牌招,以爲處置之地,何如?傳曰,允。
又啓曰,兵曹判書金聖應,連日違召,不爲行公,事體極爲未安。祿都目政事,一時緊急,卽爲牌招,何如?傳曰,允。
以副提學趙榮國,牌不進罷職傳旨,傳于洪象漢曰,推考傳旨捧入。
傳于洪象漢曰,日勢有雨意,且蒸鬱,我國事多,節奏且遲緩,酌獻禮時,預爲分付侍講院,使勿遲延。
備忘記,傳于鄭必寧曰,不達則已,大諭之下,以君之下敎,慍憾於元良,不肯執事,雖不立身,亦我國之臣,焉敢是乎?其事由黨,其君此等之時,元良齒學之時,只知其黨,不知元良,事雖微矣,默而思之,君君臣臣之意,大矣,可謂堅氷之漸,況戚臣黨習,其涉寒心,將命以下,以覽名者嚴飭行公,曰雖微矣,黨習樞機,令其不行,寢元良之齒學,躬自謁聖後,大墨名乎,黨中之士,以謝先聖周而不比之訓,分付大學。
又傳曰,日氣如是,古亦有展謁時,由北門之規,予亦多有集春門還入之前例,今番王世子還宮,亦由集春門爲之,儀註依此書入。
傳于洪象漢曰,明日時刻太早,行處且不遠,古亦有前例,出宮正時,以卯初三刻爲之,酌獻禮正時,以卯正三刻爲之。
以王世子文廟酌獻禮時,前後牌將望單子,傳于兪健基曰,此單子給之,扶輿將單子,書入。
洪象漢,以成均館官員,以知館事同知館事大司成意啓曰,卽伏見下政院備忘記,不達則已,大諭之下,以君之下敎,慍憾於元良,不肯執事,雖不立身,亦我國之臣,焉敢是乎?其事由黨,其君此等之時,元良齒學之時,只知其黨,不知元良,事雖微矣,默而思之,君君臣臣之意,大矣,可謂堅氷之漸。況戚里黨習,其涉寒心,將命以下,以覽名者,嚴飭行公,曰雖微矣,黨習樞機,令其不行,寢元良之齒學,躬自謁聖後,大墨名乎黨中之士,以謝先聖周而不比之訓,分付太學事,命下矣。以此傳敎內辭意,各別嚴飭,而初頭塡差將命以下諸執事,則屢次嚴督,謂有情勢,終不入來,故昨日兩掌議,又爲相議,將命以下不入來者九人,施罰之後,其代則以他儒生塡差,今方入淸齋云。今此聖敎,至爲嚴重,更加申飭於兩掌議,而事勢如此,何以爲之?敢啓。傳曰,孔訓曰,人無信不立,其不出代,而淸齋下敎,旣諭雖差晩,齒學宜信其敎,而旣飭慢儒,差代以齋,酌獻事重,齋任得體,今無强飭之人,以旣齋之儒施行,而噫,兪彦鉉,其父方邁邁乎其君,渠亦不肯執事于元良齒學,喬木之臣,今旣知之。
傳于洪象漢曰,旣淸齋之儒生草記,使之爲執事矣。初則非矣,聞下敎而待令分義是矣。勿令付黃於靑衿,同諸儒入參。
又傳曰,向者御前停擧儒生,今番入學時,入參與否及草記中施罰儒生,亦爲入參與否,問啓。
洪象漢啓曰,向者御前停擧儒生,今番入學時,入參與否,及草記中施罰儒生,亦爲入參與否,問啓事,命下矣。問于成均館,則以爲,御前停擧儒生,方在未解罰之中,故不敢爲入參之計。草記中,自齋中施罰儒生等,傳敎之下,極爲惶悚,方來待泮村云,故將爲解罰,俾爲入瞻盛擧之地云矣。傳曰,知道。
傳于洪象漢曰,太學執事改差儒生某之代,某爲之,必已書塡,卽速書入。
傳于鄭必寧曰,贊善疏批判付,中官不傳,當該中官,從重推考,遣史官與之偕入。
假注書李文濟書啓,臣敬奉聖批,馳往傳諭于興仁門外侍講院贊善魚有鳳所住處,則以爲,臣來伏城外,病狀有進無退,恩批之下,趨承無路,方切惶懍之際,遣史官偕入之命,又下千萬夢寐之外,尤不勝震越罔措。目今泄症暴發,氣息一倍澌綴,斷無蠢動之勢,而到此地頭,他不暇顧。姑觀今夕增減,如或一分可强,則謹當忍死趨詣云矣。儒臣,雖不無造朝之意,而臣旣承與之偕入之命,姑爲仍留之意,敢啓。傳曰,知道。旣到城外,元良齒學,在於翌日,追惟往日,豈可固執?須體殷勤之意,卽爲偕入之意,更爲傳諭。
洪象漢,以禮曹言啓曰,宗廟夏享大祭親行事,已爲啓下矣。五禮儀,有大祀後陳賀訖,行飮福宴之文,而本曹謄錄,則每以近年以來,竝爲停止爲辭,而有權停之命矣。今此親祭時,陳賀飮福宴等節,何以爲之?敢稟。傳曰,依前例置之。
吏批,有政,判書鄭錫五進,參判元景夏病,參議任珽陳疏入啓,右副承旨曺允成進。
吏批啓曰,本曹佐郞金尙重呈狀內,親病萬分危重,勢難離側察任云,改差,何如?傳曰,允。
以權賢爲司諫,尹志泰爲掌令,李重祚·朴成玉爲持平,李壽海爲正言,李齊聃爲宗簿正,安正仁爲相禮,李齊嵒爲典籍,崔駿興爲禮賓主簿,金世選爲西部主簿。
兵批,判書金聖應病,參判尹得和入直進,參議梁廷虎病,參知尹彚病,右副承旨曺允成進。
兵批,無政事。
兪健基,以義禁府言啓曰,掌隷院判決事柳升鉉,行司果呂善長·柳弼垣·尹大英·韓德全·尹東衡·李倚天,前掌令宋思胤·李彙恒·李日瑞·閔致龍·安晟·申兼濟·李延德·朴徵賓·權賅·李格·韓啓震·李濰,前司諫趙泰彦·金重熙,前獻納鄭熙揆,前修撰元景淳,前持平趙重稷·李東煥·蔡膺萬·李載厚·洪正輔·李宗延·崔成大,前舍人徐命臣,前司書姜必愼·金尙喆,弘文館應敎沈䥃,副應敎尹心衡,校理鄭宲,副校理金漢喆·尹光毅,副修撰李濟遠·朴春普,前持平李衡萬,前司諫蔡膺福,副護軍權相一·李度遠·權祐,司直鄭玉·洪廷命·南惠老等,禁推事傳旨啓下矣。沈䥃·金漢喆·李衡萬·蔡膺福·南惠老·李度遠·尹心衡·權祐等,今方待命,卽爲拿囚。而柳升鉉·宋思胤等,時在慶尙道安東地,李濰時在龍宮地,趙重稷·權相一等,時在尙州地,姜必愼時在柒谷地,朴春普時在善山地,鄭玉時在榮川地,尹大英·蔡膺萬等,時在公洪道洪州地,鄭宲·韓德全·朴徵賓等,時在忠州地,尹東衡時在尼山地,李倚天時在海美地,申兼濟時在保寧地,韓啓震·洪廷命等,時在結城地,趙泰彦時在溫陽地,李宗延時在公州地,洪正輔時在淸州地,柳弼垣時在京畿抱川地,閔致龍時在廣州地,權賅·元景淳等,時在驪州地,呂善長·李東煥·李載厚等,時在楊根地,崔成大時在水原地,李濟遠時在龍仁地,李彙恒時在江原道襄陽地,金重熙時在鐵原地,鄭熙揆時在原州地,李日瑞時在平安道价川地,安晟時在安州地,尹光毅時在中和地,李延德時在全羅道全州地,李格時在咸鏡道定平地,徐命臣時在黃海道瑞興地,金尙喆時在江華地云,依例發遣府書吏羅將,竝拿來,何如?傳曰,允。
曺允成,以義禁府言啓曰,卽接月令醫員李德起手本,則保放罪人朴聖龍,病勢今已向差云,還囚之意,敢啓。傳曰,知道。
又以義禁府言啓曰,全羅監司狀啓,據刑曹粘目內,前左水使趙東夏,移本府處置事,允下矣。趙東夏時在任所云,依例發遣府都事,交代後拿來,何如?傳曰,允。
兪健基,以義禁府言啓曰,刑曹啓辭內,陽德前縣監安壽長,移本府處置事,允下矣。安壽長,頃因刑曹啓目,拿來事草記蒙允。拿來後,以此添入問目取招之意,敢啓。傳曰,知道。
洪象漢,以兵曹言啓曰,敦化門東邊尙衣院樓下水溝門箭鐵,年久傷破,不可不修改,故分付紫門監,已爲打造箭鐵,必須開鎖,拔出門隻然後,可以始役,仍卽改懸,而係是宮城水門,令政院分付開鎖,何如?傳曰,允。
曺允成,以賑恤廳言啓曰,今此四道飢民濟活事,因廟堂定奪,加出郞廳,催促行公,使卽精査,區別成節目啓下事,命下矣。今番設賑,與前別設都監時,事勢差異,節序已晩,農時漸迫,有土之民,則來月以後,非但有次次歸農之類,卽今天時向熱,染氣方熾,此際若聚集許多饑口,朝夕饋粥,則熏蒸染死之患,勢所必至。饑民以此皆不願設粥,故乾糧則依前分給,使之散處,俾無傳染之患。其中尤甚浮黃,至於幾死,不能自炊者,抄出饋粥,以觀前頭而處之,恐合事宜。凡諸擧行等事,爲先別單書入之意,敢啓。傳曰,知道。
又以戶曹言啓曰,光城府院君金萬基,保社功臣恩賜田結,尙未準受矣。慶尙道晉州牧數外官屯田畓竝,三結四負,自本家望呈,査問本官,打量成冊,今已上來,依例折給,何如?傳曰,允。
洪象漢,以戶曹言啓曰,依傳敎,右議政趙顯命,今三月朔祿俸,令倉官更爲輸送于本家,則以爲,見方引罪求免,廉義分例,俱不容冒受常祿云。祿俸又不領受,來四月朔祿牌,仍爲請受,則亦不出給云,何以爲之?敢稟。傳曰,令倉官更爲輸送。
大司憲李益炡啓曰,持平閔光遇,以云云。措辭見上獻納朴㻐,以云云。措辭見上執義李光溥,以云云。措辭見上竝引嫌而退。矇未覺察,隨例請諭,揆以臺體,勢難仍在。當初疏論,亶出憂愛,聖敎靳兪,何可爲嫌?旣往之事,不可追引,陳疏靳批,亦何過嫌?請持平閔光遇遞差,獻納朴㻐,執義李光溥,竝命出仕。答曰,依啓。
吏曹判書鄭錫五疏曰,伏以臣,得伏見前掌令許采疏本,則論斥本曹參議任珽,不遺餘力,而至謂之初仕守令,出於其口者,非姻卽戚,兩司新通,出於其手者,亦非初政人望之所先,臣始以訝惑,繼以慙悚也。臣雖無似,忝叨長席,凡有注擬,臣實主張,各擧所知,私相商確,惟視其人之如何,而用與不用,在臣權度而已,似不當爲僚堂之過,而至於兩司新通,皆取物議之所許者,亦非僚堂之獨見,則以此爲罪,臣所未曉。設令僚堂之循私引黨,果如臺言,而臣若知而不能裁遏,則是爲疲軟,若不知而任其所爲,則是爲昏謬,二者必居一於此矣。臣何敢諉以其言之獨詆僚堂,而晏然於職次乎?伏乞聖慈,亟命鐫遞臣所帶銓職,以靖私義,不勝幸甚。謹昧死以聞。答曰,省疏具悉。此何撕捱?卿其勿辭行公。
進善朴弼傅疏曰,伏以臣,頃遞憲職,私心喜幸,竊以爲自此可得安分溝壑矣,忽於千萬夢寐之外,纔過一宵,復授臣以侍講院進善,繼有馹召,臣於是職,萬不近似,驚惶罔措,欲死無地。方欲陳章自列之際,伏聞頃日筵中,有大諭以後,在外侍從,一竝禁推之命,已捧現告,而臣獨見漏。臣平日每當匪據之職,心常惶悶,不敢以侍從自處,而居在京城至近之地,偃伏私次者,罪莫如臣。當此在外諸臣,擧皆被罪之日,何敢爲僥倖獨免之計哉?臣於病伏涔涔之中,聞命震越,不顧一身之死生,擔舁前進,席藁城外,冀蒙鈇鉞之誅,而況此所叨之職,卽是先朝別設之窠,所以處當時之名賢巨儒者,豈可以如臣至愚極陋之一蔭官,苟然充數也哉?惟我春宮邸下,齒學之日迫近,大小臣民,莫不鼓舞振作,思見三善之盛儀,而臣本以微末賤品,實無一分冒出之勢,而且今負犯甚大,方在待勘之中,進退一節,尤無可論。伏乞天地父母,特賜俯察,下臣司敗,與現告諸臣,一體勘律,以嚴國法,千萬幸甚。臣無任瞻天望闕,惶恐待罪之至,謹昧死以聞。答曰,省疏具悉爾懇。前批旣諭,爾何過辭?爾其勿辭,其卽入城,輔我元良。
上在昌德宮。停常參·經筵。
兪健基啓曰,大司憲李益炡,執義李光溥呈辭,掌令尹志泰,持平李重祚,未肅拜,掌令閔洙彦未署經,持平朴成玉在外。今日以監察茶時之意,敢啓。傳曰,知道。
曺允成,以都摠府言啓曰,今日入直內三廳武兼禁軍及軍兵等,當爲中日習射,而王世子入學相値,不得爲之之意,敢啓。傳曰,知道。
鄭羽良啓曰,明日親臨陳賀時,承旨不可不備員,而右承旨李世璡,方在右議政趙顯命偕來。在前如此之時,有姑令入參之例,何以爲之?敢稟。傳曰,依例入參。
又啓曰,守令署經,諫院尙未爲之,夫馬留滯,事甚可慮。呈告未肅拜人員,竝卽牌招,以爲署經之地,何如?傳曰,允。
又啓曰,副提學趙榮國,旣有只推之命,卽爲牌招入直,何如?傳曰,允。
曺允成啓曰,兵曹判書金聖應連呈辭疏,尙不行公,事甚未安。牌招察任,何如?傳曰,允。
傳于鄭羽良曰,欲見贊善,而時刻已迫,入學後,來待於暎花堂事,遣史官傳諭,入侍承旨,待其入學,亦爲來待於丹楓亭。
又傳曰,待入學過後,承旨來待靑陽門。
又傳曰,入學後,掌議執事,有下敎事,來待於暎花堂。
傳于曺允成曰,贊善旣到於此,豈可徑還?方殿座以待,承傳與贊善及儒生,來待於靑陽門。
傳于洪象漢曰,旣行齒學,今番受賀親行之矣,分付,方在沖年,下堂迎之置之。
又傳曰,世子受賀,當親臨於時敏堂,而侍講院,認以爲權停禮云,何事耶?問啓。
洪象漢,以侍講院言啓曰,王世子入學時,環橋多士,未有若今日之盛集,而禮畢還次時,儒生輩,紛拏特甚,塡擁前路,前導守僕,僅僅揮却,纔通線路。此雖出於士子輩爭覩爲快之意,而論其士習,則極爲寒心。師儒長不能檢飭之責,在所難免,大司成推考警責,守僕輩,令攸司從重科罪,何如?傳曰,允。
又以禮曹言啓曰,今此陳賀諸道箋文,開拆看品,則淸風府使李匡世所封箋文,紙品太劣薄,江陵府使朴弼榦所封箋文皮封上,大年號不當書而書塡,印迹亦甚漫漶,殊欠敬謹,不可無警責,竝推考,何如?傳曰,允。
又以禮曹言啓曰,今此王世子入學陳賀諸道方物,今日開坐看品,則其中慶尙右水使宋徵來所封,獐皮一張,以本色,旣自宣惠廳封進,而弓帒筒箇二部,未諳規例,誤爲封進,而旣來還送,亦涉有弊,何以爲之?敢稟。傳曰,下之。
兪健基,以義禁府言啓曰,卽接平安監司牒呈,則渭原郡逆賊鏞緣坐爲奴,罪人允文·祖夢等,去十一月二十八日逃亡,今月初五日捕得,各別刑推一次之意,題送配所官云,自前緣坐罪人逃躱者捕得,則窮刑一次後,移配絶島事,已有定式。今此允文·祖夢等,依定式移配於全羅道扶安縣蝟島,而依例發遣府邏將,仍令狎送配所,何如?傳曰,允。
曺允成,以御營廳言啓曰,今此下番別馬隊別破陳試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又以御營廳言啓曰,本廳屬海西五番別馬隊四十九名,標下軍一名,已爲逢點整齊矣。來四月初一日,與東營入直四番別馬隊替代後,舊軍放送之意,敢啓。傳曰,知道。
又以禁衛營言啓曰,來六月當公洪道五哨軍兵,當爲連續上番,而係是農月,故依事目四番左部中司屬五哨軍兵,則六月一朔立番,五番左部右司屬五哨,則七月一朔立番,而當其番次,每於前月二十五日,京中逢點,十二番·十三番·海西別驍衛,一體調送,逐朔立番之意,兩道監兵使處,預爲知委,何如?傳曰,允。
又以禁衛營言啓曰,來四月當三番左部前司屬公洪道五哨軍兵,逢點實數六百五十二名,十番海西別驍衛五十名,步軍標下一名,已爲點閱整齊,來四月初一日,與內外各處入直馬步軍兵等,依例替代後,舊軍放送之意,敢啓。傳曰,知道。
記事官趙明鼎書啓,臣敬奉聖旨,傳諭于侍講院贊善魚有鳳處,則以爲臣旣迫於嚴命,冒肅職名,今此聖敎之下,豈不欲感激趨承,以遂一覲耿光之願,而念臣篤老垂死之中,猝得暴暑,氣息一倍澌綴,鶴駕陪從,亦不能自力,不得已方欲爲先詣橋門,入參講席,獲覩盛儀之計,而得免顚仆,亦不可必。至於別殿登對,其勢末由,無以奉承明命,不勝惶恐待罪云矣,敢啓。傳曰,知道。
假注書李文濟書啓,臣敬奉聖批,更爲傳諭于興仁門外侍講院贊善魚有鳳所住處,則以爲,臣之病狀,一味沈篤,實無蠢動之勢,而聖批愈切,惶懼轉極,今欲不計死生,進伏闕下,更觀夜來症狀,或有分減,則明當祗肅云矣。儒臣,今方來詣闕外,故臣則先爲入來之意,敢啓。傳曰,知道。
假注書李運海書啓,臣敬奉聖敎,馳往傳諭于侍講院贊善魚有鳳處,則以爲,臣旣冒沒祗肅,仍詣泮宮,獲覩盛儀,抃蹈之忱,曷有涯極?今朝猥承暎花堂入侍之命,而敢以賤疾危苦,不能自力之狀,仰溷崇聽,大禮纔罷,繼有下政院之敎,而病狀轉益昏綴,又不得祗承明命,臣罪至此,尤萬萬,方席藁私次,惶恐俟譴之中,史官又復儼臨,傳宣聖敎,伏地震越,益不知所措也。念臣之今番冒肅,只爲快覩岐嶷之表,少伸延頸之悃,則今於恩諭之下,益感聖意之勤切,而顧臣篤疾危喘,勞劇越添,終不得奉承,惶隕煎灼,罔知所對。惟願速被嚴誅,少贖罪戾云矣,敢啓。傳曰,知道。須體慇懃之意,更爲入來事,傳諭。
慶尙監司沈聖希疏曰,伏以臣,病痼情危,冒上辭本,冀蒙恩遞,而及奉批旨,不惟不賜矜許,以此非撕捱者,勿辭察任爲敎,臣惶隕抑塞,大失所圖,益不知措躬之所也。此際又伏見東伯再疏,其所侵詆,與初一般,而此皆臣前疏所已言者,雖不必更事呶呶,而其中一二,尙有不可不辨者。至於請遣備郞事,公體私分,尤有所不容終默者,輒復瀆擾於靜攝之中,臣尤死罪。夫居官而欲盡其職者,雖急於濟事,事有可爲者,有不可爲者,今此發送備郞之有違格例,有傷事體,東伯亦豈不知其不可爲,而强執己見,必欲準請而後已,無乃東伯年少氣銳,務爲角勝而然耶?抑或見撓於嶺東守令,取便恐動之言而然耶?臣雖無狀,粗知共濟之義,若使左沿諸邑,計其麥前喣濡之資,庫中有留半之穀,則臣獨何心,靳持不許,自取此無限困苦耶?此人情事理,較然易見者,東伯一切不諒,捨彼已劃之右穀,必取素乏之左粟,乃以東船不涉右海之說,至煩章奏,而目下東船之見捉右船,載運北穀,殆過數十餘隻,萬目其可掩乎?況極北之利城·北靑,如槽桶船不滿四五十斛容載者,出右沿極處,運穀陸續,帆檣相望,則獨接界之東船,不能出右船不窮之地,何也?北穀之時,自浦倉裝載者,非本倉與東沿庫中之物,卽湖南位太及左沿稅米太之今年上納者也。今勤謂之從地涌出而譏詆,亦何也?以此數事,卽三尺童子所不信者,一陳再陳,卽爲箝制臣身之資者,其亦得乎?多見其不成說也。然臣之平日言行,若能見孚於東伯,則東伯必不爲此,而今其爲言,愈往愈甚,臣方自反之不暇,固不足與之多辨,而抑臣之當遞之義,應勘之罪,有不翅倍蓰於前者。當初東伯,送備郞發倉之請,其意固以臣爲不足有無者,而事旣寢格而不行,故臣不敢索言,略引以爲難安之一端,今則因其申請,備郞已來矣。在臣自處之義,焉敢苟然而已乎?夫移粟救荒,王政之大者,區劃轉運,藩臣之責也。使藩臣無故而方命,則厥罪罔赦,宜卽斥去,代以可堪承布者,乃可耳。今則不然,以臣爲慢命,不足任使,而又不加之罪,特遣別人,奪其管鑰而括其倉廩,此等格例,曾所未有,而實創始於臣,此莫非無狀賤臣,不能見信於上下之致。臣心之惶愧,固無所容,而朝廷之羞辱,又當如何?臣之當初不得奉行朝令,雖緣事勢之不獲已,而再三覆難,致有無前之例,使國體盡壞,藩分都虧,此豈薄過細故,可以置而不問者哉?揆以邦憲,實合萬戮,雖被聖度天大,尙靳嚴譴,而在臣分義,決不可冒恥抱靦,因仍蹲據於旬宣風化之地,以增罪戾,以駭瞻聆也。況臣病狀轉益沈篤,風痰遍身流注,作一籧篨,昏眩鎭日發作,如墜烟霧,拘攣茫昧,運用酬應,不能自任,除非情勢如右所陳,顧此劇地,不容少淹。伏乞聖明,諒得情病之難强,先遞職名,隨勘罪狀,不勝萬幸。答曰,省疏具悉。卿其勿辭察任。
吏曹參議任珽疏曰,伏以引黨者,小人之惡行,循私者,政官之極罪,一或犯此,誅殛猶輕。矧今聖明在上,必欲痛祛朋比,一意恢公,乃以如臣不肖,拔諸疎遠之中,畀以銓選之責,此時此任,豈臣可堪,而感激不世之恩,思以少贊我殿下平明之治者,耿耿寸忱,神明可質,祗緣迹本羈孤,性未周容,睢盱之目,潛發於暗地,而冥墑之行,未戒於駭機。今者許采疏出,而罪狀臣無餘,臣誠惶駭震怖,不覺毛骨之俱竦也。臣於前後,一再參政,而只自伈伈,隨逐備員而已。設令臣而無嚴,妄欲行一己之私,長·亞俱在,其肯任之乎?大政前,三堂之一次會議,事例則然,酬應之際,初仕守令之窠,臣未嘗別有擧似,臨政應問,不過一二,而此亦或擬或否,則今以循私引黨四字,捏成罪案,有若臣廣樹私黨,力引姻戚者然,雖其急於誣衊臣身,天日下臨,其誰欺乎?至如兩司新通,固宜難愼,而況承飭諭,疏通且急,可否消詳,一循公議,人地資歷,夫孰先此?而今乃囫圇爲說,竝斥多人,吁亦異矣。噫,世態飜覆,人情險巇,隨時變幻,仰人頤指,射影之弩,必湊於銓地,褊心之怒,至及於虛舟,如使臣,早自斂避,以遠嫌猜,則豈遭此無限醜詆,而顧乃愚昧聾聵,挨延時月,畢竟墜跌於千仞坑坎,上而辱聖知,下而汚身名,俯仰慙悼,夫復何言?臣雖疲劣,固不欲費辭較辨,重自辱焉,而在臣一身廉愧,其何敢不思自處,一日仍冒於職次乎?玆暴肝血之懇,仰瀆宸嚴之聽。伏乞聖明,俯賜諒察,亟命刊削臣職,重勘臣罪,以爲人臣循私引黨者之戒,不勝幸甚。答曰,省疏具悉。此何足撕捱者?爾其勿辭察職。
司諫權賢疏曰,伏以臣之所遭罹,當可以彯纓束帶,復廁於法從之列哉?世之被參而玷汚者,從古何限,而拳踢迭加,身名戮辱,豈有如臣者也?臣從此以來,無面可顯,一切謝去親知,杜門自廢,分作聖世之棄物矣,不意聖度天大,滌瑕蕩垢,拔之坑坎之中,雪此薰沐之恩,不知滓穢賤臣,何以得此於聖明之下哉?臣以惶以感,自不覺涕泣之被面也。在臣分義,固當卽謝恩命,以效微誠,而況今聖心激惱,上下否隔,大小群僚,日事憂遑,儲宮齒學,慶溢宗祊,內外含生,莫不鼓舞,則憂國之悃,延頸之誠,職在從班,實有倍於他人,而念臣蹤地,雖係冗散微官,斷無抗顔冒沒之勢,矧此臺省之職,卽臣陷身之機擭也。十年之內,積忤於人,其所百計中傷,狺然傍伺者,固已久矣,而特以無疵可摘,無釁可乘,畢竟緣一使命,作爲資斧,銛鋒先發,衆〈?〉隨之,乃以沒巴鼻沒把捉之事,直敺之於罔測之地,諺所謂若欲陷人,莫如婬行者,使不得發明故也。臣之被誣委折,略悉於前日納供中,竊想聖明,亦必下燭之矣。今不容追提葛藤,以犯古人無辯之戒,而顧臣顚沛事由,莫非臺職爲之祟耳。早使臣一從俗套,力辭言地,凡於論人否臧得失,一不參涉,則顧何必遊魂於舁彀吉網之中,而受此無限醜辱也哉?臣以是矢心自劃,不敢復進身於臺垣一步之地,以爲自靖之計,此實通朝之所矜愍。今何可徒恃寵靈,放倒廉隅,揚揚行呼唱,以益人之譏誚也哉?明日賀班,跛躄皆抃,而臣獨〈何〉人,冥然頑然,無緣進參於山呼之列,有臣如此,生不如死。今以守令署經,召牌儼臨,不敢坐違,謹此舁疾隨詣,而鐵限在前,末由入肅,玆敢略攄危懇,仰瀆宸嚴。伏乞聖慈天地父母,察臣窮蹙之狀,亟命鐫臣職名,仍令選部,勿復檢擬,俾得靖私義而遠駭機,不勝千萬大幸。答曰,省疏具悉。爾其勿辭察職。
前縣監朴樞疏曰,伏以臣,側伏聞春宮邸下,入學典禮,今將擧行,擧國臣民,莫不歡欣踊躍,惟一覩盛儀爲快,矧伏聞聖質天授,睿智夙成,擧止語默,應合榘度,有以仰認皇〈天〉眷祐之隆,宗社慶福之盛,臣雖至陋且賤,其區區欣悅之誠,豈有間於擧國臣民也哉?方在瞻望頌祝之際,忽伏承正月初八日,有旨命臣乘馹上來,入學前輔導元良,入學日導其周旋,責任隆重,夐出常規,有非無狀賤臣,所敢承當。臣誠惶恐戰越,不知置身之所也。噫,臣之不合是任,夫孰不知,而强相容貸,以至於斯,在臣雖爲厚幸,其貽累聖朝,爲如何哉?況臣今年七十有五,疾病侵凌,日加一日,委身床席,轉側須人,就冥之期,非朝卽夕,顧臣情迹,固無一條冒進之路,念臣疾病,未有寸步移動之勢,只是縮伏窮廬,恭竢嚴譴而已。伏願聖明,上念誤恩之不可荐加,俯察賤臣之不敢虛飭,亟收成命,以存國體,臣雖卽時滅死,感戴隆恩,無有窮已矣。答曰,省疏具悉。爾其勿辭,調理上來焉。
壬戌三月二十六日巳時,上禦暎花堂。承旨及入學執事儒生入侍時,同副承旨洪象漢,假注書李運海,記事官趙載德,記事官趙明鼎,將命尹得敏,執篚金致仁,執樽趙曮·金履元,修案徐孝修·尹在東,挾冊權導·沈士希,置案李克顯,設席柳善養,贊引洪宗海,掌義李秉升·洪東性。象漢曰,近日日氣陰濕,不無春霖之慮矣,皇天祖宗默祐,日氣和暖,大禮順成,擧國歡欣慶忭,容有其極?入學以後,則殿下之責望東宮,群臣之期待東宮,比昨日以前,尤爲倍蓰。從今以往,殿下一動一靜,必以東宮之可師法者爲之,而聖心苟有不欲使東宮效法者,切勿爲之,則不但爲燕翼之謨,亦有益於聖德矣。上曰,昨日日氣頗陰蒸,殊用悶慮矣,晴好如此,幸矣。所達儘好,當體念,而但近日賢關,便作傾軋之場,或恐元良,往染此習而歸矣。仍命兩掌義及執事十一人入侍,使之以次進立上前,告其姓名年齒及某執事,仍命承旨,陳其家世。象漢曰,掌義李秉升,卽大提學之再從孫,而故牧使秉鼎之弟也。上曰,洪樂性,予知其爲承宣之子也。象漢曰,將命尹得敏,卽校理尹得敬之弟也。上曰,典刑頗似矣。象漢曰,執篚金致仁,卽首揆之仲子也。上曰,金致一之弟而致彦之兄耶?象漢曰,然矣。上曰,執尊趙曮,予之見之,與今番爲三次矣。象漢曰,執尊金履遠,卽曾經王子師傅金時佐之孫也。上曰,予雖不見其面,而知其爲師傅矣。象漢曰,修案徐孝修,卽右尹徐命九之養子也。上曰,生父誰也?象漢曰,廣尹命珩也。又曰,修案尹在東,卽兵曹參判尹得和之子也。挾冊權導,卽故判書權之子也。上曰,今見汝,予心感愴矣。年雖少,猶有典刑矣。象漢曰,挾冊沈士希,卽嶺伯沈聖希之弟也。置案李克顯,卽先正臣宋時烈之門人挺益之孫,而故判書金鎭圭外孫也。上曰,金陽澤不入來,而汝則入來矣。象漢曰,設席柳善養,卽故承旨泰明之孫,前縣監愈之子也。贊引洪宗海,卽故監司禹寧之孫也。上命注書,持來執事記,運海出去持納。上曰,此則祭執事記也,置之,入學執事記更爲持來,運海,復出,更爲持納。上命象漢讀之。讀已,上命兩掌義及金致仁進立。下敎曰,諺曰婦老則爲姑,汝輩今雖章甫,他日出身,何異卽今之承史也?予於今日,以士爲名者,見之顔厚,而古人有言曰,方長不折。時當春和,草木茂盛,汝輩許身事君之前,何異方長之木乎?禮曰,將君我而與我齒,其意深矣。元良今日往來時,則雖着衮衣,而旣着靑衿,同予輩謁聖,今又更以儒衣侍傍矣。朝廷之本,在於太學,而近日士風不古,泮水一隅,便作傾軋之場,爲士者,以投足爲恥,此非太學之爲非,實予輩之過也。予亦齒學,且居君師之位,豈不一諭乎?以今番執事記觀之,汝輩所爲,太單狹矣。一自大訓之後,予之所務者,在於恢蕩。金致仁今雖遞任,初頭執事,皆差汝手矣。汝父方在廊廟首座,用人均平,汝爲誰之子而不體汝父耶?初見執事記,予已揣知,竝與爾父而慨然矣。敎導小子,猶不能盡滌舊心耶?須以此歸語爾父,可也。承宣俄有所勉戒者,故亦以恐元良之往染此習爲敎矣。往事勿說,而予心所不得不盡諭,汝輩此後,體予此敎,毋或遺忘,可也。顧洪樂性曰,汝父方入侍,而汝是穆廟外孫也。龍灣御製,有忍復各西東之句,汝亦必聞之矣。汝年少,前頭甚長,汝輩皆是事我元良之人,今後惕念改圖,可也。不然則爲負國之歸矣。養子不敎,父之過,承宣亦不得辭其責矣。象漢曰,上敎如此,諸生亦豈不惕念乎?儒生處身,如新嫁處子,非不欲盡誠於舅姑,而羞澁不得周旋於承奉之節,惟以檢飭言貌爲事。今日諸生,皆是世祿之裔,搢紳子姪,豈不感動聖敎,而執事差出等事,自有公議,不可以一時一人之見,有所容於其間,惟恐廉義之或傷,如處子之處身,此等處,聖上宜加恕察也。銓曹,只有三黨,而通塞之際,猶患起鬧,況多士公選之地乎。上曰,承宣以儒生,比於新婦,大學曰,未有學養子而後嫁者也。彼儒生輩,自今滌去黨心,然後前頭出身,可以做國事矣。頃者儒生輩作怪擧,他儒生勸入之時,鄭羽良爲大司成,予有所下敎,可知予意矣。雖以卽今翰林見之,豈不美耶?此後圈點,予當入見,若用舊套,則當先汝輩用罰矣。金致仁曰,小臣初差齋任之際,臣父以爲,當國首相之子,不可爲齋任,俾卽呈遞,故連爲呈單矣。不能得遞,習儀已迫,故不得已爲國事冒出,而臣本以聞見不廣,執事且是極選,故不知其人之如何,只聞其名差出,非重其選之意,故差任,不得不如此矣。聖敎誨責至此,臣不勝惶恐矣。上曰,予之此言,近可遂非,若非儒生,則當推考矣。爾父若敎汝以廣聞見之道,則豈如此乎?以予此敎,歸語爾父,益學之,可也,又命徐孝修進立曰,俄已諭之,不可架疊,而汝輩前程萬里,今日銘此下敎,以事元良,可也。而至於汝則乃是戚臣,若爲黨習,則用罰當自汝始,豈可曰,予之戚臣,須知此意?若有事黨之心,勿思入場屋之意,可也。予近來實無見群下之顔,三朝之內,只見相臣數次,而汝輩殆同方長不折。故今日特召見之,又命元良,儒服入侍,同見汝輩,予意實非偶然矣。又命尹在東進立曰,汝亦穆廟之外孫,何異於洪樂性乎?穆廟御製,俄已誦諭於洪樂性,汝父亦方立朝,與他尤有異矣。仍下親筆御製一紙,有曰周而不比,乃君子之公心,比而不周,寔小人之私意。皇朝崇禎紀元後百幾年歲壬戌春三月,手書命豎泮水橋上八字,是聖訓下十二字,乃嗟今時勉來世之意也云云。仍敎曰,史官見之後,給齋任,使之歸傳師儒之長,可也。後世有公心者,必知予心也。象漢曰,使之刻碑,立於香石橋上,好矣。上曰,依爲之。又命趙曮進前敎曰,汝父今何在?曮曰,方在郊外矣。上曰,予之精神,近多遺忘,且久不引接,欲一諭於汝父,而中官不能善書,故遷就至此矣。汝今入來,當以所欲諭者諭汝矣,汝父向來所遭,雖甚不輕,而皆汝之所洞燭也。汝父純實少黨心,又無刻薄之事,於彼於此,皆無翕翕意,畢竟至遭困辱,而予則知其心矣。頃日別諭之後,猶不變動,知其欲伸廉隅,而今則經年閱歲,元良又爲齒〈學〉,意謂必爲入來矣。姑無消息,何其過嫌到此耶?頃年汝以太學疏頭入侍,而承敎之後,更無參疏之事,其後筵中,予以汝爲眞實,眞是乃父之子。汝在家當受父敎,在國當受予敎,予之俄所敎於諸生者,終始體念,可也。予雖不燭理,豈可爲齟齬讒隙而疑汝父乎?欲書諭者,盡諭於汝,汝須出去面諭,俾趁明日賀班入來,可也。汝父若來,則予當召見矣。趙曮曰,臣以眇末布衣,屢登筵席,臣父之蒙被天奬,前後諄複,今日下敎又如此,臣實感泣,而第臣父之向來所遭,實是搢紳間所無之事,而事實難明,身名戮辱,臣父自甘沒齒於田野,聖上之俯燭至此,臣父聞必感泣。當此元良入學,百僚慶賀之日,亦豈無入來之心,素患痰病,近益沈苦,此亦聖上所洞燭也。謹當以聖敎,卽傳於臣父矣。臣於庚申年,冒爲章頭,承此後勿爲駭擧之敎,故更不敢出入於太學矣,今趁盛禮入來矣。上曰,搢紳所無之事云者,誠如汝言,而爾父之心,旣被其君之所燭,更何有自阻之心乎?近日諸臣,雖欲見予面難得,而汝父若來,則當召見,汝須備傳予意,偕汝父入來,可也。趙曮退出後,上曰,今日可往返耶?予心旣如此,豈不入來乎?象漢曰,重臣所居,名雖楊州,地不過十餘里,未暮前足以往返。重臣,若聞趙曮所傳之敎,則想必他不暇顧而入來矣。重臣忠厚寬平,事殿下幾年,而一朝爲柳綽所搆陷,殆若廢棄,爲殿下臣不亦難乎?臣下其何以展其四體,以做國事乎?上曰,無黨習則豈如此乎?近來樂爲䵝䵢語以陷人,此習甚惡矣。象漢曰,柳綽所爲,非出於一時黨習而已,必欲除去乃已。此等處,必須快示堲讒之明,然後方可杜此等習矣。今此恩禮,不啻如大臣之偕來史官,朝臣之十次恩批,況照晳無餘,重臣豈不感泣入來乎?上曰,贊善之病,何如?象漢曰,近患輪感之餘,猝得暴泄,不能鎭氣,萬無自靑陽門行步入侍之勢,故不得承命云矣。上曰,朝者欲引見矣,時刻已迫,故欲於過入學後,與元良同爲召見矣。今聞承宣所達,果有實病歸第云,姑俟病間,當與元良,同爲召見矣。注書以此意,卽爲面諭於贊善,而亦令御醫持藥物看病,可也。出擧條運海,奉命出去後,上顧載德曰,卿宰之在外者,幾盡上來云耶?上番翰林之父,亦上來耶?載德曰,臣父抱痼疾,不能入城,而每當國有大事,亦以處在遠郊,有所惶恐,必就近城地來伏,事過後旋卽還歸,今番亦方來寓近郊云矣。上顧明鼎曰,崇禎紀元,到今年數幾何?下番翰林似必知之矣。明鼎曰,崇禎甲申,距今爲九十九年,紀元則在於戊辰,距今似爲一百十五年矣。上曰,然乎?下番於此等事甚該博,似甚聰明矣。曾肆力於律呂算數等書乎?明鼎曰,聖敎至此,慙悚不知所以仰對也。臣本蔑蔑無所能,至於律呂等書,尤何曾窺得其一班乎?只爲酬應科作,略有所記識,如類抄等書,其間奧義,何能知之,而亦豈有用力之可言乎?象漢曰,下番翰林家學,素以窮格爲務,如故處士趙聖期,尤以邃學有聞於世,下番翰林,亦聰明博洽,頗以文學名,今日下僚中,鮮有其右者也。上曰,然矣。曾見趙明履,亦優經學,可知其家學之有自矣。上顧象漢曰,注書誰也?象漢曰,李運海也。上曰,其先誰也?象漢曰,故府使淸白吏李泰英之玄孫也。諸臣以次退出。
上在昌德宮。停常參·經筵。
夜五更,坤方巽方,有氣如火光。
洪象漢啓曰,上番翰林趙載德,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以副提學趙榮國,牌不進罷職傳旨,傳于曺允成曰,推考傳旨捧〈入〉。
曺允成啓曰,副提學趙榮國,旣有只推之命,卽爲牌招入直,何如?傳曰,允。
傳于兪健基曰,頒赦,百官加爲之。
李世璡啓曰,頒赦百官加爲之事,命下矣。大提學李秉常,卽爲牌招,赦句添入之意,敢啓。傳曰,知道。
兪健基啓曰,頒赦百官加爲之事,命下矣。某罪以下宥之乎?敢稟。傳曰,依近例爲之。
又啓曰,在前頒赦之後,有時推蕩減之規矣。卽今未承受推考傳旨二百七張,自本院爻周之意,敢啓。傳曰,知道。
傳于李世璡曰,百官雨具。
又傳曰,軍兵雨具下敎,則前後部樂工,每値遺漏,此後軍兵雨具時,一體雨具事,分付。
又傳曰,大王大妃殿·中宮殿,陳賀,月廊爲之。
傳于洪象漢曰,明日知敦寧趙尙絅,待下敎入侍。
鄭必寧啓曰,小臣,右議政趙顯命處偕來進去下直。傳曰,知道。
鄭羽良啓曰,假注書李秀逸,旣準三朔,又其親病甚重,勢難察任,今姑改差,何如?傳曰,允。
洪象漢啓曰,今日政新除授玉堂,待下批牌招入直,何如?傳曰,允。
吏批,有政,判書鄭錫五進,參判元景夏病,參議任珽病,同副承旨洪象漢進。
以洪重孝爲正言,李命坤爲校理,蔡慶承爲兵曹佐郞,羅學山爲宣陵參奉。
備忘記,綾昌君橚,密陽君梡,竝百官加親授,月城尉金漢藎,錦城尉朴明源,竝百官加親授。
綾昌君橚,密陽君梡,加綏德,月城尉金漢藎,加靖德,錦城尉朴明源,加奉憲。
兵批,有政,判書金聖應進,參判尹得和病,參議梁廷虎入直進,參知尹彙貞病,右副承旨曺允成進。
以徐宗玉爲知事,朴弼均爲副摠管,趙儼爲宣傳官,鄭益良爲武兼,崔慶旭爲慶德假衛將,金尙泰爲潼關僉使,金道滉·張時憲·孫壽億·廉尙建·李尙斌·李徵台·尹鼎泰爲副護軍,金直換·閔鎭恒·姜德耉爲副司果,閔光遇·尹得敬。
洪象漢,以侍講院言啓曰,近來朝體不嚴,而未有若今日。東宮賀班之不成貌樣,甚至於三品班入參時,已告禮畢後,始有入來者,事之寒心,莫此爲甚,押班監察之不能檢飭,難免其責。當該押班監察,從重推考,最後入來官員,幾至數十餘員,亦令一一摘發,推考警責,何如?傳曰,允。
又以吏曹言啓曰,別歲抄書入事,命下矣。災傷·罷黜·准期不敍·居中·居下,竝書入乎?敢稟。傳曰,竝書入。
鄭羽良,以吏曹言啓曰,在前頒赦時,例有別歲抄書入之事矣。今則何以爲之?敢稟。傳曰,書入。
洪象漢,以吏曹言啓曰,通禮院左通禮朴宗潤,繕工監假監役李鼎漢,呈狀內,具以年老多病,勢難察任云,竝改差,何如?傳曰,允。
壬戌三月二十七日巳時,上御仁政殿。親臨陳賀入侍時,都承旨鄭羽良,左承旨柳萬重,右承旨鄭必寧,左副承旨李世璡,右副承旨兪健基,同副承旨洪象漢,假注書李秀逸·李運海,記事官趙載德·趙明鼎。
上具遠遊冠·絳沙袍,殿坐後,諸執事官,先行四拜禮後,讀知官,頒敎讀之後,宗親文武百官,鞫躬樂作,四拜,興,平身。仍贊儀,唱跪搢笏三叩頭。宗親文武百官,拱手加額曰,千歲,唱山呼曰千歲,唱再山呼曰千千歲。仍樂作後,四拜,平身後,上還入。諸臣遂罷出。
上在昌德宮。停常參·經筵。
未時,日暈。
下直,仁同府使李以濟,藍浦縣監韓日遠,委曲僉使張士和。
曺允成啓曰,大司憲李益炡,執義朴弼傅,掌令尹志泰·閔洙彦呈辭,持平朴成玉在外,李重祚未肅拜呈辭。今日以監察茶時之意,敢啓。傳曰,知道。
備忘記,傳于曺允成曰,今下弓矢,北虞候安世迪,委曲僉使張士和處,給送。
以副提學趙榮國,牌不進罷職傳旨,及校理李命坤,牌不進禁推傳旨,傳于李世璡曰,竝推考傳旨捧入。
傳于洪象漢曰,知敦寧趙尙絅,使之入來。
又傳曰,金吾放秩中,因諭之下,方爲侍從之臣,焉敢在外?此可謂爲小人,赦點下竝仍。
李世璡,以禮〈曹〉言啓曰,王世子入學,旣已行禮,此係一國莫大之慶,稱慶陳賀,頒赦八方之後,設科取人,自是應行之事,而取考謄錄,則自祖宗朝,入學後,連以合慶,或設六百別試,或設大小增廣矣。今番則以何科設行乎?敢稟。傳曰,以庭試設行。
洪象漢,以義禁府言啓曰,全羅右水使狀啓,據備邊司粘目內,於蘭萬戶孔一貫,憑閱處之事,傳旨啓下矣。孔一貫,時在任所云,依例發遣府羅將,交代後拿來,何如?傳曰,允。
又以戶曹言啓曰,依傳敎,右議政趙顯命,今三月來四月朔祿奉,令倉官更爲輸送于本家,則以爲,見方引罪求免,廉義法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
領府事徐命均疏曰,伏以王世子邸下,齒學之禮順成,慶溢宗祊,歡均臣民。伏惟聖上嘉悅之情,當復如何?念臣微賤,猥蒙恩許,往浴溫泉,似有徵驗,而伏想盛儀迫近,不敢淹滯遠地,未及收效,徑輟忙歸。撼頓澌憊,調息累日,始得强扶,肅謝進參賀班,少伸抃蹈之誠,而症狀一如前日,行步艱棘,拜跪之節,全不成樣,有駭瞻視,已極惶恧。及其罷退,一倍添加,瘡口之未及完合者,復潰而作痛,結核之稍似減縮者,浮高而肆毒,左右股膝,頑痰凝聚,牽引拘攣,不能屈伸,雖在城裏,出入班行,更無其望,而所處隣比,染癘死亡,蒼黃移避,止着無所。醫治齟齬,不得不舁還郊寓,論其罪犯,合被重誅,震悚隕越,不知所出。伏乞聖明,亟命攸司,嚴加勘處,以徵前後負犯,千萬幸甚,謹昧死以聞。答曰,省疏具悉卿懇。覽卿所陳,知卿上來,心猶忻矣,其何尋鄕之遽乎?爲卿過矣。卿須體慇懃之意,安心勿辭,其卽入城,用副此意。仍傳曰,遣史官傳諭。
左議政宋寅明疏曰,伏以日吉辰良,王世子入學盛禮順成,國家億萬年無疆之慶,實基於此。凡在含生,孰不歡欣而舞蹈?臣願聖上,今因嘉會,益恢遠圖。知一心爲出治之本,而毋累於私小,知言語爲化民之末,而毋設於繁文。愼喜怒而必循天理,公賞罰而必行實政。一德不懈,三接益勤,以答天休,用副民望焉。念臣有區區私懇,不敢自阻於孝理之下,玆冒萬死,輒煩哀籲。臣之父母墳山,在於京畿長湍地,從前風水家,言其不吉,而臣於不經之說,不甚信惑,不敢輕爲遷動之計。自經年前禍變,臣心不能無動,而旣云壙中有災,則又恐仍循時月,終爲沒身之痛,數年經營,幸占一穴於本府境內,遷窆吉日,卜在開月旬後。在臣情理,便同新喪,勢將臨期下往,躬親窀穸之事,計其往還日字,不過旬餘。伏乞聖慈,俯垂哀憐,特許臣恩暇,俾臣完襄大事,以伸至情,則幽明豈勝銜結。答曰,省疏具悉卿懇。卿其依所陳往來焉。仍傳曰,遣史官傳諭,澆奠床備給,給由馬。
吏曹參判元景夏疏曰,伏以元良齒學,天氣朗和,臣民蹈抃,曷其有極。臣蹤地危蹙,宜卽自處,而値此宗社無彊之慶,陳章煩瀆,有所不敢。惶恐泯默,亦已多日,今幸大禮順成,臣猥隨廷僚之後,獲覩岐嶷之表,雖今日退塡丘壑,更有何恨?顧此銓任,決非如臣昏愚所敢冒據。向日政席,生疎做錯,致勤嚴敎,倖逭重譴,區區寸忱,震悚冞切。日昨許采之疏出,而長席佐貳,皆以此相繼疏斥,臣何敢獨自晏然於職次乎?其疏雖云專斥佐貳,而若其昔二今三之說,銓堂皆當惶懍,至於特除,臣實爲首,而況循私引黨四字,卽其一篇精神,臺言若是深緊,其爲銓官者,豈敢以不擧姓名,自安於心乎?前後開政,非長席則乃臣也。注擬之際,主張裁度,實不在佐貳,今以四字爲其罪案,臣誠未曉也。雖然,臣之罪自知矣。夫人才疏通,在於銓部,而臣不能恢公道,君德輔導,在於經筵,而臣不能匡救,衮闕孤恩,無地自容。不幸近日,事端層生,至使聖心,激而又激,大諭軍民,遽下於諸臣阻對之際,且嚴旨荐降,有非人臣所敢奉聞。夫以我殿下天地之大,日月之明,豈樂而爲此也哉?良由諸臣,不忠無狀,有以自速罪戾,而十八年君臣父子之恩義,仰托於殿下,今乃一朝棄絶,曾未若輿儓賤隷,而臣實冥頑,反以冠裳,遑遑低徊,進不得仰瞻廈氊之邃,退不能自伏斧鉞之誅,將爲軍民之罪人,撫躬慙傷,尙何言哉?諸臣雖不足言,上下否隔,中外震惶,殆將四十日,而不知國事,終將稅駕於何所?中夜以思,不覺太息而流涕也。臣方引罪,妄言及此,此尤死罪。伏乞聖慈,俯察危懇,將臣本兼諸任,一倂鐫遞,仍勘其罪,以謝人言,以靖私義,不勝萬幸。答曰,省疏具悉。其何撕捱,勿辭察職。
檢閱趙載德疏曰,伏以臣父於關西待罪時,當劇暑而七作灣府之行,積勞爲祟,猝生眼病,歲加月添,膜益厚而視益昏。近來則凡諸朝夕飮食之物,已不分腥蔬,尋常戶庭之間,亦未能運動,故每當朝家有事之時,旣不得致身闕庭,與百僚同奔走,而又不敢偃然在鄕,自同於已退之臣,若非疾病大難强之時,則必扶病上來,事過始歸,以爲粗伸分義之計耳。今我春宮邸下,禮行齒學,邦慶無前,繼而有朝賀盛擧。臣父病裏自不勝慶抃之忱,强疾登途,來伏城外矣。卽接家人所報,則行役之餘,素患痰火之症,猝然添劇,寢睡全失,食飮頓減,元氣澌綴,殆難支吾,傍人所見,實有凜凜之憂云。臣自聞此報,心神飛越,按住不得。臣於昨日,旣親承下詢之音,今日又陳請急之疏,其放恣猥屑,且無論,顧臣替直之期,若過此月,則便滿六朔之限,如非私情萬分切急,則等待三日,脫直歸護,道理當然,而焦迫之極,未暇他顧,疾聲哀籲,陳章徑行。伏乞天地父母,曲加憐察,亟命鐫遞,俾得以安意歸護,仍治臣擅便,止之罪,以警具僚,以肅朝綱,千萬幸甚。答曰,省疏具悉。爾其勿辭護焉。
壬戌三月二十八日申時,上御熙政堂。知敦寧趙尙絅,引見入侍時,知敦寧趙尙絅,同副承旨洪象漢,假注書李運海,記注官李晉吉,記事官趙明鼎。上命象漢,書傳敎曰,入學時侍講院官員以下執事諸生等,依例書啓之意,分付。仍命運海出去,速爲分付。運海出去,分付後復命。上曰,重臣進伏。尙絅進伏。上曰,卿之忠厚事君,予已知之。幾年任使乎?古語曰,疑之勿任,任之勿疑,予若疑卿,則豈可任使乎?往者因飭勵之事,有乘機闖隙者,予豈不洞燭?而但卿之所遭非常,欲伸廉隅,事理當然,而經年閱歲,久處郊外,此實過矣。纔因趙曮入侍,諭予至意,使之入來矣。卿能不負予意,卽爲入城,可謂君臣知遇矣。大體則其日已諭於卿子矣,許久撕捱,廉隅已申,此後則勿復退去,出而供仕,可也。尙絅曰,臣以庸愚下品,厚蒙聖恩,受國重任,而才智鹵下,鑑識昏瞀,不善奉承聖意,不能平允物情,遽遭搢間所無之羞辱。一身汚衊,固不足言,而上累則哲之明,臣晝夜惶愧,求死不得,惟以沒齒溝壑,爲少贖罪戾之計,前後別諭,辭旨隆重,有非無狀賤臣,所可堪承。前後疏批,亦甚鄭重,豈不欲冒沒承命,叩謝聖恩,而矢心自癈,不能變動。東宮入學迫近,跛躄歡忭,臣獨何敢爲偃蹇之計?而更着冠服,重入修門,實所難强。只自惶恐竢罪,意外因迷息之入侍,縷縷下敎,丁寧懇惻,至有雖不見群下,而臣來則見之之敎,臣不勝感激,竭蹶趨承矣。幸蒙賜對便殿,獲近耿光,今而後退塡溝壑,志願畢矣。雖留在供仕,何補於國事乎?上曰,頃已盡諭,而以卿之不喜黨論之故,彼此皆厭之。憑藉趙尙綏,以暗昧之事,驅卿於不測之地,人心如此,尙復何諭?因首揆所達,已知大體,亦知卿心,而平日之所未知者,盡知之矣,五倫豈不重乎?雖適己同氣之間,尙不能如此,卿之此心,尤可貴矣。趙暾召試事,亦當一諭矣。其日擧措甚怪,欲大更張矣。試券中有感予者,故特諭大臣解之,而年少者欲一抑之,必使落榜,故趙暾適入其中矣。趙曮旣聽其父之訓,趙暾亦豈以外道事予乎?初命大臣,更爲持入試券矣,復思之如何,故止之而卿旣在野,欲近使卿子卽此,亦可知予心矣。尙絅曰,以迷息事,下敎至此,尤不勝惶悚矣。上曰,卿猶思歸,可謂太固執矣。因下御製詩一絶曰,于今固執此心時,特命偕卿豈偶而,洞察黨人挾雜意,于今諭釋可云遲。下敎曰,欲留則持去,欲歸則還納而去,可也。尙絅曰,御製御筆,特下於賤臣,惶恐無地矣。臣之廉隅,雖難冒沒,聖恩至此,何敢爲還歸計乎?謹當黽勉仰體,而第臣年逾周甲,疾病沈痼,筋力差勝之時,謹當供仕矣。近來春雨支離,而獨於東宮入學之日,日氣淸明,大禮順成,天若有祐,實甚奇幸。且一生不出之山人,入參盛禮,尤可貴矣。臣於前年正月,行賓客相見禮,二月卄七日,將登書筵,入來習儀之際,遭臺言逬出,更不得瞻望离容矣。昨日賀班,伏見禮貌長成,玉色敷好,不勝慶忭之忱矣。上曰,常時戲遊,頗憂其何以成禮矣,聞齒學與酌獻禮,俱不失儀,可幸矣。尙絅曰,私家八歲之兒,豈能如此乎?昨日受賀,拜禮雍容,動遵規度,實宗社無疆之福,仍起伏曰,臣有所懷,惶恐敢達矣。自殿下卽祚以來,宵旰憂勤,十八年于玆,國事無滯,大小臣僚,八域含生,莫不欽仰矣。近忽斥絶臣僚,不許引接,大臣求對而不許,藥院問候,亦至固執,國事泮渙,中外憂遑,臣在外時見朝報,可謂痛哭流涕之不足矣。殿下如此,國事何爲?目今東北荐凶,民將盡劉,雖逐日訏謨於廈氊之上,國之安危,猶未可知,而此時不見臣僚,置國事於相忘之域,此將何爲?今日諸宰,聞又齊會於備局而不能登對云,殿下如此,國將何爲?臣在外時,中心憂鬱,直欲入來,排闥一陳,而拘於形迹,不能自遂矣,今適入侍,冒死仰達,顧念國事,快許引接,千萬企祝。上曰,此時卿若在京,則尙愧見卿矣。但卿許久在野,亦知其忠厚,其所退處者,只出於欲伸廉隅之義,故特使入來而召見矣。邇來久廢講筵,且不接臣僚,時切紆鬱,而陶潛所謂覺今是而昨非之句,近覺有味,頃亦下敎,而與卽今臣下,欲爲國事難矣。雖曰眩氣,而亦有未盡然者,予實否德,不能感化臣僚,實無歸拜之顔矣。此予苦心,豈樂爲哉?大訓時,卿在外乎?尙絅曰,其時臣在外而病甚重,殆無知覺度日矣。朝臣中,雖有罪,可罪者罪之,否者與之,共理國事,可矣。鄕谷無知之民,未曉聖意之所在,只謂吾君不見群下,人心莫不波蕩,殿下何不思之,甚也?今日群下,雖曰不忠,而滿廷臣僚,豈盡有罪乎?極知惶恐,而更此仰達矣。上曰,大臣旣許引接,而今日諸宰,尙在備局云乎?象漢曰,終日齊會,俄纔罷去云矣。尙絅曰,東宮新入學,睿智日長,殿下之一動一靜,皆必使東宮,可效可法,然後方可爲燕翼之謨矣。公然阻隔臣僚,使中外憂遑,雖未知淵衷之所主,而豈不爲後日之弊乎?自今日特召諸宰,共理國事,千萬至望。上曰,君臣知遇,纔已下敎,而勸卿留仕,豈不用卿言耶?然卽今時事寒心,故如此矣。尙絅曰,贊善尙留京中云矣。語未卒,上曰,其病愈乎?象漢曰,小愈云。上曰,聞贊善病愈,欲共元良見之。卽爲入來事,遣史官傳諭。時原任大臣,亦有民事可問者,同爲入侍事,遣史官傳諭。運海,出去傳命,諸臣因卽少退,贊善魚有鳳入來,更爲入侍。上曰,階是嘉善,而以堂下服入來,入學時亦如此乎?象漢曰,然矣。上曰,贊善進來。有鳳進伏。上曰,見卿今過十三年矣。有鳳曰,臣以愚陋賤分,病伏山野,無路進身矣。今爲東宮入學之禮,力疾入參,得見大禮順成,誠不勝歡忭之忱。上曰,想頃年卿與咸原同入矣,今見卿而咸原則已作古人矣。予心慼慼,卿則凡百,比前似勝矣。有鳳曰,前後批旨,每追提舊事,臣常伏地感泣,而今於咫尺前席,又伏承語及臣之亡弟,益不勝嗚咽,不知所達。上曰,卿雖處山野,而自是同休戚之臣,異於山林之人矣。予欲見卿,幾年敦召而不來,今爲元良而來,元良則能致,而予則不能致,元良可謂勝予矣。卿旣上來,留輔元良,豈不美乎?頃因入學時刻之迫急,未卽引見,予心悵然。今日特使元良侍傍,卿不必拘束,起坐而見之,可也。有鳳曰,臣以千萬無似,久忝非分之職,前後恩召雖勤,揣量愚分,無計趨承,而伏聞元良入學之期漸迫,不勝延頸之忱,乃敢來伏城外,以爲卽時退歸之計矣。遣史官偕入之命,出於千萬意外,惶恐迫隘,不暇他顧,冒沒祗肅,入參盛禮。及登講筵,伏覩睿質夙成,周旋中節,講讀淸朗,區區忭蹈之悃,已不可勝言,而連日陰曀之餘,天氣廓然淸明,大禮順成,尤極奇幸,此誠國家萬世無疆之福矣。上曰,贊善今年幾何?象漢曰,今年七十矣。有鳳曰,臣生於壬子臘月卄三日立春之後,談命者,以其日干支爲四柱,故今年洽滿七十矣。上曰,實則七十一矣。鬢髮雖白,而顔貌不衰,殆勝於前見矣。有鳳曰,自少羸病,不比恒人,而今至篤老之境,精神筋力,殆無餘地矣。上顧象漢曰,前則顔貌蕭疎矣,今反勝矣。眼力脚力,何如?入來時,欲使扶之而似不甚衰矣。有鳳曰,眼力,可看大冊字,而脚力則痿痺,雖戶庭間,亦不能任意出入矣。象漢曰,今此儒臣·重臣,皆故判書文簡公金昌協門人也。上曰,儒臣之爲其門人,前旣知之,而重臣亦然乎?贊善先學乎?有鳳曰,然矣。上曰,今偶同入亦巧矣。其門人幾許,有鳳曰,不多五六十人矣。頃年魚藻堂入侍時,蒼黃罔極之中,乃敢有時瞻望矣,居然十三年之後,今又入侍,而嚴不敢仰瞻天顔。上曰,起坐。有鳳,略起瞻望。上曰,卿則鬚髮不甚白,而予之衰白,先賢所謂亦覺非昔時是也。有鳳曰,仰瞻天顔,鬚髮雖變,而玉色則不甚減損,此正春秋婉晩之時。伏願保嗇精神,完養志氣,以臻聖壽之無疆焉。上曰,所達是矣,而今日保嗇,亦何益乎?召卿有意,卿何異咸原乎?咸原比卿,似强確而先逝,可知用心與不用心之有關於壽夭也。有鳳曰,臣學術空疎,全無知識,而初登筵席,願以草草數語,略效野人獻芹之誠。上曰,不但今日,欲有訪問者矣。卿先發端,第達之。有鳳曰,臣自少讀論語,請以其中切要者仰陳焉。昔魯定公,問一言興邦,孔子對曰,爲君難,爲臣不易。夫爲君之道,所包甚廣,而最難從諫,故傅說告高宗曰,木從繩則正,后從諫則聖。堯·舜三王之爲聖,舍己從人,從諫不咈而已。桀·紂之惡,語其大,則拒諫飾非也。君德之昏明,國家之存亡,只係於從諫與否,可不戒哉?伏覩殿下平日,有欠從諫之度,臺諫所爭論,毋論大小緊歇,多不聽納。昔漢文帝,言可用則採之,否則置之,所以優容而導之言也。今殿下,不惟不從,每多摧折而詬罵之,甚則迫之以危禍,其何以來諫乎?是以讜言不聞,而言路壅絶,言路者,國家之元氣,豈有元氣壅絶而人不死乎?伏願殿下,益恢從諫之路,以盡爲君難之道。上曰,聞卿所達,不但出於聖訓,是予頂門一針,不勝欽服矣。予之此言,殆近飾非,而近來公道絶少,私義橫流,良由予之否德,卽今自反者,在於此矣。有鳳曰,定公,問一言喪邦,孔子又對曰,予無樂乎爲君,惟其言莫予違,爲人上而樂人不違己,則豈非喪邦之原乎?孟子曰,訑訑之聲音顔色,拒人於千里之外,漢儒釋之曰,訑訑者,自足其智,不嗜善言之貌。朱子善其言而取之於集註,況殿下之聲色,不獨訑訑者乎?夫如是則雖有忠言至計,孰肯陳之於殿下之前哉?此正殿下所當反省體改處也。上曰,所達益切矣。予少時聰明,近多遺忘,故書付六條于壁上,以爲自警,卿之此言,可以添入,正爲自勉處也。予之慨於時象者如此,不諭則有欠誠實,故俄以公道不足之說爲敎,而殆同訑訑,還切慙恧矣。歐陽修朋黨論,亦有之,而今世之人,皆曰彼枉我直,殊非聖人擧直措枉之意。若欲擧措得當,則其道何有?有鳳對曰,謝良佐有言曰,理不明則以枉爲直,以直爲枉者多矣。故君子,大居敬貴窮理,苟能明理而應物,則擧措自得其當矣。上曰,近以眩氣,久未開講,而所謂大居敬〈貴〉窮理,不獨在上者可勉,在下者亦當加勉矣。予之觀理不精,或使枉者爲直,而諸臣則皆直,此亦何以處之?有鳳曰,在上者,講學明理,使此心,如明鏡止水,則枉直莫逃於淵鑑矣。上曰,諸臣之自以爲直者,此由實心耶?抑知其不直而姑爲之直耶?有鳳曰,人心之陷溺已久,不自知其枉者多矣。稍知其枉,而自以爲直者亦有之,明以照之,則不難辨矣。上曰,卿之所對忠厚,不必質難矣。孔門弟子中,曰唯者,不過曾子·子貢,而先儒之註太繁,使後世學者,務末而不務本。孔子之後,更不聞聖人,其故何也?有鳳曰,先儒有言,周公沒百無善治,孟某死,千載無眞儒,有眞儒然後,可以有善治。以孔·孟之聖,不能得君行道,漢唐以來,無眞儒,至於有宋,周·程·張·朱諸賢,皆眞儒也。終不得行其道於世,不獨氣數使然,實由於時君,不能用賢耳,臣嘗慨歎也。上曰,所達略而盡矣。方講心經,儒臣於此書,必熟習矣。有鳳曰,此書卷數不多,故有略略涉獵矣。上曰,禮記,首揆頗熟,而其中夢與九齡等語,似不盡出於聖人矣。有鳳曰,聖敎至當,大抵禮記,出於漢儒收拾秦火之餘,故往往有不可盡信者,不但此說而已也。上曰,心如止水之義如何?有鳳曰,如盛水於器而不着一物,則其體瑩然,鑑照萬物矣。上曰,似偏於靜故問之矣。有鳳曰,明鏡止水,蓋喩心體,而靜則如明鏡止水之體,動則如明鏡止水之用,不可謂偏於靜矣。喜怒哀樂之未發,謂之中,發而皆中節,謂之和,聖學工夫,在於使七情中節,而七情之中,易發而難制者,唯怒爲甚。故孔子對哀公之問,三千弟子中,獨稱顔淵爲好學,而語其實則不過不遷怒,不貳過而已。豈不難哉?臣伏覩殿下平日,威怒太過,或因一事而激惱,輒至於移怒處甚多,臺諫進言,如不槪於聖心,則譴責其人,可也。而政院還收則罪政院,玉堂爭執則罪玉堂,豈非移怒乎?程子曰,當怒之時,遽忘其怒而觀理之是非,此是治怒之要法。伏願殿下,體念。上曰,予有不耐住之病故如此,而時或有放下抛置之時矣。今聞贊善所對之言,可見其自得之工,未及畢陳。判府事金興慶,領議政金在魯,左議政宋寅明,承命來詣闔外。上命注書召入,運海卽爲奉命召入。興慶曰,聖候一向安寧乎?上曰,一樣矣。興慶曰,大王大妃殿氣候若何?上曰,一樣矣。興慶曰,世子滿八歲而入學,臣民喜慶,而昨日受賀,望見岐嶷之表,臣等實不勝蹈忭之忱矣。在魯曰,常時仰瞻,不知如是,昨於賀班,瞻望甚長大矣。興慶曰,閭閻十二三歲兒不及矣。上曰,予則知爲幼沖矣,入學時,能善爲周旋云矣。在魯曰,折旋於第二第三位,無不中節,儼然如成人矣。寅明曰,於陳賀,仰瞻已盡長成,心自賀以宗社無疆之慶矣。在魯曰,聞世子於文廟酌獻占香時,手觸熱爐云,不勝驚慮。果不至大段乎?上曰,予則不知。恐予驚慮,不使告知矣。顧世子曰,所傷果何如也?世子曰,無傷矣。上命世子示手,世子起立擧手。上執視之曰,略有所傷,而不大段矣。在魯曰,今日召見儒臣重臣,竝召臣等,不勝喜幸,顚倒入侍矣。大慶纔過,此後則如例引接,千萬伏望。上曰,若知儒臣之病差,則當早爲引接,而惜不能早知也。俄者贊善所進之言,皆是予頂門一針,予深歎服。近思前日講學,每切書自我自之歎矣,贊善旣已入來,若少留則欲爲講學矣。在魯曰,聖敎至此,贊善豈不仰體乎?上曰,贊善之今番入來,實出望外,俄有元良勝於予之敎矣。終是山野之人,有實工,故所言易感人,予之固執,聞贊善之言而太半感回矣。元良沖年,輔導實急,且寬予之心,亦在贊善,卿輩勸留,可也。在魯傳聖敎,而縷縷傍勸。有鳳曰,臣孤陋蒙學,何補聖學?假令有一分裨益,臣篤老病深,何敢遲回乎?上曰,以今日觀之,豈無補益乎?服色如彼,來時何所騎而來耶?象漢曰,聞騎馬而來矣。有鳳曰,請陳俄者未畢之辭,臣在野時側聞殿下近日,不接臣僚,不開講筵,已至許久云。昔衛武公,年九十作抑詩,使群臣箴戒,殿下雖當春秋婉晩之時,而視武公不啻少壯,況平日典學之誠,迥出百王,日三開筵,少無懈怠,而今忽無端停講,豈不可惜乎?伏願當此天氣淸和之時,速開講筵,以盡緝熙光明之工焉。雖然,以今日言之,講學猶爲第二件事矣。上曰,似以否隔爲悶。有鳳曰,臣請以一事爲喩,今夫邑宰,一日不坐衙,則邑事多滯,其弊有不可言。況以千乘之尊,萬機之煩,上不許引接,下無所稟命,一日二日,置國事於度外,則豈非危亡之機乎?昔宋太祖,洞開重門曰,我心如此。願殿下,取以爲法,則正爲今日急務,講學爲次第事矣。凡人情,或有懊惱不平之時,不能强制,忽見大歡慶事,則便覺心神融釋,氣象和平。目今元良入學,萬姓歡忭,我殿下嘉悅之心,容有其極,因此機會,洞釋疑鬱,區區之望也。上曰,予心,贊善猶不能盡知矣。予於群下,別無愛憎,十餘年勞悴,形殼徒存,卽今非〈不〉用心氣,而自不能振勵矣。頃因入學時迫,未卽召見,先正有求對不得,留疏徑歸之事,予頗慙恧,予達慈殿曰,臣恐不能盡待儒臣之道矣。予於贊善,所謂自足其智,不嗜善言等語,有所感悟矣。昔漢高慢罵儒生,而感四皓之言,贊善今日勸予受善,故予意亦解。自古人君,亦有受學山野之人,贊善少留,則予當親臨太學視學後,行三老五更之禮,使儒生輩,聳動矣。明日召見諸臣,再明行酌獻之禮,仍與贊善視學,分付擧行。在魯曰,視學不可猝爲,且國忌相値,姑退似好矣。上曰,視學,與癸丑已行者,事面有異,宜有節次,誓戎後爲之似好。然則夏享前當開講,過享後可視學矣。嶺南成爾鴻,亦上來出入經筵,況卿乎?若出入元良書筵,則亦有大益矣。予之固執,因卿感解,誠意豈不相孚乎?有鳳曰,近來碩德儒賢,尙無出而膺命者,近世野人之不出,便是鐵釘道理,臣之愚陋,獨何能擺脫乎?在魯曰,贊善,自少相知,近來則年衰,甚矣。然聖敎旣如此,雖不能長留,數次登筵,以副聖上之好意,似好矣。上曰,卿之所達是矣。予爲此言,則儒臣必以予爲誠淺,而君臣之間,必以誠實相待。嗣服後,崔奉朝賀卽許休致,以副其願,亦當直言之矣。數次入侍講席,時參胄筵,同過視學,後若難强,則予當許其歸矣。贊善曰,孔·孟之時,去就,惟觀其君之誠禮與否,而我國則君臣之分素定,豈可以誠禮之不足,遽有歸意乎?以臣之不肖,前後恩禮過分,此所以抵死不避者也。上曰,卿言是矣。漢光武,招嚴子陵不以官,以故人至於加足帝腹,而兩無所嫌。我國必以職名加之,成爾鴻,以爲文具,其言極是矣。吾於贊善,當待之以山野之人,贊善,亦以喬木休戚之臣入侍,則豈不兩美乎?且贊善若入,則吾當講學者,亦似羈縻,故欲先爲開講矣。豈可望屢次乎?過視學後,吾當成其美矣,卿豈不成予美乎?有鳳曰,臣之今番冒進,不過入參大禮,卽欲還而有此元良引接之敎,感激不忍便訣。今日入侍,欲一瞻天顔,更聽元良講讀而還矣。豈有一日遲回之理乎?且今日病勢尙苦,委頓床席矣,承聞入侍之命,蒼黃入來,不知此後病勢之更如何,病若有加,則留之何益乎?上曰,爲贊善慨然矣。予無一毫隱諱之事,披露心腹,而贊善猶有謙讓之語,語所謂鳥不可籠云者,卽謂山人,而卿則有異,體予至意,姑爲留之,深所望也。有鳳曰,聖敎至此,不敢爲逃遁蹤迹矣。當觀病勢而爲之。上曰,卿言至此,予當視之矣。有鳳曰,臣許久入侍,精神昏瞀,敢請先退矣。上曰,先爲退休。注書指路,可也。運海出去,引路至闔外,還爲入侍。在魯曰,贊善新接齟齬,似當有題給食物之擧矣。上曰,已思之矣。諸侯亦有臨雍之例乎?若有過禮,則贊善必不安矣。卿等退去相議,參酌節目以入,可也。仍命象漢,書備忘曰,今予之心,豈特固執,意蓋深矣。山野儒臣,引經勸勉,感我執心,一邊勸留,不聽其達,可謂召其人而閉其門也。非特訑訑於上來之儒臣,其他在外儒臣,孰肯幡然於敦召?旣示聽施之意,又命入侍於講筵,備局日次視事,取稟,依例擧行。享禮過後,儒臣在京之前謁先聖,視學講磨,以表崇儒尊年之意,分付該曹,問于大臣,講定儀節。此非張大之意,依癸丑年例,只行視學。出榻敎書畢。又命書敎曰,昔人,有授館授粲之規,儒臣旣勸留京,食物柴炭,其令該曹顧助。出榻敎在魯曰,謁先聖視學,則似當有科矣。上曰,依癸丑年例爲之。向日尹光贊,善爲而今召試則落矣。顧在魯曰,今番入學,應有科乎?在魯曰,雖不合慶,例有別試矣。上曰,將以何間爲之乎?在魯曰,五月無行科之例,雖於四月,亦可及爲矣。上曰,今年北儒,豈可上來耶?寅明曰,待秋爲之似好,而初試則四月旬前,亦可爲之矣。上曰,然則觀勢待秋設行,好矣。象漢曰,頃日暎花堂入侍時,所下御製紀元年數及日字,不爲書下,故敢達。上曰,當書下矣。象漢曰,御筆事體至重,不可北柒於紙本,而付石模出以刻,何如?上曰,所達是矣。承宣,看檢模出,以模本出給成均館刻立也。出擧條象漢曰,赦者小人之幸,然旣下赦令之後,法當信於民而禁府放秩,則皆放之。刑曹則乍放旋囚,是國家霈澤,獨及士夫,而不及於小民,心常慨然矣。上曰,極爲駭然。各別嚴飭秋曹,可也。出擧條象漢曰,全羅監司狀啓,催促守令之赴任,而其中咸平縣監尹東浚之姓字,誤書以李字,全羅〈監〉司權推考,何如?上曰,推考,可也。出擧條在魯曰,伏聞日者,儒生等入侍時,聖上有所下敎於臣之迷子,臣聞來不勝悚愧矣。上曰,元良入學之日,諸執事所當周遍差出,而未免單狹。雖以方長不折之意,不加深責,而予謂金致仁曰,爾父居廟堂,用人公平,而爾不能然,爾父不爲敎飭耶?渠以聞見不逮爲對。予又曰,爾父豈不敎廣聞見之道乎?爲爾父慨然之意,歸傳,可也云云矣。在魯曰,近日聖上,以儒生事,傳敎連續,近於細察。此則所當陳戒,而臣素知聖上規模,已料其必有此擧。且自前罪責儒生,則必歸咎於其父兄,臣忝在此任,惶蹙將如何?只以道理言之,執事之公平差出,實爲是當,故臣果嚴加戒飭,而渠意亦自如此矣。畢竟衆會之地,不能獨申己見,故渠則先爲退出。被罰見遞,良可慨咄,而聞渠於奏對之際,乃以聞見不逮爲言云,此雖嫌於獨自發明,而殊失告君質直之道,故臣又叱責之矣。上曰,卿之叱責則是矣,而渠之嫌於自拔,亦不非矣。予意亦出於愛惜而敎飭之耳。在魯曰,渠之初爲齋任也,臣以爲時相之子,決不可主張士論,必使之呈遞矣。累度呈單,終未得遞,大禮肄儀奄迫,故不得不行公,此已誤矣。又不能遵臣戒飭,致勤聖敎誨責,臣誠悚愧無地矣。聞同任,亦非欲沮遏而然,年少輩,或多乖激,不無大事狼狽之慮,故如是云耳。上曰,向亦以諸生此時撕捱,有所下敎矣。莫非黨習所致,此等紛鬧之場,使元良同入,恐染其習矣。不但士習可駭,其事關係亦大,而特以方長不折之意,不爲深責矣。在魯曰,其日下敎中慍憾元良之敎,實是大段失言,士子雖無狀,豈有一毫近似於此乎?上曰,雖儒罰未解之前,當此盛禮,安敢以是撕捱不入來耶?在魯曰,雖凡儒,皆欲一瞻盛儀,況見差執事之類,尤有密邇之榮,豈不欲竭蹶趨參,以伸延頸之忱,而名聯一疏,頭色獲罪,亦有廉隅物議,雖欲冒進,而不可得,自上反疑其護黨要君,此則恐爲至冤矣。寅明曰,首揆初頭所陳,誠是矣。儒生輩,入參與否,何等細事,而自上何必一一干與,累勤下敎乎?諸臣以次退出。
上在昌德宮。停常參·經筵。
貞禧王后,忌辰齋戒。
李世璡啓曰,來初一日輪對日次日,而常參相値,頉稟。傳曰,知道。
藥房都提調金在魯,提調鄭錫五,副提調鄭羽良啓曰,雨後風冷,伏未審聖體若何?眩氣其或有少歇之勢乎?前入湯劑,已盡於昨日,臣等率諸御醫入診,詳察聖候,議定繼進當否爲宜。大王大妃殿氣候,調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則眩氣往來矣。湯劑劑入五貼,勿爲入診。
大王大妃殿·中宮殿·賢嬪宮,藥房口傳問安。答曰,知道。
兪健基,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
鄭羽良啓曰,右副承旨曺允成,今日不爲仕進,卽爲牌招,何如?傳曰,允。
兪健基啓曰,今日次對出令矣。兩司當爲進參,除在外呈辭受由外,呈告未肅拜人員,竝卽牌招,以爲推移入侍之地,何如?傳曰,允。
李世璡啓曰,玉堂上下番俱空,已至多日,事甚未安。副提學趙榮國,校理李命坤,旣有只推之命,修撰兪宇基,帶職蒙宥,竝卽牌招推移入直,何如?傳曰,允。
以副提學趙榮國,牌不進罷職傳旨,傳于洪象漢曰,推考傳旨捧入。
洪象漢啓曰,副提學趙榮國,校理李命坤,修撰兪宇基,旣有只推之命,竝卽牌招,推移入直,何如?傳曰,允。
傳于洪象漢曰,今下歲抄中點下者外,竝蕩滌,居中居下,一體蕩滌。
兪健基啓曰,備邊司郞廳,以大臣意來言,今日雖日次,昨有下敎,故來會賓廳之意,敢啓。傳曰,引見。
傳于兪健基曰,承旨先爲入侍。
鄭羽良,以吏曹言啓曰,今此宗廟夏享大祭親行時,堂上執事,無以推移塡差,堂上侍從敍用人員,令該曹口傳付軍職,何如?傳曰,允。
又以吏曹言啓曰,今此宗廟夏享大祭親行時,許多執事,當以侍從塡差,無職名人員,令該曹口傳付軍職,何如?傳曰,允。
洪象漢,以吏曹言啓曰,今此光陵忌辰祭獻官,行副司直曺夏望,啓下矣。謂有身病,終不受香,昨參賀班,則其無病可知,莫重祭官,輒爲稱病規避,事體道理,極爲未安。本曹請推之外,他無可施之罰,何以爲之?敢稟。傳曰,罷職。
兪健基,以兵曹言啓曰,本曹堂上軍宮一窠,今方有闕,以禁軍取材事,依節目,禁軍別將與各番將,眼同試取後,以其居首者,塡差之意,敢啓。傳曰,知道。
曺允成,以訓鍊都監言啓曰,軍兵所授鳥銃,造給年久,多有破傷,連續換給,前儲已盡,故鳥銃一千柄,使監官折衝柳挺泰,監蕫打造,今已畢役矣。見樣鳥銃十柄,別單封進之意,敢啓。傳曰,知道。監造官考例,稟處。
假注書李文濟書啓。臣敬奉聖旨,傳諭于侍講院贊善魚有鳳所住處。則以爲臣之病狀,尙在昏到澌綴之中,而此莫非篤老癃痼之致,何可以時日望其回甦也?然聖諭之勤切至此,一身生死,亦不暇煩矣。姑觀今夜加減,如有一分可强之勢,謹當趨承云矣,敢啓。傳曰,知道。
壬戌三月二十九日巳時,上御熙政堂。大臣及備局堂上引見時,命承史先爲入侍。左承旨兪健基,事變假注書李文濟,記事官趙明鼎,承命入侍,假注書李運海,記注官李晉吉,自藥院追後入侍。上顧文濟曰,此注書誰也?健基曰,李文濟也。上曰,誰家人?健基曰,故蓬萊君之裔也。上曰,昨年爲節製者耶?健基曰,然矣。上曰,彼兼史何鄕人?晉吉曰,小臣家居淸州,方待罪騎郞,見差兼史矣。上曰,騎郞有年少者誰也?晉吉曰,似是李永福也。上曰,李潤身之子耶?健基曰,然矣。上命健基書傳敎曰,以予涼德,君臨于上,一紀又六,而治效漠然,吾民倒懸,夙宵思之,心豈弛乎?噫,雖然,祛黨之心,自初一也。噫,傳不云乎?堯·舜·桀·紂,其率下,雖若黑白,而民從之,此無他,從其所尙也。噫,堯·舜大聖,敎可行也,而桀·紂彼昏,民豈從也?而隨所尙而民從之。此下書武靈三字而命抹之曰,彼中人方胡服而坐矣。其下欲書以陋矣之意,更思之如何矣。予之祛黨之心,豈可比於胡服?而不祛黨,則夷狄之道不遠矣。復命書之曰,噫,予雖否德,雖不逮乎古昔賢君,噫,彼昏辟,監戒深矣。以義理道之,各尙朋比,釀成戊申,而猶不覺悟,駸駸不悛,噫,君君臣臣之義,將益晦矣。乃祖乃父,喬木世臣,一門尋戈,倫紀漸斁,長此不已,我東禮義之邦,將至何境?此亦大體。噫,彼諸臣,雖不顧乃祖乃父,遙憶昔日,共是昔年之世臣,臣雖負我,我忍彼此乎?喬木世臣而徧在廷之世臣,將於他日,何顔歸拜?幾番過擧,是豈樂爲,而諸臣恬然,一或過擧,狂穰紛鬧,事或息焉,事爲猶前,此豈他乎?心不悛故也。其於大訓,爲諸黨苦心,吾事畢矣。事可帖然,而甚矣黨痼,豈意復前?此孔聖所謂末若之何者也,群下已至於末若之何,而在上者其猶勞心勉飭,豈不憊而亦不歉乎?此猶細故,上欺陟降,思之凜然,豈特無歸拜之顔?遙瞻象設,良欲無語。噫,頃者左相,雖引史牒故事而勉陳,元良夙成,歲月易邁,國事何至十年之泄泄?慨往事諒我心,國事民事之外,不若含默而靜攝,其於前日,則在下者雖慢蹇,不對群下,其過若干日,則自勉乎倦勤,心自乎恧焉。今則歉然,講學之書自我自,慨乎諸臣之重黨乎君。吁嗟軍民,夙宵奚弛?而其於他事,心若寒氷,雖賁育在今,豈能挽回此固執,而貴哉吾道也歟?贊善之引經感回也。雖然,其予苦心,其予筋力,豈復愈也?而其釋然者,卽不過今日之固執。頃者樂正門人,曾門不學,今敎旣示微意,而喬木相臣,略無動意於其忍邁邁乎八歲元良之敎,噫,彼耳目之官,不思蕫飭,惟事違牌,惟思黨習。彼玉署之臣,當滌經卷堆塵,備員乎館,宜有其召其召之心,而其亦違牌,不備其直,今猶若此,雖有稟視事之命,不知將行於何日。今日備局,其可謂濟濟,高麗三日,諺所云耳,焉知其無。他日次對,牌招僅備,噫,予雖誠淺,今者感回尊經義待儒林之誠心,咨大少臣僚,咸體此意,快悛舊習,精白寅協,共濟國事,使其君有歸拜之顔,使其民解倒懸之悶。書畢。上曰,今日諸臣,可謂濟濟,然明日則必復事違牌,安保其能備三人也?健基曰,若頻加申飭,則豈敢違牌乎?上曰,古語曰君逸臣勞,今乃倒置矣,亦何能頻飭?又命健基書傳敎曰,雖解固執,昔日紀綱,尋常慨之,于今次對,亦一初也。微事諠鬧,筵中勦說,此亦紀綱,喉院之臣,知悉檢飭。書已。上曰,承宣持此兩傳敎,出示諸臣後,與之偕入。健基承命卽出,史官亦出,與諸臣更爲入侍。領議政金在魯,左議政宋寅明,左參贊尹陽來,判尹李箕鎭,刑曹判書閔應洙,右參贊朴文秀,戶曹判書徐宗伋,吏曹判書鄭錫五,行司直具聖任,禮曹參議金若魯,戶曹參議李宗城,右尹徐命彬,兵曹參議尹得和,開城留守申晩,吏曹參議元景夏,執義李光溥,正言洪重孝,以次進伏訖。在魯曰,晨朝則日氣甚冷如冬,聖候一樣乎?上曰,姑一樣矣。在魯曰,大王大妃殿氣候若何?聞醫女之言,則差勝後諸節一樣,而有姑勿議藥之敎矣。上曰,慈殿氣候一樣,議藥則觀勢爲之,可也。在魯曰,生脈散,以日次製進爲敎,當依下敎製入,而琥珀膏,其盡進御乎?上曰,以時進御而餘少許耳。在魯曰,王世子氣候何如?上曰,一向安過矣。在魯曰,臣等則時賜進接,而諸臣於阻隔抑鬱之餘,承此入侍之敎,莫不欣忭,而俄於閤外,先奉傳敎,在前則,絲綸之間,或有不平過中處,而今此傳敎,頓異於前,字字切實,臣等當銘服交勉矣。寅明曰,俄奉聖敎,堯·舜之心,靄然溢於辭表,群下不善奉承,致有如向日聖心之激惱,皆臣等之死罪矣。上曰,贊善所達,皆引聖訓,而於其數句語,予果釋然矣。向以廷無樂正門人爲敎,而若謂諸臣皆然,則必以爲冤,故今盡召見矣。旣諭軍民,則今見諸臣,豈可不諭,而顧何異投石於水乎?實無見群臣之顔矣。贊善,屢稱元良入學之慶,而予亦不知爲可喜。向日則無眩氣之時,神氣頗勝,今則不痛而痒矣,若朝著寅協,則卽予展苦心之日,予當開口笑矣,國事民事,則惟可爲而他無可諭矣。在魯曰,近來憂遑,公事積滯,不能稟定,而諸臣日會於備局,商確民國事矣。上曰,若果如是,則備局規模稍存矣。然孔子曰,無固無必,諸臣事,予皆知之,此規安保其鎭長乎?予恐耻笑於百姓矣。寅明曰,聖上豈有可恥之事乎?臣等在輔弼之地,不能盡和協之責,臣罪萬死。諸臣中或有不率敎者,譴責之,可也,飭勵之,可也。而因一微事,輒爲過擧,殆無異於怒蠅拔劍矣,豈不有損於國體乎?臣竊悶之。上曰,自今予以不勞固定,不爲過擧,則亦有所商量矣。寅明曰,常人之情,豈能如一乎?若能保如今日,磨以歲月,則自底調協矣。上曰,亦諭贊善矣。所學者書,所行者黨,此何故焉?以是問難矣。在魯曰,若盡責之以言,顧其行則難矣。上曰,今予之望諸〈臣〉,不必如是責備,若勉着於國事,則或爲忘黨之一道爾。父兄之心,寔出孝悌,而時日漸遠,則亦或忘之,今此黨心,豈逾於父兄乎?在魯曰,自丁未後,不爲一進一退之擧,聖上之苦心,孰不仰揣?人心無恒,若自上持久不撓,則庶爲調協之方,而殿下每以祛黨一事,纏繞聖心,此亦心之病耳。悔心豈不好?而古人云,不可多時留着矣。上曰,予豈以不勝黨習,纏繞於心也。惟以上欺陟降,中夜凜然矣。醞釀於是日,若元良之世,則至於何境耶?欲快爲處分,則太阿在手,然自辛丑後,有所不忍爲矣。諸臣皆昔日之臣,亦將以何顔歸拜乎?寅明曰,聖敎如是懇惻,諸臣雖如木石,豈不思洗心滌腸,仰副聖意之萬一乎?上曰,咸曰改心易慮,而予不信之,俄書傳敎,而使抹去趙武靈三字矣。祛黨豈比於胡服,而予之苦心,則無異於是矣。寅明曰,豈能一一皆變?而每因一人之事,必爲過中之擧,此實有累於聖德矣。上曰,予豈樂爲過擧,而九仞之工,因一人而頹,則高者卑者,虧則一矣。在魯曰,顧今豈有可虧之事乎?上曰,卿等,若久在而見之則可知矣。在魯曰,自上以至誠純德爲之,其效不可速責,而持久不變,一如今日,則不必每加聲色,而自有底定之道矣。上曰,予向日過勞而無益,今後則不欲似向日矣。寅明曰,今此勉留儒臣,親行視學,甚盛擧也。在外儒臣,如沈錥·朴弼周輩,亦宜招致,同參視學矣。上曰,予心如金石,而欲開山林之路,故聽回於贊善矣。沈錥,前者不來,予甚慨然矣,贊善今番之來,甚貴矣。寅明曰,雖使政院召之,似無不可矣。上曰,予當自爲之,豈可使政院乎?在魯曰,今此視學,兼行養老,則朝臣中,年老如奉朝賀·左參贊,亦當竝參,似與癸丑例稍間,而亦異於漢明時矣。君臣之義亦嚴,當參酌議定矣。上曰,若大過,則贊善必不安矣。在魯曰,過齋後當爲視事,而玉堂不備,皆在禁推中,尹得敬有病,長官亦不行公,似當申飭矣。上曰,渠輩不爲道理,而予豈先爲乎?在魯曰,無故,豈不出仕乎?今此所懷疏無批,非出於厭薄,而臺疏皆出忠愛,趙榮國之言亦好,而皆無批還給,故不敢冒出云矣。上曰,予豈不知?而卽今固執釋然,往者群臣,誠可笑矣。在魯曰,大諭後在外侍從禁推之敎,聖意似指目下在任之侍從,而政院,曾不更稟區別,苟係一經侍從者,則勿論堂上堂下,雖十餘年不檢朝籍,竝無軍銜者,及居在遠道末由及聞者,及年已篤老,生死未分者,混同捧傳旨,一竝拿逮,殊非王政之所宜,當該承旨推考,何如?上曰,依爲之。出擧條在魯曰,大諭後,在外玉堂禁推之人,今番赦令,置之放秩,而特命仍之,恐涉太過。然此則姑勿論,卽今聖上將開講,而玉堂不得備員,亦無窠闕,不可不預爲變通矣。禁推諸人中,尹光毅,自外任內遷,而中和以兼營將,待面替未卽上來,固然。朴春普,方在善山本家,而且患涉疑之疾云,旣在遠道,則何以及聞而上來乎?臣意以爲,居在畿湖二三日程內者,罷職放送,在遠道者,只爲遞差而勿拿,尹光毅則勿拿亦勿遞,闕員則卽今差出,似好矣。上曰,當初下敎,只爲見帶侍從,而傳旨混同捧入,欲爲下敎而未果矣。所達皆依爲之。出擧條寅明曰,李命坤,豈可長爲撕捱乎?亦可嚴飭矣。上曰,趙明謙·李命坤,向者南有容,一筆竝擧,曾以擧直措枉之意諭之,而李命坤則廉隅已伸,今爲宣箋官矣。顧錫五曰,玉堂皆備乎?對曰,兪宇基·沈䥃·尹心衡,以在外侍從,皆在禁推中,而李命坤以牌不進,當捧禁推,其餘則闕已塡矣。上曰,然則玉堂已備,而牌招則不爲,欲使開講,似甚苟簡矣。兪宇基·李命坤,只推。出榻敎寅明曰,東北民事,宜令諸臣商確,而穀物已罄,誠爲罔措矣。上曰,非但穀物之不足,聞方癘氣竝熾,民將盡劉矣。北路賑事,靈城達之,可也。文秀曰,北伯入六鎭監賑,評事不欲踰嶺,故方入賑端川等地,御史入平安道開賑,姑無狀聞入來。而以嶺南狀啓見之,則十一萬石穀,定三差員一從事,分排裝載,似於三四箇月內,陸續入去。御史所請得帖文價及其他二萬石穀,令統制使,以兵船載之,金遇兌相換穀物,亦不下五六千石,似已運載矣。其後形止,更未得聞,而今又一邊鑄錢,大槪賑事,似順成矣。上曰,然則賑穀無不足之患乎?文秀曰,元數旣如此,且存剩數,必不至減縮,略聞聲息,則似無更請之擧矣。上曰,道臣·御史下去後,果善爲之云耶?在魯曰,聞方盡誠爲之矣。寅明曰,卽今賑資,雖已區劃,嗣歲民事,亦甚可慮。風落木,盡許發賣,則可作數萬石穀,而明智島煮鹽事,亦爲生穀之道。已令閔應洙·朴文秀專管,而今可更爲申飭,使之從長措置矣。上曰,靈城·刑判,第達其槪。文秀曰,向日以玆事下詢,而臣以退出後詳達爲對矣。臣果不能詳知,而頃聞賑堂,有送人審視規劃,成冊子以來者,臣取視,則其所規劃,纖悉儘好。賑堂必詳知,而亦有成算矣。應洙曰,大體則臣雖知之,而曾未目見,果有送人,與監司相議成節目以來者矣。然必先定屬於某處,然後雖使臣等句管,可矣。文秀曰,各衙門,必有侵奪之弊,不可專屬一處,實屬於賑廳,而使備局句管,似好矣。上曰,下敎於卿等,使之商確此事,今過幾月,而尙未講定,誠爲慨然矣。備局句管此等事,古亦有之云,而亦非設官分敎之意矣。陽來曰,聖敎以爲,備局摠其大綱,賑廳專管,猶有所妨,而在前或有如此之規矣。箕鎭曰,欲嚴備局事體,誠如聖敎,而賑廳·備局,相議爲之,乃一時便宜,非關大體也。錫五曰,臣亦聞諸其近處人,則專屬一處,必有其弊云矣。宗伋曰,各道句管,於備局最多,兩付之,似好矣。宗城曰,錢穀刑獄,不及廟堂,自古事體然矣。近來則皆親之,設試之初,似難專屬一處,而此等事,大抵難必其無弊矣。向聞金遇兌能無侵民乎之敎,大哉王言,遇兌雖謂善於料辦,而錢穀何從出乎?向者湖南困於誅求云矣。今番北路賑事,亦任此人,臣亦不知其果善爲也。文秀曰,當初遇兌,料辦賑穀,欲多買貢物,得三十萬石活民云。臣以謂若然,則都下枯渴,與惠廳·地部痛禁之,只存其十分之一,而欲奪其已賣者,則亦不多,故置之。今番則不至大段有弊矣。命彬曰,明智島事,雖使備局句管,而專屢賑廳,則似無妨矣。景夏曰,煮鹽細事,廟堂不必句管者,誠如聖敎,而其利害則新進生疎,不能詳知矣。文秀曰,明智島,臣見之則鹽利似多矣。在魯曰,初頭則賑堂,當專意句管,而文秀熟於此等事,當令始終相議爲之,已成之後,使賑廳規劃形止,歲聞於備局,似好矣。言未畢,文秀,欲有所達進伏。上曰,俄有下敎而靈城勦說,極爲無嚴矣,推考,承旨不能檢飭,亦爲推考。出榻敎寅明曰,卽今錢穀俱盡,殆無着手處,廟堂雖持,大體而已,此等事,亦不可不知矣。明智島事,實爲生穀之道,而亦有補於賑資矣。應洙,諳鍊有幹才,文秀亦勤渠〈?〉,委此兩人,終始區畫,可也。上曰,明智島大乎?文秀曰,其形地狹長如箕,皆聚沙而成,周回僅八里云,而人家亦不多矣。然家家引水爲鹽井,鹽利則似無窮矣。上曰,京城周回幾里?箕鎭曰,三十里矣。上曰,松都周回幾里?申晩曰,二十九里。上曰,八里之地,鹽利幾何多耶?欲屬之於國則陋矣,欲爲民除害而已,則雖金海府使,豈可使干與乎?凡事惟在擇人任之,而如不得其人,則不如明立節目,屬之某處,又屬之不分明,則必有監·兵營差人輩,見侵之弊,其害與鹽利不相補矣。今姑名屬賑廳,而使靈城與刑判,專意句管,限數三年釐正後,更議屬處,可也。金遇兌向日事,聞宰臣所達,予甚悔之。渠不過牟利之輩,靈城亦見瞞,今又來譽如醴,厥漢誠難矣。其才雖有可取,而若委任則必有弊矣。此後則遇兌名字,勿復達於筵中,可也。文秀曰,臣非薦遇兌者也,北路事已盡入其手,故不得不使之,而閔亨洙曾欲任之,而今北伯亦譽之矣。上曰,渠豈經綸之才乎?是乃謀利之輩耳。顧何足稱說乃爾?在魯持狀啓進伏曰,此乃嶺伯狀啓也。以安東府使李重庚,限今年仍任事爲請矣。前因沈聖希辭朝時,陳請廟堂,以限今年六月仍任事回啓,而今此狀啓,似若不見其回啓者然,殊可訝也。聞守令瓜限,吏曹例以除拜日始計。然則李重庚瓜限,在今二月,臘月都政,當已出代,而朝家旣許限六月仍任,治績雖甚可惜,何可又請仍任乎?實未免煩瀆矣。所請仍任事勿施,而李重庚旣限今年六月仍任,而徑先上京,大是曠官爲弊不貲,令該曹催促下送,何如?上曰,旣已回啓之事,道臣若不聞而再請,李重庚若不知而徑還,皆非矣。道臣推考,李重庚催促下送,可也。出擧條在魯曰,嶺伯狀啓,備陳道內各邑春窮之狀,請右沿及山郡·江郡,折半留庫還穀,分多少加分給矣。右沿則凶荒頗甚,留庫中四分三加分,江野邑則三分一加分,山郡則本來穀多,非爲災邑,勿施,何如?上曰,右沿·江野邑,依所達使之加分,山郡之勞於轉輸之邑,亦許三分一加給,可也。出擧條在魯曰,賑堂旣往見遂安,必詳知其銅脈形止矣。上曰,第陳其一通。應洙曰,臣但見其外面,固未能詳知,而大抵銅脈散漫,所出多寡不等,而雖多處,其銅土不過數風爐而盡矣。上曰,卿能周覽乎?其山之大少,何如?應洙曰,其山則甚大且廣,幾至五六十里,而量其機械凡百所入,終是役巨而利小矣。上曰,銅穴深淺,何如?應洙曰,不過二丈而止矣。寅明曰,銀穴則深無限,而此則不然矣。上曰,前頭則似多出乎?其果便止乎?寅明曰,當初不過爲一時裕財之道,而詳聞之則似不大段矣。在魯曰,應洙摘奸歸後,亦有所書啓者矣。今聞其言,則鑄錢事,銅鐵散漫布在,探取之際,費多利少,固不可輕議。依前封置銅山,勿許私店,戶曹軍門,如有取用事,則草記往探,何如?上曰,依爲之。出擧條在魯曰,中原錢若買來,則利似多矣。上曰,曾聞禮部侍郞仇德,於灣上語人曰,爾國若費咨文一張,則用錢足矣云,其利果如是耶?寅明曰,此則不必自國家爲之,雖原譯輩,亦足圖之矣。上曰,科事議定,可也。慶固不逾年,而秋間爲之,得無不可乎?若魯曰,雖卽今,亦可設行矣。陽來曰,武初試,則五月初旬間,足以畢矣。箕鎭曰,慶不逾年,誠如聖敎,而夫治世之事寬緩,而季世之事忙急,五月則劇農,鄕人必難齎糧赴擧。臣意則差待秋成,咸聚設行,似甚便好矣。上曰,雖待秋,鄕人似不多赴矣。寅明曰,大體重臣之言,是矣。應洙曰,五月則必難咸聚,以八月退行,似好矣。文秀曰,雖五月足爲之,而七月則已釋來矣。七八月之間,定行好矣。錫五曰,文秀所達是矣。宗伋曰,雖五月望前,足爲之,而不然則以八九月爲之可矣。聖任曰,臣意則以五月設行,未爲不可矣。宗城曰,此乃率土同慶之科,五月則遠方之人,必難咸聚,以八九月爲之甚好矣。上曰,東北之人,必不能來矣。得和曰,雖五月,實才則盡來矣。申晩曰,九月則甚遠,以五月進定,似好矣。上曰,北道牟麥,何時熟乎?文秀曰,七月則耳麥早熟,而曾見北路人,雖豐歲,觀京科者絶少矣。景夏曰,以五月望間定行,似無妨矣。上曰,判尹及吏參所達,雖是,而卽今東北荐飢,民將盡劉,雖爲東北,休之亦可,以九月定行,可也。出榻敎在魯曰,每經大比之科,卽爲分館,自是令式,而昨年大比科後,尙無擧行之事。問之上博士,則曾以分館事,遭臺論,不得更參於圈事云,前例亦有變通陞六之規矣。今亦依例上博士陞六後,申飭卽爲分館,何如?上曰,依爲之。出擧條在魯曰,昨日屢次陳懇,而終不聽許,大享親行,誠爲悶迫矣。近來玉色似減,眩候尙無差勝之效,達曉將事,必有傷損之節。今番快許攝行,而冬享則量力爲之,無所不可矣。前頭有無限之年,而豈可强行於聖體未寧之時乎?且疾病之來,聖人亦不免矣。特軫愼重之道,勉許臣等之請,千萬祈祝。寅明曰,近日時氣甚不好,觸冒風露,徹夜植立,必有所傷矣。上曰,五度享禮,雖欲盡行,而不能矣。眩氣猶有往來,而此則何時無之耶?在魯曰,眩候安知不作於將事之時乎?上曰,心有所主,則無傷矣。文秀曰,大臣如是祈懇而不許,臣等更無可達,而大臣亦有所未盡知者,目今癘氣漸熾,禁標外則無處無之,此時露處將事,必致傷損,恐非上奉宗廟之道也。箕鎭曰,向者元良之入學,皆命集春門往還,聖上之軫慮,靡不用極。目今癘氣彌滿,如火益熾,決不可觸冒風氣。臣民之憂慮,固不足盡達,而以殿下惟疾之憂,反之於東朝,則宜思貽憂之道矣。在魯曰,眩候與時氣,俱難於將事矣。應洙曰,守禦軍兵,太半患厲,無一片乾淨地,姑命攝行,而冬享則親行甚好矣。宗城曰,輔護股肱,皆請攝行,非不仰體聖上之孝思,而風氣近甚不好,宜軫愼重之道矣。先臣致仕後,聞秋享親行之敎,手自草疏,苦懇還寢,而聖批亦甚諄切,今日小臣,不能無疇昔之感矣。況今聖上,躬親將事,必爲沐浴澡潔,當此時氣乖常之時,萬一有傷損之節,則臣民之憂慮,當如何哉?更加思量,千萬伏望。景夏曰,乘輿所戒,百靈擁護,俾無他憂,而癘疫方熾,行路不潔,今此動駕,恐非愼重之道。上曰,諸臣苦心,予非不諒,而予亦有苦心矣。誓戒隔宵,今豈可退乎?秋冬享,雖欲親行而尙遠,且凡事不可預料,誠意先立,則無傷矣,卿等勿過慮焉。在魯曰,秋冬享,雖不親行,亦將奈何?前頭爲日無限,當先爲審愼於目前矣。上曰,向者皇壇,旣以親行下敎,而卽許還收,可聽者聽之,可固執者,予亦不撓矣。環顧群下,無一可恃,但追先之心,倍切於前矣。向因贊善引經之言,有所感回,而予之苦心,予之筋力,豈有可愈之時乎?卿等之請,非欲却之,而若伸情禮,則眩氣似可愈矣。今方屈指而待,予心如寒氷浮雲,惟有慕先之誠,而無一世念矣。傍人若問素心處,笑指淸霄一片雲之句,向亦諭之,而予心實如是,皆由於時象而然矣。景夏曰,臣有憂愛微悃敢達。聖上苦心調劑,而諸臣不能奉承,是固死罪。聖上因此而輒下不忍聞之敎,豈非惶悶罔措乎?上曰,予之如此皆由時象矣。景夏曰,臣於軍民大諭,不勝惶愧,而亦有所慨然矣。雖或有痼於黨習,不遵聖敎者,而諸臣豈皆然乎?群下有罪,誅之殛之,無所不可,而每因一事激惱,辭旨截嚴,至使擧朝遑遑,豈不悶迫乎?今番則或接大臣·儒臣,不敢謂閉閤,而上下否隔,殆至四十餘日,雖閉閤却膳之時,未嘗如此矣。抑臣有痛傷于心者,今此大諭軍民,聖上於諸臣,待以化外,謂不足諭矣。諸臣有廉恥,則豈敢抗顔,而復入乎?苟使諸臣,有燕趙俠士之節,當自頸北闕下,以彰其罪矣。昔錢若水,聞其君望眼欲穿之言,急流勇退,諸臣所遭如此,而不能決退,誠愧古人矣。當聖上過擧之時,諸臣皆會于備局,臣有守株之見,自劃備堂,故不敢進備局,而日日來待于吏曹,直知諸臣許接之敎,終日苦企,而天聽邈然,日色已昏,則焦遑退歸。若以外面看之,橫金乘軺,可謂榮矣,而得罪君父,遑遑罔措,則反不如軍民,行路指點,豈不赧然乎?臣嘗謂左揆曰,吾輩不能泥首金吾,以請誅罰,又不能相率退去,以存廉隅,亦不得排闥直入,碎首天陛,以匡聖上之過擧,此誠不忠矣。君臣猶父子,臣雖有罪,諄諄敎飭,若慈父詔迷子,而勿復爲過擧,千萬伏望。上曰,宰臣所達,豈不是乎?予意謂靈城及元景夏,必有所達矣,如有所懷,盡達之,可也。景夏曰,今番文衡薦望,聖上,於李縡名下,有書下者,此實前所未有矣。東宮冊封時,李縡以輔養官,終不入來,臣於其時,待罪桂坊,私有所言,輔養官,與他職有異,來參盛禮,且瞻岐嶷之表,道理當然,而終不來,誠固執矣。到今年久之後,如是書下,恐有慊於大聖人包容之德矣。從前文衡薦,李縡以舊望屢入,今非新薦,則至於書下於望記中,豈非過中乎?上曰,宰臣所達皆是矣。大提學,今獨不來,無乃欲遞乎?當初文衡圈望之入,其人隘,故予或慮其過爲撕捱矣,其出於入學之時是矣。至於圈望中所書下者,蓋因有激於南有容之疏矣。吳光運一點極怪,故慨然於此,先書於吳光運名下而加圈改字矣,此則予自以爲是矣。今番予過擧有二,大提學之再疏無批還給,以朴弼載事下敎,雖有激而爲之,此實予之過擧也。文秀曰,臣欲待大臣請攝語畢而仰達矣,近來辭旨之間,每有凄楚之意,前後筵中,屢下植松之敎。元良今已長成,殿下似無可憂者,而時象雖未臻調協,殿下以苦心持久,不無感化之道。雖堯·舜之世,亦有方命之類,何得每事洽當於聖心乎?以此過勞聖慮,恐有妨於攝養之道,臣竊悶之。今又以夏享親行,群臣如是焦迫,推此而民庶之心,亦可俯諒,恐又非鎭安民心之道矣。上曰,此何關於民心之鎭與不鎭,卿等每作擾矣?向者首揆言,靈城若率來,則必感回予心,而今雖有靈城,更難變動矣。文秀曰,此則大臣失言矣。臣何能一分感回天聽乎?若魯曰,諸臣誠意淺薄,故殿下終不允許矣。上曰,若云誠淺,則豈謂其苦心乎?在魯曰,聖上春秋漸高,當留意於攝養之方,如此親享等事,宜自今撙節矣。上曰,予亦自覺凡百,漸不如前,故欲趁今爲之耳。在魯曰,臣等如是苦懇,終未承兪音,焦迫之外,更無可達,而將事之際,決難達宵植立,時入小次,亦有望焉。上曰,入小次等節,當觀勢爲之矣。在魯曰,夏享,旣定以親行,誓戒姑命攝行,何如?上曰,此則第觀筋力爲之,而顧何妨也?在魯曰,來初一日,常參與誓戒相値,姑停,何如?上曰,依爲之。出榻敎仍顧應洙曰,賑事今至何境?東北飢民必多,而其他流丐似多矣。設粥乾糧,何以區別爲之?應洙曰,萬里倉,方給乾糧,蕩春倉,設粥。浮黃者入於設粥救之,稍勝者給乾糧,東北之民,或有籍與牌,而其他畿民之無籍與牌者,實難區別,亦盡給之矣。上曰,雖豐歲亦有飢者,若見其必死,則豈可不給乎?應洙曰,見今厲氣大熾,不但飢死,病死者最多矣。上曰,北路飢民上來之數,賑恤使,必知之矣。其數幾何?文秀曰,臣亦不能詳知矣。上曰,靈城旣爲北路賑恤使,而飢民上來多寡,不能詳知,殊非委畀之意,從重推考,可也。出榻敎應洙曰,飢民有病者,出送蕩春臺,其死者,宜使五部埋葬。以此意,申飭五部,使之擧行,何如?上曰,依爲之。而若有疎忽者,則五部官員,當爲重罪,出擧條申飭,可也。文秀曰,若只使五部埋葬,則僵尸必曳出城外,而有堆積之患矣。使京兆,嚴飭五部,搜得僵尸,卽報賑廳,自賑廳,備埋葬物件,善爲埋葬於遠處甚好,有癸丑前例,可按而行矣。上曰,依爲之。出擧條仍命曰,如此之時,厲祭有無時行之之規矣。不卜日設行厲祭,可也。出榻敎寅明曰,今番誓戒時,刑判亦有所事,而明日旣往蕩春倉,則身旣薰染,似難進參矣。上曰,然矣。使之勿參,可也。出榻敎在魯曰,徐宗玉時未付職矣。更差備堂,而李箕鎭,亦仍差嶺南句管堂上,何如?上曰,依爲之。出榻敎在魯曰,左相以其父母遷葬事,陳疏請由矣。故相臣洪致中父母遷葬時,有軍丁題給之例,其在優待大臣之道,當有考例施行之道,故敢達矣。上曰,令該曹考例擧行,可也。出擧條寅明〈曰〉,承此下敎,幽明榮感,當復如何?然此時豈可勞民乎?上曰,此是應爲之例,何至過謙乎?寅明曰,故奉朝賀李台佐遷葬後,方爲石役,改築塋域云。此雖與營葬有間,而其在優禮故相之道,令本道顧助軍丁,亦恐無妨矣。上曰,依爲之。出擧條光溥曰,臣之情勢臲卼,去就無可論,而上下阻隔之餘,有此賜對之命,不計廉隅,顚倒趨承,而於閤外,伏覩備忘,誨飭群下,辭旨懇惻,責及耳目之官,至有未安之敎。臣何敢一刻晏然於臺次乎?請命遞斥臣職。上曰,勿辭。健基曰,光溥再啓煩瀆,退待物論矣。上曰,知道。重孝曰,俄者承·史,先爲入侍。下敎時,適値藥院批下,故史官兩人,進去藥院。左右史不備,則宜有稟達之擧,而徑先入侍,不無輕遽之失。請入侍承旨兪健基,從重推考。上曰,依爲之。出擧條若魯曰,臣以職掌,有所仰達矣。曾前以年凶,或有物膳停減之時,至於逐日供上,無減損之規,而頃仍北道白大口價米許減,有供上黃大口減半之命。以聖上節損之盛意,雖有此敎,而在下享上之道,極爲未安。若自惠廳,劃給減米之代,使司宰監,依例供上,則似宜。下詢大臣而處之,何如?在魯曰,奉常寺中脯價之自北關上來者,今年全減,而中脯則不可不準數造備,故旣命自惠廳代給,以祭享所用之至重也。今此供上之重,事體亦無間,亦令惠廳上下準數進排,宜矣。上曰,宰臣之以職掌陳達,是矣,而卽今國用漸渴,其在不食羊肉之義,雖數百石穀,何可輕費乎?東朝所供,則自惠廳劃給價米,勿爲減封,其餘則置之,可也。出擧條重孝曰,聖候累月靜攝之餘,有此夏享親行之擧,臣民憂慮,容有其極。大臣·諸〈臣〉縷縷陳請其還寢,而聖上終不允從,固已悶迫,而又於親享之後,將行視學之禮。目今東北流民,塡滿都城,癘氣竝熾,街路之間,僵尸相續。此時視學,實近文具,時氣如此,動駕則一,而大臣諸宰,皆以親享,苦口爭執,終無一言及於請止視學之事,臣竊慨然矣。上曰,大體是矣。此臺誰也?在魯曰,洪重孝也。上曰,視學固非張大之意,而臺體則然矣。重孝曰,比之親享,則固爲彌文,而旣行親享,又爲勞動,則必有眩候添加之慮,故敢有所達矣。上曰,臺言亦然矣。而親享後稍間日字而爲之,則有何害乎?諸臣以次退出。
上在昌德宮。停常參·經筵。
貞禧王后忌辰。
曺允成啓曰,備邊司郞廳來言,今日賓廳坐起日次,而昨旣進行,不得來會云矣,敢啓。傳曰,知道。
鄭羽良啓曰,今日持公事入侍日次,而國忌正日相値,頉稟。傳曰,知道。
曺允成啓曰,大司憲李益炡,再度呈辭留院,執義李光溥避嫌退待,掌令尹志泰呈辭,持平朴成玉在外,掌令一員,持平一員未差。今日以監察多時之意,敢啓。傳曰,知道。
鄭羽良啓曰,明日親臨誓戒時,承旨不可不備員,而左承旨鄭必寧,方在右議政趙顯命偕來。在前如此之時,有姑令入參之例,何以爲之?敢稟。傳曰,依例入參。
兪健基啓曰,執義李光溥,引避退待,尙未處置,事甚未安。除在外·呈辭·受由外,掌令尹志泰,卽爲牌招,何如?傳曰,允。
傳于曺允成曰,曾於向年奉審時,便殿引見,有陳達者曰是矣。事體雖同日時行禮,於意豈强?今夜誓戒,以五更一點爲之。
又傳曰,與宗廟朔祭時刻同,故誓戒時刻,退定矣。
李世璡啓曰,昨日入侍時,今此親臨誓戒,秋判勿參事下敎矣。所當次堂進參,而參判李衡佐,再度呈辭,國忌齋戒留院,以參議進參,事涉未安。參判合有變通之道,何以爲之?敢稟。傳曰,參議進參。
以別雲劍望筒,傳于曺允成曰,曾已下敎矣。正日,亦以此差備仍之。
又傳曰,今番太學書下文字中,有落字,故書此以下,見其大小以相同者用之。
又傳曰,今者尊年重儒之日,皆昔年敦召之臣,予意諭手諭,贊善朴弼周,特陞一資。
儒臣沈錥處手書。其自桂坊知之深矣。嗟,往者之書自我自,求助儒林,廣召儒臣,先相向日,勸飭應命,若猶昨日,若知今召,相心奚間,于今手諭,諭先相意,卽日入城,輔我涼學。
傳于曺允成曰,贊善朴弼周處手書,遣史官傳諭,儒臣沈錥處手書,使院吏,乘馹齎傳。
贊善朴弼周處手書。卿與贊善,山林宿儒,皆以昔敦召之臣。于今尊年崇儒之時,欲召于卿,而或卿或爾,待儒臣之道,歉然參差,特陞一資,令史官敦召。向者勉許卿章,今者從贊善勉,皆重儒林之意。視學在近,講筵復開,慨往日之書自我自,輔其涼學,專在儒林,卿豈依前固執?且予之待卿,其豈文具?今者陞資,其諭予意。予雖尊年,惟昔而若此,卿不以前銜而來見,於予於卿,皆可得矣。今者此諭,欲見卿之誠心,以手書代而安車,卿須體慇懃開心之諭,幡然偕史官之來,用副此心,用副此心。
以洪吉輔爲假注書。
李世璡,以禮曹言啓曰,今三月二十九日,大臣·備局堂上引見入侍時,癘祭不卜日卽爲擧行事,榻前下敎矣。依下敎,癘祭不卜日,來四月初二日,設行事,知委,何如?傳曰,允。
上在昌德宮。停常參·經筵。
下直,安山郡守鄭翬良,靈光郡守李裕身,瑞山郡守柳綽,順興府使趙尙綱,茂朱府使朴師漢,谷城縣監呂光世,美錢僉使陳世文,溫萬戶朱秀點,白翎僉使閔鎭斗,兔城僉使金泰極,荏子島僉使張世億,注文島僉使李彦命,善積僉使李薰。
曺允成啓曰,大司憲李益炡再度呈辭入啓,執義李光溥避嫌退待,掌令尹志泰陳疏入啓,掌令一員,持平一員未差,持平朴成玉在外。今日以監察茶時之意,敢啓。傳曰,知道。
備忘記,傳于曺允成曰,今下弓矢,美錢僉使陳世文,溫萬戶朱秀點,兔城僉使金泰極處給送。
李世璡啓曰,假注書洪吉輔時無職名,令該曹依例付軍職,冠帶常仕,何如?傳曰,允。
又啓曰,檢閱趙載德由限已過,卽爲牌招入直,何如?傳曰,允。
吏曹口傳政事,檢閱閔百昌單付。
兵曹口傳政事,副司果金漢喆·鄭宲。
李世璡啓曰,副校理尹光毅,旣已帶職蒙放,卽爲牌招入直,何如?傳曰,允。
又啓曰,尹光毅牌招事,允下,而今已夜深,待明朝出牌之意,敢啓。傳曰,知道。
又以成均館啓啓曰,今三月初三日儒生課試,今月內無故日退行事,曾已啓達矣。知館事李秉常身病,大司成金尙星方遭重制,今已過限,不得爲之之意,敢啓。傳曰,知道。
曺允成,以漢城府言啓曰,近來國綱漸弛,禁令不行,生松偸斫之弊,日以益甚,故嚴飭發禁,使之勿拘兩班·常漢,隨現捉來矣。禁吏捉得生松元株一吐莫於新門外尾井洞近處兩班家廊底,欲捕犯禁人之際,反被其上典結縛敺打,方在死境云,而城門已閉,故待曉發差,其使知奴子,捉來推問,則奴漢徵供云,渠與班奴今奉·今贊等,因上典分付,書吏·使令,曳入舍廊前,結縛敺打,奪其被捉松木,換以馬槽柱木,出示恐喝,果是實狀云云。更問其松木出處及其上典爲誰,則以爲,去月二十日,奴漢徵,自西山載柴歸路,到梁哲里,斫取隱藏于柴同以來,結縛禁吏之分付,乃渠上典前兵使柳濬之子前府使世復所爲云。被捉禁吏,親爲看審,則其傷處雖不至大段,而結縛經夜之狀,明白無疑。設使禁吏,有所作挐於兩班家,在世復之道,以堂上武弁,屢經守令,宜知法理。固當呈狀法府,以請査治,而計不出此,徒懷忿恚,欲爲奴僕,掩護罪犯,奪取禁物之不足,結縛法府之差使,其爲擧措,誠極駭悖。此而置之,則法安所施乎?奴漢徵·今奉等,方自本府科治,而禁松犯斫者,家長論罪,旣有前後受敎,柳世復所犯,不可無嚴懲之道。令攸司稟處,何如?傳曰,允。
又以戶曹言啓曰,依傳敎,右議政趙顯命去三月今四月兩朔祿俸,更爲輸送于本家,則以爲,見方引罪求免,廉義法例,俱不容冒受常祿,祿俸又不領受云。何以爲之?敢稟。傳曰,更令倉官輸送。
又以義禁府言啓曰,今三月二十九日大臣·備局堂上引見入侍時,領議政金在魯所啓,大諭後在外玉堂禁推諸人中,尹光毅自外任內遷,而中和以兼營將,待面替,未卽上來固然。尹光毅勿拿,亦勿遞,似好矣。上曰,依爲之事,擧條啓下,而尹光毅旣已自現囚,放送,何如?傳曰,允。
李世璡,以宗簿寺官員,以提調意啓曰,因全羅監司權狀啓,茂朱赤裳山璿源閣破傷處修改事,命下矣。趁擇日郞廳下送時,行用印信及馬匹書吏庫子所騎馬,亦依例擧行之意,分付于該曹該道,何如?傳曰,允。
壬戌四月初一日丑時,上御仁政殿南階。親臨誓戒入侍時,行都承旨鄭羽良,左承旨鄭必寧,右承旨李世璡,左副承旨兪健基,右副承旨曺允成,同副承旨洪象漢,假注書李運海,事變假注書李文濟,編修官李齊聃,記事官趙明鼎。羽良曰,右議政趙顯命處偕來承旨,旣已誓戒,親祭間,姑令史官替送,何如?上曰,依爲之。羽良曰,吏曹判書鄭錫五於讀誓文之際,落漏年月而讀之,推考,何如?上曰,依爲之。
上在昌德宮。停常參·經筵。
下直,安州牧使李日躋,咸從府使南泰慶,珍島郡守柳祥基,延豐縣監趙昌林,靑山縣監金宇槩,興陽縣監李行彬,許沙僉使姜遇聖。
曺允成啓曰,大司憲李益炡三度呈辭入啓,執義李光溥避嫌退待,掌令尹志泰疏批未下,掌令一員,持平一員未差,持平朴成玉在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
以副提學趙榮國牌不進罷職傳旨及校理李命坤,修撰兪宇基牌不進禁推傳旨,傳于李世璡曰,讀書,已諭儒臣而如是耶?只推牌招。
李世璡啓曰,檢閱閔百昌,旣已付職,待開門牌招,何如?傳曰,允。
又啓曰,兼春秋趙鼎耉奉命在外,今姑減下,其代令該曹口傳差出,何如?傳曰,允。
吏曹口傳政事,兼春秋單崔一奎。
備忘記,傳于李世璡曰,師領議政金在魯,傅左議政宋寅明,右賓客李箕鎭,左副賓客李德壽,右副賓客趙觀彬,贊善魚有鳳,大司成金尙星各虎皮一令,大提學李秉常熟馬一匹賜給,輔德李善行加資,弼善鄭俊一兒馬一匹,兼輔德洪昌漢,兼弼善李命坤,文學李夏宗,兼文學金尙迪,司書李箕彦,說書趙暾,兼說書閔百昌,廟司司藝金瑞龜,典祀官洪相朝各上弦弓一張,翊衛趙載一·李堣,司禦柳遵·尹東喆,翊贊李海宗·李錫禧,衛率李謙佐·朴師任,副率宋文欽·李顯箕,侍直趙祉命·吳彦耉,洗馬李宗德·宋徵相各不粧弓一張,將命生員尹得敏論·孟中一件,奉香生員金由行,奉爐幼學權震應庸·學中一件,執篚生員金致仁,執尊生員趙曮·金履遠,修案生員徐孝修·尹在東,挾冊生員權噵·沈士希,置案生員李克顯,設席生員柳善養各紙五卷·筆五柄·墨五笏賜給,下人等令該曹米布磨鍊題給。
備忘記,傳于曺允成曰,父之所敬亦敬之矣。今方重儒林尊齒之時,贊善入侍云,故旣下敎,則當該中官,不遵下敎,以己意敢稟,極涉駭然。令該府處之。
曺允成啓曰,前廣州府尹閔通洙來到闕外,所受密符,使其褊裨替納,所當依新定式,直捧禁推傳旨,而纔有犯染之事,不得入闕云。此與無端替納有異,推考警責,何如?傳曰,允。
右議政趙顯命疏曰,伏以元良齒學,盛禮順成,大庭班慶,跛躄皆聳。顧臣以罪以病,跡阻班次,瞻望雲霄,且懼且悼。臣頃自扈駕松都時,得血病,昨於胥命所,忽大嘔昏倒,經一晝夜而僅甦。始伏聞狗馬賤疾,上煩宸念,特遣承宣,諭令還家調理,至命御醫,持藥物看護,隆恩厚渥,皆非負罪賤臣所當得者,病裏惶感,無以爲心。臣之病情,積有源委,今旣大發,頭勢甚獰,醫者束手,無藥可試。數日以來,手臂腰脊,稍若蠢動,而腰以下則全不運用,雖幸不死於朝夕,其爲廢疾則無疑矣。臣以無狀,蒙殿下眷顧,致位至此,而首尾二十年間,無一事仰答塵露,今又不幸至此,未死之前,恐不復更瞻天顔。人生到此,寧不悲哉?臣之罪犯至重,固已無去就之可論,而病又如此,一向虛帶重任,公私多妨。伏乞聖明,卽命鐫罷臣所帶相職,俾毋至久曠,令臣得以安意就盡焉。答曰,省疏具悉卿懇。旣諭于左揆往者之敎,因慨已諭,其豈深意?卿之爲國公心,知其深矣。卿須體君臣之大義,顧小子之至意,安心勿辭,益加善攝,俟少間其卽偕入,用副此意。仍傳曰,遣史官傳諭。
判敦寧府事兼大提學李秉常疏曰,伏以東宮齒學之禮,旣已順成,而連日陰霾之餘,適又天氣姸暖,有若神靈助佑,凡在含生,莫不奔走鼓舞。如臣忝居講席周旋之任者,其爲歡忻慶忭,尤復如何?仍念人臣事君,貴在誠實,官爵辭受,亦自有一箇規度。臣固譾劣,百無肖似,而惟於此,輒兢兢持守,所謂自畫鐵壁,豈非質誓之辭,而近來廷臣之朝辭夕出,亦皆循例行用,臣是病之。前後辭職,必細自商量,雖係淸要極選,勢可末梢一出,未嘗輕用此語,獨於玉署·文衡,始敢顯然質言,自幸目下,免爲不顧行之歸,而意外一失此脚,九仞虧功,半百違牌,卄載固志,盡成一場脫空,遽然爲喪失所守,欺謾君父之一無據人耳。初乃倉卒冒出,惝怳失魄,而事過追思,如夢始覺,實不省何以如此也。事勢雖急,尙有餘日,臣若力加控免,自當卽有變通,而妄意揣度輕重,不覺其自陷於顚倒斑駁之科者,固臣之罪,而臣之本來情實,旣被聖鑑恕燭,前日再有是除,已皆一例蒙遞,後膺文字應製之役,而又復隨辭卽許,臣實迄今感祝,而今猝一朝奪志,以致前惠之不卒,亦不能無憾於天地終始生成之下也。然臣已不能循墻以走,又不能鑽地以入,而事係至重,任且甚緊,此已無可奈何。今則盛禮旣完,微分粗效,其不可一刻仍冒之義,不啻皎然明甚,無論搢紳輿儓,莫不一辭同然。伏想聖慈,亦或默諒而許之於心上矣。臣固知早晩自可一遞,而一日不遞,冞增一日之愧,或恐一疏再疏,遲延時日,有如循常文具之爲也。臣旣知終不可獲免,不用三疏,例辭卽出,承命於習儀初日,實出於奉承殿下痛祛文具之意。殿下亦豈不俯體下情,而不賜初疏卽遞,反行此所戒群下之文具哉?臣之今日所自期而仰勉者,全在上下之交相務實,辭疏之煩辭强聒。亦慮有涉文具,只陳其應遞,梗槪如此,齊誠虔伏,惟殿下一兪之是竢。再昨許接臣僚,出於群心許久焦鬱之餘,而旣不隨諸臣入覲耿光,今日親臨誓戒,亦闕進參,誠禮俱缺,罪戾尤重。伏乞聖明,亟先鐫遞臣文任,仍治臣罪,以肅朝綱,不勝幸甚。答曰,省疏具悉。以卿往日之苦執,今番行公,爲元良忠君,使臣以禮,事君以忠。卿忠以事予,〈予〉當以禮待卿,豈可文具許副?以安卿心,以遂卿心。
贊善魚有鳳疏曰,伏以臣於日前,迫於嚴命,冒登筵席,昵侍耿光,仰聆玉音之丁寧,元良侍傍,兼覩睿表之岐嶷,微衷倍激,感幸交切。臣雖明日退死溝壑,豈有餘憾?況以草草數語,敢效野人芹曝之誠,而聖心虛佇,聽納如流,雖帝舜之察邇,大禹之拜昌,何以加此?臣仰感俯愧,益不知所以自措也。臣於曩日,伏承遣醫頒藥之命,狗馬賤疾,何足仰煩聖念?而異數至此,已不勝其惶慄,而伏聞卄八日筵中,又有食物柴炭,令該曹救助之敎。此實出於惠養老臣之盛意,隆恩異渥,天地莫量,而若言其國體之屑越,私義之冒濫,則有不可使聞於後世者也。夫授館授餐,乃古明王尊禮賢士之典,而今乃加之於蟣蝨賤臣,則是不當施而施之也。以臣之愚陋蔑識,無足比數,而徒恃寵靈,苟然冒當,則是不當受而受之也。施之於不當施則傷於惠,受之於不當受則害於義,此臣所以循省愧懼,終不敢奉承者也。且臣數日入城,而此是臣栖息之舊廬,有異齟齬之旅寓,則今此周恤之隆眷,顧無義意之可據。況今東北大饑,餓莩載路,賑救無策,玉食靡甘之日,粒米束薪,猶足以濟及殘氓,而乃反虛施於無用之一老物,在聖上澤物施仁之政,不亦舛乎?伏乞聖慈,亟命收還成命,以重恩典云云。答曰,省疏具悉卿懇。此尊年尊儒之意,卿須安心,勿辭領受焉。仍傳曰,遣史官傳諭。
禮曹判書李德壽疏曰,伏以日吉辰良,王世子入學盛禮,如期順成,臣民慶祝,何可勝喩?念臣年及七十,衰病日甚,眼昏腰疼,多臥少起,無復生人貌樣,而兩肢痿弱,逐年而加,數十步之地,非杖則不能自致,每當禁中出入之時,扶曳推挽,衆目咸駭。昨者自力入參於賀班,及歸徹夜委痛,肢節不收,脚痺轉劇,稍欲起立,戰掉不已。孝章墓奉審之行,當在明日,而雖欲忍死自强,其勢末由。至於大祭肄儀,亦已迫近,而亦無進參之望,事勢迫窘,不得不露章自陳。此固目前之急,而大祭時禮儀使之任,尤不可不前期變通。苟不氣急踣斃,則必欲顚仆於嚴肅之地,非敢自恤,所慮者國體。伏乞將臣本職及經筵賓客之任,一倂許遞,俾無隨事狼狽之患,不勝萬幸。答曰,省疏具悉。禮儀付標矣。卿其勿辭,調理行公。
兼輔德洪昌漢疏曰,伏以日吉辰良,東宮入學之禮順成,慶溢宗祊,歡均八域。伏惟聖心嘉悅,當復如何?臣猥忝宮僚,躬覩盛儀,志願滿足,榮幸其極。臣於此際,以私悃瀆擾於靜攝之中,極知萬萬惶悚,而情理煼迫,不得不冒死呼籲焉。臣之承重祖母,自昨冬往留於臣之季父臣允輔湖郡任所,篤老之人,寧日常少,長委床席,藥餌爲命。臣事故所絆,經歲阻覲,私心憂鬱,度日如年。卽接衙信,臣之祖母,近患輪痛,未卽和解,多日彌留,寒熱交攻,補瀉多難,本來喘急之症,一倍添劇,神氣昏綴,眞元漸下,目下症形,實爲凜凜難支之慮,而臣自聞此報,心神飛越,不能遲留,短章陳懇,仍發鄕路。伏乞聖明,亟遞臣職,勘臣任情擅行之罪,以振頹綱,以安微分,不勝幸甚。答曰,省疏具悉。爾其勿辭往護焉。
檢閱兼說書閔百昌疏曰,伏以庸愚賤臣,最出人下,而幸際明時,濫沐洪造,忝叨宮僚之末班,獲覩齒學之盛禮,區區抃歡之忱,有倍恒情,揆以分願,此已滿足,而藝苑新除,又此誤辱,臣誠惝怳震惕,益無所措。念臣徒藉門蔭,猥玷史剡,旣不能陳暴情實,終未免怵迫威命。雖不得不冒沒赴試,而同圈諸人,尙且撕捱,則不但臣之去就,實涉斑駁,因其供辭,先爲付職之右僚,亦旣相繼引嫌,則臣於此,尤何敢晏然乎?況今副提學臣趙榮國,卽臣之內從兄也。玉署長官,實兼春秋,則今臣所帶,揆以法例,自有應避之嫌,目下去就,尤無可論。玆於召牌之下,隨詣闕外,露章自列。伏乞聖明,亟命該曹,照例稟處焉。答曰,省疏具悉。所陳者,令該曹稟處。
高敞縣監兪應基等疏曰,伏以先知覺後,義重師生,成就人材,國有褒賞,是以京有敎導之官,鄕設黨塾之師。其所敎誨中,若有登第三人或二人,生進或五人或十人,則特命加資,以示勸奬之道者,自祖宗朝已有應行之美規,而近來則敎官訓導之職,漸至解弛,罕有成就。故私敎門徒之決科,如法典所載之數,則輒因門徒之陳籲,特賜恩秩者,亦成規例。雖以耳目之所覩記言之,有若故參判臣蔡彭胤,故大司諫臣李鳳年,故縣監臣鄭斗平,同知臣李世瑍是已。此皆以門徒之及第,或三人或五人,生進數多之故,得蒙加資,則其所以懋爵賞之典,爲振作之方者,爲如何哉?臣等村塾之師,卽前司諫臣蔡應福也。自少勤學,登大小科,訓誨蒙學,孜孜不倦。臣等俱以駑鈍之資,得賴勸課之力,倖忝大科者二人,獲選生進者亦至十人。論其功效,比諸人無異,揆之法典,宜有所褒賞,而臣等之至于今不敢陳請者,臣師之執謙甚固,有難强拂,亦以門徒之或在遠地,或在縣任,未能聚會,故遷就至此。今則臣師,年迫七耋,病纏膏肓,或恐風燭奄及,臣等受業之恩,將無酬報之勞。玆敢不避猥屑,相率呼籲,仰瀆於宸嚴之下。伏乞聖明,亟命該曹,依李鳳年等例,趁卽擧行,以遵勸奬之道,兼伸區區之至願,千萬幸甚。疏下,縣監徐性慶,生員金振五,生員鄭東復,進士辛錫奎,生員玄希重,生員李鳴朝,生員兪載泰,生員金光澤,生員金以樞,生員李德履,生員玄希復。答曰,省疏具悉。所陳者,令該曹稟處。
上在昌德宮。停常參·經筵。
下直,釜山僉使韓夢弼,鎭海縣監宣泰九,公洪都事李奎徽。
曺允成啓曰,大司憲·掌令一員,持平一員未差,執義李光溥避嫌退待,掌令尹志泰疏批未下,持平朴成玉在外。今日以監察茶時之意,敢啓。傳曰,知道。
備忘記,傳于曺允成曰,今下弓矢,釜山僉使韓夢弼處賜給。
曺允成,以兵曹言啓曰,今此宗廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,限十三匹補把,以充不足之代事,本道監司處,分付,何如?傳曰,允。
又以兵曹言啓曰,昨日敦化門軍士一名,身病甚重,代立他軍,而稱以門限迫急,不爲報知於該所,本曹私相代立。莫重宿衛軍卒,無所關告,任自換差,事體極爲駭然。當該守門將趙以垕,自本曹決棍警責,何如?傳曰,允。
又以義禁府言啓曰,漢城府啓辭據刑曹啓目內,前府使柳世復,移本府處置事,允下矣。柳世復今方待命於本府,卽爲拿囚之意,敢啓。傳曰,知道。
又以備邊司言啓曰,本司武郞廳申思儼,奔走勤仕,已滿十五朔,依例六品遷轉事,奉承傳施行,何如?傳曰,允。
又以備邊司言啓曰,各道軍餉未捧守令·邊將,居末拿問,居二決杖,居三推考,元還上未捧守令·邊將,居末決杖,居二推考事,自前定式矣。京畿·黃海·江原·公洪等道捧未捧狀啓,旣已上來,居末·居二·居三,所當依定式分等科罪,而曾於乙卯大慶時,軍餉居末,以曾無因敎蕩滌之例,依事目拿問,居二·居三及還上居末·居二,係是宥旨前事,啓請分揀矣。今亦依乙卯前例,新舊軍餉居末及全未捧龍仁前縣令李垍,文化縣令尹得載,定山縣監任守寬,文義縣令兪彦鐸,泰安前郡守崔益秀,忠原前縣監洪晉猷,令該府拿問,其餘竝勿論,何如?傳曰,允。
上在昌德宮。停常參·經筵。
下直,樂安郡守鄭運采,古阜郡守南正五,南海縣監金正履。
曺允成啓曰,大司憲·掌令一員,持平一員未差,執義李光溥避嫌退待,掌令尹志泰疏批未下,持平朴成玉在外。今日以監察茶時之意,敢啓。傳曰,知道。
又啓曰,小臣議政府肄儀進〈去〉下直。傳曰,知道。
李世璡啓曰,臺諫有闕,政事何以爲之?取稟。傳曰,當日爲之。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調鄭錫五,右承旨李世璡啓曰,節屆首夏,日氣暄冷不適,伏未審近間,聖體若何?眩候漸或有向減之勢乎?前入湯劑,已盡於昨日,動駕之期亦不遠。今日臣等率諸御醫入診,詳察聖候,議定繼進當否,有不可已矣。大王大妃殿氣候,調攝之節更何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣往來矣。湯劑加劑五貼以入,後日次入侍,宜矣。
李世璡啓曰,臣與右副承旨臣曺允成伴直矣。曺允成以夏享大祭隷儀進去,都承旨鄭羽良,左承旨鄭必寧,左副承旨兪健基,同副承旨洪象漢,因掌令尹志泰上疏,情勢難安,俱不仕進。今日伴直,無他推移之員。右副承旨曺允成,待隷儀罷後,卽爲牌招入直,何如?傳曰,允。
李世璡,以弘文館言啓曰,本館上番副校理臣尹光毅,以夏享大祭大祝,今日議政府肄儀時,晝仕出去之意,敢啓。傳曰,知道。
李世璡啓曰,領議政金在魯,左議政宋寅明,禮曹參判金若魯有稟定事,來詣請對矣。傳曰,引見。
傳曰,政事趁早爲之。
李世璡啓曰,承旨有闕之代,以在京無故人差出,待下批,仍卽牌招,何如?傳曰,允。
有政。吏批,判書鄭錫五進,參判元景夏進,參議任珽病,右承旨李世璡進。兵批,判書金聖應病,參知尹得和病,參議梁廷虎病,參知尹彙貞入直進,右副承旨曺允成進。
吏批啓曰,臺諫·玉堂及春坊闕員,今當差出,而擬望之人乏少,相避外任,竝擬,何如?傳曰,允。
以金有慶爲大司憲,鄭彦燮爲大司諫,朴弼周爲刑曹參判,蔡膺福爲司諫,李鳳齡爲掌令,閔百行爲獻納,李衡萬爲持平,南惠老爲正言,鄭俊一爲副應敎,金漢喆爲校理,金尙迪爲副校理,韓翼謩·南泰齊爲副修撰,元景淳爲吏曹佐郞,朴致隆爲兵曹正郞,李潤身爲司僕正,李夏演爲左通禮,李台鎭爲掌樂僉正,朴徵佐爲穆陵別檢,李光庭爲繕工假監役,朴弼重爲一新縣監,梁廷虎爲槐山郡守,李錫禧爲牙山縣監,曺允成爲左副承旨,趙榮國爲右副承旨,許沃爲輔德,李善行今加通政,王世子入學時,輔德加資事承傳,李衡佐·具聖益·吳志哲·兪健基·李徵瑞·李馨遠·林益泰·金錫蓍·權世章·李琯·柳聚五·曺一明·金有漢·金泰鼎·朴宗榮·李善報·崔昌㷜·安處仁·申翊鼎·兪胄基爲副護軍,李春躋·李益炡·李鼎輔爲副司直,洪吉輔爲副司正。
以李顯祚爲事變假注書。
李世璡啓曰,夏享大祭親祭祭文,當爲製進。藝文提學元景夏,明日待開門牌招,使之製進,何如?傳曰,允。
李世璡以成均館官員,以同知館事,大司成意啓曰,今此下本館御筆,將爲入刻於碑石,摹本及碑樣御覽次,入啓之意,敢啓。答曰,知道。
曺允成,以賑恤廳言啓曰,饑民尤甚之類,別爲抄出,自三月晦日,設粥於蕩春倉,待其稍蘇,次日移付於乾糧,追後來到者,則先付粥所,亦觀勢移送乾糧。其餘受食乾糧之民,事當依前連爲分給於萬里倉,而但此倉之距蕩春倉絶遠,乾糧及粥所飢民,互相移付之際,事多難便。或一戶之內,老弱病殘者,付粥留幕,壯健者,使受乾糧,則渠輩形勢,亦難分張。況染病幕及篤病救療所,皆設於蕩春水門外,則賑所分設兩處,其所接濟之道,實多掣肘之端。今此蕩春臺近處,亦有平倉,而距春倉稍遠,乾糧所,若移設於此倉,則旣無與粥所饑民相混之弊,凡百接濟,亦似便好。自明日乾糧則分給於平倉,郞廳則使之仍爲輪直於春倉粥所之意,敢啓。答曰,知道。
記事官崔一奎書啓。臣敬奉聖諭,傳諭于贊善魚有鳳所住處,則以爲,臣之至今挨過輦下者,只欲仰體明命,一參經筵,而適因講官不備,開筵無期,許久濡滯,有非私義之所敢安。方欲陳籲告歸之際,史官出自前席,傳宣聖諭,臣伏地震恐,罔知所措。謹當收拾精魂,更以一疏仰暴云矣,敢啓。答曰,知道。
修撰沃川郡按覈御史李天輔疏曰,伏以天屆昌辰,王世子齒胄之禮順成,三殿嘉悅,八域忻抃,而臣銜命在外,未得從宮僚之後,獲瞻盛禮,又未及趨參於大庭嵩呼之列,北望宸極,不勝耿結之忱。臣竣事歸路,素患腰脅間痰核,猝然成腫,分野甚重,乍有屈伸,左右牽引,擔曳前進,昨始來伏城外,而撼頓之餘,腫毒益肆,勢將濃潰而後已,晝夜疼痛,末由祗肅,病中惶霣,罔知攸措。仍竊伏念,臣在外時,連接邸報,則殿下以引接之有妨於靜攝,不許臣僚之入侍者,殆至累十日。竝與藥院之請診,而不賜兪音,至於大臣待命,而擧朝憂遑。臣不敢知聖心有何激惱,而爲此擧耶?凡人主之心,如日月中天,人皆仰之,故人主或有過擧,而其過也,必有所以,群下亦因其所以,而有匡救之道。殿下今番之擧,則初不知觸發於何事,而臣民有不能仰揣。若曰群下有罪,則曉諭之以改其心,譴責之以懲其罪,何所不可?而近年以來,殿下或有一人一事之不合於聖意,則輒爲往牒所無之擧者,前後凡幾遭矣。古聖王建極出治,使群下一心寅協,以贊其功化者,自有要道,殿下不出於此,而過費聖慮,一番過擧,世道降下一級,二番過擧,世道降下二級,至三至四,益不知降下幾級。方殿下之爲過擧也,臣僚震惕,朝著若可以湊合,人心若可以懲創,而顧其畢竟,不過諸臣以一初之政,紛然獻頌於殿下之前,假借文具,塗飾治象,或不無因機而固其寵位,媒其進取者,而殿下亦以一初之治,聊且有望於群下,臣實憫之也。殿下慈仁愷悌,待臣下如家人父子,今之諸臣,躬逢聖明,孰不欲知無不言,言無不盡,以裨淸明之治?而殿下一有所激,則必有非常之擧,故人皆惴惴然緘口囚舌,不敢出一言論一事,以彌縫爲得計,阿諛爲盡忠。殿下但見其接冕連笏,周旋於一堂之間者,非如向來戈戟之鬨,固意皇極之治效,業已大成,而其實則朋比益盛,私意益行,千奇百怪,無所不有,而無敢爲殿下言之者,可不懼哉?伏聞近日,殿下間接臣僚,賓筵經席,次第命擧,諸臣咸仰轉圜之德,而第念君子之所以貴乎改過者,非改之難,爲其一改而不復爲也。殿下之過擧,則不患其不自知,而知而悔之,又復爲之,轉輾不已,迄至于今。伏願殿下,自今以往,慨然發憤,廓然改圖,毋更有迷復之患焉。臣伏見向日備忘,以在外侍從之大諭後,不卽上來,辭敎至嚴,仍囚之罰,偏及於諸儒臣,至敎以小人之敎,臣恐殿下於此,又不免一言之失也。彼在外者,或有初無職名,而纔有除旨者,或有居在遠地,而未得承聞者,大諭之降,顧何責其濟濟造朝乎?假使別有情病,未及上來,亦何可遽加以小人之目,終靳恩宥於大霈之下哉?雖因大臣陳達,旋有放送之命,而蓋殿下平日輕視群下,維縶而驅使之,一或有違於聖心,則過加詬叱,不少顧藉,數字絲綸,雖不過一時之失言,而其視祖宗朝禮使臣隣之道,爲如何哉?不可以事往而置之,伏願亟命收還焉。且伏念,臣旣奉命出外,則沿路所聞,不敢自隱,竝此附陳焉。天安處於三南孔道,民不堪其弊,而自辛壬災荒,民多散亡。今郡守李彦熽,別立鄕約,使流離之民,還歸奠居,而民戶雜役,多有自官磨勘,本郡民少軍多,白骨徵布,視他邑尤甚,而一一充補,以除其弊。沃川郡守徐命五,爲政詳明,吏戢民安,自備以防民役者甚多,而糶糴與貢賦,不用刑杖而徵捧,皆有規模,修補軍器,而不報營門,改葺倉舍,而不煩民力,頌聲溢境。臣謂天安郡守李彦熽,沃川郡守徐命五,特爲褒賞,以爲激勸之地。槐山郡守鄭東羽,多用濫杖,吏民俱苦,而一意徵斂,怨謗載路,牙山縣監李弘齡,爲政昏懦,一切官事,皆委於奸吏之手,莅任以來,無一善狀。臣謂槐山郡守鄭東羽,牙山縣監李弘齡,俱宜罷職,以除民弊焉。臣之病狀如此,未卽復命,區區悚蹙,已不可言,而況臣館職在身,當此法講有命,亦無路一登筵席,罪上添罪,合被重勘。玆敢疾聲呼籲於天地父母之前。伏乞聖明,特垂哀憐,亟遞臣職名云云。答曰,省疏具悉。首件事,今覽景像,尤涉駭然,焉敢無飭?其他竝依施。爾其勿辭,調理察職。
掌令尹志泰疏曰,伏以日吉辰良,縟禮順成,周庠齒胄,三善皆得,漢雍環橋,萬姓均歡,翌日大庭,天臨受賀,仰惟聖情,一倍嘉喜,臣民忭悅之忱,曷有其極?而皇天默祐,聖心開悟,特賜賓對,延訪治道,視事開講,次第將行,積月否隔之餘,而天地有交泰之機,一國憂鬱之際,而朝野溢歡忭之色,此誠殿下一初之會,而吾東方億萬年無疆之慶也。倘殿下及時孜孜,惟日不足,因此悔悟之端,而赫然淬勵,維新治化,則有足以迓承靈休,鞏固邦家,挽三古郅隆之化,而爲萬世子孫之業,今日貽燕之謨,無過於斯矣。嗚呼,殿下之奮發作爲,非不至矣,勅勵臣工,非不數矣,而前後十八年之間,尙無實效之可言者,亶由群下之不能奉承下風,贊襄治道,而亦由於聖心之不能堅持悠久。有事之時,雷厲風飛,而事過之後,旋復頹弛,蓋有欠於始終如一,自强不息之道。故群下之心,亦隨而玩愒,循常宴安,架漏苟度,可勝歎哉?雖以昨下絲綸言之,講官之厭直,備堂之怠職,固有其罪,而若言振勵之本,則惟在殿下之一心,時不可失,機亦難得。伏願殿下,無復以些子激惱之意,留着淵衷,而追衛武抑戒之訓,勉羲卦夕惕之義,益恢遠大之圖,益懋憂勤之治,毋使今日勅勵之敎,又終歸於空言也。且臣於日前事,耿耿憂愛,終不自已,又此附陳焉。頃者,以儒生執事之特下備忘,辭旨極嚴,惟彼爪麽儒生之去就,顧非朝廷之所可知,如有勅勵之端,則下敎於國子長足矣。此何足以過煩聖慮,多費絲綸哉?年少儒生輩事黨之習,固爲可惡,而慍憾等敎,有非臣子所可承聞。聖人辭令,不當如是,而至於親臨墨名之敎,尤爲萬萬過擧。此雖出於深惡痛斥之意,而未免爲自損威尊之歸。臣竊爲殿下惜此敎也,其時備忘,亟宜還收,以重王言也。臣僚論事之章,言有可採,則卽當虛襟而翕受,雖或不槪,亦宜明示可否,使之曉然,而日前論思之長,一二臺閣之臣,相繼言事,而一例還給,曾靳隻字之批,如是而其何免訑訑拒人之譏耶?至於大臣書啓之還給,前所未聞。設有未安於聖心者,獨不念中庸九經之義乎?及今聖明開悟之後,不可不示追悔之意。臣謂其時三司疏及大臣書啓,竝命還入賜批,以光聖德焉。喉院之設,出納是責,而伈默度日,苟冀無事,此等過中之擧,亦未見封繳之故事。臣竊寒心,其時承宣,不可不重推警責也。頃日大諭中,有視事經筵,復何爲之敎,則伊日玉署在直之臣,當以憂迫遑遑之意,登時叩閤,隨相臣之後,力陳收還之請,而岧嶢禁直,寂然無事,草草數箚,其亦晩後,失職之罪,不可無警,臣謂其時在直玉堂,宜加譴責也。昨日諸臺之一時違逋,雖未知其情病之果如何,而其中旣參賀班之人,則其不至大段難强可知。昨筵賜對,旣出於上下久隔之餘,則其爲臣子之慶幸,當復如何?而乃反違牌不進,向日聖上,深拱九重,固拒牢關,則驚遑陳章,懇冀引接。今日聖上出御便殿,姑許入侍,則紛紜逋召,自外徑退,如此而其何望匡救君違,孚感天心乎?坐違例勘,不足以懲,宜命罷職不敍也。至於兩司長席,責任自別,而乍出旋告,殆近厭避,喉院捧單,亦出曲循,當該承旨,亦不可不重推也。念臣於前秋,獲忝諫省,適緣母病危劇,頃刻難捨,累違嚴召,罰止薄削,杜門訟愆,一味惶懍,而乃者柏府除命,遽下於大禮隔宵之日,區區蹈抃之忱,竊不自勝。爲伸情禮,冒昧出膺,而第臣情勢之外,素患痰癖之症,又自數日,挾感增劇,寒熱交攻,神精漸瞀,宛轉叫呼,症甚危惡,旬月之內,萬無供職之勢。伏乞聖明,特加矜憐,亟命遞罷,俾爲安意調息之地,千萬幸甚。臣方治疏將上之際,以僚臺處置事,天牌狎臨,不敢坐違,謹此隨詣,而僚臺避辭,乃以昨下備忘中,責及耳目之官,多有未安之敎爲嫌,則臣亦今日,忝在耳目之列者也。其所難安,與彼無異,臣方自引之不暇,何可冒當處置,議其立落也哉?使臣雖無他情病之可言,惟此一節,誠難自强。玆敢納牌徑歸,臣罪至此,益無所逃,惟願特賜鐫削云云。答曰,省疏具悉。所陳者,當該中官混下,業已下敎,承旨亦爲推考矣。其時儒臣,聞大臣所達,事勢雖然,推考。違牌者捧單承旨,竝依施,其勿辭察職。
前丹陽郡守朴弼傅上疏曰,伏以臣,頃上首實之章,恭竢斧鉞之誅,及承聖批,至以其卽入城,輔我元良爲敎,臣於是,益復驚惶抑塞,不知置身之所也。臣之負犯,與現告諸臣,少無異同,則獨爲見漏,刑政之失,莫大於此。而況當我春宮邸下齒學之日,凡在一國之有血氣者,雖疲癃殘疾,莫不奔走振作,爭覩岐嶷之德容,則臣於此時,職忝宮僚,其延頸愛戴之心,不後於人,一出陪從,獲瞻盛儀,豈非臣之至願也?顧臣負罪之身,旣叨非分之職,且以疾病危惡,不能蠢動,終日席藁之中,伏想三善之擧,微誠莫遂,罪戾山積。伊日情境,直欲翼如躍如,而何可得也?在昔宋之大賢,有聞皇子生而喜甚者。今日臣子悅樂之心,豈宋朝皇子始生之比也?且臣本以世祿之家,非不知君臣大義,無所逃於天地之間,而第伏念,不出其位,孔聖旣有垂訓,而孟子又許虞人之不以其招,則守死不往。今臣以蔭官之最下者,忝儒者極選之職,何翅出其位而不待其招而已哉?夫席父兄之勢爲美官,寔爲人之不幸,則如臣之憑藉先祖之餘蔭,每叨不敢當之職,上欺聖明,下誣一世,徒爲非笑之資,公議不行,彈駁寂然。臣每除一官,如獲一罪,臣身狼狽,固不足恤,而抑恐朝廷之名器,從此益輕也。臣之難冒之端,非止一二,故屢以空疎之實,冒死陳籲,則殿下視爲辭職者之例語,不終廢棄,上下相持,若此不已,則是昔人充隱之譏,不幸近之於聖明之世,此又臣之罪也。至於輔導元良之責,又豈有一毫髣髴者哉?蓋臣之此行,雖因侍從諸臣禁推之事,爲同被罪罰之計,而當春宮入學之日,雖不敢冒出,其在分義,亦不敢偃然在家,來伏城外,粗伸微悃矣。今則齒胄之大禮已過,諸臣之處分又下,而屢日旅次,宿痾諸症,一倍添劇,實有生行死歸之慮。冒陳短章,徑尋鄕路。臣罪至此,萬殞難贖。第臣宿心,本欲一肅天陛,略效臣分,而情勢難强,此志莫伸,如不速死,則顧念前頭,不無遂願之日,而瞻望雲天,益切耿然。伏乞聖明,亟命改正臣職,仍治臣違命之罪,以爲人臣之戒,不勝幸甚。答曰,省疏具悉爾懇。旣已上來,不參元良齒學,若是過辭,壯行之意焉在?此皆涼德之致,深用恧焉。須體慇懃之意,其卽入來,輔我元良。
副護軍沈錥疏曰,伏以臣,病伏田間,伏聞我春宮邸下齒學禮成,擧國含生,莫不驩忻鼓舞。臣不勝延頸頌祝於床簀沈淹之中矣。乃於千萬夢寐之外,伏承手書別諭,昭回之光,下被蓬茅,曠絶之恩,夐越今昔。自惟螻蟻賤臣,何以得此於君父哉?拜稽祗受,驚惶震越,誠不知所措,而至於追念先臣丁寧敎詔之意,尤不翅懇曲隆摯。臣伏讀未半,自不覺其涕血之被面也。噫,臣之庸虛駑劣,無足比數,而從前冒出於不敢出之地者,只以父命爲重,不敢自有其身而已。臣旣積罪不天,奄失所怙,每念先臣所以敎臣者,銘鏤心腑,一念耿耿。今於特召之下,豈敢以草野偃蹇自處,而不思所以竭蹶趨命乎?顧臣狗馬賤疾,今至十年,逐歲增加,更無餘地,危喘奄奄,朝夕不自保,癃篤沈綴之狀,旣已屢陳於前後文字,伏惟聖明,亦或記有之矣。今不敢更事煩縷,以瀆嚴聽,而若其不可復責以生人之事,則決矣。恩諭至此,末由趨承,辜恩慢命,罪無所逃。玆敢冒死呼籲於天地父母之前。伏乞聖慈,俯垂矜諒,亟許還寢召命,俾令一物之微,亦得以曲遂其生,毋枉其性,不勝大願。答曰,省疏具悉爾懇。手諭之下,其忍過辭?目今待儒之意,其豈文具?須體先相之意,卽日上來,用副企望。
禮曹參判金若魯疏曰,伏以臣,受命奉審,今方陛辭,而耿耿愚忱,不能自已,敢以短疏,冒昧仰聞焉。日昨聖心,感發於山林耆德之言,至誠勉留,特許開講,成命一下,上下之阻隔渙釋,焦遑之群情歡欣,咸仰聖上崇儒重學之盛意,莫不相顧感歎。玉署諸學士,設有情病之可言,固當較量輕重,卽日趨召,挾冊升筵,對颺休命,而相繼違牌,無意就直,雖在昔時,固已寒心,況今日何如時,而直爲此撕捱哉?殿下臨御十八年,誠心典學,勤御經筵,偏覽經史,洞察理源,而特以如臣鹵莽者,亦嘗濫廁侍講,無所裨益,絲綸之間,至有書自書我自我之歎。若論其辜恩負職之罪,則雖擢髮而難贖,今幸天佑聖衷,禮遇儒賢,進資旌招,及於草野,虛佇求助,藹然感人。此固三代帝王之盛節,而講官無人,尙未開筵,在下者之不誠如此,其何望感回聖意,又何責成就君德乎?喉司之泄泄伈伈,不思所以變通備員,抑何故也?今之國事,可謂於邑,仄聞儒臣,方有告歸之意云,臣不勝愕眙也。殿下旣以禮招致,而終不得一與之討論經旨,開發聖聰,但使之逶迤而歸,則旣來者亦去矣,未來者孰肯來也?天下後世,其將以朝廷爲如何哉?伏乞聖明,更盡誠禮,挽住儒臣之行,延招在野之賢,嚴飭玉署之臣,俾卽應命。仍令該曹,當日開政,差出闕員,濟濟侍講,以光聖德,以幸國事,不勝幸甚。答曰,省疏具悉。所陳者,旣下敎筵中,所陳是矣。
黃海道觀察使宋秀衡疏曰,伏以天佑宗祊,惟我春宮邸下,玉質早成,睿算漸長,齒庠之禮,吉日已過,八域含生,孰不聳懽?守土微臣,遠隔象魏,瞻望馳誠,但有頌祝而已。仍伏念,臣一疾沈淹,百務曠廢,仰恃仁覆之天,再控疾痛之呼,而及承聖批,至以調理察任爲敎。臣於是,感殊恩之曲加,愧淺誠之未孚,惶隕悶蹙,誠不知所措。顧臣癃痼之疾,已積月矣。非不欲早祈變通,以便公私,而但本道荐飢之餘,昨年凶荒,較前倍酷,經紀賙賑之政,一日爲急,病雖難强,亦不敢爲遽然控免之計,忍死供劇,挨過時日。近來則宿痾彌劇,新恙又添,種種危惡之症,雖未敢每事煩陳,而源委已痼,澌削無餘,奄奄床席,去死隔紙。如是而其可酬應道務,摠察民事,以無負委寄之重哉?況今春序已盡,設賑已久,雖今遞改而出代,交龜之際,賑事亦當垂畢,在公別無大段狼狽之憂,在私實有殘喘調養之望。事勢兩便,冀願轉深,玆不得〈不〉更瀝肝血,冒瀆宸嚴。伏乞亟降遞改之命云云。答曰,省疏具悉。卿其勿辭,調理察任。
副提學趙榮國疏曰,伏以臣,膠固拗滯,徒守匹夫之微諒,冥迷猖狂,全昧天地之大分,六違嚴召,一味偃逋,而猶且頑然不知變動,此其罪固不容誅。而又伏見日昨備忘,則以儒臣違牌之弊,縷縷誨責,辭旨嚴勵,臣等之罪,到此而尤萬死有餘矣。噫,天人久隔之餘,何幸聖衷開悟,善端藹然,朝廷之憂虞頓釋,人心之蘄嚮方切,此正趨治之機而不可失之會也。凡在群下,孰不欲奔走率職,精白承休?而若臣則匪分之職,鐵限在前,自劃之義,株守難改,加以危卼之蹤,惶蹙之情,尤有所不敢冒進者。鎭日違召,恬若尋常,犯分慢命,無所逃罪,唯願速就斧鉞之誅,以少安私心而已。且臣於本職,實有應避當遞之嫌,而矇未覺察,不卽自處,尤不勝愧悚之至。臣之所帶春秋之任,與本館監事臣宋寅明,有婚家應避之嫌,而臣方祈免本職,則兼帶之應避與當減與否,非所可論,故未果陳聞矣。今始取考本館謄錄,則玉堂之兼帶修撰官者,只是長官一員,而史局考課之政,實爲主管,故例不得減下,若有相避,則竝遞本職,已作金石之典,流來事例,若是班班,則臣之見職,自在必遞之科,而緣臣昏謬,尙此虛帶,致令朝典寢閣,事體隳壞,此莫非臣罪。今於特召之下,一倍震悚,謹此隨詣闕外,略控短章,以竢處分。乞令該曹,劃卽照例稟處,仍命重勘臣前後負犯,以爲人臣辜恩慢命者之戒,千萬幸甚。答曰,省疏具悉。所陳者,令該曹稟處。
壬戌四月初四日酉時,上御熙政堂。領議政金在魯,左議政宋寅明,禮曹參判金若魯請對引見入侍時,右副承旨曺允成,假注書洪吉輔,記事官崔一奎,編修官李齊聃,大司成金尙星同爲入侍。領議政金在魯進曰,朝伏承藥院下批,而承候未詳,卽今日候,朝晝之間,寒燠不齊,聖體何如?上曰,一樣。在魯曰,頃以親享,請停事仰達,而未蒙允許,期日已迫,今不敢更爲煩稟,而臣等之深所憂憫者,近來輪感日熾,日氣不適,而晨夜則寒冷特甚。伏望深加審愼,出宮及行祭之時,雖衣襨之節,無或涼薄,以盡節宣之宜焉。上曰,然矣。在魯曰,王世子入學之後,卽設書筵,氣候之安寧,可以諗知,而行禮之後,無他勞損之節乎?上笑曰,其日行禮還入之後,尤善於行步,其無勞損可知。在魯曰,視學儀節,議禮官自當稟定,而多有仰稟事,玆敢同爲請對,而抑有先爲仰達事矣。聞贊善方治疏告歸,臣先抵書,以爲雖難久留,當此聖上至誠勉留之際,不陪一二次法講,何其邁邁有徑行之意乎云,而想其歸意已決,疏入之後,則恐其出城,必不竢終日矣。上曰,其然乎?今此視學,必欲一接儒賢者,是予尊禮之意,豈可徑歸乎?今當以此意傳諭矣。左議政宋寅明曰,勿提視學事爲敎,只爲勉諭,似宜矣。在魯曰,贊善本不以儒賢自處,故尤不敢自安於曠絶之典禮矣。上曰,過齋後,儒臣雖或不備,當卽開講,且有面諭事,姑爲仍留,必待一見,可也。此意當下諭乎?或可口傳往諭乎?寅明曰,口傳下諭,無妨矣。上曰,上番兼春秋往諭,崔一奎承命出去。寅明曰,殿下崇儒重道之誠,甚盛甚盛。在魯曰,副提學趙榮國之不爲膺命,蓋與監司有應避之嫌,較諸李命坤·兪宇基事則有異矣。上曰,李命坤,予以擧直措枉之意諭之,而在渠則不失儒臣事體矣。兪宇基則不然矣。在魯曰,講筵之連日不開,蓋緣館職之多闕。今若開政,則亦多無故可擬之人,而以稟定之久不下批,不得開政矣。上曰,開講後,欲一見贊善,而玉堂不備,故欲待政院有稟而下敎矣。政院尙無更稟,且或慮贊善一經入侍,則卽尋鄕路,故以此遲之矣。今雖致齋,而政稟則纔已下批矣。然命講屢日,尙今泄泄,承旨·玉堂竝推考。出榻敎在魯曰,卽今院中,只有承旨二員,而諸承旨,皆以掌令尹志泰疏爲嫌云。臺疏臣雖未見,而似以大臣書啓,不爲繳入爲言矣。上曰,何大臣書啓也?在魯曰,判府事兪拓基書啓也。上曰,玆事全未記得,予見臺臣疏而訝之矣。在魯曰,臣於向日,赴藥房問安,聞去夜,有大臣書啓給之之命,此是無前之事,雖無措辭更諭,或踏啓字,或書知道以下,例也,而只命給之,無異諸臣疏章之等閑還給者然,事體恐未安。政院所當繳還更稟,故言于都承旨鄭羽良,則羽良亦以爲然,而以今已後時難之矣,臺臣疏論,誠得當矣。上曰,予於近來,精神不好,不能記得,此必中官誤認,混同出給也。大臣書啓,豈有無端還給之理乎?寅明曰,書啓出給,處分乖當,臺疏論之,宜矣。今承下敎,始知混下也。上曰,向日入診時,左相入來閤外事,予亦全未聞知矣。在魯曰,臺言雖似過時,而大體則是矣。其日臣等請入診時,左相與玉堂,同詣閤外矣。左相則迫於門限,不得已出去,玉堂欲同入,而臣止之矣。上曰,然耶?左揆事,卿入侍後始知之,其時蓋有未下敎前,以諸臣事先稟,則當處之之敎,故中官不稟而然矣。左揆入來,全未聞知,其時醫官,亦有見阻者,故以此推考中官矣。在魯曰,時已夜深矣。聖候恐或勞攘,有妨將攝,故臣果勸諸臣勿入,而臺臣之以此爲說,固不異矣。上曰,臺疏蓋言大體,非深斥之言矣。寅明曰,臺臣旣以爲言,則略加警責,宜矣。上曰,書啓出給事,殊可怪矣。當該中官,令該府處之,承旨不爲更稟,亦推考,可也。抄出擧條右副承旨曺允成曰,左副承旨兪健基則聞方有實病,症涉時令云,宜有變通之道矣。上曰,然則改差。其代,今日政,卽爲差出,可也。榻前下敎寅明曰,視學規例,本在五禮儀,而癸丑節目,因上敎,減設饌一節,今番則當添入,贊善入侍儀節矣。上曰,然矣。寅明曰,贊善非正二品班,且非法筵侍講之臣,則與書筵入侍,體貌有別。視學時侍講官,則東西壁相向,贊善則稍近御榻下,於正二品班次,乍低其坐,以示尊年之意,似宜矣。上曰,前言父之所敬,亦敬之矣。世子於贊善,宜有相見之禮,而何不爲之耶?正欲一問之矣。曾陪景廟讀書時,有故贊善權諰所進相見禮儀節謄本,予於兒時見之矣。予敎世子,以見師傅拜之,見贊善,亦當如見師傅禮云者,欲其敬之也。在魯曰,臣等雖無似,忝在師傅,故其禮,世子先拜,則臣等答拜,賓客則先拜,而世子揖之矣。上曰,禮有見師傅頓首拱手之節,此雖不可盡行,而贊善乃山野之人,欲令與拜師傅之禮,一體爲之。寅明曰,師傅則體例自別,贊善則不過講院之臣,故似無其禮矣。上曰,權諰文有之。禮曹參判金若魯曰,贊善是正三品,似無相見之禮。而先正臣宋時烈,以贊善入來時,儀節似必有之矣。上曰,權諰是先正前人耶?在魯·寅明曰,同時矣。上曰,誰也?寅明曰,故判書權以鎭祖也。在魯曰,相見禮,上意必欲行之,則雖在世子入學之後,亦可爲之,而講院則以贊善亦宮官,故似不敢請矣。上曰,左相意,何如?寅明曰,入學後贊善旣卽入侍書筵,入侍之後,復以禮相見,亦涉徑庭。臣意則以爲,今無可行之時矣。上曰,辛丑入學時,師傅皆參,而其後別行相見禮矣。寅明曰,今此視學儀節,比癸丑別無增刪,只添入養老禮一節,而其禮,有請群老拜一條。此則諸臣入班四拜之後,別請群老行四拜也。有爲群老興一條,此則群老入,而殿下爲群老興也。上曰,有拜乎?若魯曰,通禮唱興罷,上卽升坐矣。上曰,敬老之禮,似當異於常典矣。在魯曰,君之敬老,所以敎一國養也。上曰,耆老卽民也,而君敬之,況敬賢者乎?卽今事則尊賢尊年,蓋兼之矣。臨雍拜老,漢帝亦行之矣。若魯曰,桓榮本明帝之師,今不可遽用此禮矣。寅明曰,以人君屈於匹夫,匹夫升而君起立,則其禮固已優隆矣。若魯曰,今雖依聖敎減饌,而五禮儀設饌後,有五酢之節,禮意則蓋重矣。上曰,予意本不在於張大,依癸丑例,減之,可也。若魯曰,贊善請入,當在諸臣入班之後,而視學罷後,退出時則似當與諸臣同拜矣。上曰,然矣。若魯曰,儀注及呼喝之時,將以儒臣爲稱乎?上曰,旣是養老之禮,則儒臣之稱,似不相襯。在魯曰,稱儒老,如何?上曰,首揆儒老之云,意則好矣,文字似不穩。若魯曰,耆儒云則如何?上曰,好矣。若魯曰,進講冊子,當以何書乎?在魯曰,詩經似好,詠歎淫液之際,可以得性情之正,而自有和平底意思矣。寅明曰,大學,論人君治國平天下之道備矣,此似好矣。上曰,當臨時定之。詩·書·庸·學,俱使待令,可也。榻敎大司成金尙星曰,頃下本館儒生御筆,方始模刻,欲以初八日豎碑。而豎碑基地,泮水橋上,則恐與謁聖閱武時西貫革,有相妨之勢。若於香橋下傍,開基立之,則面勢穩便。未知何如?上曰,此是神門前面,好矣,而欲何向乎?尙星曰,地勢當北向矣。上曰,然矣。以予尊聖訓之意,固宜向北,且使百世之後,無妨下輦也。在魯曰,誠如上敎。尙星曰,模刻之後,當以眞本,奉安於尊經閣矣。上曰,旣已立碑之後,復何事於眞本乎?尙星曰,今此視學,誠希有之盛擧。京外儒生,爲觀光齊會,欲伸環橋聳觀之誠者,固是常情。而雖以向者入學時言之,士子輩臨期入泮,自致喧闐,當此中外不淨之時,宜有預先淸齋之道。而今若一任紛沓於駕前咫尺之地,則事體誠極未安。臣方嚴飭齋任,使之先期知委,各別整齊,而臣意則欲使觀光儒生,前期入泮,書名擧案於入淸齋,然後始令入參祭班,恐合敬謹之義。以此,申飭,何如?上曰,所達大體是矣。依此,申飭,可也。擧條出報尙星曰,臣方待罪師儒之長,不能蕫飭士習,而今以養士之需,陳白筵席者,固爲萬萬惶愧。然大學養士之費,專責於東西壁,而卽今財用匱乏,負債甚多,且當今番兩次盛禮,食堂儒生,多至三百餘人,目前支當,實無其道,而自本館無他變通之路,各衙門錢米布,必須從優劃給,然後可無狼狽之患。兩大臣今方入侍,卽賜下敎,使之別爲區畫,何如?上曰,頃年聞徐宗玉言,知其有錢財矣。今當兩次盛禮,大學事勢誠然,依所達區劃之意,自備局,稟處,可也。擧條寅明曰,多士居泮,實是造士之美規。當此聖上崇儒重道之日,別爲申飭,使京華有識之士,濟濟於禮讓之地,則譬如同朝之人,自無情志之阻隔,論議之際,無所乖激,而自相觀感,其所養正士習之效,不其大歟?上曰,太學,國家之本。守令七事,亦以學校爲飭,而顧於太學,不思作成之道乎?寅明曰,居泮儒生,例有圓點之規,準三百點後,許赴館試,而近來京儒,率多厭避於居泮,只鄕儒治經工者居之。今宜申飭,使諸儒皆準圓點,然後使赴館試,或增廣會試,或節日製,量宜定式施行,則諸儒不得不相聚居泮,以準圓點矣。在魯曰,古有半圓點後,赴增廣之規,而今廢之矣。寅明曰,不但科規爲然。如此然後,人心自有觀感之效,學校漸至修明之美矣。尙星曰,今番前後聖敎,出於崇儒之盛意,多士之聳動興起,比前已一倍,可謂治得其要矣。今因此會,別飭多士,居泮講肄,則培養之效,必有不期然而然者矣。上曰,如此則多士情意,自可相通,而且定圓點之規,許赴諸科,則科場雜亂之弊,亦當自除。師儒之長,方兼備堂,博考古規,後日登對時,稟定,可也。寅明曰,右相年前以査出京外,冒錄軍校事定奪,收捧成冊,金若魯等,專當査出,今已畢査,摠得五萬餘名,其中未必皆合於塡充軍額,而若分給各邑而已,則恐終歸於捉蟹放水。今若別擇軍丁御史,持此數分往諸道,一一精査區別,或分揀或代定,則似不無其效,而當此窮春農節,難於騷擾,待秋爲之則好矣。軍丁御史有舊例,而頃年亦試之矣。右相病中,以此事之未及收殺爲慮,必欲速爲區處,故敢達矣。上曰,皆黑笠者乎?若然則似難矣,而御史則有號令,似可爲之耶?若魯曰,若遣御史,使之作隊試射,如校生落講充定之例,則亦無難處之慮矣。然若査定,則五萬餘名之中,實數似不過二萬餘矣。上曰,如北道御史洪啓禧,則爲人精詳,可任之耶?在魯曰,精詳矣。上曰,首揆之意,何如?在魯曰,此兩節目,不可速辦,若待秋爲之則好矣,而詳査逃故之多少,分排列邑,則其實惠之及民,必不淺矣。寅明曰,典牲署有報狀,以本署年貢物,咸鏡道價布,今年以凶歉全減,依奉常寺中脯價例,令惠廳代給事爲請矣。同是祭享所用,事體至重,自惠廳磨鍊給代事,分付,何如?上曰,依爲之。擧條寅明曰,昨年減稅後,戶曹經用甚苟艱,錢木稍有宿儲,而米則尤不足矣。今年東北賑資,三南作米代,諸道災減代,分排取用錢木,亦極夥然,其勢誠可憫。戶曹以句管軍作米在三南者,限數千石取補經用事請報矣。當初作米,爲備凶荒,則固不可輕易動用,而第年久之條,易致耗失,或不無名存實無之慮。今年作米,亦頗數多,以用舊蓄新之意,參酌取用,亦恐無妨。兩湖軍作米最久年條中,限一二千石劃給戶曹,以補錢木取用之代,何如?上曰,依爲之。擧條在魯曰,大臣書啓,必留在政院草記軸中,當分付還爲入之耶?上曰,入之。榻敎允成曰,致齋迫近,諸承旨當齊會齋宿,以臺疏引嫌,不爲仕進。承旨竝待明朝牌招,何如?上曰,依爲之。榻敎上曰,泮宮立碑後,當作碑閣耶?尙星曰,然矣。上曰,閣制務從簡小,勿爲侈麗,可也。諸臣以次退出。
上在昌德宮。停常參·經筵。
李世璡啓曰,玉堂備員,而明日·明明日大祭齋戒,初八日親祭正日,視事,頉稟。傳曰,知道。
又啓曰,備邊司郞廳以大臣意來言,今日賓廳坐起日次,而大祭齋戒相値,不得來會云矣,敢啓。傳曰,知道。
又啓曰,賓廳坐起,旣已頉稟,所當持公事入侍,而大祭齋戒相値,不得入侍之意,敢啓。傳曰,知道。
又啓曰,執義李光溥引避退待,已至多日,尙未處置,連日監察茶時,亦甚未安。除在外外,掌令李鳳齡·尹志泰,持平李衡萬,竝卽牌招,何如?傳曰,允。
趙榮國,以都摠府言啓曰,今日入直內三廳武兼禁軍及軍兵等,當爲中日習射,而宗廟夏享大祭親臨齋戒相値,不得爲之之意,敢啓。傳曰,知道。
又以都摠府言啓曰,今此太廟擧動時,守宮及寶劍侍衛,不可不備員,而一員瓜滿之代,令該曹以在京無故人,卽爲口傳差出,以爲備員侍衛之地,何如?傳曰,允。
李世璡啓曰,檢閱閔百昌與副提學趙榮國相避之疏,有令該曹,稟處之命矣。趙榮國旣已移職,今無可嫌,檢閱閔百昌卽爲牌招入直,何如?傳曰,允。
洪象漢,以弘文館言啓曰,本館下番無他推移之員,不得已以上番,姑降入直之意,敢啓。傳曰,知道。
又以戶曹言啓曰,依傳敎,右議政趙顯命去三月今四月兩朔祿俸,令倉官更爲輸送于本家,則以爲,見方引罪求免,廉義法例,俱不容冒受常祿云。祿俸又不領收,何以爲之?敢稟。傳曰,更令倉官輸送。
吏批啓曰,社稷署令沈景鎭,通禮院引儀玄廷萬,除授後過限未肅拜,竝依例改差,何如?傳曰,允。
兵批啓曰,新除授訓戎僉使全善俊,古豐山萬戶柳德佐,俱以親年七十五歲,法不當遠離赴任,呈狀乞遞。邊將之親年七十五歲以上者,許遞其任,已有定式,竝改差,何如?傳曰,允。
又啓曰,同知中樞府事韓萬相,病難供職,呈狀乞遞,西樞雖是閑局,不可一向虛帶職名,改差,何如?傳曰,允。
又啓曰,前萬戶李德楷,司果許楷,及第李重茂·李德昊,閑良朴思曾·李得春·金栢·閔震昶·李東億等,或料辦殖利,或公廨新建,或軍器別備,或捉得惡虎之功,俱有加資之命,而李德楷雖已資窮,未經準職,許楷未資窮,未準職,李重茂·李德昊·朴思曾·李得春·金栢·閔震昶·李東億,係是出身閑良。何以爲之?敢稟。傳曰,竝加資。
趙榮國,以兵曹言啓曰,再昨日大廟夏享大祭親臨擧動時,本曹堂上侍衛,不可不備員,而參議臣梁廷虎,昨日政,移拜槐山郡守。其代令該曹,以在京無故人,口傳差出,仍卽牌招察任,何如?傳曰,允。
吏曹口傳政事,以李善行爲兵曹參議。
兵曹口傳政事,以平原君標爲副摠管。
趙榮國,以義禁府言啓曰,江原監司狀啓據刑曹粘目內,伊川前府使柳奎運,歙谷前縣令尹東濂等,移本府處置事,允下矣。柳奎運·尹東濂等,今方待命於本府,卽爲拿囚之意,敢啓。傳曰,允。
又以義禁府言啓曰,龍仁前縣令李垍,文化縣令尹得載,定山縣監任守寬,文義縣令兪彦鐸,泰安前郡守崔益秀,忠原前縣監洪晉猷等,拿問事傳旨啓下矣。任守寬·洪晉猷·李垍等,今方待命於本府,卽爲拿囚,而尹得載·兪彦鐸,俱在任所。崔益秀時在公洪道公州地本家云。依例發遣府羅將,竝拿來,何如?傳曰,允。
又以訓鍊都監言啓曰,今春等中旬試才時,軍兵中單巡沒技之類,依例別單書入之意,敢啓。傳曰,知道。
掌令尹志泰啓曰,執義李光溥,以臣之情勢臲卼,去就無可論,而上下阻隔之餘,有此賜對之命,臣不計廉隅,顚倒趨承,而於閤外,伏覩備忘記,誨飭群下,辭旨懇惻,責及耳目之官,至有未安之敎。臣何敢一刻冒據於臺次乎?引嫌而退。當初聖敎,不過飭勵,以此爲嫌,無乃太過?請執義李光溥出仕。答曰,依啓。
趙榮國啓曰,贊善魚有鳳上疏到院,而以大祭齋戒,留院之意,敢啓。傳曰,入之。
贊善魚有鳳疏曰,伏以,臣半世退屛之踪,自擬沒齒田野,無復進身京闕之路矣。宮僚虛銜,尙在身上,而適値東宮入學之期,揆以分義,不敢偃息田廬,擔舁病骸,進伏城外,要以少伸延頸之悃矣,召命益急,辭避不得,乃敢冒沒祗肅,入參盛禮,抃蹈之忱雖極,而私心惶愧,有不勝言。仍有賜對之命,不得不蒼黃入侍,而威顔咫尺,元良侍傍,天語淳切,聖意惻怛,臣且惶且感,有淚盈襟。乃敢以草草數語,仰效區區芹曝之誠,而上心虛佇,聽納如流,特示感悟之意,屢下奬諭之敎,不識草野疎賤,何以得此於聖明,而荒陋拙辭,亦何以孚格於淵衷?德意之厚,河海莫量。至於累月靜攝之餘,特許引接臣僚,上下之間,疑鬱洞釋,此實天啓聖心,而臣亦與有榮焉。繼又有卽開講筵,令臣入參之命,臣於此,尤有萬萬不敢當者。顧臣情病何可一日遲回,才學何足一毫裨補?而竊念積月停講,群情焦菀之中,特敎始下,聖意藹然,愚衷自激,欣幸倍切,遂不敢爲逃遁之計,按住低回,顒俟有日,而適會講官不備,開筵無期,區區私義,有難一味濡滯,而且臣病狀,越添於數次勞動之際,腰疼脚痺,坐臥不能自運,眩暈喘急等症,隨而增劇,凜凜有朝夕垂盡之勢。到此地頭,亦不敢膠守初計,方欲仰伸哀籲,復尋鄕路矣。不意賤臣行止,至煩大僚之陳聞,史官出自前席,臨宣聖諭,俾臣姑留,以待開講。臣伏地驚慄,五情震越,益不知所以自措也。臣於嚴命之下,雖不敢任情徑還,而今日以後,則講官雖備,又値淸齋,四五日內,稟講未易,而臣之病勢,則實無一日挨過之望。懇乞俯垂諒察,亟許放還,以卒天地生成之澤焉。至於視學養老之禮,尤是千萬意慮之所不到。當日筵中,猝聞聖敎,惝怳驚惑,莫知其所以,亦未及率爾力辭矣,退而聞之,則期日有定,節目已講,而其所以尊禮賤微者,萬萬濫猥。噫,此莫非臣命卒之秋也。夫臨雍拜老,誠歷代帝王曠絶之典。在我東則碩德名儒,三尊兼備之人,非止一二,列聖之尊德樂道,亦豈不隆摯,而未聞有行此事也。今乃猝然擬之於不當擬之人,臣於此,有死而已,決不可奉承也。大抵人君事爲,必貴乎祛文而務實,如永平古事,豈不爲千古美談?而治化如彼其卑者,無其實而尙其名也。假使今日,眞有耆儒可以當此禮者,殿下惟當視其德而納其言,此等彌文末節,在所當略。況崇飾空疎陋劣一老物而行之,則其傳笑四方,貽譏萬代,詎不爲堂堂聖朝之羞辱也哉?非獨此也,凡賁飾文治,自是太平盛事。目今天災時變,疊出屢見,餓莩載路,癘氣如火。在聖上弭災恤民之道,政當汲汲遑遑,修省拯救之不暇,而乃反雍容閑豫,擧此不急之務,臣竊憫然也。亦願聖明,穆然深思,亟寢成命,以盡聖人裁物制宜之道焉云云。手書答曰,省卿之懇,十三年之後,日者見卿,尙今欣慰。因儒臣之曠直遲回講筵,卿欲尋鄕路,由涼德之誠淺,雖然于今待耆儒之意,專由此衷,以卿喬木之臣,豈忍邁邁?況旣許來頭之往來,卿何弗體諒?過齋後有面諭者,卿須體此慇懃之志,留待聽諭,上以慰懿陵之心,下以副多士之倚。今者手諭,可想此意,體諒體諒。仍傳曰,遣史官傳諭。
上在昌德宮。停常參·經筵。
夜一更,月犯鬼星。五更,有霧氣。
趙榮國,以都摠府言啓曰,副摠管鄭纘述,以訓鍊都監中軍,明日太廟擧動時,挾輦軍士點考事,北營晝仕出去之意,敢啓。傳曰,知道。
又啓曰,動駕隔宵,本兵多有擧行之事,而兵曹判書金聖應,連呈辭疏,不爲行公,事甚未安。卽爲牌招察任,何如?傳曰,允。
鄭羽良啓曰,明日夏享大祭擧動時,大駕入齋室後及再明日祭罷後,大王大妃殿問安,何承旨進去乎?敢稟。傳曰,左承旨·左副承旨進去。
又以吏曹言啓曰,今此永寧殿夏享大祭初獻官綾昌君橚,遭同氣重制,身旣犯染,預差月城尉金漢藎,以親病,陳疏不進,合有變通之道。洛豐君楙,改付標以入之意,敢啓。傳曰,知道。
乾隆七年壬戌四月初六日,假承旨李命稷守宮,事變假注書李顯祚守宮。李命稷啓曰,都摠府郞廳來言,闕內各處入直軍兵晝巡檢云矣,敢啓。答曰,知道。
又啓曰,兵曹郞廳來言,闕內各處入直軍士夜巡檢云矣,敢啓。答曰,知道。
又啓曰,都摠府郞廳來言,闕內各處入直軍兵夜巡檢云矣,敢啓。答曰,知道。
上在太廟齋室。停常參·經筵。
自昧爽至巳時,有霧氣。未時,日暈。
趙榮國啓曰,內乘來言,捲簾,取稟。傳曰,捲三面。
大駕入太廟齋室後,政院·玉堂·藥房口傳問安。答曰,知道。王世子遣宮官問安。答曰,知道。大駕詣太廟兩殿奉審,入齋室後,政院·玉堂·藥房口傳問安。答曰,知道。
大王大妃殿,遣承旨問安。
鄭必寧啓曰,小臣,大王大妃殿問安進去,下直。傳曰,知道。
又啓曰,小臣詣大王大妃殿問安。答曰,知道之意,敢啓。
趙榮國啓曰,訓鍊都監知彀官,禁衛營敎鍊官,御營廳敎鍊官,禁軍陣敎鍊官來言,日暮後懸燈,人定後刁斗,天明落燈云矣,敢啓。傳曰,知道。
備忘記,傳于李世璡曰,史官二員待命。
趙榮國,以兵曹言啓曰,在前經宿擧動時,大內巡檢等事,使入直兵曹都摠府堂上,各色宿衛將士等累次巡檢事,例爲啓稟,分付矣。今亦依此擧行之意,敢啓。傳曰,知道。
壬戌四月初七日巳時,上幸太廟。親行夏享大祭擧動時,行都承旨鄭羽良,左承旨鄭必寧,右承旨李世璡,左副承旨曺允成,右副承旨趙榮國,同副承旨洪象漢,假注書李運海·洪吉輔,記事官崔一奎·閔百昌隨駕。左通禮詣閤外,跪啓請中嚴,鼓三嚴,啓外辦。上具遠游冠·絳紗袍,乘輿出仁和門,至仁政門外,降輿乘輦。都承旨鄭羽良進圭。上執圭。駕動,鼓吹不作,至敦化門外,敎侍臣上馬,駕進發,宗親文武百官鞠躬平身。駕到宗廟洞口,駕少駐,侍臣下馬侍衛,至宗廟大門外,上釋圭,降輦乘輿,由東門以入。上入齋室。少頃,通禮詣齋室東門前,跪請中嚴,又啓外辦。上具冕服以出,到東門外。羽良跪進圭。上至望廟位,行四拜禮。廟司愼龜重,先入殿內捲簾。上入自正門,由東階升,詣廟內奉審。羽良及假注書洪吉輔入侍廟內。上奉審十二室如儀訖,將下東階,命廟司進來。龜重進伏。上曰,殿簷角禽鳥往來處,都提調頃以着網之意達之矣,果爲之耶?龜重曰,東西簷角,俱以鐵網遮之矣。上曰,月廊雨打有頉處,亦已修補乎?龜重曰,謹已修補矣。上出廟內,將向永寧殿。領議政金在魯,左議政宋寅明進曰,此去神門前稍間,日氣甚熱,行步頗遠,聖體恐易發汗,發汗後觸感,尤可慮也。宜御步輦。上曰,行步不難,過神門後當乘輦矣。仍步過南門外前路乘輦,至永寧殿東門外,降輿執圭,詣望殿位,四拜訖。入正門,升自東階,先詣中央四室奉審,次詣西夾四室,次詣東夾四室奉審訖,出殿門。羽良及右副承旨趙榮國進曰,時方亭午,日氣甚熱,請乘輦。上曰,過神門後爲之。還過神門,御輦入齋室。贊儀稟旨,敎群臣各就次。
上在昌德宮。停常參·經筵。
太廟親祭罷後,上入齋室,政院·玉堂·藥房口傳問安。答曰,知道。王世子遣宮官問安。答曰,知道。大王大妃殿,遣承旨問安。曺允成啓曰,小臣,大王大妃殿問安進去下直。傳曰,知道。曺允成啓曰,臣詣大王大妃殿問安。答曰,知道之意,敢啓。
傳于李世璡曰,都提調下來時,直爲入侍。
趙榮國啓曰,內乘來言,捲簾,取稟。傳曰,捲三面。
又啓曰,內乘來言,輦輿雨具,取稟。傳曰,知道。大駕還宮後,政院·玉堂·藥房口傳問安。答曰,知道。
趙榮國啓曰,事變假注書,時無職名,依例付軍職,冠帶常仕,何如?傳曰,允。
正言洪重孝啓曰,卽伏聞大祭臨罷時,以廟內行步之緩緩,有諸齋郞,祝史推考之命。臣亦將事中一人,聞來不勝惶恧瞿然之至。臣方待罪臺職,則有糾檢諸司之責,而旣不能檢人,又不能自飭,致勤嚴敎,臺臣之不可帶推行公,亦例也。其何可一刻晏然於臺次乎?請命遞斥臣職。答曰,勿辭。
曺允成啓曰,正言洪重孝,再啓煩瀆,退待物論矣。傳曰,知道。
壬戌四月初八日四更一點雨。上親行太廟夏享大祭時,行都承旨鄭羽良,左承旨鄭必寧,右承旨李世璡,左副承旨曺允成,右副承旨趙榮國,同副承旨洪象漢,假注書李運海·洪吉輔,記事官崔一奎·閔百昌入侍。禮儀使金若魯前導。上具冕服,入自正門,詣版位西向立。若魯跪請行事。協律郞尹植,跪俯伏擧麾。興工鼓柷軒架,作保太平樂,保太平舞。樂八成,若魯啓上四拜,樂九成,植偃麾工戛敔,樂止。上曰,雨勢不止,月廊排設。右副承旨趙榮國請上入月廊位,不許。上曰,殿內執事恐沾濕,先爲避雨於門間。上四拜訖,若魯導上詣盥洗位,北向立,搢圭。榮國跪取匜沃水,同副承旨洪象漢跪取盤承水。上盥手,左副承旨曺允成取巾於篚以進。上帨手訖,允成受巾。上執圭,若魯導自阼階,詣第一室尊所,西向立,登歌作保太平樂,保太平舞。執尊者擧羃進幣,瓚爵官鄭錫五酌鬱鬯,右副承旨李世璡以瓚受鬱鬯。若魯導上詣神位前,北向立。上跪搢圭。左副承旨鄭必寧奉香,象漢奉爐跪進。上三上香。象漢奠爐于案,世璡以瓚授錫五,錫五跪進。上執瓚灌地訖,以瓚授錫五。錫五以授大祝,允成以幣篚授錫五。錫五捧幣跪進。上以幣授奠幣。瓚爵官趙明謙奠于案。上俯伏興。若魯導上出戶,次詣第二室,至第十二室,上香·灌鬯·奠幣,如初儀。雨不止,若魯導上降月廊位。上命亞獻官以下入就月廊位。諸承旨請入小次,上不許。羽良等曰,雨勢如此,夜且向曙,聖候恐多觸冷之慮矣。上曰,聖人所云,禘自旣灌而往,予不欲觀者,非謂其未獻而誠意倦怠者耶?乃進饌。若魯導上升自阼階,詣第一室尊所,酌醴受酒如上儀。上詣神位前,北向跪搢圭,行初獻禮。大祝進神位之右,東向跪讀祝。上俯伏興。若魯導出戶,次詣第二室,至第十二室。酌獻讀祝,如上儀畢,降復位。諸承旨請入小次。上入小次,行亞獻禮。上曰,禮房承旨及同副承旨入侍小次。世璡·象漢及假注書洪吉輔,記事官崔一奎·閔百昌入侍。上曰,雨不止,樂懸軒架,竝移於殿前簷下。世璡承命出去。上曰,七祠功臣位,無障雨之具耶?象漢曰,略以布帳遮雨,而我國儀文,本來疎略如此,妥靈之所,亦無貌樣矣。上曰,功臣配享,厥數幾何?腏享在於何時耶?問于都提調以啓。象漢出問,在魯入對曰,功臣配享,其數四十五,而冬享及親祭時腏享矣。上曰,正殿北墻後,樹木過爲蔭密,似或有妨於殿宇耶?注書問于都提調以啓。吉輔出問後,以在魯言啓曰,年前樹木逼墻茂盛者,皆已斫去。今則叢生枝葉新長者,而亦與殿垣,其間稍間矣。亞獻畢。上出就位,行終獻禮畢。若魯導上詣飮福位,薦俎官徐宗伋進福胙,錫五進福酒。上受而置於前,降復位四拜。諸大祝撤籩䇺。上曰,齋郞·祝史行步緩緩,申飭,可也。羽良曰,事極未安,一倂推考,何如?上曰,依爲之。擧條上四拜訖。若魯啓禮畢,導上還齋室。宗廟夏享大祭親行時,亞獻官領議政金在魯,終獻官左議政宋寅明,進幣瓚爵官吏曹判書鄭錫五,薦俎官戶曹判書徐宗伋,禮儀使禮曹參判金若魯,奠幣瓚爵官行副司直趙明謙,堂上執禮行副司直吳遂采,堂下執禮副護軍洪啓裕,典祀官奉常寺正洪相朝,廟司令愼龜重,宮闈令內侍府第一室,執尊副司果李度遠,大祝弘文館校理尹光毅,祝史副司果南泰耆,齋郞副司果柳萬樞,捧俎官戶曹正郞申晙,司饔院主簿李思勗,敦寧府主簿李重彦。第二室,執尊吏曹正郞鄭履儉,大祝弘文館副應敎鄭俊一,祝史副司果洪正輔,齋郞宗簿寺正李齊聃,捧俎官戶曹佐郞吳命欽,漢城府主簿徐命聖,宗簿寺直長宋輝明。第三室,執尊弘文館校理金漢喆,大祝吏曹正郞李成中,祝史副司果閔宅洙,齋郞副司果南泰赫,捧俎官漢城府判官金相良,戶曹佐郞黃仁謙,尙衣院直長尹德春。第四室,執尊副司果成範錫,大祝弘文館副校理金尙迪,祝史副司果蔡膺萬,齋郞兵曹正郞朴致隆,捧俎官敦寧府判官趙明勗,司畜署別提申慶普,濟用監副奉事李廷鎭。第五室,執尊副司果李光運,大祝吏曹佐郞元景淳,祝史副司果權祐,齋郞兵曹正郞許逅,捧俎官工曹佐郞沈師得,掌苑署別提洪重厚,繕工監奉事韓命德。第六室,執尊副司果權賮,大祝副司果李昌誼,祝史副司果宋時涵,齋郞禮曹正郞丁喜愼,捧俎官儀賓府都事李弘佐,司圃署直長沈運熙,義盈庫奉事申珪。第七室,執尊副司果李光湜,大祝副司果黃景源,祝史副司果閔光遇,齋郞兵曹佐郞蔡慶承,捧俎官司宰監主簿沈廷最,平市署直長朴鳳漢,平市署奉事韓德咸。第八室,執尊副司果閔墡,大祝副司果洪鏡輔,祝史司諫院正言洪重孝,齋郞兵曹佐郞李齊華,捧俎官工曹佐郞李宜炳,廣興倉奉事吳大經,司饔院奉事徐命維。第九室,執尊副司果尹彬,大祝副司果金相福,祝史副司果李錫福,齋郞副司正嚴瑀,捧俎官義盈庫主簿金漢明,內資寺主簿朴弼時,繕工監副奉事尹琰。第十室,執尊司憲府掌令尹志泰,大祝副司果林象元,祝史副司果李應協,齋郞副司正金善行,捧俎官戶曹佐郞趙榮曾,掌隷院司儀尹得履,司䆃寺直長尹堣。第十一室,執尊副司果任璞,大祝副司果鄭宲,祝史副司果金光國,齋郞副司正趙重晦,捧俎官掌樂院主簿金聖梓,尙衣院別提李彦衡,濟用監奉事沈重周。第十二室,執尊副司果洪廷命,大祝副司果魚錫胤,祝史副司果金尙耉,齋郞副司正申暐,捧俎官戶曹正郞鄭志翼,氷庫別提魚有成,司宰監奉事朴麟源,盥洗位成均館典籍金弘澤·鄭宗柱,爵洗位成均館典籍李景垕·李齊嵒,亞終獻官盥洗位成均館典籍洪敍箕,贊者通禮院假引儀趙·趙泰佐,謁者通禮院假引儀柳忠·金宅壽,贊引兼引儀申緯夏,假引儀李敍五,掌牲令典牲署主簿申鎭夏,協律郞掌樂院正尹植,七祀獻官司宰監僉正林象鼎,祝史成均館典籍鄭錫垕,齋郞掌苑署奉事徐命儒,功臣獻官忠勳府都事洪應夢,祝史成均館典籍權舜衡,齋郞司饔院主簿尹天復。
同日卯時,上御太廟齋室。宗廟都提調引見入侍時,都提調金在魯,右副承旨趙榮國,假注書洪吉輔,記事官崔日奎·閔百昌進伏。在魯曰,雨中將事,達曙沾濕,聖體若何?上曰,行禮無事,是用多幸,沾濕不必言也。在魯曰,以樂懸移設之故,將事頗遲矣。上曰,今來親享,少伸情禮,仰惟陟降之在上,不禁追慕之冞深。在魯曰,以宗廟儀軌觀之,則宣廟以前,皆皇朝賜諡矣。上曰,然。宣廟以後位板,竝與有明二字而無之。予心益不勝感慨矣。上曰,前殿東月廊,四通無壁,與後殿異,當初則必一樣,而無乃重建時,有此異同耶?在魯曰,重建在於丙午,其時只加間架而已,制樣則似不變改矣。上曰,後殿則一邊設壁,而有廣牕矣,前殿東月廊制樣,一如後殿,可也。秋奉審修改時,一依後殿爲之事,出擧條,分付,可也。擧條在魯曰,今番修改時,見神位下藉席,不甚渝傷,六年一改,似頻數矣。永寧殿則十年有一改之例,而每年只兩享,故頃見退件,則尤無渝傷處矣。此後則退定年例,以前殿七年,後殿十六年,改排,何如?上曰,不必然也。初定年限,不妨矣。在魯曰,臣於親祭罷後,方進藥院問安之際,聞有直爲入侍之敎,故促承宣欲與偕入,則承宣不卽來待,未免稽遲,事甚未安。當該承旨,推考,何如?上曰,依爲之。退出。
同日辰時,上親行宗廟夏享大祭後還宮時,行都承旨鄭羽良,左承旨鄭必寧,右承旨李世璡,左副承旨曺允成,右副承旨趙榮國,假注書李運海·洪吉輔,記事官崔一奎·閔百昌,陪從。同副承旨洪象漢曰,今日奉常寺封進祭酒,色品似未盡,事涉未安。當該封進官,宜有論責,而本院請推之外,無他道理,惶恐敢達。上曰,從重推考,可也。擧條右副承旨趙榮國曰,親祭時呼唱守僕,宜以練習規例者,別擇差定,而今日親祭時,御前守僕,極爲生疎。第十二室奠酌後,當唱少退,而誤以平身唱之,莫重親祭呼唱,如是謬誤,事極未安。當該廟司,從重推考,何如?上曰,置之。只使申飭,可也。都承旨鄭羽良曰,右議政趙顯命處偕來承旨,以擧動及親祭時承旨不備之故,稟旨還仕矣。卽今視學,又此迫近,禮房承旨,且多擧行之事,何以爲之?敢稟。上曰,偕來承旨,視學前,姑爲仍留,可也。駕前下敎上曰,明日只晝講,贊善魚有鳳,同爲入侍事,分付。駕前下敎
上在昌德宮。停常參,只晝講。
夜一更,月入太微西垣內。三更·四更,月暈。
下直,靑陽縣監元一揆,大靜縣監鄭興萊,魚川察訪柳鼎茂,防垣萬戶李相齡。
李世璡啓曰,明日常參·經筵,取稟。傳曰,停。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調鄭錫五,右承旨李世璡啓曰,伏未審夜來,聖體若何?昨日達曙將事,勞動沾濕,不瑕有傷,而眩氣亦無所加乎?前入湯劑,已盡於昨日。臣等今日,當依聖敎,率諸御醫入侍,詳診聖候,議定繼進當否矣。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。伸情禮,追慕深。慈殿氣候差勝後一樣,予則眩氣往來矣。
傳于曺允成曰,藥房入診,左議政同爲入侍。
備忘記,傳于曺允成曰,今下弓矢,防垣萬戶李相齡處給送。
曺允成啓曰,正言洪重孝引避退待,今已經宿,尙未處置,事甚未安。兩司除在外·陳疏入啓·牌不進·傳旨未下·未肅拜外,掌令尹志泰,卽爲牌招,以爲處置之地,何如?傳曰,允。
又啓曰,以執義李光溥,掌令李鳳齡,持平李衡萬,檢閱趙載德等牌不進罷職傳旨。傳曰,竝推考傳旨捧入。
又以京畿監司啓本,行判中樞府事兪拓基月廩不受事。傳曰,令本道更爲輸送。
李世璡以慶尙監司狀啓,薦新生竹笋,限內不得封進,惶恐待罪事。傳曰,勿待罪事,回諭。
曺允成以全羅監司狀啓,會寧鎭移轉格軍崔福守等渰死事。傳曰,渰死人等,令本道恤典擧行。
又以慶尙監司狀啓,北關移轉色吏李萬才,沙工金泰山等渰死事。傳曰,渰死人等,令本道恤典擧行。
又啓曰,明日次對,兩司當爲進參,除在外·牌不進·傳旨未下·疏批未下外,呈告未肅拜人員,明日待開門,竝卽牌招,以爲推移入侍之地,何如?傳曰,允。
又以戶曹言啓曰,依傳敎,右議政趙顯命去三月今四月兩朔祿俸,令倉官更爲輸送于本家,則以爲,見方引罪求免,廉義法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
李世璡,以禮曹言啓曰,享禮過後,謁先聖視學事,命下矣。視學吉日,令日官推擇,則來四月十三日爲吉云。以此日定行,何如?傳曰,允。
記注官李晉吉書啓。臣敬奉聖批,傳諭于侍講院贊善魚有鳳所住處,則以爲,臣病狀益篤,歸死爲急,敢以一疏,仰控私懇矣。千萬夢寐之外,史官儼臨,奉宣手書,恩批百卄字,雲漢昭回,龍蛇交騰,臣心神震掉,不敢狎視,況辭意惻怛,慰勉隆摯,糞土賤臣,何以得此於聖明也?雙擎伏讀,感涕被面,不省此身之生在地上也。聖敎至此,區區私意,有不暇顧,謹當仰遵明命,恭竢聽諭之期,而至於視學養老之禮,萬萬非賤分所可擬者,雖萬被誅戮,決不敢奉承。伏地戰慄,罔知所措云矣,敢啓。傳曰,知道。
又書啓,臣敬奉手書,馳往傳授于果川黑石里贊善朴弼周所住處,則以爲,臣方擬上章,以請入學不進之罪,而懼於累牘,姑且不敢。玆忽於千萬意外,史官中夜跋來,傳宣御札,陞臣職秩,諭臣入來,十行煌煌,天香襲人。臣誠拜稽惝怳,莫知端倪,直似夢寐間事也。以臣微末,叨此隆天厚地之恩禮,合有仰對,以復明旨,而不惟疾病危劇,精神昏茫,所被資級,萬無近似,駁正之論,必不但已,何敢不待,而輒自陳列乎?只有伏地震慄,不知所達云矣,敢啓。傳曰,知道。
曺允成,以兵曹言啓曰,今四月初九日,御營軍金成郁稱名人,自曜金門入來,校生申如泰稱名人,自丹鳳門入來,差備門外擊錚,極爲駭愕,竝令攸司囚禁治罪。曜金門守門將慶晥,丹鳳門守門將韓德潤,常時不能禁斷雜人,以致闌入,俱難免其責。推考,何如?傳曰,允。
待罪臣朴弼周疏曰,伏以日吉辰良,百神效祥,元良入學之禮,順成無撓,太平萬世,此爲之兆,凡厥國人,罔不歡聳,而獨此逋病賤臣,不得從諸大夫後,載瞻溫文之容,喜祝之餘,惟日惶蹙,不敢晷刻少安。乃於疇昔之夜,忽有自天之隕,聖上親御翰墨,遠勞史臣,煌煌宸札,焜燿於窮閻蓬蓽之中,榮光至極。言旣不足以形容,而其所以開示聖心,慰藉小臣者,諄諄懇懇,靡有不至。是雖得之於鄕黨長老,尙不勝其感戢,而況臣子之於君父乎?夫惟聖明,高拱九重,如天在上,不識臣作何狀,而出自淵衷,若有感通,施之以殊異之恩數,至於乃爾,非直爲今所無,實惟在古亦稀。臣猝然當之,但有惝怳,以首扣地,悸不自定,歷累日而未已,一不知夫聖明所以有是之故也。噫,臣不幸置身於矯誣之塗,言其實無學識,謂之曰例讓,言其實有疾病,則謂之曰托辭,前後數十年中,率以是爲欺盜之資斧。雖以天日之明,亦意其或有這裏,輾轉叨濫,至今日所被之隆禮而極矣。臣欲更費葛藤,則絶無餘說。假使有之,亦不免爲如前備禮而止,無已則只就臣所曾行者而爲言,庶幾爲聖鑑所俯諒,其可乎?記在肅宗大王季年,臣以敦府郞,一謝恩命,旣又冒赴畿邑,以臣不才被疾,豈不自知其不可試於百里也哉?誠以末俗好高,有少差異,輒加指目,無寧一見諸用,使其迂腐罔形之狀,暴於一世,庶不爲倚託要索之歸。而意外內遷,遽在於到任未十日間。自是厥後,凡所僥冒,非臺省則爲宮任,罔非爲分所難堪。其逡巡畏縮,而不敢進者,卽是物情事勢之必然者也。由此觀之,臣之區區行止,本欲循常蹈轍,與廢義不出者有異。若其留落中年,仍遂屛蟄,則職以其官位之漸高,恩禮之漸過,與微臣賤分,爲不相稱故耳。乃者聖明,以其已高者而反謂之不高,以其已過者而反謂之不過,加之以曠古之恩禮,超之於亞卿之資列,以手書而代安車,其非不肖如臣所敢擬議者,視前益萬萬遼越。若是而有若固有冒昧承命,則是臣覬覦非望,不自滿足於向來之恩眷,必待今日之加隆而後,方致其身也。謂臣苟有是心,則如許饕濫無恥之人,聖明亦何所用?苟無是心,則自上被之以不敢當之異恩者,是令臣益不敢進也。事理如此,臣非故爲是許多樣說話也。夫以臣之潛翳草澤,而一朝有此遭逢,其爲感激隕越,固非臣糜粉,所可仰酬萬一,而然而士夫辭受出處之得失,實關於風俗盛衰。有如朱子所言,臣之不敢以趨走爲恭者,非獨爲臣一身事,竊恐其不能無裨於聖朝也。至以臣忝爲先朝舊物,而惓惓致意,過於委曲。臣益愴怳感咽,不知所以爲說也。雖然國家官人之方,則惟以其人之賢否,不係於舊與非舊,臣誠迷惑,亦不敢知聖諭之何以如此也。最是聖明,不謂臣卑鄙,頃於書院事,旣以臣疏而許其依施,近又有納於儒臣之言,引接臣隣,上下之間,懽欣通泰。且將親臨太學,講行盛擧,其尊高年重儒術之意,藹然甚盛。雖詩所稱緇衣白駒,何以尙玆?使臣能有所學,不至於空疎滅裂,則豈不思古人死馬之義,副聖上虛佇之誠?而百爾忖量,無路祗奉,臣之進退,可謂維谷矣。況臣危疾,久入膏肓,只待死日之至,更無差減之望。凡人有言,恐其不見信,則多以天日爲質。臣於前後疏中,擧鬼神鑑臨,以證其實病非僞者,亦出於此,非甚切迫,則臣何敢爲是哉?夫人之所以爲學問者,非徒以志而已,必其體健而心平,無他所撓,然後隨其用力淺深,以期於有得焉,而若臣則自少至老,長在於救死不暇之中,假曰有少趨向,其無一日眞積之功者,此可知矣。到今桑楡景迫,都無餘念,唯欲其從容安靜,以還造化。若爲分外勞攘之事,不可强而强之,則其枉其性而促其斃也必矣。夫伊尹是畎畝中人也,而猶以匹夫匹婦之不獲其所爲愧。況殿下君臨區宇,覆燾民物,豈忍使臣而至是極耶?所可悲者,君臣大義,根於秉彝,本不可解,而殿下於微臣,又以誠心欲見,縷縷爲敎,於此而有不戚戚感動,則眞木石也。臣雖冥頑,亦豈至此之甚?直緣死疾纏骨,無計奉承,天之所廢,亦復奈何?言及於此,重切自悼。前日聖批中其諒筋力之敎,似已俯鑑臣疾病實狀,感戴之極,庶望聖慈終始曲全。玆又冒昧瀝血,畢陳懇迫之情。伏乞聖明,察臣匪才,矜臣死病,亟命收還新授資級,竝遞臣職名,而仍令有司,重治臣前後違命之罪,以肅朝體,此際又忽伏承秋曹亞席之除,益增怵迫。顧臣悾悾無能,於凡官職,無一近似,而惟此訟獄,尤屬茫昧。況其議讞罪囚,甚係緊急,不容少曠,而委諸在外之人,一日虛席,爲弊已多。伏乞竝卽許遞,以幸公私焉。臣旣承不世之恩數,所當卽日上章,以伸叩謝之忱,而不但遲待公論,且因癘氣圍逼,避次畏約,疾勢添劇,更無精力,及於文字,經營之久,今始仰鳴,尤增死罪云云。答曰,省疏具悉卿懇。覽卿之懇,於記昔事,一倍感懷。今者陞擢,專由乎此,手書旣諭,卿何若此?雖有偕來之敎,不有量筋力之敎,爲卿從容之意,傳諭之意,先令上來,以安卿心。卿須體此,爲卿欲見慇懃之意,安心勿辭,幡然上來,用副予意,用副予意。傳于李世璡曰,遣史官傳諭後上來,或有傳諭之事,往來焉。
行都承旨鄭羽良疏曰,伏以臣於日昨,伏見掌令尹志泰疏本,則以向來三司疏章之無批,大臣書啓之還給,不爲封繳,謂之伈默度日,苟冀無事,而至請重推,臣不勝瞿然慙悚之至。其時事勢,容有委折,而今於日久之後,又何敢縷縷分疏,以傷大體也哉?然臣猥忝一院之長,凡有咎責,臣實當之,宜卽露章自列,而連値淸齋,今始仰暴。伏乞聖慈,特命重勘,以正溺職之罪,不勝幸甚。臣無任屛營祈懇之至云云。答曰,省疏具悉。卿其勿辭察職。
同副承旨洪象漢疏曰,伏以臣,鈍重疎迂,不合於喉舌出納之任,而感激恩數,黽勉承膺,責鉅才魯,自分僨誤,臺章果發,何問狼藉,雖不專指臣身,而臣亦與於其間,則愧恧悚慄,已不可勝,而至若在直玉堂譴責之請,慙惶駭歎,益不知所以自措也。向當上下否隔,群情憂遑之日,再次陳籲,一未蒙兪,此莫非誠力淺薄,不能孚格之致。孤負失溺之罪,不待人言,臣實自訟,至今追思,餘愧尙存,登時叩閤,人孰不知?而不但先後緩急,自有序次,及夫侵夜許診也,終夕於閤外,同喉院而進,隨大臣而退者,誠出於事勢之萬不得已。今臺臣亦應聞之,而故爲是說者,誠莫則其所以也。然乃能出口氣於寥寥惴惴之中,若可以振臺閣之風采,臣當受以爲罪,喜而相賀,奚暇呶呶辨暴也?勿論其言之如何,旣請譴責,其難安於臣則極矣。玉署之舊愆旣厚,銀臺之新案又發,下語甚緊,罪上添罪,其不可以筵敎之諒燭,問備之薄勘,有所晏然自恕,仍據榮次也明甚,而太廟親享,事體嚴重,淸齋瀆擾,分義惶恐,冒沒承召,仍參陪扈之班,粗效駿奔之誠。雖緣道理事勢之轉動不得,而執其迹而論之,殆若不恤人言者然。反顧初心,尤增愧赧。玆敢露章自列,略暴委折。伏乞聖明,亟賜鐫削,重勘罪辜,以爲人臣溺職者之戒,千萬幸甚云云。答曰,省疏具悉。爾其勿辭察職。
檢閱閔百昌疏曰,伏以臣之內從兄趙榮國前任副提學時,臣以春秋應避之親嫌,冒陳一疏,纔蒙稟處之命,而未及回啓,副學移除承宣,念臣所避,旣在於麥秋,則從兄雖遞館職,而承宣亦兼春秋館修撰之任,其所當避,前後無間,宜更引例自列。而適値淸齋,號籲路阻,天牌狎至,嚴畏分義,雖不得不冒沒出肅,仍爲淹直,循省惶愧,益無所容。揆以法例,終不可因仍泯默,玆敢不避煩瀆,更此陳暴。伏乞聖明,亟令該曹,照例稟處,不勝幸甚。答曰,省疏具悉。令該曹稟處。
禮曹判書李德壽疏曰,伏以臣,老而多病,千癃百醜,無不備具,特不至於死耳。若其人事之應接,官務之裁察,恃有知覺之未泯,而惟是右膝酸疼,兩脛痿弱,戶庭之間,非人扶則杖扶,其宜廢於世也決矣。況虛舟觸物,輒遭怒目,橫逆之來,前後相屬,使世無廉愧則已,苟有廉愧,其何顔之復施哉?臣之口與心謀,固已審矣。不然,臣雖至頑,其敢忘聖恩而昧臣分乎?目前所急,惟在於調病而息謗。玆敢拜章陳悃,舁出郊外。臣罪至此,萬死奚辭?伏乞亟命有司,比律勘罪,以爲人臣去住自由者之戒,不勝幸甚云云。答曰,省疏具悉。卿其勿辭,調理察職。
大司諫鄭彦燮疏曰,伏以邦國有慶,春宮邸下齒胄之禮順成,八域延頸,萬姓同歡。臣奉命遠出,未及反面,不能躬覩縟儀,瞻望雲霄,曷任區區係戀之誠?抑臣還到龍灣,始伏聞昨冬任璞之疏,其所構捏,極其醜汚,何其言之不少詳審也?噫,奉命出疆之臣,例齎遠行之需,而臣年來身嬰奇疾,居恒凜凜,家內曾有月備預凶之具,故初無新備以去者矣。此而不爲新備,則元無可以購之於市人者,所謂勒取者何,賤買者何?臣則無是矣。苟有近似於臺言者,則汚辱之來,臣宜甘受,臣雖欲自掩,此時人心,一市人之戟手詈辱,必有倍於臺言,臣何忍爲此哉?此等易知之事,容易說去,不少詳續,言之者雖不留難,當之者豈不困迫乎?所可愧恨者,漠然幽薊之外,自處以使命,載書遠馳,周旋殊邦,不知其箭括遙及於背後,醜辱狼藉於身邊。至今回思,有辱君命,更何言哉?臣眷係國恩,遲回冥途,不能早自引退,以之遠恥辱而全身命,到今惟有便訣明時,歸休丘墓,以避駭機,卽此所以報答君恩也。雖蒙聖鑑俯燭,甄敍如舊,而以此汚穢之蹤,不能循例復命,來伏城外,略治短疏,仰請誅譴,而適値淸齋,未獲登徹。區區情實,無由仰暴,已甚惶霣,而且臣於見叨諫職,亦有所不得冒出者。方以所遭之醜汚,爲疾聲號辨之不暇,則其他已屬歇後,玆不敢輒事臚陳,而若其終難供職之義,自有八九年來素守之微諒,伏想聖明,亦必記有之矣。玆敢復申未徹之疏,以竢威罰。伏乞聖明,俯賜洞察,特降處分,仍遞臣職名,以安私義,以快人心,不勝幸甚云云。答曰,省疏具悉。業已察矣,其何撕捱?卿其勿辭察職。
司直吳光運疏曰,伏以太廟親享,聖慕是展,日氣增鬱,雨勢通曉,而神明保騭,動駕安吉,方當靜攝之餘,其爲慶幸,當復如何?且竊伏念,向者春宮邸下,以敎讓之歲,行齒學之禮,擧國含生,延頸蹈舞,此政殿下導迎和氣,仰答天休之大機會。而適値聖候有欠安之節,絲綸多不平之旨,大小臣僚,焦遑悶迫,不知所出,何幸聖心幡然,快示開悟,視事復常,賓對如前,而又將行視學養老之曠典,雖以時候不佳,玉體頻動,還切群下之慮,而其視向來焦遑之時,可謂好氣像矣。天地之否隔者已通,人心之蘄向者益切,此殆宗社默佑,天啓宸衷,以爲億萬年無疆之基也。抑未知殿下之所以幡改者,出於一時之開悟耶?其果怳然發覺於大本達道,而無復纖毫吝滯於心中耶?自非然者,羲易頻復之悔,在所當戒,而顔子弗貳之工,在所當勉也。噫,災異荐告而天地之氣不和,寅協無期而朝著之象不和,飢饉癘疫而民生,無和泰之色。不和二字,爲當今之急證,而致和之道,顧不在於殿下之一心耶?然知和而和,不以中爲本,則是如無源之水,其何以洋溢發達乎?喜怒哀樂之未發,謂之中,發而皆中節,謂之和。中也者,天下之大本也,和也者,天下之達道也。中者體也,和者用也。中之中,又有體用,未發之中,體也,已發而中,用也。向日群下之焦遑悶迫者,皆在於已發而失中,近日聖上之開悟幡改者,亦在於已發而失中。至若失中於未發之前者,臣恐君臣上下之慮未到也,方當七情之未發也,前面之事物已過,來頭之思慮未萌,宜若無依據用工之地,而苟或放過於此時,則天命之本體,其存亡未可知。況暇望樞紐一中字於寂然無感之中,而能免暴發橫騖於事物來觸之際乎?故曰,君子戒愼乎其所不覩,恐懼乎其所不聞。朱子以爲,此見聞,非他人之見聞,乃自家之見聞,與愼獨爲兩項事云。蓋愼獨是有形迹後,戒懼是無形迹前,莫見莫顯,指他人之見我者說,不覩不聞,指我之自覩自聞者說。不有戒懼一節,則愼獨工夫,失其本領,而惜乎?世之言學者,於此段微妙處,類多疎略,故涵養無本,省察不精,可勝歎哉?夫發不中節者,其機雖動於發處,而其根則未嘗不在於未發之前。故於此而常存敬畏,不覩而亦戒,不聞而亦懼者,乃所以防於未然也。朱子引孝子事親以譬之曰,聽於無聲,視於無形,蓋不待徵於色發於聲,然後用其力也,今此不覩不聞,亦此義也。人臣進言之道,所貴納約自牖,牖者,明處也。學問喫緊之方,亦須從已明處入,則省工而得力矣。伏惟我殿下,誠孝至行,得之天性,因心自然,其於無聲無形之境,必有所謂良工心獨苦者,倘能擧斯加彼,而推之於不覩不聞之工,則其所以涵養未發之大本,操存天命之全體者,必無一息放過,而其發之於辭令,施之於擧動者,無不泰定寬曠,和平安靜。夫豈有過中失平之度乎?臣愚死罪,竊謂殿下許多病痛,專在於欠却未發時工夫,而此工夫,最難形容。幸得孝子無聲無形之喩,而從聖上沖襟獨得處從事,則其必有省力而功倍者矣。嗚呼,孝者百行之源也。天下萬般事,無一不本於孝,此樂正傷足之微事,而猶憂其有傷於孝道也。漢·唐以後,亦豈無明君哲辟,而絶無見識到此者?何幸天佑東方,挺我殿下仁孝之聖資,臨御億兆,酬酢萬機,無不以孝爲本,以至於慢臣之不率,淫朋之貽憂,而率皆反聖躬而自責,致有樂正之憂色。此誠帝王之盛節,而史牒所罕聞者。第伏念人君之孝,光祖宗裕後昆,位天地育萬物,萬世稱之無異辭,萬世由之不能易,是所謂大孝。竊謂樂正之不庭憂色,是匹夫之孝也,非所擬於帝王者也。伏況眩氣因此而添加,辭令因此而失當,則此其所關之重,又非傷足之可比。殿下之憂,乃所以重其憂也。苟殿下念及於此,則其必渙然而解其憂,怡然而平其氣,思所以慰祖宗在天之靈,而釋慈聖惟疾之憂矣。嗚呼,千古帝王之孝,以堯·舜爲首,而堯·舜所以傳授心法,一箇中而已。今殿下上以承付托於列聖,下而垂燕翼於元良者,要不出中字,而苟或疎忽於未發之工,蹉失於大本之立,則殿下平日以堯·舜自期者,果安在哉?噫,天資之高,不可自恃,學問之工,不可易言。夫以殿下出天之至德,典學之多年,其於堯·舜之域,宜若平步可到,而存養之力,未完於大本,省察之方,或忽於密地,則發諸辭氣動作之間者,多不中節,天地位育之功,固不可望,而乃至陰沴災眚,類非聖世之所宜有者,疊見層出,不絶靑臺之書,乃知學到聖賢,而戒愼恐懼之工,不可須臾弛於不覩不聞之中也。殿下苟於機務未接,夜氣淸明之時,儼然而若思,則必有向所謂天下之大本,在於寂然湛然之中,而致約工夫,最初下手處矣。此時此境,有非愚臣所能仰贊者也。苟殿下於此而開悟,則從前許大激惱,許多憂慮,都是枉用心力。其所謂戒懼者,不過輕輕收拾,惺惺提撕,與向來煩惱膠擾時,光景迥別,自然神怡氣平,所發者無不中無不和,而猶以爲未也。旣約矣而益加精精,旣存矣而又省察察,該括動靜,體用如一,則天地萬物,皆不出此中和範圍,而況於吾氣之以吾志爲帥,吾臣之以吾身爲表者乎?唯聖明澄省焉。至於節宣之方,保嗇之道,深加聖意,毋或少忽。是尤臣區區祈祝者也。臣幸蒙恩由,今將往省父母墳山,臨行耿結,冒貢一言。言雖魯莽,實出肝血,惟聖明,憐其愚而察其誠焉。臣自外補而承召,久曠省墓,不惟雨露之感,弸切于中,抑有崩迫之私焉。臣之父母,各窆湍·坡,堪輿歧議,尙未合祔,欲於今行,卜兩地之吉凶,以爲決定之計。而又或如前歧貳,則雖廣延諸師,十回往返,必至於歸一而後已。如是之際,將費時月,天陛反面,遲速未可知,臣尤惶恐死罪。所帶同義禁之任,係是議讞重地,其不可許久虛縻也決矣。伏乞聖明,特許遞改,俾無瘝曠之弊,千萬幸甚云云。答曰,省疏具悉。其勉者宜勉,卿其勿辭往省焉。
全羅道觀察使權疏曰,伏以臣,年益深而病益痼,衰耗日甚,神識全瞀。循例擧行之文牒,輒失照檢,遇事論列之狀報,動被疵摘,觸境生疣,隨處做錯,乃於帀月之內,荐遭問備之罰,上孤惟簡之眷,下速自作之孽,反躬慙恧,撫心悼歎,不知置身之所也。噫,臣誠不幸,旣遭尹聖五之變怪,又見趙東夏之駭擧,聖五之愚悖,固不足責,臣不欲更提,而至於東夏之驕妄,尤是從古以來所未聞者。大僚筵奏,雖出重閫帥之意,而前後道臣之啓罷閫帥,非止一二。今臣此擧,不過出於遵依公法,援據前例,而至於新頒定式,未及聞知,其矇然不察之失,顧安得免?臣於此,誠不勝其瞿然也。且臣原隰驅馳之餘,重得寒感,宿症添劇,强進粥飮,則嘔氣隨發,乍酬文簿,則精神輒眩,駸駸然將抵沈頓澌脫之域,徒費廩餼,全抛職務。亦豈可一任其虛帶,以增瘝曠之誅哉?情勢之外,疾病之難强又如此,玆不得不略控血肝,仰瀆宸聽。伏乞聖明,亟許鐫遞臣所帶職名。仍治臣疲劣受侮,昏耄失措之罪,以嚴朝體,以靖私義,不勝萬幸云云。答曰,省疏具悉。旣下敎,卿其勿辭察任。
公洪道觀察使金尙翼疏曰,伏以天佑吾東,慶溢宗祊,元良齒學之禮,實是億萬年無疆之休。童孺鼓舞,跛躄奔走,而臣獨身縻藩任,跡阻朝行,瞻望宸極,只切嵩呼之誠而已。仍念臣病在膏肓,情急疾痛,月前引病之章,亶出血懇,而忱誠未孚,批諭終邈,臣誠狼狽失圖,不知所以爲計也。臣雖無狀,受恩罔極,苟或强自矯飾,巧占偃便,則其欺天罔上之罪,神必殛之。而目今賤疾之危苦,抑亦通朝之所共聞悉,積火所祟,重以流痰結核,旣在命門要害之地,實係醫家却走之症,而首尾三朔,了無寸效,乍刺乍痛,不濃不消,一或糜潰,其無幸必矣。最是胸膈壅閼,肢體痺疼,坐臥動作之際,亦不能自力,而廢食失睡,日夜涔涔,神精凋落,形殼換脫,見者代懍,莫不危之,而此猶臣一身生死耳。痛勢此極,藥餌無效,不得不爲擔舁浴溫之計。而見今道內事務,一倂曠廢,邑牒民訴,未免積滯,其有妨公私,誠非細故,在聖明綜核之政,豈可不亟賜變通乎?玆敢不避煩瀆,更進難强之勢。伏乞聖慈天地父母,俯加矜諒,卽許鐫改,俾得毋曠重務,復尋生路,千萬幸甚。答曰,省疏具悉。藩任體重,豈可輕遞?卿其勿辭,調理察任。
壬戌四月初九日辰時,上御熙政堂。藥房入診,左議政同爲入侍。都提調金在魯,左議政宋寅明,提調鄭錫五,右承旨李世璡,假注書李運海,記注官崔一奎,記事官閔百昌,醫官金應三·玄起鵬·金壽煃·崔德齡·許錭,以次進伏訖。在魯曰,靜攝之餘,達宵將事,日氣亦甚蒸濕,聖候姑無大段撼頓節,臣民欣幸,而伊後眩候亦無添加乎?上曰,情禮稍伸,予心似愈,而眩亦不加。若於常時勞動如是,則必有所傷,而今予不然,始知凡百誠意先立,則無不可爲之事矣。在魯曰,大王大妃殿氣候安寧云,下情幸甚,而本來症患,近復,若何?上曰,諸節一樣,而原證亦似差勝矣。在魯曰,王世子氣候一向安順乎?上曰,姑無他矣。在魯曰,近來日候,暄冷不適,朝晝頓異,衣帶之節,宜加愼攝。上曰,卿本謹密於此工,寒暖之適中甚難矣。在魯曰,爲三層衣,隨時增減最似便好矣。仍請命醫官診候。上曰,依爲之。應三入診退伏曰,左三部調順,右三部似微弱矣。起鵬入診退伏曰,左三部度均適,右寸關稍帶滑矣。壽煃入診退伏曰,向來則左三部顯有沈微之候矣,今則不然。夏序已屆,日氣向暖,脈候漸復故途,右三部略似帶數,而蓋不比於向來矣。德齡入診退伏曰,左三部調好無欠,而右寸關,時見微滑之候矣。錭曰,左三部調均,右三部稍滑,而大體脈度,幾盡復常矣。上曰,比向來有愈者云何?第達之。應三曰,脈候前日沈弱,而今則調順,似大有變動矣。壽煃曰,脈理微妙,蓋難詳知,而左部沈弱之候,已臻和均,右一關雖有帶滑之節,而大體則幾盡復常矣。在魯曰,前入湯劑,已盡進御乎?上曰,盡服矣。若爲扶元之道,則似有愈矣。在魯曰,命醫官,議定繼進之劑,何如?上曰,依爲之。應三曰,臣意則脈候今已和安,湯劑姑爲停止,而加減八味元一劑,依前方更製,進御,似好矣。上曰,依前方更爲製入。出榻敎在魯曰,本院芙蓉香及衣香所入茅香,其數甚多。此是至賤之材,而元貢不過若干斤,故每患不足。年年別求請於各道,其弊不貲,且竹葉乃是緊用之材,而元貢只是十兩,亦難繼用,不可無變通之道。各道元貢藥中不緊材減封,以茅香·竹葉換定,推移用之,則似合便宜。減封換定斤數,別單書入之意,敢啓。上曰,依爲之。出擧條顧在魯曰,贊善尙留在,而當入視學云耶?在魯曰,臣未及往見,而聞諸其子,姑留京第,而視學則不敢當之,蓋以儀節間事,有所不安,必欲徑歸云。姑今改其儀節,而必使入參,似無妨矣。上曰,左揆之意,何如?寅明曰,當之者則似以爲難矣。上曰,侍講官,多以老人爲之。如常言所謂多有同類,而使之同參,則似無不安之端矣。在魯曰,此異養老,爲講官者,似又不敢當矣。然贊善之意,則竝與視學而不欲爲之矣。寅明曰,贊善之疏誠好矣。目今饑厲孔慘,此時視學,亦涉彌文,今不可中止,而自上亦宜體念,其言之是矣。在魯曰,擇日單子,姑不下云矣。上曰,其時卽下,而必中官忘置矣。寅明曰,得蒙聖恩,往觀窀穸,更卜之日,幽明感激,已爲罔極,而完葬後,若留五六日,則乃端陽名節。旣已下去,不能留觀節祀,私情缺然,而遲延日字,亦甚惶恐,身係重任,不敢擅便,玆以仰達矣。上曰,情禮似然矣。依所達留行節祀,而日氣漸熱,善往還焉。在魯曰,左揆若過端陽而來,則來月今時矣。右揆腰下不運之症一樣云,臣不曉事而獨在,國事可悶矣。上曰,右揆腰下不運之症,原委風痰間何祟云乎?寅明曰,痰云矣。上曰,賑政其果善爲乎?在魯曰,都下兩倉開賑,區畫已定,了當不遠,而北路賑事,竭一國之力,而猶有不足,誠爲罔措矣。上曰,道臣亦不無濫報之弊矣。寅明曰,道臣專受一路濟活之責,何敢如是,而亦豈以穀盡而置之乎?在魯曰,日昨玉堂多官差出時,守令二人內遷矣。韓益謩之差龍岡,在於昨冬,南泰齊之差載寧,未及周年,而當初俱以親老乞養,朝家旣已許施,則其在體下之政,似不當遽又內遷,而此則姑舍勿論,聞兩邑皆方設賑云,賑政未畢之前,遞易有弊。且玉堂則異於臺官,曾多仍任守令之例。龍岡縣令韓益諅,載寧郡守南泰齊,竝仍任,何如?上曰,依爲之。出擧條世璡曰,視學節目草記,多有前期擧行之事,而姑未下矣。上曰,今當下之矣。諸臣以次退出。
壬戌四月初九日午時,上御熙政堂。晝講入侍時,特進官李宗城,同知事元景夏,參贊官曺允成,侍講官鄭俊一,侍讀官金尙迪,假注書洪吉輔,記事官崔一奎·閔百昌,宗臣東恩君榑,武臣行副護軍李時馨,贊善魚有鳳,掌令尹志泰同爲入侍。上讀心經前受音,自程子曰主一之謂敬,止做工夫正謂此也。侍讀官金尙迪讀自程子曰整齊嚴肅,止非常情所能及耳。上讀新受音訖。侍講官鄭俊一曰,今者儒賢入侍,文義宜使陳之。上曰,然矣。贊善魚有鳳逡巡有頃,進曰,整齊嚴肅雖一句,而整齊,以衣冠威儀言,嚴肅,以容貌氣像言。外面如是,則心自一,一則非僻之心,無自入矣。嚴威儼恪,比整齊嚴肅,尤加矜莊。若一意修飭,過於矜莊,則亦非敬之道也。然如此,則亦能收攝身心,而歸于一,故曰,致敬須從此入。特進官李宗城曰,法筵與書筵有異,不必逐字逐句言之。上曰,何妨乎?儒臣初爲入侍,逐字逐句言之,可也。有鳳曰,操心,必自有形象處着功,則易於得力,故朱子以爲切至工夫。朱子又於他處曰,非嚴肅,無下手處者,亦此意也。上曰,克己復禮之禮,朱子何以作理字看?有鳳曰,理則全體,而禮則理中之一事,不如理字之爲大,故初不快於禮字,而必訓作理字也。後乃覺得言禮則正容貌尊瞻視等節目,皆在其中,故曰,知其精微縝密,非常情所及耳。上曰,未有箕踞而心不慢之下,便說此條,贊善容貌衣冠等語是矣。朱子之不快於禮字者,蓋以其不復本然之天理,而只從節文儀則上說出故耶?有鳳曰,節文儀則,亦豈非理乎?而禮卽是有形可據底物事,理則無形可見,復於禮則天理自全,故曰克去己私,皆歸於禮,則日用之間,莫非天理之流行矣。上曰,此在何書?有鳳曰,論語註備言之矣。上曰,論語尙能誦之矣。有鳳曰,復理云者,又似徑先向上說得,故未穩矣。上曰,然矣。有鳳曰,何叔京,朱門朋友,其論每以此心存在爲敬,而不肯致工於容貌辭氣,故朱子非之。蓋人心,出入無常,若不先着力於容貌辭氣,何以存得此心?屢書爭之,實此意也。大抵存心,始出於孟子。而論語則不言心字,只曰居處恭,執事敬,如是用工,則自然心得其存。聖人之敎如此,而後世則以自外把捉,謂不足存心,而其所以治心者,殆與釋·老無異,可見先聖復禮之訓,最切於表裏交養,而於學者,無病矣。上曰,釋氏,以心觀心,學者宜以此存戒。程門弟子之多流入禪學者,何也,所謂行者出身,爲誰?有鳳曰,程門犯釋,如謝良佐是也,而所謂行者出身,似指張繹也。上曰,漢成臨朝若神,則表裏太不相同。有鳳曰,成帝,荒亂之主,何足與論於此工夫?而先聖有色莊色厲之戒,正謂此也。故曾子必曰,正顔色,斯近信矣,如此然後,內外可以交相養矣,聖敎至當。朱子又言,學者只裝點外事,則此心不快活云云矣。上曰,所謂不快活者,如何?有鳳曰,太拘束則反害於心體,故朱子於門人,隨人性稟而敎之,不偏於一邊矣。大抵敬者,是學者第一用功處,朱子曰,堯是初初頭出第一箇聖人。堯典說堯之德,欽是第一箇字。臣竊以謂黃帝丹書,實出於堯之前。而亦言敬勝怠者吉,怠勝敬者滅,則千聖相傳心法,豈有加於此者哉?至程子而乃拈出敬之一字敎人,而始發主一無適,整齊嚴肅之訓。朱子言敬實本於此,而大學或問論敬處,又兼取謝良佐常惺惺法,尹和靖其心收斂,不容一物合四條而言之,敬之義始完備,無滲漏處。雖然,只言惺惺,則恐流於禪佛,專主整齊,則不無外面裝點之弊,必合此四者,然後乃爲眞箇敬工夫矣。上曰,此言最好。有鳳曰,自以爲能存此心者,未必眞能存得,而往往不加工於整齊嚴肅者有之,故朱子戒之矣。上曰,儘好儘好,如此天得看得好矣。予有一事欲言者矣。求放心工夫,特進官曾有所達,而右相亦屢言之矣。予常於萃卦彖辭一句語,心切服膺,而予於今番太廟行祭時,自覺持敬之心,或不接續矣。祝文句語中,可起敬處,輒皆動身,而至于十一室,此心自切感愴,從前句語間動容之處,自不覺其少或間斷。此則雖非非僻之干,而小小不存心處如此,始知存心之爲難矣。有鳳曰,朱子在同安聽鍾,一聲未了,而此心已走作,自此益知操心之難,此最警省處。蓋心有向私慾非僻處走去,有非私非欲,自然流放者,此尤難治矣。顔子不違仁,能存於三月而已。不免乍差失於三月之後,非此則幾聖人矣。此工夫豈不精微乎?上曰,予以太廟事言之,而贊善不習吾之聲音,故所對,與予之本意稍異矣。有鳳曰,若是走作於他歧,則便是違理,今日聖心則愴感之過,少致差過者,不害理矣。尙迪曰,臣於伊時,伏見殿下於列室讀祝時,穆穆列祖等句語,輒有起敬之容矣。至十一室讀祝時,於僾然若覩,肅然若聆之句,自不覺一倍歆動,此必愴慕之意,弸中而然矣。上敎所云少或間斷者,必在於如此之時,伊時親見之諸臣,則知其如此,而彼贊善,旣不目擊,其難於形容仰對者,似無怪矣。上曰,是矣是矣。予果於此句語,動心矣。尙迪曰,無傷也。此於治心工夫,豈有害乎?文義大體,儒臣旣已備陳,而臣亦有因以仰勉者矣。整齊嚴肅,乃是檢束身心之工,而動容貌整思慮,則自然生敬矣。夫子告顔淵克復之目,不過視聽言動而曾子將死之言,亦不出於正顔色,出辭氣,動容貌則學者治心,豈外於此乎?況人君一言一動,內而左右史記之,外而百官萬民之所瞻仰,尤不可不愼也。衛武公抑戒詩,在於九十之後,而猶以愼爾出語,敬爾威儀,爲自警之端,王者辭令,宜不可少忽也。上曰,大體是矣。當留念焉。贊善所謂走作云者,如做一事未了,更做一事之謂耶?有鳳曰,非謂此也。或有私意走作者,或有非私意而別處走作者矣。尙迪曰,殿下方留意於求放心之工,此必燕閑之中,有所自覺處,而聖敎中做一事未了,更做一事者,亦走作中一事也。殿下旣發其端,臣請陳之。竊觀近日絲綸之間,語欠簡重,而亦或有無歸趣處,此必聖心有所煩惱,一念纔發,一念繼起,而辭令之失平,至於如此,此於治心之工,大相遠矣,而亦豈不有害於頤養性情,保嗇精神之道乎?臣之妄意以爲,此由於殿下思慮未定之致也。朱子有言曰,人心本無思慮,多是憶旣往與未來耳。今臣妄揣,固未知必合於聖上病源,而旣有愚見故敢此仰達。上曰,爾之見得是矣。所引朱子說,亦好矣。獨居無事之時,精神混全,而一有激惱,則此心便動感愴之懷,與旣往不平事,一時俱發,此事彼事,輾轉惱心,自然如此矣。聖人云,觀過斯知仁,予之如此,亦可見予心矣。何以則醫得此病,而將何所用工乎?贊善言之,可也。有鳳曰,操心之病有二,忘與助長也。忘固不是,而助長之害尤大,如操之太急,則反生病痛者是也。虛閑時心境渾然,美意時輒覺紛然者,聖敎誠然,而然此心本非强爲把捉之物,故朱子於此,亦令姑爲放下,而以略略收拾,爲節度,要在勿忘勿助之間也。臣意,聖心若有如此時,則一切放下,別致養心之工,可矣。上曰,助長之云,其意好矣,而如此時則雖欲放下,亦自難矣。同經筵在玉堂時,止水之喩,大意亦如此矣。尙迪曰,治心之要,不過動靜二字,未接物時,固自寂然不動,接物之後,則亦當主於一事,而裁制其宜而已。俄者所達保嗇頤養之道,亦不外是矣。上曰,今與卿,統論心經一部,可乎?有鳳曰,眞德秀,宋之大儒,多有心學工夫,以成此書,先聖相傳心法,盡在此一部書。若句句字字體念,則心學豈外於此乎?大抵一部宗旨,只在於敬之一字。內外交養,動靜不違,則豈有一毫滲漏處耶?末章尊德性,兼本道問學一句,而此經主於存心,故全不提及,此似未完,而非若禪學,遺却問學一邊工夫也。程敏政,於此章附註,特取元儒吳澄論說,澄與敏政,皆染禪者也,不無疑似亂眞之弊,故李文純作心經後序,明白辨破之,當時學者,有欲以此廢心經者。李文純以爲,附註雖有此失,而其他則皆聖賢至論,何可廢也?一意尊信,爲終身用力之地焉。上曰,心學圖,何如?有鳳曰,心學圖者,程復心所作,而求放心,在於不動心之上,李文成以此爲非矣。李文純則以爲,求放心,雖曰初學下手處,而推其極,則顔子三月後微差失,亦是放心,置於不動心上,亦何不可云,而其說詳在集中,此論可謂全備矣。上曰,儒臣則取李文純之說耶?有鳳曰,然矣。同知事元景夏曰,心經卽李文純一生用心處,其後敍曰,某之感發興起於此學者,此書之力也云,故所論詳備矣。上曰,贊善進來近前。有鳳進伏。上曰,卿來後,欲卽開講,而儒臣不備,遲滯迄今,今始爲之,深愧誠淺。有鳳曰,臣病勢日甚,卽欲還鄕,而有一次侍講之命,故聖上德意,不敢孤負,至今留滯,而最以病狀,爲私悶矣。臣於向者筵中,夜已深,且有眩氣,故不得已先退,未盡所懷矣。今此入侍,欲畢說而退。上曰,予有欲問者矣,卿言如此,先言之。有鳳曰,臣自顧職名,一日之責,在於輔導東宮,卽今我國家第一急務,無出於輔導一事,則如臣無似,雖久留,豈有絲毫裨補,而況難於久留乎?以是必知其無益也。向日書筵,伏聞世子講聲淸湸,心實欣幸,而臣之所達之語,多不下答,或者未之領會而然耶?上曰,不答一言乎?有鳳曰,間有數語下答矣。大抵書筵,制度疎略,難望有補於沖年,頻御講筵,固知不易,而第歸於虛文備數矣。伏覩世子今已八歲,比之於閭巷有才兒輩,似欠夙就,敎誨之道,必不失時,然後無扞格難入之慮,而有涵養成就之望矣。其要無出於賈誼所謂早諭敎及左右前後,罔非正人者,此是大節目,而本與私家,童蒙敎誨之道有異,恐難於親切得效矣。必於無頉之日,頻頻開筵好矣,而第以沖年之故,恐致傷損而未果耶?伏望頻開書筵,時時招見宮僚,如遊戲然,不必當日受讀之文而已。優遊上下,從容玩習,言動容接,務從簡易,則群僚之情志可通,而世子之學力日進矣。宋哲宗,經筵有折柳事,伊川以方長不折之意諫之,沖齡此等遊戲,亦自不妨,而如或一意於謹嚴淵默,有同藏拙,不示外人之意,則臣僚豈有可諫之時乎?上曰,藏拙之言甚好,山野之人,樸實如此,畢說之。有鳳曰,臣見進講之時,前受音誦訖,以新受音,一番讀,一番釋義,而卽罷書筵之規,甚爲疎略。臣意於講官之前,頻頻誦讀,而如有誤讀處,則隨處提醒,文義解釋,字音誦習,隨其通略,出栍高下,則可知讀數之多少,文理之漸就,而且不可純用贊揚語,以導其自足之心矣。今雖難於一一依此爲之,而大抵屢日一次,霎時旋罷,則如臣無似,固不足言,而雖使眞箇有道術者當之,豈能有一毫補益之道乎?此正孟子所謂一曝十寒,而雖有善士如薛居州,顧何益哉?古者養儲,有擇士負之,而此非近世所可行者,程子所言,擇士夫家童稚有才行者,與之居處者,亦古今異宜,有不可行,則顧今涵養開導之方,非臣淺慮所可及者。臣之愚意,妄以爲,莫如殿下以身敎之。朱子戊申封事輔翼太子條,有許多辭意,而畢竟歸宿,不出於身敎二字。其曰,陛下以時召之,使侍燕遊,從容啓迪,凡古先聖王正心修身平治天下之要,陛下之所服行而已有效,與其勉慕而未能及,愧悔而未能勉者,傾倒羅列,悉以告之云者,可謂至深切矣。殿下於引接臣隣之暇,在淸燕時,則宜令世子,不得一時離側,誦讀應對之外,以至懷橘扇枕等事,亦時言之,使嘉言善行,盈耳充腹,無或一時放過,則此爲眞實底工夫矣。雖以閭巷家兒言之,若或一時不在父兄之側,則外誘交亂,聰明精神,顯覺昏蔽,其害深矣。臣之此言,雖涉猥屑,而其勢有不得不然者。伏覩東宮,雖岐嶷夙成,正當沖歲,亦安保其必無此弊乎?此外似無可達之言矣。上曰,贊善眷眷以輔導爲言,甚切實,而末梢語,尤深切矣。冊封時,予以蒙養之意,勉飭作詩,而予豈有可以身敎者乎?看渠資質,則本自善矣。唯望儒賢之盡心輔導耳。小兒不欲其拘束,而渠自善於容貌威儀之間,此雖異於成帝之臨朝若神,而予亦有內外不能交養之慮,若何而可以有輔導之益乎?宗城曰,顧今輔導儲君之道,不但在於開筵勸講,節文度數之間而已。如得此儒臣留在,使之頻頻入侍,則其爲東宮敬憚,爲如何哉?臣嘗聞先臣所傳之言,肅考沖年講學時,故判書趙復陽,侍書筵受講之時,每出下栍,肅考至以若出高栍,則賓客死後,當備給棺板爲敎云,其時書筵氣像,亦可想見之矣。上曰,趙復陽勸講時事,予於兒時聞之矣。到今追思,不覺感愴。復陽誰耶?景夏曰,曾在孝·顯兩朝,以淸白經術,爲時名臣矣。上曰,曾聞張顯光,亦有邸下多謀,難於勸講之說,顯光,儒賢乎,處士乎?景夏曰,仁廟朝時儒賢矣。上曰,向日李德壽於書筵,出略栍,世子入曰,吾之所誦,實合通栍,而賓客重聽,故反出下栍矣。予笑謂曰,汝必不善誦矣,若善誦則豈出略栍乎云,而其意似不以爲然矣。宗城曰,卽今殿下之勉留儒臣,亶出於聖心之至誠,而禮召之後,旣已造朝,出處之間,無害義理。輔導之方,旣有所見,而備陳於前席,則豈可自處以山野之人,不思奉承之道乎?且今輔導之責,舍此而誰當任之耶?上曰,贊善非山野之人,乃與國同休戚者也。有鳳曰,臣眩氣方劇,請少退,竢暫鎭定,更爲入侍矣,遂退出。宗城曰,書筵之制,本來疎間,宮僚情義,不能孚接,夫豈有隨事啓發之益乎?臣意,自今頻開書筵,日與宮僚相接,而勉留儒賢,俾爲諄諄喩敎之道,則實爲卽今之要道矣。景夏曰,特進官所達,大體是矣。不但書筵頻接之爲益,至於大朝法講之時,亦使之頻頻侍側,則其於接臣隣講文義之際,無非所以觀感開發之端,亦於召對之時,以資治通鑑中治亂善惡可法可戒,使講臣隨事解釋,以言義達之,則雖不能盡通文理,必多感發之效矣。臣於兒時所聞長老傳誦之言,多有至今不忘者,以此知其必有益矣。上曰,所達是矣。予意東宮方在沖齡,不欲拘束,故姑置之,而前頭當令頻開書筵,文義問難之際,宮官聞其所答,則亦可知其將進與否,導其所長,而勉其不足,可也。俊一曰,書筵自有體貌,引接之時,不免拘束,此則聖敎誠然。若欲不時召見,頻頻討論,如閑語酬酢,則必多所益矣。大槪引接宮僚,不宜間斷,間斷則厭倦之心,易以乘之矣。尙迪曰,今日輔導之方,贊善所達,節節是矣。邸下方在沖年,儼如成人。今番見廟時及齒學之時,臣等亦爲親覩,而竊自欽歎矣。睿德夙成處,諸臣孰不贊揚?而至於不足處,寂然無言之者,今此贊善所達,臣亦喜之。蒙養之道,莫如頻接宮僚,而近日書筵,不過乍入旋罷,草草應文。若每日如此,自成規例,則其中或有欲反復陳說,導達開悟者,而話言稍久,自涉支難,則聽受之際,安知無厭倦之萌乎?如是而怠忽易乘,如是而睿學難進。以此推之,則終莫如頻開書筵,親近宮僚矣。宗城曰,心經此下,卽復初九不遠復文也。今當上下久隔之餘,聖心幡然開悟,有此開講引接之擧,聖心旣已祗復之後,則宜不敢復以此仰達,而頻復之戒,不可不念。唯願此後,頻御法筵,使聖學無間焉。且念東宮日漸將就,此等不平之發,使東宮見之,則豈不有害於方長之木耶?伏乞深加留意焉。尙迪曰,特進之言好矣,臣亦有所懷敢達矣。臣前承講書何益之敎?臣之前後挾冊登筵,較諸僚居多,則聖敎之下,臣之愧懼,固不足言,而臣之從前膺命,非敢自謂能堪其職責,必欲無孤聖上勤學之意矣。今於停講之餘,有此開講之命,臣之聞命卽出,亦出於備數充位,卽爲侍講之意耳。誠宜自今頻御講筵,好矣。特進所達頻復之戒,不可不留念矣。上曰,往者之事,是予過擧,今則予心如石矣。向時予非有他意而然也。時象不可恃,紀綱國事無一可恃。予之作文以諭,似乎欺之,而亦豈有歸拜之顔乎?予於光武記始講時,有諭儒臣者,而頃日所書下太學,比而不周等語,恐作高皇帝銅碑矣。俄者儒臣,以朱子憶旣往之說,有所陳說,甚合予意。予心不平時,則每多追及往事,而且有伸至願之意矣。予初非倦勤而停講,亦非以停講劫諸臣也。今日開講,便若前生事,儒臣今亦備員入侍,予心少舒,而心靜則氣和矣。今日雖不下敎,當間日開講矣。尙迪曰,承此開講之敎,臣心誠不勝欽仰忻悅矣。第於在外時,或聞筵敎,則間有就閑退休等下敎,此誠何等時,而殿下何爲發此敎也?邸下方在沖年,誠宜另擇端正宮官,旌招養德山林之士,輔導成就,爲今日急先務,而殿下乃反以國事,爲無可憂者,遽欲投遺於邸下,殿下獨不念漢武我當其勞,以逸遺汝之語乎?每聞此等下敎,不能無怨於明主,而實非臣平日祈望於殿下者也。殿下試思之,乙卯以前,殿下以剛大之德,能盡自强之道,天意可必,泰運重回,以至有乙卯邦慶。殿下於是乎靜念國勢世道,有翼年却膳之擧,此誠前古所未有之過擧,而自是以往,前後過擧,非一非再。至於前秋大處分之後,有作大訓播告之擧,始知聖意,專出於永絶彼此黨源,偕之大同,而臣等亦欲咸趨於導率之內,同心合力,輔我宗國。區區此心,天日可質,而以今見之,殿下幾番過擧之後,其所挽回世道者何事,鞏固國勢者何事?而徒欲以至艱之幾,畀之於沖歲元良,如是而更何望於殿下乎?雖以辭令言之,慍憾元良之敎,豈忍筆之於書乎?環東土八域生靈,孰敢有此,而萬一有此,則威福在上,何不明言正罪,而一有激惱,則輒下如此不忍聞之敎?殿下常欲嚴君君臣臣之義,而君位之尊嚴,未必非殿下自輕而自損之也,其爲世道之憂,將如何哉?上曰,予亦知一時過當,而實則臣下亦不無其過矣。其時此敎,安得不如此乎?尙迪曰,今番事,大抵上下皆不誠矣。聖上激惱,果出於時象,則指事痛斥之可也,隨事責罰之可也,而不此之爲,固拒群下,至於數朔,殿下雖敎之以有眩氣,而亦嘗曰不大段,群下或意倦勤,而殿下自謂不倦勤,則終不免待群下不誠矣。雖以群下言之,固當竭誠導達,仰質聖意之所存,可以匡救者匡救之,可以引罪者引罪,此固臣分之所當然,而自大臣至於三司,惴惴慄慄,未敢發一言做一事,備局之乍會旋罷,只益中外之憂懼。及夫自上悶國事許對之後,不過以飢民數事,草草陳達,苟冀無事,猶恐觸忤,亦可見事殿下不誠矣。眞德秀之言曰,人主苟以術御下,何以禁臣下之欺乎?術行而欺愈多,智用而心愈勞,此正今日爲殿下諷誦者也。贊善旣以治心之要,縷縷陳達,臣不必架疊,而伏願益留聖意於端本之道。上曰,大體是矣,而顧今國事無可言者,此世將爲混沌,待開闢之外,無他道矣。尙迪曰,殿下又失言矣。殿下以此世謂混沌,置之於無可爲,則又何忍投遺元良,不思萬世貽燕之謨乎?上曰,予無盤古氏氣力,何能開闢乎?顧今世道,則雖堯·舜復生,恐無可爲矣。一節事思之,當有下敎矣。有鳳少退後復入伏曰,眩氣卽臣痼病也。俄者眩甚,故不得不乍退矣。上曰,半生靜養,病何如此?聞大臣言,法講則欲一入侍,而視學則必欲力辭云。卿之不欲當視學者何事耶?至於儀文,吾爲卿無一過定,經義講論,猶是第二件事,故以此問之。有鳳曰,儀文則不知如何,而爲小臣特擧視學之典,而曰養老之禮,曰耆儒之稱,隱然欲陳三老五更之儀。幺麽小臣,豈敢當盛典乎?萬萬不敢當矣。上曰,予所以簡其儀文者,卿亦因大臣知之矣。一則以吾道望於儒臣,一則以輔導元良望於卿者。卿卽喬木之臣,今番之出,亦爲元良,故予亦不欲以文具待之,而卿亦有子立朝,近來時象,亦或聞之。近來泮宮,作一鬪鬨之場,人皆不欲染身者,可見今之世道矣。正欲與山林之人,一次臨講,以爲觀感之道,而太學卽根本之地,亦卿先聖先師所在,卿亦與有榮焉,何可過辭乎?若責以敎胄之任,則或可辭焉。予雖涼學,隨卿往遊何妨乎?今方昵侍,而且欲行禮於觀瞻之地者,雖亦似涉於文具,而孔子曰禮云禮云,又曰我愛其禮,予之所惜者亦禮也,欲與卿同入者,亦有意也。且卿能輔我元良,使得成就,則陟降之靈,豈不悅豫乎?書筵雖難頻設,而卿必入參,以俄者所達,從容開導,可也。視學儀文中,爲耆儒興一節,特令刪去,以遂卿意,與予同遊太學,豈非美事乎?亦欲以此身敎元良也。有鳳曰,同遊之敎,尤不敢聞。入我朝以來,先正三達尊幾人?列聖朝禮賢之誠,亦如何,而皆無此禮,小臣有死而已,決不敢擔當。設謂之可矯士習,有益賢關,猶難奉行。而況殿下,一與不似如臣,行文具於如此之時,決知其萬無所益,豈可堪當奉承哉?且伏念,卽今此擧,非謂有損於經費,而目今餓殍載路,癘疫日熾,豈可以彌文瑣節,暇豫於如此之時乎?上曰,大體是矣,而以陸秀夫崖山事言之,講學非造次可離者,則豈有關於民之飢飽耶?若以卿之苦辭勉從,則亦非誠心。當盡去煩文,使史官召卿,與之一講,豈有妨耶?卽今朝象,互相務勝,此時如得山林士,以爲觀感,則豈不有益乎?有鳳曰,殿下每以儀文,爲化民成俗之具,而決不可爲矣。禮樂,必積德而後興,時世太平,然後行此禮可也。以今時世,太學便爲人人不欲投足之地,而一與臣臨講,實無毫分利益,終歸於文具而已。下敎雖如此,迷滯之見,終難變改矣。至於東宮,以積年延頸之忱,獲瞻岐嶷之容儀,私心欣滿,殆忘寢食。常自語於心曰,若何而使世道淸平,人材蔚興,使東宮邸下,安享太平?區區意願,蓋如此。苟可以有補睿學者,雖糜粉何辭,而顧今病勢日增,無望久留,則一二日留講,亦復何益乎?以臣形勢,亦難奉承,而第於向日入對,未畢輔導之說,故不勝惓惓,有所云云。伏願博選宮僚,以盡養正之道,凡於敎導之方,毋失時日,以期漸長智思,將就學問,則臣當退伏田野,忻忭以死矣。上曰,贊善終似過矣。宗城曰,贊善雖老病,卽今筋力精神,猶不至不逮,則承敎姑留,道理宜矣,而介石之志,終涉太過矣。俊一曰,若以病間時,間入書筵,以爲親切酬酢之地,則雖數月之間,亦可期其有效,聖敎之下,勉留宜矣。有鳳起伏曰,一退之後,無登對之期,請畢未盡之懷,聖學旣臻緝熙,何待加勉,而衛武公,九十猶作抑戒,學問之工,豈可以春秋晼晩而厭倦哉?臣旣陳心經大義矣。舜·禹之精一執中,孔·顔之克復爲仁,上下千百餘年,其言若合符契,其爲聖賢傳授心法,不待講說而明矣。然程子必曰,天德·王道,其要只在謹獨。夫謹獨之工,始於衛武公不愧屋漏一語,而大學·中庸,發明尤盡,此最切要工夫。不謹獨則雖曰去人欲,而人欲有未盡,雖曰存天理,而天理有未沌,天德·王道,終不可成,而聖賢心法,亦歸虛語,則豈非聖學加勉處乎?今夫閭巷學子,中年以後,則志氣每有摧頹之歎,況帝王之學,本與韋布有異,君上一心,或衰倦怠忽,則朝廷世道紀綱政事,日就紊亂,可不戒哉?上曰,當服膺而造次之間,不可盡言,更入書筵,當與元良同見矣。有鳳曰,聖敎雖如此,小臣決難久留,一退則當便訣矣。請得乍留晷刻之頃,待下敎而退出矣。少間復達曰,聖學工夫,則臣以淺見,略有所達,至於治國之謨,非臣所及,而嘗讀孟子所論四端章,最爲切要,而其中惻隱·是非,是仁智交際之間,萬化之機軸也。蓋自天有陰陽,而其德爲淑慝,其類爲黑白,是非之大分,已判然矣。故聖人體天行道,必扶陽而抑陰,取正而去邪,進君子而退小人,此天下古今不易之正理也。若無是非,則便是長夜,而事之得失,人之賢邪,顚倒貿亂,而國必危亡矣。是以,古昔帝王,於是非之際,必明辨洞察,而行之必以中,此治天下之要道也。蓋吾儒所謂中,卽明別是非天理自然之中,而後世俗儒,誤釋中字,便以含糊不分明爲中。故或流於子莫之中,而爲姑息苟且之歸,必明着此義,然後始有剖析之效,而入可以措諸事爲矣。孟子又曰,所惡於智者,爲其鑿也,智者,如禹之治水,行其所無事也。今夫水,東流者決之使東,西流者決之使西,則順且無事,而東者必挽之使西,西者必激之使東,則用功難而事終不成矣。若平心觀理,是非之際,用其中,如禹之行水,則天下事無難,而國其庶幾矣。上不答,良久曰,當體念,而今欲爲中,則必兼公字,然後可也。宗城曰,贊善所達,殊似臨行告歸時景像,其意必不久留矣。上曰,欲與元良同對矣。俄言士子不欲投足太學云者,何耶?有鳳曰,太學卽濟濟禮讓之地,而卽今人心陷溺,便作鬪鬨之場,自好之士,豈不厭避,而此亦非一朝一夕之故也。上曰,如此之故,必欲得如卿者,以變士習。有鳳曰,決無毫分之益矣。今以一方藥,治積年痼疾,甚無理矣。雖使可以師表者當之,實無可爲之勢矣。至於爲邸下姑留之聖敎,豈敢暫忘,而臣旣難留,則願進一言而退。今聖上以臣爲儒賢而優禮之者,有若古人之買死馬骨者然。繼此而在野群賢,感激誠禮,于于上來,則豈不有益於東宮乎?山野之人,科目之士,元無彼此輕重,而科目中急流勇退者,自古難得其人,則比諸自量才分,廢處山野者,尤可奇矣。如此之人,必盡誠招延,以任輔導,則其益顧不大歟?臣言,蓋指判書臣李縡也,縡以先朝近密之臣,有淸名雅望,而又能早年恬退,此已可奬。況林下讀書幾三十年,學識高明,爲多士所尊仰者久矣。此而不召,乃反過侈優禮於如臣無似者,豈非顚倒之甚乎?宜與朴弼周,一體召致之矣。宗城曰,郭隗則登金臺而當師禮矣。今贊善不自爲郭隗,而欲人人爲千里馬者,恐有歉於待人心誠矣。上曰,特進言極是。卿當爲隗,則予無愧於昭王矣。今番視學,悉祛繁文,必爲勉留,可也。有鳳曰,所見實有迷滯,不得變回,聖敎之下,終難奉承。上曰,後日當與元良,同坐召見。尙迪曰,得天下英才而敎育之,猶謂之三樂中一事,則敎胄之責,非英才敎育之比,況聖敎至誠勉留,而尙辭以疾,實非所望於儒臣者也,臣竊慨然也。上曰,贊善進前,仍執手曰,今非文具,實予誠心,爲卿除繁文,且欲與元良同見,而何其持難乎?卿過矣。予言至此,而卿不回心乎?安知無陟降臨在於此耶?有鳳曰,聖人不枉人志,不必如是迫隘。景夏曰,贊善年老病深,今於聖敎,似有未能領會者,故有此必歸之懇。同副承旨洪象漢,卽其女壻也,未及畢辭。尙迪曰,聖上方握手敦勉,而贊善終不承命。在群僚之義,當以道理,諭使開悟,而不此之爲,只擧洪象漢爲言,似涉猥屑,推考,何如?上曰,同經筵之言,固爲不緊,而何至推考乎?有鳳曰,聖上恩禮優異如此,而臣不能奉承,萬死無惜。天意殷勤,不勝感激,而一退之後,復瞻天顔,不可復期,只自嗚咽而已,仍卽退出。掌令尹志泰啓曰,請逆坦孥籍,一依王府草記,卽令擧行。上曰,頃者旣諭,其勿更煩。啓曰,請還寢泰績酌處之命,仍令鞫廳嚴鞫得情,快正王法。上曰,勿煩。啓曰,請還寢夏宅島配之命,仍令鞫廳嚴訊得情,快正王法。上曰,勿煩。啓曰,請瑞虎等兩賊孥籍,亟令王府擧行。上曰,勿煩。啓曰,請還寢遠材減死定配之命,更令王府拿鞫嚴問。上曰,勿煩。已上五啓措辭,竝見上啓曰,頃者東宮陳賀時,三品班以下臚拜已訖,禮畢已告之後,始爲追後入來,未及成禮者,殆近數十人。朝體不成貌樣,觀瞻無不駭歎。請伊日賀班未及入參之員,竝命査出汰去,押班監察,亦不無不能檢飭之失,拿問處之。上曰,依啓。啓曰,近來干恩之路漸廣,有識之寒心,固已久矣。而至於日前高敞縣監兪應基之疏而極矣。門徒中多出科甲,則特施恩資,雖有前例,而今者蔡膺福,不過經生出身,設有敎授於人者,只是帖括口讀而已,其何論援例論賞之事,而況疏錄之裒聚虛張,人皆駭笑。此等猥雜之請,不可許施,以滋日後僞濫之弊。請高敞縣監兪應基所陳,特命勿施。上曰,依啓。啓曰,新除授大司憲金有慶,時在公洪道瑞山地,持平朴成玉,時在慶尙道醴泉地,請竝斯速乘馹上來事下諭。上曰,依啓。啓曰,正言洪重孝引嫌而退。洪重孝避辭見上帶推行公,旣無前例,其在臺體,勢難仍在,請正言洪重孝遞差。上曰,依啓。景夏曰,賀班事,臣等於伊時,爲朝體深慨矣,今日臺言得體矣。只以三醫司現告者,亦豈不駭然乎?醫司擧案,不受宜矣。上曰,然矣。尙迪曰,館職多闕,載寧·龍岡因任之代差出爲急,政官待開門牌招開政事,分付,何如?上曰,依爲之。榻敎諸臣以次。
上在昌德宮。停常參·經筵。
下直,潼關僉使金尙泰,庇仁縣監金光迪,燕岐縣監尹東奭,濟州判官金命礪,平安都事金翰運。
曺允成啓曰,明日常參·經筵,取稟。傳曰,停。
又啓曰,大司憲金有慶,持平朴成玉在外,執義李光溥牌不進傳旨未下,掌令李鳳齡式暇,尹志泰服制,持平李衡萬陳疏。入啓。今日以監察茶時之意,敢啓。傳曰,知道。
備忘記,傳于趙榮國曰,今下弓矢,潼關僉使金尙泰處給送。
曺允成啓曰,同副承旨洪象漢,昨旣有只推之命,卽爲牌招,何如?傳曰,允。
又啓曰,連日監察茶時,事甚未安。憲府除在外·服制·式暇外,執義李光溥,持平李衡萬,竝卽牌招,何如?傳曰,允。
又啓曰,假注書李運海,旣滿三朔,且有身病,勢難察任,今姑改差,何如?傳曰,允。
備忘記,傳于趙榮國曰,居首進士玄光宇,之次幼學吳洵直赴殿試,進士任琨·金益謙,生員李景祚,幼學李匡師,進士李聖迪,幼學韓命輿,生員任希聖各給二分。
備忘記,傳于曺允成曰,當該中官,當爲莫重公事,誤踏啓字,極爲非矣。推考。
趙榮國,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又以都摠府言啓曰,今日入直內三廳武兼禁軍及軍兵等中日習射事,標信,命下矣。雨勢如此,不得爲之之意,敢啓。傳曰,知道。
又以備邊司言啓曰,各道元還上未捧守令,居末決杖,居二推考事,曾有定式矣。全羅道還上捧未捧狀啓,纔已上來,各邑依朝令,或準捧,或準分數,而興陽則新還未捧,爲一道居末,所當依事目科罪,而旣因赦令,諸道居末守令勘罪一款,以宥旨前事,竝皆勿□□□。傳曰,遣史官傳諭。
持平李衡萬疏曰,伏以國家有慶,元良齒胄,臣民懽忭,曷有其極?臣於伊時,獲罪在囚,獨阻圜橋之列,區區彌有耿結。仍念臣蒙恩前後叨臺地,輒皆不終日而削遞,蓋其罪戾滋大,逭於嚴誅者幸耳。臣實霣蹙靡措,乃於是際,復奉除旨,惟宜感激趨承,而顧臣親年日深,尋常疾病懍然,固非人子從官之日。會於日前,病勢暴重,情理益悶急,不得不隨牌上章,籲玆哀懇,而又以淸齋未徹,卒犯違傲,惶恐竢勘。只推旣下,嚴召踵臨,輒復承詣禁扃之外,而親病尙在危綴,臣以獨子無兄弟,焦灼扶護,只就情私而言之,已無離捨供仕之理。矧臣兢危之情,殆當世所知,冒是而進於淸塗,有乖四維。且念臺閣之職甚不輕,須有剛方果敢之氣,然後方可以受聖世耳目之寄,上不負君父,下不負其職耳。臣誠骫骳脆懦,無所謂剛方果敢之氣。如是而只以承命爲恭,雖不盡職,而聊且供職,行呼唱於道塗而已,則是又淸朝之大羞。臣雖奊垢,又不忍以其身爲淸朝之大羞,反復以思,終未得可進之說,則惟早被鐫削,毋重添虛帶之罪,是臣之望也。臣旣急於靳免,遑有他語,而亦有區區憂愛,不忍終默焉。比者聖心激惱,久不見群下,擧國遑遑,靡所止屆。及夫大諭降,而始知聖心激惱,又只在於群下之黨習也。噫,殿下十數年苦心,在乎祛黨,而黨終未祛,尙爲殿下之憂若此,群下之罪,固萬死有餘,而殿下於此,或亦有未得其道者耳。夫所謂黨者,直是偏也。欲去其黨者,欲去其偏也,而必欲去黨之意,常橫着不下,事事物物而不忘其去黨,遂令方寸之地,輒有攪惱,則是聖心先已偏矣。聖心先偏,而求群下之不黨,是所以愈勞而愈無效,愈無效而愈有害。只過中者,殿下之擧措,受病者,殿下之國事,滋長者佞習,消滅者直氣,而其眞爲黨者,方且自如。嗚呼,果何益哉?今日群下之贊治者,動稱建極,而殿下以調劑是非爲極,則模稜者附焉,以對擧彼此爲極,則闒茸者緣焉。是其去黨之極,皆非所以去黨之道,臣誠死罪。殿下胸中,先去去黨二字,必以義理爲極,將他賢邪是非之辨,一以歸之於是極,用舍陟罰,唯義理是準,而殿下之心,純乎中正,無意必之萌,拘攣之私,皇皇高拱,若日月之中天,則彼群臣者,覩其若是,皆曉然知其賢者用,不賢者不用。是者行,不是者不得行,而無復容智術計較心,而惟在人君導用之如何。如有可用之人,則何必拘於銓官而不用乎?至如成爾漢,本以嶺南土豪奸猾之流,受刑於臣御史之時,此亦向爲參奉矣。今則各用其黨之不暇,臣固知此言之無益,而區區之望,惟在於爲國,敢此仰達矣。上曰,向時趙尙絅有言,甲戌後人,何可盡棄乎?此言甚善矣。文秀曰,趙尙絅爲人甚善,其言亦忠厚矣。文秀曰,今日筵席甚從容,臣有區區所懷,敢此仰達矣。臣出外三年,今始還朝,默察京外民情,以無錢爲大弊。雖以銀價言之,銀一兩,錢一兩八九錢,比前銀價,減價幾至七八錢,其錢之貴,於此可知。且當鑄錢之時,北道則全不用之,西關則江邊亦不用。今則北之端川以南諸邑,西則江邊列邑,無不用之。且一年敗傷,一年閪失,其數亦多,由此而錢路益艱。雖以三南言之,一戶之耕作,多不過畓一石落,田一二日耕,其所出之穀,其數不多,而上納身布,必以此穀換貿,而以錢貴之故,豐年則租一石,貿錢一兩。一戶若有父子兄弟數三人,有必費十五六石,然後可以得錢上納。雖以京城言之,錢貨之不足,日甚一日,閭家所用,極艱如此,而民豈不窮乎?此弊若不救,則父子兄弟,必至於不相保之境,豈不大可悶慮哉?爲國之道,在上者默察國內民情,預度前頭大爲民弊者彌綸之,不至於生弊,至於今錢弊,則爲目前萬民時急之患,必救焚拯溺,然後民乃安而國亦無事矣。若罷錢則可除民弊,而國家物力,萬無辦出代錢而用者,則勢當鑄錢,而銅鐵旣非我國之所産,錢亦多鑄極難矣。上曰,予則知民之情,無錢爲便矣。向者鑄錢,足以裕國,而到今如此,極爲可笑也。文秀曰,往年鑄錢,不過爲地部·惠廳之用,而鑄之意,不在於爲民,此恐違於明其道,不謀其利之道矣。爲今之計,罷錢旣難,鑄錢亦難。北錢若貿來,則可裕民用,聞銀一兩,當貿北錢五六兩云。以此移咨燕京,使譯官換貿以來,則庶可救急矣。取見通文館志,則肅廟元年,以本國地嶢,銀錫無産,民無所資,公私匱乏,若用錢貨,可以少紓,許令貿錢,俾成恒例等語,爲咨文措辭,請於燕京,而其時見防矣,聞老譯之言,今若移咨,則可以得請云。此事若無弊,則可以及時變通矣。上曰,北使往來時,觀我國錢曰,若有咨文一張,則可以用之,若得錢之後,可用二乎?若咨文後不許,則何以爲之乎?文秀曰,燕錢若多得則固大善,而若不然,則又有裕錢之道,彼國則雖天子,用金銀器,宰相以下,皆用畫沙器,至於錫則專爲鑄錢,雖細爲毫末,不敢用於器皿。以此燕錢甚多,無不足之慮矣。今若我國若用此法,自大官至小民,全用沙器,盡爲刮出,則今日用之鍮器,鑄錢而行用,則足以救民急矣。雖遇凶年,何憂之有?國家凡。
上在昌德宮。停常參·經筵。
巳時,太白見於未地,日有左珥。
鄭羽良啓曰,明日常參·經筵,取稟。傳曰,只晝講。
曺允成啓曰,大司憲金有慶,持平朴成玉在外,執義李光溥,持平李衡萬牌不進,傳旨未下,掌令李鳳齡牌不進,尹志泰服制。今日以監察茶時之意,敢啓。傳曰,知道。
又啓曰,憲府連日監察茶時,諫院闕啓,亦至多日,除在外·呈辭入啓·牌不進傳旨未下·服制外,掌令李鳳齡,司諫蔡膺福,獻納閔百行,竝卽牌招,何如?傳曰,允。
傳于趙榮國曰,向時適値齋日,越次矣,相臣及以民事稟定之備堂,入侍。
趙榮國啓曰,領議政金在魯,刑曹判書閔應洙,大司成金尙星,依下敎來待矣。傳曰,引見。
以黃海監司狀啓,海州居御營軍吳就年等燒死事,傳于趙榮國曰,燒死人等,令本道恤典擧行。
鄭羽良,以禮曹言啓曰,掌令李鳳齡上疏以爲,近來癘氣熾蔓,郊畿之內,呻吟成村,城闉之間,殭屍載路。禳災之道,必當以誠,更遣重臣,潔齋虔禱,至再至三,期於孚格焉。答曰,依施事,命下矣。取考謄錄,則曾前別遣重臣癘祭時,先行城隍發告祭,間二日行癘祭矣。今亦依此例,不卜日,城隍發告祭,今四月二十一日,癘祭,同月二十四日,遣重臣設行,而祝文則別爲措辭撰出,齋誠祈禳之意,分付,何如?傳曰,允。
曺允成,以義禁府言啓曰,刑曹啓辭內,宣傳官李守彬,移本府處置事,允下矣。今方待命於本府,卽爲拿囚之意,敢啓。傳曰,知道。
趙榮國,以訓鍊都監言啓曰,御營廳上番軍兵,今月十九日,當爲放送,東營入直,以訓鍊都監軍兵,依前例限停番間替代事,自本廳草記,允下矣。都監軍兵,明日爲始,替代入直之意,敢啓。傳曰,知道。
又以戶曹言啓曰,依傳敎,右議政趙顯命去三月今四月兩朔祿俸,令倉官更爲輸送于本家,則以爲,見方引罪求免,廉義法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
又以兵曹言啓曰,建陽門入直禁衛軍十名除出,銅龍門把守,禁斷雜人矣。禁衛軍旣已停番,以訓局替代軍十名,除出把守之意,敢啓。傳曰,知道。
又以觀象監官員,以領事提調意啓曰,推算造曆,乃本監第一緊重之役也。每年修述官輪次之規,七政則定十二人,三曆則定六人。蓋七政則十二人,分掌四時,故推算甚精,固無差錯之患,三曆則曾行大統曆時,算法稍簡,六人足以當之。而一自時憲曆之行,算法逐歲愈煩,見今月離之難算,十倍於前,其不可以六人擔當推算也,明矣。此在時憲曆改行之初,宜卽變通,而因仍至今,算法愈煩,用力益艱,來頭差誤之患,勢所必至,事甚可慮。三曆官廩料,固爲微薄,七政及三曆輪次推算時,當七政者,竝受布料,當三曆者則有料無布,役之緊重旣同,而廩之厚薄如此,在朝家一視之政,亦不可不釐正矣。且以他司事言之,寫字官,不過繕寫之役,而祿窠至於四十。本監三曆官責任之重,非他司可比,而見存料窠,止是十八窠,官生安得不貧殘,人才何由以作成哉?卽今三曆推算之任,元額六人之外,加出六人之料,合爲十二人,然後可以責其算法之精,而無前頭差誤之慮,又依七政之例,竝加一疋之布,然後亦可爲激勸之道矣。上項三曆修述官,加出六人之料,及十二人竝給布事,分付該曹永爲定式施行,何如?傳曰,允。
同副承旨洪象漢疏曰,伏以人臣去就,關係至重,當出而不出,則謂之慢蹇,不當出而出,則歸於放倒,慢蹇之罪,止於一身,放倒之害,貽累政敎。此李衡萬所以費心用力,必欲爲聖朝礪之者也。臣之草草短疏,雖不足披露肝膈,亦庶幾曲垂諒憐,卽許遞罷,俾得以伸臺議而靖私分矣。日月遺照,視同例讓,諭以勿辭察職,臣誠抑塞窮蹙,益不知所以自措也。向來臺言,雖出於不相諒,亦不過官師之規,而執法之地,猶有郞當之斥,今若諉以開釋之恩,分義之嚴,一疏塞責,晏然承膺,則此眞自壞其大防,而實彼之言也,旣職忝該房,人言之來,烏得免乎?以此情勢,因仍蹲冒,萬無是理,玆敢略暴事實,仰瀆宸嚴。伏乞聖明,俯垂諒察,特許鐫罷,以謝臺言,以安私分,千萬幸甚。答曰,省疏具悉。爾其勿辭察職。
壬戌四月十九日酉時,上御熙政堂。大臣·備局堂上引見入侍時,領議政金在魯,刑曹判書閔應洙,大司成金尙星,右副承旨趙榮國,假注書洪吉輔,事變假注書李顯祚,記事官趙載德·閔百昌,工曹參議曺命敎同爲入侍。領議政金在魯進曰,日氣不調,聖體若何?眩氣漸益差減乎?上曰,一樣。眩氣亦少勝矣。在魯曰,大王大妃殿氣候調攝之節,近來何如?上曰,一樣。在魯曰,王世子連日開講,氣候之安寧,推此可知,伏幸。上曰,然矣。在魯曰,近來時氣甚惡,閭巷之間,旣多不潔,雖以入侍諸臣言之,至親之家,多有染痛者。雖不敢與之相通,而今當登對,實多惶恐未安矣。自上日次藥停進之後,久闕問候之節,醫官入診,亦久未爲之,不勝區區憂慮矣。上曰,姑觀數日入診。在魯曰,頃者因下敎,別行厲祭,而祭儀未免失禮,且卽今癘疫,一向熾盛。臣方欲更請別設之際,因掌令李鳳齡疏請,旣有依施之命矣。蓋癘祭之規,前期三日,行城隍發告祭於南壇,而祝文,告以將以某日,設壇北郊祭,闔境無祀鬼神,庶資神力,召集赴壇云云。後三日行癘祭,而城隍神位主壁,而以其先已發告,故無祝文。以發告祭獻官,仍爲行祭,無祀鬼神位,則設於城隍位之前,分左右而別差獻官,獻官奠酌後退立,則大祝讀敎文於獻官之左曰,王若曰云云者,例也。顯廟壬寅年,始行別癘祭,而議于大臣,一依元癘祭例行之,祝文及敎文,別爲措辭添入。肅廟朝丁酉年,禮曹啓辭,亦請先行發告後行厲祭,而年久之後,漸致忘却。近年有別厲祭設行之擧,則祝文稱以國王遣臣,告于厲祭之神云。頃日亦承訛襲謬而行之云,臣怪而問于太常,則頃日別厲祭時,亦以城隍位及無祀鬼神十餘位牌,陪去行祀云,然則位牌與祝號,大段相左。且城隍神,無所先告,而直爲陪去,俱極未安。禮曹當該堂上推考,今番則發告祝文及厲祭敎書中,添入因厲疫別行之意,而兩次行祭,此後依此擧行,無或違禮事,申明定式,何如?
上在昌德宮。停常參·經筵。
昧爽有霜氣,巳時,日暈。
鄭羽良啓曰,明日常參·經筵,取稟。傳曰,只晝講。
曺允成啓曰,大司憲金有慶,持平朴成玉在外,執義李光溥,掌令李鳳齡,持平李衡萬牌不進,傳旨未下,掌令尹志泰服制。今日以監察茶時之意,敢啓。傳曰,知道。
趙榮國啓曰,備邊司郞廳來言,今日賓廳坐起日次,而纔經登對,無急時稟定事,頉稟。傳曰,知道。
又以都摠府言啓曰,今日入直內三廳,武兼禁軍及軍兵等中日習射,請出標信。傳曰,知道。
鄭羽良啓曰,今日晝講,知事當爲進參,而知事李德壽,同知事金有慶在外,知事閔應洙飢民設粥所進去,同知事金若魯奉命在外,知事李秉常,同知事元景夏,或有故,或病不進,他無進參之員云。除在外·奉命在外·公故外,知事李秉常,同知事元景夏,竝卽牌招,以爲推移入侍之地,何如?傳曰,允。
傳于鄭羽良曰,在外經筵官竝改差,其代今日政,以在京無故及當爲入來人,卽爲備擬以入,待下批牌招。
傳于鄭羽良曰,承旨先詣閤外,牌去來催促。
傳于鄭羽良曰,牌去來何如是遲滯耶?
傳于曺允成曰,幾月而爲講筵,則政院當預備,而今日晝講,以知經筵之不備,幾停而僅爲之矣。此後則政院,申飭預備。
曺允成啓曰,判決事柳升鉉,今已上來,而不爲出肅,詞訟重地,委屬可慮。卽爲牌招察任,何如?傳曰,允。
鄭羽良啓曰,近日廳中,位甚不齊,出納之際,事多苟艱。承旨有闕之代,以在京無故人差出,待下批,卽爲牌招,何如?傳曰,允。
又啓曰,卽者說書趙暾,以親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
吏批啓曰,成均館司成李箕獻呈狀內,身病甚重,不得察任云。依例改差,何如?傳曰,允。
又啓曰,新除授槐山郡守梁廷虎戶奴呈狀內,矣上典新除之下,所當祗謝恩命,而月前所騎,顚蹶墜落,重傷臂脚,委骨不能運用,決無自力起動之望,斯速入啓處置云。身病果是實狀,則不可許久等待其差歇,依例罷黜,何如?傳曰,允。
兵批啓曰,司果任碩元,及第張致亨等,俱以捉虎三頭之功,有加資之命,而任碩元,末資窮,未準職,張致亨,係是出身。何以爲之?敢稟。傳曰,竝加資。
有政。吏批,判書鄭錫五進,參判元景夏牌不進,參議任珽陳疏入啓,都承旨鄭羽良進。
兵批,判書金聖應病,參判尹得和病,參議尹彙貞入直進,參知李善行病,右副承旨趙榮國進。
以朴春普爲修撰,李箕彦爲兵曹正郞,丁喜愼爲兵曹佐郞,尹潗爲司饔僉正,尹東涵爲監察,朴海潤·李知聖爲典籍,李宗城爲公洪監司,李潤身爲洪州牧使,趙載一爲稷山縣監,姜守仁爲假引儀,梁德廈爲學錄,徐宗伋爲知經筵,徐命彬爲同經筵,鄭俊一爲同副承旨,李世璡爲左承旨,曺允成爲右承旨,趙榮國爲左副承旨,洪象漢爲右副承旨,鄭必寧·金尙翼爲司直,金宗台兼掌令減下,折衝孫繼昌今加嘉善,捉虎三頭之功。
以朴垂裕爲假注書。
曺允成,以弘文館言啓曰,副修撰李昌誼帶職蒙宥,已至多日,而尙不出肅,卽爲牌招察任,何如?傳曰,允。
又以侍講院言啓曰,本院下番說書趙暾,連日入直矣,以親病陳疏徑出,司書李箕彦受由在外,兼司書未差,兼說書閔百昌,以本職入直翰苑。下番他無推移之員,所當以上番姑降入直,而輔德許沃,兼輔德洪昌漢,兼弼善李命坤受由在外,兼文學金尙迪,以本職入直玉堂,文學李夏宗,謂有親病,不爲行公。文學李夏宗,卽爲牌招,以爲姑降入直之地,何如?傳曰,允。
吏曹參議任珽疏曰,伏以臣,自遭許采之疏誣,心寒夢悸,杜門縮伏,日夕蘄祝,惟譴何是竢,而尋單見阻,逋召未勘,一味虛帶,曠度時日,惶悶阨塞,罔知攸處。不意將辭之羽,復速旁伺之彈,李鳳齡之疏踵發,而其陰受指使,强效黨套者,便一許采。此固無甚驚怪,而顧其醜詆,則又倍之,臣誠罷惱欲死。今其所謂一私字所把持者,特追演采疏,徇私引黨等語耳。此輩若欲實臣罪狀,則何不的陳其某某爲私,某某爲黨,而輒皆依稀爲說,晻昧爲罪?必欲疑眩聰聽,而使當之者,辨明不得,何其巧且憯也?雖然,此則臣於頃日對采疏,已略陳之,聖明想或俯悉之矣。今不敢復事呶呶,惟是引黨之云,在臣爲孟浪題目,故初不欲費辭多辯,而亦有所不可終默者。噫,國家不幸,生此黨字,今已百有餘年矣。一國仕族,皆有標榜,身旣坐在此中,則亦豈免世俗之所指目?而顧臣居家謝徵逐,立朝寡朋援,惟以無黨心三字,爲藉手事君之資。況今大諭勅勵之下,區區所自勉,有倍平日,而彼之罪臣者,反搆以黨私,臣實駭惋,莫省其何謂也。環顧在朝指目之同於臣者,亦不無若而人,而此則不待臣入銓,間亦照檢於注擬。自臣參政以後,別無出己見,援一人者,此非但兩堂諸郞之所知,一世耳目,其可誣乎?設令臣無狀縱慾,汲汲推引,此豈臣獨力所可辦乎?念臣自受除命,與同席商議者,務在疏用淹滯,而人地可否,臣不能的知。每當政擬,一聽僚意,都只唯唯,無所薦拔,不能使覬望者滿足,卒致此詆辱之相繼,此則臣罪,尙誰咎哉?噫,自夫黨議之日甚,銓路一步,爲必爭之地,未嘗有如臣疎逖者,廁居其間,今玆簡畀之誤恩,雖出於我聖上恢蕩之盛意,而傍觀驚疑,四面忌嫉,早晩顚敗,勢所必至。一政之不獨行,而遽目以徇私,淫朋之欲自拔,而至謂之引黨,其言虛實,天鑑在上,而身名僇矣,情地蹙矣。去就一節,非所可論,而機穽潛布,爪牙密厲,不知前頭,又嗾出幾個采·鳳齡輩耳。雖聖上曲加恩芘,終欲全護,衆鏑所萃,鮮不糜碎,一日虛縻,增臣一日之禍,玆隨天牌,悉暴血懇。伏乞聖明天地父母,察臣危苦之情,諒臣迫隘之私,亟許刊削臣職名,以快人心,以靖私義,千萬幸甚。臣無任屛營祈禱之至云云。答曰,省疏具悉。此何足撕捱者?爾其勿辭察職。
說書趙暾疏曰,伏以臣父宿患痰癖之症,近有復發之漸,而猶不至於委臥苦重,故因臣父戒飭,抑情持被,已有日矣。卽聞家信。
壬戌四月二十日未時,上御熙政堂。晝講時,知經筵事徐宗伋,特進官李普爀,參贊官曺允成,侍讀官金尙迪,檢討官李成中,宗臣琅坪君煇,武臣副護軍金養正,假注書洪吉輔,記事官趙載德·閔百昌入侍。參贊官曺允成進曰,今日風氣不佳,左右門閤之盡開,恐妨聖體矣。上曰,何妨乎?上讀前受音。侍讀官金尙迪,讀自和靖尹氏,止學者體之則可見矣。上讀新受音訖,尙迪曰,和靖所謂着不得毫髮云者,說得甚好。人心不可兩用,用則外誘易入,故此心之內,着他一事,不得矣。檢討官李成中曰,若着得一毫髮事,則此心持敬之工,便間斷矣,可不懼哉?尙迪曰,三方入處云者,程·謝·尹之說,皆是說出此敬工夫,朱子所以裒集程門論敬要語,至爲詳密。而朱子亦嘗曰,處宗廟主於敬,處朝廷主於嚴。敬與嚴,雖分而言之,而畢竟則都是敬,亦與此同其意耳。上曰,朱子言敬,以爲惟畏爲近云者,何義耶?尙迪曰,此一箇畏字,其所形容,略而盡矣。畏者是愼獨工夫,戒愼乎不覩,恐懼乎不聞,則其肅然惕然,而主於一者何如耶?此最切於持敬之工夫,況人主以渺然一身,深居九重,而所視所指之其嚴,不翅十目十手,則其可少忽於俄頃之間乎?伏願於此,深加體念焉。上曰,所達好矣。知事徐宗伋曰,主一之訓,惺惺之喩,非不精切,而有難摸捉下工夫,故說出畏字,尤爲切近矣。成中曰,黃勉齋以爲,朱子畏字之說,與程子主一,相爲表裏云者,深得學者操存之要矣。上曰,和靖以伊川只言一敬字,而不言下手處,故請益耶。成中曰,蓋問所以持敬之門路矣。宗伋曰,伊川之先言敬,次言主一者,如舜之益以三言矣。上撤卷。宗伋進曰,臣以職事所關,有所仰達者矣。向來有慶德宮內各司修補之敎,而因循未遑,以至于今矣。近因衛將所報,更使郞廳一一看審,則許多傾圮處,果爲大段,不無頹壓之慮。顧今東西北設賑之時,實有時屈擧嬴之弊,而第仍而不改,或至頹壓,則非但事體之大段未安。材瓦將未免破碎不可用,此亦可惜,不可不趁卽修改,而若委之營繕,則率多虛費物力,而實不着實矣。曾在庚戌年昌慶宮修改時,有設廳之例,今亦依此例,以戶·工曹堂郞,差出設廳。
上在昌德宮。停常參,只晝講。
下直,連山縣監鄭光謙。
趙榮國啓曰,明日常參·經筵,取稟。傳曰,停。
又啓曰,來二十一日輪對日次,取稟。傳曰,停。
又啓曰,大司憲金有慶,持平朴成玉在外,執義李光溥,掌令李鳳齡,持平李衡萬牌不進傳旨未下,掌令尹志泰服制。今日以監察茶時之意,敢啓。傳曰,知道。
又啓曰,副校理金尙迪,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,兵曹判書金聖應,筵敎申飭之下,尙不行公,事甚未安,卽爲牌招察任,何如?傳曰,允。
又啓曰,假注書朴垂裕,時無職名,令該曹依例付軍職,冠帶常仕,何如?傳曰,允。
以同副承旨鄭俊一牌不進罷職傳旨,傳于曺允成曰,推考傳旨捧入。
趙榮國,以備邊司言啓曰,卽見統制使宋徵來啓本,則潭陽府使申思迪,辛亥條軍餉,不能準分數捧上,雖未免違事目之歸,而此與自斷有異,論罪安徐。長水縣監金弘得捧未捧文書,來呈於各邑盡勘之後,其違越事目之罪,請令廟堂,稟處矣。舊還最近一年條分數捧上,乃是朝令,潭陽舊未捧最近年,卽癸丑條,而統營穀未捧,在於辛亥,元無癸丑條,則一邑之內,兩年條竝督,法理不然,依狀請,論罪安徐。長水則所當依事目決杖,而係是宥旨前事,勿論,何如?傳曰,允。
又以兵曹言啓曰,因禮曹啓辭,王世子入學慶科,以庭試,來九月初九日設行事,命下矣。武科則例有初試,故吉日,令日官推擇,則來八月初六日爲吉云。以此日擧行,而在前取人之數,或多寡不同,或取四五百,或取二三百,今番則當取幾人乎?敢稟。傳曰,取三百。
副校理金尙迪疏曰,伏以法講有命,時刻將迫,而區區情私,有不容按住者。臣之老父,見差南壇京官,昨纔行事,而終夜觸冷,腹痛猝發,擔曳歸家,暴泄兼作,俄頃之間,登溷無算,神息澌綴,不能收拾云。臣自聞此報,心神飛越,見今無故官僚,自有私相須資之便,而急於歸護,亦不能等待其替直,亟控短章,仍出禁門。伏乞聖慈,俯賜矜諒,遞臣見帶之職,俾便救護,仍勘臣擅離之罪,以肅朝綱,不勝幸甚。答曰,省疏具悉。爾其勿辭護焉。
正言南泰耆疏曰,伏以臣前後居臺,絲毫無補,而近又奉使湖南,以專輒得罪。跡危情孤,豈有復進榮次之念?而諫省新除,適在於親臨視學之時,辭疏未徹,不敢退處,冒昧出肅,仍忝圜橋之列,分義雖伸,而廉愧掃地矣。反顧初心,惟增慙恧,而況當飭勵之辰,未嘗出一言論一事,以贊惟新之化。而一旬虛帶,泄泄伈伈,其尸素之責,尤難自恕。伏乞聖明,亟削臣職,仍降威罰,以爲後來者之戒焉。臣引罪之章,不宜有他說,而憂愛耿耿,不能自已,略此附陳,惟聖明留神省納焉。國家自近年以來,飢饉癘疫,民死亡殆半,而天災重疊,譴告甚切,正是君臣上下,動色相戒,至誠消復之時,而殿下向日不接臣僚,又是無前之過擧。其時群情抑鬱,擧國焦遑,上下不交,天下將至於無邦矣。何幸天啓聖衷,廓然改圖,而備忘中所貴者吾道一句語,又足爲一言之興邦。夫過失已成之後,迫於事勢,不得不改者,乃衆人之常,而中心激惱之際,傾道理而自克,非聖者,不能。惟殿下仍此一念,益加擴充之工,處事則以循理爲主,禮賢則以盡誠爲急,毋以一時視學之擧,爲究竟事業,而益務其實,事事靠着道理。又致旌招之士,以自輔助,使聖學日造於高明,民生盡囿於吾道,則宗社幸甚。噫,今日之事,可勝言哉?致殿下前後之過擧者,群下之罪也。沮殿下有爲之初心者,群下之罪也,而每當一番震剝之後,非徒不能懲創,乃反益長私意,百怪競出,無所不有。雖以向日許采事言之,其時大諭纔降,天意未解,此豈臣子馳騁私智之時?而汲汲投疏,擊去新入孤立之銓官。其忮害傾陷,不顧目前事理,已極不韙,而李鳳齡之疏,肆然營救,雄唱雌和,首尾相應,又若有機括之不能自已者,尤可痛也。近來銓地,作一爭鬪傾奪之場,不復以聖上至意,國家大體爲念。任珽旣遭煩言,元景夏又以他事被劾矣。彼兩臣者,當殿下飭勵奮發之時,雖數政之間,不能撒手向前,一新耳目,有以仰副聖意之萬一,若以此爲罪,則猶近於義責。而循私引黨之斥,旣不近似,去就郞當之目,未免苛摘。兩臣連遭逐迫,而近日之政,又復一循前套,苟冀無事,是將使殿下大振作之盛意,終至於因循而無所成,豈不深可惜哉?伏願殿下,堅持聖心,勿爲流俗所沮敗,益加奮勵,使建極恢公之德,終有辭謂此也。伏願殿下念之哉。易曰,蒙以養正,聖功也。賈傅之言曰,太子之善,在於早諭敎與選左右敎得,而左右正則太子正,太子正則天下正。然則今震邸之侍從,洊雷之講肄,見正士聞正言,實爲第一急務,而春坊擇差,殿下自前雖屢飭銓曹,終無實效。至今如臣庸陋,徒藉門蔭,猥玷侍講之列。經筵官,今雖別爲加抄,使之出入書筵,而若又仍循舊套,實未力挽遐心,則山林讀書之人,何以至於元良之前哉?亦願殿下,至誠招徠,必致林下之賢,俾得朝夕承弼,以資薰陶漸磨之益,毋令向日特敎,又終歸於無實之虛文焉。噫,幼少之時,志慮未長,氣習易移。端人正士,雖使迭進於前後,旣不得相與共處,則臣未知世子燕居宮中,所與遊戲者何人,所常講習者何事歟,此則惟在於殿下之以身爲敎。詩曰,貽厥孫謨,以燕翼子。書曰,啓佑我後人,咸以正罔缺。今殿下家法之嚴,旣邁宋帝遇物之誨,又如唐宗隨事誨飭。罔或放過,雖三朝之外,必令常侍黼座之側,俾有以親承訓戒,視事之時,開筵之際,或令出臨,得有以資益,則其所濡染觀感之效,實非霎時宮僚循例講讀之比,惟聖明亦深加留神焉。臣愚衷所激,不自揆度,敢此煩陳,僭妄之罪,益無所逃,尤不勝惶悚之至。答曰,省疏具悉。其勉者宜勉,爾其勿辭,從速察職。
壬戌四月二十一日午時,上御熙政堂。晝講入侍,特進官朴纘新,同知事金若魯,參贊官趙榮國,侍讀官尹光毅,檢討官李昌誼,假注書朴垂裕,記事官趙載德·閔百昌,宗臣綾城君森,武臣行副護軍李時馨。上讀心經舊受音訖。侍讀官尹光毅伏讀,自覺軒蔡氏曰敬字之義至庶乎得之矣。上新受音訖。光毅曰,心經工夫,操存爲本,而主於敬。敬字襯着處,卽畏字,畏字之工多積,然後漸入於敬,至於君上之學問,與韋布不同。上而敬天之心,無時或怠,下而顧畏民巖,罔或弛忽,一日萬幾,皆由畏字,則聖學無以加矣。上曰,敬之心是畏,而又爲謹之之道,第難乎模捉矣。檢討官李昌誼曰,上番所達,大體是矣。就以心學圖言之,操存工夫,左右排布,以敬爲主,而畏字之工,親切矣。常時涵養工夫,皆由畏字,凜乎若朽索御馬,春氷履薄,則持敬之道,孰有過於此哉?光毅曰,一字之義,先儒諸說紛紜。太極境界,意思無窮,萬事萬理,皆在其中,心不動時是太極,動後喜怒自生。太極靜虛之中,養其本源,人心道心未分之際,察夫危微,反復警省,無少昏雜,則便主一矣。昌誼曰,未發是靜,已發是動,方其靜時,常自涵養,朱子嘗言此說甚好。伏望聖上,各別留意於涵養之工,以爲持敬之道,好矣。上曰,此則果爲學問工夫矣。光毅曰,下番所達誠好。先自涵養於未發之前,事事物物,常由其中。夫中者,治天下之大本,行天下之達道,斂之在內,湛然常虛,發而應事,沕然合契,此爲體念處矣。上曰,太極,卽一太極,而無二太極,卽今世界爲二太極,各自曰太極,予未知也。時君有二,可行二太極,雖堯·舜復起,末如之何矣。光毅曰,世道雖如此,聖上若堅持一心,無少動撓,則臣下雖豚魚,豈不孚感乎?臣頃者待罪外邑,伏聞聖上之不接臣隣,至於一月之久。天下寧有是理?第緣臣等無狀,使聖上致有非常之擧,此誠群下之罪也。顧今天災荐臻,民憂孔艱,癘疫大行,死亡相繼,此正君臣上下不遑他務之時,而朝廷之上,以不緊小事,看作大段,此等處,自上宜消瀜而處之矣。昌誼曰,聖上每事,嘗曰末如之何。聖敎之哀恫惻怛,可以仰揣,而蓋天下無不可爲之時,顧今世道乖張,聖上春秋晼晩,益宜勉勵,以爲挽回之道。今若止斯,則前日工夫,豈不可惜乎?上曰,予雖强勉,講學與民事而已,規模已定矣。至於李衡萬,乃聖龍之子,以向者注書時受褒之臣,欲逐元景夏·洪象漢,今者衡萬之如是,未可知也。此不過爲一大黨左袒,極無據矣。向者批旨中略言之,自此不欲爲小小處分,若有大者,則三尺在手矣。上曰,元景夏·洪象漢,尙撕捱乎?參贊官趙榮國曰,元景夏,則初因金漢喆疏撕捱,而視學時,三牌故暫出。李衡萬,斥以擧措郞當,故更爲引入矣。洪象漢,則以向者玉堂時不卽請對,見斥於尹志泰,因爲撕捱,而連有牌招,故更爲出肅,而亦入於李衡萬郞當之斥矣。上曰,金漢喆爲人純直,初雖有一大黨之說,大諭之後,不爲自辨,可也,而如是自辨極非矣。榮國曰,小臣與金漢喆作僚,習知其人,蓋是純實之人,而其時以不直二字下敎,故渠甚以爲冤,有此自辨之疏,而大黨二字,其時嚴威之下,猝然發口矣。上曰,初斥吳光運,而仍及於元景夏,大黨二字,其意深矣。光毅曰,關西飢饉,連年癘疫大熾,雖稍實邑,不可不優賉,宜有參量加分之道矣。同知事金若魯曰,道臣陳請,已許之矣。光毅曰,修撰朴春普,時在慶尙道善山地,經筵入番事緊。請斯速乘馹上來事,下諭,何如?上曰,依爲之。出擧條昌誼曰,挾月停講之餘,僚員不備。修撰李天輔,視學時暫出,而旋卽陳病,尙不行公,請牌招察任事。抄出榻敎上曰,侍講院兼官入侍矣。今則日氣向熱,書筵時刻進定事。抄出榻敎上曰,兼官已遞耶?記事官閔百昌曰,臣方兼帶,而以本職入直,一向虛縻,極爲惶悚,欲陳辭疏而未果矣。上曰,承旨進來書傳旨。榮國進伏書之。傳曰,頃者元景夏之所遭,不過時俗嘵薄之致。幾番撕捱,勉飭行公,則金漢喆之大諭之下,其敢自辨,極涉非矣。所非在彼,何過撕捱?而李衡萬之非斥,亦涉非矣。旣諭筵中,而不無挾雜之意。噫,雖無大諭,頃者受褒小臣,不敢若此,況大諭之下乎?世道若此,此君不敎乎?父不訓乎?噫,予之心,若衡萬之應製,自初于今,卽一也,而臣猶不率,雖歉然,率下飭諭之誠淺,在下者豈能逭乎?私黨不率敎之飭哉?不諭則已,旣諭之後,若不飭勵,擧直措枉之意,亦焉在哉?竝特遞其職,以示勉飭之意,業已下敎,何更撕捱?至於銓曹,若或不體飭意,循其舊習,曾諭筵席,何待駁耶?自有處分,而以此等浮薄之斥,決不從其撕捱。元景夏,自政院,申飭,勿復撕捱,卽令察任。吏曹參判元景夏牌招察任事。出榻敎諸臣待寫畢,仍爲退出。
上在昌德宮。停常參·經筵。
巳時,太白見於未地。
曺允成啓曰,明日常參·經筵,取稟。傳曰,只晝講。
又啓曰,大司憲金有慶,持平朴成玉在外,執義李光溥牌不進傳旨未下,掌令尹志泰服制,一員,持平一員未差。今日以監察茶時之意,敢啓。傳曰,知道。
又啓曰,同副承旨鄭俊一,昨旣有只推之命,而今日不爲出肅,卽爲牌招,何如?傳曰,允。
趙榮國啓曰,兵曹判書金聖應,昨日違召,尙不行公,事甚未安。牌招察任,何如?傳曰,允。
備忘記,傳于趙榮國曰,碑閣營建時監蕫官本館學正盧泰觀,監役官繕工監役尹益東竝陞六,監官崔天若弓矢給之,算員金善興·崔應祿,寫字官鄭宗柱,令本衙門高品付祿,其餘令該曹米布分等題給。
鄭俊一啓曰,卽者弼善金宗台,文學李夏宗,因兼說書閔百昌之疏,謂有情勢難安,引嫌徑出。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,卽者下番翰林閔百昌,因春坊上下番之徑出,謂以辭疏中無心之句語,反致諸僚之因嫌徑出,則理難獨自晏然云,亦爲引嫌徑出。所當直捧禁推傳旨,而此與無端徑出有異,推考警責,卽爲牌招入直,何如?傳曰,允。
又啓曰,卽者上番翰林趙載德,因下番翰林閔百昌之徑出,謂以墜落古風,陳疏徑出。原疏纔已退却矣。所當直捧禁推傳旨,而此與無端徑出有異,推考警責,卽爲牌招入直,何如?傳曰,允。
趙榮國,以侍講院言啓曰,本院番次之苟簡,未有甚於近日。當此逐日開筵之時,尤不可不備員,而輔德許沃,兼輔德洪昌漢,兼弼善李命坤受由在外,兼文學金尙迪,說書趙暾陳疏受由,司書·兼司書俱未差,兼說書閔百昌以本職入直翰苑。院中只有弼善臣宗台,文學臣夏宗,連日姑降入直,事體極爲未安。司書·兼司書有闕之代,令政院稟旨擧行,以在京無故人卽速差出,待下批,仍卽牌招察任,何如?傳曰,允。
鄭俊一啓曰,因侍講院草記,司書·兼司書有闕之代,令本院稟旨擧行,以在京無故人差出,待下批仍卽牌招事,允下矣。吏曹判書鄭錫五,參判元景夏,陳疏未承批,參議任珽,卽爲牌招開政,何如?傳曰,待開門牌招開政。
又啓曰,政官待開門牌招事,允下矣。判書鄭錫五,參判元景夏,疏批已下,一體牌招開政,何如?傳曰,允。
又以戶曹言啓曰,依傳敎,右議政趙顯命去三月今四月兩朔祿俸,令倉官更爲輸送于本家,則以爲,見方引罪求免,廉義法例,俱不容冒受常祿云。祿俸又不領受,何以爲之?敢稟。傳曰,令倉官更爲輸送。
右議政趙顯命疏曰,伏以臣於日前,力疾治疏,乞蒙恩遞,及承聖批,不賜兪允。所以開釋而慰藉之者甚渥,臣奉讀感惶,靡所容措。臣負罪至重,宜伏顯誅,區區廉義,已不容復玷揆地。況今病狀淹篤,便成癃廢,雖無情勢之可言,將何以强策於奔奏之塗也?蓋臣痰癖,積有源委,浸淫盤據於腰脚之間,已成窠窟,藥力不能及,灸焫亦罔效。今過一朔之久,視當初坐臥須人時,雖有變動,而起立行步,終强不得。前頭藉令賴天之靈,得復起爲人,其早晩遲速,旣未可卜,則淸朝具瞻之地,豈容一任作養病之坊也?瘝曠旣久,爲害孔多,誠非國體之所宜有,私分之所敢安也。臣之辭單,旣滿五度,而間因事會之屢變,惶恐不敢更呈。近復沈淹叫楚,不暇及他,竝撤疏單,爲日漸久。此實前此事例所無,其爲惶恧,尤當如何?玆不得不更有冒瀆,伏乞亟命遞臣相職,以幸國事,亦令臣得以安意調息焉。
以右議政趙顯命上疏,傳于鄭俊一曰,承旨敦諭。
以右議政趙顯命敦諭單子,傳于鄭俊一曰,使偕來承旨傳諭。
吏曹判書鄭錫五疏曰,伏以臣昨伏見諫臣疏本,則以近日之政,一循前套,苟冀無事爲言,臣不勝悚愧之至。噫,臣迂拙有素,百無一長。當事則只按曹中故例,臨政則謹守前人成規,非曰能之,不敢不勉,而惟恐有所墜失之也。然竊觀古今聖君賢臣,爲天下國家,其究竟,不過期於無事而已,若以此而爲臣之罪,則臣誠甘心而不敢辭也。臣冒當重任,兩僚相繼遭彈,臣亦非久於此地者,只冀速解擔負,無至大戾而去,則是臣千萬之幸也。伏乞聖明,亟命鐫遞臣所帶銓任,以謝臺言,以安賤分,不勝伏願。答曰,省疏。此何撕捱者?卿其勿辭行公。
吏曹參判元景夏疏曰,伏以臣忘廉昧恥,冒承嚴召,而擧措郞當之斥,峻發於淸朝司直之地,臣惶恐待勘,今已六七日矣。不自意十行溫綸,字字開釋,繼之以召牌辱臨,臣九頓感泣,不知死所。夫人臣事君,只是廉義,而苟或於斯放倒,則所謂大防已壞,更無藉手以事吾君矣。臣誠昏謬無狀,全昧去就之節,妄以爲視學卽曠世之擧,侍講非附黨之職,而一向違傲君命,亦非臣分所敢出者。輕率承牌,自底狼狽,是固滄浪,尙誰咎哉?或曰臺疏意,不在於講官承牌,承宣疏中,亦有漶漫知幾等語,而若以外面觀焉,卽是官師相規,臣則恭受爲罪。且憲臣,因劾臣而遞其職,臣尤慙悚罔措,竊伏念國家置臺閣,所以糾正是非,而反以言被罪。臣恐聖朝處分,未免爲過中之歸矣。至若金漢喆,則前後除職,非止一二,而默無一語。今忽以禍人家國四字,隱然納臣於罟擭陷穽之中,臣雖刻骨痛泣,而亦何敢自辨乎?杜門引罪,鈇鉞是俟,而特敎申飭之下,轉動無路,有死而已。伏乞聖慈,曲賜矜察,亟削臣職,以嚴邦憲,以附人言,不勝萬幸。答曰,省疏具悉。撕捱過矣。卿其勿辭察職。
兼說書閔百昌疏曰,伏以愚魯賤臣,過蒙洪造,濫廁明离之筵,獲瞻岐嶷之表。在臣私分,榮幸雖切,而顧此勸講之職,責任素重。今當胄筵連開,宮官另擇之日,尤非若臣蔑學所可冒玷。況臣方叨簪筆之任,長鎖職次,則所帶兼銜,便爲虛縻,公體私意,俱極未安。伏乞聖慈,特垂諒察,亟許遞免焉。臣於此,竊有所區區耿結之懷,終不能自已者。向於筵中,殿下深軫敎胄之道,縷縷下敎,臣適以兼說〈書〉,香案咫尺,親承明命,衷情自激,而微末小臣,煩猥是懼,雖不免囁嚅而退,又豈可終始泯默,不一效芹曝之誠乎?嗚乎,方今悠悠萬事,莫過於輔翼儲副。矧惟我東宮邸下,纔經齒學之禮,正急時敏之工,凡所以開發聰明,成就德性者,尤不容少忽。而竊瞯殿下於保養敎導之方,亦靡不用極。賓客宮僚,則掄選之必審,書筵講讀,則勸課之必勤,而若以古禮論之,此亦實多疎漏之歎。所謂掄選者,不過爲循次輪差而止,所謂勸課者,未免爲一時應文之歸。以今僚屬,行此文具,則雖日與之居處出入,猶難責左右輔導,養成純粹之德。今又外內隔絶,進見亦罕,則此不特一曝十寒之憂而已。寧不慨然乎?昔我仁廟,自幼少時,已有聖人之資,而中宗大王,尙慮徒事講讀,未盡其優遊導迪之道,使賓客宮官,不時接見,或從容久侍,終日不退。至於師傅,則旣行會講,又令別更進見,以輔翼之。聖祖貽燕之謨,可謂出尋常萬萬,而時則有若文元公臣李彦迪爲宮僚,猶憫其師傅之會講,時或停輟,賓僚之職任,亦或不專。上箚陳戒,言甚勤懇,遂請會講,非有大事,則必使行之,賓客勿差異事,俾得專情致志。夫以仁廟之至德,上而我中廟敎養之制,如彼其嚴密,下而先正挾輔之功,若是其勤摯。仁廟聖學之日益將就,至今稱之爲堯·舜,亦豈無所由而然哉?三代敎世子之法,雖難盡復於後世,此乃殿下家法,亦可以推行於今。宋臣所云欲法堯·舜,當法祖宗者,正於天下後世,是臣區區之望也。北關昨年災荒,實是振古所無。聞流民五十餘口,扶老挈幼,入彼國地界,飢死道路者,二十餘名,而其餘則竝自彼國,資給還送云。此是前所未有之事。夫賙賑有常,禁令至嚴,而飢民之纍纍流入於他境,大是國家之羞。臣謂亟令該曹,査出流民居住及犯越地方各該邑守令等,竝令拿問定罪,以礪他人。而聞流民犯越之類國家近不用梟示之法,如此則奸民之假稱流丐,犯禁潛越者,將無所懲畏。自今以後,亦宜直斷以犯越之律,以嚴邊關之禁焉。且守令之責,惟在於字牧小民,雖値歉歲,撫摩賙濟,俾不至於流亡者,卽其職事,而今此東北流民之來聚都城者,其數不可勝計,殊非國家委寄百里之意,宜令賑廳,考其飢口之居住。其中最多邑守令,罷職不敍,以示懲礪。今此外方流民,若非軍丁,或是公賤也。罹此飢病,死亡相續,而該邑則不知其已死,他日必有隣族侵徵之患。亦令賑廳,勿論男女,藉其姓名,隨其物故,行關該邑,俾卽頉案,以除白骨徵布之弊焉,臣無任祈懇之至。答曰,省疏具悉。其勉者宜勉。而李鳳齡事,所陳是矣。旣知其非,或弛或張,豈可飭下特削其職?流民上京寡多者,曾有下敎,而所陳是矣,依施。犯越事,方自備局査處矣。其他亦依施。爾其勿辭察職。
上在昌德宮。停常〈參〉,只晝講。
自寅時至辰時,有霧氣。巳時,日暈。
鄭羽良啓曰,明日常參·經筵,取稟。傳曰,只晝講。
趙榮國啓曰,大司憲金有慶,持平朴成玉·李會元在外,執義李光溥牌不進傳旨未下,掌令尹志泰服制,李命坤受由在外。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣鄭羽良啓曰,伏未審近間,聖體若何?眩氣其有漸減之勢乎?臣等久未入侍,今日不可不率諸御醫入診,詳察聖候矣。大王大妃殿氣候調攝之節,更何如?臣等不任區區伏慮,敢來問安,竝此仰稟。答曰,知道。慈殿氣候一樣。予則一樣矣。待下敎入侍,宜矣。
大王大妃殿·中宮殿·賢嬪宮,藥房口傳問安。答曰,知道。
藥房批下時,傳于都提調金在魯曰,今日法講,同爲入侍。
鄭俊一啓曰,卽者副校理尹光毅,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭羽良啓曰,兵曹判書金聖應,連日違牌,無意行公,事極未安。牌招察任,何如?傳曰,允。
又啓曰,檢閱閔百昌,疏批已下,卽爲牌招入直,何如?傳曰,允。
又啓曰,侍講院上下番,連日俱空,事體未安。弼善金宗台,文學李夏宗,疏批已下。兼文學金尙迪,由限已過。竝卽牌招,推移入直,何如?傳曰,允。
左承旨李世璡書啓,臣敬奉敦諭,傳宣于議政府右議政趙顯命處,則以爲,臣以情地則無抗顔冒出之理,以病狀則無復起爲人之望,至今虛帶重任,實非國體私分之所安。而短疏叫籲,又煩恩旨俯宣,不準所請,臣誠惶恐抑塞,益不知所以自措也。臣之情地病狀,如有一分可强之勢,則當此艱虞溢目之際,聖心奮發之會,豈敢崇飾讓端,以爲偃蹇自便之圖哉?中間辭單之暫停,實因事勢之不得已,非有夤緣更冒之計而然也。到今病狀,益復沈篤,雖欲冒沒强出,其勢末由。時月旣久,重務瘝曠,病中憂悶,若添一病,以疏以單,勢將更有冒瀆,臣罪萬死,不知所達云矣,敢啓。傳曰,知道。
傳于鄭俊一曰,雖以首揆所達聞之,右相方在調理中云,偕來承旨入來。
咸鏡監司狀啓,安邊等官居金代等囕死事,傳于鄭俊一曰,囕死人等,令本道恤典擧行。
右議政趙顯命六度呈辭,傳于鄭俊一曰,不允批答。
鄭俊一,以弘文館言啓曰,本館上番副校理尹光毅,以親病陳疏徑出。上番將未免闕直,新除授校理兪宇基,卽爲牌招入直,何如?傳曰,允。
趙榮國,以都摠府言啓曰,來五月初一日日食親臨救食時,侍衛不可不備員。副摠管二員未差之代,令該曹以在京無故人卽速口傳差出,以爲備員侍衛之地,何如?傳曰,允。
又以義禁府言啓曰,京畿監司狀啓,據刑曹粘目內,大丘前營將鄭崇,釜山僉使韓夢弼等,移本府處置事,允下矣。鄭崇前以他罪拿來,書吏纔已發送,時未上來,拿囚後,以狀啓內辭意,添問目取招,韓夢弼,時在任所,依例發遣府書吏,交代後拿來,何如?傳曰,允。
吏曹參判元景夏疏曰,伏以臣每讀宋臣蘇軾代滕甫辨謗之疏,未嘗不三復其言,而撫躬自悼也。夫以軾之一生憂讒,痛甫之冤,而辨甫之謗,嗚咽悲慨,字字刺骨,有所感傷于心也。其文有曰,自古忠臣烈士,遭時得君,而不免於禍者,何可勝數?而臣獨蒙皇帝陛下始終照察,愛惜保全,則臣之遭逢,亦古人所未有。日月在上,更何憂虞?但念世之憎臣者多,而臣之賦命至薄,積毁銷骨,巧言鑠金,市虎成於三人,投杼起於屢至。儻因疑似復致,人言至時,雖欲自明陛下,亦難屢赦。是以及今無事之日,少陳危苦之辭。噫嘻,人雖有古今之不同,而所遭相類,乃至於此耶?顧臣猥以愚魯不肖,偏荷特達之顧遇,名位太䯀,蹤迹太奇,孤立無朋,彈射四至。苟非我聖上照察愛惜,則安得保全其性命乎?竊自悲至薄之命,屢遭讒誣,而況臣所叨銓職,世稱權要,進退用舍之際,一有所誤,則不但孤負聖恩,傾陷之言,將何所不至?此臣所以夙夜憂懼,抵死欲避者也。臣四朔參銓,獨政不過一二,前後政牌不進,殆至二十餘矣。畏分怵義,時或黽勉承命,而逡巡一念,實有鬼神監臨。彼雖以黨字,捏臣罪案,而臣之有黨無黨,仰惟聖鑑,固已洞然矣。雖然,情地危蹙,旣甚昔人,世路險戲,又劇前代,臣若貪榮冒勢,徒恃寵眷,不思斂迹於要津,則世之憎臣者,必將乖機巧毁,以搆其罪。當是時,臣何敢自明?雖殿下,亦不得屢赦矣。臣益覺滕甫之謗,蘇軾之文,可以流涕於千古,而。
壬戌四月二十四日午時。上御熙政堂。晝講入侍,領議政金在魯,特進官李壽沆,同知事徐命彬,參贊官趙榮國,侍讀官尹光毅,檢討官李成中,假注書朴垂裕,記事官崔一奎·閔百昌,宗臣琅瑅君燂,武臣行副護軍成德涵。上讀心經舊受音訖。侍讀官尹光毅進讀,上時受音,自損之象曰山下有澤至其旨深哉訖。光毅曰,懲窒之義,槪取山澤之象而言之,先儒亦云懲忿如摧山,窒慾如塡壑矣。領議政金在魯曰,性如山慾如壑,損之象所謂工夫戒謹處,不過懲與窒而已。檢討官李成中曰,忿字慾字易書,比於剛柔,忿不懲,必至於遷怒,慾不窒,必至於貳過。顔子不遷不貳之工,可謂深切矣。光毅曰,臣嘗觀孝廟下筵臣敎,性心偏怒之時,事多失中,中夜思之,怒漸弛而是非自見矣。近來聖上威怒太遽,雖有過處,宜體先祖之訓,服膺勿失好矣。在魯曰,孝廟省察之工篤實,故有此下敎矣。成中曰,學問爲變化氣質之道,其要專在於懲忿,忿者,怒之謂也。七情之中,惟怒難制,凡人之過,皆由於怒,而在人主則其害尤大。伏願聖上,仰體孝廟之訓,俯念先儒之說,以爲涵養之工好矣。在魯曰,人君臨莅萬幾,自多咈逆之事。喜怒之際,不無暴發之時。中庸曰,喜怒哀樂之未發,謂之中,發而中節,謂之和,平時常存涵養工夫,不失其中,則其發也必皆中節,而和自底於不遷不貳之域矣。上曰,領事所達,大體則是矣,而世道時象,若困予而至於不能忍之境,則自不覺其暴發矣。群下之一時過失,可以諒恕,而至於時象,則雖欲忍而自暴發矣。在魯曰,聖上之痛惋時象,出於苦心,而或有激惱之太過,若當激惱之時,則輒又有遷怒之擧,固當猛省而深戒。且雖戒不干時象之事,亦多有威怒之急遽者。雖以私廟擧動時事言之,其時臣亦惶悚以過,而臣下所陳,或以聖候,或以日氣,亶出於憂愛之忱,以此致煩聖怒,實非所料。況又移罪於奏時官,猝然進呈時刻,百官傳聞,蒼黃就列,多有未及者,朝儀不免爲顚倒窘迫之歸。如此之時,若平心思量,則此實爲忘怒觀理之道矣。況人君之一動一作,皆有期限,信如四時,豈可臨急變改?自今深軫折柳之戒,更勿爲如許擧措,千萬幸甚。且自前廟享或陵幸時,諸臣苦口爭止,而雖不允許,亦未嘗加以威怒。至於事關私廟,則輒必疑怒,而有非常之擧,臣竊悶之,殿下之所尊,臣下豈有不尊之理?況殿下誠孝,臣僚無不感動,又豈有故沮孝思之心哉?此誠萬萬情外也。蓋此事亦係大公之事,而聖上不能平心順應,每多暴怒,故反歸於自私矣。上曰,環顧時象,無一可恃,其時全無世念,故有此敎矣。豈有他意於其間而然也?時君若於私親,有過爲之事,則在下者爭之,可也,而予本無過爲之意,在下者必欲操切,安得不激惱也?元廟奉私第時故事,自內亦有謄置日記,故予於少時,嘗見之,其時下敎之過激,亦多矣。予若有過爲之心,則此非所以厚其親,乃所以辱其先,若過爲而臣下如是則可矣。不知其君至痛之在心,每每如是,故予亦不免有暴怒之發,此事足以觀過而知其心矣。在魯曰,殿下之欲時時往伸情禮,出於當然之孝思,爲臣子者,豈敢有一毫操切之心乎?聖敎誠爲過當,而在臣下,亦爲至冤。臣於己未秋,已屢陳此意,更伏望平心思量,勿復以此置疑沮於群下焉。講畢。在魯進伏曰,日間聖體,若何?上曰,一樣,而眩氣時或往來矣。在魯曰,前劑連爲進御乎?上曰,進御矣。在魯曰,生脈散更待下敎劑入矣。上曰,唯。在魯曰,大王大妃殿氣候,何如?上曰,感氣雖有往來,而大體一樣矣。在魯曰,王世子氣候,亦一向安寧乎?上曰,安過矣。在魯曰,近日連開講筵,其喜可知矣。上曰,世子何知勤學之喜乎?雖講學不過霎時,且猶不無拘束之意矣。今則日氣漸熱,使之進呈時刻,而停講之日,亦令召見講官,則世子似聞勸勉之敎。以此觀之,開筵宜有益矣。在魯曰,世子睿質天成,講學亦勤,此政汲汲講隷之時也。向來一段拘忌,漸漸除去,但時令大熾,多有不潔之人,雖至醫官,時時進見,宜矣。上曰,此甚可笑。在闕之人,皆是八路入來之流,豈能盡自齋潔而後入來乎?參贊官趙榮國曰,臣聞講官之言,則當於進講之時,仰質所願,則世子答曰,堯·舜外,無願學之人,其自期豈不大乎?今則胄筵日開,睿學將有日就之望,無失其時可矣。在魯曰,苟如此,爲堯·舜何難乎?上曰,予亦聞此言,但不知其能讀,而非知之艱,惟行之艱矣。在魯曰,臣等敎幼兒,如東宮年歲者,雖盤盂器皿,必敎焉而後知之。況世子養在深宮,雖至物名,何以盡知?若隨事盡物必爲訓誨,則自不無警覺之道矣。上曰,卿達是矣。感化之道,亦在於僚屬矣。榮國曰,臣聞講官之言,則讀不過三遍,能誦之云矣。上曰,今則所學愈於所讀,旣學之後,誦之甚易。向者閔應洙爲賓客時,使之猛督,則五遍能誦云矣。在魯曰,大朝法講,亦以午初進定宜矣。上曰,今則日氣甚不熱矣。上曰,觀卿神氣,時時昏憊,漸不如前。蓋以國事爲念,不無偏苦之歎而然也。予意豐原似或速出,而今日又呈辭單矣。在魯曰,豐原病勢,初則全不起動,而今聞少愈,專管修補,未知何如。上曰,材瓦之可惜,特其小事。異時各司守直之官,或遭頹壓,則此慮大矣。曾見差備門以外或如此,而內則無傾圮處,修改之處。旣非大內,則不必設廳,別定戶曹·工曹郞廳,監蕫修改,可也。宗伋曰,各宮免稅,曾於己酉年,以元結二百結,新結六百結定式。其後間有別賜與之時,而乃屯結,非民結矣。向者以寧嬪房舊免稅二百結,有翁主房別賜與之命。此本宮房免稅者,故聖上亦或意其本爲屯結,而其實則民結也。一時特恩,自非異事,故臣曹亦旣奉行,而臣竊伏念,此路一開,則前頭不無援以爲例之弊。此後新宮,亦當次第多有之,若或每每以此引例,則豈非可悶乎?仰惟聖上儉約之德,決無濫恩傷民之慮,而區區賤忱,思欲以此仰勉,惶恐敢達。此後新宮折受元結屯結,一依己酉所稟定爲之,而切勿以此引例事,申明定式,似爲得宜矣。上曰,己酉定式,卽予所量定者。予有私親廟,而元無過濫之例,此則卿輩似亦知之矣。大抵莫非王土,民結屯結,豈有異乎?近來守令,以元帳所漏,隱然稱以屯結,而其實皆民結。且考大典各宮免稅,只有結數,而無元結屯結之異稱矣。寧嬪房物,初非元結數內,故予於新宮賜與時,以此給之。予豈不知爲民結而賜與耶?別賜與則古亦有之,而此非自下可以操縱者,事體似不然。予之新宮,亦豈至過多乎?卿之所慮過矣。退出。
上在昌德宮。停常參·經筵。
辰時,日食。巳時,太白見於未地。
傳于曺允成曰,禮房承旨入侍。
曺允成啓曰,明日常參·經筵,取稟。傳曰,只晝講。
鄭羽良啓曰,右議政趙顯命九度呈辭到院,而以救食齋戒留院之意,敢啓。傳曰,入之。
傳于曺允成曰,使提調擧行者,有意存焉,提調爲之事,分付。
傳于曺允成曰,時憲法雖準乾象,事未可知。內篇法則乃卯正一刻,卯正一刻,若初虧則卽入正時,不然則待正時入之,承旨預詣。
親臨救日食罷後,大殿,政院·玉堂·藥房口傳問安。答曰,知道。
鄭羽良啓曰,吏曹參判元景夏日事違召,無意行公,事甚未安,卽爲牌招,何如?傳曰,允。
趙榮國啓曰,兵曹判書金聖應連日違召,尙不行公,事甚未安,卽爲牌招察任,何如?傳曰,允。
備忘記,傳于鄭俊一曰,史官一員待命,騎馬三匹,卜馬二匹立之。
右議政趙顯命九度呈辭,傳于鄭俊一曰,承旨敦諭。
鄭俊一啓曰,端午帖製述官,旣已抄啓,弘文提學徐宗伋明日待開門牌招,出韻科次,何如?傳曰,允。
趙榮國啓曰,明日次對,兩司當爲進參,兩司除在外·呈辭受由外,掌令尹志泰明日待開門牌招,以爲入侍之地,何如?傳曰,允。
壬戌五月初一日寅時,上御熙政堂。禮房承旨入侍,右承旨曺允成,假注書朴垂裕,記事官崔一奎,編修官李昌碩。上曰,承旨進來書傳敎。曺允成進伏書之。傳曰,古昔帝王,銘于盤几,蓋所以箴警衛侯,抑詩諷誦,亦所以自警。頃者蜥蜴祈雨,語無文理,故曾有御文,今已遵行矣。日將虧,只該監一小官奏達,事體輕矣。於儀注付籤而下,自今依此擧行,而其意卽曾子三省之意,時刻差晩,亦恐懈怠,而自勉之意也。此後儀注依此修正以入,五禮儀增修時存舊文,此儀注附注,可也。出榻敎傳曰,日食親臨救食,卽遵五禮儀,而修擧者,宜乎預齋而致敬,略先下敎,而此後則依今例,前期只齋一日之意,分付儀曹各司,救食之官,亦令依此擧行。出榻敎上曰,承旨出去,觀象監提調誰某有無,探問以來。臣允成承命出去,進達曰,都提調卽領相,而提調李箕鎭在外,徐宗伋時在云矣。上曰,都提調似是領相,而不知提調之在京矣。其果在耶?此儀注承旨持去,一件修正以入,一件修置政院可也。仍退出。
壬戌五月初一日辰時,上御仁政殿階上。救日食入侍,行都承旨鄭羽良,左承旨李世璡,右承旨曺允成,左副承旨尹彙貞,右副承旨趙榮國,同副承旨鄭俊一,假注書洪吉輔·朴垂裕,記事官崔一奎,編修官李昌碩。上具翼善冠·黲袍·烏犀帶·白皮靴,自偏門出,乘輿至仁政殿階上。降輿至褥位向日坐。雲觀提調徐宗伋進當座前,跪啓曰,日將虧食,請警惕修省,觀監請焚香伐鼓。上曰,旣告已虧,伐鼓救食可也。都承旨鄭羽良曰,請使觀監,依例擧行。上曰,水盆置之何處乎?右承旨曺允成曰,乙卯年置床下觀之云矣。上曰,置於床上看之可也。上曰,今番日虧分數幾何?羽良曰,日食八分一梢矣。允成曰,乙卯則所虧九分二梢矣。上曰,使本監官立床前,詳察水盆可也。允成曰,以水不盈盆,不能詳察日影,請添水盈盆,何如?上曰,唯。允成曰,觀監來言所虧方四分矣。允成曰,本監官來言,風動水搖,難以測日,請以窺日鏡看之。上曰,唯。當中精測,可也。允成曰,本監言食虧已過半矣。上曰,復圓是生光後耶?自食甚至復圓時刻差遲矣。允成曰,食甚辰正一刻,復圓巳初一刻五分,其間似差遲,而以全圓生光時爲復圓,故時刻似然矣。上曰,時刻方爲何時乎?允成曰,方辰初三刻,未及食甚,僅二刻矣。上曰,何不奏時乎?允成曰,食甚復圓外,無奏時事矣。上曰,三刻是食甚前二刻矣?允成曰,無前二刻奏入之事,只奏止時云矣。前例正時,本監官奏之,而今番則使提調擧行,有成命矣。何以爲之?上曰,依前例爲之。允成曰,食虧已七八分矣。上曰,何以有臺無燭?允成曰,乙卯亦以此有下詢,而月食則有燭,日食則無燭矣。上曰,無燭之臺不緊矣。宗伋又當座前跪啓曰,日將食甚,請益加警省。允成曰,燭事禮曹無可據,本監故老言,焚香設燭斟水,皆是敬謹之意,斟水亦不但爲測日云,而亦無所據矣。上曰,旣有臺則宜設燭,且以祭禮言之,晝祭亦設燭,今宜設燭矣。右副承旨趙榮國曰,先正臣金長生云。士夫家夜祭設燭,而晝祭設燭非禮也,是以士夫家午祭,不爲之矣。上曰,若以晝祭設燭爲非禮,則祭不當設,而祭旣設燭此亦當設矣。允成曰,方以燭待之矣。上曰,明燭宜矣。允成曰,本監言方始復圓矣。上曰,儀注持來,可也。允成進儀注。上曰,內篇曰復,時憲曰復圓,何以異乎?允成曰,從時憲法,故曰復圓矣。上曰,內篇·外篇法,是何時曆乎?允成曰,內篇宋時所作,外篇元時所作,大明曆法,則梁武帝時,曆書名矣。上曰,時憲法,自明有之,而至於淸矣。允成曰,時憲法,始自崇禎戊子,我國自已去甲午年用之,而不能詳審矣。其法多有不合處,故至肅廟丁亥,自欽天監有出來新曆法,而始爲符合矣。羽良曰,內篇自宋至明,而明用大統法,外篇則與今時所用時憲同,而大抵時憲,雖出於明至淸,而損益用之矣。榮國曰,卽今所用時憲,故星曜家亦不用大統,而全用此矣。允成曰,觀監言十分七分已復矣。宗伋又當座前跪啓曰,日將復圓,請匪懈厥省。上曰,今番日月食,彼中咨文持入,可也。允成曰,中原曆法,連爲改用,今以前法用之似差遲矣。榮國進咨文曰,只奏日食分數矣。初虧卯正二刻一分,食甚辰初二刻七分,復圓辰正三刻八分矣。上曰,彼法異於此矣。允成曰,復圓鼓止,令提調擧行乎?上曰,奏時則當止鼓,只奏時,可也。上曰,以彼國咨文觀之,虧食與復圓之間,亦有盈縮之差矣。羽良曰,彼此之法,不得不少差,蓋緣地理相去之遠,故自然如此矣。上曰,彼日官誰耶?北京幾次往來耶?羽良曰,問之則往來已三十年,而姓名則張奎煥云矣。允成曰,彼國法,虧與食稍近,食與圓差遠,故有此差遲。今番咨文之來,亦有假令出來,而假令尙未備,不能細推云矣。羽良曰,聞赴京日官之言,則尙有未盡推算者,當追後出來云矣。榮國曰,西洋國曆法,自利瑪竇後,多聚北京,故書雲推算之法,頗爲精詳矣。允成曰,本監言盡復矣。上曰,我國有回咨之規,以此回咨乎?以彼中咨文時刻回咨乎?允成曰,自本監以此回咨云矣。通禮跪啓請還內時。上曰,曆象之任不輕,而重才不借於異代,則亦豈無曉解之人乎?分付本監,各別搜訪差下,可也。羽良曰,近來凡百人才,雖不如古,而若誠心求之,則必有其人,而近來則不然,便作付祿之窠,名爲敎授,而凡於乾象曆數,茫然無知識。故測候推算之法,無所憑信,良可寒心。榮國曰,先朝因故相臣崔錫鼎陳達,以名官極望中差出兼敎授,如故相臣趙泰億,故校理林象德亦爲之矣。上曰,分付本監,必得曉解之人,差出本臨之任,可也。出擧條上乘輿之際,羽良進伏曰,人君對越之誠,惟在於警懼修省,一日十二時,無少放忽此心,益思所以奮發之圖幸甚。上曰,非予涼德所可爲,當食不食則有之,今聞勉戒之言,可不加勉乎?羽良曰,就以史記言之,唐玄宗·漢宣帝末,終之不善,固不可言,而雖以周宣王言之,猶有譏刺之詩。顧今殿下春秋鼎盛,尤當奮勵卽爲之時也。榮國曰,俄者聖上對越之誠,便是堯·舜之心,一此匪懈,則臣民之幸甚矣。上顧謂鄭俊一曰,曾聞爾家有推算之人,其誰耶?俊一曰,臣從兄厚一,精於推算矣。上曰,然矣。仍還內。
上在昌德宮。停常參·經筵。
巳時,太白見於未地。申時,日暈。
下直,槐山郡守金漢明,南平縣監兪性中,一新縣監朴弼重。
鄭俊一啓曰,明日國忌齋戒,明明日國忌正日,此兩日視事,頉稟。傳曰,知道。
趙榮國啓曰,備邊司郞廳,以大臣意來言,今日雖非日次,久未登對,來會賓廳云矣,敢啓。傳曰,知道。
又啓曰,兵曹判書金聖應連呈辭單,不爲行公,事極未安,卽爲牌招察任,何如?傳曰,允。
鄭俊一啓曰,吏曹參判元景夏,申飭之下,連違召命,無意行公,事體誠極未安,卽爲牌招察任,何如?傳曰,允。
傳于鄭俊一曰,賓廳次對相値,今日晝講停。
趙榮國啓曰,卽者備邊司郞廳,以大臣意來言,今日雖非日次,久未登對,來會賓廳云矣,敢啓。傳曰,引見。
全羅監司狀啓,沙工金莫男等渰死事,傳于鄭俊一曰,渰死人等,令本道恤典擧行。
左副承旨尹彙貞書啓,臣敬奉敦諭,卽爲馳往傳諭于議政府右議政趙顯命處,則以爲臣之病狀,一向癃痼,辭單殆滿十度,庶幾聖慈矜憫,卽許遞免。不意承宣敦諭之命,又下於顒俟如渴之餘,臣誠惶恐抑塞,莫知所處也。顧臣區區情勢,業已屢蒙開釋,今不敢復爲提說,惟是賤疾淹久,迄無起色,蓋視當初全身痿廢之時,則雖謂之差歇,未爲不可,而腰脚之際,全然無力,雖或引索扶立而寸步不能移足,祗奉恩旨之時,亦不能成拜跪當節,卽承宣所目擊也。以此癃廢之身,雖欲强起趨命,其勢末由,而揆地重任,不容緣臣虛曠,尋單丐免,實出於萬不得已,非敢有一毫假飾圖便之意。而天鑑在上,若有未盡照燭者,此亦臣平日事君無狀,忱誠不能孚格之致,悚蹙愧恧,尤不知所達云矣,敢啓。傳曰,知道。
鄭俊一,以戶曹言啓曰,依傳敎右議政趙顯命去三月·四月今五月三朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
趙榮國,以訓鍊都監言啓曰,焰硝乃是軍器中最緊之物,而節省物力,多數煮納,誠甚可尙。故前後監官,六朔之內,煮納五千斤,則例蒙賞典矣。時任監官閑良宋山老,盡心勤勞,六朔之內,煮納之數,至於六千三百斤之多。其在激勸之道,宜有均施之典,而事係賞典,不敢擅便,令該曹考例稟處,何如?傳曰,允。
鄭俊一,以賑恤都監言啓曰,當初擇其饑民中尤甚浮黃幾死者饋粥,而其數多至九百餘口。各處流民,亦漸次來集,故粥所分設三所,而觀其稍蘇從自願,次次移付乾糧矣。卽今則當初,就粥之類,幾盡付乾糧,新入饑口漸少,餘存不過三百餘口,故粥所亦漸減。自今月二十七日,合爲一所,乾糧雖依前分給,設粥只留一所,則郞廳洪啓欽爲先減下二員,姑爲仍留,使之看檢之意,敢啓。傳曰,知道。
右議政趙顯命箚曰,伏以臣,從前區區情勢,已無可言,病若不至難强,則豈敢許久引入,遂爲解免之計哉?顧臣病狀,曾已備陳於前後兩疏,首僚亦爲目見,而有所陳達,遂有偕來承旨召還之命。臣竊幸聖明洞燭實狀,將有以處之,而今乃不然,恩諭特降,敦責冞重,有若臣强引微疾,故爲規避者然。臣雖無狀,安敢然也?臣受恩罔極,每欲爲殿下一死,水火鋒鏑,一意向前,斷斷此心,臣所自信。今忽變化初志,判一生爲二人,宜若無是理也。自臣得病以來,首尾辛苦,至於三朔之久,而始略有變動。前頭又未知費了幾箇時月,然後方可以運脚移足,而復常人之節。其間重任之一味虛帶,不但臣心之不敢自安,揆以國家事體,尤當何如也?臣病雖如此,犬馬之年,不至甚老,倘或仰藉寵靈,得復爲平人,則奔走效力,不爲無日。而以目今病狀,雖欲黽勉自力,誠不可得矣。伏乞聖明,卽命遞臣所帶相職,以幸國事,以幸私分焉。臣跡阻軒墀,不得仰瞻天顔久矣,瞻望雲霄,不勝悲泣之至。答曰,省箚具悉卿懇。頃者聞首揆所陳達,知卿尙在調理之中,一向相持,近於文具,故承宣其令入來,以便卿心,卿單亦循例以批,此蓋遵舊例敬大臣之意,往事開釋備矣。一時之恙,自可勿藥,卿須體小子倚毗之意,顧于今之國事,安心勿辭,俟少間其卽造朝,用副慇懃之意。仍傳曰,遣史官傳諭。
大司憲金有慶疏曰,伏以臣於病伏垂死之中,忽伏承柏府新命,臣誠驚惶感激,不知所以爲懷也。竊念君臣大義,無所逃於天地之間,而臣之忝叨是職,非止一再,則固不可以情跡之難安,每事違逋,且年至已久,而聖上不許,納祿姓名,猶系於朝籍。身嬰疾病,朝暮待盡,而縷喘支離,尙能寄在於斯世,而凡有除拜,輒事撕捱,自速慢命之罪者,揆以分義道理,誠所不敢。臣豈不欲擔曳趨詣,以爲一肅恩命之計?而第念臣屛居田里,今已十有六年,臣之不可復塵於器使,實是國人之所共知,況且衰甚病劇,形脫神消,生意都盡,鬼事已迫。而乃於鍾鳴漏盡之後,猝露頭面,揚揚行呼唱於道路闕庭之間。則一世之嗤罵,姑不暇言,抑將大乖於聖朝勵廉恥之方也。臣雖無狀,豈忍爲此?而目今病狀,實無復起之望。頃當春宮齒學之日,區區喜忭之忱,自不能已,必欲趨參於呼嵩之列,多方調治以俟少間,而臨時添劇,終至停行,則賤疾之不可强,亦可推此而知之矣。加以春夏交節之際,偶失將攝,種種諸疾,一時迭發,腰背牽痛,而不能屈伸,胸膈痞滯,而全廢飮餤。其他喘促·氣逆·頭疼·脚痺等症,俱係危惡。已耗之精力,蓋無餘地,委頓床席,奄奄若難支時日,房戶起居,亦不能自力。至如進身京輦,奔走供職,決不可責之於垂絶之殘喘也。伏乞聖慈,諒臣犬馬之齒,踰七望八,已難任使。憐臣死亡之期,非朝伊夕,宜許休致,將臣本兼諸職,一倂遞改,仍循乞骸之前請,俾蒙優老之聖澤,誠爲大幸。答曰,省疏具悉。卿其勿辭,上來察職。
密陽君梡疏曰,伏以臣本螻蟻微質,素抱狗馬奇疾,加以衰朽漸成膏肓,近年以來,日異而月不同,殆有朝夕難保之慮。頃蒙恩由,略試針灸,宿疴新症,又添澟澟床席,望斷起動。此際元良齒學賀禮將擧,顧臣忝在宗籍之末,一息未絶之前,不可以區區疾病,獨漏於百僚蹈舞之列。强策趨參,獲瞻岐嶷,忱悃自激,欣忭方切。千萬夢慮之外,親授之命,濫及於臣身,臣誠惶感不知所措。臣以無似,前後受恩,如山如海,報答無路,而寵靈疊至,感激之極,有淚而已。第念臣所祟之疾,源委旣痼,藥餌無功,惟溫泉之沐,略見些效。今將再沐,固宜引例呈由,而去歲旣荷恩暇,曾未踰朞,又呈由單,不惟煩瀆是懼,抑亦分義,所不敢囁嚅未發。延就時日,而病情益加,恐致難醫,不得已玆具短疏,仰陳懇迫之忱。伏乞聖明,俯垂諒察,特許一月之暇,俾得更試溫沐,千萬幸甚。答曰,省疏具悉。卿其依所陳往浴焉。
公洪監司李宗城疏曰,伏以臣之先臣墳山,在於豐德地,昨年纔行遷窆,營域之事,尙多未遑,月前始有修墓之役。伏蒙天地父母罔極之洪造,至有令道臣,顧助丁夫之敎,殊恩異渥,迥越常例,幽明感祝,隕結是圖。封墓纔訖,新除遽降,纔已冒昧肅命,不日將又辭陛矣。節屆端陽,俗重上塚,今當遠離,情尤難抑,玆敢不避煩屑之誅,更此呼籲於宸嚴之下。伏乞聖慈,俯垂矜憐,特許往來省掃於未辭朝之前,俾伸至情,不勝萬幸。答曰,省疏具悉。卿其依所請往省,速往欽哉。
弼善金宗台疏曰,伏以臣,萬里行役,受傷甚多,自在彼地,病狀已劇,而急於反命,未遑調治。及夫還朝之後,旋有見職之除,區區延頸之悃,不敢以疾恙爲辭。再就輪直,頻登胄筵,獲瞻岐嶷之姿,少伸顒戴之忱。而遠役之餘,旣不得數日休息,禁直之中,又末由隨意將攝,比日以來,諸症倍加,朝寒夕熱,轉成氣瘧,重以風氣所傷,語音艱滯。每當陪講之時,冞切悚恧之心,而適緣番次苟簡,黽勉仍直矣。忽自昨夕,頑痰上衝,水飮不下,達夜虛嘔,至朝漸劇,頭暈膈煩,汗流如注,昏倒不省,欲起還仆。今日書筵,亦不能自力進參,終至於不得備員登席,病裏惶凜,罪又萬死。卽今症樣,頃刻難保,若不急歸私次,及時醫治,則實有汚穢淸禁之慮,玆不得不倩人搆疏,疾聲呼籲於天地父母之前。伏乞聖慈,俯垂矜憫,亟許遞改,俾臣得以安意調攝,仍治臣瀆擾之罪,以肅朝綱幸甚。答曰,省疏具悉。爾其勿辭察職。
副校理尹光毅,副修撰李成中·李昌誼聯名箚曰,伏以上天之警,孰非可畏?而惟日食之變爲異。日食之時,雖有常度,而在正陽之月爲甚異,此古聖王所以必伐鼓用幣,而救之者也。於乎,今玆之朔,在卦爲姤,乃群陽在上,一陰初萌,尙有正陽之氣候,而于斯時而有斯異矣。乃者聖上,惕若祗懼,露坐殿陛之上,親擧救食之禮,至引曾子三省之訓,庸示遇災自警之意,臣等叨侍邇班,莊誦論言,益不勝其區區欽仰之忱也。第伏念日食之異,寔由於陰盛而陽微,王者誠能修德行仁,用賢去邪,使陽氣旺,而足以勝陰,陰氣衰,而不能侵陽,則躔度交會之際,雖或當食而不食。春秋必書之義,書經不恭之訓,其旨昭矣。可不愼哉?顧今綱紀頹墜,國體有日卑之歎,黨習橫潰,朝象絶寅協之望,言語壅塞,而黑白相混,私意橫流,而薰蕕莫辨,馴致災異溢目,餓殍載路,而四顧茫然,無一可恃。土崩河決之憂,殆若迫在呼吸,而雍容忨愒,各占便宜,日復一日,莫之爲憂,嗚乎,其亦危矣。當此時也,苟非自上,大警動大振作,則誠無以挽回世道,迓續天休,而臣等竊伏覵我聖上剛健弘毅之德,或未免有間於體天憂勤奮勵之志,亦或有少損於初元,非不欲整綱紀。而尙患風習之委,靡非不欲破淫朋。而一任戈戟之復尋,烏鳶之卵或破,而鳳鳴無聞,茅茄之吉未覩,而百度多曠。幾番慨然,振刷之氣,若將有爲,而曾未幾何,又未免爲退沮姑息之歸。噫,以今之世,而用此之道,尙何望其答天譴,而濟民窮也哉?嗚乎,殿下儻於乙夜淸燕之中,回想向來三代自期之心,則必有怵然而警,惶然而悟,益思所以奮聖志,而垂永圖者矣。古語曰,應天以實,不以文。今者殿下之遇日變,而應天戒者,卽儀文節度,可謂備且至矣。而獨未知殿下旣救之心,與方救之心何如,今日之心,與昨日之心亦何如,而其所以處燕閑幽獨之際者,亦果如大庭躬臨之時否?萬一有少忽於此,則天與人便不相關,而反或近於以文,而不以實矣。近日法筵,方講心經,凡係操存敬畏之工,想必常留聖意。而臣等惓惓之望,切願殿下,益篤此誠,益勵此志,行之以剛毅,持之以貞固。不但以是而自勉於聖躬,亦必以是而蕫飭群下,明賞罰而嚴勸懲,使一世之人,咸仰大聖人修省奮發之盛意。則斯豈非應天以實之道耶?伏願殿下,懋哉,懋哉,毋替今日恐懼之念,以爲萬世太平之基也。臣等愚忠所激,略貢短箚,伏惟聖明,留神澄省焉。答曰,省箚具悉。其勉者宜勉,益宜勉焉。
壬戌五月初二日巳時,上御熙政堂。大臣·備局堂上引見入侍,領議政金在魯,左參贊尹陽來,行工曹判書金始炯,靈城君朴文秀,吏曹判書鄭錫五,戶曹判書徐宗伋,訓鍊都正具聖任,左尹徐命彬,禮曹參判金若魯,副校理尹光毅,右副承旨趙榮國,假注書洪吉輔·朴垂裕,記事官崔一奎,編修官李昌碩,領議政金在魯進伏曰,日氣漸炎,聖體若何?上曰,差愈後一樣矣。在魯曰,眩氣亦無所加乎?上曰,時或往來矣。在魯曰,大王大妃殿氣候,何如?上曰,一樣矣。在魯曰,王世子亦一向安寧乎?上曰,安過而近日則往來書筵,故面色多黔矣。在魯曰,癘疫雖出於時氣之不齊,而飢饉之餘,死亡太多,近觀各道狀啓,則死亡之報,無日無之,匪時霜雹,亦可驚矣。今則幾已畢賑,外方之民,似欲還歸,而聞春牟又失稔,誠爲可悶矣。上曰,春牟已枯死耶?在魯曰,昨聞北民言,則麥事頗稔,而不知來頭之何如矣。上曰,旱意如此,尙無雨徵,可悶矣。在魯曰,此乃平安監司李周鎭狀啓也。關西稅太一萬石,頃日度支之長,筵稟後發關,使之上送。而今此道臣啓本中,以爲昨年京運時,幾盡傾庫。餘數零星之中,北道劃給稅太,又近萬石。本道支放計除之外,田種伺牛燻造之資,又已盡爲還分於民間,實無萬石辦出運納之路云。關西形勢如此,則雖難强責其準數上納,而度支經用,今方匱竭。一萬石內,折半則卽速運送,折半則待明春上送事,分付,何如?上曰,依爲之。出擧條在魯曰,日食後例有咨文報知之事,而虧復分數時刻,合於時憲法,依例撰出咨文,定禁軍送于灣府,何如?上曰,循例撰送,可也。出擧條在魯曰,曉解乾象之人,差出本監事下敎,而推算之輩,審察星名者,則雖多有之,詳解者則無之矣。上曰,曾聞許源,善於推算,而今之張奎煥,何如?在魯曰,善爲之云矣。上曰,其人能善矣。在魯曰,向來漢學敎授,以知事之人,差出爲敎,而一則洪啓禧爲之,一則尙未差出矣。上曰,若勤篤之人,則不難知矣。洪啓禧甚練熟乎?在魯曰,文官之過三十者,素無學習之規,自然不知矣。上曰,卽今年少文官,亦多有之,若與漢譯輩,仔細詳確,則不難爲之矣。在魯曰,公事之一時遲滯,固不足妨,而近來凡干公事,多有遲久不下者。至於注書日記,尙且不下,或恐仍此,而終至於忘漏矣。上曰,靈城筵說,纔已釐正,而近來精神,漸不如前,自然如此矣。在魯曰,戶判本甚多事,一日或間,則事務多滯,徐宗伋知經筵之任,今姑許遞,何如?上曰,依爲之。出擧條在魯曰,頃仍朴文秀所達,以山城別還上成節目嚴防事下敎,而臣方帶經理廳,故審知其還上難捧之弊矣。朝家前後申飭,非止一再,而每不免濫分,以致年久未捧,徒爲定法無益,當如諸道還上捧未捧狀聞之規,嚴立科條,有別樣論罪之擧,然後可無此弊矣。右參贊朴文秀曰,北漢還上,非但大將,別爲還給,監官之私分給,有甚於大將,而分給之後,不爲督捧。今年如此,明年亦如此,未捧之夥然,因此而致之矣。第考其還上文書,則屢受而全不納者,皆是足納之類,而因其不督,爲年久未收,監官之罪,可勝痛哉。節目擧行,旣有成命,此後當年還穀未捧者,使監官備納,仍爲從重勘罪之意,成節目似宜矣。禮曹參判金若魯曰,軍門事自有大將,還上濫分與未捧之責,亦在於大將。朝家則當責大將,大將則當責監官而已。今若不責大將,而只以論罪監官成節目,則朝家事體,未免苟簡矣。文秀曰,朝家欲責還上未捧之罪,則何可不責大將,而只罪監官乎?朝家旣欲以還上未捧,嚴立科條而禁斷,則當依各邑還穀,有虧則懲捧監色之例,欲令監官備聞也。臣則不過論成節目一事,而若魯則以大體爲言,似未解臣之本意而然矣。在魯曰,兩臣所達,皆不無意見。臣意則宜作兩節,別還許給與未捧者,廟堂則重責大將事定式,各軍門及經理廳,則相議成節目,以爲論罪監官之地似宜矣。上曰,領相所達誠好,依此爲之。出擧條戶曹判書徐宗伋曰,昌慶宮大漏閣修補事,自紫門監有所報來,故令本曹郞廳看審,則所傷大段,大樑衝椽,多有腐折,或以木撑之。若欲但爲修補而已,則事勢實難,久遠之舍,一處修改,一處又生,終當至於毁撤盡改矣。第此是大內至近之地,舊舍之撤改,甚爲重難,姑使架漏牽補,以爲支過之地乎?上曰,曾見漏閣報時木人,其制甚機巧,似是移來欽敬閣制度,而祖宗朝美制,今皆廢壞,誠爲可惜。以今人才,亦難依舊重修耶?左參贊尹陽來曰,卽今崔天若足可爲之矣。上曰,依所達姑爲架補,而至於修改之役,則以待日後空闕時爲之。報時木人,如有復舊之道,則亦爲同時重修,可也。出擧條宗伋曰,頃以慶德宮內各司修改事陳達,有令戶工郞官看檢之敎矣。所當卽爲擧行,而臣於其時,未能該備奏達,實爲惶恐。大槪詳細聞之,則不惟內各司崇政殿月廊,不可不修改,大內各殿各堂,亦不無略略修補處。至於武德門諸處,亦爲大段頹傷云。若只令郞廳看檢,則與屬之繕工無異,而集事之道,設廳然後,似當着實矣。上曰,堂上郞廳,眼同看檢,則與設廳何異?予意則不欲設廳,工·戶曹堂上,着實看檢,可也。出擧條工曹判書金始炯曰,臣待罪繕工提調,以本監事,有仰達者矣。本監所管薍簾·蘆簞·草杷·于飛乃·尾帚·木賊等六種物件,刈取於鴨島草場,自戶曹只給編結匠料,逢授貢人,積置都庫,責應一年國用矣。今三月十六日偶然失火,竝與都庫家舍,而一倂燒燼。渠輩不善看守,有此失火,故嚴飭貢人,使之自備應役。而曾前白木廛失火後,亦有蕩減之例。今此燒燼草物遺在中參酌蕩減,以示顧恤之道,似爲得宜。下詢大臣而處之,何如?上曰,遺在中參酌蕩減,可也。出擧條文秀曰,北道監賑御史洪啓禧,以戊午六鎭設賑時,南北關納穀最多各一人,特爲論賞,俾卽激勸富民之意,仰請而蒙允。故自該曹,南關則全善浚已差僉使,而北關則其時御史趙榮國狀啓中,以慶源朴世憲所納二百餘石穀,爲居首,故該曹方欲依朝令擧行矣。卽見北評事韓億增狀啓及成冊,則鍾城韓致祥,以三百石居首,朴世憲反爲之次,御史·評事之各以兩人,互爲居首·之次者,事甚怪訝。臣問於趙榮國,則兩人之互爲居首·之次,誠有所由然者矣。今方榮國入侍俯詢,而定其居首,分付該曹似宜矣。上曰,靈城雖已達,其果然乎?右副承旨趙榮國曰,臣行到北關之後,勸分人韓致祥所納穀物,則乃是一百五十石。而其時聞鍾城府使權赫之言,則致祥之自本官,勸分私賑者,此外又有一百五十石,前頭書啓中,合錄此數爲可云。臣使本官,更爲査報其實狀,而其後,爀以犯越事,連在待勘中,終不得査報致祥之納粟本官。臣旣未及目覩,且無本官之文報,則實無可以憑信之道,故修啓時不敢竝錄矣。雖然爀之言,臣尙記得,且北評事,又有此啓聞之事,亦必詳査其時實狀而然矣。韓致祥所納穀物,若合以計之,則當爲北關勸分之首矣。在魯曰,向日北評事韓億增狀中,以韓致祥爲居首,成冊中以三百石懸錄矣。評事旣斷以居首,其時御史所達,又如是,以此定其居首宜矣。上曰,事狀如此,依爲之。出擧條吏曹判書鄭錫五曰,玉堂闕員,以在京無故人差出事,因筵臣所達,頃有下敎。而卽今見帶人外,無無故之人,前此違牌坐罷人曺命敬·金光世,以歲抄點下之故,未敢循例請敍,下詢大臣而處之,何如?上曰,不必問大臣,違牌玉堂,竝敍用。堂上及堂下點下者,一體敍用,可也。錫五曰,在鄕玉堂之囚禁勘罷者,亦有三人,而此與違牌有異,不敢請竝敍矣。上曰,一體敍用,可也。出擧條傳曰,歲抄時堂上堂下,違牌點下人員及前校理金尙迪,前應敎沈·尹心衡,前修撰李濟遠竝敍用事。出榻敎左尹徐命彬曰,臣待罪京兆,職掌所關,敢此仰達矣。都民防役難堪之弊,自上俯賜軫念,丁巳年以變通均役事,有所下敎。故其時判尹閔應洙釐正節目,旋報備局,別單啓下之後,未及頒行,而仍大臣陳達,其中不便一二條,有付標以入之敎矣。其後因循不得擧行,原單尙留備局矣。旣有成命,已過累年,仍爲寢閣,不但事體之未安,使聖上恤民之意,歸於無實,都民以此缺望矣。上曰,何其久滯耶?坐更法則變通耶?命彬曰,庚申年因筵臣所達,坐更法變通,至今施行。而坊役事,尙未擧行矣。陽來曰,曾因都民上言,從一品以下,通行坊役事,有定奪矣。昨年移御時,臣家送奴應役,而其後洞任輩,無來請矣。上曰,以卿之故,亦不敢請乎?在魯曰,無率丁人戶,最多難處矣。始炯曰,京城三萬九千餘戶,而坊役甚不均,都民不能支勘。再昨年一次輪行,而其後仍不爲之矣。上曰,扈衛廳傳令軍官及忠翊衛甚多,而皆免役云矣。文秀曰,不但此也,御營·禁營,有本牙兵,而皆無烟役飢民殘戶外,皆入軍門,一不應役。若欲大振作,則設廳釐正然後,可以爲之矣。上曰,節目付標後,尙不擧行耶?陽來曰,部官古所謂漢時洛陽令。主夫·參奉,若以翊衛·洗馬之流爲之,則不無嚴劾之道。而乃以末司庸碌之輩爲之,渠何以責之耶?上曰,此在其人,前時寫字官爲部主夫,能善其職矣。在魯曰,李普爀爲堂上時,欲爲釐正,而未果矣。上曰,付標單子,尙在備局,則尋見宜矣。錫五曰,俄有未達者,前校理金尙迪雖未入點下中,一體敍用,何如?上曰,一體爲之。副校理尹光毅曰,校理兪宇基,修撰李天輔使之牌招入直,何如?上曰,依爲之。出榻敎諸臣仍退出。
上在昌德宮。停常參·經筵。
孝宗大王忌辰齋戒。
自辰時至未時,日暈。
李世璡啓曰,右議政趙顯命十度呈辭到院,而以國忌齋戒,留院之意,敢啓。傳曰,入之。
尹彙貞啓曰,大司憲金有慶,持平朴成玉·李會元在外,執義未差,掌令尹志泰牌不進傳旨未下,李命坤受由在外。今日以監察茶時之意,敢啓。傳曰,知道。
曺允成啓曰,副修撰李成中,以親病陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又啓曰,吏曹參判元景夏日事違召,尙不行公,事極未安,卽爲牌招察任,何如?傳曰,允。
尹彙貞啓曰,兵曹判書金聖應鎭日違召,尙不行公,事體至爲未安,卽爲牌招察任,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
右議政趙顯命十度呈辭。傳曰,安心調理。
上在昌德宮。停常參·經筵。
孝宗大王忌辰。
曺允成啓曰,吏曹郞廳來言,臺諫有闕,政事,何以爲之?取稟。傳曰,過齋戒後爲之。
尹彙貞啓曰,大司憲金有慶,持平朴成玉·李會元在外,執義未差,掌令尹志泰牌不進傳旨未下,李命坤受由在外。今日以監察茶時之意,敢啓。傳曰,知道。
鄭羽良啓曰,右議政趙顯命十一度呈辭到院,而以國忌正日,留院之意,敢啓。傳曰,入之。
又啓曰,同副承旨鄭俊一,今日不爲仕進,卽爲牌招,何如?傳曰,允。
又啓曰,吏曹參判元景夏連呈辭單,一向違召,極爲未安,卽爲牌招察任,何如?傳曰,允。
尹彙貞啓曰,兵曹判書金聖應連日違召,尙不行公,事極未安,卽爲牌招察任,何如?傳曰,允。
曺允成,以弘文館言啓曰,本館下番副修撰李成中,昨以親病陳疏徑出,下番闕直,事體未安。副修撰李昌誼,卽爲牌招入直,何如?傳曰,允。
鄭俊一,以禮曹言啓曰,卽接司宰監所報,則本監所管供上黃大口魚,今年所捧,折半許減,而各殿所封,亦令折半封進事,已有下敎矣。黃大口魚新封,今已上來,大殿·中宮殿·世子宮·賢嬪宮供上及各宮阿只宣飯所用黃大口魚,今初五日爲始,折半封進云。依所報封進之意,敢啓。傳曰,知道。
右議政趙顯命十一度呈辭。傳曰,安心調理。
鄭俊一啓曰,玉堂陳疏留院,備員間視事,頉稟。傳曰,知道。
又啓曰,兵曹郞廳來言,闕內各處入直軍兵夜巡檢云矣,敢啓。傳曰,知道。
上在昌德宮。停常參·經筵。
自巳時至酉時,日暈。
尹彙貞啓曰,今日賓廳坐起日次,而大臣有病,不得來會云矣,敢啓。傳曰,知道。
又啓曰,大司憲金有慶,持平朴成玉·李會元在外,執義未差,掌令尹志泰牌不進傳旨未下,李命坤受由在外。今日以監察茶時之意,敢啓。傳曰,知道。
鄭俊一啓曰,今日賓廳坐起,旣已頉稟,所當持公事入侍,而本院時無留公事不得入侍之意,敢啓。傳曰,知道。
李世璡啓曰,右承旨曺允成,右副承旨趙榮國今日不爲仕進,竝卽牌招,何如?傳曰,允。
尹彙貞啓曰,兵曹判書金聖應連呈辭單,一向違召,事體至爲未安,卽爲牌招察任,何如?傳曰,允。
鄭俊一啓曰,卽者吏曹郞廳來言,今日爲政事,命下。而判書鄭錫五,參議任珽俱以病不來,參判元景夏陳疏入啓,不得開政云。判書·參議竝卽牌招開政,何如?傳曰,允。
又啓曰,吏曹判書鄭錫五,參議任珽牌不進推考傳旨及罷職傳旨,今方捧入,而開政命下之後,不卽擧行,事甚未安。判書鄭錫五更卽牌招開政,何如?傳曰,允。
又啓曰,吏曹判書鄭錫五再招不進,參議任珽牌不進推考傳旨及罷職傳旨,纔已捧入,參判元景夏疏批未下矣。開政命下之後,不卽擧行,事甚未安。判書鄭錫五所當更請牌招,而一日三牌,有傷事體,何以爲之?敢稟。傳曰,待開門牌招開政。
以吏曹參議任珽牌不進罷職傳旨,傳于鄭俊一曰,只推,一體牌招。
以校理兪宇基牌不進禁推傳旨,檢閱閔百昌牌不進罷職傳旨,傳于鄭俊一曰,推考傳旨捧入。
鄭俊一啓曰,檢閱閔百昌旣有只推之命,卽爲牌招入直,何如?傳曰,允。
又以弘文館言啓曰,本館下番,連日闕直,事體未安。校理兪宇基旣有只推之命,修撰李天輔承牌齋宿,已過三日,不爲入直,竝卽牌招,以爲推移入直之地,何如?傳曰,允。
右議政趙顯命十二度呈辭,傳于鄭俊一曰,安心調理。
京畿監司狀啓,判府事兪拓基月廩不受事,傳于李世璡曰,令本道更爲輸送。
趙榮國,以都摠府言啓曰,去四月二十日內中日時,弘化門入直砲手良人李世根,金虎門入直砲手良人金鼎萬等,俱以鳥銃邊三中入格,而以兒馬帖付標啓下,故兩人來訴本府矣。臣等取考曾前謄錄,則砲手良人入格者,皆以禁軍除授,付標乃是流來成例。原單子,似當有還入之擧,惶恐敢啓。傳曰,入之。
鄭俊一,以司饔院官員,以監膳提調意啓曰,鷹師貢人等,連日呼訴本院,而以爲每當春夏間供上雉首,家養已盡之後,不計遠近,貿來封進矣。卽今外邑癘疫大熾,又値凶歉,實無獵雉之勢,莫重供上,將未免闕封生事之患,以活鷄依前例參半代封事,斯速入啓變通云。以其事體之不可輕許論退矣。今又來呈,而畿營所封,旣已代封,則此亦似不當異同,而莫重御供,自下不敢擅便,惶恐敢啓。傳曰,參半代封。
趙榮國,以兵曹言啓曰,禁軍別將具聖益呈狀內,訓局禁旅,兄弟竝據,非但私分之惶懍,所傷瘴濕之病,當暑添劇,揆以情病,俱難强冒,斯速啓遞云。訓局禁旅,非但處地不同,且有前例,不必以此爲嫌,而病勢若此,則有難令察任,今姑許遞,何如?傳曰,允。
鄭俊一,以賑恤都監言啓曰,麥秋已屆,罷賑日字,預爲定奪後,許多飢民,勢當次次發遣。癸丑年則留幕飢民設粥,五月十五日撤罷。上年則西北饑民乾糧,亦限五月十五日分給。今此飢民設粥及乾糧分給,亦依癸丑及上年例,今月十五日擧行後,仍爲撤罷,何如?傳曰,允。
趙榮國,以兵曹言啓曰,所斤僉使崔琡,以漕運差使員上來矣。卽者其陪吏來言,崔琡以病身死,所持印信,何以處置云。其印信姑爲捧置本曹,待新僉使差出給送,何如?傳曰,允。
又以兵曹言啓曰,今五月初五日私奴鋤乙金稱名人,自通化門入來,幼學李奎稱名人,自丹鳳門入來,差備門外擊錚,極爲駭愕。令攸司囚禁治罪。通化門守門將孫萬載,丹鳳門守門將崔泰基常時不能禁斷雜人,以致闌入,俱難免其責。推考,何如?傳曰,允。
副提學金鎭商疏曰,伏以臣,向蒙聖恩,獲遞憲職,隨分偃息,中心感祝。不意旬日之間,又有館職新命,除旨馹召,次第下辱,臣幸喜未終,繼以悶蹙,罔知所以自措也。念臣退伏畎畝,辜恩負德,分義誠禮,一倂廢絶。乃蒙殿下大度包容,旣不加以刑誅,又不忍於棄捐,寵擢恩除,前後連續。此蓋出於我聖上原心恕迹,不遺舊物,加厚野臣之意,甚盛德也。臣雖冥迷,意不知感,然臣之引義自廢,有除必辭,卽聖明之所俯燭,通朝之所共悉。守株之愚,終難變改,而猶此收召不已,上下相持,不惟在臣私心,萬萬難安,揆以公體,不過爲虛文,而祗益瘝曠之弊,其所損非細也。伏乞聖慈,深照此理,亟鐫臣職,仍命銓曹,勿復檢擧,未必無補於懋實之政,公私不勝萬幸。且臣見差承文提調,今已經年,此非在外無文之人,所可一向虛帶,而前此以瀆擾爲懼,不敢別申辭免。因循之罪,實無所逃,伏望倂賜刊汰焉,臣無任祈懇之至。答曰,省疏具悉。卿其勿辭,上來察職。
戶曹參判趙遠命疏曰,伏以臣,頃當震邸齒學之日,擔曳病軀,進伏輦下,少伸延頸之忱,月餘淹疾,還次屬耳。卽於千萬意外,忽伏承地部新命,是殿下以臣爲簪履舊物,不忍以廢疾,而遽棄之間,有此收錄之恩。而臣則冥然頑然,不知變動,此雖疾病之所使然,而其惶隕震悚,曷有其極?噫,臣之廢盲實狀,曾已屢暴於章疏之間,伏想聖明,亦必記有之矣。當初得病,實由於關西待罪時,冒暑行役之致,意謂勞傷之病,若得靜處調養,則或所以復見天地日月,故衰年處鄕,人皆以爲妄計。而病旣切身,未暇他顧,退伏田廬,今已四載,其奈積城之祟,已成根萎。比如將夕之日,漸就曛黑,前月之所覩,今月不能覩,昨日之所辨,今日不能辨,駸駸然作一昏蒙世界矣。向者入城時一二重宰,來問臣病,諦視眼瘼,皆言旣廢之視,理難復明,未達之藥,不宜輕試,而每惟僥倖之心,妄信經驗之方。藥未收效,反速他害,眼視無可望,而又復添之以一症,痛刺叫苦,若不耐頃刻。此實命道所關,其誰怨尤?今臣年且七十矣,設令此目復明,固無以筋力奔走。而不幸猝嬰奇疾,兩視俱廢,年未至而便作休致之人,誠恐主恩未報,一朝溘然,遂抱無窮之恨也。噫,臣歷事三朝,受恩罔極,而事殿下最久,三載春坊,卄年從班,臣之本末長短,已爲殿下所畢燭。臣本非恬於宦情,慢於奉職。臣之病癈,實在己未,而己未之距丁未,其間爲十三年。十三年之內,滿苽於居留,三朞於兩藩,前後居外,蓋爲六年之久,在朝僅爲七歲許耳。三司言議之職,樞院宥密之地,非臣溲才拙分,所敢安者,故引分冀免,循墻逡巡。而至於六部·京兆之任,摠使·金吾之銜,七歲之中,恩除殆過三十,而有命卽膺,未嘗求遞於一二月之內。以此推之,則臣之供職,可謂十三年無虛日,而畢竟病廢,反歸偃便之科,有召輒逋,眞同高蹈之士。此臣所以日夜惶懍,不敢自安者,而銓部之隨窠輒擬,視若無故之人,至使誤恩荐加,虛銜常縻,聖朝核實之政,恐不當如是也。臣今已矣,固無可言,而賤息從仕,密邇耿光,臣嘗勉之以竭力事君,以報臣未報之聖恩。而間因臣病,曠職來省,臣每責其任情,迫令還朝,而病裏惶悚,尤添一端。玆敢收拾精神,强搆辭本,玆從縣道,仰徹宸嚴。伏乞天地父母,察臣病狀之已無可言,遞臣所帶之職,仍命選部,勿復檢擬,使私心少安,千萬幸甚。答曰,省疏具悉。卿其勿辭,俟間上來察職。
刑曹參判朴弼周疏曰,伏以臣,以白首諸生,坐蒙曠古恩數,且愧且懍,愈久愈深。瀝血封章,冀還官資,而微誠未厚,天聽不卑。感懷之敎,旣以追愴于舊事,安心之諭,又加曲體乎微臣,聖意懇篤,不啻出常,雖天地之爲仁,父母之爲慈,亦何以過此哉?百回莊誦,只有感涕。臣自近日以來,晝思夜惟,心與口語,自以出處,多設疑難。蓋欲出而祗奉明旨乎,則非賢而不可膺賢人之招,有疾而不能强無疾之狀,定分之外,理無展拓,欲處而仍守賤志乎,則聖明之誤恩,如彼其至,而晏然在家,無少變動,絶非臣子事君父之常禮。二者相悖,不得竝行,到此地頭,臣實氷炭於中,罔知所以自措也。若臣不才,被疾爲天所廢之狀,臣亦自厭其支離,不敢復爲陳言,而第惟恥之於人大矣。恥之實,惟於辭受去就上見之,假使臣疾病,或不至難强,賢能或有所可取,從前敢有撕捱如何也?而到今始爲冒進之計,則是辭其小而受其大,去其卑而就其爲,饕濫冒沒之歸,實有如前疏所言者,雖使私於臣者言之,決不得謂其有恥也。臣之不肖,縱不能分毫有裨於朝廷,而亦豈忍自充一夫之數,任他四維不張,甘心爲聖世之深累乎?此防甚嚴,凡士夫之仕於朝者,無愚智皆兢兢不敢忽過,臣何獨不然?伏惟聖神撫世,尤當以養廉恥爲先,勵率臣工,必其避而不居,恐不可迫令犯之也。殿下試一念及於此,則必不以臣言爲不然也。臣之所居村里不淨,家內染痛,至有死亡,移次近處,憂畏特甚,而猶不得作氣遠避,委篤之形,據此可知。仕宦之事,斷無可論,而惟此秋曹劇任,久在身上,迄未卸下,其貽瘝曠之弊,有不可勝言。玆於疾痛之中,僅治小文字,更徹血懇。伏乞聖明,特加矜察,亟遞臣實兼兩任,倂收新授資級,以幸公私,仍命有司,重勘臣罪,以警具僚云云。答曰,省疏具悉卿懇。頃者手諭,是尊儒尊年追年追日之意。卿章敦質,一向强迫,猶欠禮見。先召史官,以便卿心,其陞擢豈問?示其尊儒,以舊職名上來之期,慇懃體卿雅志也。卿何固執?卿何固執?卿須體小子勤懇之意,安心其勿過辭,幡然上來,以副此意,以副此意。
吏曹參判元景夏疏曰,伏以臣,情蹙勢隘,鐵壁遮前,惟有伏于鈇鉞而已,臣分虧矣,臣罪極矣。鎭日違召,今已十五牌矣。苟使臣如有一分轉身之路,豈敢辜恩忘義,自甘慢蹇之誅也哉?情地到此,寧欲遄被嚴誅,而不可得也。噫,君臣大分,無所逃於天地之間。且念臣毛髮頂踵,莫非我聖上洪造,臣雖生而隕首,死而結草,將無以仰酬萬分之一二,而顧臣事君不忠,曾無絲毫裨益於國家,昧機冥行,嫌猜群起於朋儕之間。每荷一番寵擢,輒遭一番醜誣,前後人言,惶怖罔極。雖幸日月洞照至冤,而暗擠顯斥,百般搆捏,實非人理所可堪忍。頑如木石,旣不能引刀自頸,暴此寸心,則只有掛冠決歸,以守賤分耳。臣所痛冤于心者,半世孤立,墻壁枵然,而忽遭此樹黨之名。臣果招朋引黨,以藉聲勢,則偏受鋒鏑,必不至斯,雖遭罹鋒鏑,而亦豈無一人拯救者哉?伏惟天鑑至明,不待臣自辨,而必有以照察矣。杜門俟譴,甘就虞人之死,百牌雖降,臣則難進。且自日昨,重得氣瘧之疾,症形危惡,實關死生,尤無起身承命之望,玆敢倩人搆疏,仰暴至懇。伏乞聖慈,曲賜矜憐,亟削臣職,仍勘臣罪,以謝人言,以靖私義,不勝萬幸。答曰,省疏具悉。撕捱過矣。卿其勿辭,調理察職。
副修撰李昌誼疏曰,伏以臣狗馬賤疾,已成癃痼,夫豈有策勵筋骸,翺翔禁近之望?而近値聖志奮發,法筵連開,不敢自恤,黽勉奔走矣。數日以來,猝感風寒,完轉叫苦,症狀危篤,蓋臣病情,積有源委。年前遇毒剝傷之症,昨冬遵海驅馳之祟,當此炎令,闖發交劇。此非偶感之比,實有死生之慮。卽因番次苟簡,天牌降臨,義分不敢坐違。謹此舁到闕外,而以此病狀,萬無自任供仕之勢。伏乞聖慈,曲垂矜憐,特命鐫遞臣所帶職名,俾延殘喘,千萬幸甚。抑臣於日昨,敢以應天以實之義,隨諸僚之後,進箚仰勉,而餘懷耿耿,終不能自已,略此附陳焉。夫天之爲天者,誠而已,誠者,至實無妄之謂,詩經所云,純亦不已,思傳所稱,爲物不貳者是已。凡常物之情,一則純,二則雜,純則誠,雜則妄,此固自然之理也。人主所以繼天而立極者,舍是誠奚以哉?嗚乎,上天之仁愛,警告我殿下者,可謂極矣。靑臺告訩之奏,八路馳災之狀,不止一時陽蝕之變而已,則其所以動心警惕者,固當一倍前日,而竊覵君臣上下之爲修省消弭之方者,直爲應文備數之歸。雖以近日事言之,殿下深念向來講學之少實功,至下書自我自之敎,則其循省奮發之志,果何如也?而璧沼橫經,只歸於赫然觀美之資,追悔前日待士之欠,誠意乃發,貴哉吾道之訓,則其崇儒重道之念,非不藹然,而巖穴招賢,又未免數紙空言而止,此因慨然。而至於敦召耆儒,而先加一資,褒奬經生,而特令除職,大有違於古聖王束帛之禮,緇衣之誠。夫以我殿下聖學之高明,而偶失於此,臣竊惜之也。至若祛黨一事,卽殿下十八年苦心,而幾番振勵之擧,終亦無奈何焉,則末乃至於布諭軍民,徒費幾百言絲綸,誨責泮儒,但立一片石宸翰。此固臣僚之罪,而亦豈非殿下建極之誠,猶有未盡而然耶?是以群下所以應之者,專事姑息。當此災孽饑疫,溢目驚心之際,廟謨暇豫,言官退縮籌坐,秪吸烟茶,臺廳不掃塵埃,銓注則循襲互對,未見恢蕩之實效,諸路則餓殍相枕,莫體惻怛之盛意,綱紀不張,百隷怠荒。噫,若此而尙何望其答天譴,而濟時艱乎?臣愚死罪,竊以爲殿下平日喫緊用工,造次不忘者,惟在於一箇誠字,而今以發於外者觀之,則其反乎誠如此。無乃燕閑蠖濩之中,虛明應物之地,所謂純一不貳者,亦尙有未盡而然耶?切願自今以往,凡於講學求賢之際,發號施令之間,痛刮彌文,益務實工,以爲體天道,而出治化之本焉。臣無任之至。答曰,省疏具悉。其勉者宜勉,爾其勿辭察職。
上在昌德宮。停常參·經筵。
尹彙貞啓曰,大司憲金有慶,持平朴成玉在外,執義未差,掌令李命坤受由在外,一員未差。今日以監察茶時之意,敢啓。傳曰,知道。
鄭俊一啓曰,校理兪宇基,修撰李天輔牌招事,命下,而闕門已下,待明朝出牌之意,敢啓。傳曰,知道。
趙榮國,以都摠府言啓曰,今日入直內三廳武兼禁軍及軍兵等,中日習射,請出標信,敢啓。傳曰,知道。
又以都摠府言啓曰,副摠管鄭纘述,以訓鍊都監中軍別武士取才事,南別營晝仕出去之意,敢啓。傳曰,知道。
以李喜石爲事變假注書。
備忘記,傳于鄭俊一曰,史官一員待命,騎馬三匹,卜馬二匹立之。
趙榮國啓曰,兵曹判書金聖應連呈辭單,無意行公,事極未安,卽爲牌招察任,何如?傳曰,允。
傳于鄭俊一曰,召對爲之。
兵曹口傳政事,以東陽君㭻·成殷錫爲副摠管,尹光莘爲禁軍別將。
吏曹口傳政事,以趙尙命爲兵曹參議。
以吏曹判書鄭錫五上疏,傳于鄭俊一曰,疏批已下,過齋戒後開政。
以注書望筒,傳于尹彙貞曰,注書限三朔遞改,曾有下敎矣。不知在外與否,頻數擬入,事極駭然,此望筒給之。
鄭俊一,以弘文館言啓曰,本館下番,連日闕直,事體未安。副修撰李昌誼疏批已下,卽爲牌招入直,何如?傳曰,允。
右議政趙顯命十三度呈辭,傳于鄭俊一曰,安心調理。
鄭俊一,以戶曹言啓曰,洛昌君樘懿陵守陵官時,恩賜田結,尙未準受矣。慶尙道眞寶縣屬公田肆十參負肆束,畓伍拾九負伍束,自本家望呈。査問本官,打量成冊,旣已上來,依例折給,何如?傳曰,允。
又以戶曹言啓曰,海平府院君尹根壽恩賜田結,尙未準受矣。慶尙道晉州牧量無主田一結七十負四束,自本家望呈。査問本官,打量成冊,旣已上來,依例折給,何如?傳曰,允。
又以戶曹言啓曰,故判書李肇庚子年奏請副使時,恩賜田結,尙未準受矣。稷山縣田畓合五十七負七束,藍浦縣田畓合六十六負一束,保寧縣田畓合八十六負參束,俱以營屯,自本家望呈。査問本官,打量成冊,旣已上來,依例折給,何如?傳曰,允。
又以戶曹言啓曰,依傳敎右議政趙顯命去三月·四月·今五月三朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
吏曹判書鄭錫五疏曰,伏以臣伏見修撰李昌誼之疏,以銓注循襲互對,未見實效爲言,臣不勝瞿然慙悚之至。噫,其不能恢拓,卽臣之所自訟,而至於互對,旣欲參用,自不免此弊。苟欲矯此,又不免偏係,夫避互對之名,而純用一邊,以快世人之心,則臣亦不敢爲也。顧臣迂拙之性,猝難變化,世道之責,無以稱塞,人言之來,固所甘心。而臣之冒當重任,亦已累月,其間可攻可斥之事,必不止此。而儒臣之以此泛論者,亦出於同朝相厚之意,臣當受以爲罪,何足多辨也?雖然一旬之內,彈章再發,公議之嚴,卽此可見,其何敢晏然蹲據,重誤國事也哉?開政有命,天牌荐降,而終不敢冒沒趨承,分義虧缺,惶隕冞切。玆敢略具短章,仰陳微懇。伏乞聖明,俯垂鑑諒,亟命鐫遞,回授可堪之人,公私不勝萬幸。答曰,省疏具悉。此何足撕捱?卿其勿辭行公。
壬戌五月初六日酉時。上御熙政堂。召對入侍,參贊官鄭俊一,侍讀官尹光毅,假注書朴垂裕,記事官趙明鼎·閔百昌。上講資治通鑑。侍讀官尹光毅進讀十一板,自冬十月癸丑車駕,至還入安定。上曰,承旨讀之。參贊官鄭俊一讀十五板,自帝以關中,至令閎關掌郡事。上曰,注書讀之。臣垂裕讀十七板,自春正月甲子朔,至帝始用孝廉爲尙書郞。上曰,上番翰林讀之。記事官趙明鼎讀二十板,自起高廟於洛陽,至更始三子皆爲列候。上曰,下番翰林讀之。記事官閔百昌讀二十五板,自鄧王王常降,至降其將卒五千餘人訖。光毅進伏曰,文義無大段陳達處矣。漢高帝始都洛陽,又都長安,長安卽金城天府之國,帝王萬世之基,此可見高帝規模之宏遠,而至於東漢,連都洛陽,洛陽天下之中,有德則易王,無德易亡,湯池之固,終不如長安。至唐又都長安矣。光毅曰,此鄧禹事也。天下大亂,萬民謳吟思漢之時,光武中興,仁聲仁聞,洽於民心。禹雖不能善戰,能識天下大體,所以爲漢首功矣。上曰,然矣。光毅曰,此馬援事也。自少有慷慨大節,窮而益壯,老而益堅,至於抗義處,雖死不顧身,此蓋不易得之人矣。上曰,此孔子所謂北方之强,而猶有陰山大獵心者也。儒臣至以慷慨言之,喩以北强,而第學問工夫,非比一時名將也。光毅曰,光武定都後,宜卽建廟,而兵戈之中,不能先建。至於翌年,始立宗廟,可謂疎忽,此宜惕念矣。上曰,所達是矣。光毅曰,此馮衍事也。人臣遇明主,而不見用,誠爲慨然。以光武之大度,而終不用衍,此如賈誼之遇漢文不用。如衍者誠能用之,則必有可觀矣。光毅曰,此賈復·寇恂事也。當其時王業猶未定,如此倚仗之臣,至於持劍相殺之境,若非光武大度善處,則功臣無傷害之歎,而朝象有和協之美乎?上曰,儒臣文義,已盡達乎?予於寇·賈事,有所歉然,頃日大臣所達,深諒之矣。夫以堯·舜之聖,貴爲天子,富有四海,惟順於父母,可以解憂,堯·舜之道,孝悌而已。大學不云乎?父母其順矣乎?孝悌之道,大臣以私字看之,心有所不安者矣。予則百爾思之,其君以三代之心爲心,而臣下不以三代之道導之,乃以私之一字歸之。予君臨于上,常以光武推赤心置人腹中爲心,而群下之不相信如此。此予所當自反處,而亦有所未解矣。顧今春秋腕晩,追先之心,日倍,而頃日元良之言,尤有所感者。昔者程子髭髮雖勝昔,若當予之此境界,則安知其不衰乎?環顧臣下,無一可恃之人,賈·寇不過爲中興功臣,光武推心置腹,而能使感化交歡。卽今臣下,皆是世祿之臣,幾番大諭之下,終不感服,世道可謂末如之何矣。光毅曰,今日臣子,卽皆世祿之臣,屢次聖敎之下,猶未悛舊習,至使聖上,獨慮於上。天災時變,式月斯生,畢竟不知世道之至於何境,而所恃者,惟聖上之一心。俄者推心置腹之下敎,豈不孚感乎?參贊官鄭俊一曰,聖上每以無一可恃爲敎,臣下惶恐欲死無地矣。寇·賈感化於光武之一言,終能協和,今之臣子,實爲寇·賈之罪人。而第聖上禮下之道,似不當如是,若尤加推置之道,則臣下豈無感激之心乎?光毅曰,臣以日食之災,一箚陳戒,而言甚草草,不敢望有槪於聖心。天災時變,在於聖上之和與不和。非時霜雹與癘疫,極爲驚心,臣下之不能仰體,雖死無惜。而聖上若先以方寸太極,涵養中和,則俄頃之有天災與黨習,自可消瀜矣。上曰,自古人君,當食不食,卽今旱氣太多,農事可悶矣。光毅曰,人君一念,上而天心攸係,下而民望所在,不可一日少忽也。卽今天災荐疊,饑癘連仍,黨習益痼,朝象乖和,此莫非聖心未得中正之致。君上若有過擧,則臣下當不顧一身之利害,務引以正道。自上亦宜推心置腹,君臣猶父子,豈可有一毫疑阻之心乎?向日領相所陳,亦推演文義而已,豈有他意乎?光武中興大業,只在於推心置腹,此最聖上加勉處矣。上曰,所達誠實,當留念焉。諸臣仍退出。
上在昌德宮。停常參·經筵。
仁祖大王忌辰齋戒。
巳時,太白見於未地。自午時至酉時,日暈。
尹彙貞啓曰,大司憲金有慶,持平朴成玉·李會元在外,執義未差,掌令李命坤受由在外,一員未差。今日以監察茶時之意,敢啓。傳曰,知道。
曺允成啓曰,右議政趙顯命十四度呈辭,到院,而以國忌齋戒,留院之意,敢啓。傳曰,入之。
尹彙貞,以都摠府言啓曰,副摠管鄭纘述,以訓鍊都監中軍別武士取才事,南別營晝仕出去之意,敢啓。傳曰,知道。
又啓曰,兵曹判書金聖應,連日違召,無意行公,事極未安,卽爲牌招察任,何如?傳曰,允。
右議政趙顯命十四度呈辭,傳于曺允成曰,安心調理。
慶尙左兵使狀啓,安東居昌樂驛吏安大石等囕死事,傳于李世璡曰,囕死人等,令本道恤典擧行。
曺允成,以弘文館言啓曰,本館下番,連日闕直,事體未安。修撰李成中,以親病陳疏徑出,已至累日,尙不入來,卽爲牌招入直,何如?傳曰,允。
上在昌德宮。停常參·經筵。
仁祖大王忌辰。
曺允成啓曰,右議政趙顯命十五度呈辭,到院,而以國忌正日,留院之意,敢啓。傳曰,入之。
又啓曰,領議政金在魯箚子,到院,而以國忌正日,留院之意,敢啓。傳曰,入之。
趙榮國啓曰,大司憲金有慶,持平朴成玉·李會元在外,執義未差,掌令李命坤受由在外,一員未差,今日以監察茶時之意,敢啓。傳曰,知道。
又啓曰,兵曹判書金聖應一向違召,尙不行公,事極未安,卽爲牌招察任,何如?傳曰,允。
曺允成啓曰,吏曹參判元景夏由限已過,卽爲牌招察任,何如?傳曰,允。
又啓曰,卽者副校理尹光毅,以親病陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
趙榮國啓曰,事變注書望單,初不審其在外與否,矇然備擬,至下還給之敎,當該注書,難免不察之失,推考警責。新差注書李喜石時在公洪道靑陽地云,上來遲速,有未可知。記注之任,不宜久曠,李喜石改差,前注書李顯祚姑爲仍察,何如?傳曰,允。
曺允成,以侍講院言啓曰,本院上番弼善金宗台連日入直矣,以掃墳事下直出去,輔德許沃,兼輔德洪昌漢,兼弼善李命坤受由在外,文學·兼文學未差,上番他無推移之員,勢當以下番,姑陞入直。而兼司書李成中以本職違牌,說書未差,兼說書閔百昌以本職入直,翰苑院中,只有司書臣尙任,獨爲入直。當此逐日開筵之時,講官不備,事甚未安。在外人員,合有變通之道,令政院稟旨變通,與未差之代,一倂差出,待下批仍卽牌招,以爲推移入直之地,何如?傳曰,允。
鄭俊一啓曰,因侍講院草記,上番闕直,事甚未安。在外人員,令本院稟旨變通,與未差之代,一倂差出事,允下矣。在外人員似當變通,而玉堂上下番亦爲俱空,政官所當牌招,玉堂·春坊有闕之代,開政差出,而國忌正日相値,何以爲之?敢稟。傳曰,過齋戒後開政。
領議政金在魯箚曰,伏以臣,自頃登對之日,猝覺感氣非細,僅僅忍痛出入,歸卽委頓,晝夜叫苦者五六日,昨來始得少歇。而前以省掃,獲蒙恩暇,兼有不可不趁期之事,僚相亦已還京,擬於明曉,力疾辭朝,暫時往還矣。晩始伏聞再昨召對時,聖上提臣頃日講筵,因文義陳戒之說,乃以予則出於孝悌之道,而大臣歸之,私心爲敎,筵話嚴祕,未得其詳,而第不勝瞿然惶懍之至。臣之伊日所達,槪曰從前太廟親享與陵幸時,臣下之苦口爭執非一二,而雖不允許,亦未嘗加以威怒。至於事關私廟,則每下非常過當之敎,夫前後諸臣之此等陳請,不過或以日氣,或以聖候,自伸憂慮之誠,便同例常之典。而只緣聖心,於此先着疑怒,不能大公而順應,故反爲自私之歸,臣竊悶之云云。公私二字,實亦就註中先儒之論,而推演爲辭耳。蓋臣本意以爲,聖上之欲展情禮,出於孝思,公也非私也。群下之主於保護,出於忠愛,亦公也,非私也。而乃聖上所以應之者,不以其道,故便若自私者,然臣之區區所惜,正在於此。敢以平心應物,忘怒觀理之工,仰勉於日後,而拙訥之辭,有欠條暢,以致不槪於淵衷,循省慙懼,靡所容措。玆敢猥控短章,略暴危悃,伏願亟降譴罰,俾安臣分。答曰,省箚具悉卿懇。此則欲諭於頃者,諭於筵中,其豈深意于卿?卿其安心勿辭視事焉。仍傳曰,遣史官傳諭。
上在昌德宮。停常參·經筵。
太宗大王忌辰齋戒。
辰時,日暈。
鄭俊一啓曰,右議政趙顯命十六度呈辭,到院,而以國忌齋戒,留院之意,敢啓。傳曰,入之。
尹彙貞啓曰,大司憲金有慶,持平朴成玉·李會元在外,執義·掌令一員未差,李命坤受由在外。今日以監察茶時之意,敢啓。傳曰,知道。
趙榮國,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,兵曹判書金聖應屢招之下,尙不應命,事體極涉未安,卽爲牌招察任,何如?傳曰,允。
鄭俊一啓曰,吏曹判判元景夏連違召命,無意行公,事極未安,卽爲牌招察任,何如?傳曰,允。
右議政趙顯命十六度呈辭,傳于鄭俊一曰,安心調理。
傳于鄭俊一曰,禮房承旨入侍。
傳于鄭俊一曰,小國以年少文官都事開政耶?其間當入來,使之行公,注書亦使之仕進,此後則永守三朔之法。
傳于鄭俊一曰,道理如此,故有所下敎矣。勿拘某時,有爲儒臣開政之例,政官牌招,卽速開政。
以吏曹參議任珽牌不進罷職傳旨,傳于鄭俊一曰,只推牌招。
鄭俊一啓曰,今日政新除授玉堂,竝待下批,卽爲牌招,以爲推移入直之地,何如?傳曰,允。
吏批,判書鄭錫五進,參判元景夏,參議任珽牌不進,同副承旨鄭俊一進。
兵批,判書金聖應病,參判尹得和服制,參議趙尙命入直進,參知李善行病,右副承旨趙榮國進。
吏批啓曰,臺諫及玉堂·春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,大司成今當差出,而擬望之人乏少,承旨竝擬,何如?傳曰,允。
有政。以趙尙絅爲知經筵,朴樞爲執義,以李宗白爲大司成,金相紳爲司諫,南泰赫爲掌令,鄭夏彦爲正言,尹心衡爲副應敎,金尙迪爲校理,金光世爲副校理,元景淳爲修撰,林象元爲文學,洪羽漢爲說書,李昌誼爲兼文學,柳蹇爲軍資正,柳億基爲禮曹佐郞,李衡擧爲直講,柳鳳齡爲公州判官,趙棨爲聞慶縣監,尹益東爲義盈主夫,金就寶爲監察,林錫憲爲英陵參奉,兪彦欽爲宣陵參奉,趙處魯學諭單付。
有政。以姜渭聘爲僉知單付,以鄭亨復·蔡膺福爲副護軍單付,以李宗白·權爀·柳復明·金尙星·李夏宗爲副司直單付,以南泰耆·趙之鎛爲副司果單付。
壬戌五月初九日申時,上御熙政堂。禮房承旨入侍,同副承旨鄭俊一,假注書朴垂裕,記事官趙明鼎·閔百昌。上曰,承旨進來書之。傳曰,國之所依民也,民之所重農也。向者以旱徵,旣下敎于筵中,而今則風日益高,雨日益靳,欲雨靳雨,荏苒之間,其幾日乎?今方有其雨其雨之待,而爲民祈雨,其可少緩?其令儀曹,觀二三日初次祈雨,直爲擧行。出榻敎上曰,如此事預稟,可也。而或慮有親禱之擧,尙不爲之矣。同副承旨鄭俊一曰,外間不無此慮矣。俄有禮房承旨入侍之命,而右承旨曺允成家孥,方患時氣,渠亦有病纔三日,似有變通之道矣。上曰,儀曹卽爲擧行事,出去分付,可也。諸臣仍退出。
上在昌德宮。停常參·經筵。
太宗大王忌辰。
夜一更二更,月暈。
曺允成啓曰,來十一日輪對日次,取稟。傳曰,停。
尹彙貞啓曰,右議政趙顯命十七度呈辭,到院,而以國忌正日,留院之意,敢啓。傳曰,入之。
又啓曰,大司憲金有慶,執義朴樞,持平朴成玉·李會元在外,掌令南泰赫未肅拜,李命坤受由在外。今日以監察茶時之意,敢啓。傳曰,知道。
趙榮國啓曰,備邊司郞廳來言,今日賓廳坐起日次,而以國忌正日,頉稟。傳曰,知道。
鄭俊一啓曰,今日賓廳坐起,旣已頉稟,所當持公事入侍,而以國忌正日,不得入侍之意,敢啓。傳曰,知道。
以吏曹參議任珽牌不進罷職傳旨,傳于鄭俊一曰,推考傳旨捧入。
以校理兪宇基,修撰李天輔,副修撰李成中·李昌誼等牌不進禁推傳旨,傳于鄭俊一曰,竝推考傳旨捧入,卽爲牌招。
鄭俊一啓曰,吏曹參判元景夏,申飭之下,一向違召,其在事體,極爲未安,卽爲牌招察任,何如?傳曰,允。
趙榮國啓曰,兵曹判書金聖應一向違召,尙不行公,事極未安,卽爲牌招察任,何如?傳曰,允。
右議政趙顯命十七度呈辭,傳于鄭俊一曰,安心調理。
鄭俊一,以戶曹言啓曰,依傳敎,右議政趙顯命去三月·四月·今五月三朔祿俸,令倉官,更爲輸送于本家,則以爲見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
上在昌德宮。停常參·經筵。
夜四更,月暈。
下直,鐵山府使洪夏疇。
尹彙貞啓曰,憲府連日監察茶時事甚未安。除在外外,掌令南泰赫卽爲牌招察任,何如?傳曰,允。
鄭俊一啓曰,吏曹參判元景夏一向違召,不爲行公,事體未安,卽爲牌招察任,何如?傳曰,允。
趙榮國啓曰,兵曹判書金聖應鎭日違召,無意行公,事極未安,卽爲牌招察任,何如?傳曰,允。
以校理兪宇基·李天輔牌不進禁推傳旨,傳于趙榮國曰,兪宇基則分義豈若是耶?極爲寒心矣,竝只推。
傳于趙榮國曰,當該中官,當爲莫重公事,誤踏啓字,極爲非矣,推考。
右議政趙顯命十八度呈辭,傳于趙榮國曰,安心調理。
鄭俊一,以內醫院官員,以都提調·提調意啓曰,鍼醫金鳳鳴有頉代,醫人金鼎術業精明,以此人差下,令該曹付軍職,冠帶常仕,何如?傳曰,允。
掌令南赫啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬定王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭竝見上新除授執義朴樞,掌令李命坤時在江原道原州地,持平李會元時在京畿高陽地,司諫院大司諫金尙翼時在公洪道監營任所,司諫金相伸時在慶尙道晉州牧任所,獻納朴春普時在善山地,正言鄭夏彦時在慶尙道都事任所,請竝斯速乘馹上來事,下諭。答曰,不允。下諭事,依啓。金尙翼交龜後,自當上來,勿爲下諭。
上在昌德宮。停常參·經筵。
尹彙貞啓曰,大司憲金有慶,執義朴樞,持平朴成玉·李會元在外,掌令南泰赫呈辭,李命坤受由在外。今日以監察茶時之意,敢啓。傳曰,知道。
鄭俊一啓曰,玉堂備員而,祈雨祭齋戒相値,視事,頉稟。傳曰,知道。
趙榮國,以都摠府言啓曰,今日入直內三廳武兼禁軍及軍兵等,中日試射,請出標信。傳曰,知道。
又以都摠府言啓曰,副摠管成殷錫,以能麽兒堂上,能麽兒坐起事,二所巡廳晝仕出去之意,敢啓。傳曰,知道。
尹彙貞啓曰,兵曹判書金聖應一向違召,無意行公,事體誠極未安,卽爲牌招察任,何如?傳曰,允。
議政府右議政趙顯命十九度呈辭,傳于鄭俊一曰,安心調理。
鄭俊一,以禮曹言啓曰,今月初九日禮房承旨入侍時,傳曰,國之所依民也,民之所重農也。向者以旱徵,旣下敎于筵中,而今則風日益高,雨日益靳,欲雨靳雨,荏苒之間,其幾日乎?今方有其雨其雨之待,而爲民祈雨,其可少緩?其令儀曹觀二三日初次祈雨,直爲稟行事,下敎矣。數日以來雖有雨意,終靳霈澤,民事誠爲渴悶,依傳敎初次祈雨祭三角山·木覓山·漢江等處,遣三品官,不卜日來十四日設行之意,知委,何如?傳曰,允。
又以弘文館言啓曰,新除授副應敎尹心衡時在京畿高陽地,校理金尙迪時在漣川地,修撰元景淳時在驪州地。經筵入番事緊,請斯速乘馹上來事,下諭。傳曰,依啓。
又以弘文館言啓曰,校理兪宇基,修撰李天輔旣有只推之命,副校理金光世,副修撰李成中·李昌誼齋宿日限已過,不爲入來。下番闕直,已至經宿,事體未安,竝卽牌招,以爲推移入直之地,何如?傳曰,允。
又以侍講院言啓曰,本院新除授說書洪羽漢出齋有日,而尙不出肅,事甚未安,卽爲牌招察任,何如?傳曰,允。
傳于鄭俊一曰,召對爲之。
趙榮國,以守禦廳言啓曰,本廳從事官李壽海方在罷散中,時無職名,令該曹依例付軍職,冠帶常仕,何如?傳曰,允。
副校理金光世疏曰,伏以臣於日昨,祗隨天牌,趨詣禁扃之外,而第臣家內不淨,傳痛者多,妻病之出入死生,亦且數月矣。其在謹愼之道,有不敢循例承命,持被就直,迺因喉院之稟啓,方將齋潔準限,更議進退。此際老母於避寓之中,猝得感患,頭疼身熱等症,俱係危惡,神氣昏沈,食飮全廢。臣病憂澟悸之餘,忽得此報,精爽飛越,方寸煎灼,急於救護,徑趨病所,而以此情理,決無供職之望。玆於召牌之下,略具短章,仰暴私懇。伏乞聖明,天地父母,特垂矜諒,亟命鐫削臣職,仍治臣罪。答曰,省疏具悉。爾其勿辭護焉。
壬戌五月十二日酉時。上御熙政堂。召對入侍,參贊官趙榮國,侍讀官尹光毅,檢討官李成中,假注書朴垂裕,記事官趙明鼎·閔百昌。上講資治通鑑。侍讀官尹光毅讀第一板,自建武三年春正月甲子,至遂定泰山。上曰,下番玉堂讀之。檢討官李成中讀十二板,自五年春正月癸巳,至文物可觀矣。上曰,承旨讀之。參贊官趙榮國讀二十五板,自十一月大司徒伏湛免,至五十五國皆屬焉。光毅曰,此十五板文義也。光武封此不義,侯此異於漢高之於丁公矣。榮國曰,光武豈不知此封之爲非?此蓋不及高祖處矣。上曰,光武大度,必欲聚會,故如此矣。成中曰,招降納反,爲不善事矣。光毅曰,此班彪王命論也。班彪其時,能知天命人心之所歸著,爲此論果有識見矣。上曰,隗嚚豈有覺悟之理?光武旣定之後,州郡之僭亂若是,此則學識,猶有不足處矣。上曰,今之時,反不如漢矣。叔孫通豈知禮者?不過儀文度數,而其時臣下,能知歸正。今則一隅靑丘,只有我國尊其黨,勝於其君,雖以學問爲言,而不知其然矣。榮國曰,光武異於哀·平之近宗,更始·盆子,皆冒劉姓。當時諸人,安知義理?且經秦火之後,尤不可以學識責之矣。上曰,此時光武旣立之後也。光毅曰,西漢時風流篤厚,其弊流而爲委靡。至於張禹·孔光輩,名節消盡,終使王莽僭位,而莫之禁。光武親見其弊,扶植名節,雖以曹操之奸,猶不奪位,及子始纂,不可無名節矣。上曰,西京則風流篤厚,故人皆質實,能知君臣之義,而東京則篤厚之做,不如西京矣。然東京比之後世,猶爲質實矣。成中曰,上敎以東京爲不及西京,然亦有不然者。西京篤厚之風,非不好矣。但篤厚之弊,流爲委靡。張禹·孔光輩出,而士大夫名節,消盡無餘,終至於王莽僭竊。故光武欲矯此弊。卽位之初,首奬節義,如周黨·嚴光事,皆所以聳動天下也。此如三代損益,有可以鑑戒,而節義之效,則雖曹操之奸凶,甚於王莽,而朵頤神器之志,終不敢售。是故先儒以黨錮諸人之名節,比於服丹矣。上曰,服丹事見於何書乎?成中曰,在於性理大全歷代編矣。成中曰,龐萌爲人遜紃,光武信愛之,常以爲社稷之臣。萌終謀叛。知人固未易,而光武此事,以大體言之,先失取人之道矣。古語云,犯顔强諫中,求伏節死義之臣。人臣平日剛方正直者,當緩急方有樹立,此豈遜順者所能辦耶?在武帝時,面折廷爭,無如汲黯,而及論社稷臣,則武帝以爲如黯近之,此可謂善取人。光武此事,實有愧於武帝,此等處留意鑑戒好矣。光毅曰,下番所達誠然。社稷之臣,豈出於遜順之中?雖以光武之大度,而猶有所失,此宜鑑戒處矣。上曰,以文字記載故如是,而安知光武之果如是耶?成中曰,書不可盡信,而但讀史之道,只當就其記載者爲法矣。榮國曰,托六尺之孤,寄百里之命,當求於剛方正直之人,豈可責之於如萌遜順者乎?此係人君取人之道,固當留念矣。上曰,然矣。榮國曰,光武可謂明主,而不任三公專委臺閣,規模甚小。是以宦寺·外戚恣橫,不能制之矣。光毅曰,光武視前漢相權太重,欲矯其弊,委任臺閣。而臺閣之任亦重,若專歸於相,則安有與宰相等之意乎?上曰,高帝時無三公,而有左右丞相矣。儒臣退出後,上曰,豐原所患,今則何如云耶?榮國曰,今則病勢差減於向日,而起居之節,尙不得任意矣。上曰,見之耶?榮國曰,臣無親見之事。數昨大臣一家,適入闕中,聞其病勢,則如此云矣。上曰,左相入來後,不得入侍,非日次而然耶?榮國曰,左相上來之路,多見薰染之氣,不能遽然入侍,今日本司坐起,則先爲之矣。上曰,兪宇基之撕捱何事耶?榮國曰,聞以年老不行云矣。上曰,今年幾何云耶?榮國曰,聞近六十矣。記事官趙明鼎曰,已至六十矣。榮國曰,右承旨曺允成妻孥方患時令,渠亦患感,方齋宿於闕外。而聞今病勢少差,輪患與時令雖異,第其傳染,則一似有變通之道矣。上曰,此豈有關係?使之行公,可也。仍退出。
上在昌德宮。停常參·經筵。
趙榮國啓曰,吏曹郞廳來言,承旨有闕,政事,何以爲之?取稟。傳曰,過齋後爲之。
曺允成啓曰,明日常參·經筵,取稟。傳曰,停。
又啓曰,右議政趙顯命二十度呈辭,到院,而以祈雨祭齋戒,留院之意,敢啓。傳曰,入之。
趙榮國啓曰,大司憲金有慶,執義朴樞,持平李會元·朴成玉,掌令李命坤在外,南泰赫服制。今日以監察茶時之意,敢啓。傳曰,知道。
鄭俊一啓曰,史官不備,宣傳一員代送之意,敢啓。傳曰,知道。
曺允成啓曰,吏曹參判元景夏鎭日違召,尙不應命,其在事體,殊涉未安,卽爲牌招察任,何如?傳曰,允。
趙榮國啓曰,兵曹判書金聖應屢招之下,尙不膺命,事極未安,卽爲牌招察任,何如?傳曰,允。
備忘記,傳于鄭俊一曰,史官三員待命,騎馬九匹立之。
以禮曹常參節目,傳于鄭俊一曰,還給。
鄭俊一啓曰,卽者文學林象元以其親病陳疏徑出,原疏以祈雨祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
又以侍講院言啓曰,本院上番文學林象元連日入直矣,以親病陳疏徑出,輔德許沃,兼輔德洪昌漢,弼善金宗台,兼弼善李命坤俱在外,兼文學李昌誼謂有親病,不得入直。兼文學李昌誼卽爲牌招,以爲入直之地,何如?傳曰,允。
上在昌德宮。停常參·經筵。
尹彙貞啓曰,大司憲金有慶,執義朴樞,持平朴成玉·李會元在外,掌令南泰赫服制,李命坤受由在外。以今日監察茶時之意,敢啓。傳曰,知道。
鄭俊一啓曰,明日經筵,取稟。傳曰,停。
傳于鄭俊一曰,今日次對爲之事,分付備局。
李世璡啓曰,右承旨曺允成,右副承旨趙榮國今日不爲仕進,竝卽牌招,何如?傳曰,允。
尹彙貞啓曰,今日次對爲之事,命下矣。兩司當爲進參,除在外外,掌令南泰赫牌招入侍,何如?傳曰,允。
又啓曰,兵曹判書金聖應連呈辭單,尙不行公,卽爲牌招察任,何如?傳曰,允。
又啓曰,大臣·備局·堂上以下,依下敎來待矣。傳曰,引見。
鄭俊一啓曰,卽者吏曹郞廳來言,今日爲政事,命下。而判書鄭錫五,參判元景夏,參議任珽俱以病不來,不得開政云。判書·參判·參議竝卽牌招,以爲開政之地,何如?傳曰,允。
吏批啓曰,繕工監假監役李光庭除授後,限滿未上來,依例改差,何如?傳曰,允。
又啓曰,成均館學諭吳達運,受由過限未上來,依受敎罷職,何如?傳曰,允。
又啓曰,西學訓導柳一相除授後,過限未肅拜,依受敎罷職,何如?傳曰,允。
傳于李世璡曰,承旨望單子入之。
有政。吏批,判書鄭錫五進,參判元景夏,參議任珽牌不進,左承旨李世璡進。
兵批,判書金聖應病,參判尹得和病,參議趙尙命入直進,參知李善行病,左副承旨尹彙貞進。
以任守迪爲都承旨,李善行爲同副承旨,曺命敬爲吏曹佐郞,李德升爲禁府都事,鄭錫垕爲奉常主簿,尹彬爲慶尙都事,李齊聃爲晉州牧使,徐命興爲繕工監役,朴孝建爲軍器主簿,李龜濟爲瓦署別提。
以鄭羽良爲司直,李壽海爲司果。
右議政趙顯命二十一度呈辭,傳于鄭俊一曰,安心調理。
以吏曹參議任珽牌不進罷職傳旨,及校理兪宇基,修撰李天輔牌不進禁推傳旨,傳于鄭俊一曰,竝推考傳旨捧入。
鄭俊一,以弘文館言啓曰,校理金尙迪自鄕上來云,卽爲牌招察任,何如?傳曰,允。
又以侍講院言啓曰,本院輔德許沃,兼輔德洪昌漢,弼善金宗台,兼弼善李命坤俱在外,文學林象元以親病陳疏徑出,兼文學李昌誼纔已違牌。上番無他推移之員,勢當以下番姑陞入直,而司書尹尙任家有拘忌之疾,不得循例請牌。兼司書李成中,兼說書閔百昌,俱以本職入直,院中只有說書臣羽漢,上番之連日闕直,事體旣極未安。況此鎭日開筵之時,講官之不得備員,尤涉苟艱。在外人員,合有變通之道,令政院稟旨擧行,以在京無故人差出,待下批仍卽牌招,以爲推移入直之地,何如?傳曰,允。
鄭俊一啓曰,右邊捕盜大將朴纘新許遞,左邊捕盜大將鄭壽松兼察事下敎矣。左邊捕盜大將鄭壽松卽爲牌招,以爲聽傳敎之地,何如?傳曰,允。
平安監司狀啓,江界等官居田義天等燒死事,傳于李世璡曰,燒死人等,令本道恤典擧行。
公洪監司李宗城疏曰,伏以臣蒙恩省墓,纔已反面,辭陛之期,又在不日,而竊有懇迫私情,敢此流涕陳聞焉。臣門衰祚薄,五十無子,年前以臣叔父行司直衡佐之命,取從弟大司成臣宗白之長子年八歲者爲子,而長子之爲人後,卽國典之所不許,事異常法,不敢遵例立案矣。臣竊稽程子之說曰,禮長子雖不得爲人後,若繼祖之宗絶,亦當繼祖爲後。臣旣主祖禰之祀,爲小宗,而不幸無子,而嗣絶矣,雖昆弟之長子,取以爲後,固昔賢之所不禁。且伏聞搢紳之族,如臣情理,而取人長子爲嗣者,俱蒙特敎立後。今左議政宋寅明家事,尤是近例,玆敢仰恃繼絶之恩,昧死哀籲。伏乞聖慈,俯垂慜憐,邀惠於先臣,特命準許,俾先臣宗祀,不遂墜地,則天地父母之賜,豈臣隕結所敢仰報也?臣無任懇祝之至。答曰,省疏具悉。所陳者依施焉。
壬戌五月十四日未時,上御熙政堂。大臣·備局堂上引見入侍,左議政宋寅明,左參贊尹陽來,行工曹判書金始炯,右參贊朴文秀,吏曹判書鄭錫五,訓鍊都正具聖任,禮曹參判金若魯,行副司直金尙星,掌令南泰赫,副校理尹光毅,左副承旨尹彙貞,假注書朴垂裕·李顯祚,記事官趙明鼎·閔百昌。左議政宋寅明進伏曰,久未承候,日氣不齊,聖體若何?上曰,一樣矣。近來旱風不好,似有往來之氣,而眩氣外無他症矣。寅明曰,久旱之餘,得此大霈,聖上至誠孚格之致,過自憂慮,恐有聖候損傷之慮矣。上曰,去夜星月皎皎,深以爲悶,沛然而下,眩氣雖存,何關之有?今則似爲連下矣。寅明曰,大王大妃殿氣候,何如?上曰,差愈矣。寅明曰,王世子氣候,亦何如?上曰,安矣。寅明曰,臣自外入來,近日天災時變,聞之澟然,向時救食事,傳聞於外方,則聖上至誠,足以挽回天心,豈待臣等之仰勉?而尤宜加奮勵之道矣。上曰,大體良由涼德,此外無可言矣。寅明曰,我國祈雨,每過時後爲之,而今則不過矣。此雨終若大沛,則秋農有望,亦不可以雨下少懈厥誠矣。上曰,初次豈可望?今則似有連雨之意,但我國人甚燥,一雨則欲止,豈能感高高之心乎?寅明曰,外方飢饉與癘疫荐甚,死亡相繼。臣入京後,欲爲別般救濟之道,而今幸雨下,姑欲待之矣。上曰,旱氣如此,夜豈有寐?文義中雖屢下敎,國事已無可言矣。俄者聞臺諫喝導之聲,予心笑之,喝導以官員入來之故,揚揚呼唱,爲臺諫者,能不顔厚乎?近來兪宇基連以違牌爲事,亦爲寒心矣。今若創新官制,則此輩或冀樂聞,而予則所思量矣。寅明曰,國事惟恐不振,聖心尤好矣。上曰,此輩數十年前色目時,銳氣方張,其時國家,似有號令,今欲調劑,而若從渠輩之心,則其所謂有國乎?寅明曰,昔者濟濟之時,間有違牌之人,而或以情勢,或以自量。近日儒臣之徒事撕捱,誠爲無據。且聞兪宇基不但情勢,亦甚衰頹矣。上曰,豈可以老不行耶?寅明曰,朝家連欲進講,則銓曹以可行之人,擬望可矣。上曰,吏曹何以詳知?政官雖苦,而在上人亦太苦矣。寅明曰,此乃平安監司李周鎭狀啓也。以地部經用不足,別有關西太一萬石上送之令矣。因關西伯狀啓,首揆以一萬石內,折半五千石上送之意,分付矣。關西伯又復狀請,待秋上送矣。關西太儲之傾竭,此時轉輸之爲難,姑勿論,六月以後,素稱海暗,難於行船,何可爲運役?且此狀啓回下後,設或卽爲裝發上來之際,自當挨到秋節。與其相持,而自不免至秋,毋寧快許待秋,俾無邊民之騷怨。五千石卽今上送之令,特爲還寢,使之待秋,必於風高前上送地部。秋前經用磨鍊,眞有不足,則南漢·江都軍餉太中,所以更稟推移,以此分付,何如?上曰,江都太推移,非關西道臣,所可仰請,可謂太勤,而亦涉過矣。所達依爲之。出擧條寅明曰,此乃江原監司金尙魯狀啓也。以北運穀致敗於歙谷·襄陽等地,歙谷海夫之偸食拯出穀者,不過十石,其餘一百十一石全數督捧,誠爲冤痛。襄陽地則大洋致敗,而舡人渰死數多,其中三陟地弄奸偸食之數,不可不懲捧,而襄陽·歙谷致敗之穀,蕩減之外,無他道爲言矣。臣意則此與無端偸竊者有異,洋中拯出時,飢民輩設或有些少偸食,非可深治。萬里險海,冒死行舡之際,若干所犯,容有可恕。運役方張之時,雖難輕議,而今則運役已畢,宜皆闊略,以敗舡見囚之類,竝令放送,穀物亦許蕩減爲好矣。上曰,此與公然偸食有異,所達是矣。依爲之。右參贊朴文秀曰,舡人·海夫偸食之穀,大臣以蕩減仰達。自上允從,雖出於惻念之盛意,而國穀雖一升,旣有偸食之罪,若不嚴懲而蕩減,則大關後弊,分付道臣,從輕重論斷,似不可已矣。上曰,靈城之言如此,而予意則不然。依道臣狀請爲之,可也。寅明曰,三陟弄奸之舡人,道臣亦請嚴刑督懲,此則無可論。歙谷拯出偸食之民,刑推一次後放送,致敗之穀,則襄陽舡一體全數蕩減爲宜矣。上曰,依爲之。出擧條寅明曰,此乃江原監司金尙魯狀啓也。當初北關賑穀四千石,令關東覓舡運給矣。今此狀啓,備陳本道賑穀,嶺伯終不依朝令,劃給左沿穀。而今始劃給於右沿絶遠之處,差員見方領舡發往,待其運來後,始欲運給。北關穀則已無及於賑資,且本道商舡之見捉於嶺南,運送北關穀者,不過四千石之數,朝令不得擧行云,而以緣由馳啓爲辭矣。北關賑穀舡運,已畢賑事,又將收穀四千石運給之令,特爲還寢。關東事勢如此,則狀請還寢固,可也,而直以不得擧行,緣由馳啓,事體未安,道臣推考。嶺南左沿穀物之匱乏,其勢似然,以左沿劃送之令,亦宜置之,初旣難於劃送,則雖屢次狀請,期於還寢,可也。而不此之爲,直不奉行,亦未安,嶺伯一體推考,何如?上曰,竝依爲之。出擧條寅明曰,此乃慶尙監司沈聖希狀啓也。備陳北運後,本道沿邑穀物空虛之狀,沿民所恃者,惟軍作米。而廟堂以北關料販賑資,代有相換入送之令,沿邑民事,無異北關,實無奉行之道,請令廟堂還寢前令矣。北運穀物,皆爲還分,至於飢民白給賑資,則前後道臣,有所料販措備,而穀物散在嶺底,或他道自北關,無以運去云。故廟堂以嶺沿所在軍作米,許令相換。待北舡運送,而其代則以北關穀所在處,移錄爲計,道臣狀請如此矣。嶺沿民事之切急,姑勿論,北關賑政,今已垂畢,送舡運去之際,必已無及於賑用。向來海運,誠出於萬不得已,而今又六月舡運於險海,亦極可慮。且來秋年事,南北豐歉,有未可知。北舡若已出來,則雖不得不參酌載送,而此後則勿爲運役,姑皆仍留於嶺沿爲宜。此後北關,一體分付,何如?右參贊朴文秀曰,嶺南軍作米,自北營相換,欲爲舡運者,大臣雖請勿送,而相換之後,已知委北關,使之送舡運去。今若勿令輸送,則北舡必有空還之慮。且見監司·御史私書,則必得萬餘石,然後僅得救活云矣。北舡已到者,似不可不載送矣。上曰,依爲之。禮曹參判金若魯曰,嶺伯狀啓軍作米,則以勿送爲請,而大同則方令出浦移給云矣。大同乃是惟正之供,比他穀物尤重,如或爲救民,以特敎直許劃給,可也。與北關料辦之穀相換,事體不當,軍作米,雖可許換,而大同則決不可許換矣。上曰,所達是矣。大同勿令擧論,可也。出擧條寅明曰,長鬐縣監徐性慶事,極難處矣。渠之還分後請罪,所想其民事之切迫矣。然當初軍作米,事目至嚴,金樂曾以若干擅分,至今禁錮年久,軍作米之能免爲逋欠者,以其事目之嚴,今若不罪性慶,則軍作米事目,將自此解弛,而守令之擅分,無以防之,一遇凶歉,便歸未捧,此已可慮。若欲依事目罪之,則渠旣爲救民事之急,自請受罪,其情容有可恕。今因道臣狀辭,有偶然提及,而直依事目罪之,則亦太迫切,或參酌拿問宜矣。上曰,爲民意則好矣。民無信不立,此等事旣知之後,不可置之,諸臣各陳所見,可也。左參贊尹陽來曰,大抵民將盡劉,則以邑宰而恝視,亦不忍爲不可,以軍作米事目罪之矣。工曹判書金始炯曰,軍作米節目極嚴,卽今以此,多在禁錮中,徐性慶雖急於民事,而爲此擧不宜異同矣。右參贊朴文秀曰,軍需甚重,故判書金錫衍雖被罪,終不劃給,以爲不時之需。如此發倉之擧,非人人之所可爲,若如御史,則雖或可也,而此則宜以法準之矣。吏曹判書鄭錫五曰,守令擅分,自有其罪,今不宜異同矣。訓鍊都正具聖任曰,軍作米擅用事目至嚴,民事若急,則預爲請得,可也,而不此之爲,有此擅分,必嚴其法,似無後弊矣。禮曹參判金若魯曰,矯制發倉,豈但責於守令?雖監司亦宜致責矣。副司直金尙星曰,朝家旣定法之後,不可變易,雖以監司言之,不爲致責,而反許之,宜有其罰矣。上曰,諸臣所達如是,令該府,依事目勘處,可也。寅明曰,然則道臣之不爲啓聞請罪,而只治監官而已者,亦宜有警責道臣,推考,何如?上曰,推考太輕,道臣罷職,可也。抄出擧條寅明曰,沈聖希不爲偏論,而善於任職,一境帖然,人皆稱說,以此罷職,豈不可惜乎?上曰,其代宜以如沈聖希者,爲之,可也。文秀曰,近來嶺南,不無騷擾之弊。一自沈聖希去後,務爲鎭定,一道泰安。且以今番北運事觀之,可謂盡誠,罷職雖出於事體之誠然,而宜有參酌處分之道矣。上曰,已言於左揆矣。寅明曰,北道賑事,雖已垂畢,監賑使別無主管之事,而北關前後道臣,請得料販者,多未收殺。其中北關賑資,先以嶺南大同米運送,其代則以北關所貸關西錢木,推來給代次。兩湖各衙門身布,竝令作米,以爲還報惠廳之地矣。關西錢木,北關先已區處,京軍門各司身布,今年固多入於災減,而餘數之在兩湖者,又復作米,全無所捧。擧皆蕩竭難支,以作米代劃給事,每每煩報本司。自本司雖累次行關於北關,督令輸納關西錢木之代,而北關大賑之餘,豈有辦備許多錢木上送之理?京衙門作米之代,若不卽下,則已難支保,而如掌樂院樂生等,則給代一日爲急。今不可徒與北關往復相持,致令彼此狼狽而已。北關所得料之在京外者,姑令監賑使句管,專當各衙門給代之數,勿復煩關北道。自京措備錢木,以爲趁卽上下之地宜當,以此分付,何如?上曰,此則乃料販使,非北道監賑使也,何必繼名監賑使乎?以句管堂上依此爲之,可也。出擧條寅明曰,向者以關東飢民,從自願歸農本土者,自上有今年身布蕩減之令矣。今則賑事已畢,飢民又當還歸本土,此與前日勸諭歸農者,今年身布,一體蠲減似好。聞自賑所,飢民之有身役者,別爲抄出成冊,而關東軍額,本不至如三南之多,故飢民中有役者甚鮮,今雖許減無甚關係云矣。上曰,僅乎濟活之民,又徵軍布,豈王者之政乎?今年身布,一體蕩減,可也。出擧條寅明曰,今番賑事,閔應洙盡心爲之,蓋其人甚精詳,民無死者云矣。上曰,刑判甚爲慈詳,凡事多有條理矣。文秀曰,今番賑恤郞廳,吳命修可謂用人矣。其人筋力甚堅,凡事親自看檢,誠心救恤,賑民歸時,數千餘名,來謝於其人,而痛哭辭歸云矣。上曰,其人何如耶?始炯曰,臣以繕工郞任之,知其人貌雖麤,而素多識見矣。寅明曰,其人素多識見,凡事無不盡心爲之。禁府長房,非先生不入,名官皆入。故吳命修爲都事時,一切嚴防,人皆苦之云矣。文秀曰,如此之人,朝家用之可矣。上曰,卿言是矣。頃者視學時,得士一人。林錫憲爲人甚周密,其淺深雖未可知,而今爲齋郞,其欲行之耶?將爲翺翔耶?彼重臣似知之矣。始炯曰,今則渠方往先山,而旣是觀科之人,則亦非高蹈之士,何可不行乎?上曰,成爾鴻能善於爲宰耶?其縣極淡泊,欲取知禮二字爲之矣。文秀曰,能善治矣。寅明曰,臣新自畿邑來矣,畿民方以飢饉癘疫,死亡相續,將至廢農,所見甚慘,而公私事役甚繁,尤無以支堪。臣謂此時意外禮葬時急事外,雖依法例應行之事,凡係調發民丁者,則竝令一切待秋爲之。有法例者如此,則況於私事乎?以此嚴飭道臣,何如?上曰,依爲之。出擧條寅明曰,近來牌不進無常,至於武將,本無違牌之事,而兵判雖不知幾次違牌,其亦過矣。其所必遞之意,臣知其美意,而六月不遠,何可一向撕捱乎?上曰,此則常談所謂異於突地武將矣。寅明曰,兵曹判書金聖應從重推考,使之卽速行公,而大政六月內爲之事。抄出榻敎寅明曰,吏曹參判元景夏所遭,非銓地而乃經筵事也。其所撕捱,誠爲太過,間間申飭,使之行公宜矣。上曰,吏議事,卿等知乎?予批是乎?寅明曰,判書·參判旣在,則參議無自爲主張之事,許采事,誠謬戾,而朝家處分,則亦過矣。上曰,任珽之爲吏議,予若不爲,孰使爲之?比如巨海一葉,此而欲逐,誠爲非矣。寅明曰,臺閣論一參議,而以此罪之過矣。上曰,渠之乘時欲逐,極無據矣。參判元景夏,參議任珽,申飭行公事。抄出榻敎上曰,今年北道穡事,何如?比己酉年何如耶?問于曺允成,則所聞過於所見,此則所見過於所聞矣。朴文秀曰,比己酉年尤倍矣。上曰,今年雨意甚少,其於北道則好矣。文秀曰,臣觀北伯尹容書,則今年又値凶荒,民將盡劉,以旱爲愕,而若旱則似爲豐年矣。上曰,尹容初當之故也。寅明曰,臣方待罪司僕,有所仰達事矣。月前內乘,以內試射時上敎來傳,以爲內司僕與別軍職等,會射之所,舊有一間亭舍,而近來毁圮無餘,只有空基,自司僕改建事有命云。此與自政院奉旨者有異,雖自司僕措備材瓦,而欲一仰稟始役矣。上曰,此旣爲武臣而設,而昔有今無,故令司僕改建矣。寅明曰,材瓦旣自司僕備置,而至於工匠,則當令該監責應矣。上曰,依爲之。出擧條禮曹參判金若魯曰,今已雨下,祈雨祭姑觀數日爲之,何如?上曰,依爲之。出榻敎寅明曰,聞江都留守金始㷜之言,則方令關西人朴俊元,依中國法,多數燔甎,以爲漸築外城云,而燔出之錢極好,物力則少入,而堅固則勝於石築云。臣意則令三軍門,輪回下送俊元於湖西水營·海西水營·關東各邑,取柴至便。如安賤·長山·春川·洪川等地,限以累百萬張燔置,令地方官典守。國家或有關坊設築之事,則舡路取用似好,以此分付,何如?上曰,依爲之。而燔甎一二張,爲先自備局取來入內,可也。出擧條寅明曰,我國用武之道甚疎闊,專以門閥。文臣若有聲續,則循次用之,而武臣無可試之處,近來雖有別薦之規,而其薦亦不過坐地,不知韜略之,何如?國事可謂罔措,古則武臣多會於備局,與之商確,而今無此規矣。上曰,張鵬翼多氣力,有古將之風,咸恩不但智力,頗有鎭服之才,予皆恃以爲仗,而今已作古人矣。我國之貿貿,莫如戎事,趁此閑暇,培養人才,一新制度,豈不美哉?御將之着戎服入來宜矣。自前或有不如此者,其亦非矣。寅明曰,訓將具聖任頗有古將之氣,且自前久處將任,則必有升資之規矣。上曰,訓將年幾何耶?聖任曰,臣年今五十矣。上曰,予衰如此,五十豈少乎?近來武臣,一經閫帥,皆爲豐碩,此由於身逸而然,年少武臣,申飭宜矣。寅明曰,卽今武臣中趙儆·鄭纘述可用之人,而纘述則圃隱之後也。上曰,曺允成爲人之純實,予已知之,而其勇力何如耶?陽來曰,臣爲關西伯時,以幕裨使之,知其有力矣。寅明曰,捕盜大將朴纘新方遭子喪,且有身病,精力大損於前,難責劇務,捕將之任,今姑許遞,何如?上曰,依爲之。而承旨旣入侍,使左邊大將兼察,可也。抄出榻敎掌令南泰赫進伏曰,臣前後出入臺省,幾至十次,少無一日之責。昨冬下敎嚴截,惶悚待罪,又入筵中,下敎嚴責,臣何敢晏然職次乎?請命遞斥臣職。上曰,勿辭。左副承旨尹彙貞曰,掌令南泰赫再啓煩瀆,退待物論矣。上曰,知道。諸臣仍退出。
上在昌德宮。停常參·經筵。
自昧爽至辰時,有霧氣。
大王大妃殿·中宮殿·賢嬪宮,藥房口傳問安。答曰,知道。
藥房提調臣鄭錫五,右承旨臣曺允成啓曰,伏未審夜來,聖體若何?眩氣或有差減之勢乎?醫官之不得入侍,已過數旬,今日臣等,不可不率諸御醫入診,詳察聖候矣。大王大妃殿調攝之節,更何如?臣等不任區區伏慮,敢來問安,竝此仰稟。答曰,知道。慈殿氣候安寧。予則爲民祈雨,星川皎皎,頻頻涼坐,其猶往來之眩氣加焉,而幸得甘雨,尙有雨意,眩氣雖加,於民幸心。滋陰健脾湯,欲爲進御,依前加入,劑入五貼,只繼進日問候,而旣下敎于入侍醫官後,日次入侍,宜矣。
藥房口傳啓曰,卽伏聞入侍醫官所傳之言,聖候眩氣往來,不無傷暑之致。滋陰健脾湯,勿爲製入,加減生脈散劑入事,已爲定奪。此藥五貼劑入之意,敢啓。傳曰,知道。
尹彙貞啓曰,備邊司郞廳來言,今日賓廳坐起日次,而纔經登對,姑無時急稟定事,頉稟。傳曰,知道。
鄭俊一啓曰,大司憲金有慶,執義朴樞,持平李會元在外,掌令南泰赫避嫌退待,李命坤受由在外,持平朴成玉未肅拜。今日以監察茶時之意,敢啓。傳曰,知道。
曺允成啓曰,明日常參·經筵,取稟。傳曰,停。
李善行啓曰,臺諫出仕事,命下。而家在城外,日勢已暮,待明朝出牌之意,敢啓。傳曰,知道。
又啓曰,今日賓廳坐起,旣已頉稟,所當持公事入侍,而時無公事,不得入侍之意,敢啓。傳曰,知道。
尹彙貞,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
尹彙貞啓曰,兵曹判書金聖應筵敎,申飭之下,今日亦不行公,卽爲牌招察任,何如?傳曰,允。
李世璡啓曰,吏曹參判元景夏,參議任珽,昨日申飭之下,不卽行公,事體未安,竝卽牌招察任,何如?傳曰,允。
又啓曰,同副承旨李善行,今日不爲出肅,卽爲牌招察任,何如?傳曰,允。
吏批啓曰,玉堂·春坊闕員,今當差出,而擬望之人乏少,相避竝擬,何如?傳曰,允。
因侍講院草記,輔德許沃,兼輔德洪昌漢,弼善金宗台,兼弼善李命坤俱在外,上番無他推移入直之員。在外人員,令本院稟旨,以在京無故人差出,待下批牌招事,允下矣。在外人員,合有變通之道,何以爲之?敢稟。傳于李世璡曰,竝遞差。
傳于李善行曰,雖遞差,而侍講院官員,亦如是乎?事體寒心。竝禁推傳旨捧入,政官牌招,卽爲開政。
李世璡啓曰,侍講院官員在外人員,竝禁推事,命下矣。兼弼善李命坤方帶掌令,本職遞差傳旨,爲先捧入之意,敢啓。傳曰,知道。
傳于李善行曰,侍講院官員禁推傳旨,還入。
傳于李世璡曰,政官牌去來,各別催促。
傳于李世璡曰,政官牌去來,更爲申飭。
傳于李世璡曰,政官牌去來,何如是耶?連爲申飭。
傳于李世璡曰,頃已下敎,卽爲開政以入。
有政。吏批,判書鄭錫五進,參判元景夏,參議任珽牌不進,左承旨李世璡進。
兵批,判書金聖應病,參判尹得和病,參議趙尙命入直進,參知未差,同副承旨李善行進。
以閔墡爲掌令,李光運爲輔德,李光湜爲弼善,尹光毅爲兼弼善,金光世爲兼文學,洪啓裕爲副修撰,吳遂采爲兵曹參知,李箕獻爲宗簿正,李挺茂爲北部主簿,申慶普爲殷栗縣監,李道興爲沙斤察訪,尹之彦·宋翼運爲繕工假監役。
兵批,無政事。
右議政趙顯命二十二度呈辭,傳于李世璡曰,安心調理。
以吏曹參議任珽牌不進罷職傳旨,傳于李善行曰,推考傳旨捧入。
兵曹口傳政事,以鄭纘述爲右邊捕盜大將。
曺允成,以弘文館言啓曰,校理兪宇基,修撰李天輔旣有只推之命,副校理金光世由限已過,竝卽牌招察任,何如?傳曰,允。
李善行啓曰,新除授右邊捕盜大將鄭纘述旣爲牌招,命召及大將牌·傳令牌傳授,何如?傳曰,允。
李世璡,以禮曹言啓曰,卽接靖陵直長所報,則今月十四日雷雨時,本陵洞口內,年久檜木震伐,而陵上相距不過四五里之地云。陵上不遠之地,有此雷震之變,極爲驚心,不可無慰安之擧。慰安祭不卜日來十七日設行之意,分付,何如?傳曰,允。
又以禮曹言啓曰,因公洪監司李宗城上疏所陳者依施焉事,命下矣。依聖敎,以其從弟大司成李宗白長子祖得,立爲李宗城之後,而立案成給之意,敢啓。傳曰,知道。
李善行,以戶曹言啓曰,〈因〉傳敎,右議政趙顯命去三月·四月·今五月三朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
又以戶曹言啓曰,嶺南稅太二萬石,朝家許令北運,而本道稅太元數內,年例倭料公貿太,不可不區別也。永定上納作木條太,亦不可不計除也。如是則北運太果不足。其不足之數,所當依廟堂指揮,以某樣穀推移充補。而今觀慶尙監司移文,則以公貿太二千九百七十八石及沿海邑稅米六千石,那移推入於北運太,不足及船價之費,此是大段疎忽處。而又以晉州稅米六百四十五石零,相換慶州下納太一千二百九十一石零,同入於北運中。其曲折,今方自本曹査問矣。上項沿海邑稅米六千石零及公貿太二千九百七十八石,係是科外誤劃者。北運所送,則使之以道內某樣穀,推移充數施行。本曹稅米及作木太,依例上納本曹事,令廟堂急速稟處,毋使正供,無端逋失,何如?傳曰,允。
又以義禁府言啓曰,卽接月令醫員蔣秀芳手本,則時囚罪人鄭崇久處冷地,百病層出之際,自數日猝得輪感,頭疼如碎,四肢不仁,寒熱交作,食飮專廢,時時昏倒云。自前罪人病勢如此,則有保放救療之規,敢此仰稟。傳曰,依爲之。
又以賑恤都監言啓曰,四道乾糧飢民及饋粥饑民,今月十五日輟罷事,旣已草記,蒙允矣。當初萬里倉分給乾糧飢民都數,七千八百六十一口,移給乾糧於平倉。而其中若干名,或次次下送,或査出刪去。尤甚浮黃饑死者,九百餘口,抄出饋粥,稍蘇之後,依前案還給乾糧。而各處飢民,續續來集者,鱗次付粥,隨其蘇健,亦次第移付乾糧,其數又至八百二十口。與前分給乾糧者,合八千二百餘口,自五月初一日從自願,漸次給糧下送。餘存乾糧飢民一千七百七十九口及粥飢民三百餘口,則今日竝皆饋飯後,給糧放送。病幕飢民五百六十六口內,生還者四百五十七口,死亡者八十九口。而卽今方痛者,尙爲二十口,此則今姑留幕給糧,使監官卽爲救療。待其蘇完放送,各所將校·員役,一竝減去,郞廳亦爲減下,而郞廳一員,則謄錄文書修正間,姑爲仍存之意,敢啓。傳曰,知道。
兵批承旨啓曰,判書不參政,且無送西之事,無政事之意,敢啓。傳曰,知道。
都承旨任守迪疏曰,伏以臣於杜門病伏之中,忽承銀臺新命,驚惶感激,罔知攸處。繼因藥院問候,天牌踵臨,其在分義,固當蹶趨承,以效區區微誠。而念臣癃衰之疾,日以沈痼,食飮全却,眞元漸耗,腰脚僂委,行步欹危,重以目病,比益添劇,睫浮瞳痛,長時合閉,殆至於不分白黑,委頓涔涔,斷無轉動之勢,坐違嚴召,實出於萬非獲已。病裏惶隕,求死不得,如此病狀,雖尋常職務,旣無陳力之望,況此喉院長席?爲任固已緊重,且當靜攝之時,兼管保護之責,則其夙夜奔走焦遑效勞者,尤非常時之比。其何可畀之於如臣衰頓病廢之人,以致公私之無限狼狽也哉?非不知聖念記識,不忍遽棄,而朽敗之質,加以疾恙,前後恩除,輒事控免。今此起居之問,亦不能遂悃,卽臣如此,生亦何爲?瞻望雲天,耿結雖切,貼身床席,趨造末由,玆將肝膈之懇,仰瀆宸嚴之聽。伏乞聖慈,俯諒衰疾之萬萬難强,亟遞不敢當之職,以延縷命,仍治違傲之罪,以肅朝綱,不勝幸甚。答曰,省疏具悉。雖知卿之年深,今於此任,意蓋在矣。卿其勿辭察職。
兵曹判書金聖應疏曰,伏以臣,誠意淺薄,前後血懇,終未蒙天日之俯燭。重擔未卸,憂懼薰心,寢食靡安。怳惚若病狂之人,失其素性,日違嚴召,殆不知君命之可畏,其情可謂窮且蹙矣。伏聞昨日筵中,大僚以臣違牌,論斥極嚴,至請重推,而聖敎優容,天牌又臨。臣於是一倍驚惶震惕,益不知置身之所也。噫,受恩圖報無階,區區所自期者,只在於奔走筋力而已,則凡有職責,惟當趨承之不暇,豈敢有慢蹇之意?而惟是本職,責重任大,歷數古人,以武臣受此任者,僅有一二,而若至再至三,惟臣一人。臣是何人,乃敢不顧名器之至重,而晏然冒據?若固有之乎?臣之才能,設或可堪,揆以國體私義,決知其不可,況屢試取敗,本末盡露,則非如初命之姑試於可否之間,而猶且畀之,不賜斥退,尤豈不有損於國體?而臣又不量人器之不稱,徒知榮寵之可冒,而輒敢仍因蹲據,亦豈私義之所敢出哉?執此兩端而論之,則臣之當遞,昭然可見。而大臣則以臣求遞,反謂之無端,臣竊惑焉。噫,臣才識淺短,臨事憒憒,頃過大政,瘡疣百出,每自循省,慙悚無地。今若冒沒復出,又當六月之政,則非但臣心之自愧,亦豈無公議之可畏者哉?顧臣今日之義,雖被萬戮,決無更出之勢。筵敎嚴飭之下,又不得承命,惶隕罔措,求死不得,玆敢走伏闕外,席藳陳懇。伏乞聖慈,憐臣情地之迫隘,兼察重務之久曠,亟許遞臣職名,仍命勘臣罪犯,以肅頹綱,不勝萬幸。答曰,省疏具悉。旣下敎,其在分義,其涉過矣。卿其勿辭,其卽行公。
吏曹參議任珽疏曰,伏以臣,遭罹危怖,身名僇辱,銓路一步,鐵限在前,一味違逋,積有罪戾,悚懍罔措,寢寐猶驚,日夕祈祝,惟在鞶褫。而伏聞昨日筵中,有申飭行公之敎,筵席語祕,雖未得詳,聖上所以開釋臣·庇護臣,使臣得有進身之路者,恩隆意摯,感泣無涯。而顧此危蹙之蹤,轉益迫隘,將至於嚴召日辱,大何日積而後已。此在臣爲不幸之甚,而亦將何益於國事哉?念臣根孤植弱,个立無朋,在家惟父,立朝惟君,常欲以事親者事殿下,而惟其地疎處遠,無以自達其忠。今此特畀,卽殿下恢蕩之至意,則臣雖極愚,豈不欲益勵素蓄,以少贊公明之治?而除書纔降,物色先猜,一政未經,衆鏃隨至,世道和平,已無其望,一身顚沛,無復餘地。雖聖上不欲棄捐,得備任使,而爭奪之地,忌嫉未已,虛縻曠日,卒陷危禍。則旣非聖上終始愛護之盛德,亦豈臣仰恃於慈覆之仁者哉?玆於荐牌之下,隨詣闕外,略控危悃,仰瀆宸嚴。伏乞聖明,俯賜諒察,亟許鐫削,仍治臣前後違傲之罪,以安微分,以肅朝綱,不勝萬幸。答曰,省疏具悉。業已下敎,旣諭相臣,其在分義,豈敢撕捱?爾其勿辭,從速察職。
副校理金光世疏曰,伏以臣於日昨,伏蒙恩暇,將護病母,感祝洪私,隕結難酬。第其病狀,初非偶然,患感之比,似瘧非瘧,轉輾沈痼,素患痰火之症,隨以復劇,委頓床笫,氣息綿綴,實有澟澟難支之慮。臣之煎泣罔措,當復如何?自前此病一發,動踰數旬,臣輒躬自護視,連試藥餌,僅得以回甦,而卽今症形,比前尤一倍危篤。以此情理,豈有頃刻離側之勢哉?卽因由限已過,召牌儼臨,不敢坐違,隨詣闕外,而情私煎迫,不得不更煩宸聽。猥越之罪,尤無所逃,亦何敢自阻於孝理之下哉?伏乞聖明,俯賜矜察,特命鐫削,俾得專意救護,仍治臣罪,以肅朝綱,不勝萬幸。答曰,省疏具悉。爾其勿辭護焉。
副校理尹光毅,副修撰李成中箚曰,伏以掌令南泰赫,以臣前後出入臺省,幾至十次,少無一日之責。昨冬下敎嚴截,惶悚待罪,又入筵中,下敎嚴責,臣何敢晏然職次乎?引嫌而退。未安之敎,不過泛飭,何可以此,輕遞言官?請掌令南泰赫出仕。答曰,依啓。
上在昌德宮。停常參·經筵。
下直,洪州牧使李潤身。
曺允成啓曰,明日常參·經筵,取稟。傳曰,停。
尹彙貞啓曰,大司憲金有慶,執義朴樞,持平李會元在外,掌令閔墡,持平朴成玉未肅拜,掌令南泰赫式暇。今日以監察茶時之意,敢啓。傳曰,知道。
又啓曰,兵曹判書金聖應批旨開釋之下,亦不行公,事體極爲未安,卽爲牌招察任,何如?傳曰,允。
李世璡啓曰,吏曹參判元景夏鎭日違召,無意膺命,參議任珽辭疏承批之後,亦不行公,事甚未安,竝卽牌招察任,何如?傳曰,允。
右議政趙顯命二十三度呈辭。傳于李世璡曰,安心調理。
曺允成,以弘文館言啓曰,新除授副修撰洪啓裕,卽爲牌招察任,何如?傳曰,允。
咸鏡監司狀啓,北靑府色吏等渰死事。傳于李世璡曰,渰死人等,令本道恤典擧行。
上在昌德宮。停常參·經筵。
曺允成啓曰,明日常參·經筵,取稟。傳曰,停。
鄭俊一啓曰,大司憲金有慶,執義朴樞,持平李會元在外,朴成玉未署經,掌令南泰赫牌不進,閔墡陳疏入啓。今日以監察茶時之意,敢啓。傳曰,知道。
又啓曰,憲府連日監察茶時,事甚未安,除在外外,掌令南泰赫·閔墡,持平朴成玉,竝卽牌招察任,何如?傳曰,允。
李世璡啓曰,吏曹參判元景夏日事違召,終不行公,事體誠極未安,卽爲牌招察任,何如?傳曰,允。
鄭俊一,以都摠府言啓曰,副摠管成殷錫,以能麽兒堂上,能麽兒坐起事,二所巡廳晝仕出去之意,敢啓。傳曰,知道。
又以兵曹言啓曰,今十七日武臣堂上以上朔試射時,文試官以禮曹參判金若魯首擬受點矣,身病猝重,勢難進參,副望行副司直鄭羽良亦有身病云,不得已改望以入之意,敢啓。傳曰,知道。
又以義禁府言啓曰,長鬐縣監徐性慶,令該府勘處事,傳旨啓下矣。徐性慶時在任所,依例發遣府羅將,拿來,何如?傳曰,允。
以公洪監司金尙翼狀啓,定山等官居私奴李破回十歲兒子等燒死事,傳于李善行曰,燒死人等,令本道,恤典擧行。
右議政趙顯命二十四度呈辭。傳曰,安心調理。
上在昌德宮。停常參·經筵。
曺允成啓曰,明日常參·經筵,取稟。傳曰,停。
趙榮國啓曰,大司憲金有慶,執義朴樞,持平李會元在外,朴成玉未署經,掌令南泰赫牌不進傳旨未下,閔墡疏批未下。今日以監察茶時之意,敢啓。傳曰,知道。
李世璡啓曰,吏曹參判元景夏日事違召,尙不行公,事甚未安,卽爲牌招察任,何如?傳曰,允。
曺允成,以禮曹言啓曰,今五月十四日大臣·備局堂上引見入侍時,祈雨祭姑觀數日更稟事,榻前下敎矣。初次祈雨之後,雖得小雨,旋卽開霽,連有雨意,終靳霈然,虔禱之禮,亦難遽停。再次祈雨祭,龍山江·楮子島等處,遣宰臣,不卜日來二十日設行事,分付,何如?傳曰,今有雨意,更觀以稟。
趙榮國,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以兵曹言啓曰,今十七日武臣堂上朔試射,因試官有故,改付標以入矣。今已日暮,勢難擧行,而且今朔,旣非祿月,在前如此之時,有仍停之例。今亦停止,何如?傳曰,允。
右議政趙顯命二十五度呈辭。傳曰,安心調理。
李善行,以京畿監司洪景輔狀啓,判尹李箕鎭病重上去不得事,入啓。踏啓字。
修撰李天輔疏曰,伏以家內不淨,屢違嚴召,聖度天大,不加之誅,至有淸齋入直之命,故臣齋宿持被,今其三日。而自昨夕,忽發寒疾,寒止熱作,頭疼如碎,精神昏瞀,氣息喘促,達宵宛轉,有頃刻垂盡之勢。蓋臣妻子相繼遘癘,首尾數十日,出入死生,其在私情,不得不躬自救視,熏染之餘,疑懼在心。而臣之病狀,十分可疑,不敢淹直,以汚淸禁,玆敢倩人搆疏,仰籲於慈覆之天。伏乞亟遞臣職,及時調治,以尋生路,千萬至幸云云。答曰,省疏具悉。爾其勿辭,調理察職。
掌令閔墡疏曰,伏以臣,年邁而漸益疎迂,跡畸而動輒顚躓,此由於涉世昧方,而悔尤自至,尙誰咎哉?念臣自通籍以來,出入從班,亦且十年餘矣。自知名論,不足以動於人,而重於時,杜門屛蟄,未嘗有强策名途之望,而最是臺職之來,爲臣冤業,磨驢之迹,凡幾踐矣,畏影之走,亦已疲矣。末乃有頃年珍島之補,珍島之餘債未了,而又有前年西竄之行,退訟愆尤,都坐臣賦命之奇釁。而聖恩罔極,不加誅絶,在珍島則半年而承召,在西則數月而蒙宥。於是乎天地涵育之恩,不以蠢微而或後,日月容光之照,不以幽隱,而有遺臣之得免道路遺骨者,罔非造化生成之澤。臣雖殞首結草,何以報聖德之萬一也哉?臣方感泣洪私,縮伏自省,不敢以歲月之稍久,甄敍之如舊,有所恬然,不意柏府新除,遽下此際,臣誠惝怳悚懍,罔知所措。顧此釁累賤臣,何以復蒙湔滌之恩,得齒衣冠之列也。噫,臣之西謫事,初旣晻昧,而旋有特旨之放還,則罪名之有無輕重,已經天鑑之俯燭。今不必退提往事,呶呶辨理,而其時臺言,與臣實狀,大有相戾者,本事未暴之前,臣安敢徒藉庇覆之眷,揚揚冒出,重自傷其廉隅也哉?蓋臺臣之罪臣者,以師大之擅出,謂臣之給由,而其時道臣之狀聞,只言其擅離而已。不言其給由則卽此,而給由與否,烏可誣乎?況且逆屬緣坐,何等重大,而爲守令者,其可不報營門,擅自給由,使之出外也哉?臣雖極疎謬,亦非病風喪性,豈不知此等隄坊之至嚴且截,而自速其罪也哉?噫,臣猥以侍從,待罪下邑,凡於職事,盡心飭勉,宜倍尋常,而至使配囚離境,矇未覺察,身爲守土,敢曰不知,此則雖被誅殛之典,亦無所辭。但彼臺臣之勒加以給由之目者,臣尙不省其所謂,此蓋出於一時風聞之不審,然竄配亦重律也。直以不審之風聞,突然論啓,不肯宿留何也?觀於臺啓之語脈歸趣,則以師大之潛往羅州與受由上京,認作同時事,而爲臣之罪,然此自有先後年月之不同者,潛往羅州,固臣在官時事,已悉於道臣査狀及臣之爰辭,有不可掩矣。若其受由上京,在臣未莅任數年前,而師大爲其母,歸葬,請由於其時郡守者也。事之委折,如是判然,而臺臣不分前後,混淪爲說者,不過得之風聞,亦何足怪也?此大臣所以分析筵白,而聖明亦爲之垂察者也。到今言之,此如已瘳之疾,固不欲費辭陳暴,而若夫私心悚蹙,久而靡已,其敢以罪已見貰,便欲自恕,冒沒於職次乎?顧臣衰老無用,旣不合於淸朝之耳目,而情勢臲卼,又如是難强,則一日虛縻,益增愧懼,臣何可不思自靖之義,乃爲仍蹲之計哉?今以監察茶時,天牌下臨,而反復思惟,理難出肅,謹此隨詣,投疏徑歸,臣罪尤大。伏乞聖慈,俯諒微悃,亟遞臣職名,俾安臣私分,千萬至祝云云。答曰,省疏具悉。爾其勿辭察職。
上在昌德宮。停常參·經筵。
曺允成啓曰,明日常參·經筵,取稟。傳曰,停。
尹彙貞啓曰,大司憲金有慶,執義朴樞,持平李會元在外,朴成玉未署經,掌令南泰赫牌不進傳旨未下,閔墡呈辭。今日以監察茶時之意,敢啓。傳曰,知道。
曺允成啓曰,下番翰林閔百昌,以親病陳疏徑出,原疏纔已捧入,上番翰林趙明鼎,因下番之徑出,謂以墜落館規,亦爲陳疏徑出,纔已退却原疏矣,所當直捧禁推傳旨,而此與無端徑出有異,竝推考警責,趙明鼎,卽爲牌招入直,何如?傳曰,允。
備忘記,傳于尹彙貞曰,當該中官,當爲莫重公事,誤踏啓字,極爲非矣。推考。
以副修撰洪啓裕牌不進禁推傳旨,傳于曺允成曰,推考傳旨捧入。
曺允成啓曰,吏曹參判元景夏鎭日違召,尙不行公,事甚未安,卽爲牌招察任,何如?傳曰,允。
右議政趙顯命二十六度呈辭。傳于尹彙貞曰,安心調理。
李善行,以弘文館言啓曰,本館下番闕直,事體未安,副校理尹光毅,副修撰洪啓裕·李成中竝卽牌招,以爲推移入直之地,何如?傳曰,允。
尹彙貞啓曰,明日次對,兩司當爲進參,除在外·牌不進傳旨未下·未署經外,掌令閔墡,正言鄭夏彦,明日待開門牌招,以爲入侍之地,何如?傳曰,允。
李善行,以戶曹言啓曰,依傳敎,右議政趙顯命去三月·四月·今五月三朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
副校理尹光毅疏曰,伏以臣,老母以九耋之年,抱積痼之疾,常在床褥,起居須人,而近以家內時患熾盛,屢次奔避之中,將攝失宜,添得外感,胸膈痞滯,咳嗽苦劇,夜不得寢,食飮專廢,惟其元氣至微弱,故雖一時微感,澟澟有澟綴之憂。臣以獨身,無他兄弟,方左右扶將,焦遑度日,而此際以下番闕直,天牌儼臨,顧今情理,萬無離舍入直之勢。玆不得不隨詣闕外,疾聲哀籲於孝理之下。伏乞聖明,特賜俯諒,亟遞臣職,俾得專心救護,不勝大願。
副修撰李成中疏曰,伏以臣,頃蒙家內不淨,齋宿入直,歷累日而始出,歸見病母,則比又以日候不適,宿疾添劇,飮啖廢闕,昏痛無常。臣方焦憂度日,忽自去夜,猝然大寒戰,仍復發熱,頭重肢疼,精神迷昏,兼以癨氣上衝,頻頻關塞,達曉辛苦,略無分減。而自朝來,又下暴泄,度數無算,氣息奄奄,若無支接之望,人子情理,當復如何?扶將煎泣,罔知攸措。卽以闕直,召牌下臨,咫尺禁扃,亦無暫詣之勢,而在家違傲,分所不敢,謹此隨來,哀籲於孝理之下。伏乞聖慈,亟賜鐫〈遞〉,以便救護,幸甚。
檢閱閔百昌疏曰,伏以臣之老母,年迫六旬,素抱奇疾,每當春夏之際,輒致加劇,而近年以來,氣血益衰,病情益痼,恒委床席,澟澟有朝夕難支之憂,臣之情理,夫豈有離側供仕之勢。而職添簪筆,旣無辭避之路,義重世祿,欲效涓埃之報,苟有一分可强之勢,則惟以在直彈誠,爲區區自勉之圖。而月前狗馬賤疾,猝劇於淹直之時,母病適又添劇,以致冒犯擅離之科,自速違慢之誅。而聖慈曲庇,旣許由暇,又靳例勘,錫類之仁,涵貸之恩,非臣隕結,所能仰酬其萬一。荐召之下,有不敢一向慢拒,分義是懼,私情難顧,抑情趨承,黽勉就直,已閱一望。而母病尙爾沈綿,進退無常,私心憂迫,度日如年,卽於直中,得接家信,則臣母宿病,日來又復挾感,非細症情,一倍添篤,寒熱交攻,胸膈痞塞,飮啖全廢,嘔泄兼作,神識昏瞀,氣息澟綴云。臣聞來精爽飛越,方寸煎灼,急於歸護,頃刻難住,又不得不冒進短章,徑出禁門,臣罪至此,益復萬萬。伏乞聖慈,曲賜矜諒,亟命削臣職名,以肅朝綱,以便救護,幸甚。答曰,省疏具悉。爾其勿辭護焉。三疏竝批
兵曹參知吳遂采疏曰,伏以臣於前月,伏蒙加土恩由,拜辭就道。道聞癘氣充塞,前路行旅,無所着寄,不得已抑情徑歸,歸伏江郊,仍遂感疾不細,素患疾病又添,屢日沈頓,久稽反面,不敢寧處。乃者騎曹新除,及於病伏惶惕之中,臣聞命驚惑,固宜卽日入肅,而臣之見今病情,實難自力。且臣向者名入臺章,混被句斷,其言以不行諫職爲罪,夫人之去就出處,何常之有,各自有一箇道理耳。量而不入焉,不能而止焉,則傍人輒議之,曰宜入也,曰不可止也。又從而斷之以無端,不亦難乎?臣之本來自劃於言議之地,一不敢膺命,固自有深量,向之呈遞,亦非無端,臣之前後忝冒臺地多矣。顧方士大夫風氣銷腐,志節廢墜,從以黨比橫肆,是非不衷,疑貳日深,協恭無期,世道人心,無一可言,徒使丙枕獨憂,屢發中朝之歎。而曾不能披列誠忠,進一言論一事,一向違逋,不免爲默默伈伈之歸,終違報效明主之宿志,其苦情危悃,雖有人不可盡知者,而臣心之負愧慙恨,固不待人言,而自知之久矣。蓋臣於世,行止俱病,語默皆罪,無所處而得其可,臣之措一身,其亦艱矣。然臺臣旣請譴罷,則有不可以事宿,而晏然冒進,敢上短章,略陳區區微衷。伏乞聖明,深賜鑑照,亟命鐫罷,俾臺議稍振,微分少安,千萬幸甚。答曰,省疏具悉。此何撕捱?爾其勿辭察職。
修撰元景淳疏曰,伏以臣釁負至重,蹤迹至危,淸班邇列,不容復塵,自前冬以來,有除輒辭,一未承膺,此固聖鑑之所已俯燭者也。曩者該郞之命,適在太廟親祭,祭日見差執事,辭避無路,冒沒出肅,黽勉供仕,撫躬循省,有靦周行。旋聞母病之報,覓暇歸護,由限已過,還職無期,見方投狀求遞之際,玉署新命,又下意外,臣於是惶隕悶蹙,莫知所以措躬也。噫,已試僨敗之地,不敢抗顔更進,在他職猶然,況此經幄論思之任乎?顧臣言行無素,忱誠未孚,至以人理之所必無者,見疑於君父之前,猶復貪榮戀寵,揚揚冒承,則臣不足言,其於辱聖朝,而羞當世何哉?且臣見抄於講書官,雖愧不似,義同召役,惟以與覩盛儀爲急,竭蹶趨詣於橋門之外,所騎驚逸,墜傷甚重,咫尺前席,無以致身,此實衆目所咸覩。而至煩喉司之啓稟,終致講員之不備,問備薄罰,不足以贖其罪,至今追思,尙有餘悚。臺臣責罰之請,承宣對辨之章,雖多不諒之言,莫非臣所自取也。臣固爲法受罪,而此在臣去就,猶屬餘事,今何足費辭呶呶,有若求辨之爲哉?抑臣目下情理,方有萬分切迫者,臣母重經輪患,床席沈淹之中,新遭夭慽,日夜疚懷,諸症越添,寒熱往來,寢食專却,藥餌無效。臣方左右扶救,方寸如煎,實無頃刻離舍之勢,玆敢猥從縣道,附陳微懇。伏乞聖慈,少垂矜察,亟命刊削,俾臣專意救護,不勝萬幸。答曰,省疏具悉。爾其勿辭,俟間上來察職。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
曺允成啓曰,來二十一日輪對日次,取稟。傳曰,停。
又啓曰,玉堂備員間視事,頉稟。傳曰,知道。
鄭俊一啓曰,大司憲金有慶,執義朴樞,持平李會元在外,掌令南泰赫牌不進傳旨未下,閔墡牌不進,持平朴成玉未署經。今日以監察茶時之意,敢啓。傳曰,知道。
李善行啓曰,今日,持公事入侍日次,而本院時無留公事,頉稟。傳曰,知道。
藥房都提調臣金在魯,提調臣鄭錫五,副提調臣任守迪啓曰,連日蒸濕,伏未審聖體若何?眩氣其有差減之勢乎?前劑入加減生脈散,已盡於昨日,臣等今日當依前下敎,率諸御醫入診,議定繼進當否矣。大王大妃殿氣候調攝之節,近更何如?臣等不任憂慮,敢來問安,竝此仰稟。答曰,知道。慈殿氣候安寧,予則暑眩之氣往來矣。
藥房啓辭下批後,口傳下敎曰,欲與世子同見,來待於時敏堂。
曺允成啓曰,吏曹參判元景夏日事違召,無意應命,事甚未安,卽爲牌招察任,何如?傳曰,允。
以掌令南泰赫,檢閱趙明鼎牌不進罷職傳旨,傳于鄭俊一曰,竝推考傳旨捧入。
曺允成啓曰,檢閱趙明鼎旣有只推之命,卽爲牌招入直,何如?傳曰,允。
傳于曺允成曰,下敎於首揆,而茶飮進御後,有來待之敎則來待。
尹彙貞啓曰,卽者備邊司郞廳來言,以大臣意,今日是賓廳日次,故臣等來會單子啓下矣。伏聞聖候,有暑眩之氣,有妨引接,都提調旣以次對之意,陳達於診筵云,臣等今又退去,待後日來會云矣,敢啓。傳曰,知道。
曺允成啓曰,預備兼春秋,當爲啓下,而宗簿正李箕獻身病方重,兼春秋李晉吉受由在外,無他推移啓下之人。兼春秋李晉吉今姑減下,其代,令該曹口傳差出,何如?傳曰,允。
慶尙監司狀啓,生竹筍,限內不得封進,惶恐待罪事,傳于李善行曰,勿待罪事,回諭。
又狀啓,豐基等官居私奴殷立等,燒死·渰死事,傳于曺允成曰,渰死·燒死人等,令本道恤典擧行。
吏曹口傳政事,兼春秋單蔡慶承。
右議政趙顯命二十七度呈辭,傳于曺允成曰,安心調理。
鄭俊一,以備邊司言啓曰,北兵使南德夏在任卒逝矣,喪柩上來時,依例擔軍題給之意,分付所經各道,何如?傳曰,允。
李善行,以內醫員官員,以都提調·提調意啓曰,議藥同參李東澈有頉之代,當爲極擇差出。方外醫人李道吉術業,最爲精明,以此人差下,令該曹付軍職,冠帶常仕,何如?傳曰,允。
鄭俊一,以兵曹言啓曰,今五月二十一日武臣賓廳講書日次,而中日相値,不得爲之之意,敢啓。傳曰,知道。
又以義禁府言啓曰,卽接月令醫員蔣秀芳手本,則保放罪人安壽長·鄭崇等,病勢今已向差云,竝還囚之意,敢啓。傳曰,知道。
黃海監司宋秀衡疏曰,伏以臣卽伏見副修撰李昌誼之疏,以諸路餓殍相枕,莫體惻怛之盛意爲言,臣於此,竊不勝瞿然慙悚之至。噫,如臣無似,猥叨重寄,連歲饑荒,再經賑政,夙夜憂懼之念,非不欲仰體聖意之惻怛。而才疎政拙,心勞效蔑,一道之內,饑餓顚連者,未知其幾許,則儒臣論斥之言,理所必至,而其辜負重托之罪,臣亦自訟,何可諉以泛論諸路,而晏然蹲據於職次也哉?且臣賤疾沈淹之狀,已悉於前後呼籲之章,今不敢更爲煩溷。而蓋其源委旣深,澌頓無餘,加以今月初,酷遭同氣之喪,生死離違,情理痛毒,久病虛弱之心,一倍傷損,諸般危惡之症,十分添劇,奄奄在席,㱡㱡欲絶。尋常邑牒,亦難自力酬應,大小道務,未免一切抛棄,此其勢必得趁速遞解然後,公私無狼狽之患,軀命有延活之望。病裏祈願轉急,不避煩猥,又此號呼。伏乞天地父母,俯諒臣情勢之難冒,病狀之難强,亟命鐫遞臣職,以謝人言,不勝萬幸。答曰,省疏具悉。其何足撕捱?卿其勿辭察任。
副修撰洪啓裕疏曰,伏以臣之叨侍經幄,已多年矣,而絲毫蔑補,瘡疣百出,伏想聖鑑亦必俯悉,而前後情勢,已無復廁榮塗之理。且於向來臨雍之日,見差講書之任,而適以寒疾未汗,症狀危苦,竟未能自力進參,致有改付標之擧,臣心惶悚,固不待人言之有無。而伊後惠文之彈,糾斥果嚴,至謂之規避疾病之來,固所難免,而事會之巧,未或見諒,此實臣之不幸,尙誰咎也?至今思之,駭汗浹背,顧玆恩除之下,豈敢諉以事在旣往,而晏然冒出,自同無故之人,重貽輕臺言之誚哉?況臣癃衰之質,新經大病,舊患痰火之祟,乘虛更作,乍歇乍劇,殆無一兩日安過之時,以此病狀,尤無以强起祗肅,出入筵席,昨犯違傲,計非獲已。而未蒙重勘,召命又降,惶隕感激,靡所容措,而區區情病,如右所陳,不得不略陳危悃,徑歸私次。伏乞聖慈,俯賜矜諒,亟許鐫免,俾安私分,少延殘喘,不勝幸甚。臣於乞免之章,不宜贅及他說,而竊有愚淺之見,敢此附陳焉。嗚呼,天人之際不遠,而降災降祥,其幾孔著,自古危亡之國,未嘗不有災沴先爲之兆,豈不大可懼哉?不幸近年以來,可駭可愕之變,式月斯生,至於妖孛見,而乾象示警,地震數而坤道失寧,其他霜降日食等災,殆不暇殫擧。以民事言之,則關北一路,卽國家豐沛之地,而荐歲大歉,人將盡劉。兩西·關東,亦皆告飢,道路襁屬,無非東北流民,勿論京外,癘疫又復大行,十家九痛,無或得免,而諸道死亡之狀,聞極驚心。如北伯所報,一朔內五千餘名之數,則兵火之慘,何以加是?人主之所畏者天,而咎異若是,國之所依者民,而凋瘵至此,此正君臣上下恤恤遑遑,講究消弭之策,區劃賑濟之政,如同救焚拯溺之時。而竊覵朝廷之上,未有大振作之擧,雖以過去事言之,頃者殿下之闊於引接,倦於酬應,甚非延訪求助之意,若夫親臨視學,是何等曠典?而十年之內,擧行至再,右文之化,孰不欽仰?而第事有美於聽聞,而不切於時者,此等典禮,可行於物阜民安之時,以之賁飾太平之象,在今飢癘遍國,民命近止之日,恐不爲急先之務也。且泮中立碑,出於惡朋比之聖意,而以實心行實政,自有祛黨之術。況魯論一部,無非諸生誦法之地,獨拈此一句,以爲書石之戒者,得無近於文具。而伏聞碑後所入,其費甚夥,其在節縮之道,雖於豐年樂歲,惟當爲民惜財。而今以幾千饑口所可活之資,用之於一石,夫露臺之費,不過百金,而漢文猶以中人十家之産,惜而止之。臣愚死罪,竊恐殿下之所自期者,每不在於漢唐中主,而此一着,反有歉於後元之治也。噫,殿下所以倚信群下,責勉朝著,誠有厚望,而其所以仰答聖心者,未見有精白奉承之效,此何故也?廉風日喪,私意橫流,名園甲第,盡歸豪門之所占,饒司腴邑,率作勢家之遞兒,日夜所經營揣摩者,罔非封己之術。而甚則筵席入對之際,擧以杜干囑爲言,退而考其私,則等閑差除鮮有兩銓之自主,雖至諸司軍門,至微至賤之役,亦皆有宰相之言而後得禁絶。饋遺之說,日出於廟堂之上,而人不懲畏,苞苴公行至如歲饋節扇之屬例送之外,亦多有別封,其數不翅倍蓰。而恬然受之,不以爲怪,小事如此,則大事可知,殿下其將何恃而爲國耶?伏願殿下,益加驚惕,飭勉臣隣以答天譴,以紓民憂焉。無任激慨之至。答曰,省疏具悉。其勉者宜勉矣。爾其勿辭察職
壬戌五月二十日巳時,上御養正閤。王世子侍側,藥房入診時,都提調金在魯,提調鄭錫五,副提調任守迪,假注書洪吉輔,記事官崔一奎,編修官李昌碩,醫官金應三·吳志哲·金壽煃·鄭爾柱·方泰輿·許錭入侍。右承旨曺允成追後入侍。諸臣以次進伏之際,副提調任守迪老病氣喘,不能上階,上命扶而上殿,問曰,何時玉堂乎?都提調金在魯曰,戊申年間爲玉堂矣。上曰,以承旨出入不甚久,而其間甚衰老矣。在魯曰,兼有眼病矣。提調鄭錫五曰,筋力本强健,而年來甚衰老矣。上曰,不知如此,欲一見矣。今見之,夙夜奔走之職,果難爲之矣。使之就坐。注書出召他承旨,以代房入侍。在魯曰,其意必欲一次入侍,故不請變通矣。右承旨曺允成進伏。在魯曰,代房承旨旣已入侍,副提調使之出去宜矣。上曰,可也。在魯曰,臣於向者辭陛時,已伏審眩氣有加,不勝區區憂慮之忱矣。今日藥院下批,又承暑眩之氣往來之敎,或因近來旱熱,而致此添加耶?上曰,初一日救食時,已有眩氣,而近又以悶旱惱心,初次祈雨祭時,達宵不寐,其後症似挾暑,而眩氣亦漸有加,兼有惡心之症矣。在魯曰,下敎諸症,似是暑感矣。上曰,往往有昏冒之氣,此必是暑眩也。在魯曰,聖候如此,而東朝安否之節,連日不廢,或於聖候乍勝之時,而爲之耶?或强而爲之耶?上曰,此一節則別無添病之事,而不但東朝問候,雖在燕居,亦不脫上衣矣。在魯曰,當暑着衣勞動,汗液多流,則腠理不固,此爲可悶矣。上曰,雖當暑節,汗不沾衣者,蓋數三年矣。在魯曰,大妃殿氣候一樣乎?上曰,頃者湯劑進御之後,痰候或往來矣。在魯曰,日昨聞醫女所傳之言,大妃殿有感氣,且有頭痛之候云矣。翌日則有差勝之敎云,今果有夬減之效乎?上曰,日氣不調,則輒有咳嗽,日氣和順,則卽爲差復矣。在魯曰,染氣之外,輪感亦熾,無人不痛,日候乖常,此時憂慮,實爲無限矣。王世子今方侍側,氣候之安寧,可以仰揣,而連日開講,文義漸益通暢乎?上曰,所讀果能融會矣。在魯曰,誠爲喜幸矣。醫官久未入侍,今使之診察聖候宜矣。上曰,久不見醫官,故予亦欲問之矣。在魯曰,醫官診候時,使之瞻望玉色宜矣。上曰,然矣。生脈散進服之後,寢睡稍勝繼進當否竝奏,可也。氣升時則耳中有聲,此亦飮暑所傷耶?金應三診曰,左右脈候度數調均,而大體有不足之候,此乃傷暑,非感氣而然也。耳中有聲聖候中氣不足之時,則自前如此,茶飮中加治暑之劑,連進數三貼似宜矣。上曰,藥名達之。應三曰,參蓮茶好矣。金壽煃診曰,左三脈不沈而調,右三脈亦不帶滑,六部度數大抵調均。而暑節脈候,例有不足之慮下敎諸症,皆由於中氣不足之致,生脈散則功效似弱,首醫所達參蓮茶,似好矣。鄭爾柱診曰,左右六部脈度俱爲調均,而終涉不足,前進茶飮,兼附治暑之劑似宜矣。方泰輿診曰,六部脈候似浮,而大體則不足,似不無傷暑之症,茶飮中加治暑藥宜矣。許錭診曰,左右脈度不足之中,微有帶浮之候,臣之愚見,則以爲似有感候矣。在魯曰,仰瞻玉色,消瘦之中,似有傷暑之色矣。上曰,自前暑節,則氣候稍勝矣。近來則漸異於前,初炎已如此,前頭似難堪耐,起動時則輒覺有眩氣矣。錫五曰,親享擧動及親臨救食,連有勞動之節,傷暑添眩,理必然矣,實深憂憫矣。在魯曰,救食之時,臣未入侍,而仰察日晷之際,自難避陽,此時一傷,必成源委,醫官輩雖以茶飮爲請,而臣意則湯劑似勝於收效矣。上曰,予則以爲,茶飮勝於湯劑,名雖曰茶,其實則參也。應三曰,脈法固爲難知,臣豈敢輕易爲說,然諸醫或以帶浮爲言,而臣意則浮中無帶數之候,似非感氣。參蓮茶人參三錢,蓮子肉二錢,加香薷薑汁炒一錢五分,連進數三貼,則補心脾治暑氣,無出於此矣。壽煃曰,臣亦以爲卽今聖候,非有可解之感氣,首醫所達之藥好矣。上曰,生脈散姑停,參蓮茶三貼製進。榻敎上曰,診世子脈。應三診曰,左右脈度調均,合於天時矣。臣等之不入侍東宮月餘矣,仰察玉色,豐潤充備,大勝於前日矣。壽煃曰,脈度俱極調均,氣色敷腴,體貌豐碩,比前尤勝矣。爾柱·泰輿·錭所達皆同。上曰,頻出遊戲,甚善行步,故肌膚似黧,而堅實則勝於前矣。應三曰,沖年胃氣未能充實,故食治之過,最易受傷,生冷則尤有害,自上必加申飭撙節,無傷於此則好矣。在魯曰,暑節飮氷,雖快一時,而其害甚大,臣則一生不食,故亦不思食矣。錫五曰,此時杏櫻之屬,皆有害矣。上曰,杏則予本不食。在魯曰,眞瓜有滌暑之效,不妨少進,醫書以爲眞瓜少服,則治暑矣。上命世子還入。在魯曰,世子面部充滿,起居之際,宛似成人貌樣,實深喜幸矣。在魯復進曰,大臣以下方會賓廳,而卽今聖候有妨引接,姑令權退宜矣。上曰,當更分付,觀予氣候稍勝之時,使之更會,可也。在魯曰,臣之今行,鄕村無一乾淨處,省墳之時,恩賜澆奠,亦不得設,草草往還,而沿途癘疫,極爲可悶。以旱災言之,則臣所經六七十里內,姑不甚暵乾,屢次小雨之餘,亦多移秧之處,村民輩或以前頭成霖,恐妨收麥爲慮矣。上曰,我國人每於憂旱之餘,旋復憂霖,人情可嘆,頃於禮曹祈雨之稟,命之姑停矣。在魯曰,今日次對,姑爲停止事,承旨當書出乎?上曰,出言于大臣卿宰,使之微稟,句管堂上,欲使入侍矣。予氣如是不平,服茶後差勝,則數日後,當引對矣。在魯曰,大妃殿諸症候,別無議藥之事乎?上曰,然矣。退出。
上在昌德宮。停常參·經筵。
巳時,太白見於未地。午時,日暈。
大王大妃殿·中宮殿·賢嬪宮,藥房問安。答曰,知道。
鄭俊一啓曰,大司憲金有慶,執義朴樞,持平李會元在外,掌令南泰赫呈辭入啓,閔墡牌不進傳旨未下,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,右承旨臣曺允成啓曰,伏未審夜來,聖體若何?茶飮其已進御,而暑眩之候,或有差減之勢乎?今日臣等率諸御醫入侍,更爲詳細診察宜當。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣。予則眩氣一樣,大抵向者當陽坐庭,有挾暑之氣,而近因欲雨,熏蒸兼暑氣而雖加,茶飮進御,自可愈矣。只湯劑繼進日問候後,日次入侍宜矣。
李世璡啓曰,吏曹參判元景夏違牌爲事,終不行公,事體誠極未安,卽爲牌招察任,何如?傳曰,允。
備邊司薦望,北兵使禹夏亨·趙虎臣·申漫。
右議政趙顯命二十八度呈辭,傳于李世璡曰,安心調理。
尹彙貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允成,以弘文館言啓曰,本館下番闕直,事體未安,修撰李天輔由限已過,副修撰洪啓裕疏批已下,竝卽牌招,以爲推移入直之地,何如?傳曰,允。
鄭俊一,以義禁府言啓曰,前輔德許沃,前兼輔德洪昌漢,前弼善金宗台,前兼弼善李命坤等,禁推事傳旨啓下矣。許沃下往牙山地,洪昌漢以覲親事林川縣下去,金宗台下往廣州地,李命坤以覲親事原州牧下去云,依例發遣府羅將,竝拿來,何如?傳曰,允。
上在昌德宮。停常參·經筵。
鄭俊一啓曰,大司憲金有慶,執義朴樞,持平李會元在外,掌令南泰赫再度呈辭入啓,閔墡牌不進傳旨未下,持平朴成玉未署經。今日以監察茶時之意,敢啓。傳曰,知道。
李世璡啓曰,吏曹參判元景夏鎭日違牌,無意應命,誠甚未安,卽爲牌招察任,何如?傳曰,允。
又啓曰,檢閱閔百昌由限已過,卽爲牌招入直,何如?傳曰,允。
右議政趙顯命二十九度呈辭,傳于李世璡曰,安心調理。
慶尙監司狀啓,南海居良人姜順日妻良人姜召史等渰死事,傳于李善行曰,渰死人等,令本道恤典擧行。
李世璡,以弘文館言啓曰,本館下番闕直,事體未安,副修撰李成中由限已過,卽爲牌招入直,何如?傳曰,允。
李善行,以慶德宮修理所言啓曰,自內各殿·各堂及所屬行閣,率匠手,一一看審然後,當爲修補,以此分付守宮內官,何如?傳曰,允。
都承旨任守迪疏曰,伏以臣年旣篤老,病又沈痼,陳力就列,斷無其望,今玆恩除,寧有一分承當之勢,而只緣玉候欠和,診筵隔日,職忝近密之地,兼管保護之任,其在誠禮分義,不可以賤疾之難强,徑爲辭遞之計。且臣迹阻軒墀,已有歲年,思欲一近耿光,以少伸耿耿寸誠。計待藥院之日次,重尋文陛之舊步,威顔咫尺,貳極傍侍,恭修起居之問,仰瞻岐嶷之表,此實病廢賤臣,千載一時之幸會。而積衰之氣,殫竭於趨走攀登之際,加以弱脾傷暑,宿食成癨,筋骸束縮,胸膈痞塞,及登筵席,神精昏瞀,知覺都迷,若將泯絶。賴灌藥物,稍得鎭定,始乃開睫,不知此身,何自歸臥院廬,特命黃門,扶腋下殿,此何等異數?而惛然不省,未能惶恐辭謝,偃蹇扶出於至尊敬之地,追思悚澟,此何人哉?噫,仁天雨露,霑不擇地,如臣無似,濫被盛造,涓埃蔑效,氣力垂盡,此世圖釀無報,惟以戒子孫竭忠竭誠,少補臣未報之萬一。而第是一登前席,躬承聖候,亦且以疾未遂,積年延頸之願,耿結在中,而又不得近前覲見,以效攢祝之忱,區區恨缺,益復如何?經宿調治,痛勢無減,昏倒席第,奄奄欲絶,夙夜重地,不容虛縻,玆將短疏,仰瀆崇聽。伏乞聖慈,俯諒臣老病實狀,仍遞臣見帶職名,俾得安意將息,以尋生路萬幸。答曰,省疏具悉。初批雖諭於登對旣知,而諭大臣者,夙夜之任,豈强之於卿?許副焉。
領議政金在魯箚曰,伏以臣,伏見副修撰洪啓裕之疏首,以災異荐臻,飢癘孔慘,而朝廷之上,未有大振作之擧爲言。噫,臣雖庸陋,職在輔相,値此無前之變歲,驚懼焦熬之念,豈嘗晷刻弛忽?而誠未上格,識未通務,終不能有以弭天災,而濟民命,仰紓至尊宵旰之憂,臣之負職之罪大矣。其疏又論宰相干托之弊,此固近來言事者之套語,臣亦累經引嫌,非不存戒而,點檢前後,毋論言之公私,不可謂全然噤默,則譏砭之來,惟當受而加勉。至於苞苴公行,歲饌節扇,皆有別封而恬受不怪之說,尤不勝其瞿然也。歲饌別封,未或見聞,而節扇則或以舊時幕屬,或以一家親戚,隨品例封之外,間有若干別封。而此則非今斯今,前輩之所不却,故臣亦泛看而例受,曾不悟其大害於辭受之節,臣誠慙悚,種種釁咎,疊發如此,其何可靦然仍冒於具瞻之地?伏乞聖明,亟賜鐫免臣職,以謝人言,以安微分,千萬幸甚。答曰,省箚具悉卿懇。此不過循例相勉者,卿何撕捱?卿須安心,勿辭視事焉。仍傳曰,遣史官傳諭。
江原監司金尙魯疏曰,伏以臣,得伏見嶺伯前後疏,因一移轉事,大加恚怒,譏詆備至。噫,此曷故哉?臣方爲民乞救者,與敓在人,操縱在人,主客之勢,有萬相懸,若於公私往復之際,煞有消詳,不至落落。而無奈何,則與人較挈,本非好事,無中生有,亦一苦境,臣以何心,連章籲急,而不知止也。東沿九邑,雖皆設賑,若以賑資論,則不必萬包,得五六千包足矣。而尤尤甚之高·通·歙三邑還糴一半,因朝令停捧,一半當捧,而未捧者,殆又半之。尤甚之江·襄·杆三邑,亦多未捧,厥數以累千計,以此之故,元戶接濟,萬萬遑急,萬餘包之得不得,而束民之生死判焉,當此時也。臣之焦腸爛喉,思所致之者,庸有旣乎?假使臣悶隘之極,語欠委曲,所爭者公,非有私喜怒耳。如有可以辨之者,平說事理可矣。何爲而枉費聲氣,全沒同朝相敬底意思也。臣竊爲之慨然,況其所以怒臣者,最在於請備郞一事,而備郞如不去,則後劃六千包,何由括出於左沿如洗之中,趁時裝發,得救此許多民命乎?活民事大,逢怒事小,雖以此博取困苦,有加乎斯,臣當知罪知罪,然先劃四千包之關風阻運,勢之使然。而飜作把臣之柄,大同船累十隻之勒奪替載,責有所歸,而亦成罪臣之案,眞所謂欲加之罪,何患無辭者也。至若心不能無疑一句,疑亦多岐,雖未知所疑者何居而言,不可若是其䵝昧也。臣亦有筆,所可復也,非不知一一條辨,而臣年不至全稚,何必效他口氣,且得穀而濟民,則臣責必矣。說來說去,轉惹鬧端,非臣本意,臣欲以古人不失和氣之義處之,然人之發怒,由於臣丐遞,由於臣則臣獨厭然自在,仍冒職次,亦豈理也哉?伏望聖明,遄降威譴,以謝隣藩之怒,不勝厚幸。且臣於諫臣請罪,流民最多邑守令事,有大悚恧者,本道不幸全一路,而連歲大無,貽聖上宵旰憂者大矣。惻怛之意,屢形辭敎,痌若在躬,錦玉弗遑,旣移粟以濟之,賜錦以賑之前後拯救之道,靡不用極。而今又念賑後之阻饑,愍一夫之不獲,特下十行絲綸,如傷之德,盎若春溫,勅勵之旨,森如鈇鉞,嗚呼,盛哉。非殿下之至誠恤民,如是勤摯,則關以東萬千生靈,安得以保有今日?臣旣待罪方岳,兩載按賑,每一奉敎,感惶弸中,非不欲殫竭心力,夙夜撫摩,俾有以各奠厥居,少答德意之萬一。而臣誠才分魯下,智兼淺短,賙濟失其策,董飭乖其方,使流丐多入京城,邑宰至被臺抨,則一則臣罪,二則臣罪,凡有咎責,臣當首之,顧何敢,以事勢爲諉,倖免爲幸乎?此亦臣不容不遞之一端,附陳自劾之義,冀受應勘之罪焉,無任戰兢之至。答曰,省疏具悉。卿其勿辭察任。
上在昌德宮。停常參·經筵。
大祖大王忌辰齋戒。
李世璡啓曰,右議政趙顯命三十度呈辭,到院,而以國忌齋戒,留院之意,敢啓。傳曰,入之。
又啓曰,左議政宋寅明箚子,到院,而以國忌齋戒,留院之意,敢啓。傳曰,入之。
鄭俊一啓曰,大司憲金有慶,執義朴樞,持平李會元在外,掌令南泰赫三度呈辭留院,閔墡牌不進傳旨未下,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,右承旨臣曺允成啓曰,伏未審日間,聖體若何?暑眩之氣,其或有差歇之勢乎?前劑入茶飮三貼,伏想已盡進御,今日臣等,當依聖敎,率諸御醫入診,詳察議定繼進之劑矣。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣。予則暑眩之氣,當下敎于入侍醫官矣,問于醫官劑入宜矣。
藥房下批後,口傳下敎曰,召見醫官後,從當見之,只都提調留在宜矣。
藥房口傳啓曰,入侍醫官退出後來言,上候傷暑之氣,尙無顯減,淸暑六和湯本方,人蔘加五分,進御三貼,實爲得宜,只以此稟達於榻前云,此藥劑入之意,敢啓。傳曰,知道。
右議政趙顯命三十度呈辭,傳于曺允成曰,安心調理。
備忘記,史官一員待命,騎馬三匹立之。
以吏曹參議任珽牌不進罷職傳旨及校理兪宇基,修撰李天輔,副修撰李成中,洪啓裕牌不進禁推傳旨,傳于李世璡曰,竝推考傳旨捧入。
李世璡啓曰,吏曹參判元景夏日事違召,無意應命,事體誠甚未安,卽爲牌招察任,何如?傳曰,允。
傳于李世璡曰,暑眩之氣姑如此,而以民事有下敎事,領·左相·備局有司堂上·北道句管堂上蕩春臺進去,堂上竝爲入侍。
鄭俊一啓曰,卽者備邊司郞廳,以大臣意來言,依下敎來會云矣,敢啓。〈傳〉曰,引見。
李善行啓曰,卽者備邊司郞廳,以大臣意來言,江華燔磚,依下敎取來矣,敢稟。傳曰,入之。
有政。吏批,判書鄭錫五進,參判元景夏,參議任珽牌不進,同副承旨李善行進。
兵批,判書金聖應病,參判尹得和病,參議趙尙命入直進,參知吳遂采未肅拜,右承旨曺允成進。
以李益炡爲都承旨,李行敏爲掌令,兪彦國爲正言,趙尙絅爲判尹,李濟遠爲副校理,李東明爲古阜郡守,鄭光震爲光陵參奉。
綾州牧使李廣義今加通政。
以禹夏亨爲北兵使,姜梡爲羅州監牧官,李箕鎭·任守迪·金光世爲副司直,李道吉爲副司果。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
曺允成,以兵批言啓曰,同知中樞府事張遠翰垂死之年,得除本職,天恩罔極,一謝恩命,而桑楡日迫,病且沈苦,萬無肅謝之望云。忠翊衛將李壽彦身係軍門,兩處供職,事多苟簡云。西樞雖是閑局,不可一向虛帶,宿衛輪直之地,亦不宜暫曠,竝今姑改差,何如?傳曰,允。
傳于曺允成曰,賑恤堂上以下,竝書啓。
以吏曹參議任珽牌不進罷職傳旨,傳于曺允成曰,推考傳旨捧入。
曺允成,以弘文館言啓曰,本館下番,連日闕直,事體未安。校理兪宇基,修撰李天輔,副修撰洪啓裕·李成中旣有只推之命,竝卽牌招,以爲推移入直之地,何如?傳曰,允。
李善行,以戶曹言啓曰,依傳敎,右議政趙顯命去三月·四月·今五月三朔祿俸,令倉官更爲輸送于本家,則以爲見方疾病淹篤,尋單乞解,不當冒受常祿云,祿俸又不領受,何以爲之?敢稟。傳曰,令倉官更爲輸送。
左議政宋寅明箚曰,伏以日昨儒臣之疏,備論近日災異之可畏,飢癘之孔慘,仍又咎斥廟堂至嚴,臣於此不勝瞿然慙悚之至。臣之所忝竊者,卽古所謂理陰陽之任,而無狀尸職,致令災沴至此,此已早宜斥退,仰觀俯察,非不懍然知懼,悚然驚心。而顧未有消弭拯濟之術,可以仰寬宵旰之憂者,則雖以聖度之天大,亦難每加包容,且況關節之戒,鞭靴之禁,臣豈不欲致謹於此。而顧乃居董正之地,旣未能正己而率人,又或不免有反省,而自愧者,則臣之罪,尤無所逃矣。然儒臣之言,誠今日藥石也,只當佩服交勉之不暇,尙何敢費辭自解?而亦不可晏然仍冒於匪據,以重儒臣廉恥日喪之憂。伏乞聖明,亟賜譴罷,以礪世道,以謝公議焉。答曰,省箚具悉卿懇。旣諭於首揆之批,卿須安心勿辭,其卽視事焉。仍傳曰,遣史官傳諭。
壬戌五月二十三日酉時。上御熙政堂。領·左相·備局有司堂上·句管堂上·賑恤堂上引見入侍,領議政金在魯,左議政宋寅明,刑曹判書閔應洙,右參贊朴文秀,禮曹參判金若魯,副司直金尙星,同副承旨李善行,假注書朴垂裕,記事官崔一奎,編修官李昌碩以次入侍時,領議政金在魯進伏曰,朝者聞醫官來傳之言,則聖候少無顯效,有妨於引接臣僚云,臣等憂慮,何可盡達乎?上曰,頃者救食時,當陽而坐,此必飮暑而然也。且今欲雨不雨,日氣薰蒸,精神亦隨而迷亂,若飮湯劑,則自可差愈,頃有待差後,引接之敎,而今則雖不少差,亦何妨也?在魯曰,水刺之節,何如?夜短寢睡,亦何如?上曰,此則不妨矣。在魯曰,大王大妃殿氣候,何如?上曰,一樣矣。在魯曰,臣惶悚敢達,而今日若入診,則欲與醫官,有仰稟事矣。大妃殿自正月,右邊足趾小傷,頗有牽引之症,而其後引洗而水入,漸成濃汁,頗帶血色,形如贅疣矣。醫女以爲不輕,仍欲轉達於大朝,則大妃殿嚴斥,使不得聞達矣。渠輩雖惶悚未達,而其爲憂慮,何如?上曰,下敎雖如此,豈可不達,且大臣則雖以此陳達,不必爲非矣。在魯曰,明日則欲爲問候,而當劑藥以入矣。上曰,若如此則必將下責於醫女矣。在魯曰,王世子氣候,亦何如?上曰,安過矣。在魯曰,癘氣漸熾,甚於戊寅,而痛者遠則五六日,近則三四日,閭里多有不淨之憂,臣等出入,亦甚惶悚矣。上曰,以此爲嫌,則豈有入侍之人乎?時氣自然如此矣。在魯曰,今年牟麥,兩西則最爲凶歉,而兩南則似聞稍登矣。秋事又或不幸,則救民之策罔措,見今嶺南浦倉,蕩竭無餘,今年則申飭道臣,以別會耗穀,預爲儲置四五千石宜矣。左議政宋寅明曰,日昨見嶺伯報狀,則以浦倉傾竭爲慮,請以射軍木代錢餘數,貿牟運置,故許之矣。所貿之穀數,似不過千餘石,此極零星,本道別會牟耗必數多,參酌添劃,與所貿牟,合限五千石,備置浦倉事,分付,何如?禮曹參判金若魯曰,本道別會耗,本來不些云,不必以射軍木代錢之貿牟者,合計爲五千石矣。以別會耗牟限五千石,使之備置於浦倉,貿牟則又爲添補,似無妨矣。上曰,依爲之。出擧條在魯曰,北兵使已死,邊上重地,不宜久曠,開政速出,何如?上曰,注書出去,政官牌招,卽速開政事,分付,可也。臣垂裕承命出去,分付後還入。在魯曰,嶺伯方差出,而諸議皆惜,前監司欲仍存矣。上曰,此則左揆所達矣。在魯曰,沈聖希方遭子喪,且多疾病,其在情理,有難强借,至於嶺伯,旣異他道,必得鎭定之人爲之事,臣與左相商確,而金致垕本不爲偏論,又有監司之才,皆惜其沈屈矣。且趙榮國則爲人精詳,多有鎭物之才,欲爲擬望,而方在違罷中,敢此仰達矣。上曰,左揆屢言金致垕事,而第以暫爲承旨,不知其人如何矣。寅明曰,趙榮國臣有姻婭之嫌,固不敢言,而金致垕則聞其必善爲之矣。在魯曰,趙榮國敍用後,方可擬望矣。上曰,敍用,可也。抄出榻敎寅明曰,慶尙右道風落木,曾令統營區劃發賣矣。統營已以發賣之數,成冊報來,而數亦不貲,趁此麥農之稍勝,一竝從市直貿牟,輸納浦倉爲好,以此分付本道,何如?上曰,依爲之。出擧條在魯曰,持此狀啓欲達,而今則日暮眼暗,使左相仰達可矣。上曰,唯。寅明曰,此則戶曹草記也。嶺南稅太二萬五千石,朝家旣令北運,而稅太元數內,除出倭料公貿木條,不滿二萬五千石之數,則本道宜卽具由狀稟,本曹亦當磨鍊,計數後或請減數,或請給代。而不此之爲,本道直以稅米相補,北運不足之數,本曹到今始欲還推,皆有不察之失矣。第北運則旣已依朝令充數,今無可推之道,而本曹經用緊重,稅米元數不敷,而事體亦非大同之比。大同北運之代,亦以軍作米計給,則稅米相補,北運之數,有不可不給,代倭料公貿木條之在本道者,令本曹推用,軍作米四千石,劃給本道,以爲倭料公貿木推移措備之地。至於舡格糧,當以儲置中計下,而亦以稅米磨鍊者,未免差誤,更令以儲置會減,稅米則還納本曹,而此或有掣礙,則改以儲置計減後,稅米代上納還報亦好,以此分付,何如?上曰,依爲之。出擧條寅明曰,此乃江原監司金尙魯狀啓也。昨年因監賑御史金尙迪書啓,伊川古味呑設鎭·設倉便否,令道臣査報矣。今此狀啓,以爲古味呑,雖云險阻,非如關隘,則不必設鎭,而去官府絶遠,平時糶糴,凶歲分賑,民人之遠路往來,誠爲大弊,古味呑近處佳麗洲,宜設置一倉云云矣。設鎭誠無名,而至於設倉,則地方稍大之邑,例有外倉,雖不必煩稟朝廷,而道臣·守令,亦可從便設置,古味呑旣與官府絶遠,則許令設倉,以除民弊,亦似無妨矣。上曰,令道臣便宜爲之,可也。出擧條上曰,金尙迪雖已有達,而其處民皆雄云矣。王者爲民之道,使龍蛇,化爲赤子,而設倉未知何如矣。在魯曰,設倉,道臣·守令亦自爲之矣。寅明曰,此乃統制使狀啓也。北運穀一萬石裝發時,船格糧,以別餉米取用,監營北運時舡格糧,亦以此米用下矣。海防儲餉,爲緩急備邊之需,而遺在虛疎有非重邊圉之道,以某樣穀,推移還報爲宜云云矣。別餉設置,所重有在,不可任其耗竭,監統營旣各有別會,監營所用船格糧之代,以監營別會耗還報,統營所用舡格糧之代,以統營別會耗還報。而一時盡數還報,恐或未易,限兩年畢報之意,申飭,何如?上曰,依爲之。出擧條寅明曰,此則東萊府使金錫一,以漂人事狀請稟處者也。近來人心奸僞,潛商多路,我國漂人之自日本送來者,或慮其奸弊,刑推定配事,新有事目矣。今此漂人,則以固城居民,舡運北關,移轉穀而中路漂風者也。無他隱情,而爲運國穀,出死入生之類,施以嚴刑,亦涉可矜,似當有參酌分揀之道矣。上曰,此則分揀放送,可也。出擧條上曰,秋判進來,向欲下敎,而民事不可久爲遲滯,今則何以爲之?刑曹判書閔應洙曰,乾糧與設粥之民,初欲以望日放送,渠輩甚以爲難,故限以初一,使之漸次歸土。而旋聞兩麥皆凶,旣散之後,不知某處歸屬,成給公文以送矣。今則渠輩幾盡罷去,或下三南,或歸本土,在城中者,其數不多,其中有身役者,方爲抄出,以稟於廟堂。而關東流民,曾有今年身役停捧之令,北關及兩西流民,亦各有身役,而此則雖多,非朝家所捧者,其在一視之道,似不宜異同,宜令一體停捧矣。上曰,在王者之道,豈可更徵身役?若自該廳抄送,則句管堂上,似知之矣。右參贊朴文秀曰,畢賑後分送賑民時,雖知給糧,日幾名下去,而若其畢竟所歸處,則不能詳知矣。槪臣意則若於罷賑時,更爲照管,則遇民必有希望遲留之慮,莫如依前例,任其所之,可也。故臣曾與賑堂,有多少商量而爲之矣。副司直金尙星曰,頃日親承傳敎,勸諭下送之流民,則卽爲發關於各該邑,使之報知其歸土與否,至於每巡乾糧分給後,從願下送者,則渠雖以還歸故土爲言,而畢竟去處,臣亦無以詳知矣。上曰,設置句管堂上之意欲何爲,其在民吾同胞之義,欲知其去處,故俄以東北流民罷賑之後,歸農與否,下詢於句管堂上。而靈城所對,殊甚泛然,北道句管堂上,從重推考。而關東句管堂上,則親承下敎,至欲躬自率往者,出於爲民之心,而末後流民之下,往者未及聞知其歸農實數云,關東句管堂上,亦推考,可也。只以上敎,出擧條應洙曰,今則麥事登場,東北流民,自當漸次還歸,雖到處乞貸,亦似無飢死之患,此不必深慮。而卽今城中,癘疫大熾,相繼出幕,不知其數,活人署全不照檢救療,雖有救療,參奉元無往見之事。許多病民,都無管攝之道,是以人皆以活人署,爲必死之地,誠極可駭。臣自賑廳,稱以飢民救療,種種摘奸,或推治下人,或招致救療,參奉各別嚴飭矣。今則賑廳已罷,更無檢飭之所,亦宜各別申飭京兆,使之嚴飭本署,着實救療,恐不可已矣。上曰,俄者大臣有達,而此言是矣。寅明曰,五部病幕所報,極其數多,而兩活人署,則時留病人絶少,活人署下人,非惟不能救療,或反有收斂之弊,故病人雖設幕外處,而活人署,則不願往云,此等事當嚴飭矣。上曰,此則極無據,實非入理之可言矣。寅明曰,兩醫司差送救療官者,不過疲殘之類,全不解醫理,所謂救療者極無實。近者善醫時令者,或不無知名之人,勿拘醫司所屬與否,此等人極擇啓下定送,來頭救活數多者,自醫司別爲査實,依癸丑年例,入啓論賞事,定式申飭,以爲激勸救濟之地,何如?上曰,依此爲之,而別爲嚴飭,使有所勸懲,可也。出擧條禮曹參判金若魯曰,祈雨祭更觀日後以稟,何如?上曰,依爲之。出榻敎在魯曰,東萊府使金錫一重傷水土,累狀乞遞而不許矣。近又荐遭同氣之慽,病狀添重,曠廢職務云,邊上重地,有難强留,瓜限亦甚不遠,許遞,何如?上曰,依爲之。出擧條在魯曰,臣方兼帶禁衛營都提調,本營中軍作窠,而無故可爲之人乏少,前兵使李玗地望,久後可合陞擢,且已見擬於嘉善之望,而前例都提調陳達陞差者多矣。李玗陞資差下中軍,何如?上曰,此人與尹光莘同時別薦矣。依爲之。出擧條寅明曰,京畿異於三南,本無松田,而年前京畿水使,以畿內諸島,定爲松田,禁養舡材事,狀請回啓許施矣。司僕牧場之在畿內諸島者,未見有一株稚松,而水營稱以松田,或有摘奸,或令養松,侵漁多端,貧殘牧子,不能支保云。此與三南牧場之山腰以上養松,山腰以下牧馬者不同,牧場周圉至狹,旣令養松,則其將牧馬於何處耶?此無益於松政,而徒令牧子渙散而已。本司牧場諸島,則勿以松田置簿,俾無侵擾之弊之意,分付水營,何如?上曰,依爲之。出擧條上曰,頃者京獄滯囚,令刑官考出抄錄,議于大臣稟處,而聞領相,則已見之矣。左相亦已見之耶?寅明曰,臣亦已見矣。上曰,在王者欽恤之道,外方猶爲申飭,況京中乎?如此時氣不淨之時,罪囚積滯,尤爲可慮,從速入侍稟定可矣。在魯曰,文書自至繁多,有難倉卒了當,臣意宜錄其大旨,別單啓下,而或違於聖意,則別判付,似好矣。上曰,大臣之言,與予意無異,欽恤之政亦重,大臣所抄,若有疑處,則予當更問,依大臣所達爲之,而後日登對,與刑官同爲入侍,可也。出擧條上曰,靈城頃達鑄錢與請錢事,而此事之難處有二,其一則彼錢得來後,常漢輩安知彼我之分,若見捉於上國,則何以處之?其一則彼國每世改用,而我國則欲用康熙·乾隆通寶,此亦難矣。文秀曰,顧今錢貨乏貴,至於父子不相保之境,不須多言,只在鑄與不鑄而已。且聞譯官輩言,則我國若請,則彼將出給云,今年冬至使行,請得似無妨矣。在魯曰,臣意欲得彼錢,與我國錢合鑄以用,而彼錢甚薄,若多買以來,則或有痕迹,而少則似無可頉之事矣。寅明曰,聖上雖或過慮,而似不必生事,彼人旣知我國用錢,且常平賑恤,漢時所名矣。此係國家大事,後日當會講而處之矣。上曰,好矣。上曰,問候更欲爲之耶?在魯曰,當爲之矣。上曰,慈殿若聞之,或慮其有病矣。明日則自內有奉安事,再明日問候事,承旨出而傳之,可也。諸臣仍退出。
上在昌德宮。停常參·經筵。
太祖大王忌辰。
巳時,日暈。
李世璡啓曰,吏曹郞廳來言,承旨及臺諫有闕,政事,何以爲之?取稟。傳曰,當日爲之。
曺允成啓曰,右議政趙顯命三十一度呈辭,到院,而以國忌正日,留院之意,敢啓。傳曰,入之。
尹彙貞啓曰,大司憲金有慶,執義朴樞,掌令李行敏,持平李會元在外,掌令南泰赫三度呈辭留院,持平朴成玉未署經。今日以監察茶時之意,敢啓。傳曰,知道。
曺允成啓曰,玉堂備員,視事循例,取稟,而上候靜攝中,視事頉稟。傳曰,知道。
又啓曰,卽者司書尹尙任,以其親病陳疏徑出。原疏以國忌正日,纔已退却矣,所當直捧禁推傳旨,而此與無端徑出有異,推考警責,何如?傳曰,允。
尹彙貞,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
曺允成啓曰,吏曹參判元景夏,參議任珽日事違召,尙不行公,事甚未安,竝卽牌招察任,何如?傳曰,允。
李善行,以弘文館言啓曰,新除授副校理李濟遠時在京畿龍仁地,經筵入番事緊,請斯速乘馹上來事,下諭。應敎洪昌漢旣已帶職蒙宥,牌招察任,何如?傳曰,允。
尹彙貞,以備邊司言啓曰,北兵使喪逝之代,纔以會寧府使禹夏亨差出矣。邊上帥營空虛已久,不可不急速往赴,而會寧亦是面替之地,會寧府使有闕之代,令該曹,口傳差出,一兩日內,給馬發送,以爲星火赴任之地,何如?傳曰,允。
右議政趙顯命三十一度呈辭。答曰,卿懇往日之事,其有毫分深意於卿。噫,卿之事我,自春坊其幾年?噫,卿心知之深矣。我之置卿此位者豈他,卿之事我至今者,亦豈他哉?任用卿者,則欲調劑黨習,幾年事我,則欲協贊調劑,頃者下敎,不過惜卿一時擧措之過矣。卿之撕捱,亦不過一時勉飭之敎,君何以此一毫疑乎卿?卿何以此一毫阻乎君?調護卽日,自可勿藥,鼎席不備,其何過焉?循例辭批,便卿調護,一向相持於國事何?卿須體君臣之大義,顧小子之慇懃,亟寢其單,强起造朝,共濟民事。仍傳曰,使史官傳諭。
假注書臣洪吉輔書啓,臣敬奉聖旨,傳諭于議政府右議政趙顯命處,則以爲臣之淹病,殆近四朔,呈單已過卅度。而每承調理之批,迄無許遞之命,仰感聖眷之冞隆,俯悼賤疾之難强,日夕惶悶,靡所容措。此際又煩史官來臨,恩諭特宣,辭旨諄切,若父詔子,擎讀以來,感泣無地。籍令臣性迷拗,至今以向事爲嫌,旣承此敎之後,便當翻然改悟,卽起趨命,有以奉承德意之萬一。況屢經開釋之餘,初無一毫自阻之意,則尤何敢强引微疴,息偃圖便,以孤如山如海之恩,顧下以負入水蹈火之素心也哉?誠以賤疾彌留,尙無起色,少愈之後,不復加進扶擁支柱,稍能移足,而數步之外,便卽傾頹,以此跛癃之狀,萬無起動之理。恩旨之下,末由趨承,臣罪至此,無所逃死,更當略具文字,仰徹宸聽云矣,敢啓。傳曰,知道。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
尹彙貞啓曰,備邊司郞廳,以大臣意來言,今日賓廳坐起日次,而纔經登對,姑無時急稟定事,不得來會云矣,敢啓。傳曰,知道。
李善行啓曰,今日賓廳坐起,旣已頉稟,所當持公事入侍,而上候方在靜攝之中,不得入侍之意,敢啓。傳曰,知道。
鄭俊一啓曰,大司憲金有慶,執義朴樞,掌令李行敏,持平李會元在外,掌令南泰赫三度呈辭入啓,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,左副承旨臣尹彙貞啓曰,伏未審日間,聖體若何?湯劑其果連進,而暑眩之氣,或有差減之效乎?今日臣等,率諸御醫入診,詳細承候爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。雖雨旋止,日倍其雨,夬施甘雨,吾民庶幾,慈殿氣候一樣。予則暑眩之氣,下敎于醫官,湯劑繼進日,入侍宜矣。
李善行啓曰,吏曹參判元景夏鎭日違召,尙不行公,其在事體,殊涉未安,卽爲牌招察任,何如?傳曰,允。
以右議政趙顯命箚子,傳于鄭俊一曰,承旨敦諭。
尹彙貞啓曰,右議政趙顯命處,承旨敦諭事,命下矣。廳中只有臣彙貞,右副承旨臣鄭俊一,伴直不可無人,同副承旨李善行,卽爲牌招,何如?傳曰,允。
平安監司狀啓,德川等官居尹尙左等渰死事,傳于鄭俊一曰,令本道恤典擧行。
李善行,以侍講院意啓曰,本院下番司書尹尙任連日入直矣,以親病陳疏徑出,兼司書李成中,以本職入直,玉堂說書洪羽漢纔遭服制,未經成服,兼說書未差。下番他無推移之員,不得已以上番姑降入直之意,敢啓。傳曰,知道。
尹彙貞,以備邊司言啓曰,公洪水使趙德中呈狀內,承重祖母今年八十有六,本營程道,距京爲三百六十餘里,則法有應遞,目下情私,亦甚悶迫,亟循法典,卽爲啓遞云。閫任遞易雖重,情理旣如此,則其在體下之道,不可强令仍在,公洪水使趙德中今姑許遞,何如?傳曰,允。
鄭俊一,以吏曹言啓曰,因備局草記,會寧府使口傳差出事,命下矣。當品可擬之人乏少,堂上中曾經閫帥及外任,竝擬以入何如?敢稟。傳曰,依允。
又以戶曹言啓曰,依傳敎,右議政趙顯命去三月·四月·今五月三朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云,而來六月朔祿牌,亦不出給,何以爲之?敢稟。傳曰,令倉官更爲輸送。
又以戶曹言啓曰,江華留守論報備局,上年本曹,請得京運太船價竝六千二百石之代,以兩湖稅舡之上來,直爲還償云,而有難許施之意,累次論移矣。如使本曹,有可以推移者,豈不卽償?而第今年嶺南稅太,全數北運之故,經用艱乏,頃有關西太請得之事,而此亦以待秋稟定,目下經費,無以繼用,江都太姑俟前頭遺儲,稍優後還報之意,分付,何如?傳曰,允。
又以戶曹言啓曰,江原道淮陽地銀脈産出處,上年冬間,自本曹,發遣郞廳摘奸設店事,草記蒙允。本意亦以採銀補賑之意,論列牒報,而其時以關東饑荒忒甚,廚傳有弊之故,郞廳之行,姑爲還寢,又因重臣筵稟,畢賑後許令設店矣。今則本道賑政已畢,依前定奪,本曹郞廳一員,給馬下送,摘奸形止後,仍爲設店事,分付,何如?傳曰,允。
李世璡,以兵曹言啓曰,武藝別監朴枝茂內中日試才時,鳥銃無間連三次三發三中,似當依定奪,直赴殿試三次,所授賜馬之帖,亦當依例,一倂還收,而係干恩典,自下不敢擅便,上裁,何如?傳曰,依允。直赴殿試。
鄭俊一,以義禁府言啓曰,咸鏡監司査狀內,鏡城前判官朱杞數朔居官,私用賑穀,至於三百餘石之多,其所犯贓,極其狼藉。而朱杞纔已身故,依前例勿論之意,敢啓。傳曰,知道。
右議政趙顯命箚曰,伏以臣,今無不可出之義,但有不可强之病,區區情實,昨旣附陳於史官之啓,天鑑當已俯燭矣。噫,休戚之義貫心肺,眷遇之恩淪骨髓,若朝而瘳則臣當夕而出,夫豈有他哉?狗馬之疾,今將閱四朔矣,始得不死,寔荷恩慈,其間漸減,如積銖分,今幸至於移足,較視初頭,雖謂之完人,可也。而挽索扶杖,僅移數步,數步之外,便卽頹仆,如是而欲强策於夙夜之事,則何以異於使扶床小兒,擔百斤而走千里也。若能專意調護,挨過暑濕,而不至加重,則庶幾有復起爲人之望,而此其遲速未可必揆,路重任義,不可以一日虛帶,此臣所以必期於一遞,而屢籲而不知止也。前頭病若差復,而聖上不欲終棄,則水火鋒鏑,莫非臣效忠之地,豈必强所不能扶曳,顚頓於殿陛之間而後,可也。言出肝血,非敢有一毫假飾。伏乞曲加矜察,卽許遞免,以安私分,以幸國事。承旨敦諭
都承旨李益炡疏曰,伏以臣,本以羸弱之質,素抱痰癖之疾,近緣將攝失宜,挾感添劇,乍寒乍熱,似瘧非瘧,嘔泄兼作,飮啖專廢,氣息綿綴,委頓床席,殆過一望。不意銀臺新除遽下於此際,臣聞命驚惶,罔知攸惜。臣病隔天陛,今幾日月,區區犬馬之戀,固當蹶趨承,獲近耿光,以伸微忱,而顧今病狀,實無轉動之勢,一味稽謝,分義虧缺。念臣病委旣痼,非一時偶感之症,故當暑月,少或勞悴,關格吐血,發輒危惡,雖尋常職務,旣無陳力之望。況且喉院長席爲任,固已緊重,又當聖候靜攝之時,職在保護,夙夜奔走者,尤非常時之比,其何可畀之於如臣濱危之喘,以貽瘝曠之弊哉?且臣病狀之外,有情勢之難安者,頃忝憲職也,僚臺以兩司長官之竝徹辭單,大加非斥,臣迨不勝瞿然,繼之以訝歎也。臣本來情地,自劃於言責之地,而其時適當守令署坐之爲急,黽勉出肅,仍値東宮齒學之禮,爲參賀班,挨過十數日。其間詣臺,雖至三四,終不免伈伈默默,惟懼其久據之誚,尸素之譏,而至於臺疏所論,旣出旋告云者,果何所據?回颶餘氣,混及於臣身,有若臣昨出今遞者,然臣實莫曉其所由也。蓋臣於世路,一出一遞,無甚關緊,而作爲言事者之材料,其亦疲惱之甚者也。事往之後,今何費辭呶呶,而伊時承宣,以此被推,則其在廉隅,何可晏然冒進乎?敢上短章,略陳危懇。伏乞聖明,俯諒臣情病之難强,亟命鐫遞,以靖私義萬幸。答曰,省疏具悉。其何撕捱?卿其勿辭察職。
吏曹參判元景夏疏曰,伏以螻蟻賤臣,事君無狀,前後所遭,莫非鈇鉞罔赦之罪。而幸賴天地之慈覆,不但得保性命,至使巧讚危誣,無以螮蝀於日月之明,臣雖糜身粉骨,何以仰酬聖恩之萬一也哉?顧其孤弱之蹤,屢困於彈射,憂懼之心,尙驚於風波,區區苦血,只欲斂避於要津,以遠駭機。而寸誠未格,危苦之懇,反歸例讓,嚴召屢辱,違傲之罪,合被顯戮,從前喉司,雖有申飭,請牌之規,未聞三十六請牌也。銓官雖有惶恐,違牌之事,亦未聞三十六違牌也。至若三十六牌不進,而尙逭罪譴,尤所未聞也。朝綱於是焉頹矣,臣分於是焉蔑矣,揆以邦憲,萬戮尙輕,到此地頭,唯願遄死。嗚呼,禍人國家,是何等罪案,而容易搆捏,必欲擠臣於湛滅之科,齮齕三年,愈往愈甚。臣誠冥頑,一切嫌仇,固已相忘於胸中,而李二·錢七,換面踵起,彎弧荷戟,殆難支吾,此由臣命數之奇窮,尙誰咎哉?臣素有風眩奇疾,耽靜厭鬧,書牘絶於親友,世旣棄臣,臣亦棄世,夫所謂招朋主論,從古指點,必在於族强權重之家。臣則衰門弱植,內無王·謝兄弟之盛,外乏管·鮑死生之交,低徊聖恩,雖未忍決意退歸,而孑然一身,卽是江湖鳧雁耳。不幸銓職,爲臣禍媒,苟使臣不思遐擧遠引,更復握銓提衡於進退人物之地,則是眞樂勢樹黨,人言之至,將何以自辨乎?噫,士生斯世,釋褐登朝,遭遇明主,而曾無一言一事,贊襄於堯·舜至治,百般醜誣,先汚其身名,撫躬痛傷,此何人哉?伏乞聖慈,俯諒危懇,亟削臣職,仍勘臣罪,以肅朝體,以夬人心,不勝萬幸。答曰,省疏具悉。卿其勿辭察職。
修撰李天輔疏曰,伏以臣,頃於直中,重得輪感,幸蒙恩暇,累日調治。而諸症有進無退,素患塊癖,挾感上衝,胸腹刺痛,氣息喘促,宛轉床席,若將垂盡。昨者天牌之下,冒死坐違,恭俟重勘,而聖度天大,罰止問備,召命又臨,病裏惶隕,罔知攸措。顧今病狀,萬無自力供職之勢,扶曳詣闕,敢控短章,徑還私次。伏乞聖慈,俯賜矜憐,亟許遞改,俾尋生路,千萬至幸。臣於目下事,有一二所懷,敢此附陳,惟聖明裁察焉。近年以來,災異荐臻,東北饑荒,振古所無,繼以癘疫大行,八路死亡,殆不知其幾十萬。而以京城而言之,十人而痛者八九,十痛而死者四五,向之街市塡咽,摩肩接袂,人物之蕃殖,如是其盛。而數月之間,所見蕭條,若經兵火,惟聞家家哭聲,以京城而可以推知遠方。夫鄕民無論其死者,一室傳痛,則一室廢農,一里傳痛,則一里廢農,以至一邑一道,而太半廢農,雖幸而不死於病,將死於飢矣。況今麥農失稔,雨澤愆期,嗣歲之憂可判,是固殿下惕然警懼,焦然憂勞,雖聖候違和,引接臣隣,日講恤民之策。而伏願殿下,勿以賑政之已畢,少弛聖慮,以實心而行實政,上以答天譴,下以濟民生,且以是而飭勵廟堂諸臣焉。民生之休戚,在於守令,守令之黜陟,在於方伯。而近來躁競成俗,淸官要職,皆爲爭奪之場,而至於藩任,尤急急營求,一窠之出,左右鑽穴,地勝者傾陷之,勢埒者擠排之,主薦之臣,作一憂患,取舍眩焉,恩怨判焉,畢竟薦進,未必皆爲得人。而北閫之任,最爲諸閫之重,今當大饑之餘,人心蕩柝,鐵嶺以北,其憂萬端,尤當選揀其任。而卽伏見廟薦,則如禹夏亨之爲人濫猾,以善事拔身,累經閫任,貪虐狼藉者,遽得首擬。伏願殿下,申飭廟堂,克祛私意,一循公議,凡於藩閫之薦,另擇其人,使一切干求之徒,知所戒焉。佐幕擇差之敎,累發筵中,而荒歲檢田,實係民命,尤不可不念。慶尙都事尹彬,曾經臺侍,則其於此職,固無不可,而第其徒善,且衰病難可責任。全羅都事李聖檍,卽是本道之人也,其不爲本道佐幕,旣有定式,臣謂宜竝改差也。臣以言路之杜塞,前後陳戒者累矣,而殿下不惟不開言路,其輕視臺閣,至於南泰赫而極矣。三司之臣,或有所言,則隨其開口,譴罰輒至者,凡幾人哉?殿下旣使之不言,而又從而責其不言,今之居臺閣者亦難矣。雖以泰赫之失措言之,不過一時生疎之致,而筵臣無一語規警,獨殿下乃反譏責之,可謂待臺閣太薄也。苟殿下假借之優容之,毋摧其氣,毋拒其言,則雖如泰赫者,安知其所言之果無可取者耶?伏願殿下,亟恢聽言之量,以開言路,以光聖德焉。諸臣之不勤奉職,呈告紛紜,誠一痼弊,而如日昨宮僚置對之命,竊有慨然者。其所受由,或以歸覲,或以省掃,而不加區別,竝被拿命,我殿下平日以孝爲理,而卽此一事,必有累於仁君錫類之政,臣謂宜降還收之命也,臣無任戰慄之至。答曰,省疏具悉。其勉者宜勉,而禹夏亨曾有功勳,爲人可用,雖或不廉,宜飭自礪,其他抑揚之目,極涉過矣。其起頭地勝勢埒等說,大欠忠厚,末稍申飭之請,亦欠事體,而廟堂薦注,一循其公,以私意譏斥之心,其果一出於公乎?宜乎自反也。
上在昌德宮。停常參·經筵。
巳時,日暈。
大王大妃殿·中宮殿·賢嬪宮,藥房口傳問安。答曰,知道。
鄭俊一啓曰,大司憲金有慶,執義朴樞,掌令李行敏,持平李會元在外,掌令一員未差,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,左承旨臣李世璡啓曰,伏未審夜來,聖體若何?暑眩之氣,其或有差減之勢乎?前入湯劑,當盡於昨日,臣等今日率諸御醫入診,詳察聖候,議定繼進之劑爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則暑眩之氣,當下敎入侍矣。
李世璡啓曰,同副承旨李善行今日不爲仕進,卽爲牌招察任,何如?傳曰,允。
又啓曰,吏曹參判元景夏鎭日違召之餘,昨旣承批,卽爲牌招察任,何如?傳曰,允。
以吏曹參議任珽牌不進罷職傳旨,傳于李善行曰,推考傳旨捧入。
傳于尹彙貞曰,俄者入侍承旨,考出癸丑罷賑後日記,更爲入侍。
右議政趙顯命三十二度呈辭,傳于李善行曰,安心調理。
吏曹口傳政事,以趙儼爲會寧府使,檢閱二單趙明鼎·閔百昌。
李善行,以吏曹言啓曰,新除授會寧府使趙儼時無加資之命,何以爲之?敢稟。傳曰,加資。
又以慶德宮修理所言啓曰,自內各殿堂所屬行閣及內外司諸處等修補始役日字,令日官推擇,則今月二十七日卯時爲吉云。以此日始役之意,敢啓。傳曰,知道。
刑曹判書閔應洙疏曰,伏以臣,昨伏聞有賑恤堂上以下書啓之命,該廳今將依敎擧行。而第伏念今番賑事,卽不過末梢五十餘日監董之役耳。事面之輕重,勞勩之多寡,視前自初別設都監時,煞有所別。彼將校輩,躬自領率飢氓,日夜奔走於毒癘叢中,以至幾盡染痛,雖或致死,而不敢避者,論其勤苦,宜有酬賞。其在激勸之道,亦不必較其日月之久近,而若其不緊之類,固不當一遵前日都監謄錄,以致張大之弊。至於堂上,則在前雖別爲加出,專管都監之人,元無書啓之例,而況臣則本以該廳堂上,仍爲往來看檢,則此特職分內事,夫豈有可記之勞哉?伏想聖明,偶未照察前規,而雖有此下敎,臣何敢矇然奉承弁髦舊例,而混擧於別單之中乎?臣實惶惑慙恧,無以自措,本廳論賞,旣有格例,聖朝嚬笑,亦當愼惜。伏乞聖慈,特垂諒察,亟許還寢堂上書啓之命,以安私分,不勝幸甚。答曰,省疏具悉。今番設賑,比諸往年,日雖差間,宜乎褒勤,故只問其例而下敎,不覺堂上之無例,依癸丑年例擧行。今覽卿章,將校中有因此殞命者云,心用慘焉,爲先該曹恤典擧行。
壬戌五月二十六日巳時。上御熙政堂。藥房入診時,都提調金在魯,提調鄭錫五,左承旨李世璡,假注書洪吉輔,記事官崔一奎,編修官李昌碩,醫官金應三·玄起鵬·吳志哲·金壽煃·許錭·皮世麟入侍。都提調金在魯進曰,伏承藥院下批,而眩氣加減,未能詳知,湯劑連進之後,或有所減乎?上曰,大槪已言於醫官矣。症情則明是挾暑,而近年以來,氣候蓋不如前,故至於屢日不差。而氣甚低垂,雖服湯劑,若飮冷水,知卿等入來,卽欲召見,而將起復臥,自致遲久,人或以予謂勞倦欲休,而予身則甚苦矣。今日東朝問候時,行步之際,自致氣升,耳中有聲,幾如冶壚聲,此則專由於氣虛而然矣。在魯曰,湯劑進御之後,或冀聖候之夜來有勝矣。今承下敎,則症候不無源委,眩氣之外,又似挾感,而大抵氣候頓有向衰之漸,下情不勝憂悶矣。水刺之節,近復何如?上曰,本善於寢食矣。數日以來,對案厭進,且有滯氣矣。在魯曰,三朝之禮,固知聖孝之無或怠間,而適此聖候欠寧之中,雖或有一二日闕禮,實不害爲愼攝之道。而至於行步,則尤爲可悶,升降之時,玉體多勞,當此盛暑,汗多氣升,則豈不爲添眩之一端乎?間御步輿,深入之時,則雖使宮人扶輿,亦似不妨矣。上曰,慈殿方有未寧之候,豈可以予之病,而闕承候耶?高梯升降,眩氣果添,而若以步輿出入,異於常時,則又恐貽慮於慈殿矣。在魯曰,大妃殿氣候調攝之節,何如?足指症候,夜來差勝乎?上曰,常時固執,雖予請見,不以出示,常以爲憂鬱矣。今朝始出示之,症候雖無加減,而旣見之後,則予心亦降,大抵症形,恐致浸淫,甚爲憂憫矣。在魯曰,醫女入診時,亦不敢請出示,故實不能詳知症形之如何。而大抵足指爪甲際,離皮成刺,無事時容易着手,自致摘傷,則無不成瘡矣。上曰,此則不然,似痰核而非痰核,似贅肉而非贅肉,自前屢次如此,而在今左邊足指,亦有此慮矣。在魯曰,王世子氣候,夜間一樣乎?上曰,好過矣。在魯曰,請使醫官,診察聖候,亦許瞻望玉色宜矣。金應三進診曰,左三脈均而微數,右三脈亦調均而重按,則似有不足之候,未知前進丸劑,近或停進耶?上曰,止矣。玄起鵬診曰,左三脈微有帶數之候,右脈寸關部滑體,比前少減,重按則似無力矣。上曰,人或有非不足,而按脈不得者云然耶?應三曰,淸高貴人,或有一年不見脈者矣。金壽煃診曰,左三部不沈而微帶數,右三部調均而不帶滑,大抵左是氣分,而暑節脈度,沈爲本體,沈則歸於實,數則近於虛,今此聖候脈度,顯有傷暑帶虛之慮矣。數日以來,便道,何如?上曰,本滑,而近則燥矣。許錭診曰,聖候脈度,左三部本浮,而今則減浮帶數,右三部本滑,而今則不滑,而有不足之慮矣。在魯曰,使諸醫,議藥宜矣。上曰,欲先問東朝症候,足部糯,飯仍爲連付耶?其無浸淫之慮乎?吳志哲曰,或生紅暈,或覺酸痛,則似爲有毒,故方欲仰探矣。聖敎無此等症候之下詢,似是無毒矣。卽今惡肉不甚多,濃汁不甚流,只有淸水滲出之痕,數日連付糯飯,則自當有變動矣。皮世麟曰,大抵付飯,則自無浸蝕之慮,而爪甲際,若不浮隔,則糯飯亦不必連付矣。壽煃曰,大抵瘡不厭洗,且許錭有經驗,故昨以沈洗之方敢達矣。付飯固好,而沈洗亦好矣。上曰,錭果有經驗,則詳達之。錭曰,臣於瘡腫,本來素昧,而頃年家內有手指腫患,百治無效,製出一方,淋洗之後,卽有效矣。志哲曰,治瘡例有桑灰水,童便沈洗之法,而卽今症候,旣無可以撥出之毒氣,則姑觀數日,議定沈洗與否似宜矣。在魯曰,伏聞醫女所傳,則浮高之處,狀如半菽云,此或有毒氣而然耶?上曰,前亦如此,而或自消散矣,今日糯飯,亦爲製入耶?提調鄭錫五曰,朝已製進矣。在魯曰,請使諸醫,議達御藥,何如?上曰,可也。應三曰,脈度旣帶虛膈滯,亦中氣不足之致,臣意則扶中氣爲先,治暑爲次,請聞諸醫之論。起鵬曰,脈度重按,明有不足之候,若只傷暑,則必不至此,淸暑六和湯之屬,似難必其有效矣。中氣若實,則自至差勝矣。壽煃曰,大槪聖候,胃氣若實,則豈有傷暑之慮乎?向年連進補中湯,六君子之屬,而近來不進此等藥,且數年矣。今日症候,則專以胃氣不足之,故眩候亦久而不減矣。且伏念治暑之道,本以補劑爲主,首醫所達是矣。應三曰,扶中治暑之藥,有却暑淸肝湯,十味香薷飮,而扶中之道,則却暑湯爲勝矣。壽煃曰,近來憫旱,丙枕不安,勞傷之症,虛爲之主,此時扶補,莫如補中益氣湯,臣意則以此藥,加香薷·半夏,進服似宜矣。上曰,予之元氣,蓋初必不足,故因挾暑,而氣益低矣。錭曰,醫書分類,眩症入於虛門,今以脈候診之,聖候氣分,終涉不足,十味·六君子·補中等劑,豈不好矣?有難責其趁速收效,今只以蔘茶進御宜矣。在魯曰,錭之言,主於蔘茶。而醫書有曰,暑月過服蔘,則致生眩氣云,蔘茶未知如何?上曰,俄已言之矣,予氣則月異,而歲不同是,蓋由於予之苦心。俄者自上殿承候而來,欲召見卿等,而氣甚憊倦,不得不一場歇息,致此遲久矣。自念如作隱士,則可以延壽,而隱士猶患多門徒酬應耳。近來把筆作書,則筆頭時或眩亂,此亦眩氣之致,春間大諭時亦言之,而豈可以陳根責效耶?知者謂予苦心,不知者,必謂予怠倦,而予身則苦矣。如是酬應之後,則眩輒有加,十一日以後,自內有事,璿源殿御容奉安處,有濕氣渝傷,移奉屢日,今始還安,必欲完固竣事,故看檢之際,全失調理。而予氣若實,則豈如此乎?常時當暑納涼爲好,近來則不喜納涼,汗液之出,亦不如前。金壽煃每以多服蔘爲言,予曾以爲過矣。昨夕手自按脈,而不見其動心,雖不動而不能無慮,欲服五錢重粟米飮。而若用五錢蔘,則當下標紙,上慮慈殿之致慮,下致卿等之入來,故止之。再昨欲接儒臣,而氣甚倦,欲起未果,元氣致弱,故遇暑則病輒加矣。許錭所達,予以爲是,更爲問議,可也。在魯曰,上敎如此,蔘茶當進與否,諸醫更加商確議達。應三曰,粟米飮似重濁,不合於暑氣,蔘蓮茶,加橘紅進御似宜矣。起鵬曰,蔘茶異於湯劑,宜端的分劑,若加蓮橘,則蔘反無力矣。壽煃曰,補中等劑,許錭所達,難責速效云者,誠然矣。以五錢重粟米飮二貼,進御,似好矣。錭曰,蔘三錢以上,則似或過矣。上曰,前服生脈散入糯米,而正所謂非僧非俗,蔘蓮茶亦甚無力,予意則欲服粟米飮矣。日昨請慈殿,以米屑醬麪賜食,米屑則輕淸,不合於脾胃,醬麪和胡椒服之而安脾,以此益知中氣之虛敗也。應三曰,脾弱則不能服甘味矣。鄭錫五曰,食饌思鹹,自是老來脾敗之症,氣候終似不足矣。壽煃曰,膈間有痰,見溫則行,見寒則凝,今不必以此執症,而蓋蔘是淸氣所鍾,粟米亦五谷中有淸氣者,粟米飮之進御極好矣。應三·錭曰,以五錢重進服二貼宜矣。上曰,當和薑汁乎?諸醫曰,宜矣。上曰,二貼劑入。榻敎在魯曰,今承下敎,多有悶衰之敎,不覺感惕,此後愼重,宜各別軫念,此後則雖當旱乾,不宜親禱。上曰,俄敎盡言之矣。向時則不無激惱,近因悶旱,氣益不平,昨雨稍快,予氣頓勝,若果不雨,則親禱豈其已乎?今則爲民事良幸,而予亦可得休息矣。卿言有意,而予氣稍勝之時,則每事作爲之心,隱然而生,此所謂猶有陰山大獵心者耶?至於悶旱禱雨,又何可預爲較量其行不行乎?在魯曰,自前親禱,每當極暑,故臣以此爲達,而非所以預欲防塞也。上曰,予當齋時,每不脫明衣,蓋以爲民之心,不得不爲,而以予卽今氣候,則實有添傷之慮矣。今幸得雨,可以不爲此,乃高高蒼穹,所以安予也。在魯曰,義理決不當然,唯視聖候加減,而爲之而已耳。上曰,提調率醫官出去監劑。錫五與諸醫退出。在魯曰,下敎璿源殿御容色渝處,如慶基殿事乎?上曰,先王晬容,自初奉安於璿源殿,不害長寧行節祀,璿源殿裏只焚香者,卽先王示意之詩也。慶基殿則予未親審,其所渝傷處同異,未可知,而蓋聞夏月褙貼,渝傷甚易云,此或然矣。私家則藏於櫝中云,而展奉一節,每易致傷,此爲可悶矣。在魯曰,都承旨李益炡新除之下,尙不行公,當此問候之時,副提調連日不進,事體未安,卽爲牌招,何如?上曰,政院事亦緊矣,卽爲牌招。榻敎在魯曰,卽今左右史不備,坐罷史官趙明鼎·閔百昌竝敍用,令該曹口傳付職,牌招入直,何如?上曰,依爲之。榻敎上曰,卽今上下番,何以俱空耶?此弊予曾有申飭者矣。在魯曰,下番有親病,欲呈疏則例先請於上番,上番許之然後陳疏矣。上番不許,而下番直爲陳疏徑出,則上番以不能檢下,墜落古風,陳疏而亦徑出矣。上曰,昨年翰薦改法時,他古風雖使仍存,而此一款,豈不令變通乎?爲親病呈疏,則自上猶許護焉,豈係於上番之許不許乎?此後下番,以親病陳疏徑出,則上番毋得以不能檢下徑出,可也。擧條在魯曰,當此兩殿逐日問候之時,臣不敢言病,不敢言情,方有引嫌事,而急於承候,姑爲入來矣。上曰,何事耶?在魯曰,李天輔疏語,雖無指的,旣不輕歇,至有申飭廟堂之請,此於臣甚爲難安矣。上曰,下批時,予有未及照管者矣。注書出去,李天輔疏入之。上曰,卿知禹夏亨乎?在魯曰,夏亨坐地,與世家大閥有異,故人或短其地望,而其人頗有武弁氣度,履歷且優,而又是當品,故諸宰議薦最多。且自會寧而移北閫,亦甚便近,故爲之矣。上曰,備局薦望,何以爲之耶?在魯曰,採問諸議,且議僚席而薦望矣。上曰,夏亨戊申年當封勳,而予於其時,有意抑之矣。今者差除,亦有意矣。禹弘圭乃夏亨之子,而爲人精緊,則優於夏亨矣。蓋夏亨人物,固可用,而亦有可抑處,雖非衒能,不無用能之弊,是則不可不知而戒之。職在北閫,或於犯越事,少有用能鉤得之意,則必至有弊,而此人似或以必得爲心,是爲可慮,此意使渠知之似好也。洪吉輔取李天輔〈疏〉以入。左承旨李世璡,以疏本上之。上覽訖曰,所謂地勝者,勢埒者云者,何意耶?在魯曰,兩者字,似當着乙吐,此蓋言敵己者,勝己者,擠之陷之,而欲自爲之也。出入藩望之人,自是名官,何至於此乎?其言雖出於慨時,而未免太迫矣。上曰,文義果如是乎?措語野俗矣。在魯曰,大抵藩任有窠時,知舊間或有以某某可合爲言者,而主薦者,豈必以此而用之,其人亦豈有不顧廉恥,自爲求乞者乎?唯在於主薦者,裁量爲之。而至於禹夏亨,則又遠在北關之外,豈入於奔競之中乎?其疏大體非不好矣,而此等語過矣。上曰,非不知大體然矣。而言甚野俗,其揷入禹夏亨,亦何意乎?所謂申飭云云者,年少輩不識事體而然也。然古亦有此等語矣。在魯曰,傳聞儒臣,於卄三日聞有牌招,寫此疏以置,而日暮未及出牌,故翌朝隨牌仍呈云。伊日罷筵開政,皆在昏後,則其疏之寫置,在於方伯筵薦北閫受點之前可知。雖以疏中,卽見廟薦禹夏亨首擬之說觀之,傳說似然,而恐非指斥筵中薦達之人矣。世璡曰,其疏以齋戒一日留院矣。在魯曰,聞左相則有深引之意,而臣則以爲,自顧無嫌,何必過引乎云矣?臣亦急於承候,未及言情勢,而退出之後,當以文字仰達矣。上曰,其疏所言,雖若含包,似無深意,何必過引乎?承旨進來書批。世璡進伏。上命書之曰,其他抑揚之目,極涉過矣。其起頭地勝勢埒等說,大欠忠厚。末梢申飭之請,亦欠事體,而廟堂薦注,一循其公,以私意譏斥之心,此非私乎?宜乎自反也?在魯曰,批旨中此非私乎四字,似非其本情,聖敎過矣。上卽命改書,以其果一出於公乎?上曰,副修撰李天輔疏批答中,此六十字添下於宜飭自勵之下,注書出而傳之。榻敎在魯曰,禹夏亨事批旨,旣不遞改,則邊上重地,虛曠可慮,會寧新府使下去之後,似不得不赴任矣。上曰,然矣。上曰,宗廟後苑,白鷺多聚,樹木甚多枯傷。故向年使之逐去,而今又如前還聚,群噪之聲,聞甚不佳,承旨於其時入侍,必知之矣。世璡曰,其時使本署守僕,一一逐散,而近日見之,則又復如前,故頃又以依前逐去之意,申飭本署矣。在魯曰,日昨養正閤入侍之路,臣亦見其如此,雖使逐之,而卽又還集,若又飛入禁苑,則尤難逐去矣。世璡曰,隨見隨逐,則自當高飛遠走矣。上曰,似然矣。承旨年方幾何?在魯曰,於纔經都承旨任守迪爲二年長矣。世璡起伏曰,臣年七十四歲矣。上曰,年過七耋,而如是矍鑠,行步亦能輕健如是耶?在魯曰,承旨筋力無異壯年,久供夙夜之役,而少無衰倦圖便之意矣。上曰,牙齒有傷乎?世璡曰,臣三十餘歲時,偶因病傷脫落矣。上曰,聰明不衰乎?世璡曰,耳目視聽,則不至頓減矣。上曰,誰家人也?在魯曰,故參判奉朝賀李世瑾之同生弟也。上以刑曹判書閔應洙疏出示,在魯下敎曰,賑廳堂郞,欲竝爲論賞矣。此疏如此,卿意,何如?在魯曰,癸丑謄錄在院,可以考出施行,而堂上則無論賞之例矣。上曰,兼春秋出去癸丑五月日記入之。崔一奎以日記進。在魯曰,倉卒難於搜閱,退出詳考更達宜矣。上曰,承旨考出後,更爲入侍,可也。退出。
同日未時。上御熙政堂。左承旨李世璡,假注書洪吉輔,記事官崔一奎,編修官李昌碩入侍。世璡以癸丑日記五月賑畢後抄啓傳旨,付籤上之。上覽訖。命世璡書刑曹判書閔應洙疏批曰,省疏具悉。今番設賑,比諸往年,日雖差間,宜乎褒勤,故只問其例而下敎,不覺堂上之無例,依癸丑年例擧行。今覽卿章,將校中有因此殞命者云,深用慘焉,爲先該曹恤典擧行。上曰,承旨出去癸丑年賑廳郞廳以下抄啓傳旨一件,謄入,可也。退出。
上在昌德宮。停常參·經筵。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
李善行啓曰,來初一日輪對日次,而上候方在靜攝中,頉稟。傳曰,知道。
鄭俊一啓曰,大司憲金有慶,執義朴樞,掌令李行敏,持平李會元在外,掌令一員未差,持平朴成玉未署經。今日以監察茶時之意,敢啓。傳曰,知道。
尹彙貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房提調臣鄭錫五,副提調臣李益炡啓曰,伏未審夜來,聖體若何?茶飮其已進御,而暑眩之候,或有差減之勢乎?今日臣等,率諸御醫入診,詳察聖候宜當。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則暑眩之氣,下敎于入侍醫官矣,勿爲入侍宜矣。
李善行啓曰,吏曹參判元景夏連日違召,無意應命,卽爲牌招察任,何如?傳曰,允。
李世璡啓曰,右承旨曺允成外四寸妹,進士李敦中妻尹氏,身死服制,已行四日,出仕,何如?傳曰,允。
傳于尹彙貞曰,童蒙先習,自芸館幾件印出乎?印出件數書入,進上件,追獻件,國用件,單子書入。
右議政趙顯命三十三度呈辭,傳于李益炡曰,安心調理。
李善行,以兵曹言啓曰,今五月二十七日幼學金萬成稱名人,自丹鳳門入來,差備門外擊錚,極爲駭愕,令攸司囚禁治罪。同門守門將趙以垕當時不能禁斷雜人,以致闌入,亦難免其責,推考,何如?傳曰,允。
以平安監司狀啓,以不能宣揚聖化,使謀殺官長之賊,遽出管轄之內,惶恐待罪事,傳于李善行曰,勿待罪事,回諭。
領議政金在魯箚曰,伏以臣於修撰李天輔之疏,宜卽引嫌,而適値兩殿有診候議藥之節,不得不姑且冒進。而揆以廉隅,不敢仍遂泯默,今日問安,未得趨參,敢煩控籲,惶悚耿結,只俟重誅。儒臣論方伯紛競之弊者,誠不無辭語之太過,而憂時矯俗之意則美矣。臣等雖甚庸陋,固亦自有主裁,豈至苟循營求,而若其儆戒責善之意則好矣,顧何必費辭多辨哉?雖然作一憂患,未必擇人之說,譏斥不輕,北閫首擬之意,雖已略陳,而苟如其言,亦難逃罪,至於申飭廟堂之請。緣臣無似,致傷事體,不容靦然仍據於本職。伏乞聖明,亟賜鐫免,且降譴罰,以謝公議千萬幸甚。抑臣於聖上昨日添書批旨,竊有區區之憂,近來官制相規,寂寥久矣。儒臣此疏,似不過以平素所蘊,偶發於今日,而事涉泛論,意在交戒,未見有挾雜之私。臣等似合虛受而加勉,聖上亦宜優假而來言,況臣等薦注,亦何敢曰,一循其公。而批旨乃以循公許臣等挾私疑儒臣,非但不足以服衆心,三司之勤攻廊廟,自此將益廢矣,可不懼哉?儻蒙深加睿念,刪去亦欠事體下二十八字,則實有光於聖德,而亦可安於臣心,臣不勝祈望。答曰,省箚具悉卿懇。旣聽下敎,逐日問候,其何撕捱?卿須安心勿辭視事焉。仍傳曰,遣史官傳諭。
左議政宋寅明箚曰,伏以臣,昨又伏見儒臣之疏,盛論近日藩任營求之弊,仍又以申飭廟堂,俾袪私意爲請,臣於此,不勝惶愧,繼之以駭歎也。儒臣所謂薦進者,臣未知其指意之何在,而目下嶺望首擧之人,臣於前後,屢爲公誦,則此已難安。至於北閫首擬,則薦望雖出於首席,而其名實,發於臣口,蓋臣於日前赴備局坐,適會北閫新有窠,訓鍊大將臣具聖任,力言禹夏亨之可合。而諸宰咸無異辭,訓將之猶能不拘,武弁色目,公心薦擧者,誠可歎尙。臣果傳誦於首席,遂入薦望,今若論其擧擬之罪,則臣實當之,臣又何可晏然抑臣,又有爲儒臣慨然者。果使大臣,眞有行私之迹,則明言直說,至請斥退,固無不可。而今其疏始旣囫圇爲辭,大欠別白,終又以申飭二字,操切如庶僚,臣固不足言,獨不爲朝廷惜體統乎?臣於此,尤不可靦然仍冒於匪據,玆不得不略陳危懇,而瀆擾靜攝,罪又萬死。伏乞聖明,亟先遞削臣相職,仍命重勘臣罪犯,以爲人臣循私蔑公者之戒,不勝萬幸。答曰,省疏具悉卿懇。旣諭首揆,何過撕捱?卿須安心勿辭,其卽視事焉。仍傳曰,遣史官傳諭。
刑曹參判朴弼周疏曰,伏以蟣蝨微臣,屢犯瀆擾,蓋其苦言悲懇,不只爲一身之私計,實不能無關於淸朝政化。而況所辭職名,一則爲侍講重任,已過半年虛帶,一則爲詞訟劇地,尤難一日曠闕。意謂聖明,明如日月,無微不燭,理必卽許遞免,而及承聖批,不但倂靳一兪,其勤懇挹損之盛,至有幺麽賤臣之所不敢承聞者。嗚乎,聖明之惓惓於臣,若是其至,而臣則不得奉承,臣誠罪人也。每一奉命,輒增其惶駭,而繼之以感涕也。人之常情,大率欲寡其罪,不知則已,夫旣知其爲罪,則又何爲而不思變動,必於以罪自分乎?是必有所以然矣。臣請冒死而略言之,夫聖明之於臣,致意不已者,非有他也,蓋以臣爲賢於人也。所謂賢者,或以其德行,或以其問學,或以其識見,或以其寸誠,自夫鄕里月朝之評,以至朝廷選擧之政,蓋莫不有定論焉。顧此人物眇然之時,其富有而兼備者,則固未易能,而亦必有一於斯數者,名實之間,不至大相反戾然後,方纔可稱其不苟容也如是矣。若臣者,環顧其中,百無一有,以行則無分寸踐履之實,以學則無時日眞積之工,以識則不能造理,以才則觸事茫昧,直是庸庸悾悾,朝暮待死之一病物耳。用賢之擧,爲國大政,而乃以此不肖罔形如臣者,强名爲賢,枉將許多優異之恩禮,一切施之。而不少難愼,此在聖上,旣爲甚失,而臣亦視爲固有居之不疑,則是黃流而注之瓦缶,糞土而加以雕飾,其不爲當世之羞,朝廷之辱者,未之有也。臣之所畏,正在於此,雖欲唐突趨承,以免夫違命之誅,而有不可得也。殿下以臣爲先朝招徠之遺物也,曾於丙午夏,因臣辭中承疏,有爾須體聖考簡拔,幡然上來之敎,今玆諸敎。又屢以感舊見諭,以示升擢之由,合前後以觀聖意之不偶有如是者,臣益不勝感激,而然而人之賢否用舍,則有不係此聖敎之每每及此,或恐其未得爲至當之歸也。至若加臣一資之命,與召旨一時俱下,則事例無當,徒益臣不敢進之端,招非其招。雖謂之欲其入,而閉之門,恐無不可,凡皆暴悉於前疏,而以聖敎之丁寧反復,爲在於此,故臣辨之,亦不敢不詳也。惟臣見叨秋曹之任,專掌刑獄,人命所繫,其爲煩劇,而要重非他司所可比擬,而以臣之故,曠官已久,一辭再辭,尙未出場。聖明非不念此,而特爲臣地,以致放過,此亦臣罪,非臣自鳴,則得遞無路,故玆敢不避煩瀆,更籲於天日之下。伏乞聖慈,亟許遞改,倂將兼帶贊善之職與新授資級,一倂鐫削,仍治臣積逋之罪,幸甚。答曰,省疏具悉卿懇。頃者手諭,旣其陞擢,敬儒尊年,惟昔卿何以此過爲撕捱?於本職雖文具,待儒臣之道,其亦歉然。雖然卿若以此過辭,亦有卿安心,而開幡然之道,卿須體小子慇懃之意,其卽上來用副。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
鄭俊一啓曰,大司憲金有慶,執義朴樞,掌令李行敏,持平李會元在外,掌令一員未差,持平朴成玉未署經。今日以監察茶時之意,敢啓。傳曰,知道。
藥房提調臣鄭錫五,副提調臣李益炡啓曰,伏未審夜來,聖體若何?暑眩之氣,其有差減之勢乎?前劑入茶飮,已盡於昨日,今日臣等,率諸御醫入診,詳察聖候,議定繼進之劑宜當。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則暑眩之氣,當下敎于醫官矣。勿爲入侍,加劑一貼宜矣。
李善行啓曰,吏曹參判元景夏日事違牌,尙不應命,事體未安,卽爲牌招察任,何如?傳曰,允。
又啓曰,卽者議政府錄事,以領議政意來言,今日藥房問安來到闕下,而家間子婦之病猝劇,不無涉疑之慮。以此薰染之身,不敢出入淸禁,此時保護之地,不容暫曠,而亦不敢以文字陳狀,仰請變通,不勝惶悚云。係是大臣去就,敢啓。傳曰,進御其將爲之,休息之意,遣史官傳諭。
以校書館小學·通鑑件數單子,傳于李善行曰,世子宮侍講院件爲之。
右議政趙顯命三十四度呈辭,傳于李善行曰,安心調理。
李善行,以戶曹言啓曰,依傳敎,右議政趙顯命去三月·四月·五月·來六月四朔祿俸,令倉官更爲輸送于本家,則以爲見方病狀淹篤,尋單乞解,不當冒受常祿云,祿俸又不領受,何以爲之?敢稟。傳曰,令倉官更爲輸送。
鄭俊一,以兵曹言啓曰,今五月二十八日私奴莫男稱名人,自丹鳳門入來,差備門外擊錚,極爲駭愕,令攸司囚禁治罪。同門守門將趙以垕常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,訓鍊都監砲手朴萬弼·申貴泰等,內中日試才時,鳥銃無間連三次三發三中,似當依定奪,直赴殿試,朴萬弼之兩次賜馬帖,申貴泰之三次賜馬帖,亦當依例一倂還收。而係干恩典,自下不敢擅便,上裁,何如?傳曰,依允。直赴殿試。
李善行,以慶德宮修理所言啓曰,闕內修改,今已始役,而郞廳監役官,雖爲分差監董,內外諸處役事,極其浩多,軍匠等不可無董率之擧。本宮假衛將崔道翼·鄭德淵,使之限畢役間,檢飭領役之意,分付兵曹,何如?傳曰,允。
咸鏡監司尹容,北道監賑御史洪啓禧等疏曰,伏以殿下,不知臣等之不肖,擧一路民命,而畀之以拯濟之責,臣等豈不欲殫知竭愚,仰副委寄之萬一。而才術淺短,無所施措,夙夜凜惕,罔知攸濟。向非殿下宵旰憂勞,如救焚溺,蠲免之音,撥賜之惠,後先相續,曠絶千古,則北民之朝夕且死者,安得以延到今日乎?苟令臣等,誕宣子育之仁,克盡拮据之方,則雖使一方無捐瘠,可也。而臣等亡狀,束手坐視,觸事憒憒,餽運之或失其時,分賑之或〈失〉其方,又不幸而疫癘大行,如火燎原,飢而病者死,病而飢者亦死,不可以數計。臣等於此,死不償責,怵惕慙懼,無地自容,此際得伏見副修撰李昌誼之疏,則以諸路餓殍相枕,莫體惻怛之盛意爲言,臣等益不勝瞿然悚恧之至。臣等雖冥頑無知,亦具人心,豈不感激於策勵之敎,興傷於顚連之慘?而徒有其心,未未其效,畢竟道殍相望,莫之能救,使聖上如傷之仁恩,未得下究,則人言之來,非誣伊實,不待咎責,自訟不暇,只當受而爲罪。且其疏泛稱諸路,而餓殍之多,宜莫有過於此道者,則苟論其罪,臣等爲首,其在棕核之政,豈合倖免,玆敢聯章自首,以請譴何。伏乞聖明,亟命有司,重勘臣罪,以謝人言幸甚。答曰,省疏具悉。此不過一時大體飭勵,卿等勿辭焉。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
尹彙貞啓曰,備邊司郞廳來言,今日賓廳坐起日次,而上候方在靜攝中,頉稟。傳曰,知道。
李善行啓曰,今日持公事入侍日次,而上候方在靜攝中,頉稟。傳曰,知道。
鄭俊一啓曰,大司憲金有慶,執義朴樞,掌令李行敏,持平李會元在外,掌令一員未差,持平朴成玉未署經。今日以監察茶時之意,敢啓。傳曰,知道。
藥房提調臣鄭錫五,副提調臣李益炡啓曰,伏未審夜來,聖體若何?暑眩之氣,或有差減之勢,而昨劑入茶飮,其已進御乎?今日臣等,率諸御醫入診,詳察聖候,議定繼進之劑爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則暑眩之氣,有差歇之勢矣。
李善行啓曰,吏曹參判元景夏鎭日違召,無意應命,事甚未安,卽爲牌招察任,何如?傳曰,允。
又啓曰,京兆久無長官,詞訟劇地,委屬可慮,而判尹趙尙絅除拜累日,尙不出肅,卽爲牌招察任,何如?傳曰,允。
鄭俊一啓曰,左議政宋寅明,刑曹判書閔應洙,參議金遇喆依下敎來待矣。傳曰,引見。
傳于鄭俊一曰,此後湯劑劑入之日,只日次問候。
傳于鄭俊一曰,靜攝中爲此者,亦有在焉,單子卽速付標以入。
傳于鄭俊一曰,歲抄中點下之人,傳旨捧入。
右議政趙顯命三十五度呈辭,傳于李善行曰,安心調理。
備忘記,傳于尹彙貞曰,今下弓矢,會寧府使趙儼處給送。
李益炡,以吏批言啓曰,康陵別檢李壽鳳呈狀內,親病甚重,不得察任云,依例改差,何如?傳曰,允。
又以吏批言啓曰,淳昌郡守辛致復,以軍器修補,公廨新建之功,加資事,命下,而雖已資窮,未經準職,何以爲之?敢稟。傳曰,特爲加資。
有政。吏批,判書鄭錫五進,參判元景夏待命,參議任珽牌不進,同副承旨李善行進。
兵批,判書金聖應病,參判尹得和備坐進,參議趙尙命病,參知吳遂采入直進,同副承旨李善行進。
以柳萬樞爲掌令,權寵爲掌令,金尙耉爲持平,李光湜爲獻納,金致垕爲慶尙監司,魚錫胤爲正言,鄭玉爲保寧縣監,李應協爲京畿都事,李夏宗爲兵曹正郞,李秀楷爲任實縣監,呂善應爲慶尙都事,愼龜重爲全羅都事,金鍰爲知敦寧,兼春秋六單鄭廣運·鄭基安·李奎徽·金翰運·韓宗濟·李弘稷,西學訓導單李泰馧,行副護軍李玗今加嘉善加資事,承傳。
以趙榮國·田日祥·金光礪·金錫一·南泰赫爲副護軍,李天輔·任珖·姜必愼·金始煒爲副司果。
吏批啓曰,慶尙監司,今當差出,而擬望之人乏少,守令竝擬,何如?傳曰,允。
兵批啓曰,閑良宋山老,以焰硝六千三百斤煮納之功,有加資之命,而係是閑良,何以爲之?敢稟。傳曰,加資。
鄭俊一,以禮曹言啓曰,卽接典醫監·惠民署所報,則日昨筵中,因大臣陳達,都城外癘疫出幕處,令兩醫司善醫時令者,極擇啓下定送,以爲救療事,命下矣。醫員中精於醫理,勤幹解事人,東北郊救療官典醫監前正金時宇,西南郊救療官惠民署前主夫簿鄭德涵,兩醫司提調相議擇定云,依所報持藥物,各別救療之意,申飭分付,何如?傳曰,允。
又以義禁府言啓曰,刑曹啓目內,弑姊罪人李夏澤移本府處置事,允下矣。夏澤時囚典獄署,移囚本府,而係是倫紀,依法例,三省推鞫,何如?傳曰,允。
尹彙貞,以兵曹言啓曰,因慶德宮修理所草記,闕內修改時,本宮假衛將崔道翼·鄭德淵使之限畢役間檢飭領役事,允下矣。衛將之任,守直空闕,檢察闌入,則今於修改領役,非但曾無前例,亦非專意守宮之本意,草記內辭緣,安徐,何如?傳曰,允。
壬戌五月二十九日巳時,上御宣政殿。藥房入診時,提調鄭錫五,副提調李益炡,假注書洪吉輔,記事官崔一奎,編修官李昌碩,醫管金應三·玄起鵬·吳志哲·金壽煃·白興聲·許錭入侍。提調鄭錫五進曰,朝承藥院下批,而症候加減,未能詳知,粟米飮進御之後,果有顯減乎?上曰,粟米飮頓服之後,氣候稍勝。錫五曰,水刺厭進之候,何如?上曰,中氣則稍勝,而水刺則一樣厭進。近來胃中,有淡淡之氣,水澆麥飯差可口耳。錫五曰,滯氣,何如?上曰,粟米飮後,比前稍勝矣。錫五曰,寢睡,何如?上曰,安穩今御此殿,蓋就東朝便近之地,以爲慈殿議藥之計矣。錫五曰,大妃殿症候,聞醫女所傳之言,與昨一樣云,伏不勝憂慮矣。上曰,足指凸出,似贅肉處,比前稍大,爪甲之際,微有靑色。昨夕微覺有酸痛,足背有浮氣,浮加則痛減,痛加則浮減,此則酸痛之氣,與浮氣相爲往來矣。金應三曰,此似毒氣未消之致矣。上曰,爪甲之際,似浮隔矣。吳志哲曰,若然則爪甲,似有退脫之慮,恐致彌久矣。白興聲曰,若有浮隔之漸,則連付糯飯之外,無他治法,雖致日子之遷延,不可變通矣。志哲曰,沈洗法,似好矣。上曰,若欲速爲收斂,則恐爲害矣。金壽煃曰,臣之愚見則指端凝滯,浮氣與痛氣,互相往來者,明是痰候,前頭症候之傳變可慮,沈洗之法,本爲消毒,非爲收斂之道,臣雖昧於治腫,而經驗則多矣。連日付飯,排出流汁之後,繼試沈洗之方,似宜矣。興聲曰,桑灰水好矣。壽煃曰,黃豆箕燒灰,沈水淋洗,則勝於桑灰水矣。上曰,鍼醫之意,何如?志哲曰,金壽煃之言然矣。錫五曰,王世子氣候,何如?上曰,好過矣。錫五曰,請使醫官,診察聖候。應三診曰,左三脈度調均,重按有力,右三脈則比左脈似不足。而今始帶滑,兩部脈度,大勝於日前,古方以爲,治病之道,大勢旣減,則停藥爲宜云,姑停數三日,更議繼進當否似宜矣。起鵬診曰,左部之有力,右部之滑,比前顯勝,五錢蔘之連三日進服,果爲得力矣。姑停數日云者,誠爲得宜矣。壽煃診曰,左三部不沈而均,右三部復見滑體,與沈相反,粟米飮旣已連進得效,則首醫所達姑停云者,大體然矣。而及此蔘劑有效之時,使胃氣夬實復舊然後,可無日後之慮,不然而暑熱漸極,萬機至繁,而或致症候之復添,則其時憂憫,必倍於今日矣。若以補中湯,加減材料,繼進十餘貼,則連上接下,可以爲接續收效之道,少愈之戒,不可不念也。許錭診曰,左右脈候之有力而滑,誠如諸醫所達,而金壽煃所達接續之言,實爲有理。四君子湯,卽於補中湯中,減升麻柴胡,而加茯苓·吉更·白芷者也,此藥好矣。上曰,蔘當入幾錢?壽煃曰,本方則等分,而今宜加蔘錢數矣。上曰,都提調入來之後,可以議定,而都提調之意,每以多服蔘,或慮有燥,此蓋有意。而古昔帝王服金丹,致發燥病者,皆由於一箇慾字,而予之今日服蔘,異於是矣。予每有休息之意,而不得休息,予若是休閑之人,豈服此五錢重蔘乎?不過當服補中等湯劑而已,而今不然矣。向有筵說,擧條不下者,慮其遲滯擧手,欲看則旋卽厭倦,以屢張留中之故,强而看過。諸臣之言,必已簡問,而予且忘之,故初不留眼,只予所敎,略改字句以下,時已申時,而予氣則似不足矣。頃者答都提調言曰,凡事忍之之外,無他道云,而以昌洙事見之,大諭之後,又致此一場惱我,我亦有緣何心,作大諭之悔,而大訓時事,亦想之,若前生事矣。以如此之氣,服五錢重蔘劑而已,覺有效者,實緣予中氣本好而然矣。予豈樂蔘而服之哉?若見大訓·大諭,則可知予之致病有由矣。予且有欲爲之事,而卽今蔘力,正如篩中漏水,予病豈以此爲夬祛耶?金壽煃之言有意,予亦有無前功之慮矣。應三曰,金壽煃所達,不爲無見,而大凡治病,必以盡意克去爲主,則常患有後弊矣。上曰,爾言予亦知之,而予之酬應,若一樣如前,則雖服補中湯百貼,豈有效乎?勞力者雖飽食而易飢,予之蔘力,亦如此,故恐有虧簣之慮,金壽煃接續之意,正合予意,更思之。應三曰,接續之意,大體好矣。生脈散不但爲暑節當藥,而非溫燥之劑,進御似宜矣。壽煃曰,臣雖無識,豈不知御藥議定而爲至重,而亦豈以一湯劑,遽望有雲捲席撤之效乎?竊念脾胃淸氣,必無損傷然後,一日萬機,可以酬應矣。生脈散非不知宜於暑節,而上候本有痰飮,且傷生冷,麥門·五味,恐不合於聖候矣。四君子湯大爲雙補氣血之功,趁今少愈之時,接續功效,實爲得宜矣。錭曰,卽今上候,三貼粟米之後,顯有差勝之效,則實不難於執症,且其前功可惜,四君子本爲氣血雙補之劑,則最合於症候矣。上曰,予之眩氣所由來者深矣。隨月而添,當暑益甚,若致復添,則前功可惜,諸醫之言如此,四君子湯限五貼劑進,可也。榻敎上曰,今有更問者矣。丸劑欲爲繼服,此亦何如?應三曰,聖敎得之矣。錭曰,八味元最宜於當暑進御矣。壽煃曰,諸議或以聖上服蔘之過多,致慮於燥,而若連進八味元,則雖過服蔘劑無害矣。上曰,加減八味元,依前加入劑進一劑,可也。榻敎錫五曰,臣未及與都提調相議,而大妃殿症候,醫女雖鎭日入侍,藥院未能詳知,此後則醫女詳審診察後,與外醫,隨症往復宜矣。上曰,姑觀明日,當更下敎,而慈殿之意,每以問候爲煩矣。應三曰,醫女頻頻入侍,詳細診候事,不可歇後矣。上曰,然矣。提調出去,糯飯及豆箕燒灰水,製入,可也。錫五與諸醫退出。副提調李益炡進曰,守令未署經者,其數旣多,曠官屢月,民事多有可慮。卽今兩司,只兪彦國一人之外,皆稱在外,事體誠爲未安,宜有變通之道矣。上曰,事極寒心。向者侍講院官,皆在外受由者,則分揀而事極非矣。卽今兩司在外人員中,元居鄕外,稱以在鄕者,竝爲先遞差後,禁推傳旨捧入,政官亦爲牌招開政差出,兩司闕員,使卽署經,可也。竝出榻敎益炡曰,政官事體,亦爲未安。元景夏非但鎭日違牌,無意膺命,以連爲出牌,歸咎政院,今日則搆疏入送,而且曰將赴金吾胥命,胥命之所,豈有出牌之理乎云云?極爲未安。奏未畢,上曰,向欲下敎而未果矣。今當竝與參議下敎,而事體則誠寒心矣。益炡曰,堂后薦,久不爲之矣。注書先生,竝令該曹,依例付軍職,注書新薦,使卽擧行,何如?上曰,依爲之。榻敎益炡曰,會寧府使趙儼除拜之後,尙不出肅,北兵使交龜赴任,事係緊急,催促出肅,何如?上曰,北閫事急,今日內催促,使之出謝,仍令下直。榻敎上曰,首揆則有故,左相與秋曹堂上,持單抄文書,卽爲入侍事,分付。榻敎退出。
壬戌五月二十九日酉時,上御熙政堂。大臣·秋曹堂上引見入侍,左議政宋寅明,刑曹判書閔應洙,參議金遇喆,右副承旨鄭俊一,假注書朴垂裕,記事官崔一奎·閔百昌。左議政宋寅明進伏曰,聖候連在靜攝中,群下不無憂慮,而聞有差減之氣云,然乎?上曰,稍勝而氣候猶未夬矣。寅明曰,大王大妃殿氣候,若何?而足部所患,其有差減之勢乎?上曰,氣候一樣,而足趾尙猶未差矣。寅明曰,王世子亦一向安寧乎?上曰,安矣。寅明曰,臣惶恐敢達矣。傳聞近來玉色蕭條,凡事雖有不足,古人云萬般保養,惟有操心一事。蓋人君春秋高則氣弱,氣弱則明斷不足,治心養性之工,各別留意,則事物之來集于前者,夬斷于心。而無少留着於胸中,常使心體,湛然虛靜,則聖躬攝養之道,豈不美乎?聖上孝思,臣僚孰不仰感?而頃聞筵中有感昔垂涕之敎,感慽者必有所由而發,豈不有害於身心乎?聖念或有思慮者,與群下從容相論,明白下敎,使聖心湛然虛靜好矣。上曰,今則民事爲急,此時豈有他慮,大槪已言之矣,大諭之後,豈不知予心乎?予若如休息之人,則今番豈飮半兩重,而雖飮一兩,必有其價。此雖由於心弱,而非曰有五十之慕,追先之心,自倍於前日,左相所達誠是,而世道國事,無可言者矣。上曰,秋判書來單子乎?刑曹判書閔應洙曰,書來入啓矣。上曰,予見單子後問之,隨問仰達,可也。上曰,朴東英·金振秋事,何如?寅明曰,朴東英雖可生,而金振秋則有僞鑄之罪矣。應洙曰,朴東英初與書吏符同之罪則有之。而所謂圖出之金聲泰,旣謂素昧,彦泰又已永逃,無可區辨,則累年滯囚嚴刑,亦非審愼之道,似當參酌矣。上曰,朴東英放,金振秋仍。上曰,德伊事,何如?應洙曰,德伊咀呪一款,雖未顯發,此則當爲嚴査。而柳世彬段,特以花奸事,執爲空中抑料之事,一向滯囚,亦非審愼,似有參酌之道矣。上曰,德只仍,柳世彬放。上曰,李洽事,何如?應洙曰,李召史雖曰有杖毒,而一夜之內,豈至於死乎?寅明曰,故判書朴師洙明於訟理,爲秋判時,具送文案於小臣,謂有疑處,而李召史所傷,非但杖毒,又有傷處,故仍置之矣。應洙曰,所謂執杖長建之招,則雖以李洽爲正犯,而但福壽,則終始以次益爲正犯,次益之初則牢諱。而末乃直招者,其所結縛敺打之狀,決非李洽七度決笞之比。其後堂上之反囚已放之次益,郞廳之反復論稟,俱有意見,而今則次益業已物故,雖無可論,李洽之一向嚴訊,似或冤枉,不可無參酌矣。上曰,參酌定配,何如?寅明曰,事關重大,不可輕律矣。上曰,李洽減死遠配。上曰,李世柱別無可爲之事矣。舅姑之前,不叱狗馬,況向其父,多發辱說,則世柱之爲父怒打,亦不是異事矣。寅明曰,此則依律文,杖一百徒配可矣。上曰,李世柱以本律施行。上曰,孔德尙事,何以爲之?寅明曰,德尙旣有私鑄之罪,而朴震光則雖是被援之類,不可仍放矣。應洙曰,震光雖有同參之罪,窩主勸役,亦不無首從之可論,八年滯囚,累次嚴訊,恐或有參酌之道矣。上曰,孔德尙仍,朴震光島配。上曰,此則皆論二人,而金昌麗有罪矣。應洙曰,高混同招內,雖以其矣妻,爲金福命父子所打,仍爲落胞。而昌麗則突入其家,手執其矣妻衣裳,欲爲敺打,則恐㤼避走云云,則昌麗之元無犯手,明白無疑。雖爲承款,不過爲威逼之科,而福命元無擧論之事,則昌麗父子之尙今滯囚,不無冤枉,似當勘處矣。上曰,金福命放,金昌麗以威逼律施行。上曰,景唜同事,甚殘忍矣。應洙曰,人情雖險惡,豈有打殺幼子之理。雖親生子,常漢輩乘憤敺打,自是例事,設使唜同,果有打傷於隣老味,揆其本心,旣不出於殺害,則今若拘於文法,論以償命,實非審愼之道,似當參酌矣。上曰,此則非可論以情理,雖承款,亦不大段矣。應洙曰,其實則有之,不可仍放矣。上曰,景唜同參酌遠配。上曰,此則金振河所造矣。應洙曰,振河於渠家,旣見捉則豈曰無罪,而其人已死,憑覈無路,則金義成之一向嚴訊,亦宜參酌矣。上曰,金義成參酌島配。上曰,尹英豪·李衰夢隨從乎?應洙曰,鑄錢者卽萬熙,而所謂英豪·衰夢執贓,只是二江家破陶罐而已。論以私鑄,實無明證,且萬熙已死,憑覈無路,則一向嚴訊,徑斃可慮,似有參酌之道矣。上曰,尹英豪·李衰夢參酌島配。上曰,李乃休事,何如?刑曹參議金遇喆曰,乃休已死,今無可言,而長休匿名書,極殊常矣。應洙曰,乃休與長休雖四寸,便是仇讎,則自雄卽乃休之奴,雖有鐵橋掛書之事,何以傳說於上典家讎怨之人,其間情節,不可不覈。而乃休妻呈狀內,其夫至願,只欲與長休對質云云,則一次對辨,似不可已,自本曹捉囚,已放之長休者,意有所在。而未及究覈,旋卽放釋,揆以獄體,實無妥當,長休等更囚嚴査宜矣。寅明曰,長休不爲一番刑推,而放之冤矣。上曰,李長休嚴刑遠配。上曰,金處洙事,何如?寅明曰,此則秋曹雖付疑以稟,而臣意不可放矣。應洙曰,當初千召史發狀,只稱金哥之劫奸,不以處洙指的。而無賴二十人,作亂劍刺其母云云,則處洙之刺殺屍親,初不目覩,至於刑推究問。而自初手犯之人,元無明的,二十人內,必有刺者。而及今年久之後,憑覈無路,原其本則雖出於處洙,但渠旣不爲手犯,則三十年滯囚,一百八十次嚴刑,足懲其劫奸寡女,惹起殺獄之罪,似當參酌矣。上曰,此則不可以元犯稱之,年久至此,其形貌何如耶?俗所謂奸行首者此也。遇喆曰,今雖見放,而妻子已死,渠何爲哉?上曰,首揆之意,何如?應洙曰,臣不能一一詳議矣。上曰,當初所爲,極爲陰慘,而無數亂刺,元犯莫詳,幾年滯囚,近二百次嚴訊,秋官之付疑以稟,不無所執,屢經大霈,金處洙特爲參酌減死島配。上曰,紅牌事,極如何矣?應洙曰,李起徵僞造紅牌之迹,昭然莫掩。而所謂紅牌,見其字體,則全不成樣,御寶亦甚殊常,則僞造旣甚的實,而金壽海·金璜·趙尙璧等段,爲其簸弄,聽其指揮而已。崔益秀則本不與各人等同情,得聞其說,恐動索價矣。起徵段,限死嚴刑,期於得情,金璜等,自是隨從,一向久囚,實非審愼之道,趙尙璧業已逃走,而崔益秀亦當似爲分揀矣。上曰,李起徵仍,金璜·金壽海遠配,崔益秀放。上曰,金萬鍊事,何如?應洙曰,醉人若打,則宜多傷處,而右脚膁骨但折云者,極爲可疑。大抵礙石顚仆之際,膁骨折傷者,比比有之,德山之無他傷處,膁骨獨折者,雖以孔昌文招辭觀之,誣辭爲言,受刑二次,而終不變,則萬鍊之一向嚴訊,亦非審愼之道,似或參酌矣。上曰,此則異於渾身被傷,可謂疑輕矣。寅明曰,殺獄重大,豈可輕放乎?上曰,漢高三章之法,殺人猶首,我國法令,極爲嚴峻。萬鍊若不償命,何以爲被殺者,而聞其所引,覽其抄單,無他含憾,而乘醉可知其狀,其帳已涉矛盾,前後之招,亦涉相左,付疑以稟,不無所執。而但此則比他諸囚稍重,不可循例參酌,嚴刑三次後島配。上曰,文必承事,何如?應洙曰,者斤老味雖曰被打,旣不大段,且其十三日被打,而二十三日殞命,其所發狀,在於三日之後,則其間情節,已自可疑。蓋其被打之初,則不言某人,而臨死時强問,則始曰被打於必承云者,亦甚可疑。前後堂上之七年持疑,尙未完決者,蓋亦以此,當此大霈之下,似當參酌矣。上曰,實因旣非緊處,七年以囚,至施三次之刑,尙不完決,則其意可知,文必承特爲減死遠配。上曰,金漢重事,非可稟者矣。應洙曰,漢重不過妖惡之物,僞印陰書,已爲見捉,無他發明之端。而捕廳推覈時,粧撰推諉於趙士周·白時瓊者,亦不過延拖獄事,以爲緩死之計,其爲情狀,尤爲奸惡。時瓊則旣知其被誣,一向滯囚,似爲冤枉,宜有參酌之道矣。上曰,白時瓊放。寅明曰,秋曹犯越罪人,滯囚至今矣。金振昌尙未捕得,北道査狀,則以振昌爲已死,雖未知其言虛實之,何如?而欲等待其捕捉究覈,則恐無其期矣。上曰,何如?應洙曰,此非他事,向年李濱·韓斗三見捉於小臣按西藩之時,趙裕濟則朴文秀爲咸鏡監司時捉而殺之,金振昌·廉昌京輩,則以李儐之同黨,臣終未捉得矣。今番秋曹推問時,罪人招中所告者,皆是其時援引之類矣。卽今犯越漢,皆被誘於此等漢,今若査問,而不捉振昌,則尤無可問之端,且振昌之死生,無以知之。此則下詢大臣而處之,何如?寅明曰,臣意則振昌等,在逃各人,自秋曹,祕關西·北兩道,使之各別譏捕,而犯越人之見囚秋曹者,爲先酌處,北道所囚各人,初無犯越事,亦令放送爲宜。此事收殺然後,振昌等或生存,則方可有捕捉之道矣。應洙曰,此事犯越則明白,固無可論,而雖欲酌處島配之律,決不可免,但邊禁易致解弛,似當有各別申飭之道矣。上曰,依爲之。犯越罪人在刑曹者,竝減死島配,本道罪囚,竝令放送。刑曹罪人中,女人及兒弱,區別置之,可也。出擧條寅明曰,彼中每以好生之意,犯越者一切宥之,邊禁自此將蕩然,邊民何由懲畏。當此連歲飢饉之時,犯越者必益無數,來頭安知不別生事端,而彼中今日雖寬宥如此,他日安可保其每每無事耶?臣意則此事收殺後,別爲咨文,先言依皇命減死之意,仍又以邊民,無所懲畏,犯越有難勝防。此後則一切置法,以嚴邊禁事爲請,則彼中之聽不聽,雖未知如何,而日後生事,我可有辭矣。上曰,彼國言爾國不能禁斷,而反爲來問云爾,則豈不難乎?寅明曰,此則似非可慮,今日臣適獨入,他日下詢首揆後處之,何如?上曰,何待下詢,卿與首揆同議後,稟定,可也。應洙曰,今此犯越人等,連傅生議,則邊禁易致解弛,若以此後,則斷不饒貸之意,一番咨文,以示我嚴邊禁之意於彼人,亦以爲申飭我邊民之道,正不可已矣。且其卽今犯越主張之人金振昌·廉昌京等,卽向來李儐之枝黨也。臣於今番按覈時見之,各人招所出者,無非李儐輩所援之人也。李濱·韓斗三臣雖捕殺,趙裕濟則朴文秀亦殺之,而金鎭昌·廉昌京兄弟,臣其時譏捕,終未捉得,以致漏網。今又誑誘北民,至作此擧,誠極切痛,到今申元贊輩,皆傅生議,金鎭昌終無捉得正法之擧則此後邊民,將益無忌憚矣。跟捕之令,不可不各別嚴飭。而金鎭昌本非北民,實是寧遠之人,而向年李馨遠,以此至被罔上之罪,幾死僅生,捕校朴文敷,亦被重罪,關西將士,皆以此爲戒。凡於此事,視作陷穽,決無着實跟捕之理,各別申飭,使之期於必捕爲宜矣。寅明曰,李濱之捕廳招辭,似有馨遠張大之迹,故臣亦惡其市功望賞,而從重罪之矣。其後李濱禁府招辭,自服捕廳前招之誣,而鐵甕城之說,至今不絶,則初非馨遠張大而然者可知矣。上曰,其時但太信馨遠,故入送矣。寅明曰,馨遠犯越彼地,非渠自爲,朝廷勸許便宜從事。第其時筵中定奪及下敎,初不煩行關,又不出朝報,臣只以數書,與道臣往復,以此朝廷,全然不知裏面事,而䯀見馨遠越入彼地,故擧皆驚駭矣。上曰,馨遠一欲問之其事非矣,而朝家使之矣。應洙曰,此乃平安監司狀啓,而年久事矣。洪世中以印僞鑄承服結案,而梁廷乞則以隨從竄配南海矣。其後啓覆時,以世中雖承款,其實則廷乞,似是造謀者,有更査之令。自本道,將欲捉致廷乞於配所,使之對辨,則廷乞中路逃亡,于今八年,尙未跟捕,以致世中之更査無期,已結案之罪人,八年淹滯,誠極未安。卽今廷乞之捕得,杳無其期,旣令更査,則以廷乞之未捕,更不對辨,而直爲正法亦未安。若欲參酌,則設令造謀者,果是廷乞,而模刻則世中旣自當,揆以律文,印文雖未成,皆是死律,則渠無可以傅生之義,臣以此不敢循例覆啓,大臣今方入侍,下詢而處之,何如?寅明曰,世中其時,旣不正法,更令與廷乞對査,則槪謂世中之罪,猶有一分可疑。而今以廷乞逃亡未捉之故,復令世中正法,極涉不便,今雖減死酌處,恐不爲過矣。上曰,減死島配,可也。出擧條寅明曰,戊申年前桂榜參下人,戊申冬後,卽有一倂出六之命。其後擧皆出六,而參下中一人,尙未出六云。雖未知因何獨爲落漏,而事旣斑駁,亦甚悲惻,自該曹考出,卽爲升六之意,申飭,何如?上曰,何至今不爲出六耶?依所達爲之。出擧條寅明曰,今日處分,出於欽恤之至仁,臣適有所見以達矣。臣於備局往來之路,有一士子,伏於路左,哀號呈單,臣始則拒之,每每如此,其狀可矜。一者推見其單子,則以爲其父,卽金聖耉,以武爲宣傳官,以戊申逆賊金鳳慶之侄子,緣坐定配。而聖耉之父,出繼於其三寸叔,與鳳慶,實爲五寸親,其時本道監營行査,至於推見神主傍題後,論報禁府。而戊申倉卒之際,禁府不加省察,混同發配,渠於戊申幼弱,及其成長,擊鼓鳴冤,而禁府回啓,雖首言可矜之狀,而終以無禮斜防塞,此則誠有所執。然三寸叔侄間,不爲禮斜者無足怪,旣有神主傍題,則足可爲出繼之證。且鳳慶所謂逆賊者,初非出於賊招,不過見捉於譏察,而渠之承服招中,以爲素沙路中,逢賊六七人,迫脅結縛,致之賊陣,留賊陣一日逃還云云,而以從賊自服矣。其時脅從,皆令放釋,而此以兩班故正法矣。然渠旣以從賊自服,則脅從安有緣坐,而至於發配者,此亦禁府未及致察而然,法例旣不如此,而因禁府一時不察,以逆賊緣坐,終身定配,則在其子,豈不至冤?宜令禁府,考見其時本道査狀及勘亂錄中,鳳慶承服招辭後,陳稟放釋則好矣。上曰,此非更稟之事,直爲放送,可也。寅明曰,事雖如此,臣只見其呈單而已。未及考見査狀與勘亂錄,且戊申緣坐關係至重,事又久遠,自禁府一一考見後,稟處,方可爲愼重完備之道矣。上曰,然則依爲之。出擧條寅明曰,司僕荏子島牧場,多與病馬之種,漸次孶産,皆爲無用,方欲區別,此種發賣區處,擇送良種,以爲放牧之地,而有難擅便敢達矣。上曰,依爲之。右副承旨鄭俊一曰,今日政官,一倂牌招開政事,命下,而參議則牌不進,參判方胥命於金吾門外,牌不進傳旨未捧矣。上曰,此何事體?今日欲爲處分矣。寅明曰,參議任珽則遭彈後,一欲伸廉義,似或然矣。而參判元景夏所遭非銓地,乃經筵事,則一向撕捱,極涉過矣。此則自上,宜有勉出之道矣。上曰,將欲下敎,而參議一申廉義之後,豈無更處之道乎?參判則將欲下敎矣。參判·參議下敎前,姑勿出牌事。抄出榻敎諸臣仍退出。
上在昌德宮。停常參·經筵。
尹彙貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管朴弼均,以漢城府右尹坐起事,本府晝仕出去之意,敢啓。傳曰,知道。
曺允成啓曰,守令署經,一時爲急,兩司除在外·未署經外,未肅拜人員,竝卽牌招,以爲署經之地,何如?傳曰,允。
因禁府草記,弑姊罪人李夏澤,依法例,三省推鞫事,允下矣。委官,何大臣進去乎?敢稟。傳于鄭俊一曰,左相進去。
鄭俊一啓曰,因禁府草記,弑姊罪人李夏澤依法例省鞫事,允下矣。兩司城上所,牌招言送,何如?傳曰,允。
李世璡啓曰,漢城府判尹趙尙絅,昨違召命,尙不出肅,卽爲牌招察任,何如?傳曰,允。
右議政趙顯命三十六度呈辭,傳于曺允成曰,安心調理。
吏曹口傳政事,檢閱單趙雲逵。
曺允成,以弘文館言啓曰,本館上番副校理臣尹光毅,以本館今春夏等褒貶,取稟於領事事,今日晝仕出去之意,敢啓。傳曰,知道。
又以弘文館言啓曰,應敎洪昌漢,副修撰洪啓裕,旣已帶職蒙放,竝卽牌招察任,何如?傳曰,允。
李善行,以兵曹言啓曰,去五月朔各廳堂下武臣等試射,連因有故,今已踰月,不得爲之之意,敢啓。傳曰,知道。
又以義禁府言啓曰,前掌令李行敏,前持平李會元,前獻納朴春普,前正言南惠老等禁推事,傳旨啓下矣。李行敏時在公洪道洪州地,李會元時在京畿高陽地,朴春普時在慶尙道善山地,南惠老時在公洪道忠州地云。依例發遣府羅將,竝拿來,何如?傳曰,允。
又以兵曹言啓曰,今六月初一日,幼學李弘貞稱名人,自宣仁門入來,差備門外擊錚,極爲駭愕,令攸司囚禁治罪。同守門將趙重鼎,常時不能禁斷雜人,以致闌入,亦難免其責,推考,何如?傳曰,允。
掌令柳萬樞啓曰,請逆坦,一依王府草記擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府拿鞫嚴問。措辭見上答曰,勿煩。
獻納李光湜疏曰,伏以臣濫蒙洪造,忝叨宮官,獲參胄筵,仰瞻岐嶷之表,區區延頸之忱,曷有其已。不意薇院移除之命,遽下此際。臣誠驚惶感激,益無所措。其在分義,固當趨承之不暇,而從前自劃之地,今難復冒。且臣老母,宿病纏綿,不離床席,已多年矣。頃者累日持被,恒懷危懼,替直歸視,神氣大脫,不啻落下數層,念古人日短之語,尤自懍然。又自昨朝,重添感冒,猝然寒戰,旋復作熱,急灌藥物,僅得少定,而澌綴之餘,別症疊出,氣息奄奄,殆若難支。以此情理,無望供職。卽者召牌之下,不敢坐違,隨詣闕外,仰暴至悃。伏乞聖慈,俯加諒察,亟遞臣職,俾得專意救護,幸甚。答曰,省疏具悉。爾其勿辭護焉。
上在昌德宮。停常參·經筵。
下直,公州判官柳鳳齡。
尹彙貞啓曰,大司憲金有慶,執義朴樞在外,掌令柳萬樞呈辭,權宏牌不進傳旨未下,持平金尙耉呈辭,朴成玉未署經。今日以監察茶時之意,敢啓。傳曰,知道。
李世璡啓曰,漢城判尹趙尙絅,除拜累日,連違召命,尙不出肅,事甚未安,卽爲牌招察任,何如?傳曰,允。
李善行啓曰,檢閱趙雲逵,旣已付職,卽爲牌招察任,何如?傳曰,允。
右議政趙顯命三十七度呈辭,傳于李世璡曰,安心調理。
李善行,以兵曹言啓曰,能麽兒講設立者,蓋爲年少武士講習陣法之意,故所定二七之坐,當日如不得設行,當月內以無故日退行,必滿二七之數,曾有定式,申飭矣。卽接該廳牒報,則去五月朔二次坐起,稱以堂上有故,無端廢閣,誠爲未安。當該能麽兒堂上,推考警責,何如?傳曰,允。
又以宗簿寺官員,以提調意啓曰,今壬戌春夏等講學宗室,勤慢抄出,而或値公故,或値本寺有故,不得依例課講,故旣未準十五分,則紙筆墨施賞,固不當擧論。而其中花陽副令榷,自庚申春夏等,至壬戌春夏等,連五等居首,似當依近例加資啓請。而事係恩賞,自下不敢檀便,上裁,何如?傳曰,加資。
上在昌德宮。停常參·經筵。
申時,白雲一道如氣,起自艮方,直指巽方,長竟天,廣五寸許,漸移東方,良久乃滅。
鄭俊一啓曰,大司憲金有慶,執義朴樞在外,掌令柳萬樞,持平金尙耉呈辭,朴成玉未署經,掌令一員未差。今日以監察茶時之意,敢啓。傳曰,知道。
李善行啓曰,今日政新除授玉堂,待下批牌招事,命下,而闕門已閉,待明朝出牌之意,敢啓。傳曰,知道。
鄭俊一,以都摠府言啓曰,副摠管成殷錫,以訓鍊都監馬兵別將別騎隊納馬取才坐起事,慕華館晝仕出去之意,敢啓。傳曰,知道。
李善行啓曰,卽者,禁府都事以委官意來言,今日因諫院不備,省鞫不得爲之云矣,敢啓。傳曰,知道。
鄭俊一啓曰,三省推鞫時,兩司當爲進參,而諫院多官,或在外,或陳疏受由,或未差,無進參之員。有闕之代,政官卽爲牌招,開政差出,仍卽牌招,以爲定送之地,何如?傳曰,允。
傳于李善行曰,召對爲之。
有政。吏批,判書鄭錫五進,參判元景夏待命,參議未差,右副承旨鄭俊一進。兵批,判書金聖應進,參判尹得和入直進,參議趙尙命服制,參知吳遂采病,同副承旨李善行進。
吏〈批〉,以尹植爲掌令,任璞爲正言,閔洙彦爲正言,鄭宲爲校理,李昌誼爲修撰,李鼎輔爲大司成,李延德爲弼善,李胤沆爲兵曹佐郞,權潗爲宗廟令,沈慤爲典籍,李希夏爲定州牧使,李普赫爲安東府使,鄭彦忠爲康陵別檢,金範錫爲司圃別提,林枝成爲昭顯墓守衛官,兼春秋三單,李應協·呂善行·愼龜重,海恩君爣,全春副守堦,已上敍用事,承傳,花陽副令榷,今加明善加資事,承傳,折衝安在行今加嘉善,淳昌郡守辛致復今加通政,已上賞加。
兵〈批〉,以李命熙爲都摠管,具聖益·韓泰箕爲同知,韓澤周爲僉知,沈鳳徵爲兼司僕將,李徵瑞爲宣傳官,李徵台爲僉知,李壽彦爲沙斤僉使,洪德望爲慶尙右兵使,具侙爲全羅兵使,李漢弼爲公洪水使,閔遇洙爲翊衛,趙鳳命爲翊贊,鄭文恒爲忠壯衛將,趙尙綏爲忠翊將,金宜謙·李國亮爲慶德假衛將,李鐽爲白翎僉使,沈采爲鹿島萬戶,崔峻萬爲於蘭萬戶,同知單李光績,僉知單李聖魯·申得文·李根垕,北漢管城將單魚有琦,廣州中軍具億,副護軍趙德中·張遠翰·邊聖佑·具樹勳·趙東夏,副司直曺夏望,副護軍李玗·金墰·鄭匡濟·梁廷虎,司直李宗白,知事望。傳曰,訓鍊都正具聖任除授。
鄭俊一,以兵批言啓曰,前萬戶宋夏敍,閑良宋炅·白厚潭,兼司僕文泰彬等,或軍器別備,或料理取殖,或賊人指捕之功,俱有加資之命。而宋夏敍,未資窮·未準職,宋炅·白厚潭·文泰彬,係是閑良,何以爲之?敢稟。傳曰,竝加資。
又啓曰,新除授兼司僕將沈鳳徵,方在罷散中,而今無敍用之命,何以爲之?敢稟。傳曰,敍用。
兵批啓曰,慶尙右兵使·全羅兵使,今當差出,而擬望之人乏少,他道守令竝擬,何如?傳曰,允。
鄭俊一啓曰,卽者,義禁府都事,以委官意來言,今日以朔日,省鞫不得爲之云矣,敢啓。傳曰,知道。
右議政趙顯命三十八度呈辭,傳于鄭俊一曰,安心調理。
壬戌六月初三日酉時,上御熙政堂。召對入侍,參贊官李善行,侍讀官尹光毅,檢討官李成中,假注書朴垂裕,記事官閔百昌·趙雲逵。上講資治通鑑。光毅讀第一板,自建武六年以舂陵鄕爲章陵鄕,至遣使報命寇暴如故。上曰,下番儒臣讀之。成中讀十二板,自七年春正月令還復民,至距漢兵。上曰,承旨讀之。善行讀二十板,自夏六月丙戌登轘轅,至文康兩子王之。上曰,注書讀之。臣垂裕讀二十二板,自十年春正月率捕虜將軍王霸等,至奉駕還宮。上曰,上番翰林讀之。百昌讀二十四板,自十一年己酉帝幸洛陽,至帝意乃釋。上曰,下番翰林讀之。雲逵讀二十六板,自帝自將次長安,至伋言及之訖。光毅曰,此日食章也。日月交會,似是例事,而此亦出於非常之變,自古人君,詔百官問得失。至於鄭興此疏,深陳當時之弊,光武豈不屈己從人,而興猶有此言矣。向者日食之災,殿下雖盡應天之誠,而此等處,不宜泛看矣。上曰,然矣。成中曰,日月食,雖有故道,陽氣勝則當食不食,食者,陽氣不足而然矣。光毅曰,此郭憲事也。光武初,不聽斷靷之諫,而及至京師騷動,始有追悔之言。雖違其言,旋覺其非,亦可見臣直而君明矣。上曰,然矣。成中曰,溫序之死節,慷慨激烈,千載之下,炳然猶有生氣矣。臣曾於年前奉命,歷過淸州,聞其時死節人事甚詳。李鳳祥·南延年,受國厚恩,固宜如此。至於洪霖,以一介微賤之人,能辦大節,至今本州之人,無論上下老少,莫不嘖嘖稱歎,可見人情之同然矣。戊申賊徒,是何等凶逆,雖其附從之類,用法之後,不可撓改。而年前逆賊希天緣坐,大臣請放蒙允,臣嘗慨然矣。日昨得伏見擧條之啓下者,則逆賊金鳳慶緣坐姪子,又因其子呈狀,而大臣陳達,有禁府査啓之命矣。大臣之意,出於仰贊欽恤之意,且不直請放釋。然勘亂錄中,鳳慶旣以從賊承款,處斬孥籍,如法載錄,而緣坐之不以出繼分揀,亦必有據。至今年久之後,因其呈訴,輕易擧論,則此後比方煩訴之輩,必將紛紜而起。治逆之典,豈容如是?臣意宜寢禁府査啓之命矣。上曰,大臣有達,旣令該府査問,査後可以知之矣。光毅曰,下番所達誠是矣。鳳慶干連凶逆,旣已伏法,則其緣坐罪人,到今年久之後,豈可以呈訴,有所擧論乎?苟如是,則亂逆無以懲戢,後弊所關,不必更査之矣。諸臣仍退出。
上在昌德宮。停常參·經筵。
巳時·午時,日暈。酉時,日暈。
尹彙貞,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭俊一啓曰,卽者禁府都事,以委官意來言,今日因諫院不備,省鞫不得爲之云矣,敢啓。傳曰,知道。
曺允成啓曰,守令署經,憲府則爲之,而諫院尙不爲之,事甚未安。諫院除在外及行公外,獻納李光湜,卽爲牌招,以爲備員署經之地,何如?傳曰,允。
鄭俊一啓曰,憲府連日監察茶時,事甚未安。除在外·未署經外,呈告·未肅拜人員,竝卽牌招察任,何如?傳曰,允。
傳于尹彙貞曰,備局日次,則問候相値,今日爲之之意,分付。
尹彙貞啓曰,大臣·備局堂上,依下敎來待矣,敢啓。傳曰,引見。
右議政趙顯命三十九度呈辭,傳于鄭俊一曰,安心調理。
傳于鄭俊一曰,晝講取稟,雖以循例,取稟下敎,而日勢已暮,自明日取稟。
鄭俊一啓曰,卽者禁府都事,以委官意來言,今日入侍罷後,日勢已暮,禁府堂上不備,省鞫不得爲之云矣,敢啓。傳曰,知道。
又以弘文館言啓曰,新除授校理鄭宲,時在公洪道忠原地,修撰李昌誼時在京畿衿川地。經筵入番事緊,請竝斯速乘馹上來事,下諭。答曰,依啓。
又以侍講院言啓曰,本院新除授弼善李延德,時在全羅道全州地,書筵入番事緊,斯速乘馹上來事,下諭,何如?傳曰,允。
尹彙貞,以備邊司意啓曰,義州府尹趙明履,以痰眩之病,累次呈狀,而以邊任決難輕遞,調理察任之意題送矣。今又以痰眩兩症,一倍添劇,不但專廢邑務,實有死生之慮云,而縷縷爲辭,祈遞甚切。實病果如此,則有難一向强迫,邊地重務之曠廢,亦甚可慮,今姑許遞,何如?傳曰,允。
鄭俊一,以禁府都事,以委官意啓曰,省鞫問事郞廳尹植,今日政移拜臺職,其代,以奉常正洪相朝差下,使之察任,何如?傳曰,允。
又以禁府都事,以委官意啓曰,省鞫當爲擧行,而同義禁吳光運在外,同義禁李普赫,今日政,除拜外任,本府堂上不齊,將無以開坐。同義禁吳光運,今姑遞改,二員有闕之代,竝令該曹口傳差出,仍卽牌招,以爲備員開坐之地,何如?傳曰,允。
吏曹口傳政事,以具聖任·李壽沆爲同義禁。
鄭俊一啓曰,因禁府草記,新除授同義禁牌招事,允下,而闕門已閉,待明朝出牌之意,敢啓。傳曰,知道。
又以吏曹言啓曰,今番歲抄時,前學諭吳達運,當入於朝官罷職秩,而許多文書修正之際,未免落漏,不勝惶恐。吳達運罪目,依例別單書入之意,敢啓。傳曰,知道。
尹彙貞,以訓鍊都監言啓曰,都監郞廳未差代,前正言魚錫胤,已爲啓下,而方在罷散中,時無職名,依例付軍職,冠帶常仕,何如?傳曰,允。
鄭俊一,以戶曹言啓曰,依傳敎,右議政趙顯命去三月·四月·五月·今六月四朔祿俸,令倉官更爲輸送于本家,則以爲,見方病狀淹篤,尋單乞解,不當冒受常祿云。祿俸不爲領受,何以爲之?敢稟。傳曰,令倉官更爲輸送。
掌令尹植疏曰,伏以臣負罪明時,廢伏田廬,殆將二十年,杜門省愆,撫躬自悼,分作聖世之棄物矣。不意昨年秋,幸蒙甄復之恩,授以風憲之職。在臣固宜趨承之不暇,而第以情地之未暴,不敢爲冒出之計,終未免違牌而坐罷。臣一倍兢惶,轉益危蹙,而收敍之後,仍有藥院除命。臣感激洪私,涕泗汍瀾,自謂非臣薤粉所可仰酬,黽勉出肅,少展感戴之忱,奉職閑局,已至七八朔矣。乃者柏府新命,又下於千萬夢寐之外,臣驚惶震惕,罔知措躬之所。顧臣少竊科名,學術空疎,性本巽懦,樣不諧俗,局外抹摋,隨分低徊,雖在燭武之壯年,已無言議之可取,則今於白首殘齡,何敢玷汚臺地,自取顚沛也?玆隨天牌,略暴微悃。伏乞聖慈,察臣衰老之狀,諒臣肝膈之懇,亟命遞改,以重官方,以安私分,幸甚。臣於乞免之章,不宜有所贅陳,而竊有區區憂愛之忱,敢附瞽說,惟聖明俯垂澄省焉。目今天心,仁愛聖主,誘啓儆懼,荐降災異,史牒所載可驚可愕之狀,靡不萃至。而八路生靈,死亡於飢饉疾疫,道臣狀聞,相續於朝紙者,無非驚心而慘目。仰惟穆淸之聞,尤不勝惕然衋傷,其所消弭之方,靡不講究,而廈氊訏謨,未聞有大驚動大振作之擧,臣竊憫鬱焉。見今亢旱彌月,麥農大歉,移秧愆期,殆近於四野無靑,而祈雨之祭,初旣設行,因一驟雨,復令姑觀數日,仍過旬望,雨意愈邈。臣愚死罪,以謂應天以實不以文之意,恐不如是也。且臣伏聞向日,有慶德宮修繕之命。臣固知舊宮椽桷,年久朽傷,若不趁時修改,則日後勞費自倍,聖意所在,蓋由於不得已。而第今都城疾患,日漸熾盛,城外四郊,出寓草幕,連亘四五里,所見驚駭,而病斃相繼,哭聲彌野,亦多無親屬之可哭者,哀我民生,何辜至此?伏想殿下深居九重,猶有所未盡燭者。而暵乾之災,又如是孔酷,雖得小雨,便同紅爐點雪,諺所謂七年之旱無日不雨者,殆相近矣。昔漢臣鍾離意,請撤北宮之役,以應天災,今臣亦附古人之義,冒死敢陳。雖是微細之役,若係土木之興,則當此災異非常之日,宜有量寢之擧,況此四百餘間修改,將未知幾箇月日所可畢役。臣愚死罪,竊願姑停慶德宮修繕之役,差待秋成,以盡遇災修省之道焉。臣固不敢以臺憲之任自處,而目下憂虞,非止一二,惟此兩件事,誠恐有歉於答天譴修聖德之方。玆敢以草草數語,仰塵睿覽,極知僭踰,無所逃罪,而亶由於憂時愛君之愚衷,惟聖明恕其狂瞽焉。答曰,省疏具悉。其勉者宜勉,所陳者已諭矣。爾其勿辭,從速察職。
壬戌六月初四日酉時。上御熙政堂。大臣·備局堂上引見入侍,領議政金在魯,左議政宋寅明,判尹趙尙絅,左參贊尹陽來,工曹判書金始炯,刑曹判書閔應洙,兵曹判書金聖應,右參贊朴文秀,戶曹判書徐宗伋,左尹徐命彬,禮曹參判金若魯,副司直金尙星,掌令柳萬樞,校理尹光毅,左副承旨尹彙貞,假注書朴垂裕,事變假注書李顯祚,記事官閔百昌·趙雲逵。領議政金在魯進伏曰,近日風色不佳,暑氣漸盛,聖體若何?上曰,漸差矣。在魯曰,大王大妃殿氣候,若何?醫女所傳,雖不分明,第痛處不輕云,極爲憂慮矣。上曰,明日多有消詳,今日使之來會,而問候,循例爲之可矣。在魯曰,王世子亦一向安順乎?上曰,安矣。在魯曰,今番雨下,至於外方則或有浹洽處,而以畿內言之,多有不足處,其後杲杲依舊,此是旱徵。一場驟雨,於癘氣則雖或洗滌,而農事反爲無益,祈雨祭不可不更爲之矣。上曰,向言我國人甚燥,而近觀風勢,不但旱徵,日氣亦怪矣。祈雨烏可已乎?寅明曰,天地不交,陰陽不和,則日氣自然如此。聞三南則小雨,而京畿則尤小,北道則二月後不來云。前頭民事,誠爲可憫矣。在魯曰,北關異於南關,若値凶荒,則賑恤之道,尤爲難矣。禮曹參判金若魯曰,然則祈雨祭,不卜日初六日設行,何如?上曰,此則窘速。初七日設行,可也。抄出榻敎在魯曰,此乃北道監賑御史洪啓禧狀啓也。以爲,春初在元山,點送舡隻,以輸城察訪李光台定差員,仍爲發關於慶尙都事鄭夏彦,使之依朝令急急裝載矣。光台,以關文傳于鄭夏彦,則夏彦盛怒抵地,極口詬罵,仍以文移答之曰,弊行管北道運事,貴行管北道賑事,初不相管。今此文移,亂書大押,有若發關下官,殊欠相敬,事甚可訝云云,而還送其關文矣。臣雖職卑人微,特以奉命之故,見待自別,惟是道臣相等外,節度使以下,具書目牒呈,且御史事體,未嘗有彼道此道之別。而夏彦則不過賑恤使從事官,都事之職,亦是道臣之幕屬,道臣·御史,旣是相等衙門,都事之又爲相等衙門,恐無如許道理,其在事體,誠甚駭然。所當直請罷黜,而職係他道,事異常規,第此馳啓,以冀嚴處云云矣。上曰,向言鄭夏彦之善運,而少輩若聞稱譽之言,則不無自滿之意。孔子曰管仲之器小哉,此之謂也。王人雖微,序於諸侯之上,夏彦事誠非矣。在魯曰,事體法理,則明是夏彦非矣。此似出於生疎未諳之致,而不可無論罰之道,罷職宜矣。上曰,繁纓,小物,而夫子惜之。事體不然,先罷後拿,可也。抄出擧條寅明曰,卽今災異孔棘,癘疫大熾,此正上下恐懼修省之時,不當有所興作。而聞慶德宮修理之役,漸致浩大,有妨聽聞,此去秋節不遠,今姑停止,待秋擧行無妨。內司僕射亭,承有下敎,故纔已稟定,材瓦固已準備,而此亦爲不急之務,竝姑待秋,何如?上曰,時御不知何時,而頹圮處甚多,或至官員壓死之境,則其將奈何?此時此等役,不可張大,頹壓者修之而已,其外待秋修改,而射亭亦待秋爲之,可也。出擧條在魯曰,犯越罪人事之關由彼國而未回咨者,至於三件,今則皆已結末,當付送於冬至使便矣。上曰,冬至使便則似晩,皇曆齎咨官便付送,爲可耶?在魯曰,犯越出送,當爲謝恩,而冬至使當兼之,咨文則先付咨便,而謝恩則付送於冬至使,似涉如何矣。上曰,然則似當竝付節行矣。寅明曰,別咨文則不可循例爲之,使兩館提學製出,何如?上曰,依爲之。出擧條在魯曰,頃者朴文秀,請得來燕錢,與我國錢竝行事爲達,而若以彼錢合鑄,則此無異潛商,又令竝行,則愚民豈知彼我之分,生事恐易矣?若禁我國錢,而專用彼錢,則貨權在彼,初頭似或設行,末梢必有其弊,臣與諸宰相議,則皆以爲難矣。上曰,靈城外誰欲爲之耶?在魯曰,諸宰中無一人言其便矣。上曰,錢權有二,則必有大弊。凡事皆聽命於彼國,而惟此一事,又爲聽命,則心有所感愴,下番翰林戌會之說,誠是矣。寅明曰,天下事非一家私議,諸宰以下,皆言不便,則亦無奈何矣。上曰,靈城不必縮氣,明言利害,可也。文秀曰,今則罷及鑄與貿來三者之外,實無他推移之道矣。民生若不大困於錢弊,而臣若爲國家需用而言,此則非宰相之論。卽今京外錢貨大艱,父子兄弟,將至於不相保之境,幾何人心不至於大壞乎?燕錢之貿用若艱,則自朝家勿論宰相士民,以沙器代鍮器日用,以其鍮器大鑄錢,則足救今日萬民魚喁之患,臣之此言,欲得水火救活之計矣。肅廟初年,名臣碩輔,皆以貿用燕錢定議,而至於移咨,則此非臣創出之言矣。錢之多少,何關於臣,而臣獨言之乎?上曰,彼言誠然矣。寅明曰,錢弊孔極,朴文秀之言,出於苦心,而俄者所達,不無憤懥之意矣。上曰,靈城救涸之說,似或然矣,而此非懥言,乃出於燥也。寅明曰,今則加鑄之外,無他善策,臣意亦然,而第貨權則宜在於上,不歸於下,至於私鑄,尤不可不禁矣。自今限三年,其前通行舊錢,而三年後,只行新錢,使不得竝行舊錢,則富者雖欲藏置,亦不可得矣。上曰,靈城言倫紀之變,由於錢貴,予意若罷錢則爲便矣。若使遂安銅不渴,則多鑄,可也,而今於何處更鑄乎?卿言限三年之說是矣。今則旣以加鑄爲定,諸臣各陳所見,可也。在魯曰,錢貨之行,已久難罷,今若盡除,則實有其弊,改鑄之說爲得,而裕國足民之道亦難矣。僚相限三年之說誠好,而設令私鑄,民用旣優,則國家亦有餘裕,第貨權當在於上,宜矣。寅明曰,臣意與首揆同。罷之旣難,不罷則當爲改鑄,而此後則定式限以五十年一改鑄可矣。尙絅曰,錢貨之貴,輒由他道鄕曲富人多數藏蓄,若如左相之言,限三年嚴禁舊錢則甚好矣。而後若更藏,則鑄之無益,此亦當有禁防之道矣。陽來曰,錢則難罷,加鑄外無他道,而臣意則鐵錢亦無妨矣。在魯曰,私鑄之弊,鐵錢爲甚矣。始炯曰,卽今以錢貨之乏貴,公私俱渴,在國家繼用之道,改鑄爲上。肅廟朝丙子年,許令京外鑄錢,今觀開字平字,可知外方之亦鑄矣。上曰,不但此也,其時八道皆鑄矣。向時言楮貨,今有之耶?戶判似知之矣。宗伋曰,臣叨任未久,未及詳知矣。始炯曰,臣爲戶判時,亦聞楮錢有之,而第未之見矣。應洙曰,此亦大議,豈可歸一?而罷之終難矣。楮貨則臣兒時見之,四塗墨抹中踏印字,此豈以物貨稱之?今宜改鑄,而我國銅則非其素産,以辛亥年言之,所鑄不過三十萬兩矣。臣與右相相議,則各牙門皆鑄,而難於竝擧,次次鑄得爲好云矣。聖應曰,卽今民弊由於錢荒,則猝難罷之,向時所鑄,幾乎已盡,今番則使各道及各軍門,廣鑄好矣。上曰,鑄樣不必異乎?尙絅曰,如用舊樣,則必生奸僞矣。文秀曰,大抵我國事勢,有不然者矣。大臣所達錢權在上之言誠好,富者則抑之,貧者則與之,此爲要道。而卽今紀綱大壞,若改鑄則初頭民大有不便,朝令不無動撓之慮,恐未免有中止之患矣。且錢樣改鑄,而舊錢不用,則舊錢,勢當復鎔而鑄新錢,如此之際,舊錢必大縮,此甚可慮。蓋鑄錢之時,勿論公鑄私鑄,匠手多詐,必潛入鉛,而偸用正銅,故卽今錢貨無銅色,而黑鉛多入,可知。此若毁鑄新錢,則所縮必十分之三四,亦不可不慮矣。上曰,靈城所達,甚有理矣。我國紀綱如此,初頭則民雖曰不便,而今與諸臣相議定行,則豈有動搖之理?此則堅於大訓矣。宗伋曰,今則難罷,勢當改鑄,旣定之後,從容相議,以成節目,宜矣。命彬曰,諸臣旣達,臣無別般可言之事。臣聞故相臣尹志完有言,錢貨旣是通行之物,若廣鑄則公私兩便,此爲識見之論矣。若魯曰,旣已不罷,則加鑄之道,文秀之言誠好矣。而舊錢則今難復改,若加鑄則當限以當十錢,當百錢,舊錢則仍置無妨矣。上曰,用二之言,似如何矣?尙星曰,臣亦別無仰達。臣意與若魯同,雖以各軍門言之,封不動物有之,舊錢則百兩當新錢之十,使大小通行,宜矣。上曰,小錢,所謂朝鮮通寶耶?寅明曰,高麗通寶與三韓通寶,亦有之矣。上曰,耳目之官及儒臣·承宣,亦達,可也。萬樞曰,旣已加鑄,則大小錢竝用之說,亦好矣。光毅曰,臣未及深量,而今日之憂,不在於錢之多少,惟在人主節用而愛民矣。上曰,大體則是,而第其言則近於迂儒矣。彙貞曰,行之已久,今難猝罷,當爲加鑄,而若用大小,則盜鑄之弊,甚矣。上曰,翰注亦言之。百昌曰,諸臣皆以加鑄與大小錢竝行爲達,而罷之則終難。臣意亦與諸臣所達,無異同矣。雲逵曰,加鑄之說,諸臣所達,旣甚便好,大小錢之說,行之亦好,臣意亦然矣。垂裕曰,臣以新進年少,至於此等事務,平日未嘗有講究者,今何敢强出己見,指陳利害乎?聖敎雖如此,臣無仰達之辭矣。顯祚曰,臣亦智慮淺短,平日未有料量,今不敢强對矣。上曰,儒臣及秉筆之臣,亦不言罷錢,而予意則罷之便矣。古人云,禮樂百年而興,此不在錢之多少,在於敎化矣。第今日則人心漸偸,旣難罷錢,不可不加鑄。而宰臣所達尹志完之言,誠爲達論矣。向者所鑄,乃爲國而非爲民,則爲今之計,莫如廣鑄。私鑄之流,亦非民乎?廣用而後,自然流行於民矣。靈城言若禁鍮器則爲利,而予意則於民爲弊。當初用鍮非侈,乃爲堅固也,若禁鍮器,則民必動撓矣。予之罷錢之意,當初用木時,人心淳厚,槪爲此也。古人言謀及卿庶,今則爲三件事,加鑄便否與制樣及大小錢竝行之說,判尹招諭五部諸民,亦令八道曉諭,可也。寅明曰,凡事惟在定行,何可盡諭於外方乎?若魯曰,大槪曉諭於都下,而八道則不必盡諭矣。上曰,不必盡諭,以關文爲之,而惠廳堂上與判尹入來,曉諭都民,可也。文秀曰,凡事之注措,惟在於擇人,而旣令各道廣鑄,則道臣與守令,尤不可不擇任之矣。寅明曰,加鑄與大小錢之行,當爲節目間事。而朴文秀所達擇人之說,亦有意見矣。上曰,靈城爲鑄錢,欲擇道臣,而雖以京司言之,我國事,盡在於吏胥矣,堂上豈盡知之乎?道臣雖不足,亦在於守令之賢否,今若以鑄錢改差道臣,則不可使聞於隣國也。寅明曰,此則聖敎至當,而至於大事,只在用人,初不極擇則難矣。上曰,三件中知民情以達,而名則以加鑄爲之,可也。在魯曰,兩司不備,守令尙未有署經者。今聞有已經一司署經守令,若致更待,則遲滯可慮,除署經發送,宜矣。上曰,依爲之。抄出榻敎在魯曰,釜山僉使韓夢弼,下去屬耳,卽爲拿來。其所遭,不過歷路徵索五味子數升及趨率之稍多,而此異於濫騎。且萊伯亦通於兵判,以爲夢弼新莅重鎭,多有設施,今若遞易,則事多難便,使之仍任爲言矣。釜山旣是重鎭,而漸至於莫可收拾之境,萊伯亦言夢弼爲人可惜,則臣意亦欲仍任,何如?聖應曰,萊伯果貽私書於臣,而爲言夢弼下去後設施事,欲令仍任,臣未果仰達矣。尙星曰,嶺伯頃旣以軍作米事罷職,此雖微細,旣已違越事目,亦不可輕易仍任矣。上曰,事體然矣。擇其如夢弼者任之,可也。宗伋曰,臣以職掌所關,有仰達者矣。本曹舊例,公翁主出閤後,則宣飯所入,卽爲草記停罷矣。今則何以爲之?敢達。上曰,依舊例擧行,可也。出擧條寅明曰,臣方往省鞫,當以啓稟矣。省囚罪人李夏澤,有姊喪夫,夫死之後,其姊通其夫之四寸弟。故夏澤母,知其行淫實狀,憂憤而死,其父追後亦死,遺書其子,使之處置矣。夏澤以父母之飮恨而死,至於迫死。彼則爲受刃而死,此則爲勸令自決,槪不知其爲三省罪人矣。應洙曰,此獄事,臣按行矣。其女情狀則竊痛,而其父母在時,旣令不死,厥女雖行淫,旣已爲姊,則法議當爲弑字矣。始炯曰,法議旣犯尊長,則與弑同矣。大臣雖如是仰達,而臣意則以爲,夏澤雖有父命,如或容貸,則似必有後弊矣。在魯曰,渠若任意迫死則爲弑,而旣以父命勸死,則似無後弊。其奸夫則不死,而此以三省見殺,亦涉如何矣。上曰,推問時,其色無惻怛之意乎?應洙曰,觀其辭色則尋常矣。上曰,厥漢已闋服乎?應洙曰,聞已闋服矣。上曰,夏澤雖以父命勸死,於渠爲長,則旣死之後,推問之際,宜有蹙然之狀,而視之尋常,此無倫理人也。予問闋服之意有在,渠父母旣以此憤死,則三年後始乃爲之,無孝子之心而然也。雖然,渠則旣知其有法,而托以遺書,此則當收議後處之。皐陶曰殺,帝曰宥。大臣之意,亦旣如此,而一次拿問王府,不可已矣。寅明曰,承服則何以爲之?上曰,此則草記稟之,可也。上曰,掌樂提調進來。今行,笙簧持來乎?李延德旣知音律,予欲招來,而方爲春坊官,當上來矣。應洙曰,聞譯官言,則彼國,以前則無此請,而今問律呂,大以爲怪云矣。今番韶與琴俱出來,而彼國亦言天子樂器,不可輕許云矣。上曰,若參看書傳,則似或有合矣。應洙曰,管亦得來矣。上曰,今則樂器旣已釐正,李延德上來後,當知之矣。萬樞進伏啓曰,請逆坦孥籍,一依王府草記,卽令擧行。措辭見上答曰,歷謁感愴。惻諭大臣之後,逡巡遲回,顧瞻不肯,尙且寥寥,猶今謄故。深誠所到,鐵石可貫,而因予誠淺,不能感孚耳目,自勉之外,其復何諭?勿循俗套,慽我初心。請還寢泰績酌處之命,仍令鞫廳嚴鞫得情,夬正王法。答曰,曾已諭此等之事,若非耳目之寥寥,其何至今?勿須更煩。請還寢夏宅島配之命,仍令鞫廳嚴訊得情,夬正王法。答曰,此非顧瞻者,勿須更煩。請瑞虎等兩賊孥籍,亟令王府擧行。答曰,大臣所陳,意雖在此,非法意,其勿更煩。寅明曰,此等事,聖上不必堅吝。而至於金鳳慶事,儒臣雖以臣言爲非,鳳慶旣知其非,兩般且非出於賊招,國家豈令脅從孥籍乎?上曰,若以兩班,則林象極豈非兩班,旣載勘亂錄,則李成中所達亦是矣。萬樞曰,請還寢遠材減死定配之命,更令王府拿鞫嚴問。措辭竝見上答曰,曾已諭大訓旣下之後,此可謂緦小功之察,勿煩。新啓,請新除授司諫院正言閔洙彦,時在京畿廣州地,斯速乘馹上來事,下諭。答曰,依啓。光毅曰,掌令初啓,聖上旣以耳目之寥寥爲敎,則初旣摧折,似當引嫌,而終無發落,連爲發啓,似涉如何矣。寅明曰,初頭則聖敎旣已勉飭,不必爲嫌,而今則儒臣旣達,當避嫌矣。上曰,予非其斥柳萬樞也。光毅曰,向者南泰赫,入侍未幾,摧折太過,終未免失措,反爲逡巡而退。臺諫雖有所陳之言,亦何以爲之乎?上曰,其日臺臣,未及展布,先爲摧折,不無追悔之意,而古有强項令,豈可以此而不言乎?今又勉飭,而南泰赫·柳萬樞外,無入來者,其可爲國事乎?萬樞曰,臣於儒臣失措之斥,有不敢晏然者,請命遞斥臣職。上曰,儒臣初斥,坐次稍遠,莫詳曲折之致。俄者下敎,欲諭耳目諸臣,俾緣耳目之入侍,略諭予意,非特諭於于今,憲臣其何過避?勿辭,亦勿退待。文秀曰,北道南關人趙時行,曾爲通政,今以納粟,當爲嘉善。而御史狀啓中,時行之行字,誤書以恒字,其子方爲守門將,故以此呈狀矣。分付該曹,以行字書於敎旨,何如?上曰,依爲之。彙貞曰,視事連爲就稟,而近以聖候有眩氣,姑爲停止,今則聖候少有差歇之效,依例爲之乎?上曰,欲爲下敎而未果,就稟則依例爲之,可也。彙貞曰,本院前例,臺諫入來則入侍,而無牌招之規矣。上曰,句管堂上入侍,則無牌招之例,而日次則宜牌招矣。彙貞曰,此後日次時,當爲一樣牌招乎?上曰,此非稟者,依例爲之。上曰,儒臣考其文憲通記,大小錢之事,日後入侍,陳達,可也。諸臣仍退出。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
李善行啓曰,明日祈雨祭齋戒相値,明明日國忌齋戒,再明日國忌正日,此三日,視事,頉稟。傳曰,知道。
鄭俊一啓曰,備邊司郞廳,以大臣意來言,今日賓廳日次,而問候相値,纔經登對,頉稟。傳曰,知道。
又啓曰,小臣省鞫坐起進去,下直,傳曰,知道。
曺允成啓曰,賓廳坐起,旣已頉稟,所當持公事入侍,而時無留公事,不得入侍之意,敢啓。傳曰,知道。
藥房都提調臣金在魯,提調臣鄭錫五,右承旨臣曺允成啓曰,伏未審夜來,聖體,若何?眩氣其或有差減之勢乎?前入湯劑,當盡於昨日,臣等今日率諸御醫入診,詳察聖候,議定繼進當否爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則暑眩之氣,差歇後一樣矣。
右議政趙顯命四十度呈辭,傳于曺允成曰,安心調理。
鄭俊一啓曰,知義禁具聖任,疏批已下,卽爲牌招,省鞫進參之地,何如?傳曰,允。
京畿監司狀啓,戶曹參判趙遠命病重上去不得事,傳于曺允成曰,俟間上來察職事,回諭。
鄭俊一,以禮曹言啓曰,今六月初四日大臣·備局堂上引見入侍時,再次祈雨祭,以初七日設行事,榻前下敎矣。依下敎,再次祈雨祭,龍山江楮子島,遣宰臣,來初七日設行事,分付,何如?傳曰,允。
又以省鞫問事郞廳,以委官意啓曰,罪人夏澤,旣已遲晩,而第夏澤父母之含恨致死,旣由於其姊之淫行,其母臨死時,至有遺書,以報讎爲言,則與年前酌處罪人張贊柱之見其母之自裁,而縊殺其姊者,無甚異同。夏澤之勸令自決,比之贊柱之縊殺,亦不能無間。臣之愚見,昨日筵中,旣已仰陳,不敢直以結案照律爲請,依下敎捧招以納,恭俟處分。臣等仍爲退去之意,敢啓。傳曰,議大臣,稟處。
李善行,以兵曹言啓曰,本曹佐郞李永福,身病沈重,症涉可疑,宿衛重地,不可强令察任。佐郞李永福,今姑改差,何如?傳曰,允。
知事具聖任疏曰,伏以臣本無似,遭逢聖明,濫蒙洪造,位躋亞卿,涯分已極,恒懷悚澟。乃於千萬夢寐之外,忽承資級新授之命。臣誠驚惶感激,罔知所措。自前將臣間,或有特蒙變品之恩者,而皆是望實表著之人,豈有如臣鈍滯無能,最居人下,而猥承此萬萬不敢當之誤恩也哉?且臣六載重任,涓埃莫效,猶以不得遞解,日夜憂悶,八座之列,又此冥升,集木之懼,益覺惴惴。臣才治疏辭免之際,又有金吾新除,以省鞫開坐。天牌儼臨,臣何敢坐違召命?而百爾思量,實無承膺之望。玆敢隨詣闕外,仰暴循墻之懇。伏乞聖明,俯賜諒察,亟收新資,以重名器,以安私分,幸甚。答曰,省疏具悉。今者陞擢,其循舊例。卿其勿辭行公。
壬戌六月初五日巳時。上御宣政殿。藥房入診時,都提調金在魯,提調鄭錫五,右承旨曺允成,假注書洪吉輔,記事官閔百昌·趙雲逵,醫官金應三·玄起鵬·吳志哲·金壽煃·白興聲·金德履·皮世獜入侍。龍仁縣令許信同爲入侍。都提調金在魯進曰,昨有眩氣往來之敎,不勝憂慮矣。今日問候,有差勝之批。今則聖候,復如日前差勝之時乎?上曰,向者少愈之後,予慮一簣之虧,繼進湯劑矣。初進之日,適多酬應,夜深不服,日且甚熱,當風夜坐,不無添傷,而昨今則差勝矣。在魯曰,水剌之節,何如?上曰,麥飯則不甚厭進,口味淡淡之氣,比前似勝矣。在魯曰,大妃殿氣候一樣云,足部加減,何如?上曰,醫女輩,松月一人之外,皆年少不經事之輩,而第以詳敎症候,且許診察,每日爲請而不許矣。以予所診察,則爪甲際稍高堅硬處,比前少勝,而大抵濃汁多出則稍勝,停蓄則又堅硬矣。金應三曰,伏聞昨日則流汁多出云,姑觀明日後,可知停蓄與否矣。在魯曰,日氣不調,王世子氣候,何如?上曰,一樣,而其氣充實,故當此暑熱,而遊挐不已,尋常度了。在魯曰,大妃殿議藥,自外先有所議,今當稟定矣。應三曰,諸醫皆以爲,濕痰流於下焦,而滯於足指,若以足部專治,則藥有偏勝之慮,若以治本爲主,則難責緊速之效。四五日貼付膏藥,然後始議治本者,諸議僉同矣。上曰,吳志哲之意,何如?志哲曰,昨與諸鍼醫,反復詳議,則皆以爲,糯飯屢日貼付,而無顯效,龍腦消毒膏,雖是別方,而緩飢肉而消瘡毒,勝於糯飯云矣。在魯曰,年前腫患時,所付大黃膏,卽此藥,而加入龍腦矣。上曰,今日診察,則糯飯之排出惡汁,亦不可謂無效,不可遽停。此膏藥與糯飯,同其治法耶?志哲曰,氣味則與糯飯異,而其所以柔緩飢膚,吸毒消散,尤有力矣。上曰,年前頭部腫患時貼付事,予亦記之。時氣有染癘之時,例以牛糞熏燒,而無不潔之臭矣。志哲曰,牛於春夏,吃食百草,故最多消毒之功,而加大黃·龍腦則有香臭矣。上曰,沈洗後卽付,何如?志哲曰,沈洗之後,連付此膏爲好矣。上曰,龍腦消毒膏,製入,可也。在魯曰,請使諸醫,診察聖候。應三診曰,左部調均,右三部帶滑,比向時則顯勝,而猶有不足之候矣。許信診曰,左三部沈靜,右三部微滑,大體好矣。然臣之未入診,已數月矣,大抵度數之實有減於前矣。玄起鵬診曰,左右六部,深按有力,雖勝於十餘日前,而猶爲不足矣。金壽煃診曰,左部沈而不弱,右部帶滑,而尺脈亦有力,大抵度數好矣,而近日東風連吹,無病者亦有眩氣,切宜愼風,而四君子湯,兼有鎭風之功,臣意則欲加參五分矣。金德履診曰,六部脈度,顯勝於前,而大體則似不足矣。上曰,金壽煃加參之言,何如?諸醫議達。應三曰,以今脈候觀之,則五分之加,似宜矣。起鵬·德履所達,與應三同。壽煃曰,臣雖不能深知脈法,而殿下自在潛邸時,臣之出入診候,積有年矣。臣之仰揣聖候,自以爲比諸醫加詳,而丁巳以前,連進參劑,故聖體康寧,攢手以祝矣。其後不進參劑,亦且數年,而連有痰候,萬幾至繁,勞傷且多,故臣之前後以參補爲達者,蓋於聖候,有經驗而然矣。今此分數之請加,意亦有在,而伏望兼進八味元宜矣。大抵朝服八味,暮服補中,卽萬病回春中治虛之方矣。在魯曰,諸醫議藥歸一,四君子湯,依前方加參五分,加進五貼,宜矣。上曰,依爲之。榻敎在魯曰,金壽煃所達愼風之言,宜加軫念。上曰,東是發生之方,似爲仁風,而何以有害於人耶?其所燥乾百物,甚於烈日之烘,旱災尤可悶矣。吏判方入侍,祈雨祭獻官執事,各別擇差。鄭錫五曰,謹奉敎矣。榻敎上曰,前製入八味元,今雖停服,而大抵藥不堅燥,似有濕氣,箇箇如蠹蝕之痕,而且生蟲絲,近來草材,不如古藥而然耶?或春秋採有異耶?應三曰,草材雖不如古,不至如此,而覺得其時鄕材鹿茸,不甚精好,故別貿唐鹿茸爲末,其氣臭大勝鄕材,而蓋有津不去血,便是肉類,因此而或致生蟲矣。在魯曰,理似然矣。上曰,瓊玉膏,向者見之,覺有酸臭,似緣藏儲不密,而今不可服,故棄之淨處矣。在魯曰,照氷則好矣。大抵此藥,於暑月服之則尤有效。臣於燕行還後病重,服三四兩,大有力矣。上曰,左相則以瓊玉膏等補劑,每慮致燥,多引往牒帝王爲言,而金丹致燥,其本出於欲之一字矣。今若樂其補,而過服參於無病之時,則是亦欲也,而予則因病服藥,不必以此爲戒矣。在魯曰,瓊玉膏,今月內當製入乎?上曰,今方日熱,恐復爲味變難服之慮,一劑中只三分之一,製入,可也。榻敎在魯曰,大妃殿足部症候之不輕,已至屢日,朝廷幾盡聞知,而只於大殿議藥後,繼進日問候,甚非諸臣憂慮愼重之道。設班問候,雖涉煩弊,而自明日藥院啓達,承候醫女,連爲入診,宜矣。上曰,事體然矣。癸丑正月手指患候時,亦有問候之事,而自前慈殿之意,甚以爲非便。今若有問候之擧,則必添一層憫惱矣。姑觀數日,當更下敎矣。膏藥當連爲付貼乎?應三曰,日屢次溫付,宜矣。上曰,承旨進來。曺允成進伏。上曰,今番慶基殿事,禮曹堂上·本道道臣·監役·本殿郞,竝書入。榻敎退出。
上在昌德宮。停常參·經筵。
曺允成啓曰,右議政趙顯命四十一度呈辭到院,而以祈雨祭齋戒,留院之意,敢啓。傳曰,入之。
又啓曰,史官二員待命事,命下,而史官不備,宣傳官代送之意,敢啓。傳曰,知道。
鄭俊一啓曰,大司憲金有慶,執義朴樞在外,掌令尹植未肅拜,柳萬樞陳疏,持平金尙耉呈辭,朴成玉未署經。今日以監察茶時之意,敢啓。傳曰,知道。
都承旨李益炡,異姓四寸妹學生尹光茂妻孺人沈氏身死,服制已行四日,出仕,何如?傳曰,允。
傳于曺允成曰,史官二員待命,騎馬六匹立之。
右議政趙顯命四十一度呈辭,傳于曺允成曰,安心調理。
上在昌德宮。停常參·經筵。
肅宗大王忌辰齋戒。
未時·申時,日暈。
曺允成啓曰,右議政趙顯命四十二度呈辭到院,而以國忌齋戒,留院之意,敢啓。傳曰,入之。
鄭俊一啓曰,大司憲金有慶,執義朴樞在外,掌令尹植未肅拜,柳萬樞陳疏,持平金尙耉呈辭,朴成玉未署經。今日以監察茶時之意,敢啓。傳曰,知道。
尹彙貞,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于曺允成曰,史官一員待命,騎馬三匹立之。
右議政趙顯命四十二度呈辭,傳于李善行曰,安心調理。
上在昌德宮。停常參·經筵。
肅宗大王忌辰。
鄭俊一啓曰,大司憲金有慶,執義朴樞在外,掌令尹植未肅拜,柳萬樞陳疏,持平金尙耉呈辭,朴成玉未署經。今日以監察茶時之意,敢啓。傳曰,知道。
李世璡啓曰,右承旨曺允成,左副承旨尹彙貞,今日不爲仕進,竝卽牌招,何如?傳曰,允。
李善行啓曰,右議政趙顯命四十三度呈辭到院,而以國忌正日,留院之意,敢啓。傳曰,入之。
又以禮曹言啓曰,再昨雖得驟雨,未能周洽,昨今亦有雨意,而猶靳霈然,虔禱之禮,不可少緩。三次祈雨祭,風雲·雷雨·山川雩祀,遣宰臣不卜日,來初十日設行事,知委,何如?傳曰,允。
又啓曰,明日祈雨祭齋戒相値,視事,頉稟。傳曰,知道。
右議政趙顯命四十三度呈辭。入啓。傳曰,安心調理。
上在昌德宮。停常參·經筵。
李益炡啓曰,右議政趙顯命四十四度呈辭到院,而以祈雨祭齋戒,留院之意,敢啓。傳曰,入之。
曺允成啓曰,明日常參·經筵,取稟。傳曰,停。
李善行啓曰,大司憲金有慶,執義朴樞在外,掌令尹植未肅拜,柳萬樞,持平金尙耉呈辭,朴成玉未署經。今日以監察茶時之意,敢啓。傳曰,知道。
右議政趙顯命四十四度呈辭,傳于李益炡曰,安心調理。
備忘記,傳于曺允成曰,史官二員待命,騎馬六匹立之。
李世璡,以戶曹言啓曰,依傳敎,右議政趙顯命去三月·四月·五月·今六月四朔祿俸,令倉官更爲輸送于本家,則以爲,見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房提調臣鄭錫五,副提調臣李益炡啓曰,日氣蒸鬱,伏未審聖體若何?眩氣益有差減之勢乎?前劑入湯劑,已盡於昨日,今日臣等,率諸御醫入診詳察,議定繼進當否爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則暑眩之氣,差歇後一樣。湯劑加劑五貼以入,後日次入侍,宜矣。
曺允成啓曰,來十一日,輪對日次,取稟。傳曰,停。
李善行啓曰,備邊司郞廳來言,今日賓廳坐起日次,而姑無時急稟定事,頉稟。傳曰,知道。
又啓曰,大司憲金有慶,執義朴樞在外,掌令尹植未肅拜,柳萬樞,持平金尙耉呈辭,朴成玉未署經。今日以監察茶時之意,敢啓。傳曰,知道。
曺允成啓曰,明日常參·經筵,取稟。傳曰,停。
鄭俊一啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李善行啓曰,因侍講院草記,兼司書李成中牌招事,允下,而今已夜深,待明朝出牌之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管成殷錫,以能麽兒堂上,今初七日能麽兒巡次,以國忌齋戒相値,不得設行矣。七日次能麽兒坐起事,二所巡廳,晝仕出去之意,敢啓。傳曰,知道。
曺允成啓曰,卽者,說書洪羽漢,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
右議政趙顯命四十五度呈辭,傳于曺允成曰,安心調理。
曺允成,以弘文館言啓曰,應敎洪昌漢,修撰洪啓裕,旣已帶職蒙宥,修撰李昌誼,自鄕已爲入來,竝卽牌招察任,何如?傳曰,允。
又以侍講院言啓曰,本院下番說書洪羽漢,連日入直矣,以親病陳疏徑出,司書尹尙任,身病猝重,症情涉疑,兼說書未差,下番他無推移之員。兼司書李成中,卽爲牌招,以爲入直之地,何如?傳曰,允。
李善行,以內醫院官員,以提調·副提調意啓曰,御藥所用春等元貢牛黃九十二部,而啓下藥用數多,遺儲已盡,卽今丸劑所入,無他推移之道,且秋捧前,若有藥用及內入之事,尤涉可慮。在前如此之時,輒有別爲加資之例,今亦限三十部,急速進排事,分付該曹,何如?傳曰,允。
又以兵曹言啓曰,禁軍秋冬等都試,因政府及本曹有故,不得設行,今已過時,當此盛暑,勢難擧行。在前如此之時,有仍停都試,設行祿試射之規,今亦依此擧行,何如?傳曰,允。
又以兵曹言啓曰,禁軍秋冬等祿試射,今方設行於慕華館矣。入直禁軍等,依前例明日除標信出試後,還爲入直之意,敢啓。傳曰,知道。
又以慶德宮修理所言啓曰,今六月初四日大臣·備局堂上引見入侍時,因左議政宋寅明所啓,慶德宮修理之役,今姑停止,待秋擧行,何如?傳曰,時御不知何時,而頹圮處甚多,或至官員壓死之境,則其將奈何?此時此等役,不可張大,頹壓者修之而已,其外待秋修改,可也事,命下矣。謹當依聖敎擧行。而今已始役處鷄鳴堂·小星堂·祥鸞堂·光明殿·內廁間·寶章門內外行閣·隆武堂·南行閣·延明門內外行閣等處,庫庫椽木·道里腐傷處,一一修改,仍爲蓋瓦,而仰壁則姑未土役。鳳笙堂·魚貫堂·集慶堂·內燒廚房·層層閣等處椽木·道里腐傷處,亦纔始役。長樂殿外燒廚房新造行閣二間,因傳敎開基始役。而內各司則西所·北所·弘文館·漏局·忠壯衛廳·局出身廳等處,今皆始役,或起傾,或椺樑改造,或柱礎改立。此等已始役之處,則勢不可停廢,督令完畢。而其餘方在頹壓之境者外,內外未始役諸處,則今姑停止,待秋擧行之意,敢啓。傳曰,知道。
又以御營廳言啓曰,去正月初七日中日時,本廳旗牌官朴道元,片箭邊三中沒技,雖受熟馬帖,頃據前例陳稟,旣有加資之命,則賞馬不宜疊受。故道元前受熟馬帖,使之還納司僕寺之意,敢啓。傳曰,知道。
上在昌德宮。停常參·經筵。
下直,稷山縣監趙載一。
曺允成啓曰,明日祈雨祭齋戒相値,視事,頉稟。傳曰,知道。
又啓曰,卽者,輔德李光運,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李善行啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
又啓曰,憲府連日監察茶時,事甚未安。除在外·未署經外,呈告·未肅拜人員,竝卽牌招,何如?傳曰,允。
又啓曰,事變假注書李顯祚,已滿三朔,且有親病,勢難察任,今姑改差,何如?傳曰,允。
以十三日四次祈雨祭單子,傳于曺允成曰,社稷則遣大臣,北郊則遣重臣。
曺允成啓曰,卽者,奉常寺官員來言,司圃署六月令冬瓜·眞瓜薦新,今當看品。而本寺都提調金在魯服制未成服,提調元景夏方在待命中。禮曹堂上,所當替行,而判書李德壽在外,參判金若魯服制未出仕,參議沈星鎭掃墳後入來,而姑未肅謝,不得擧行云。參判金若魯,參議沈星鎭,竝卽牌招,以爲看品之地,何如?傳曰,允。
右議政趙顯命四十六度呈辭,傳于李世璡曰,安心調理。
曺允成以侍講院意啓曰,本院下番闕直,事甚未安。司書尹尙任呈辭受由,兼司書李成中,說書洪羽漢以親病陳疏入啓,兼說書未差,勢當以上番姑降入直,而輔德李光運,纔已陳疏徑出,兼輔德未差,弼善李延德在外,兼弼善尹光毅,以本職入直玉堂,兼文學金光世,除拜許久,尙不出肅。兼文學金光世,卽爲牌招入直,何如?傳曰,允。
李善行,以司僕寺官員,以提調意啓曰,本司所屬各牧場牧子之役,最爲苦重,雖其子枝,勿定他役,明有事目。去己卯年自廟堂釐正軍額時,牧子及牧子子枝之混入軍籍者,一倂頉下,或有自本官疊徵身役之弊,則當該官吏,繩以重律之意,覆啓蒙允矣。近來守令,不遵朝令,往往撲侵,已極可駭。而至於長鬐縣,則牧子五名,罷定他役,稱以刷馬價,勒俸之錢,至於九十五兩之多。前後移關申飭,非止一再,而終不頉給。非理侵徵,愈往愈甚,些少牧子,將至於渙散之境。事之寒心,莫此爲甚。當該縣監,爲先依事目罷職。監色,令本道道臣,拿致營門,各別嚴刑。被侵牧子,使卽頉給,以爲看守馬場之地,何如?傳曰,允。
掌令尹植啓曰,治逆之律,三尺至嚴云云。日昨榻前批旨,有可以感動臣僚,而執法之論,不可因以遽停。請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳,嚴鞫得情,夬正王法。措辭見上請還寢夏宅島配之命,仍令鞫廳,嚴訊得情,夬正王法。措辭見上請瑞虎等兩賊孥籍,亟令王府擧行。措辭見上請還寢遠材減死之命,更令王府,拿鞫嚴問。措辭見上答曰,勿煩。
上在昌德宮。停常參·經筵。
曺允成啓曰,明日乃是初伏,處暑間視事,頉稟。傳曰,知道。
又啓曰,右議政趙顯命四十七度呈辭到院,而以祈雨祭齋戒,留院之意,敢啓。傳曰,入之。
李善行啓曰,大司憲金有慶,執義朴樞在外,掌令尹植呈辭,柳萬樞疏批未下,持平金尙耉牌不進傳旨未下,朴成玉未署經。今日以監察茶時之意,敢啓。傳曰,知道。
右議政趙顯命四十七度呈辭,傳于李善行曰,安心調理。
傳于曺允成曰,史官一員待命,騎馬三匹立之。
傳于李善行曰,掌令柳萬樞,正言任璞上疏,有可觀者,留中。
全羅監司權疏曰,伏以臣年至病深,才疎識短,實無一分供世之望,而過蒙聖簡,猥膺藩寄,荏苒時月,因仍蹲冒,揣量涯分,若隕淵谷。前後問備之下,憒憒不職之狀,尤益昭著難掩。臣於此,不得不罄竭衷悃,畢暴血懇,以必解爲期,而及承批旨,未蒙省納。此莫非臣誠淺辭拙,不能上格高穹之致。反躬慙恧,尙何言諭?噫臣之難安情勢,已悉於日昨祈免之章,今不必每每煩籲,重速瀆擾之誅。而疾痛則必號父母,固人情之所不免。殿下卽臣之父母也,苟有疾痛,亦安得自阻於慈覆之聽哉?今臣自以七旬衰朽之質,遽當一路藩宣之任,簿書之所侵撓,風露之所觸感,積祟轉痼,根委漸深,日復一日,有劇無歇。況且南紀卑濕,瘴毒特甚,痰火用事,脾土失調,肢體不仁,吐喀無算,昏昏涔涔,全無起色。忽自數日以來,又得似瘧之症,寒熱互攻,榮衛大損,竟夕引飮,達宵失睡,仍成消中之漸,將至難醫之境。苟或作氣酬務,則誠有性命之憂,如欲專意調病,則又貽瘝曠之弊。此臣所以夙夜憂懼,必欲亟卸重擔,歸伏私次,隨分飮啄,任便養疴,以送此殘景者也。且臣離違軒陛,倏已八閱月矣。向有貳極齒胄之禮,聖上視學之儀,俱是曠世希有之慶。而旣不得廁圜橋之列,與共蹈舞,大啓淵衷,日開經筵,一堂都兪,和氣藹然,而又不得隨登筵諸賢,與聞講討。區區犬馬之戀,無日不絓結於瓊樓銅闈之間。生入脩門,復近禁闥,一瞻耿光,重覩离輝,退塡丘壑,死無餘憾,亦臣今日至願也。仰惟天地至仁,無微不燾,日月至明,無幽不燭,似此情悃,宜在矜憐。玆敢更暴至懇,仰籲宸聽。誠願聖明,俯賜監燭,將臣所帶職名,亟行鐫免,卽速出代,使臣得以趁時遞鞶,俾免生行死歸之患,幸甚。答曰,省疏具悉。卿其勿辭,調理察職。
大司成李鼎輔疏曰,伏以臣近得輪患,跨朔彌留,㱡㱡欲死,人事都盡。國子新命,忽及於此際。臣病裏驚惶,實莫知容措。臣夷考平生,倥侗蔑裂,最居人下,而前後所歷踐者,罔非淸顯之極選,恒居悚懼,厚招鵜梁之刺。而矧玆見職,爲任最重,以首善師儒之長,任周庠敎胄之責,誘掖多士,作成人才,扶植元氣,賁飾右文之治,苟非學識譽望,爲一世所推重,則莫可以居是職而責其效。是以朝家之簡選,與他職有別。其所擧擬,必在於望實俱隆之人,曾未有如臣人器之不稱也。自顧赧然,實有倚席顔厚之譏,決不宜貪榮冒出,玷辱淸朝之名器。而臣抑有所情勢之難安者。臣於春末,父病彌篤,症勢危劇,焦迫遑遑者,殆至數朔,其時忝叨銀臺,累陳乞解之章。而移拜諫長,適値縟儀,不敢言私,出參賀班。而私情之煎迫,卽通朝之所共知,喉院之捧單,實體我聖上錫類之意。而憲臣之疏,至以乍出旋告,殆近厭避爲言,臣至今追思,不勝愧懼之交極。伊時臣之父病,萬分危急,不可供職之狀,憲臣亦必聞知,而其爲言之不相諒如此,實有欠於推恕之風。而臺參旣發,則其何可諉之於時往,而晏然冒膺乎?虛銜在身,職務多滯,玆不得不露章自列。伏乞聖明,俯諒難强之勢,特命遞罷,以安私分,萬幸。答曰,省疏具悉。爾其勿辭,察職。
輔德李光運疏曰,伏以臣昨纔入直,非有情理之萬分焦迫者,宜不敢有此疾呼。而昨夕,聞臣老母猝得暑癨之症,痛勢非輕,聞來煼灼,心神飛越,更漏向深,呼籲路阻,達宵繞床。待曉探問,則諸症不無分減云,故方忍耐在直,憂心憧憧矣。卽又聞吐瀉兼發,神氣撕挫,頃刻之間,若難支吾。方寸煎迫,急於歸視,不得不投章控懇,徑出禁門。伏惟聖慈,遞臣之職,以便救護,治臣之罪,以肅朝綱,幸甚。
兼司書李成中疏曰,伏以臣之老母,宿病沈頓,長在床席,區區情私,豈有離側從宦之勢?而職名未卸,旣不敢一向逋免,番次甚艱,遂至於數旬淹滯。頻聞母病,有加無減,而連値淸齋,瀆撓爲懼,强抑度日,方寸煎沸。昨夕始僅替直,歸視病母,則其間添劇之狀,不覺驚懍。蓋因患感之餘,元氣積敗,而暑炎猝酷,受傷又甚,粥飮全却,形神換脫,嘔吐泄瀉等症,旣屬危重,夜來又有癨氣,達曙辛苦。未見之時,猶不知其至此,旣見之後,實不忍乎暫舍。扶將焦泣,方此遑遑,卽仍春坊闕直,召牌踵臨。不敢坐違,隨詣闕外,瀝血哀籲於孝理之下。伏乞聖慈,亟賜鐫遞,俾便救護,幸甚。
說書洪羽漢疏曰,伏以臣之顓蒙,無所肖似,叨承誤恩,忝辱宮僚。屢侍离明之筵,獲瞻岐嶷之表,誠愚臣之至榮,而絲毫無補,愧懼冞切,惟以趨走供職,爲區區自效之圖。而但念臣承重祖母,宿疾在身,常以床褥爲命,數年以來,荐遭慘慼,疚傷澌頓,長有凜凜之憂,抑情在直,方寸煎鬱,不遑寧處。卽聞家信,臣之祖母,自去夜忽得暴泄,達曉登溷,胸膈痞塞,寒熱間發,多灌藥物,未有分效。臣自得此報,心神焦慌,不能晷刻按住。玆敢投進短章,徑出禁門。伏乞聖慈,曲賜矜察,亟命鐫改,俾便救護,仍勘臣擅離之罪,以肅朝綱,幸甚。已上竝批答曰,省疏具悉。爾其勿辭護焉。
上在昌德宮。停常參·經筵。
李益炡啓曰,卽伏見今春夏等各道褒貶啓本,則公洪監司金尙翼,守令無一人居下,南兵使趙東漸,全羅左水使趙東夏,黃海兵使具善行,水使洪元益,邊將無一人居下。殊無嚴明殿最之意,竝推考警責,何如?傳曰,允。
李善行啓曰,大司憲金有慶,執義朴樞在外,掌令尹植·柳萬樞呈辭,持平金尙耉牌不進傳旨未下,朴成玉未署經。今日以監察茶時之意,敢啓。傳曰,知道。
李益炡啓曰,右副承旨鄭俊一,今日不爲仕進,牌招,何如?傳曰,允。
李善行,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管成殷錫,以部長,今春夏等褒貶磨勘事,外兵曹晝仕出去之意,敢啓。傳曰,知道。
又啓曰,明日次對,大臣旣已出令矣,兩司當爲進參。除在外·未署經·牌不進傳旨未下外,掌令尹植·柳萬樞,正言任璞,竝待開門牌招,以爲推移入侍之地,何如?傳曰,允。
傳于李益炡曰,此後連値齋日,日氣未熱時爲之。殿最之到院者,竝入之。追後來到者,亦爲隨到入之。
傳于李益炡曰,今日殿最,卽使兩銓知之。
李益炡啓曰,本院今春夏等褒貶,當爲磨勘,而時無實郞廳,限內不得爲之之意,敢啓。傳曰,知道。
右議政趙顯命四十八度呈辭,傳于李益炡曰,安心調理。
李益炡,以刑曹言啓曰,曹屬掌隷院·典獄署郞廳等矣,今壬戌春夏等褒貶等第,當爲磨勘以入。而判決事柳升鉉,典獄署提調該房承旨鄭俊一有故,俱不得磨鍊之意,敢啓。傳曰,知道。
又以漢城府言啓曰,本部郞廳及五部官員,四山監役官等去辛酉秋冬等褒貶,堂上有故,限內不得磨勘,故曾已頉啓矣。今則其時官員,亦多遷轉,堂上亦皆遞改,依近例蕩滌。而戶曹所磨勘五部官員褒貶,一體蕩滌。至於工曹所磨勘四山監役官褒貶,則新入堂上去等治績,無以考得。此亦蕩滌之意,分付戶工曹,何如?傳曰,允。
又以工曹言啓曰,本曹郞官今壬戌春夏等褒貶及屬司中繕工監壬戌春夏等,典涓司壬戌春夏等,瓦署壬戌春夏等,造紙署壬戌春夏等合五度,磨勘以入。而繕工監·典涓司去辛酉秋冬等褒貶,其時官員,亦多有遷轉者,依近例蕩滌。其中尙衣院壬戌春夏等,掌苑署壬戌春夏等褒貶,竝因其提調堂上之有故,限內不得磨鍊之意,敢啓。傳曰,知道。
李善行,以兵曹言啓曰,本曹今壬戌年春夏等褒貶等第,磨勘以入。而所屬司僕寺·軍器寺·典設司·訓鍊院官員等褒貶等第,因各其提調及堂上有故,不得一體磨勘之意,敢啓。傳曰,知道。
又以兵曹言啓曰,禁軍祿試射時沒技人熟馬賜給事,已有定奪矣。今番祿試射沒技人,別單書入之意,敢啓。傳曰,知道。
領議政金在魯箚曰,伏以臣不幸日者,遭季子婦之喪,自其病時,心肝已盡焦熬,及不能救,則隕剝慘傷,益不能制,澌頓昏綴,無復有生意。其間藥院問安,臣不得進參,病裏惶悚,靡所容措。顧今渾家,各在數三處奔避中,至情所迫,不免時有關通,以此奔遑不淨之身,散亂不專之心,旣不敢唐突淸禁,亦末由管察職事。進退相妨,炭氷交中,臣之情私,寧不慼哉?伏況兩殿連有起居之節,此時保護之任,不容暫時缺員,本職之重,又非虛帶養病之地。伏乞聖慈,俯垂矜憐,將臣內醫提調,亟先處分,仍許鐫改臣議政官銜,俾得安意調治,免於瘝曠之誅,以卒天地生成之澤焉。仍伏念近日旱災愈酷,癘氣愈熾,疾病死亡之慘,十倍於前月,誠有不忍聞者,人皆危懍,如不保朝夕。切願聖上,十分留意於節宣愼嗇之方,以副群下之祝望,千萬幸甚。答曰,省箚具悉卿懇。日愈蒸,風愈高,雨愈邈,顧民事,一倍悶,氣一樣,日次遠,安心焉。仍傳曰,遣史官傳諭。
副校理李濟遠疏曰,伏以臣屢犯違傲,罪戾層積,嚮者嚴敎之荐降,自知作孽之難逭,泥首牢狴,誅殛是甘。聖度天大,曲加寬貰,畢竟勘擬,止於罷官,臣戴罪含恩,頌祝實切。若其區區悚懍之私,未敢以薄譴之已行,而有所自恕也。曾未數旬,甄敍如舊,侍讀之命,催召之旨,次第枉辱於荒村坏蟄之中。此非釁累賤臣所當得者。旣惶且感,靡所自措。念臣才分庸下,蹤跡危杌,凡於淸顯之地,一切逋慢,已成家計,況玆所叨,是何等職責,而前日之抵死力避者,今忽唐突冒承,寧有是耶?且臣老父宿病,積痼之餘,昨冬重患風痺,今春又感輪嗽,諸症有加而無減,肢體全不運用,語音亦且艱澁,委頓床玆,長時昏綴。臣獨自扶將,焦迫度日,雖於頃刻跬步之際,未忍違捨,則時月之間,尙何有遠離從宦之望哉?噫,臣策名于朝,徒竊榮銜,曾未有一言一事,少效涓涘之報,每以私懇,徒事擾瀆。是雖仰恃天地父母涵覆之大德,而若論其任情蔑義之罪,則顧何以自逃於司直之刑乎?經筵入番,非比他職,在鄕之身,不容一日虛縻。而適緣臣兒息遘癘,家內不淨。今始出舍于外,從縣道略此申籲。伏望聖慈,特推孝理之仁,察臣情理之可矜,先許刊削臣職名,使得以隨便將護,仍命重勘臣從前未盡勘之罪,以振將頹之綱,實爲公私大幸。答曰,省疏具悉。爾其勿辭,俟少間上來焉。
掌令柳萬樞疏留中。答曰,省疏具悉。其勉者宜勉,而所陳已有量者矣。爾其勿辭察職。
正言任璞疏留中。答曰,省疏具悉。此豈若此者?爾其勿辭,察職。
上在昌德宮。停常參·經筵。
李益炡啓曰,右副承旨鄭俊一,今日不爲仕進,卽爲牌招,何如?傳曰,允。
右議政趙顯命四十九度呈辭,傳于李益炡曰,安心調理。
以禮曹五次祈雨祭,宗廟遣重臣設行單子,傳于李世璡曰,當爲親行,情禮,爲民籲,卽爲擧行。
以賓廳坐起進不進單子,傳于李善行曰,親行命下,自今日爲齋戒矣。後日爲之。
傳于李世璡曰,禮曹儀注時刻單子,卽爲入之。提學亦卽牌招。
傳于曺允成曰,禮官則來待,而獻官各別擇差事,分付。
傳于曺允成曰,明日擧動時擧行等事,斯速爲之。
傳于曺允成曰,時刻以辰正三刻爲之。
李益炡啓曰,明日擧動時,大駕入齋室後及再明日親祭罷後,大王大妃殿問安,何承旨進去乎?敢稟。傳曰,左承旨·左副承旨進去。
傳于李善行曰,兵曹堂上有二員,一則守宮,一則侍衛,而協律郞望單子,尙今不入,此何事也?
曺允成,以禮曹言啓曰,去四月宗廟夏享大祭親行時,王世子祗迎祗送,取稟草記,有置之之敎矣。今此宗廟祈雨親行時,王世子祗迎祗送之節,何以爲之?敢稟。傳曰,成冠後稟之。
李益炡啓曰,明日擧動時,承旨不可不備員。有闕之代,政官卽爲牌招開政,以在京無故人差出,仍卽牌招,何如?傳曰,前望單子入之。
承旨前望單子入之,南泰溫落點。
吏曹口傳政事,以李巨源爲北靑府使。
鄭俊一,以內乘,以提調意啓曰,內乘李鍵,今月初三日政,移拜白翎僉使矣。明日太廟擧動時,不可不備員,其代令該曹口傳差出,何如?傳曰,允。
吏曹口傳政事,以李光運爲掌樂正。
兵曹口傳政事,以韓珩爲兼內乘。
曺允成,以禮曹言啓曰,近來宗廟祈雨親行時,侍臣節次及前後部鼓吹,竝爲減去矣。今此宗廟祈雨親行時儀注節目中,侍臣鼓吹等節,依前例不爲磨鍊之意,敢啓。傳曰,知道。
又以禮曹言啓曰,太廟祈雨親祭事,命下矣。自前宗廟親祭時,例有永寧殿遣大臣攝行之禮,今亦依此擧行事,知委,何如?傳曰,允。
又以禮曹言啓曰,今六月十六日宗廟祈雨親祭時,自上逮至諸享官,例有散致齋之規。而今此宗廟親祭,只隔二日,散齋則勢未及擧行。自今日,殿下別殿致齋,不弔喪問疾不聽樂,有司不啓刑殺文書,惟啓享事,諸享官近侍之官應從升者,竝自今日宿於本所,致齋一日於享所,陪從百官諸衛之屬守衛廟門者,各於本司,淸齋一宿事,知委,何如?傳曰,允。
李益炡,以禮曹言啓曰,本曹今春夏等褒貶,當爲磨勘,而判書在外,限內不得爲之之意,敢啓。傳曰,知道。
李善行,以戶曹言啓曰,依傳敎,右議政趙顯命去三月四月五月今六月合四朔祿俸,令倉官更爲輸送于本家。則以爲,見方病狀淹篤,尋單乞解,不當冒受常祿云。祿俸又不領受,何以爲之?敢稟。傳曰,令倉官更爲輸送。
鄭俊一,以兵曹言啓曰,明日宗廟祈雨祭親行時,本曹堂上侍衛,不可不備員。參議臣趙尙命,今方受由在外,未及上來,令政院稟旨變通,以爲侍衛備員之地,何如?傳曰,允。
又以兵曹言啓曰,今此宗廟親臨祈雨祭擧動時,本曹兩驛騎馬四十匹,病傷馬除,各差備應把之數,無以推移。依前例京畿驛馬,限十匹補把,以充不足之代事,本道監司處,分付,何如?傳曰,允。
又以兵曹言啓曰,在前祈雨擧動時各樣儀仗中,大旗三雙,小旗二雙,金鐙子一雙,金銀鉞鈇各一雙,空輦,竝爲減除。隨駕人員中,忠壯衛·忠翊衛以下軍兵,扈衛別將以下軍官等,姑爲減去,留直於各其信地矣。今亦依此例擧行之意,敢啓。傳曰,知道。
又以兵曹言啓曰,今此宗廟擧動,與當日回鑾有間,不可無留都軍兵矣。訓局軍兵則分屬前後廂隨駕,而禁御兩營軍兵,今方停番。依戊寅年健元陵擧動時例,御營大將,率訓局餘軍及禁御兩營標下留都,恐合事宜。而係是軍政重事,自下不敢擅便,敢此仰稟。傳曰,依爲之。
又以吏曹言啓曰,今此宗廟祈雨祭親行時,許多執事,當以侍從塡差,時無職名人員,令該曹口傳付軍職,何如?傳曰,允。
李益炡,以議政府司錄,以左議政意啓曰,今壬戌春夏等褒貶,當爲等第。而領議政臣金在魯,新遭重制,右議政臣趙顯命,方在呈告中,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳今壬戌年春夏等褒貶等第,當爲磨勘。而堂上有故,限內不得爲之之意,敢啓。傳曰,知道。
又以宣惠廳郞廳,以都提調左議政意啓曰,本廳郞廳及常平廳郞廳等今壬戌春夏等褒貶,當爲等第。而都提調領議政臣金在魯,纔遭重制,右議政臣趙顯命,方在呈告中,限內不得磨勘之意,敢啓。傳曰,知道。
又以敦寧府言啓曰,〈本〉府郞廳等今春夏等褒貶,當爲磨勘。而堂上不齊,限內不得爲之之意,敢啓。傳曰,知道。
李善行,以中樞府言啓曰,本府郞廳及錄事醫員等今壬戌年春夏等褒貶,當爲磨勘。而領府事臣徐命均在外,限內不得爲之之意,敢啓。傳曰,知道。
又以忠勳府言啓曰,今壬戌年春夏等褒貶,當爲磨勘。而本府有司堂上豐原府院君趙顯命,方在身病中,限內不得爲之之意,敢啓。傳曰,知道。
又以御營廳郞廳,以都提調意啓曰,本廳郞廳及諸將校今壬戌年春夏等褒貶,當爲等第。而都提調臣金興慶有故,限內不得磨勘之意,敢啓。傳曰,知道。
又以訓鍊都監言啓曰,都監郞廳及將官等今壬戌年春夏等褒貶,當爲等第。而都提調左議政臣宋寅明有故,限內不得磨勘之意,敢啓。傳曰,知道。
又以禁衛營郞廳,以都提調意啓曰,本營郞廳及將官今春夏等褒貶,當爲等第。而臣金在魯服制身病,限內不得磨勘之意,敢啓。傳曰,知道。
藥房都提調臣金在魯,左議政臣宋寅明,進詣閤外,口傳啓曰,臣等之求對,出於迫急懇悶之情,初非緩緩之狀,聖明想必俯燭。而日已向夕,尙靳賜對,臣等抑鬱之極,殊不勝慨然之至。冒萬死進伏閤外,更此申請。伏願卽許引接,千萬幸甚。傳曰,入侍,當下敎矣。
右議政趙顯命箚曰,伏以聖候靜攝已久,當此無前旱炎,易有添損,區區之慮,固已甚矣。卽伏聞有太廟親禱之命,顧今亢旱彌月,民命近止,聖心焦熬,不遑寧處,初欲赴愬於陟降之下,懼災憂民之誠,群下孰不感歎也哉?第竊伏念,卽今聖候,尙未復常,少失將攝,輒致增劇。今若冒暑動駕,達夜將事,則必至之憂,將有不勝悔者。殿下不親禱,而雨終不可得,則雖强而行之,可也。而聖德合天,祖宗降監,雖不親執籩豆,自當有感格消弛之道。豈必强疾冒危,以上貽高廟太后之憂而後可也?昔在壬寅夏,景宗大王,將禱桑林,赫日中,以步輿行。聖上以世弟,於路次,等對而陳之曰,殿下將禱于天,而殿下卽群下之天也,殿下不從群下之請,則天豈從殿下之禱也。辭篤理當,眞聖人之言也。臣時以右史秉筆,謹書之史冊,至今莊誦在心,殿下尙或記有之矣。今殿下爲天於臣等,而使臣等懇迫之誠,終不得以仰格,則臣竊恐殿下之天,亦難保其必有影響之應,天人一理,豈有異哉?殿下覽此,想必愴然興感,而群情所在,有不容不勉從者矣。伏乞更加三思,亟收成命,不勝宗社幸甚。臣病狀淹苦,不得進身螭陛,替入文字,略貢微悃焉。答曰,省箚具悉卿懇。覽卿所陳,心有感動,而旣諭入侍大臣矣。有一欲諭者,而今當默齋,當從容諭矣。仍傳曰,遣史官傳諭。
壬戌六月十四日酉時。上御熙政堂。藥房都提調及左議政諸承旨及入直玉堂請對引見入侍。都提調金在魯,左議政宋寅明,行都承旨李益炡,左承旨李世璡,右承旨曺允成,右副承旨鄭俊一,同副承旨李善行,校理金尙迪,副校理尹光毅,修撰李昌誼,副修撰李成中,假注書朴垂裕,記事官閔百昌·趙雲逵,以次入侍。領議政金在魯,左議政宋寅明進伏曰,伏時已近,日炎如此,聖體若何?上曰,一樣,而眩氣近則少差矣。上曰,備局堂上來待,而當該中官,不知其同爲入侍與否,所坐方席,先爲舖設。內外不能嚴祕,當該中官,令該府過齋戒後,從重勘處,可也。出擧條上曰,儒臣旣已請對,而殿坐之後,始有催促弘文館之聲。在下之道,誠爲緩忽,當該玉堂,推考,可也。出擧條上曰,藥房都提調與承宣入侍固宜,而諸臣之紛紜入來,極爲過矣。寅明曰,今日入侍,不得不爲之矣。上曰,卿等今日之事雖然,而予之此行,旣欲爲民,則此非訑訑之事,故欲招卿等而言之矣。雨若霈然,則豈可瀆屑?而今猶熱日杲杲,大臣·重臣命行之後,自有次第。向時卿等,已知微意矣。若不在調攝中,則欲爲頻接儒臣,而予氣漸不如前,自致未果。此行之至今遷就,亦由予衰,不然,豈至今日乎?至於爲民,前聖後聖,其揆則一。古之成湯,不愛髮膚,而至於禱郊。今予宜行郊社兩處,而欲禱於廟者,亦由予之衰也。在國則重社,朱子亦云重廟,他無可以奉謁之道,其所重則在此矣。此雖爲民之事,而兼伸情禮,亦出於至誠矣。慈殿俯詢欲往何處,敎以先往至近。初欲往社,而慈敎如此,今日始下敎矣。在魯曰,問候未畢,當畢後仰達矣。大王大妃殿氣候何如?足部所祟,亦何如?上曰,向時似將爛矣,其後猶有往來,而今則差愈,此後勿爲問候,宜矣。在魯曰,王世子氣候,亦何如?上曰,一樣安過矣。在魯曰,聖候雖以差愈爲敎,而殿下一身,上而奉宗社之重,下而爲群下所係。今則眩氣雖差,而猶未夬愈,何日救食,猶爲添傷,況動駕之際,豈不有害於審愼之道乎?此時不但暑氣之蒸鬱,癘氣大熾,前古所無,天地間汚穢之氣,積鬱壅閼,雖閉門而坐,尙或有薰染之慮。古人薛廣德,言乘船危,卽今聖躬,方服五兩重,而欲行危道,臣等雖愧古人,當以死爭之矣。祖宗在天之靈,若如常時,則必將忻悅,而今日此行,反貽憂慼。東朝若聞癘氣之如此,則亦將挽止。凡事合於衆心而後,合於天心。顧今大小群情,遑遑煎迫,殿下雖欲强行,其在孚感得效之道,亦豈不有欠乎?臣等雖死,不奉矣。寅明曰,殿下若如平時無事,則臣等豈敢强止?而今則聖候久在靜攝,而尙未夬痊,方服五兩蔘劑,而亦無其效。且今月異於他時,雖使靜處,自有受傷之道,人君五十,當爲平人八十,如此烈炎毒癘之時,豈行危道?俄伏聞下敎,臣等不勝悲感。若欲往謁,則秋奉審在前,雖行七月初一日,亦無妨矣。今使臣等,若侍殿下入宗廟,則祖宗憂恤之念,亦豈曰今日有臣子乎?亟令反寢,是臣等至望矣。上曰,予豈欺卿等?今則眩氣差愈,不必爲慮矣。校理金尙迪曰,親禱請寢之意,大臣旣已備達,而俄者領相所達殿下一身奉宗社等語,誠爲老婆切至之言矣。臣請以近日聖候言之。殿下以至誠恤民之意,每於悶旱之時,山川郊社,無不徧禱。則以殿下此心,而今日親禱之命,只在宗廟,此必是殿下自量筋力,不能如前而然矣。況近日久在靜攝,至有服蔘之擧。常時聖候,雖祈寒,必御薄衣,若以匹庶推之,似若有火。而三次進御之蔘,至於一兩五錢之多,乃反以有效無害爲敎,則亦可見聖候之漸不如前矣。且今天時正熱,毒癘方熾,王者所愼,宜在於疾。而殿下不體臣等之意,若或有萬一之慮,則其於高廟·太后何?殿下今日之擧,只出於恤民之念,非爲聖躬也。殿下雖爲民自輕,上有宗社太后之重,而何可自輕至此乎?殿下雖在九重,對越之誠,不解造次,則不須冒炎親禱,而可以得方寸之雨。伏願亟許臣等之請,幸甚矣。右副承旨鄭俊一曰,雖如常年,旣服蔘劑,則愼攝之道,固當不行,而殿下深居九重,亦豈知癘氣之如此乎?今日之事,臣等決不可從矣。都承旨李益炡曰,帝王格天之道,惟在於恭默思道,何至於親禱?而大小群情,憂鬱若是,則天心亦豈肯從乎?殿下雖欲强行,臣等以死力爭矣。寅明曰,夏湯之以身禱,乃外史,不可深信,而不愛髮膚,出於至誠,槪言財物無所惜,非危身之道也。在魯曰,殿下親禱,反爲貽憂於宗廟太后。若以文字,親製懇切,使之攝行,則豈無孚格之理乎?尙迪曰,臣於政院事,亦有所慨然者。親禱雖有命,職在出納,則姑不奉行,宜卽求對請還,而一邊擧行,一邊求對,恐失惟允之道,亦非積誠之意。臣謂諸承旨從重推考,可也。上曰,應行之事,一則奉行,一則求對,事理當然。此則儒臣所達,誠爲誤導矣。法駕雖具,在聽與不聽,何可以此,有所動撓乎?在魯曰,儒臣之言誠然矣。尙迪曰,此非動駕之時,大臣諸臣,力請而不得,則雖庭請,未爲不可。臣之所料得者如此,故先自政院,而有規警之請矣。修撰李昌誼曰,臣等雖不似,待罪經幄已久,豈不知聖上爲民之至誠?而聖候方在靜攝,若有萬一之憂,後悔曷追?儒臣方寸得雨之說,誠好矣。人心和則天地之和,自然而生。伏願聖上,惟思孚格之道,務積誠意,而不必親禱矣。副修撰李成中曰,親禱之命,出於悶旱憂民之至意,而俄伏承聖敎,實由追慕之孝思,臣等亦不勝感涕。但卽今聖候,連在靜攝,至進蔘劑,而暑熱方酷,癘氣大熾,動駕將事,決非愼重之道。不但群下之萬萬焦迫,亦非所以恭承高廟·太后意也。得雨之道,只在方寸,不在聖躬之自勞。大臣之言,不得請則不退,所達是矣。宜依親禱禮,使大臣攝行,千萬幸甚。臣等職忝論思,稍異於藥院保護之臣,苟非如此之時,豈敢相率求對,如是煩達乎?上曰,俄者下敎,諸臣皆耳聾不聞,而李成中獨聞之乎?諸臣所達,皆是題外矣。今則心如鐵石,不可强抑。向言見諸葛表而不隕淚非其人,若言予心,則卿等豈不感動,而反以題外言之乎?自初八日以後,予心憧憧,此出於至情所激。予於其日,蹶然起坐,意謂於此時,若以匹馬馳往,則足以往來,予每當其室,則淚自泫然。今則年彌高而氣漸弱,悲感之心,自然而發。此雖出於爲民,而亦出於至情,必欲往謁矣。帝王行止,異於常人,自有節奏,抑情至今,而若成此意,則予心少舒矣。予豈不知卿等之苦心?而今則暫乞於卿等,卿等使予少伸情禮爲可,而終若苦爭,則自然層激矣。在魯曰,聖敎如此,臣等豈不感歎?而如此蒸炎,自前侍臣,亦以飮暑改標者多矣。況眩氣如彼,藥劑連進,而欲行危道乎?寅明曰,伏承下敎,誠爲不忍聞之事,臣等雖惶悚,而奉行之心,亦不敢出矣。殿下若因感動之心,欲伸情禮,則不無往謁之擧,而因以祈雨,則似涉如何。心不可二用矣。上曰,古人云無誠則必傷,有誠則豈不有感?歲寒然後知松柏之後凋。旣有誠則必無所傷之理,予則有所料量,不往社而欲往廟者,因欲伸情禮,少舒予心。則左揆二用之說,誠過矣。尙迪曰,臣等固知殿下此敎,出於孝思,而雖於孝思所發,多不能以剛大自制。以臣等所親見者言之,當於淸廟怵惕之際,不能按抑,況又當此月,安得不聖慕之益切。而此皆由於志氣漸弱之致,臣等實憂悶矣。上曰,此則異於郊社,故纔命親禱太廟矣。五十慕之心,雖不過氣弱之致,而古人言事君有犯無隱,事親有隱無犯,剛大二字,豈可用於孝思耶?今若使予,抑情而不得行,則非人子之心矣。成中曰,金尙迪,因孝思一節,敷衍陳達者,其言誠好矣。至於剛大二字,引喩之際,辭不達意,然凡事以禮裁制者,乃是剛大之意,故古人亦曰,發於情止於禮。事親之際,亦多許多節禮,何可任情而徑行乎?尙迪所達剛大二字,不過此意也。尙迪曰,情雖無限,節之以理者,卽剛德也。臣之所達,本意如此,而辭不達意,致有此敎,惶恐不知所達矣。在魯曰,儒臣所達剛大二字,亦自有見矣。寅明曰,人子之心雖無限,而古人節之以禮,如立必鷄鳴等事,亦可見裁制之意。儒臣所達剛大二字,實本此義,聖敎不必如是看得矣。在魯曰,臣等焦迫之誠,庶或下燭,而尙靳兪音,尤不勝抑鬱之至矣。寅明曰,臣受命社稷,誠意淺薄,不能得雨,反使聖上,有此憂慮,此則臣之罪也。上曰,君與相,如股肱。予之所爲,若不合於理,則豈可爲之?而爲民伸情,一而二,二而一,若比以言之,事君之人,若專於君而不專於父母,豈孝乎?若如宋神宗之言,則諸臣固宜爭止,而旣聞下敎之後,不宜如此,二用之說,亦涉如何矣。尙迪曰,聖上雖以大臣二用之說爲過,而第其大體,不過一誠字,不必深看矣。寅明曰,臣學識不足,而天下義理無窮,不敢臆對矣。在魯曰,臣等誠意淺薄,不能感孚聖心。聖上有敎,使止臣等,而臣等不能感動如此,遑遑悶迫之狀,不得以伸。今日之事,雖至於庭請,不可奉行矣。上曰,此事豈至於此乎?卿等若爲此擧,則予亦當爲過擧矣。成中曰,親禱之擧,非爲闕失,而聖敎懇惻,自今群下感動。苟非萬萬可憂,萬萬焦迫,則大臣·諸臣,豈如是苦爭而不知止乎?此不但諸臣之言如此,擧國群情,莫不同然。此若奉承之事,則大臣豈以庭籲爲言乎?殿下之意,雖出於憂民,而今若咈群情而强行,則反非愛民之道也。尙迪曰,俄者聖敎中,以當有親行之意,仰達東朝,而東朝以宗廟最近,有許往之敎。東朝此敎,必慮殿下從前徧禱之行,而以宗廟最近之故,有此許往。殿下若以臣等請寢之由,有以導達,則東朝亦必爲之欣幸矣。上曰,慈聖雖不肯許,當垂涕以道,慈殿旣許以親往矣。知我之情禮者,其惟慈殿乎?慈殿每以雨將下爲敎,而欲弛予心矣。儒臣雖如是爲達,而吾民盡劉之後,予獨何爲也?在魯曰,外議則聖上若不肯許,百僚皆以庭籲爲可,而今承下敎之如此,臣等不知何如而可。伏望亟思舍己之道幸矣。殿下今日,見右相箚子,庶有感悟。殿下於景廟朝,所達,何如?而臣等之言,終不俯體,誠甚抑鬱矣。俊一曰,若如常時,則豈可强諫?而大臣苦口勤請,終若不得,而至於出門,則諸宰豈不笑之乎?上曰,若中止之事,則予豈不從,而此則過矣。今猶有雨意,當以水標爲定,而若少下,則予必往矣。寅明曰,如或不下,則何以爲之?上曰,此則無問矣。尙迪曰,上下相持,今已夜矣。當此蒸鬱之時,久於殿坐,臣等之罪漸深,而亦恐有損於靜攝之道。伏望亟從群下之請宜矣。上曰,親禱之擧,出於爲民祈雨,而且欲伸情禮。今若從諸臣之請,而强抑至情,則他日何顔見祖廟乎?人孰無父母,而儒臣所達如是,極爲非矣。金尙迪,從重推考,可也。抄出擧條在魯曰,前日則累次親祭,臣等豈如是苦挽乎?寅明曰,俄者下敎,使臣等莫敢復言,誠爲過矣。上曰,予出於至誠,而卿等終不感聽,豈不有慨?予豈以行祭而有傷乎?頃者大訓時有傷矣。上曰,禮官使之同爲入侍,而不傳下敎,誠爲非矣。當該中官,從重推考,可也。出擧條上曰,當該中官,俄令該府勘處,而過齋後爲之,可也。右承旨曺允成曰,奠幣瓚爵官,吏判例爲實差,參判爲預差。而判書有所遭,參判陳疏,故纔已退却,而以祭官無牌招之規,從重推考,使之進參,何如?上曰,如此之時,豈可以情勢,撕捱於瓚爵官之任乎?參判從重推考,勿爲出牌。自政院別爲申飭,卽爲致齋,可也。出擧條允成曰,掌樂正有闕,其代,當口傳差出,而參判終不擧行,何以爲之?上曰,申飭該曹,卽爲差出,可也。抄出榻敎上曰,吏兵房承旨進來。今番則親祭諸執事,各別擇差,而東西班百官中,若有不潔之人,則不入於廟內,可也。擧動時諸軍門馬步軍,哨數雖減縮,以無故淨潔之人,各別精抄事,分付,可也。竝出榻敎允成曰,今則日期已迫,使渠各自淸齋之外,無他道矣。上曰,然矣。諸臣仍退出。
上在昌德宮。停常參·經筵。
曺允成啓曰,備邊司郞廳,以大臣意來言,今日賓廳坐起日次,而以擧動相値,頉稟。傳曰,知道。
又啓曰,內乘來言捲簾,取稟。傳曰,捲三面。
南泰溫啓曰,小臣,大王大妃殿問安進去,下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
傳于曺允成曰,禮房承旨入侍。
傳于曺允成曰,各差備,旣有仍差備之例,則不必盡數付標,只時刻單子,付標以入。
右議政趙顯命五十度呈辭,傳于李益炡曰,安心調理。
曺允成啓曰,卽者,吏曹郞廳來言,今日爲政事,命下。而判書鄭錫五被論,參判元景夏情勢難安,參議未差,不得開政云。參判元景夏,卽爲牌招開政,何如?傳曰,允。
大駕太廟擧動入齋室後,王世子遣宮官問安。答曰,知道。政院·玉堂·藥房口傳問安。答曰,知道。望廟禮奉審後,政院·玉堂·藥房口傳問安。答曰,知道。大王大妃殿,遣承旨問安。答曰,知道。大駕還宮後,政院·玉堂·藥房口傳問安。答曰,知道。
事變假注書李顯祚有頉代,李聖運落點。
曺允成,以訓鍊都監言啓曰,今此宗廟擧動時,訓局軍則分屬前後廂隨駕,而禁御兩營軍兵,今方停番。依戊寅年健元陵擧動時例,御營大將,率訓局餘軍及禁御兩營標下軍留都事,自兵曹草記,允下矣。訓局軍兵,與他營有異。園陵幸行時,則隨駕軍兵,定其哨數,節目啓下,故有餘軍移送留都營之例。而其他擧動時,則全屬前後廂,無一餘軍,留都一款,非所可論。且方今癘疫熾盛,病軍將至七百餘名,前後射隊,亦未免不足之患。今此訓局餘軍移送留都事,置之,何如?傳曰,允。
又以禮曹言啓曰,曾覽儀注舊典,若祈雨而得雨,則報謝爲重,而近年以來,此例解弛,故曾已飭勵而行之矣。雨下在於三日之內,水標已乎準尺,社壇·北郊報謝之事,其令儀曹,依禮文擧行事,命下矣。取考謄錄,則己未六月初五日大臣·備局堂上引見入侍時,報謝祭,五禮儀,如祈水旱則待立秋後報。孝廟朝壬辰受敎,祈雨報祀,立秋後設行,親行祈告後報祀,則依春秋節祭磨鍊,遣官祈告後報祀,則依小祀磨鍊。此後報謝祭,一依受敎,更爲定式,可也事,命下矣。今此社稷·北郊報謝祭,依定式,立秋後卽爲設行,何如?傳曰,允。
南泰溫,以戶曹言啓曰,本曹郞廳及所屬各司官員今春夏等褒貶,當爲磨勘。而參判趙遠命在外未肅拜,參議尹汲有身病,堂上不備,限內不得磨勘之意,敢啓。傳曰,知道。
曺允成,以兵曹言啓曰,今日宗廟擧動,乃是經宿,故訓局前後廂軍兵,竝以墻外扈衛磨鍊矣。今以展謁改下敎,訓局軍兵,依當日回鑾時例,前廂軍兵則宗廟墻外扈衛,後廂軍兵則落後結陣於昌德宮洞口內把子前石橋事,分付訓局。而留都軍兵,依戊寅年健元陵擧動時例,旣已磨鍊,而在前禁御兩營停番之時,當日回鑾,則元無留都軍兵磨鍊之事矣。今亦依此擧行乎?敢稟。傳曰,依爲之。
鄭俊一啓曰,因兵曹草記,明日祈雨親祭時,本曹堂上侍衛,不可不備員。而參議趙尙命,今方受由在外,未及上來,令本院稟旨變通事,允下矣。兵曹參議趙尙命,合有變通之道,何以爲之?敢稟,休紙牌無批下。
壬戌六月十五日辰時,上幸太廟展謁擧動。隨駕,行都承旨李益炡,左承旨南泰溫,右承旨李世璡,左副承旨曺允成,右副承旨鄭俊一,同副承旨李善行,假注書洪吉輔·朴垂裕,記事官閔百昌·趙雲逵。上以步輿出仁政門,仍爲作行。校理金尙迪曰,臣等之請寢親禱,槪慮聖體之或損。而今於得雨之後,以步輿作行者,不但無意義,卽今雨意如此,蒸鬱益甚,尤不可不愼矣。俯諒臣等之苦懇,亟許就輦,宜矣。副修撰李成中曰,在前祈雨之時,或御步輿,而今此展謁之行,異於親禱,則步輿作行,實無義意。昨日臣等之求對陳請,可見苦心,殿下豈不俯念耶?上曰,予非爲好勝。雨雖準尺,似是驟雨,此非祈雨之行,而以步輿作行者,亦出於齋心默禱之意。還宮時當乘輦矣。上至敦化門,仍欲以步輿直詣廟所,命百官乘馬。都承旨李益炡曰,方此日勢薰蒸之時,若以步輿直詣,則必有損傷於聖體,大小臣民之憂慮如何?雖有諸臣乘馬之敎,而自上未御輦之前,諸臣雖大臣,不敢上馬。臣忝居保護之地,敢此仰達矣。成中曰,殿下當此暑熱,乃以小輿作行,諸臣當竭誠爭執,期於準請。殿下未御輦之前,臣子道理,安敢乘馬乎?祈雨時乘輿,槪出虔誠露禱之意。而至於展謁,是何等重禮,固當法駕備儀。若以小輿詣廟,班行步從,則豈不大違於典禮,而有駭於觀瞻耶?右副承旨鄭俊一曰,殿下之心,雖出於默禱,大體旣非祈雨,儒臣之言誠是矣。上曰,諸臣雖以步輿爲憂,而若不貽憂則幸矣。昨日又有鄭宲疏,豈以此爲憂乎?成中曰,諸臣之不體聖意,固當萬死,而此何干於今日乘輦之事乎?日前召對,纔講郭憲斷靷,光武追悔事矣。臣等今日,雖至當車斷靷,必以準請爲期矣。尙迪曰,此則諸臣之罪,豈可因此而自輕聖體乎?若以步輿作行,則軍民觀瞻,其可曰國有臣乎?上曰,諸臣纔下階而雨下,似若有陟降眷顧之意矣。尙迪曰,誠如聖敎,而祖宗所眷顧者如此,宜殿下上念宗社之重,而益思仰答之道好矣。上曰,諸臣所達如此,當乘輦以行矣。諸臣仍退就位。上往廟奉審前殿後,步出廟門,仍向後殿。領議政金在魯曰,此去後殿稍間,請御步輿。益炡曰,漸當亭午,日氣甚熱,行步之際,所傷必多,宜從大臣之請矣。上曰,當過神門後乘輿矣。上曰,有祭而後,當用祝文,空室祝文,何以製之乎?俊一曰,若取覽草本,則可以知之矣。上曰,後殿前廊,何以無所遮乎?益炡曰,丁未改建時,依舊制爲之云矣。上曰,然則舊制如此矣。仍還幕次,隨時還宮。
壬戌六月十五日丑時。上御時敏堂。禮房承旨入侍。右承旨曺允成,假注書朴垂裕,記事官閔百昌·趙雲逵。上曰,承旨進來書之。傳曰,國之所重,惟廟社耳,爲民懇籲,非廟社而何?爰命大臣,替祈社壇,而其雨愈切,雖在靜攝,其於爲民,何暇顧身?而陟降洋洋,若臨于上,適値今月,一倍追慕,籲陟降而祈雨,伸情禮而上慰。高高監臨,眷顧生民,將飭法駕,霈然旋至。吁嗟陟降,顧民若此,而以予涼德,何以仰答?思惟及此,感涕潸潸。來頭雨暘,雖未預料,三尺水標之報上,仍行祈雨,非誠心籲上之意。旣諭相臣,亦當守信祈雨,則俾令儀曹,其觀來頭雨勢,更稟。昔之漢帝,夢相興感,猶卽日而上陵,況高高陟降,眷顧吾民,俯諒小子。諸臣下殿,甘霈隨至,雖受香而得雨,添入報謝,豈可無躬謁廟庭,以伸微忱之擧?而以得霈,止祈雨,仍晏然而自在,則於心安乎?否乎?仍行展謁,少伸追感之懷。其令儀曹,知悉擧行。凡諸單子,不必文書以入,原單只付標,展謁只修正乎?儀注。出榻敎傳曰,曾覽儀注舊典,若祈雨而得雨,則報謝爲重。而近年以來,此禮解弛,故曾已飭勵而行之矣。雨下在於三日之內,水標已乎準尺。社壇·北郊報謝之事,其令儀曹依禮文擧行。出榻敎上曰,展謁雖異於祈雨,日熱如此,軍兵甲冑,依祈雨例爲之。出榻敎上曰,時刻以初定時刻仍入,可也。仍退出。
上在昌德宮。停常參·經筵。
下直,任實縣監李秀楷,鹿島萬戶沈采。
曺允成啓曰,大司憲金有慶,執義朴樞在外,掌令尹植·柳萬樞呈辭,持平金尙耉牌不進傳旨未下,朴成玉未署經。今日以監察茶時之意,敢啓。傳曰,知道。
藥房都提調金在魯,副提調李益炡啓曰,雨未周洽,蒸熱愈甚,伏未審聖體若何?勞動感愴之餘,眩氣其無所加乎?湯劑伏想幾盡進御,今日臣等,當依聖敎,率諸御醫,入診詳察,議定繼進當否矣。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。伸情禮,追慕倍,慈殿氣候一樣,予則暑眩之氣,差勝後一樣矣。
曺允成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰溫啓曰,右副承旨鄭俊一,同副承旨李善行,今日俱不仕進,竝卽牌招,何如?傳曰,允。
右議政趙顯命五十一度呈辭,傳于李世璡曰,安心調理。
傳于南泰溫曰,頃日聽下敎,判尹及惠廳堂上,藥房入診,同爲入侍。
曺允成啓曰,吏曹參判元景夏牌不進推考傳旨,今方捧入。而開政命下之後,不卽擧行,事甚未安,更卽牌招開政,何如?傳曰,允。
李世璡啓曰,吏曹參判元景夏疏批已下,卽爲牌招開政,何如?傳曰,允。
有政。吏批,判書鄭錫五被論,參判元景夏進,參議未差,右副承旨鄭俊一進,以金光世爲獻納,趙尙絅爲內局提調,金始熺爲寧越府使,元弼揆爲谷山府使,權瑩爲慶州府尹,柳秮基爲長鬐縣監,任崇元爲楊根郡守,鄭彦祥爲濟原察訪,南泰齊爲輔德,李天輔爲司書,鄭履儉爲正言,金尙喆爲持平,學諭單楊夢寅,承文副正字單朴昌潤。
兵批,判書金聖應進,參判尹得和病,參議趙尙命病,參知吳遂采進,右副承旨鄭俊一進,以金鎭商·尹彙貞·沈鳳徵·韓萬相·鄭述先爲副護軍,趙明履·李重庚·兪宇基爲副司直,尹尙任·魚錫胤爲副司果。
曺允成,以兵批言啓曰,司果禹世起軍器別備之功,有加資之命,而雖已資窮,未經準職,何以爲之?敢稟。傳曰,加資。
又以兵批言啓曰,忠壯衛將李光績呈狀內,猝得輪疾,症情危重,以此病狀,旬月之內,萬無供職之望云。病狀如是危重,則宿衛輪直之地,不宜暫曠,今姑改差,何如?傳曰,允。
備邊司薦望,義州府尹洪啓裕·沈·徐命臣,東萊府使鄭履儉·金漢喆·洪重一。
備忘記,傳于李善行曰,慶基殿影禎修補時,禮曹參議沈星鎭,全羅監司權各半熟馬一匹賜給。參奉兼監役鄭錫台·申泓竝陞六。
鄭俊一,以備邊司言啓曰,谷山府使金洸,在任卒逝矣。曾經二品實職,喪柩上來時,依例擔軍題給之意,分付所經各道,何如?傳曰,允。
傳于李善行曰,誠實爲之,而姑觀爲之,不可徑先取稟。姑觀明日取稟事,分付禮曹。
鄭俊一,以義禁府言啓曰,長鬐縣監徐性慶,以軍作米擅分事,照律以入,而依事目禁錮一款,令吏曹擧行,何如?傳曰,允。
平安監司李周鎭疏曰,伏以日吉辰良,王世子齒學之盛儀順成,八域含生之類,莫不歡忻慶忭,久而彌切也。念臣蹤地臲卼,疾病沈痼,前冬兩疏,罄暴危悃,而天聽邈然,微誠未格,冒沒廉隅,淟涊職次。區區愧悚之心,豈不欲更煩疏籲?本道營賑,北路運米,俱爲目前急務,不容晷刻稽緩,拚却私義,因循時月,坐待賑限,度日如年矣。今則麥秋已屆,賑政垂畢,此政臣防滿之日,而言私之時也。然臣之從前難冒之義,固已皎然,今不必煩縷,而聖上之所洞燭,廟堂之所深知,宜不靳固於過限必遞之人。況臣素抱奇疾,逐歲增加,少失將攝,輒致危劇,加以昨今年來,荐遭切己之慼,神精內爍,形骸外脫。頃於淸北之巡,中途疾作,幾就殊域,擔舁還營,已逾數朔,而頭疼目眩,溏泄不止,客火升降,眠食俱廢,連用蔘附大劑,迄無一分所減,奄奄床笫,㱡㱡欲絶。以此病狀,萬無復起按事之望。玆將肝膈之懇,仰暴仁覆之下。伏乞天地父母,察臣見職之當遞,憐臣病勢之難强,亟許鐫免,以幸民事,以安私分,幸甚。答曰,省疏具悉。卿勿過辭,察任。
吏曹參判元景夏疏曰,伏以臣情蹙勢隘,自速鈇鉞罔赦之誅,四十三牌違召,一十五日胥命。竊自悲釁尤之蹤,無以自容於天地之大,悶迫之狀,無以自暴於日月之明,惶恐泥首,恭俟處分。而適値聖上悶旱,至有太廟親臨之擧,提學召牌,且以特敎辱臨。夫祭文代撰,事體嚴急,區區情勢,有未暇顧,臣不敢不冒承製進,而若夫銓職,則鐵限劃心,有死而已。嗚乎,臣之所遭人言,如不至萬萬危怖,則前後筵敎批旨,開釋勤摯,而其何敢頑然冥然,不思所以變動也哉?臣雖庸魯蔑識,亦粗聞事君之道,苟使臣如有一分轉身之路,則其所以違傲君命,乃至於此乎?蓋其罔極之言,憯於鋒刃,難冒之義,質諸鬼神,瀝出肝血,非敢有毫髮矯飾耳。自古巧讒,必生於依俙易眩之地,今人所誣,必以樹黨。顧臣所叨,卽是握銓,近日彈劾政曹,不曰循私,乃曰招朋,進退用舍之際,人或以疑似之迹,傾陷之言,曲成其罪案,則臣雖有至冤,將何以自明乎?此臣流涕哀籲於慈覆之天者也。政稟已下,嚴召又辱,而長席遭論,佐貳有缺,臣亦縮伏俟譴,至使開政之命,累日稽淹,微悃惶悚,曷其有極?以臣蹤地,冒出無路,敢暴至懇,仰瀆崇聽。伏乞聖明,曲賜監諒,亟削職名,仍勘臣罪戾,以爲辜恩慢命者之戒,不勝萬幸。答曰,省疏具悉。往者應命,雖本職,事體當然,況經筵官乎?其擯斥極涉過矣,一欲諭而不果,今諭,噫,授卿此任,非爲卿也,意槪深矣。此等之時,不顧分義,徒事撕捱,此等過中之斥,於事體何?卿其勿辭,卽速察任。
壬戌六月十六日辰時。上御熙政堂。藥房入診時,都提調金在魯,副提調李益炡,假注書洪吉輔,記事官閔百昌·趙雲逵,醫官金應三·玄起鵬·吳志哲·金壽煃·白興聲·許錭·李道吉入侍。漢城判尹趙尙絅,惠廳堂上閔應洙同爲入侍。都提調金在魯進曰,昨日太廟擧動,雖無將事之禮,而日氣蒸熱特甚,聖候勞動之餘,恐有添損之慮矣。俄承藥院下批,有一樣之敎,實爲喜幸矣。上曰,霎時展謁,追慕一倍,至敬之地,趨蹌之際,雖有一時勞動,而眩氣則不至添加矣。在魯曰,大妃殿症候,聞醫女所傳之言,則足部浮氣稍勝云,誠爲伏幸矣。上曰,當初恐致浸淫,深切憂慮矣。糯飯連付之後,浮氣顯減,然而餘氣終有往來者,左邊大指,又有凸處,蓋似痰結。而如是之際,快勝無期,此甚憂悶矣。在魯曰,王世子氣候,當此盛暑,一樣安寧乎?上曰,好過耳。在魯曰,請使醫官診察聖候。金應三診曰,脈度左三部調均而微數,右部寸關帶滑,大體好矣。玄起鵬診曰,左三部似沈而均,右寸關稍有滑意,若以常時脈候言之,則雖似不足,而大抵比向時頓勝矣。金壽煃診曰,左部則微數而均,右部則帶滑而調,夏月脈度之常數,實合天時,大體好矣。許錭診曰,左微數,右帶滑,而大體調勻矣。李道吉進診。上曰,此醫則初入侍耶?在魯曰,然。卽故獻納李台龍孽子,新入議藥同參,而醫術頗有名稱矣。上曰,爾初入診,脈度虛實,詳論,可也。道吉曰,初近威顔,惶恐不敢詳細診候。而左三部則沈中微數,右三部則沈中帶滑,而六部極其調均,大抵數雖似虛,而沈則不虛矣。在魯曰,御藥之繼進當否,使諸醫議達,宜矣。上曰,日氣甚熱,湯劑頗覺苦口,予意欲姑停。若停湯劑,則當服生脈散,而性味甚淸涼,不合脾胃。當何如而得宜耶?應三曰,昨日動駕,當午冒熱,故脈候之帶數。蓋由於此,而大抵不足之候,則比向來頓勝。湯劑之姑停,似無妨矣。起鵬曰,脈候帶數,當暑例症,眩氣往來之候,則非湯劑所可祛根。生脈散,固爲暑節調理之當劑,而旣不合於進御,則姑停,宜矣。壽煃曰,正當極暑,湯劑連進,亦非愼攝之道,姑停,宜矣。錭曰,湯劑則雖可姑停,而丸劑調補之藥,不可不連進矣。上曰,服丸之說好矣,湯劑則姑停,可也。榻敎在魯曰,生脈散,宜進於湯劑姑停之後,而性味不合於進御,則別爲加減作方,以爲繼進之道,似爲得宜矣。上曰,若去麥門,則非生脈本色,雜加他料,則又非湯非茶,服之何益?在魯曰,瓊玉膏製進,旣有下敎,當速爲劑入。而自前御藥,每製於南漢矣,近聞南漢城中,癘疫大熾,無一寺乾淨之處。北漢雖云高絶,而癘氣孔慘,死亡相繼。奉恩寺則本來淺近,非人跡隔遠處,而亦有不淨之報。此甚難處矣。上曰,南北漢旣如此,則無寧製於闕中深僻處爲淨潔耶?在魯曰,此則好矣。而事係變通,以此爲難矣。上曰,大報壇近處,去城外不甚遠,監劑時住着亦難,而酒坊則尤淺近矣。玉流泉最爲深僻,鷄犬所不聞,且有間架,可以住接,此處好矣。此藥之劑,多有禁方,而予則以爲不必然矣。副提調李益炡曰,此如道家鍊丹,其所致齋致潔,不無其義矣。在魯曰,大抵精潔製成則好矣。醫書禁忌雖多,上敎所云不必如是者,實爲通達矣。提調例當監劑,而提調鄭錫五,今方遭彈,不得行公,似不得不變通矣。上曰,卿等雖以予病爲慮,而每患如鄭宲輩惱心耳。鄭宲之疏,極爲怪訝,予方欲處分,而其疏中,以德望文雅爲言,若如此言,則只當求於山林乎?在魯曰,鄭宲疏,蓋過矣。而渠是年少名官,且以在鄕之故,全不詳知其人,只憑外面而爲此言矣。鄭錫五,且於少年,登治經之科,初頭未爲雋望,故人或輕之,而實亦未諳而然矣。上曰,吏判雖以治經登科,若峻爲論議,則必爲雋望矣。在魯曰,鄭錫五爲人,簡靜堅凝,爲政頗精,亦能行意外公道。臣嘗與同一司,知其居官謹約,有過人者,但非如自少養雋望而平進者,故至今人或有輕視。而此皆不知其實之言也。上曰,律己持飭,則無過此人矣。在魯曰,以白面綺紈,斥金聖應者亦過矣。當初不待積年,歷試而驟擢,故未能養望。而今旣遍歷諸軍門,備諳機務,且其爲人,沈重可恃,何可斷之以白面綺紈,不知軍國事乎?至於久典西銓,則渠蓋力辭而不得,非渠自欲久蹲也。鄭宲只以外面看之,不能細究實狀,有此云云。而但三司之論宰相,言雖不中,不必過加譴責,自上初勿大段看得好矣。上曰,設令其疏,言及卿等,予當不動。予不以論兩銓,看作大事,大抵此疏,終不可付之自起自消之科矣。鄭宲曾入侍,予亦顔熟,似已曾經蔭官矣。予無知人之鑑,而見其非紆餘人,固料其必有論議矣。渠是誰家人乎?予於用人,恒欲棄短取長,故於鄭宲,實有欲用之意矣。以北道御史洪啓禧觀之,任使之後,始見其爲人。初以突兀者流看之矣,果是良善之人,亦能解事。大抵看人,以惡看則惡,以好看則好。而鄭宲則看來似不免狹隘,雖欲闊看,不可得矣。此疏頭辭則不必非矣,而至引司馬光事,則與今時異矣。若當君不君臣不臣之時,則司馬光,豈發這論乎?凡事予未嘗存諸心,而不言於卿等矣。吏判律己則誠不易,而不無不足處,每事以不知答之。前日予以某事,問大不敬之律,吏判動容曰,大不敬,乃漢法棄市也。此言則有似寓諷,而每事蓋有不欲擔當之意,此其不足處也。其祖於每事,逡巡若不知,而時時言論頗峻,如有可爲之事,則勇爲之矣。吏判則此力量果不足矣,此人當銓,決非挾私負予者,而活法則蓋歉矣。至於兵判,則故豐陵嘗言,世無宿將,潛谷家,有一人可以用之云云。而以辛壬年見之,其家無一人染迹者,予之勸武,蓋以此也。而每見兵判,有武樣而無文態,當初勸武,予以爲得之矣。其子時默,頃爲小科,予召見笑謂曰,汝之氣骨,亦頗殊常,而今做小科,可免勸武矣。兵判本非白面綺紈,則可以擔着事爲者,故果擢用矣。其後見之,果能擔當,亦能爲公道矣。大槪論人,不執某事事爲咎,而直以逐去爲事,寧有是理乎?在魯曰,其論吏判,至謂之無一可取者,雖由於不相知,而言辭何可如是乎?以金聖應言之,其爲人之可恃而有所守,誠如聖敎矣。上曰,以向日金漢喆所達見之,兵判之爲國事能節約,可知矣。蓋冢宰,是周之三公,大司馬,亦漢之三公。兩銓是何等重任,而一筆句斷,不少顧藉,此已無據。而近來黨目之說,登於筵席,前則不如是矣,今乃以筵達爲不足,至謄於章奏乎?其言蓋欲毁予時象之禁矣,其所用意,可謂無嚴矣。在魯曰,原疏臣未得見,未知語勢之果如何。而每事若疑之以時象,則雖有可言之事,皆將畏其觸禁,而不敢一言,言路自致杜塞,此則臣亦常憂之。宲之此說,似是泛論其弊矣。上曰,李天輔疏,卿等則不無深看,而予則果爲活看矣。今此疏之說出時象字則極非矣。大諭之後,渠雖小官,豈敢以時象爲言乎?至於以一筆論兩銓,則亦不過爲體例間不美事而已。以予爲君,而乃敢以時象二字,直書以達之,非臣子之道矣。在魯曰,此蓋言近來不言之弊,而非欲爲時象也。上曰,其意正爲時象也。引司馬光爲言,豈非欲開此時象之路耶?今日又展看其疏,專欲開此時象,下款語,猶不足深罪也。在魯曰,殿下平日於鄭宲,以時象疑之,故看得或過矣。上曰,予則本無適莫矣。在魯曰,吏判於藥院則固無嫌礙,而卽今旣難行公,御藥監劑爲急,提調姑爲許遞,何如?上曰,許遞,可也。榻敎上曰,判尹進來,行錢事,果問於坊民乎?判尹趙尙絅進曰,臣已招致坊民中諸有識者,反覆問之,則皆以爲,大小錢不可參用,新錢亦不可行,唐錢亦不可用,衆口一談,牢不可破。上曰,然則本錢終不可廢耶?尙絅曰,古人所謂民不可與慮始者,誠然矣。坊民等皆以爲本錢加鑄爲宜云矣。刑曹判書閔應洙曰,臣亦與朝士及布衣中可議之人,詳細問難,則其言皆如判尹所達矣。尙絅曰,或以爲,卽今本錢之貴,緣於公家之收斂,京外封不動錢貨,一倂散出,換銀以藏,則錢自不貴。而流行且便,或以爲公家,以銀鎔成小片,或作一錢一片,或作二錢一片,京外官用,皆以此銀行之而不用錢。則錢自不貴云,二者之說,未知何者爲當矣。應洙曰,二者之說,臣亦聞之矣。大抵鑄銀小片,以便行用,京外官用則專以此銀而不用錢,使民間任意行錢,則可捄今日錢貴之弊,靈城之言,蓋亦如此。我國銀貨,本多所産,而由不能主張化權,故不能善用。今若善爲流通,則計公家一年經用,必無不足之理。而但惠廳,則以貢人稱怨及遠邑之作錢來納者,還退有弊,故以此爲難矣。在魯曰,若自官家,鑄銀行銀,則盜鑄潛賣之弊,又不可勝言。頃者江蔘,有潛商之禁,而今又生弊,至不可禁,故自今年又有仍舊之議矣。上曰,如此之故,民不信法,而國綱則無可言矣。應洙曰,今此錢貴,不但緣於公家之收斂,盡爲富人之收藏,不得流行。今若出令,限三年內盡爲散出,三年之後,永廢舊錢,則民皆知我國之法不行久矣。必將尤爲深藏,決無盡散之理,無論作米作銀,使官錢無留滯之弊,則自可救弊矣。上曰,立綱然後,乃可制法,以今見之,加鑄之外,似無他道,後日次入侍,更議達之,可也。上曰,刑判今兼樂院提擧矣。樂器體制,予未能細看。而八音中簫,則今始自燕得來,此則只可用於皇壇矣。管則可以代簫,用於雅樂。而笙簧則葉落,便不復用,以此欲待李延德上來釐正矣。應洙曰,今番使行,有五音石得來者。笙簧金葉之剝落者,可以此石,調接用之矣。上曰,此石前已有得來者矣。應洙曰,洛豐君赴燕時,有得來者,而非眞石。今番樂師所與之石,較前來者頓勝矣。上曰,大抵我國音樂,俗樂則太促急,雅樂則似依憑矣。應洙曰,卽今樂工,絶無知音之人,莫重祭享所陳之雅樂,不可依憑而爲之。宜使郞廳,一倂釐正,好矣。上曰,今日有雨意。祈雨祭,姑觀今夜,更稟設行事,承旨,分付禮曹。榻敎在魯曰,慶州府尹趙明澤遭母喪,本道狀啓,纔已入來。公洪前水使趙德中,以承重孫,必已奔喪於慶州,而水營爲空營矣。聞新水使李漢弼,自鄕上來,肅謝後雖未周行下直,使之一兩日內辭朝事,分付,何如?上曰,依爲之。擧條益炡曰,昨日下敎宗廟空室祝文事,問于香室。則在前修改時,當室祝文外,各室告由祝文,例以空室告由,書塡啓下云矣。上曰,廟內旣有空室,而每於修改告由祝文啓下時,以空室祝文書塡,故心甚訝之矣。今聞所達,其以空室爲稱,似涉未安。此後則告由祝文,以各室書塡事,分付藝苑,亦令該署知之,可也。擧條退出。
上在昌德宮。停常參·經筵。
鄭俊一啓曰,憲府連日監察茶時,諫院闕啓,亦至多日,事甚未安。兩司除在外未署經外,掌令尹植·柳萬樞,獻納金光世,竝卽牌招察任,何如?傳曰,允。
右議政趙顯命五十二度呈辭,傳于南泰溫曰,安心調理。
傳于李世璡曰,召對爲之。
公洪監司狀啓,大司憲金有慶病重上去不得事,傳于李世璡曰,俟間上來事,回諭。
李世璡,以侍講院言啓曰,本院新除授司書李天輔,時在京畿安山地,書筵入番事緊,斯速乘馹上來事,下諭,何如?傳曰,允。
掌令柳萬樞啓曰,請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府拿鞫嚴問。措辭竝見上新除授持平金尙喆,時在京畿江華地,請斯速乘馹上來事,下諭。答曰,不允。下諭事,依啓。
壬戌六月十七日酉時。上御熙政堂。召對入侍。參贊官李善行,侍讀官金尙迪,檢討官李成中,假注書朴垂裕,記事官閔百昌·趙雲逵。上講資治通鑑。尙迪讀第一板,自建武十二年春正月吳漢破公孫述,至十二板事寢不報。上曰,下番儒臣讀之。成中讀十二板,自十五年春正月辛丑大司徒韓歆免,至十九板當爲先帝後。上曰,止此,可也。尙迪曰,第七板任延之對,誠好矣。光武以善事上官,無失名譽勸勉,而延以上下雷同,非陛下之福爲對。此言有可以警發時君,而使阿諛順爭之徒,足以知戒矣。成中曰,忠臣不和,和臣不忠,守正奉公謂忠,上下雷同謂和,爲人上者,所當深辨而鑑戒之矣。上曰,然矣。尙迪曰,第九板中欲完功臣,不令以吏職爲過云者,終不免矯枉過正之歸矣。光武之不任功臣,槪鑑高帝之弊,欲保全之。然如使高帝,能知韓·彭·黥布之不可用,早有以處之,則豈有不保功臣之慮耶?光武鑑於前事,而如寇·鄧·賈復之賢,亦不能用,此甚慨惜矣。成中曰,以吏事而責三公,先儒非之矣。上曰,宋太祖杯酒之間,釋去兵權,此則美矣,而光武非專猜功臣,鄧禹淳備,賈復剛毅,而似不合於三公之任,故光武不任之矣。成中曰,周勃重厚近禹,王陵剛方近復,而高帝使任輔相之職矣。上曰,此則異矣。尙迪曰,十二板惠加姦軌,害及良善等語,誠好矣。刑貴乎不輕不重,而只欲以刑輕爲心,則乃有如此之弊矣。上曰,然矣。尙迪曰,臣因此段,亦有所達者,省囚是何等倫獄,而尙未正刑,切爲慨然矣。上曰,予方欲下詢矣。文義畢後,上下番各陳所見,可也。尙迪曰,此下板韓歆之訂歲將饑者,未知何言,而只曰訂,不言所訂之事,而指天劃地,言甚剛切,則必有言人所難者矣。唐太宗之殺張蘊古,漢光武之殺韓歆,終未免殺諫之名矣。上曰,然矣。省囚事,儒臣其陳之。尙迪曰,此是重獄,故臣欲知事情,而秋曹王府文案,竝爲推覽矣。渠雖以遺書爲托,而以臣見之,罪人夏宅,與金尙鐸綢繆謀害者,其情只出於恐妨行身,掩覆醜迹之計,而以其母不忍加害於其女之故,不敢如計,乃於其母已故之後,作此傷倫之變者,參互文案,皎然已知,而右相獻議中以爲,其女掩覆周遮等語,爲訂案者,尤的當矣。豈可以遺書爲眞,而不用當施之律乎?殿下常有好生之德,或恐斷獄之際,有差謬之失,故敢此仰達矣。上曰,所謂遺書,極其殊常。頃問秋判,則推案時觀渠辭色,尋常無慘怛之意,此尤無倫理矣。成中曰,臣頃以傅生之義仰達,而以秋曹文案見之,皆是粧撰之言,甚無倫理。此非疑獄,其在法文,不可使之久生矣。上曰,予意亦如右相儒臣之意,而領·左相之言,亦有所見矣。皐陶曰可殺,帝曰可宥,王者所重,在於審愼,而雖以鄭子産事言之,見欺於圉人,庸何傷乎?日前柳萬樞疏,亦有所論,儒臣所達,今又如是。予欲置法,而於渠更招,然後可以處之矣。尙迪曰,頃於尹光毅入侍時,有文獻通考所載大小錢條考入之命矣。今已考出,付籤以入乎?上曰,昨聞判尹惠堂之語,大小錢民,皆不願云矣。民願如此,似不可行,冊子今姑置之矣。成中曰,大小錢便否,臣雖未知,而若行之,則必有其弊,民心尤巧矣。尙迪曰,鑄錢有司存焉,似可講定,而大抵我國,則貨權不在於上,而在於下,此已慨然矣。今此鑄錢之意,欲救民間錢荒之弊,而只論冶鑄之益,不言流通之便,則臣恐錢荒之弊,固自如也。臣意則宜莫如平定物價,許令貴糶賤糴,使錢常不至於多餘,穀常不至於不給,其價常平,民無飢苦,而亦可以救錢荒之弊,宜殿下深諒而處之好矣。上曰,然矣。上曰,承旨進來書之。傳曰,校理鄭宲,譏斥吏·兵判,於渠不過事體寒心者,此非重者,而於事體所關,不可不先諭。噫,吏判之律己小心,兵判之承庭訓無黨心,素所知矣。其甘心黨習,推重過峻者之心,宜乎不服譏笑,而凡非斥者,必也某事可非,某事可斥,意雖傾軋,其可指的,而冢宰·司馬,國之重任,周·漢大臣之列者,而以不滿之心,一管句斷,無少持難,只以無一可取,白面綺紈之說,糢糊譏斥,使當之者,無可辨質者,而末稍容易請斥。此等事體,曾所無聞,極涉寒心,而此猶於渠細故也。噫,彼黨習,往牒無比,大訓頒下,黑白皎然,使鄭宲雖滿腔黨心,豈敢售於今日?而況世降俗末,黨目之登諸筵奏,已古無者,而時象黨習,卽一而二,二而一也。渠何敢托以勉戒?時象二字,謄諸章奏,尤況宋之禁六條,其何襯着於于今黨習,而敢憑司馬光事,欲拓傾軋之門。噫,渠欲陳而趑趄,借此道而欲引他,非特用心之不公,事之無嚴,莫此爲甚。噫,頃者大諭,無彼無此,不過示苦心,則今者宲之意想,必有欲扶欲抑之意,是可忍也,孰不可忍。雖藏頭而回互,宜嚴斥而勵他,特削其職。上曰,日昨予欲親禱,而大臣苦挽,旣以水標已盈之後,當爲中止爲敎。故只行展謁,而不爲祈雨矣。出宮之後,雨意旋收,不無悔心,而左相以心無二用爲達,故予未果祈雨而來,到今思之,心中耿耿矣。善行曰,臣家在南門外,再昨臣出見,則門外滿注,而門內少下矣。上曰,今年似爲穴農矣。上曰,京畿雨澤形止,道臣尙無狀聞之事,似待各邑報狀之意而然矣。祈雨祭設行,昨日有姑觀明日更稟之敎,而欲待畿營狀聞,當爲之分付。畿營各邑雨澤來不來淺深,隨到狀聞,待下敎,卽令該曹擧行,可也。出擧條仍退出。
上在昌德宮。停常參·經筵。
下直,於蘭萬戶崔俊萬。
曺允成啓曰,大司憲金有慶,執義朴樞,持平金尙喆在外,掌令尹植·柳萬樞呈辭,持平朴成玉未署經。今日以監察茶時之意,敢啓。傳曰,知道。
李益炡啓曰,左承旨南泰溫,右副承旨鄭俊一,今日俱不仕進,竝卽牌招,何如?傳曰,允。
傳于李益炡曰,諸承旨入侍于宣政殿。
李世璡,以侍講院言啓曰,本院新除授輔德南泰齊,自載寧郡任所,已爲上來,而不卽出肅,卽爲牌招察任,何如?傳曰,允。
右議政趙顯命五十三度呈辭。傳曰,安心調理。
壬戌六月十八日辰時。上御宣政殿。諸承旨入侍,行都承旨李益炡,右承旨李世璡,左副承旨曺允成,同副承旨李善行,假注書朴垂裕,記事官閔百昌·趙雲逵,左承旨南泰溫追後入侍。上曰,昨日,大略已下敎矣。大臣入侍,旣以水標爲諭,雖寢親禱,而其雨近於驟雨,往廟之後,不無仍齋之意。左相亦以心無二用爲達,仍爲止之矣。今則似有連雨之意,高高蒼穹,洋洋陟降,眷顧吾民,豈予涼德,所報其萬一耶?昨催畿伯,各邑雨澤淺深,隨卽狀聞,而于今之民,若言倒懸則緩矣。益炡曰,聖上至誠爲民,天意降監,甘雨霈下,臣民之幸矣。泰溫曰,一雨三日,伊誰之力?此則聖上至誠之效也。世璡曰,夜雨調下,似當浹洽矣。上曰,我國人甚燥,雨下二日,則旋有欲晴之心。俗言三日而後,可以周洽矣。上曰,頃者招見遐方武臣,詢問弊瘼後,使承旨書付政院,出擧條,申飭各道,這這狀聞,卽令備局稟行之意,已爲分付矣。今已畢到于政院,考見日記,尙無狀報之事,則自政院察推,可也。出擧條上曰,明日待開門,大臣·備局堂上來待事,分付,可也。出榻敎上親下心字箴曰,此予所作,蓋心者,具衆理而應萬事,事先與爲民治國,皆本於此心矣。古語云,天時不如地利,地利不如人和,在下者寅協而後,國事可做,治理可期。顧今世道之乖盭,由於時象之不協矣。承旨及翰注和進,可也。泰溫曰,臣離違天陛,今已四年,仰瞻玉色,非復昔日。聖上每以時象民事爲慮,不無損傷之歎,及今莫如保嗇精神,是臣區區之望矣。上曰,所達大體是,當勉從矣。允成曰,臣於己未夏,以夜對入侍。而上敎旣出於盛意,今雖勉强製進,此後臣以不當更爲之說,仰對矣。上曰,第其意則美矣。近來武人,率多儒心,豈以武人而可辭乎?泰溫曰,文武各異,而近來武夫,視文官太輕,大失體面,此宜勉飭矣。諸臣仍退出。
上在昌德宮。停常參·經筵。
曺允成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,雖是甘雨,必將沾濕,還給。
李善行啓曰,明日次對時,兩司當爲進參。除在外·未署經·牌不進·傳旨未下外,掌令尹植·柳萬樞,竝待開門牌招,以爲推移入侍之地,何如?傳曰,允。
傳于曺允成曰,大臣·備局堂上引見。
傳于李世璡曰,次上以下置之,第次以入。
以右議政趙顯命五十四度呈辭,傳于李世璡曰,承旨敦諭。
李世璡啓曰,臣與左副承旨曺允成伴直矣,右議政趙顯命處敦諭,命下矣。今當傳諭,而伴直無人,右副承旨鄭俊一,卽爲牌招,何如?傳曰,允。
曺允成啓曰,依傳敎,右議政趙顯命去三月四月五月今六月合四朔祿俸,更爲輸送于本家。則以爲,見方病狀淹篤,尋單乞解,不當冒受常祿云,祿俸又不領受,何以爲之?敢稟。傳曰,令倉官更爲輸送。
吏曹判書鄭錫五疏曰,伏以臣,本以無似,猥當重任,逃遁不得,黽勉供職,早晩顚沛,臣固自料。伏見前校理鄭宲疏本,則所以詆辱臣身者,無復餘地。臣之冒居銓任,殆將半年,政注之間,瘡疣百出,苟欲聲罪,何患無辭,而只以此等虛景把弄耶?臣竊爲之一笑也。第其疏曰,三司之上,糾斥之言迭發,而一疏卽出,放倒廉義。臣於居銓之後,果有一二相勉之言,而不過官師之行語薄規而已。未見其可以決去就者,則不知儒臣之言,何所指而發也?臣實未曉也。臣固駑劣,無所比數,而濫蒙洪造,致位至此,忽遭朝臣所未有之僇辱,臣何足言?有辱朝廷。臣若早自斂避,不處此地,則夫豈有今日之駭機乎?此莫非臣之自取,尙誰咎哉?雖非臣自列,朝家宜有處分,而屢日虛帶,亦甚惶悚。玆敢略陳短章,仰瀆崇嚴。伏乞聖慈,亟命鐫削臣所帶職名,仍令勿復檢擬,以靖私義,以謝人言,不勝萬幸。
兵曹判書金聖應疏曰,伏以臣於本職,豈有一分仍冒之勢?而只緣筵敎批旨,優容懇曲,有非賤臣所可承當,感激恩數,他不暇顧,黽勉復出,而內愧私心,外怵公議,憂懼踧踖,若隕淵谷。迺者駁正之論,果發於論思之地,辭極嚴〈?〉,本末俱暴,臣誠慙愧悚惕,無以自解。噫,臣特以白面一庸品,幸際洪造,偏被聖渥,朝除暮遷,致位至此。而才慮淺短,軍國之務,本非可論,陞擢太驟,踐歷之實,又無其素,遍試諸營,絲毫無效。至於見職,尤非本分,一之已濫,而至再至三,猶不知止,福過之災,理難得免,臣每一念至,不覺心膽俱寒。今儒臣所論,誠可謂寫出臣腸曲,而亦足爲迷塗之燭,頂門之鍼,臣誠樂聞,猶恨其言之晩也。臣所以自知而自懼者如此,而昏愚劣弱,不能決意勇退,因循苟且,以至今日,評議之來,臣旣自招,而其累聖簡而辱朝廷之罪,由此而益著。此臣所以撫躬慙悼,尤無所自容者也。顧此職名,便是已遞,雖非控籲,宜有處分,而縮伏累日,迄未有聞。情窮勢急,不得不冒死仰瀆。伏乞聖慈,俯察危懇,亟行鐫削,以謝人言,以安私分,幸甚。竝批答曰,省疏具悉。其斥可駭,業已知之,處分之敎,開釋備矣。卿勿過辭行公。
壬戌六月十九日辰時。上御熙政堂。大臣·備局堂上引見入侍。諸臣少退,申時更爲入侍。領議政金在魯,左議政宋寅明,判尹趙尙絅,工曹判書金始炯,刑曹判書閔應洙,右參贊朴文秀,戶曹判書徐宗伋,知訓鍊具聖任,禮曹參判金若魯,副司直金尙星,左副承旨曺允成,副校理尹光毅,掌令尹植,假注書朴垂裕,事變假注書李聖運,記事官閔百昌·趙雲逵。在魯·寅明進伏曰,亢旱之餘,得此夬雨,實爲忻幸。而日氣蒸鬱,當炎勞動,聖體若何?上曰,向時水標雖盈,而近於驟雨,心有耿耿,今無祈雨之事矣。若用心則雖加,而不爲大段矣。在魯曰,大王大妃殿氣候,何如?足部所患亦何如?上曰,近以少差爲敎,而所祟處似久矣。在魯曰,湯劑無進御之敎,且無日次問候。而聖候旣有少加,大妃殿足患,亦甚不輕,問候當爲之矣。上曰,直爲問侯,事涉,何如?少間問候,可也。在魯曰,王世子氣候亦何如?上曰,好過矣。在魯曰,雨雖過時,中伏前注下,則猶可及止。聞三南早得雨澤,東北甚旱,而北道消息,則亦未聞之矣。寅明曰,年事雖使免凶,而今年則中外死亡相繼,不知其數矣。如彼許多軍額,何以充之?頃以良丁御史擇送之意仰達。而我國每擇門閥,若以不剛不柔者擇送則好矣。在魯曰,今年則新額無數,雖御史,亦何爲也?上曰,向時爲鑄錢而擇道臣則雖不可,此則宜擇矣。文秀曰,今時比如干戈之餘,特不戰耳。死亡之數,狀報則千百之一矣。至於三南,今已擇人,而必得道臣之可合,善爲收殺,則似或無弊。御史則不過一時過去,雖使盡充其數,必有後弊。國家兵事,雖恃於西北,而根本專在於三南,宜別有區劃之事矣。在魯曰,臣雖無識見,曾經二道,而道臣則自然多事,御史專管其事,莫如御史之擇送矣。寅明曰,國家不必擇地位,雖在下者,亦有勝於位高之人,惟在任用之如何矣。文秀曰,常談云,爲姑爲婦,臣曾經道臣·御史。雖以慶尙一道言之,七十州浩大之地,何人其能久離室家,自爲擔當耶?道臣則自然久處,必有區畫,臣意宜擇道臣矣。寅明曰,臣意則不必循例擇送,如李延德·吳命修者差送,則似必有善劃之事矣。上曰,吳命修不識何狀,予意亦擬。而卿言如此,可謂不謀而同,第過違於規矩矣。寅明曰,死亡過多,外方則宜示惻怛之敎,別爲恤典宜矣。上曰,自有次第,今當爲之矣。上曰,金吾堂上有何事?大略陳達,可也。始炯曰,此乃湖南伯放未放狀本,而啓下於日昨省鞫之時,大臣以爲,差誤處如是太多,不可循例回啓。後日登對,陳達擧行爲宜云云,故持入矣。寅明曰,今聞判金吾所達,湖南伯事極非矣。以罪名言之,關係之重,豈有過於權攝·尹邃者?而置之稟秩,其他罪名之比兩人最輕者,則一切置之仍秩,國家恩赦,道臣何敢任情取捨?至於權攝之冒嫌論理,尤爲不當。湖南伯宜罷職,放未放狀啓,則還爲下送,使之改修正上送爲好矣。始炯曰,今若下送,使之改修正以送,則赦典必致遲滯矣。在魯曰,放未放設或未善,不必還爲下送,或仍或放,惟在禁府,自禁府直以此狀啓覆奏宜矣。寅明曰,若於榻前,按名回啓,則便同疏決,自該府依例回啓宜矣。上曰,監司罷職狀啓,則自該府循例回啓,可也。出擧條在魯曰,此乃統制使宋徵來狀啓也。以爲近年北運之穀,每以兵船載運者,雖出於不得已,而兵船是待變戰器,則往還間數三朔虛曠,已極可慮。連續致敗之數,若是夥然,船隻改造之役及渰死格卒充補之弊,實難支堪。今後營邑鎭防兵船,勿爲出用於漕運事,請令廟堂稟處矣。兵船取用,非不知重難,而今年北運,出於事勢之萬不得已。此後如又有萬不得已取用者,則或可臨時變通,而尋常運穀之時,無得援例取用之意,定式分付,何如?上曰,依爲之。出擧條在魯曰,江華留守金始㷜狀啓,備陳周一島外城不可不築,今方燔甓經始,以爲五六年漸次完畢之計。而本府財力,實無容手之地,曾前內城畢築後,創置修城所,移儲修城時所餘物力,使之年年修補城池,而四五十年之間,盡用無餘。此外實無着手之地,船頭浦,乃本府留守所築,所當仍屬本府。而其時守臣,以多費朝家財力,故嫌於自占,以每年所出本浦稅租,作木以給於各鎭堡所受兵曹木代,而其不足之數,則依前受出於兵曹矣。卽今各鎭堡所給稅租作木,每年不過六七同,其數不多。自今船頭浦,永屬本府,移給於修城所,年年收稅,以用於燔甓時糧料事,仰請矣。江都係是保障重地,而守臣之必欲盡築外城,亦出於深遠之慮,不可不顧助物力。船頭浦,初旣本府所築,仍屬本府,事理當然,兵曹之失此六七同木,亦不甚關緊,依所請許施,仍作備局句管,每年公用及遺在數,使之一一報備局,何如?上曰,依爲之。出擧條文秀曰,江留爲國之心,素所勤實,而聞燔甓亦已多矣。朝家此後,若用如此之人,則國有實效,而事將就緖矣。上曰,其人勤實,予所熟知,而槪年老矣。寅明曰,金始㷜爲人,忠厚勤愨,可以當事之人矣。文秀曰,國家如欲有爲,則如今江留,未易多得,宜使之盡心畢役好矣。上曰,靈城之言誠是,今不可付諸生手矣。在魯曰,今已年老,如過數年,便是七十歲人,似難久勞矣。寅明曰,地位則工判雖加,而其人勤愨,似過於其弟矣。在魯曰,不宜優劣,互有長短矣。上曰,其人看來甚良善,而智慮通達,做事亦勤實矣。上曰,予以金吾事,有所處分。諸臣少退,可也。諸臣退出。申時更入侍。在魯曰,今則加鑄之外無策,當使京外隨力爲之。而靈城旣言銀事,使達一通可矣。寅明曰,今以北道言之,儲穀之道,莫如加鑄,使靈城陳達可矣。上曰,鑄錢事,予有商量,向時金尙迪亦有言矣。頃言於判尹·惠堂,而今則爲儲穀之道,可也。文秀曰,臣智慮淺短,別無踰人。而卽今京外人心,漸渝於前,民之窘急,莫甚於錢。今若不罷,則加鑄爲上,利雖不足於國,苟利於民,可以爲之。而第八路,物力殆盡,難以爲之。銅鐵則得於萊府,鍼石則得於燕京,以爲取用之計,而又若無益於民,必將取笑,已頹之紀綱,又弛矣。到今思之,銅鐵鍼石,決無多得之理。雖以鍮器言之,上自宮中,下至卿大夫士庶人,盡出日用鍮器加鑄,則足以救目前之急矣。鍮器之令,恐難猝行,而百爾思量,偶然得之,銀則少無害焉。我國銀甲於天下,所以驛官輩爭其利,至於錢則奸計雖多,而銀則鑄出八九星,銀一兩,以錢二兩,使之換用則爲便矣。上曰,然則人情宜用輕銀,何必用錢爲也?文秀曰,我國人心,奸僞百出,鑄錢之際,潛入鉛鐵,自多減縮,而銀則無所用其奸矣。銀若多鑄,則雖使罷錢,亦可用。而今不必一時盡鑄,今年得卄餘萬兩,明年又如是,則自然銀則多而錢則小矣。上曰,靈城之言,俗所謂甕算也。寅明曰,臣不料我國多銀,而使行時,八包雖小,亦持去八九萬兩,其中天銀八萬兩,正銀一萬兩。我國銀,不知出於何處而甚多矣。上曰,向時鄭錫三言彼國鑛銀矣。寅明曰,我國銀雖不足,若有數十餘萬兩出處,則足以爲之。且以北京言之,銀則行於上,而閭巷則只用錢,錢自有裕矣。卽今靈城之言,戶曹所屬銀店處,各軍門,使把摠輩,往審其銀産之多少,日用軍兵料布,皆自此出爲好云。若如此,則國家知其銀貨之所出,而自有統制之道矣。上曰,靈城所達,異於首揆參用銀錢之言矣。寅明曰,商賈輩所貿處,朝家若爲圖占,則雖似有弊,而亦自有兩便之道,於渠宜不怨矣。上曰,此恐如與民爭利之意。而今聞所達,不無意見,諸臣陳達,可也。文秀曰,此非爭利於商賈,商賈亦無失利之事。而今觀朝廷之上,若生事處則斷不爲之。凡事莫如堅定矣。尙絅曰,銀事,頃與靈城相議,又問於民,民皆爲便,若罷錢則爲悶,而此則民皆願矣。寅明曰,京外封不動錢,未知幾許,而宜飭戶曹,使之換銀好矣。上曰,造銀樣子,必詳定而後,可以用之,此亦有達,可也。在魯曰,當爲十星銀乎?寅明曰,我國必不行七八星矣。尙絅曰,向時倭銀入去,而近來我國銀,亦多入云矣。始炯曰,我國銀所出,不知幾許,而自然多入矣。應洙曰,我國天銀,多入彼中,以一年所出見之,各店似零星。而臣往西路時,聚入五萬兩,又謂兵使與各邑,如是聚會,則必踰十餘萬兩矣。臣於其時,欲爲狀聞,而銀店或有生時,或有縮時,若使銀錢竝行,則於民亦無害矣。文秀曰,我國銀制,樣如倭銀,而當以十星定行,便矣。上曰,彼人初無度量之事,而今則甚稱量云矣。宗伋曰,臣待罪地部,而頃聞刑判之言,有所思量,戶曹所屬外,亦多有私店云,此則戶曹盡爲覈出,聚之用之爲好矣。但銀店雖豐産,或有減縮時,店民每言不如前,此則未可必矣。今者聖敎所慮亦然,而兪判府事有所磨鍊,臣問其意則亦如聖敎。今若改造,雖如倭銀,而彼人必知之矣。聖任曰,我國寶貨,莫過於銀。而不用於我國,專用於彼國,今宜通用,似爲便好矣。若魯曰,銀貨之鑄行,臣與諸議無異同。而倭銀自有形體,我國不宜與同矣。尙星曰,我國自有參差可否之論,而此則謂宜必行矣。與民爭利之下敎,誠爲至當,而今日廟謨,旣出於爲民,則必無異論矣。允成曰,銀貨變通,諸議皆然,而欲以倭銀樣改鑄,則似有後弊矣。上曰,予意則不必如倭銀樣矣。在魯曰,採銀軍,每稱少出,而納稅於戶曹者亦少,此甚難矣。始炯曰,戶曹亦以人名數受稅則好矣。上曰,十星外若令不用,則渠雖私鑄,當以十星廣銀,自然多矣。今雖用銀而亦加鑄乎?文秀曰,加鑄何可中止?至於銀則先自各軍門試用爲宜矣。上曰,靈城所達誠然,未節目前,先用好矣。文秀曰,銀節目,後日當成出,而此節目則先爲之宜矣。在魯曰,日昨慶基殿修改時禮堂道臣兼監役,有書啓論賞之擧。而今此役事,旣不浩大,兩參奉之一倂陞六,終涉太濫,考之前例,亦不如此。若以陞敍改下,則似爲穩當矣。上曰,依爲之。出擧條在魯曰,臣有一事耿耿,而囁嚅未發,今始仰達矣。知事李震箕,七十後登文科,以奉常正陞堂上,八十陞嘉善,今年九十陞資憲,九十之年,豈非絶貴乎?文臣正二品年七十以上,則似應入於耆社,而以未經通淸而入參,曾無前例,故不得入云。文臣未經通淸,而位至卿列,本自至難。未通淸而入耆社,雖曰無前例,年滿秩準,而以未通淸不得入者,亦無前例矣。向者金鍰,亦未經淸職,而此則有特敎,故許入云。李震箕,乃太祖大王十代孫,名宗順川君琯之玄孫,已經騎郞寺正,至擬右尹,自是世閥也。中庶則設或有之,固不可入,而士大夫則似當一依大典入之。今此李震箕,亦依金鍰例,許入耆社,恐好矣。上曰,予則意其已入,豈尙不入耶?法典元無通淸與否擧論之事,九十之年,尤爲絶貴,何可不入乎?金鍰則其時賜詩,有提及耆社之事,故似爲許入矣。李震箕,亦令入之,可也。在魯曰,耆老所有司堂上,本所古例,新入者例帶,槪每年歲首新入者,年最下故爲之。新入者非一人,則以生月最下者爲之,翌年又有新入,則年歲又爲最下故也。至於年歲最多,而因陞資新入者,輒皆例帶,則反有違於當初定式之本意。而本所堂上,則有嫌礙不得言,故毋論年齒高下,每以新入爲有司,恐不然矣。本所亦多公事,篤老之人,難以主管,勿論入參次第,只以年齒最下者,定爲有司堂上宜矣。上曰,所達誠然。依爲之。在魯曰,臣偶有所見仰陳,而此非朝家所知之任,只以自本所從長處之下答,似好矣。上曰,卿之陳達旣是,且耆社今則與古有異,乃是朝家所當干察者,依初下敎。施行,可也。出擧條寅明曰,平安監司李周鎭,江原監司金尙魯,初皆限畢賑仍任矣。今當待其畢賑狀出代,而金尙魯則瓜滿後仍任矣。今以仍任限滿出代,則雖次官之政,亦可差出耶?上曰,令次官差出,可也。出擧條寅明曰,嶺南春夏等殿最,前監司當爲封進,而沈聖希方在罷職中,故似不得擧行矣。當初譴罷,不過重事目之意。而其鎭士習勤國事之狀,曾已仰達矣。所坐不至大段,到今收敍,仍令擧行殿最,似好矣。上曰,依爲之。出擧條寅明曰,忠淸監司李宗城,過妻葬後,催促下送,何如?上曰,依爲之。出榻敎上曰,予欲弛張而爲之。前吏議任涏事,旣知其過矣,亦爲敍用,可也。抄出榻敎在魯曰,咨文出來後,臣與右相有稟定,而右相之意,以殺爲言,後日當更稟矣。上曰,然矣。上曰,今下應製文,使弘文提學課次以入,可也。出榻敎上曰,儒臣頃旣有達,而且已結案之人,更問,何如?其所謂遺書,雖有可疑,皐陶曰殺,帝曰宥,王者之道,宜守初志矣。應洙曰,刑曹以遺書旣無更査之道,而招問渠至親,則亦難明査矣。掌令尹植啓曰,請逆坦孥籍,一依王府草記,卽令擧行。上曰,頃已諭,其何更煩?請還寢泰績酌處之命,仍令鞫廳嚴鞫得情,夬正王法。上曰,旣諭勿煩。請還寢夏宅島配之命,仍令鞫廳嚴訊得情,夬正王法。上曰,旣諭勿煩。請瑞虎等兩賊孥籍,亟令王府擧行。上曰,旣諭勿煩。請還寢遠材減死定配之命,更令王府拿鞫嚴問。上曰,旣諭勿煩。措辭竝見上又啓曰,不幸近年,饑饉荐臻,北關孔酷,而關東·兩西亦甚,流民四集京都,雖有還送本邑之令,鄕土旣遠,無以自致,各圖生活,散處京外,仍以毒癘大熾,死亡相繼,或有全家合沒,無親屬可以掩埋者,委棄道路,赤身暴露,蠅蜹嘬之,烏鳶喙之,實有慘目驚心者。而其爲冤氣,足以上干天和。昔者文王,施掩骼之恩,而天人胥悅。請令京兆及外方州縣,廣加恤典,在處埋置,使冤祲漸消,聖澤遍洽。上曰,今聞所陳,不覺傷心,依所陳,申飭京外,卽令擧行。新除授司諫院正言鄭履儉賜諡事,時在平安道平壤地,請斯速乘馹上來事,下諭。上曰,竣事後自當上來,勿爲下諭。上曰,承旨進來書之。傳曰,一旱三暑,爲民焦心,沛然滂沱,民農庶幾。今者雨澤,畿甸其幾遍洽,而諸道雨澤,其猶跂待,北道大旱,庶亦霑蘇,興惟及此,豈可得雨而心懈?噫,高高蒼穹,眷民若此,而王者其亦恝視,豈體元行仁之道,亦豈仰體昔年愛恤元元之聖德乎?目今無他策,備虞之道,儲穀爲重,解民之困,錢弊爲先。其令備局,申飭諸道,節約儲穀之道,着意爲之,些少更張,令問都民,咸曰不便。欲救錢弊,加鑄之外,又無他道,京之諸衙門,外之諸道,隨其物力,盡爲加鑄,一以制困,一以儲穀。其頒布節目,惟在備局矣。出榻敎諸臣仍退出。
上在昌德宮。停常參·經筵。
曺允成啓曰,備邊司郞廳,以大臣意來言,今日賓廳坐起日次,而纔經登對,不得入侍之意,敢啓。傳曰,知道。
又啓曰,大司憲金有慶,執義朴樞,持平金尙喆在外,掌令尹植·柳萬樞呈辭,持平朴成玉未署經。今日以監察茶時之意,敢啓。傳曰,知道。
李善行啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李益炡啓曰,同副承旨李善行,今日不爲仕進,卽爲牌招,何如?傳曰,允。
鄭俊一書啓。臣敬奉敦諭,傳宣于議政府右議政趙顯命處。則以爲,臣渾舍遘癘,纔遭妻喪,心神散亂,身且薰染,不敢以循例文字仰陳,從當致齋後,敢以短箚,略暴情實云矣,敢啓。傳曰,知道。
李善行,以儀賓府言啓曰,本府居上司之列,而素甚淸寒,曾前則以若干奴婢貢成樣矣。近年以來,所入日益減縮,一年所捧,未滿十疋,則員役料布,無以繼給,凡百需用,無以酬應,官員則不成貌樣,典僕則朝聚暮散,衙門之疲弊,殆無餘地。雖或有折受可合之處,前後陳請,輒爲道臣守令之所防塞,啓下關文,便歸於一張休紙,事體之壞損,莫此爲甚,形勢之切急,比前尤不啻倍蓰矣。本府雖無所職掌,而開府設官,置之於五上司之列,則在朝家一視之政,當有顧念,而迄今遷就,尙無變通之事。若官長則雖有自恕之道,至於下吏,則誠爲難支之弊。適聞平安道監營屬淸南·淸北,有卸水收稅處,而只爲監色之私橐,少無關緊於公家。故己未繡衣之行,陳弊端而革罷,上年因道臣狀聞,更爲復舊,以其所收若干魚鹽,爲營屬將校饍物之資云,其爲有無,不關於營門,據此可知。上項淸南·淸北卸水收稅,自今年爲始,屬之本府,定送別將,從便收稅,以爲補用之地。而營門若以軍官之支供爲慮,則自其收稅中,依前數劃送。而其外從前監色輩之所竊食,亦不小,則只此收捧,尤無所妨。以此言之,在營門毫無所失,而在本府則補益不輕,揆諸事理,似合便當。以此意,分付道臣後,定界收稅等事,發關擧行,何如?傳曰,允。
上在昌德宮。停常參·經筵。
下直,古阜郡守李東明。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣趙尙絅,副提調臣李益炡啓曰,連日蒸濕,伏未審聖體若何?眩氣其有漸減之勢乎?今日臣等,率諸御醫入診,詳察聖候,有不可已。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候一樣。予則眩氣其猶往來矣。待下敎入侍宜矣。
鄭俊一啓曰,大司憲金有慶,執義朴樞,持平金尙喆在外,掌令尹植·柳萬樞呈辭,持平朴成玉未署經。今日以監察茶時之意,敢啓。傳曰,知道。
曺允成,以都摠府言啓曰,副摠管鄭纘述,以右邊捕盜大將,本廳坐起,晝仕出去之意,敢啓。傳曰,知道。
李善行,以禮曹言啓曰,卽接宗廟署所報,則今日大雨,永寧殿西門下內墻二間半許崩頹云。正殿至近之地,有此墻垣崩頹之患,不可無慰安之擧。慰安祭,不卜日,來二十三日設行,而墻垣崩頹處,待晴擇日改築,何如?傳曰,允。
又以禮曹言啓曰,卽接宗廟署所報,則今日大雨,正殿第七室後面道里上及西邊第三椽滲漏,第九室神欌上斑子滲漏,潰濕於龕室上,第十二室後面東邊第三四椽滲漏云。依例臣曹與本署提調,眼同奉審後,稟處,何如?傳曰,允。
又以禮曹言啓曰,臣星鎭進詣宗廟署,與本署提調漢城府判尹趙尙絅,眼同奉審。則第七室後面道里上及西邊第三椽滲漏,第九室神欌上斑子滲漏,潰濕於龕室上,第十二室後面東邊第三四椽滲漏處,果如本署官員所報。而第九室滲漏處,雖不大段,點滴沾濕於龕室上,不但所見未安,或慮漸致透濕龕內之患。姑以油芚覆蓋於龕上,而七月初八日以前,以土旺用事,例有拘忌,不得修改。來七月初八入節後,卽爲擇日修改,何如?傳曰,允。
備忘記,居首檢閱閔百昌織毛馬粧一部,之次副修撰李成中中豹皮一令,都承旨李益炡,校理金尙迪,各紙二卷·筆三枝·墨二笏,承旨曺允成·李善行,檢閱趙雲逵,各紙一卷·筆三枝·墨一笏賜給。
傳于李善行曰,紙·筆·墨,令該司擧行。
鄭俊一,以御營廳言啓曰,各衙門鑄錢事,命下矣。今方擧行計料,而銅鐵本非我國所産,萬無多數貿得之路。戶曹次知遂安銅山及寧越銅山,戶曹則以無利封置云,自本廳始爲採出鑄錢之地,何如?傳曰,允。
咸鏡監司狀啓,安邊等官居韓召史等嚂死事,傳于李世璡曰,嚂死人等,令本道恤典擧行。
公洪監司李宗城疏曰,伏以臣,猥膺湖藩之命,不日將發,而不幸遭罹重戚,未經葬埋,旣不忍捨而徑行,又不容仍以虛帶,拜章祈免,見阻喉司,狼狽悶蹙,靡所容措。自不意筵敎渙降,至令臣過葬辭陛,皇天覆冒,無一物之不遂,日月臨照,雖幽蔀而必燭,如臣螻蟻之微,亦得以自伸其情理,惶隕之極,感涕盈襟。恩敎之下,固不敢更煩辭巽,念臣妻葬期在來月,入土之日,亦已涓定。而臣命窮形單,無他子姪,經紀百需,須臣親往,方欲先期而發,卒襄而歸。玆敢援據令典,仰請由暇。伏乞聖慈,俯賜愍諒,許臣照例往來,以卒天地之惠,不勝萬幸。答曰,省疏具悉。依所請往來焉。
修撰李昌誼疏曰,伏以臣,外肥中虛,痼疾嬰身,每値炎濕,一倍難支,最是痰壅血吐之症,積成根委,少有勞傷,發作無節。日昨陪班罷退之後,猝中暑毒,昏倒迷悶,舊祟新恙,迭攻交劇,多日調治,有加無減,旬月之內,實無供仕之望。經筵緊任,不宜容臣虛帶,且臣卽伏見鄭宲疏本,則其詬詆銓長而迫逐之也。有曰,三司之上,糾斥峻發,而一疏卽出,放倒廉義,臣未知其所謂三司者誰人,糾斥者何事。而蓋臣於向來疏末,歷論近事,而仍及銓注流弊,今其言,毋或藉此而發耶?夫重臣之公平恬雅,固同朝之所見推,而惟其過自謙愼,或有歉於恢拓之力量。故臣以責備之義,略綽泛論,不過曰未見恢蕩之效而已。伊時重臣之屢費撕捱,實是意外,若謂之强引曲嫌則可矣。而反以此歸之於放倒之科,其果成說乎?蓋其滿紙臚列,全屬虛影,而苟求其聲罪肯綮,則祗此一段事爾。噫,緣臣等閑規勉之一言,作彼無限蹈藉之資斧,拖引於章奏之間,橫訐於傾奪之際,誠不滿一哂,而亦見其疲惱也。顧臣疾病之外,此尤爲難冒之端。玆敢略暴情實,仰瀆宸嚴。伏乞聖明,俯賜鑑諒,亟命鐫遞臣所帶職名,俾延殘喘,以靖私義,不勝幸甚。抑臣伏覩御製箴心字二十韻,其爲民祛黨之心,藹蔚洋溢,直與虞殿賡歌,皇極彝訓,相爲表裏,凡在臣隣,孰不欽歎?第伏念聖王一言而可以興邦者,以其有實心而行實政也。三代之事尙矣,下之如漢文發議賑之令,而山東父老,扶杖聳聽。唐宗下罪己之詔,而河北强藩,革心感泣,卒能成富庶之治,匡復之烈,此亦可謂有言而有實者矣。噫,殿下爲民祛黨之心,今幾年矣?哀傷惻怛之旨,屢形於綸綍翰墨之間者,眞可以透金石孚豚魚。而只見黨日益甚,民日益困,蠻觸之場,氣意豪健,而蔀屋之下,膏血剝削,至尊獨自憂勞,國事益無津涯,臣不知此何故也。無乃言語之感人者淺,而所謂實心實政者,猶有所未盡而然歟?嗚呼,天人一理,相與流通,感應之妙,捷於桴鼓。雖以卽事觀之,躬禱之命初下,甘澍旋灑,謁廟之駕纔還,大霈隨洽,上下昭格之理,方寸感通之效,此可以驗矣。獨怪夫殿下十八年建極之苦心血誠,尙未能洗滌沈痼,帖伏强梗,潛售顯肆,了無顧忌。古人所謂能於天不能於人者,不幸近之,此固群下之罪,而亦豈非聖上惕然反省處乎?顧玆一篇雲漢,實自大聖人至誠中流出,而終若無以實政而繼之,則又恐徒歸於文具而已。伏願殿下,勿以甘雨已洽,而少懈對越之誠,勿謂寶什旣降,而益勵蕫率之方,使文與實相符,言與政交須,以開億萬年垂裕之基,卽小臣區區之血祝也。且伏聞昨日筵中,因臺啓,有癘疫闔沒者恤典擧行之命,益有仰於掩骼之至仁。而近日癘氣,如火益熾,雖以邸報所出者計之,京外死亡,已過累十萬云,兵革之慘,何以加之?噫,恤之於旣死之後者,莫若捄之於未死之前。惟我列聖朝,連有別祭癘壇之擧,至於棘城親祭之文,至今臣民,沒世感涕。向來雖已一次設行,而寢淨尙無期,生齒恐靡遺。今若特遣大臣與近侍,一遵舊典,虔誠以禱,則神人孚格之效,安知不如今日霈然之效也?竝乞財幸焉。答曰,省疏具悉。其勉者宜勉,而所陳,令近侍擧行矣。爾其勿辭,調理察職。
上在昌德宮。停常參·經筵。
下直,晉州牧使李齊聃,殷栗縣監申慶普。
鄭俊一啓曰,大司憲金有慶,執義朴樞,持平金尙喆在外,掌令尹植呈辭,柳萬樞再度呈辭入啓,持平朴成玉未署經。今日以監察茶時之意,敢啓。傳曰,知道。
曺允成啓曰,今日入直內三廳武兼禁軍及軍兵等,中日習射當爲,而雨勢如此,不得爲之之意,敢啓。傳曰,知道。
李世璡,以弘文館言啓曰,本館下番闕直,事體未安。校理金尙迪,卽爲牌招,以爲姑降入直,何如?傳曰,允。
又以禮曹言啓曰,修撰李昌誼上疏以爲,近日癘氣,如火益熾,向來雖已一次設行,寢淨無期,一遵舊典,虔誠祈禳,則神人孚格之效,安知不如今日霈然之應也?竝乞財幸焉。答曰,所陳令近侍擧行事,命下矣。不卜日城隍發告祭,今六月二十四日,癘祭,同月二十七日,遣近侍設行,而祝文別爲措辭撰出,齋潔祈禳之意,分付,何如?傳曰,允。
曺允成啓曰,癘祭遣近侍設行事,命下矣。何承旨進去乎?敢稟。傳曰,同副承旨進去。
鄭俊一,以義禁府言啓曰,慶尙監司狀啓內,河東府緣坐定配罪人梁再五,逃還全羅道一新縣本土,因病物故。地方官沈鳳陽不謹申飭之罪,令該府稟處事,命下矣。莫重緣坐罪人,常時不能檢飭,致有此逃還本土,仍爲物故之境,事極驚駭。緣坐罪人見失,則地方官拿問定罪事,已有定式。今此河東府使沈鳳陽,依定式拿問處之,而時在任所,依例發遣府書吏拿來。罪人梁再五,旣已物故,則詳細檢驗後,具格狀聞之意,分付全羅監營,何如?傳曰,允。
上在昌德宮。停常參·經筵。
下直,北靑府使李巨源。
李善行啓曰,大司憲金有慶,執義朴樞,持平金尙喆在外,掌令尹植呈辭,柳萬樞三度呈辭入啓,持平朴成玉未署經。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙尙絅,副提調李益炡啓曰,霖熱轉甚,伏未審日間,聖體,若何?眩氣往來之候,其或漸有差減乎?臣等今日,率諸御醫入診,詳細承候爲宜。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿足部有浮高處,受鍼當否?其欲下問,入侍時當下敎矣。予則眩氣一樣矣。
李世璡啓曰,右副承旨鄭俊一,今日不爲仕進,卽爲牌招,何如?傳曰,允。
曺允成啓曰,兵曹祿都目政事,例於季朔爲之,不得踰月事,已有定式。而判書金聖應,因所遭,連呈辭單,不爲行公,卽爲牌招,以爲擧行之地,何如?傳曰,允。
又以都摠府言啓曰,副摠管鄭纘述,以右邊捕盜大將,本廳坐起,晝仕出去之意,敢啓。傳曰,知道。
又以戶曹言啓曰,依傳敎,右議政趙顯命去三月四月五月今六月合四朔祿俸,令倉官更爲輸送于本家。則以爲,見方病狀淹篤,尋單乞解,不當冒受常祿云,祿俸又不領受,何以爲之?敢稟。傳曰,令倉官更爲輸送。
又以義禁府言啓曰,省鞫罪人李夏澤收議公事判付內,雖曰遺意,人之異於禽獸,以其有五倫也。渠雖痛遺意忍此,想必有臨官庭慟泣以陳之擧是去乙。今聞秋官所陳,此可謂是可忍者是旀,其巧僞果若大臣獻議,意槪〈如〉此,故不卽處分,有問于大臣之命。而默而思之曰,若巧僞不可不更問,而旣遲晩之後,其無此例。渠雖無狀,旣納遺書,則問眞僞於其子,亦關風敎,無憑可査。依領左相獻議,雖減極律,不可尋常處之,配黑山島爲良如敎事,命下矣。夏澤移送秋曹擧行,何如?傳曰,允。
右議政趙顯命箚曰,伏以,臣之辭單,今至半百而有餘矣。日每呈進,至誠顒祝,惟冀鞶褫有命,微忱未格,天聽逾邈,近侍臨辱,恩旨復宣,臣誠惶悶抑塞,莫省所措也。臣之病狀,略能運動已久,而其後更不加進,近又遭罹喪慘,且當蒸濕,腰脚重墜,運用倍難,譬如灘舟之進寸而退尺,首尾半年之間,症形加減百變,而於是乎臣不可復爲完人矣。倘或天鑑有所未燭,謂臣狗馬之疾,在所可强,則罔上圖便之罪,宜伏顯戮。如其不然,則亦何待臣之屢籲,而一任重務之瘝曠,國體之虧損也哉?伏乞曲加矜察,卽許恩遞,以幸公私焉。取進止。答曰,省箚具悉卿懇。噫,往日之事,君臣因感之致,當事不耐過感,予於卿,共爲國苦心,臨奏過中,其心爲君。追惟昔日,臨文過中,其心爲先,而伊後思之,卿雖過中,其心苦忠,自覺過抑而悔之。噫,雅重其心,一公彼此,故洪領相也。忠勤事君,欲調甘辛,故李左相也。祛黨己任,竭心挾贊,卽故卿兄也。今皆爲古人,而兀然于上,猶欲爲治,恃今三公矣。左揆及卿,其心一也。而首揆寬公,共濟時象。噫,予亦知昔人用之勿疑之訓矣。豈於卿,有毫分以黨疑之哉?卿之撕捱,不諒予心,不諒予心,一欲詳諭,而因氣候而遲回。今悉心曲,雖快愈,股肱之重,豈奔走之職乎?卿須體顧小子之此意,安心勿辭,其卽視事,共濟國事。仍傳曰,遣史官傳諭。
假注書李聖運書啓。臣敬奉聖批,馳往傳諭于議政府右議政趙顯命處。則以爲,臣朝上短箚,冀蒙恩遞,卽者,史官儼臨,傳宣聖批,細細十行,洞開心腹,字字恩言,淪浹骨髓,其中卿雖過中,其心苦忠之敎,雖使臣自爲之言,無以過此。自惟無狀賤臣,何以得此於君父?而辭旨之間,亦有可以仰見天地之洪大,日月之益光,藉令臣至今,以往日之事,有所惶恐不安於心者。聖敎之開釋至此,則固不當一向强引,伏況兀然于上,猶欲爲治之敎,悲切懇惻,有足以感泣豚魚,而其慨然奮發之意,深有得於乾健不息之體。臣於此,益不勝莊誦欽歎之至也。臣平生節目甚疎,凡於去就進退之際,君臣上下之間,若有所感激於心者,則雖有種種難便之端,未嘗不闊略而冒就之,此聖明之所嘗俯燭者也。今承此敎,臣自覺戚戚有動於中,誠欲當日趨造,以仰承德意之萬一。而無奈病狀近益添苦,跬步運動,漸復艱辛,扶曳造朝,斷無其望,癃苦蹣跚之狀,卽近侍之所目擊也。天日在上,臣敢妄也?聖旨彌勤而奉承無路,恩渥愈隆而報答無地,撫躬悲悼,伏地血泣,不知所言云矣,敢啓。傳曰,知道。
副校理尹光毅箚曰,伏以天人感應之機,其亦至微而至著也。展禮纔行於淸廟,甘霈旋隨於法駕,浹日滂沱,惠澤周洽。嗚呼,若非我聖上至誠憂民之意,仰格列祖,上通神明,其何以致此?臣繼伏見下政院御製箴,有近侍和進之命,天章昭回,寶墨爛然,臣稽首奉讀,敬玩莊誦,詠歌舞蹈之餘,繼之以欽歎感激也。噫,難諶者天,可畏者民。人君之心正,則上焉而皇天佑之,下焉而兆民懷之,國以興隆。人君之心,不得其正,則天怒而災異荐瑧,民怨而危亂隨至,國以傾覆。自古興亡之機,只在於君心之正與不正而已。伏願我聖上,先以正心爲本,以正朝廷百官,使正人進而不正者遠,則公道行私意熄,公道行私意熄,則朋淫不蘄消而自消矣。以至內外遠近,莫不率循乎正,民心安而天命維新,可以垂燕翼之謨,可以開萬世太平之基矣。臣故曰,敬天恤民祛黨,只在殿下之先正一心也。殿下方講心經,聖賢格言至訓,昭載于此書,雖在靜攝之中,宜熟玩溫繹,操存省察,使此心,勿少放忽於燕閑幽獨之地焉。臣以庸陋,職忝經幄,不勝憂愛之忱,謹和進聖製。而以敬天恤民祛黨三者,推演爲辭,庸附規勉之意,文詞俚拙,雖無可觀,若其眷眷之衷,則一篇之中,三致意也。伏願聖上,留神澄省焉。取進止。箴曰,於休我后,懋哉正心,莫曰高高,帝臨于心,敬而勿怠,乃格天心,亢旱告災,天警聖心,賜以甘霈,感后聖心,莫以旣雨,弛兢惕心,於休我后,懋哉正心,國之興亡,亶繫民心,比歲飢饉,民失恒心,如傷若保,幾勞宸心,莫以畢賑,少忽此心,追列聖仁,行先王心,於休我后,懋哉正心,下之化上,若肢從心,先以有極,建于一心,以蕫群下,罔不孚心,廣求賢俊,同德同心,行以大公,孰有私心。擎誦天章,感激寸心,拜手賡載,庸勉正心。答曰,省箚具悉。獻箴以勉,其忱可尙,當宜勉焉。
知敦寧府事金鍰疏曰,伏以是月初八日,敦寧府下吏,以官敎一道來示臣,卽前月二十九日政,以臣爲知敦寧府事。臣病在寢席,不得官帶而成祗受之禮,跪奉敎旨,五情瞀亂,若海鳥之聞鍾鼓,而家鷄之駭犀角也。臣以駑劣,濫荷聖朝恩遇,寵渥有丘山之重,報效無絲毫之微,而徒哺太倉之粟,今已五年於此矣。臣之事君,猶子之事父,本於天性而不能自已,有力不敢不竭,有知不敢不盡,夙夜匪躬,夷險一節,而死生以之,乃臣之分也。亦臣之志也。而顧臣今年九十有三歲,神識日以昏耗,耳目日以聾聵,無復可與於人世事,前後慶禮,未參廷臣之列,以伸忻忭之悃。而聖眷彌隆,今歲歲初,特侈米肉之賜。臣竊惟我殿下養老之恩,同符於文王,而漢帝之使人存問,有不足言矣。瞻望楓宸,感涕交頤。而伊時家內不淨,不敢以尺疏,仰瀆淸禁,仍因遷就,以至今日,逋慢之辜,自訟不暇。而伏聞東宮邸下,入學有日,擬趨環橋之列,重瞻前星之輝。而顧臣戶庭出入,廢已經年,牀笫轉側,未免須人,螻蟻之衷,竟未獲伸,席稿竢罪,無地自容。而今者敦府新命,遽及於千萬夢寐之外,感激恩遇,莫知報塞,日夜思所以重入脩門,復瞻淸光。而暑炎方酷,時患未熄,下負夙心,上孤聖眷。玆敢披瀝情悃,懇辭恩命。伏願聖慈,察臣篤老之狀,憐臣祈懇之衷,遞臣職名,以安賤分焉。臣引領重宸,未忍便訣之歎,結草九原,惟有死生之報。而伏念戊午秋時敏堂賜對之日,特賜宸翰雲章以寵之。臣雖己分萬殞,莫能負戴,譽天地之高厚,贊日月之光華,臣亦自知其未能也。而傾賜葵藿,宿衛奎璧,以安餘日於昭回之中,則老臣姓名,又賴是而不朽矣。許令藏室寶護,傳之永世,則使臣之後裔,雖獲覩於千百歲之後,其感激聳動,必加於今日。使略知在田耕鑿,在朝則安心職事,以圖報微臣之榮遇焉。伏乞天地父母,憐臣老病,察臣誠悃,亟遞新授職名,以安私分,以延殘喘,千萬幸甚。臣無任祈懇屛營之至。答曰,省疏具悉。卿勿過辭,上來焉。
壬戌六月二十三日巳時。上御熙政堂。藥房入診時,都提調金在魯,提調趙尙絅,副提調李益炡,假注書洪吉輔,記事官閔百昌·趙雲逵,醫官金應三·玄起鵬·吳志哲·金壽煃·白興聲·鄭文恒·皮世麟·卞誼和入侍。都提調金在魯曰,朝伏承藥院下批,而承候未詳矣。霖雨乍霽,蒸熱特甚,此時聖體,若何?上曰,氣候則一樣。而眩氣之往來無減,似緣日氣甚熱而然矣。在魯曰,寢膳之節,無損於向來乎?上曰,然矣。在魯曰,大妃殿足指症候,伏聞醫女入侍後所傳之言,則浮氣大段有加,伏切憂悶。付貼諸藥,有難責效,故諸醫有受鍼之議矣。上曰,向者皮世麟,以受鍼爲達,而當暑受鍼,實爲重難。故以姑觀數日之意爲敎矣。今則如是彌留,不可不受鍼。而予亦以此達之,則慈敎以爲,古則多有自內受鍼之例,此則蓋以問候等節爲難,而有此敎矣。諸醫今日之引見,欲論受鍼當否,而足部當處,數日以前則色甚蒼黑矣。蒲公英付貼之後,肌膚則如常,而松月今朝診察後以爲,五指足背,皆有浮氣云。慈殿亦以自昨,有酸痛之氣,上至膝節爲敎。蒲公英效害,姑未可知,而欲於足背,隨浮隨貼以試之,此則何如?在魯曰,痛氣至於膝部,則似有衝上之氣,症候終涉不輕矣。金應三曰,此或濕熱流散,至脚部而然也。臣之臆見,則蒲公英限今日貼付後,可知症候動靜矣。上曰,予雖昧於藥理,若是燥藥,則必有堅凝之候,而此則不然矣。吳志哲曰,下敎色則如常,浮氣有加者,此似蒲公英消毒之功,而濕痰流散之效,若然則誠幸矣。蒲公英於手足瘡,爲第一良方。臣意則仍爲貼付,而兼又受鍼,通氣散血宜矣。上曰,受鍼當否,詳議達之。志哲曰,大次指間,肝經行間穴,次長指間,脾胃經內庭穴,五指指間,竝爲受鍼,則兩穴自在其中矣。上曰,穴單子,當書以指間穴乎?志哲曰,然矣。鄭文恒曰,左右指間各四穴,一名八風穴,治足背上紅腫之穴也。今此症候,明是足部肝經之氣,而行間卽肝經穴,雖鍼行間一穴,必有疏通之效矣。上曰,鄭文恒則欲只鍼行間一穴耶,在魯曰,然,其意專主厥陰本經而言矣。皮世麟曰,濕熱例有足部浮氣,風痰亦牽痛,故受鍼一節。臣有屢達,而指間受鍼,本有疏通之效矣。卞誼和曰,四指間有穴名者三,卽行間·內庭·夾谿也。上曰,誼和亦鍼醫耶?在魯曰,然。鍼醫三彬之子也。白興聲曰,暑濕蒸鬱之時,經毒有壅滯之慮,而諸醫之言如此,受鍼則不可已矣。在魯曰,醫言歸一,當以指間受鍼宜矣。上曰,雖今日,若有顯勝,則予意不必受鍼,而以今症候見之,似必遲久矣。在魯曰,當以何日受鍼乎?應三曰,卄四日爲下弦,例有拘忌,以二十五日定奪宜矣。上曰,卄五前,雖有顯減,必當受鍼乎?應三曰,疏通宣氣,不可已也。上曰,面部症候,予已敎及矣。此穴於面部症候,何如耶?應三曰,非但足指,上焦風熱,皆有益矣。三里則通上下,頭部足部本症候,俱當有效,而當此大暑,不可不愼重,故不敢請受鍼矣。上曰,浮氣雖減,而必當受鍼乎?興聲曰,三里則當觀前頭氣升之時,更議受鍼當否,而指間穴則不可以浮氣有減而停之,臣等之意同然矣。在魯曰,鄭文恒則以爲,病勢方張之時,則鍼未易效,若於稍減時下鍼,則尤有速效云矣。誼和曰,濕熱症候,往來無常,蒲公英雖有一時消減之效,安知日後不復如此乎?三里則雖不可輕易受鍼,而行間·內庭,爲三里之次穴矣。金壽煃曰,常時症候之面部足指,倏忽往來,明是痰候。臣則自初以痰爲言,而如是彌久,誠甚憂悶。在今疏通之道,指間受鍼,固爲無妨,而末梢則不可不思所以治痰之方矣。上曰,二十五日指間穴受鍼事,書榻敎出之,可也。在魯曰,今日批答,直以足部症候下敎矣。慈殿之意,雖以問候爲難,而自明日,不得不問候矣。上曰,然矣。在魯曰,今日入侍,則專爲大妃殿受鍼當否之議達。而卽今暑濕如此,請使脈醫,診察聖候宜矣。上曰,然。應三·起鵬診曰,左三部不沈而微數,右寸關帶滑,重按則雖不如常時之有力,而大體則調均矣。壽煃診曰,左部微數而均,右部雖帶滑,而終有不足之候,尺分稍勝於向來,似是近來連進丸劑之效耶?上曰,今已多服,覺胸腹中有充實之氣,但於藥無誠服之爲苦耳。壽煃曰,三伏炎蒸,尤宜愼攝,必實下元,然後可無他慮。區區之見,敢以此仰達矣。在魯以首醫言達曰,大妃殿饌品生熟鰒,旣已停進,䑋熟於暑月有益,當煎進矣。上曰,數部煎入,可也。在魯曰,議藥同參金世選,方帶西部主簿,醫官之奔走劇務,有妨議藥,依例以閑官換差,何如?上曰,依爲之。榻敎副提調李益炡曰,祿都目政事,例於六月內爲之。而兵曹判書金聖應,時未行公,自本院纔已請牌。而卽今兵判情勢,似難出仕,在前亦有次官擧行之例。今亦依此爲之,何如?上曰,依爲之。榻敎益炡曰,注書新薦事,頃有陳達,旣承成命,所當卽爲擧行。而堂后故規,例以實注書,受薦於先生,仍爲回薦實官,若盡爲陞六,則有假官替行受薦回薦之事矣。卽今實官,皆已陞六,今亦依例使假注書受薦回薦,而當有稟定,然後可以擧行,故敢此仰達。上曰,旣有前例,則以假官,卽爲受薦回薦,可也。榻敎益炡曰,頃日入侍時,以入直武臣所陳民瘼,不卽狀聞各道道臣·帥臣,令政院察推事,有下敎矣。考出狀聞到不到,則咸鏡一道之外,其他道臣·帥臣,尙無擧行之事。依下敎爲先推考後,令備局行關申飭,何如?上曰,下敎已久,而尙不擧行耶?北道則當此凶荒之時,猶能擧行,而他道之不卽啓聞,極涉駭然。咸鏡道外,其他不爲啓聞道臣·帥臣,竝從重推考,令備局各別申飭,可也。擧條諸醫官退出後。上曰,都提調·提調進來。向日靈城所達節目,爲之乎?在魯曰,昨日備局之坐,果爲起草,而備堂中有未參坐者,故方使回公矣。上曰,丁銀·萊銀通用,似有掣肘之端,果皆商量爲之否?凡爲法,當使民信之,然後可行也。在魯曰,萊銀有鎔作十星之議,而鎔出之後,則摠數似當減縮矣。尙絅曰,東萊八星,則依前通用,而比十星當爲減價,此則當於十星定價之後,隨而差減矣。不但八星,雖七星·六星,亦皆隨十星,下其價矣。在魯曰,十星定價,則八七星之價,自當隨而差下矣。上曰,尙方則不無國用造器之道,廣銀則勿出於行用,留儲以備,可也。在魯曰,廣銀則不宜行用,且搜檢灣商,使不得入彼。而至於器皿造用,則雖私家,亦不可禁矣。上曰,公私器用,則以廣銀別置以鑄,可也。尙絅曰,器皿不過釵盃匙箸之屬,其數不多,亦不可禁矣。但其私鑄銀貨,則恐不無其弊矣。上曰,彼中所用及國中行用,禁廣銀節目,詳細爲之。而以廣銀鑄成器用,則此非私鑄,不可禁矣。在魯曰,成器則非私鑄矣。尙絅曰,臣所言,蓋慮小銀之有私鑄矣。上曰,丁銀天銀換用節目,何以爲之耶?在魯曰,此則自前本自通用,至於家舍田畓之價,亦當以此通用。而若以萊銀換正銀,則本來加給矣。上曰,銀之有三層,正如今世之有三層兩班,可笑而亦甚細瑣。此時人心,極爲巧詐,終必有弊端矣。在魯曰,向時有新銀六星兼用者,蓋六星,鎔之則爲銀六分銅四分,故我國以得四分銅,謂無害矣。近年以來,廢六星不用,只用八星,而卽今戶曹銀名目,至有天地玄黃之目,不但三層而已也。上曰,日次當以再明爲之,而與受鍼日相値,勢當退行矣。在魯曰,昨日節目,雖得出草,而未盡修整,且諸堂有付籤者,謹當淨寫,以待後日次仰達矣。退出。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙尙絅,副提調李益炡啓曰,伏未審夜來,聖體,若何?眩氣其或漸減乎?大王大妃殿氣候調攝之節,更何如?足部浮高之候,比昨或有所減乎?臣等不任區區憂慮,敢來問安。答曰,知道。慈殿足部浮高之氣,下敎于入侍醫官,予則眩氣一樣矣。
李益炡啓曰,左承旨南泰溫同姓三寸叔通德郞選明妻恭人李氏身死,服制已行七日,出仕,何如?傳曰,允。
又啓曰,左承旨南泰溫制限已盡,右副承旨鄭俊一病不仕進。同副承旨李善行旣已行祭,竝卽牌招,何如?傳曰,允。
曺允成啓曰,憲府連日監察茶時,事甚未安。除在外未署經外,掌令尹植,卽爲牌招,何如?傳曰,允。
李世璡啓曰,今月二十五日,祿都目政事爲之之意,敢啓。傳曰,知道。
又以弘文館言啓曰,本館下番姑降入直,事體未安。修撰李昌誼由限已過,卽爲牌招入直,何如?傳曰,允。
南泰溫,以戶曹言啓曰,頃於筵中,鑄錢事,旣已定奪,本曹宜卽擧行,而所入鐵物,無他措辦之道。前日封置遂安·寧越兩處銅山,方欲設店採取之際,御營廳以兩處採銅之意,草記蒙允矣。本曹亦爲一體採來,以爲補用之地,何如?傳曰,允。
掌令尹植啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳嚴鞫得情,夬正王法。請還寢夏宅島配之命,仍令鞫廳嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府拿鞫嚴問。五啓措辭竝見上答曰,勿煩。
上在昌德宮。停常參·經筵。
大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。傳曰,知道。大王大妃殿·中宮殿·賢嬪宮,藥房口傳問安。答曰,知道。大王大妃殿受鍼後,大殿·大王大妃殿·中宮殿·賢嬪宮,藥房口傳問安。答曰,知道。大殿·中宮殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體,若何?眩氣其或有減歇之勢乎?臣等今日,率諸御醫入診,詳細承候爲宜。大王大妃殿氣候調攝之節,更何如?足部浮高之氣,比昨亦何如?今日受鍼,前已稟定,而時刻定以何時乎?臣等不任區區憂慮,敢來問安,竝此仰稟。答曰,知道。慈殿足部氣候一樣。時刻定以辰時宜矣。予則眩氣往來一樣,待下敎入侍宜矣。
傳于李益炡曰,卽今已辰時,欲趁早受鍼爲敎,卽爲擧行。
傳于曺允成曰,金孝大入診,同爲入侍。
曺允成啓曰,備邊司郞廳,以大臣意來言,今日賓廳坐起日次,而大王大妃殿受鍼相値,不得來會云矣,敢啓。傳曰,知道。
又啓曰,大司憲金有慶,執義朴樞,持平金尙喆在外,掌令尹植呈辭,一員未差,持平朴成玉未署經。今日以監察茶時之意,敢啓。傳曰,知道。
李益炡啓曰,今日坐起,旣已頉稟,所當持公事入侍,而大王大妃殿受鍼相値,不得入侍之意,敢啓。傳曰,知道。
曺允成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
公洪監司狀啓,忠原居砲保曺石萬子婦金召史等燒死事,傳于南泰溫曰,燒死人等,令本道恤典擧行。
有政。吏批,判書鄭錫五病,參判元景夏進,參議未差,左承旨南泰溫進,以尹志泰爲掌令,李成中爲獻納,洪相朝爲博川郡守,林世諿爲載寧郡守,鄭亨復爲三陟府使,李天輔爲副修撰,金一基爲工曹佐郞,南惠老爲兵曹佐郞,趙榮國爲全羅監司,趙明謙爲江原監司,鄭錫台爲內資奉事,西部主簿金世選,長興主簿尹昌垕相換,義州府尹洪啓裕,東萊府使鄭履儉落點,東川君申德夏,平海君申漫。
兵批,判書金聖應病,參判尹得和進,參議趙尙命病,參知吳遂采入直進,左副承旨曺允成進,以沈聖希爲副護軍,以洪昌漢·柳萬樞·任珽·徐命臣·李會元·李衡萬·洪啓裕爲副司果。
右議政趙顯命箚曰,伏以臣之卽今尋單,專以病狀難動,非有情勢可言,而竊伏詳聖批旨意,有若病猶可强,而以往事過爲撕捱者然。此殆天日之明,猶有所未燭而然也。父母雖怒其子,子不可以自阻於父母,況父母怒弭而加慈愛焉,則子何敢自爲齟齬,不肯致力於左右服勤之勞哉?子而如此則非人子,而臣之於君,其理一也。始臣自信愚忠,而擧措則極郞當,事過之後,臣亦自愧,一時未安之敎,非怒伊敎。況中間屢經開釋,而至於昨日之批,益罄悉無餘蘊,君臣之間,心腑洞然相貫徹。殿下所以推心於臣者如此,臣獨何心,妄自疑阻於慈覆之下,而遂爲終始撕捱之計哉?臣實斷斷無此心也。顧臣病狀異常,半年醫治,略能移步,而左擁右扶,動輒隨人,以此癃痼,實難强策,輔相雖不責筋力,不出入闕庭,不升降殿陛,只管坐在家裏,以酬應百務,古無此例。議者或以爲,隆批之下,不可不仰承德意,姑爲撤單,待病差行公爲可云,此言似矣。而臣病之復常早晩,有不可卜,病若終不差,而不呈單不行公,盤礴於進退之間,則全不成去就。此臣所以百般爲計,而不得已又出於尋單也。今若得解重擔,安意調息,則或不無復起爲人之理,而水火燥濕,亦當有效力之日。伏乞更加諒察,卽許鞶遞,以幸國事,以安私分焉。答曰,省箚具悉卿懇。頃者之批悉諭,而猶有面諭者,亦有可答者,待卿登筵,卿須體君臣之大義,顧小子之慇懃,安心勿辭。其卽偕入,聽我一諭。仍傳曰,遣承旨傳諭。
傳于李善行曰,此批答,使闕門外承旨傳諭,仍爲偕來。
南泰溫啓曰,右議政趙顯命箚批,使闕門外承旨傳諭,仍爲偕來事,命下矣。左副承旨曺允成,卽爲牌招,何如?傳曰,允。
吏批啓曰,判書鄭錫五病不來,參議未差。小臣獨政未安,何以爲之?敢稟。傳曰,仍爲之。
又啓曰,全羅監司,今當差出,而擬望之人乏少,守令中竝擬,何如?傳曰,允。
弼善李延德疏曰,伏以,臣於昨冬,猥叨憲職,適値試事隔宵,召牌遽降,而僚寀之間,曾有斥臣以不韙之目者,其遣辭之專無倫脊,有不足追理,而臣之身名汚衊,心事䵝昧,則可謂極矣。若使諉以時往事急,而抗顔復廁於近侍之列,萬萬非臣心之所敢出。而況與此人比肩,周旋於一府之中,則是眞不識人間有羞恥事也。此臣所以寧被違傲之罪,而不敢爲冒出之計者也。伊時更漏將深,門鑰已下,治疏未上,自外徑退。雖以天日之明,何由俯燭?分義都虧,惶懼益深,聖度天大,罰止於削職,臣歸伏田廬,每切訟罪之忱。春間東宮齒胄之禮,聖上視學之擧,俱是三代之盛儀,千載之曠典,而臣身在遠外,迹阻周行,不得隨駿奔之後,而與橋門之聽,但與村童野老,蹈忭於畎畝之中,殆古人所謂命也者也。至今追惟,私自耿耿,不自意春坊新命,忽下於千萬夢想之外。臣驚惶震惕,不知所以自措也。臣不敢息偃在家,卽已登程,而連値大雨,間間濡滯,今始來伏於城外。而顧念臣情實未暴,僇辱尙在,以此蹤地,旣不可冒沒於淸顯之班。而目今所叨之職,爲任不輕,如非操履端正,學識淹貫者,莫宜居之。況且向來大僚,以別擇宮官之意,屢陳於筵席,而今乃以如臣之衰邁無用,白黑未分者,苟然充數,臣實莫曉其何故也。今我王世子,已服衣若干尺,而臣以遐鄕晩進,未嘗仰瞻岐嶷之表。使臣而一從端良之後,得近耿光,以效延頸之忱者,豈非臣平日之至願,曠世之殊榮?而反自循省,終非其人,雖欲感激恩數,黽勉趨承,而其勢末由。玆敢略陳短章,仰控至悃。伏乞天地父母,俯垂諒察,亟許遞改,以重官方,以安賤分,幸甚。答曰,省疏具悉。爾其勿辭,察職。
上在昌德宮。停常參·經筵。
懿仁王后,忌辰齋戒。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大殿·大王大妃殿·中宮殿·賢嬪宮,藥房口傳問安。答曰,知道。大殿·中宮殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體,若何?眩氣其或有減歇之勢乎?入診惟待下敎矣。大王大妃殿氣候調攝之節,更何如?足部症候,比昨亦何如?今日受鍼,仍前定以辰初乎?臣等不任區區憂慮,敢來問安,竝此仰稟。答曰,知道。慈殿足部氣候,下敎于醫官。今日受鍼時,上年頭部受鍼處,兼爲受鍼事有敎,依敎擧行,予則眩氣一樣矣。
傳于李益炡曰,時刻則依昨日擧行。
傳于李世璡曰,金孝大,入侍時,同爲入侍。
李善行啓曰,大司憲金有慶,執義朴樞,掌令尹志泰,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
李世璡,以禮曹言啓曰,上年十月十四日,因傳敎,咸鏡·江原兩道朔膳物膳方物,慈殿以下各殿,待開秋封進事,命下矣。卽今秋節不遠,來八月朔爲始,依近例復舊封進之意,分付兩道,何如?傳曰,允。
又以禮曹言啓曰,卽接宗廟署所報,則正殿西邊下階石二間許,忽然崩頹云。正殿至近之地,有此階石崩頹之患,不可無慰安之擧。慰安祭,不卜日來二十八日設行,而階石崩頹處,前頭正殿雨漏處修改時,一體擧行事,分付,何如?傳曰,允。
上在昌德宮。停常參·經筵。
懿仁王后忌辰。
仁穆王后,忌辰齋戒。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大殿·大王大妃殿·中宮殿·賢嬪宮,藥房口傳問安。答曰,知道。大殿·中宮殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體,若何?眩氣其有所減乎?入診雖有待下敎之敎,而臣等久未入侍,今日率諸御醫入診,詳細承候,恐爲得宜。大王大妃殿氣候調攝之節,更何如?連日受鍼後,足部症候,其或有差減之效乎?今日受鍼,依前定以辰初乎?臣等不任區區憂慮,敢來問安,竝此仰稟。答曰,知道。慈殿足部氣候,當下敎于受鍼入侍時。而予則眩氣一樣矣,慈殿受鍼停後,入侍宜矣。
藥房下批時,口傳下敎曰,明日入診。
李善行啓曰,大司憲金有慶,執義朴樞,掌令尹志泰,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
全羅監司狀啓,今六月令薦新新稻米,限內不得封進,待罪事,傳于李世璡曰,勿待罪事,回諭。
上在昌德宮。停常參·經筵。
仁穆王后忌辰。
宣懿王后,忌辰齋戒。
李善行啓曰,大司憲金有慶,執義朴樞,持平金尙喆在外,掌令尹植陳疏留院,尹志泰未肅拜,持平朴成玉未署經。今日以監察茶時之意,敢啓。傳曰,知道。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,提調趙尙絅,副提調李益炡啓曰,三庚將盡,炎蒸比甚,伏未審聖體,若何?眩氣往來之候,或有所減乎?今日臣等,當依聖敎,率諸御醫入診矣。大王大妃殿氣候調攝之節,更何如?連日受鍼之後,其或有差勝之效乎?中宮殿氣候,何如?王世子氣候一向安寧乎?賢嬪宮氣候亦何如?臣等不任區區憂慮,敢來問安,竝此仰稟。答曰,知道。慈殿足部氣候,當下敎于入侍,而只受鍼日問候事有敎,依敎擧行。予則眩氣一樣,內殿氣候一樣。世子氣候一樣安順,賢嬪氣候亦一樣矣。
藥房下批時,口傳下敎曰,待下敎詣閤外,脈醫一人往監劑所,只二人入侍,鍼醫則吳志哲以下,竝爲入侍。
傳于李益炡曰,藥房都提調以下詣閤外。
李善行,以都摠府言啓曰,今日入直內三廳武兼禁軍及軍兵等,當爲中日習射。而國忌相値,不得爲之之意,敢啓。傳曰,知道。
南泰溫,以戶曹言啓曰,依傳敎,右議政趙顯命去三月四月五月今六月合四朔祿俸,令倉官更爲輸送於本家。則以爲,見今病狀淹篤,尋單乞解,不當冒受常祿云,又不領受,來七月朔祿牌請受,則亦不出給,何以爲之?敢稟。傳曰,令倉官更爲輸送。
左副承旨曺允成書啓。臣敬奉聖批,傳諭于議政府右議政趙顯命處。則以爲,臣若一登筵席,則癃痼實狀,自上可以洞悉,庶幾有鞶褫之路。而顧兩脚不能自運,無以致身於軒陛之間,致令天鑑有所未燭,血籲歸於飾讓,又煩近密之臣,臨宣聖批,仍有偕來之命,臣誠惶恐愧忸,莫知所措也。本病之外,又患暑感,夜纔取汗,神識昏聵,稍竢數日,更以一箚,仰陳苦懇云矣。臣旣承偕來之命,姑爲仍留之意,敢啓。傳曰,知道。
傳于李世璡曰,史官一員待命,騎馬三匹立之。
李善行啓曰,卽者,說書洪羽漢,因大臣捉囚院吏,謂有難安情勢,陳疏徑出。原疏以國忌齋戒,纔已退却矣,所當直捧禁推傳旨。而此與無端徑出有異,推考警責,何如?傳曰,允。
李世璡啓曰,右議政趙顯命箚子到院,而以國忌齋戒,留院之意,敢啓。傳曰,入之。
右議政趙顯命箚曰,伏以,慈殿受鍼問安,已至屢日,而臣方在病伏祈免之中,末由進參,臣罪萬死。承旨偕來之命,自是曠絶之恩數,在臣薄劣,一猶冒濫,其可再乎?始殿下以僚相所達,謂臣病狀難强,承旨相守,徒歸虛縻,卽命召還,使臣得以安意調息,莫非出於曲體之仁,臣至今感激無窮。不意賤疾猶昔,而此命又下,此必聖意以爲,其間時日已久,狗馬之疾,當已獲瘳故然也。然臣之疾,實未嘗顯減,自經喪慘,暑濕又若落下數層,病勢有加而無減。恩命乍收而旋施,此在賤分,實所惶悶,而在聖上體下之仁,亦恐未免爲不承權輿之歸也。夫一縣邑,猶不可以臥治,況三公之職乎?備坐不可不赴也,朝班不可不進也,賓筵不可不登也,而皆非病脚之所能任也。似此故常應行之事,猶不得爲之,則臣將何所藉手,而冒大臣之名,而食大臣之俸哉?食焉而怠其事,君子恥之,況可以廢其事而食焉乎?臣雖不肖,稍識廉恥,雖被譴何,誠不忍爲此也。伏乞聖明,曲察賤疾之終難强策,曠典之不可瀆施,重任之不可久曠,先收承旨偕來之命,仍遞臣所帶相職,以安私分,以幸國事焉。取進止。答曰,省箚具悉卿懇。卿雖曰其無撕捱,予則曰猶有此意,諭首揆而諭卿,聞其所達,知卿無毫分撕捱,亦諭首揆者,承旨先令入來,以便卿心。卿須體此意,安心勿辭,竢其少間,其卽造朝,用副慇懃之意。傳于李善行曰,此批答,使偕來承旨傳諭。承旨入來。
壬戌六月二十八日午時。上御熙政堂。藥房入診時,都提調金在魯,副提調李益炡,假注書洪吉輔,記事官閔百昌·趙雲逵,醫官玄起鵬·吳志哲·金壽煃·白興聲·鄭文恒·皮世麟·權燧·李廷德·金重泰·愼懋·徐文奎·金鼎新入侍。都提調金在魯曰,藥院下批,承候未詳,暑濕比劇,聖體,若何?上曰,予則一樣,而慈殿症候,屢日受鍼,效害難知,故引接諸醫,欲詳問之矣。在魯曰,大妃殿症候,入侍醫女所傳之言,殊欠分明。連日受鍼,迄無顯效,誠甚憂悶矣。上曰,大體則少緩,而紅暈與浮氣,比前少勝矣。在魯曰,頭部受鍼過多,氣候無損傷之節乎?上曰,慈殿之意則猶以爲不足矣。在魯曰,王世子氣候,下批中有安順之敎,而暑濕如此,不瑕有傷乎?上曰,雖當暑濕,起居如常,今年則蓋好過矣。在魯曰,日伏聞世子有泄候,數次泄候,不害爲瀉濕,而近日則何如?上曰,小泄卽差,當暑瀉濕,不甚妨也。在魯曰,日已晩矣。請使醫官,先診聖候宜矣。上曰,新入醫官等誰也?權燧以下六人,以次達名訖。在魯曰,徐文奎卽故相臣徐景雨之孫,金鼎新亦精於鍼術矣。玄起鵬診曰,聖候脈度左部微數而調,右部帶滑,雖不知有不足之候,而其帶數則似是暑脈矣。金壽煃診曰,左部調均,右部帶滑而數,老炎脈候,合於天時,未見有不足之候矣。上曰,今番慈殿受鍼,慈意則以問候爲難,予則以日熱爲難矣。旣受之後,則雖未知其有顯效,而亦不可謂全然無效。足部之外,又有可以更議者,前年以頭部眼部諸症候受鍼,而以眼候差勝爲敎矣。卽今眼部,亦有不淸快之候。故昨日欲加受鍼於眉上,則松月不敢下鍼。問于外醫,予以爲攢竹是眼候當穴,而自在於眉上散鍼之中,此亦爲好,以此爲達矣。此後則特爲頭部搔癢,當兼治眼部,似當爲穴鍼耶?方當盛暑,未知如何。在魯曰,攢竹穴之合於眼候,臣等亦知之,而臣等則初以眉上散鍼知之矣。末乃知攢竹之受鍼,旣是穴鍼,則不爲下詢於外醫,有違常規,事體至重。而松月之下鍼,不免徑先,臣欲請罪松月而未及矣。聖敎先下,蓋攢竹之通入於眉上散鍼之中,固無怪矣。且無害於卽今症候,而其在愼事體之道,宜停鍼更達,而直以渠意,以好爲達,徑先下鍼則非矣。在前權聖徵,以三處阿是穴受鍼之外,臨時有二他穴下鍼之故,至有重推之事,松月當有罪矣。上曰,此則不然,予旣侍傍,愼重之道,豈待渠言?眉上之自有攢竹,如指間之有行間·內庭,此與阿是穴事有異。而權聖徵事,亦近來文密之致也。予旣傍侍以達,而以此歸咎松月則過矣。首醫聞予昨日所達之言,而引舊例請罪松月,極涉猥濫,欲爲科罪,而今方監劑故置之。首醫金應三,從重推考,可也。在魯曰,吳志哲以爲,頭部旣受散鍼之後,久不更鍼,則將有血復凝聚之慮云矣。志哲曰,足部則不過疎通氣血而已。雖無快效,今已三次受鍼,則停之似宜,故諸醫之議同然。而至於頭部症候,則氣升血燥,自前而然,故間間以散鍼,疏散風熱,以爲淸利之道宜矣。若以眼候專治,則頭面手足諸部,有許多經絡諸穴矣。上曰,此時極暑,穴鍼則誠爲重難矣。爾意則欲停足部受鍼耶?白興聲曰,頭部旣受散鍼,則足部之行間·內庭,兼受宜矣。志哲曰,鍼之爲補瀉者,蓋以穴鍼而言也。若散鍼則不過淺刺皮膚之間,雖當暑熱,無損於氣矣。上曰,前見皮世麟,雖散鍼,猶爲猛下,而松月則似以愼重之故,輕鍼矣。在魯曰,鍼之淺深,蓋亦隨症輕重而然矣。鄭文恒曰,足部停鍼之言,雖出愼重,而行間·內庭,乃是兼治眼候之穴,不可遽停。頭部中行五穴中,亦爲精抄一二緊要之穴,更爲受鍼,則於頭足部諸症候,俱有益矣。皮世麟曰,頭部穴鍼,則終慮有瀉氣之害,而散鍼則不但無害,實有速效,臣意則散鍼爲好。而足部症候,則姑觀數日,更爲稟議宜矣。權燧·李廷德曰,頭部症候,全是風熱,穴鍼非不好,而當暑瀉氣,終似有害。散鍼,亦足以疏通氣度,淸利耳目矣。金重泰曰,足部之三日受鍼,甚爲適中,生涼之後,則濕熱聚處,自當消減,頭部則散鍼似宜矣。愼懋·徐文奎曰,眼候非有赤膜等症,而當此盛暑,頭面手足諸陽經穴之受鍼,殊非愼重之道。足部行間·內庭及頭部散鍼,宜矣。文恒曰,得穴則雖一二穴,可以收效,神會一穴,於頭風白屑搔癢等症候,極有效矣。上曰,諸醫皆以散鍼爲言,而鄭文恒,獨主穴鍼之言,更議以達。志哲曰,中行五穴,俱是卽今症候之當穴,至於神會,則尤爲緊要,而大抵穴鍼,難責速效。散鍼則雖難祛根,時有緊效,且無散瀉氣血之慮,故雖三伏不拘矣。壽煃曰,臣則素昧鍼法,而祁寒盛暑,不鍼經絡者,卽古方之說,庚炎穴鍼,非萬全之道。頭部散鍼,則有一時疏通風熱之效,此似好矣。若以眼候爲悶,則卽今秋節不遠,涼生之後,經絡受鍼,更爲稟議,顧何妨乎?起鵬曰,散鍼則無瀉氣之慮,而經絡則秋涼之前,決不可輕議矣。興聲以下諸醫所達皆同。懋曰,醫女診穴,本不精細,穴鍼則固不可擧論。而臣意則以爲,雖散鍼,待立秋宜矣。上曰,此言誠是。雖使醫官輩點穴,未必其合於古人,而況松月乎?在魯曰,諸醫各陳所見,當在聖上裁斷。而卽今慈殿眼候,非有形現之症,豈遽以此,當大暑,受經絡之鍼乎?臣謂眉上散鍼爲宜,而足部三次之鍼,旣非不足,則停之似宜。雖欲加受,只受內庭·行間兩穴之鍼,似爲得宜矣。上曰,今此眼候,非有他症,常以不能淸快爲敎,此如老人之眼,每思揩拭,似是衰漸。卽今慈殿春秋,已迫六旬,而予心憂懼,無異七耋篤老之境,自量之敎,則猶不以爲老。而大抵常時症候,不爲詳敎,此非有隱於予,只慮外班之知。故今番頭部受鍼之過多,亦欲速收效而速停鍼,欲卿等休息之意也。以今症候言之,一時疏通則好矣。而豈望其快效耶?諸醫之意,亦果只在疏通乎?以爲當責效乎?世麟曰,疏通之後,則亦豈無可言之效乎?志哲曰,頭部受鍼之後,風血易乎凝滯,散鍼則更受宜矣。上曰,諸醫所達如此,頭部散鍼,初二日當爲之,而臨時當先召醫官下敎耳。在魯曰,昨日事勢,誠爲不異,而臣之科罪松月之請,蓋出於重事體之意矣。及承下敎,自上果有攢竹穴奏達之敎,小臣亦不勝惶恐矣。上曰,自古自內受鍼,多有其例,以今思之,此正是活法。慈殿之意,則每慮侯班之設,多以此爲敎,而不特此也。如或有時急症候,則何暇召致在家之卿等乎?頃年予猝有腹痛,夜召醫官鄭文恒入侍。其時入直史官趙榮國,善爲處變矣,其時事則然矣。而今若以此罪醫女,則臨急誰敢下手乎?卿等以徑先之意責之則可矣。至於問前例,則似是卿等文細之致。今卿所達,揆以大臣體例,固當然矣。至於中官,古亦有備局立庭之事。大臣之體則自異,而在首醫之道,則雖卿有問,豈敢直爲援例聲罪乎?此習極濫滑,而其所引例,顯有使能之意,予初欲勘處,而以監劑之故,推考矣。承旨進來。副提調李益炡進伏。上命書傳敎曰,慈殿受鍼時,指間諸穴,亦有穴名,故頭部受鍼時,攢竹二穴,亦在受鍼之中。而其時穴名傳外者,不過愼重之意,則從傍奏達之語,渠豈不聞?而今聞都提調所陳,首醫之引不當引之事,援例欲請,極涉無嚴。首醫金應三,從重推考。榻敎上曰,予今有可問之症,而當慈殿議鍼之時,恐其不潔,故不爲發說矣。朝者屢次大泄,慈殿問侯之時,幾乎不禁。今覺少間,始見卿等,而坐榻似騎馬,坐久而泄不復作,似乎止息矣。初欲以粟米之屬,略試之矣。今若差歇,則只服薑茶,何如?起鵬曰,始於何日,而今亦幾次乎?上曰,自今朝已五次矣。方泄時,腹中沸鳴,頭亦眩暈,今則少勝,作氣酬酢,不至甚難矣。起鵬曰,一二次瀉濕,則當暑不妨。而聖侯則顯有傷暑之慮,薑茶湯似無力,湯劑不可不進御矣。上曰,大抵傷暑則然矣。而爾輩輒以湯劑爲達,今若問鍼醫則必曰當受鍼,問儒者則曰宜收放心,爾輩則豈不曰服藥乎?壽煃曰,聖侯蓋自五月,已有傷暑之漸。今當蒸炎,四五次泄候,亦已不輕,薑茶固是治痢之藥,而不可以此責效,一二貼例治之劑,有所謂六和湯者,不可不進御矣。在魯曰,諸醫所達湯劑之說,誠得矣。且於養生書,有食飮稍涼莫哺啜之句,大抵當暑,無論飮食藥物,必溫服然後,可無助濕之慮矣。上曰,予曾見此等養生書,而擲地不展矣。漢高之言,誠高人一等,武帝則乃其孫也。而其欲長生者儘妄矣。予則以無病時不服藥爲主,而時時隨病服藥,則見效易矣。今則病勢已減,湯劑似不緊矣。況且水剌甚厭,湯劑之服,亦難矣。壽煃曰,六和湯則味似茶飮,進御不難矣。上曰,然則三貼劑入,可也。榻敎在魯以醫官言達曰,大妃殿饌物䑋熟,三次入之,而性味最合於卽今運氣,繼進之意,敢達。上曰,數次加進宜矣。在魯曰,邊守二望,入啓已久,而昨政無落點以下之事。蓋萊·灣有闕已久,而薦望商確之際,自費多日,始爲擬望。而見擬之人,其時又適在禁推,蒙宥後始爲入啓,故又致遲延。入啓之後,又已屢日,而近久無政事,昨政又不點下矣。上曰,欲有問者,姑置之矣。雖非開政之時,當下之矣。在魯曰,久遠公事不下之弊,臣亦有所達矣。臣雖不能詳細指的,而冬春間所入公事,有至今不下者云,或者有意留中耶?或更欲商量而然耶?上曰,未知何事也。在魯曰,童蒙先習件數啓稟,亦久不下,故臣有所提白矣。厥後更問,則尙不下云矣。上曰,件數取稟,則纔已下之,而蓋有欲問者矣。此書不知何人所作耶?在魯曰,作此書者,卽故朴枝茂,中廟朝時有學問人也。歷翰林獻納,官止軍資正,盧蘇齋守愼,卽其門人也。聞槐山有院享云矣。上曰,此書極有條理。不但小兒初學之爲要,且有益於便覽,其中歷代所記末端語,有匪風下泉之思。予欲以此意,作序文以下,竝爲入刊後,使之粧入事,分付芸閣,可也。擧條上曰,灣尹末擬者,非罷職乎?在魯曰,向已蒙敍,擬玉堂望矣。上曰,予本欲滌而用之,則不必更提前事,其人本良善,而其日擧措則非矣。在魯曰,本意則似無他矣。上曰,其時或言耳目之官,則事體亦當如是,而予意則不然。雖臺官,自當各陳意見,何可徒主激論乎?雖然所謂殺不辜之說,則其意蓋出於黨習矣。在魯曰,其所謂不辜者,非謂全然無罪。蓋其意以爲,不必殺而殺之,則非王政云爾也。上曰,金漢喆擧措亦怪矣。其人本善,決非不善事予者,而猝發大黨之說,拖引元景夏爲言則怪矣。徐命臣事,不過一時奏對之失。而金漢喆則似乎深致誤入,若以病喩之,則徐命臣治表,可也。而金漢喆則當用根本之劑矣。在魯曰,久不下之公事,臣不知某某事,而若一倂索覽,卽爲判下則好矣。上曰,近來予之精神,或不如前,而若有意置之,則豈搜索不得耶?卿須詳問某某事而更達可矣。向日大訓時筵語擧條,則蓋有意置之矣。聞卿言後,恐歸遲滯之科,仍於其時卽下,而看來若前生事矣。大訓之時,予之用氣,何如?以有限之氣,如此之後,復有御帳殿之擧,而卽今臣下,少無動念悛改之事,誠可謂野俗矣。予於凡事,本有快活底意思。豐原亦然,雖亦苦心,其日擧措,則蓋其所欲快活處,上下俱有之矣。予心雖爲世道,彼雖有血忱,靜言思之,則不免過矣。每以此欲下敎,而自致因循,一番則循例判付,一番則承旨敦諭,今乃至三而始爲詳敎矣。而予則以爲,豐原猶未盡知予心,予之腔子,本無一毫礙滯。而豐原之爲國血忱,予亦知之,予非慰藉於卿等,卽今所恃,惟在於卿等,故向者下批,亦擧三故相爲言。而於卿等所望,不但止於鹽梅矣。豐原自春坊事予亦幾年乎?予今髮白,豐原亦髮白,君臣俱在老境,豈有過擧乎?卿宜出見豐原,道予此意,而諭以勉出之意,可也。聞其病則今幾差歇云矣。在魯曰,臣雖久不相見,而往復則時有之矣。且連見所上箚本,則實無更以前事引嫌之意,而蓋其病狀,不過比前少差而已。至於出入闕中,則實難自力云矣。上曰,然乎?豐原亦如予多濕矣。予則體瘦故,雖有濕能支,而豐原則蓋肥矣。在魯曰,春間在待命所,久坐風軒,猝得重病,仍致下部之全不運用矣。今則比初稍勝,而蓋其難於行步入闕,則實非托辭云矣。上曰,予以豐原,謂有尙引前嫌之意矣。今聞卿言,果知其病實狀矣。上曰,堯·舜之道,孝悌而已。予於諸臣言病,有可異焉者,至於以親病爲言,而其所說去,有若頃刻懍懍者然。爲親之道,事君之方,決不當如是。頃以病親呈辭,予有下敎者矣,今不遵行耶?如無定式,政院依前下敎,出擧條分付,可也。在魯曰,諸臣病親呈辭,近以下敎定奪,改生前下去文字矣。不必更爲擧條矣。在魯曰,慶尙監司金致垕,自定州牧移除矣。關西伯,堅執在任見遞之守令,面看交代之法,不許上去云。西伯所執,雖不非,而定州自是常時受由往來之官,旣移藩任,則事體似尤別。嶺南交遞,亦不可太遲,自朝家以不必面看交代之意,分付催促,使之上來辭朝宜矣。上曰,西伯事過矣。今則金致垕亦方伯也,豈可拘束而不許上去乎?面替與否,非朝家所可擧論,只以朝令,使之斯速上來辭朝,而監司之許不許,非所可論,以此分付催促,可也。擧條榻敎益炡曰,注書新薦事有成命,而當薦之人,稱以在外,多不應薦,宜有申飭之道矣。上曰,注薦猶不緊急,卽今翰林應試之人,盡爲付職耶?在魯曰,卽今付職者四人,猶可謂備員,而餘無更付者。故召試近欲定日,而餘人之應試,有未可必,且連値多事,姑未遑矣。檢閱閔百昌曰,臣以職掌所關,敢有所達。昨年臣等應試之後,至今八朔,僅一次定試,以其撕捱之故,不得設行。卽今趙雲逵,旣付之後,無他更付之人,非但館例苟艱,事體亦恐未安矣。雖以臣等言之,當初亦豈無區區所守?而其時聖敎截嚴,罰及父兄,分義所在,不敢不應試矣。同圈中人,至今一向撕捱,臣等則不免爲媒榮之歸,此亦難安矣。益炡曰,閔百昌所達,旣涉支煩,且有猥屑,推考,何如?上曰,欲行召試陳達,故其言如是。而至於媒榮等說,果猥屑矣,推考,可也。擧條百昌曰,雖以在前館規言之,被薦之人,不爲應講,則禁推蒙宥之後,卽又出令,雖至屢次,期於究竟,故易於出場,曾無若是遷就之事矣。今番則近十朔之內,只一次出令,雖緣朝家之未遑,而館中事實多苟艱,若有各別申飭之擧,則似可出場矣。上曰,監事相避見遞者外,當爲應試者有幾人乎?在魯曰,除在喪者外,有四人矣。上曰,前日試講時,則雖單薦,亦多爲之,今豈可以一二人,而不行召試乎?在魯曰,旣曰召試,則當其考試卷,定其立落,若以一二人應試,則將來必爲有弊矣。上曰,雖只試一人,豈有用意於其間者乎?在魯曰,此則臣等之所自信,聖上亦且下燭,而旣是課試,而以一二人隨試,則事體終恐如何矣。百昌曰,此則聖敎至當,雖只試一人,若有違格,則置之落科何妨乎?上曰,昨年吏郞翰薦之變通,予頗用精神矣。厥後一次定試,以其不應而止,則豈立法之本意乎?此輩之自任己見,一向撕捱亦過矣。此後各別申飭。而雖只一人使之應試,仍行召試,可也。抄出擧條益炡曰,注薦事恐有遷就之慮,在外不爲應薦者,當何以爲之耶?上曰,只使在京無故人應薦,可也。在魯曰,再明日,是問候日次,而聖候方在靜攝之中,明日亦當問候矣。上曰,湯劑繼進日問候宜矣。在魯曰,今日新承泄候下敎,此異於循例問候矣。上曰,明若問候,則慈殿必有下問,以予有泄候而服湯劑達之,則惟疾之憂,當如何耶?且以無違之意,欲卿等休息,卿等若欲知予症候,則當下敎於差備醫官矣。日昨有所敎行銀節目,已成乎?在魯曰,節目已爲之。而諸宰之議,亦有未得歸一者,且聞提調趙尙絅之言,市民中當初泛言行銀之爲便者,今復來言不便云矣。益炡曰,行銀之後,則盜鑄之弊,不勝其紛紜矣。上曰,董子有言,正其誼不謀其利。今不必曰利,而卽今民心巧詐極矣。此弊則專由於行錢,而若又行銀,則巧詐之弊,又添一層,私鑄之慮,亦爲末節矣。錢本尤物,而又添此一尤物,則民心巧詐,豈勝言哉?諸宰中未歸一者誰耶?在魯曰,徐宗玉·尹得和兩宰臣,伊日入侍時,因病未參矣。退聞其議,則皆以爲不便。上曰,都令之意,何如?益炡曰,臣何敢異議於廟謨?而連日藥院問安之班,聞趙尙絅之言,則民間之前言便後言不便者,不過又添民心巧詐之一端,些少節目間難便之事。雖不敢一二陳白,而臣意則決知其不可行矣。上曰,便與不便,行與不行,未入侍前,與諸宰先會備局,相議歸一後,入奏,可也。一堂之上,不宜喧鬧終日而止矣。益炡曰,端敬王后嘉禮之年,當初李成中,以別兼春秋,往江華考出實錄,而無載錄之事,故未得入錄於璿源譜略矣。向者臣適逢宗廟令愼龜重,則出示溫陵志二卷,卽其子愼後聃所成也。其所撰輯,頗爲詳悉,而嘉禮之行於己未年,明有考據載錄之文蹟矣。中廟誕降於戊申,至己未爲十二歲,王妃誕降於丁未,至己未爲十三歲,推其年歲,嘉禮之行於是年無疑。而且有此可據之文,則此當入錄於璿譜矣。嘉禮旣行於己未,而二百年後追復之擧,又在己未,誠爲奇異矣。上曰,向日左相有所陳達,似亦聞此矣。當初嘉禮之年,果未入錄於璿譜矣。前頭譜略修改時入錄事,出擧條分付宗簿寺,可也。擧條益炡曰,端敬王后追復事實,卽當入錄於列聖誌狀中,而尙未擧行,大是闕典。依思陵·莊陵例,凡係事實,追補於誌狀中宜矣。上曰,此固當行之事,卽令芸閣添付,可也。擧條退出。
上在昌德宮。停常參·經筵。
宣懿王后忌辰。
自昧爽至卯時,有霧氣。
曺允成啓曰,大司憲金有慶,執義朴樞,持平金尙喆在外,掌令尹植陳疏留院,尹志泰未肅拜,持平朴成玉未署經。今日以監察茶時之意,敢啓。傳曰,知道。
李世璡,以侍講院言啓曰,說書洪羽漢,連日入直矣。因大臣捉囚院吏,陳疏徑出,原疏自政院還給,而司書·兼說書未差,兼司書李成中受由在外,下番他無推移之員。說書洪羽漢,卽爲牌招入直,何如?傳曰,允。
又以侍講院言啓曰,本院下番闕直,事甚未安。司書·兼說書未差,兼司書李成中在外,說書洪羽漢牌不進傳旨未下,下番無推移之道,勢當以上番姑降入直,而兼輔德·兼文學未差,兼弼善尹光毅以本職入直玉堂,輔德南泰齊謂有身病,文學林象元謂有親病,俱不行公。南泰齊·林象元,卽爲牌招,以爲推移入直之地,何如?傳曰,允。
正言閔洙彦啓曰,臣於病伏鄕廬之日,伏奉諫省除旨,繼有馹召之命,感激惶隕,宜卽趨承,而顧臣素患痰眩之疾,越添於輪行毒感之餘,首尾數旬,出入死生,强起登程,實無其路。頃當太廟親幸之時,不得進身於陪扈之列,臣分都虧,罪戾山積,且於憲臣之疏,尤有所萬萬惶蹙者。其疏盛論臺臣在外之弊,或謂之妙方,或謂之坐待變通,終則曰非吉祥,意人太深,遣辭甚迫,容易句斷,不少相諒。臣固不欲費辭自辨,而其爲衣冠之羞則極矣。噫,近來在外之弊,固亦臣之所嘗慨然者,而今反以此受疑於人,被其詆斥,乃至於此,有若無端在外,設計圖遞者然。言之雖易,當之者,豈不危哉?伊時在外,雖若不止臣一人,而類皆遐鄕篤老之人,遠道遞來之官耳。居在近畿者,更無他人,則其所譏詆,雖不斥言臣名,而指意所歸,自然撞着於臣身。其何可諉以泛論,而揚揚冒出,以益淸朝之羞恥,四方之嗤點也哉?昨始舁疾入城,敢此詣臺自列,請命遞斥臣職。答曰,勿辭。
曺允成啓曰,正言閔洙彦,再啓煩瀆,退待物論矣。傳曰,知道。
上在昌德宮。停常參·經筵。
夜二更,流星出斗星下,入坤方天際,狀如拳,尾長三四尺許,色赤,光照地。
大王大妃殿·中宮殿·賢嬪宮,藥房口傳問安。答曰,知道。
曺允成啓曰,大司憲金有慶,持平金尙喆在外,執義未差。掌令尹植陳疏入啓,尹志泰牌不進,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,副提調臣李益炡啓曰,伏未審日間,聖體,若何?眩氣其或有減乎?湯劑連爲進御,而暑泄之候,仍而快止乎?今日臣等,率諸御醫,入侍詳察,有不可已矣。大王大妃殿氣候調攝之節,更何如?連次受鍼之後,其或漸有差勝之效乎?臣等不任區區憂慮,敢來問安,竝此仰稟。答曰,知道。慈殿足部氣候受鍼後一樣。予則眩氣一樣,而暑泄之候已止,故湯劑不爲進御矣。勿爲入侍。
曺允成啓曰,憲府連日監察茶時,事甚未安。除在外·陳疏入啓·未署經外,掌令尹志泰,卽爲牌招,何如?傳曰,允。
南泰溫啓曰,右副承旨鄭俊一,同生兄溫陽郡守順一身死,服制已行七日,出仕,何如?傳曰,允。
傳于曺允成曰,備局日次爲之。
傳于曺允成曰,大臣·備局堂上引見。
傳于李世璡曰,史官二員待命,騎馬六匹立之。
李世璡啓曰,史官不備,宣傳官一員代送之意,敢啓。傳曰,知道。
平安監司狀啓,江界等官居姜守積子處三等嚂死事,傳于南泰溫曰,嚂死人等,令本道恤典擧行。
京畿監司狀啓,廣州等官居良人朴雲成子五壯等嚂死事,傳于南泰溫曰,嚂死人等,令本道恤典擧行。
京畿監司狀啓,節序差早,新稻米限內不得封進,惶恐待罪事,傳于李世璡曰,勿待罪事,回諭。
李世璡,以弘文館言啓曰,新除授副修撰李天輔,時在京畿安山地,經筵入番事緊,請斯速乘馹上來事,下諭。答曰,依啓。
曺允成啓曰,兵曹判書金聖應,旣已許遞,所授兼帶禁衛大將命召還納,當修正密匣以入?而將兵之任,不可一刻無摠察之人,何以爲之?敢稟。傳曰,御將摠察。
又啓曰,禁衛大將之任,令御將摠察事,命下矣。御營大將朴文秀,卽爲牌招,以爲聽傳敎之地,何如?傳曰,允。
又以兵曹言啓曰,卽接慶德宮假衛將牒報,則本宮內都摠府近處中松一株,日昨風雨,折落云。令該所斫去之意,分付,何如?傳曰,允。
又以兵曹言啓曰,今六月二十七日,兼司僕李虎發稱名人,自丹鳳門入來,差備門外擊錚,極爲駭愕,令攸司囚禁治罪。同門守門將孫萬載,常時不能禁斷雜人,以致闌入,亦難免其責。推考,何如?傳曰,允。
又以摠戎廳言啓曰,本廳軍兵所授鳥銃環刀及各樣軍器破傷者,數甚夥然,其在備虞之道,不可不及時修改,而許多物力中,銅鐵尤爲難辦矣。黃海道遂安地新産銅鐵,各軍門隨所用採取事,已有筵中定奪。故自本廳定送監官,量其容入,採取以用之意,敢啓。傳曰,知道。
李世璡,以耆老所言啓曰,本所自己亥以後,事體與前自別,而況且大廳,已經殿坐之所,年久材朽,平低傾側,不似衙門貌樣,將有頹圮之慮。重修改建次,所入材木,移文備局,請得於全羅右道風落松及江原麟蹄縣所在大椽及修粧板,斫伐運來。而數千里大海,羊腸淺灘,運致極難,故材木換用次,以板材裁作運來矣。今此先到者,戶曹與歸厚署,依私商板材例收稅,故勿侵之意,累次移文,而終不聽施,其在事體,極爲未安。勿爲收稅之意,嚴飭,分付于戶曹及歸厚署。而材木旣已請得準備,則凡諸物力段,令戶曹卽速磨鍊,今秋營建之意,亦爲分付戶曹,何如?且本所元來淸寒特甚,諸老宰藥·淸,無以得用。故曾於平安道陽德縣曉鍾山所在隱寂庵·龍淵寺,本所願堂定屬之後,捧其稅淸,以補藥用者,已多年所矣。去庚申年分,以奸細輩之誣訴,本縣龍山坊,大高尾子川坊,笠洞寺三坊,所謂加耕火粟折受次,空閑與否探問之際,本道因本縣之牒呈,加耕火粟處,不當折受之意,論理狀聞之時,本所願堂龍淵寺洞口,一倂混入革罷之中,不爲分別者,實是意外。龍淵寺願堂,依前復屬本所之意,道臣處分付,何如?傳曰,允。
又以宣惠廳言啓曰,慶尙道所封六月令宗廟薦新新稻米,今月內當爲封進,而今年節早,未及成熟,限內不得封進之意,敢啓。傳曰,知道。
以全羅監司權上疏,傳于李世璡曰,令備局稟處次出給。
以掌令尹植上疏,傳于曺允成曰,批答則爲之,而原疏留中。
戶曹參判趙遠命疏曰,伏以臣疏控而未蒙恩遞,狀籲而又令上來,虛銜尙縻而惶蹙彌深,聖渥愈厚而轉動無路,臣只自撫躬悼歎,瞻天涕泣而已。噫,臣事殿下二十年,內外踐歷,罔非愈濫,而苟無目前難强之疾病,可言之情勢,則未嘗不勉策駑鈍,竭蹶趨承,是固殿下之所俯燭。而不幸命途畸窮,晩嬰奇疾,旣無以强力趨朝,自效於一息未泯之前,又不敢偃便在京,輒阻於尋常起居之列,不得已退伏田廬,兼爲治病之計。而年日益深,氣日益耗,眼病之外,客症交侵,百骸委痛,貼身於床席之間,兩脚拘攣,廢步於戶庭之內,待人而起動,倩人而視物,便成一癃廢人。蘇軾所謂臣亦自厭其餘生者,正爲臣準備語也。雖殿下以臣爲簪履舊物,而不忍遽棄之,病勢輕重,或詢於筵臣,賀班來去,至問於賤息。而一病五載,與死爲隣,朝家有事,間造京輦,而復登文陛,已矣難望。恩山德海,生無可報之日,結草含珠,死有圖酬之願。倘蒙殿下曲加照諒,俯垂哀憐,自此待之以廢疾之臣,不復責之以生人之事,使得以歌詠聖德,以終餘年,則自今至死之日,莫非殿下之賜也。臣之虛縻職名,今已三朔,不得不更瀝肝血,付呈縣道,呼籲於天地父母之前。伏乞聖明,察臣病狀,卽行刊汰,仍命選部,勿復檢擬,俾安賤分,不勝萬幸。答曰,省疏具悉。卿勿過辭,俟間上來,察職。
全羅監司趙榮國疏曰,伏以臣杜門病伏,分甘冗散,不意湖南按察之命,遽下此際,臣誠惝怳感激,靡所自措。夫國家用人之道,論材而不審則試之,試可而不效則已之,乃所以嚴進退之枋,而礪綜核之治也。臣於昨年,待罪湖西,憒憒爲政,無一善狀,終至以病免歸,則此其罪,不但不效而已。雖聖朝寬大,不加之誅,而其不足復備驅使也,明矣。曾未幾何,又有此誤恩,屛翰之寄,有若非臣莫可者然。臣未知此何擧措也。臣本庸陋,百無肖似,前後敭歷,罔非踰涯。而至於藩臬之任,尤係匪分,伎倆盡呈而無餘,醜拙畢露而難掩。今若罔念鼯技之已窮,妄擬鉛刀之再割,則其不至孤恩而僨事者幾希矣。臣身顚沛,固不足恤,而抑將何補於國家哉?雖然此特以大體言耳,若言其疾病之危苦,則尤有所萬萬不可强者。蓋臣十年癃痼之疾,已入膏肓,根蔕深痼,證形奇怪,少或勞心,則陰火逆上,三焦關格,迷悶昏塞,不省人事,神精日益消耗,肌韋日益瘁脫,年未五十,視昏齒脫,奄成老醜之形。今雖置身於閑靜之區,冥心於事物之外,一意調將,專精保嗇,尙有朝夕懍懍之憂,其何望擔重任而理劇務,以副五十州承流之責哉?臣旣決知其不可堪,而猶且懷戀寵祿,黽勉承應,以致公私之狼狽,則是眞所謂決性命而饕富貴者,臣豈忍爲此哉?此外亦有區區難冒之端,而惟其才具之不稱,病情之難强,尤屬切至,在所必遞,他不暇覶縷耳。輒此披瀝肝血,呼籲於閔覆之下。伏乞聖慈,俯垂諒察,亟命遞臣新授職名,以重藩任,以安私分,不勝大願。答曰,省疏具悉。卿其勿辭,速往欽哉。
掌令尹植疏留中。答曰,省疏具悉。今覽所陳,追惟昔年,日倍興感,其勉者宜勉。而解民倒懸,爲歲儲穀之道,錢不可不加鑄,此時良丁所陳者,依施,其時當有下敎者矣。爾其勿辭,察職。
壬戌六月三十日未時。上御熙政堂。大臣·備局堂上引見入侍。領議政金在魯,左議政宋寅明,知中樞府事申思喆,刑曹判書閔應洙,右參贊朴文秀,知事徐宗玉,兵曹參判尹得和,校理金尙迪,左副承旨曺允成,假注書朴垂裕,事變假注書李聖運,記事官趙明鼎·趙雲逵。在魯進伏曰,朝承藥院之批,眩氣以一樣爲敎。卽今聖候,若何?上曰,眩候少差矣。在魯曰,大王大妃殿氣候,何如?受鍼後或有少差乎?上曰,頭部少差,而足趾猶有往來矣。在魯曰,王世子氣候,亦一向安順乎?上曰,安矣。慈殿受鍼,姑令停止,待秋爲敎,此後循例問候,可也。在魯曰,秋節不遠,少俟無妨矣。上曰,予亦已達矣。在魯曰,銀錢節目,已爲出草,而若不依行,則徒作空文,玆未持入矣。上曰,節目則持來,可也。寅明曰,京外銀都不過三四千萬兩,而其銀非九星。今若鑄十星,則太半減縮,今之持難,皆節目外事矣。上曰,陳達,可也。寅明曰,我國錢則只行國中,而若有緩急,則將用銀子。如此之時,何可分八九星?而猝然當勅行,則亦用五六星。臣意與諸宰相議,舊銀則封置,而以新出銀鑄之爲好矣。上曰,已鑄之後,自有可用之道,所謂不便云者誰耶?今則靈城之言,還爲見屈耶?左揆亦動於重臣耶?寅明曰,節目以他事爭之,而非此一事也。宗玉曰,雖以平安監營言之,銀子幾至三十萬兩,而其銀非九星,乃六星。今若改鑄,則必減十二萬兩,不但待勅之需亦減,目前事又多難便之端,豈不憫乎?且以三南言之,專用米錢木,而無用銀之事。今若以十星鑄行,則錢則必賤,而西北銀貨,必多流入於三南。至於兩西,則反爲極貴,譯官輩失利,固不須言,而北京與我國之相好,不過用此銀,譯官輩若令空手而去,則亦安知無弊乎?在魯曰,國家大事,亦憑藉譯官輩爲之,彼言誠然矣。得和曰,臣意亦與左相重臣所見大同。臣則以爲,我國堂堂千乘,不過百餘萬兩,而今若盡出此銀以鑄,則必多減縮。北京所入,一年幾至三十七八萬兩,而且銀則異於錢,此爲罔民之道矣。上曰,向時下詢便否,意槪在矣。萬里行役,人豈願赴?而譯官輩皆樂從,此則大利所在,今此節目草草看過,而此法甚峻,犯之者必多矣。向者米廛人之不爲梟示,至今追悔,而此則權在於下,此一事亦如何?靈城似必多言,向時不來,重臣今旣入侍,彼儒臣亦通達陳白,可也。思喆曰,向時臣則不入,而第難便之端非一,當初主論人朴文秀,到今亦言不便。臣意以爲,決不可行矣。上曰,予謂卿老,而俄者所達,非老也。尙迪曰,臣常時不能經意於此等事務,而旣觀節目,當爲仰達矣。今此鑄銀之命,專由於欲救民間錢荒之弊。然若別有銀山,可以廣鑄,而公私所藏,一時括出改鎔,則銀錢流行,自有竝用相補之益。而雖以節目見之,所謂鑄銀者,不過只就公私日用銀貨,而分星改鑄而已。設廳改鑄之際,多少冗費及奸弊,姑無論。銀之爲用,與錢有異,八包有應入之數,百工有資用之便。而所鑄者初非新礦所加出,則雖有國內國外分星異用之制,臣恐欲使之賤,而其貴固自如,只有冶鑄之名,而未見通貨之效矣。文秀曰,大臣·諸宰所達,亦不能無弊,今之所謂藏銀,不過藏置鉛鐵而已。寶貨自有流行之理,則何可以多入於三南爲憂,而不爲加鑄乎?京外大商,不過數人,所謂貿易者,若利於民,則雖有些少弊端,行之爲可,不利於民,則雖有所益,不必行之矣。凡事不止此一事,以故相臣金堉大同事言之,始則不便,而終爲定行,至今無弊,國家事非一人識見可定矣。今之用銀,還爲不幸,譯官輩,前則給蔘,而其後以銀給之,八包應入,其數自然不少。臣意今無所屈,而旣無根本,則亦以難鑄爲言,若有五六萬兩所出,則必欲鑄之。臣之此言,欲弛人心之漸偸矣。上曰,靈城欲弛人心之言,可謂五十步·百步之間,予意則雖百萬兩,人心巧詐,少無減於前矣。寅明曰,人心巧詐,大運所關,自然如此,亦無如之何矣。上曰,若如此,則三代之治,今豈不難乎?寅明曰,君臣相得,若以三代爲期,則猶爲少康。而若期少康,則必至於亂亡之界,大抵立志不可卑下矣。上曰,此則學問之事,救民之道,陳達,可也。文秀曰,今則加鑄錢之外,無他善策。而若泛言鑄錢,不爲督促,則我國事甚緩,亦難救目前之急矣。上曰,今則在鑄錢而已。寅明曰,常時則設店爲難,而如此事,自有主管而後,可以爲之。今則遂安銅山,付之靈城,以爲就事之地宜矣。文秀曰,畢竟不諧,則主事者必有其罪,臣何必獨任之乎?上曰,此則靈城言非矣。文秀曰,採銅事,頃旣發言於備坐,而銅鐵之多出,未可知矣。上曰,此則同於彊木生水,外方得銅之處,自國若欲採出,則於渠無利,似亦有弊,諸臣陳達,可也。思喆曰,我國旣有銅山,今當採取。而朴文秀旣爲將兵之任,不必親檢,雖使將校輩往見,無妨。且不必一時盡鑄,年年加鑄,自可有裕,儲穀之道,莫如錢矣。應洙曰,當初民槪知採銀採鐵,而不爲採銅,今始知之。國家若欲久採,則臣與崔天若,有所商量,欲改修器械而爲之。渠輩若盡力,則採銅易矣。上曰,器械若易,則私鑄必多矣。在魯曰,私鑄何時無之乎?且於渠有利,則不必自犯重罪矣。宗玉曰,銅則似將多採,見其緖則可知其根之所在,第初頭營爲之時,民何以私自辦備乎?自國宜有區畫之道矣。文秀曰,貧民多耕火粟,若仍土採出,則此輩不至一月,必知銅處矣。宗玉曰,銀店物主,不患不得,此則宜付靈城,從便爲之好矣。文秀曰,大臣之言,臣固當受,而徐宗玉,豈敢言任與不任乎?尙迪曰,筵體何等重大,而徐宗玉·朴文秀,敢於上前,以言語相詰,極爲無嚴。兩重臣推考,何如?上曰,徐宗玉則似不爲怪,而靈城之言過矣。推考,可也。出擧條得和曰,官採則必將紛紜,今於上前,言其任某某,似涉如何矣。常平鐵錢,當初則民豈爲不便?而雖以近事言之,頃者人蔘,旣爲國家之嘲笑,今之銀事,亦已停當之後,非可容易變改。我國事徒致紛擾,亦可慨矣。上曰,頃者靈城,以擇道臣爲達,而此法旣行之後,末終無弊之道,其在一道臣矣。應洙曰,木貴則以純錢上納,錢貴則以純木上納,常平法豈有弊?而我國無行之之理,若有力道臣,則不難行之矣。得和曰,若以純木上納,則當初所納,幾過數兩,而此則專在於守令矣。應洙曰,民皆以錢木參半,而今年木貴,必欲以純錢納之矣。上曰,然則純錢無弊矣。在魯曰,江原道無木,每以純錢上納矣。寅明曰,尹得和所達,誠爲得體。國家凡事,若欲全備,則徒致紛擾,而不能做一事矣。上曰,向者靈城旣達,意謂詳確,而今有此論,今則爲加鑄之外無策,而銅山無東北,專用遂安乎?又用寧越乎?旣鑄則莫如廣鑄,卿等退議,有銅處,使之設店,從便爲之。而靈城當以軍門乎?當以鑄錢堂上爲之乎?寅明曰,此則不必以鑄錢爲名,付之靈城,以軍門爲之宜矣。上曰,設店事甚爲重大,遂安銅山,依大臣所達,付之靈城君朴文秀,使自從便爲之,而設店草記,則自備局爲之,可也。出擧條文秀曰,此則非臣職責,畢竟當付度支,而惠廳堂上,亦爲入來,相議爲之宜矣。上曰,卿言亦然矣。尙迪曰,今此銅山之許民採出,實出於利用之道,而此路一開,奸細無賴之徒,易爲招集矣。雖以明史見之,流賊之出,多在於此等設礦處矣。宣廟下敎有曰,鑿開混沌混沌死,鑿開銀穴人可死。聖祖此敎,實非偶然,而亦宜所可體認者矣。上曰,儒臣之言,亦有見,而聖祖且有立馬吳山之敎矣。寅明曰,臣亦知設店爲重,今不必多設矣。尹得和以鑄銀無實爲言,大體甚是,而凡事何可一定,惟利於民而已。尙迪曰,國之安危在出令,令不可不信。而雖以今日事言之,一筵臣以鑄銀事陳達,則上自大官,下至諸宰,未能熟講便宜,卒乍應對,下殿之後,旋有不便之論,而容易變改。如是之故,王言無以必信,而只益筵體之一場煩聒而已,臣嘗慨然於斯。設有獻計之臣,不宜卽席斷行,必令諸宰退議,然後仍令上殿,而各陳所見,以俟裁擇宜矣。上曰,儒臣之言,大體誠是矣。今以軍門事,俄允而又止,則外方所聞,豈不煩屑?而漢高刻銷,亦有之矣。寅明曰,江參,右相每言變通,而今則江界外,無出參之處,此亦難矣。上曰,向時以此有言,而左揆亦欲止之矣。寅明曰,百物艱辛,今若阻抑,則民多有弊,付之靈城,當使改正矣。文秀曰,當觀來頭,而儒臣所達亦然。今以戶曹言之,不無有利之事,而畢竟做措國事誠難矣。上曰,此非欲止之事也。在魯曰,犯越人金時宗等一案,當初我國以立斬擬律,而彼國降律爲絞,且使之俟明年秋審處決,故未卽行法而待之矣。昨年秋審後,禮部咨文,又爲出來。而有曰,會同九卿·詹事·科道等官,議奏以爲,金時宗等,因貧不資生,私越疆界,與內地居民,同夥行獵,竝爲無匪別情,金時宗·金同德·金大龍·申汝正,俱應緩決奉旨。亦曰,金時宗等,俱着監候緩決云云,咨內語意,殊不分明。而當初李樞,持前咨出來時,彼國物議皆以爲,秋審時必當得生云,而此咨又以緩決爲言,必是貸死之意。故臣等以時宗等越入彼地,仍留居生,削髮變服,便作胡人,此與尋常犯越尤異,雖拘於彼令,不得行法,亦不可不打殺之意,陳達矣。今日始取前後彼我咨文,詳見本末,則己未咨改斬爲絞時,已有旣經刑部改議緩決之語,則辛酉秋審會議時,俱應緩決云者,槪以刑部緩決之絞律爲是之意,似非貸死之謂。故與僚相及諸宰相議,則所見皆同,而招李樞更問之,樞則以爲,必是貸死之謂,臣意則終未見其然矣。金時宗等處絞事,卽爲行會本道,俾卽擧行,一邊撰送回咨,而不必分明說去,循例謄書彼咨於上頭,其下只以依咨內辭意擧行之意,措辭入送宜矣。上曰,不必明書擧行之律名,只依此爲之,可也。在魯曰,金大龍·朴萬守之罪狀,以本國咨文見之,少無輕重,而當初彼咨中,大龍則入於絞秩,萬守則別爲論理,使之徒三年者,殊未可曉。雖然旣遵彼咨擧行,則朴萬守,不可强置之死,徒年則太輕,減死嚴刑遠配,恐爲得宜矣。上曰,依爲之。出擧條在魯曰,犯越事應送咨文,有三度,而亦當有謝表,故頃以表咨,一體付於節行之意,定奪矣。諸議以爲,彼咨出來,或有經年者,或有已過半年者,回報之咨,不當若是遲滯。咨則先付於皇曆齎咨官便,表則付諸節行爲宜云,此言誠然,故敢達矣。上曰,依爲之。出擧條在魯曰,今月將盡,都政無期,政院或擬請牌吏兵判矣。寅明曰,頃者首相已達,今無可言,而鄭宲疏,以無一可取,斥吏判,而鄭錫五爲人,多有可取,且甚廉簡。兵判則雖謂之驟擢,而旣已經歷三軍門,三除此任,則豈可斥以白面綺紈乎?臺疏必欲有永塞之意,而亦豈可以一言棄之?然而兩人之一伸廉隅,斷不可已矣。上曰,此則似當一伸廉隅,首揆之意亦然乎?在魯曰,似固然矣。上曰,冢宰·司馬之任甚重,而大臣之意如此,姑爲許副,可也。抄出榻敎在魯曰,臣頃達臺言不可重罪之意,而末梢削職,亦甚不輕,外議則以臣無一言爲非,右相之意亦然矣。上曰,予以冢宰爲任爲重而然,非爲二人也。鄭宲疏中司馬光禁六條事,頗有不滿大訓之意。予痛惡黨習,以時象字改之,而渠以頃者大訓,謂予費辭氣,極爲無嚴。予之削職,於渠薄罰,時象二字,渠安敢用之於章奏乎?在魯曰,近來無求言之事,而如或一干於時象則罪之爲敎,君德勉戒之外,若或論人,則自然歸於時象矣。上曰,天災時變,固予否德,此固當言。而渠以大訓,謂予費辭氣,又以時象字論之,予非好勝而然,鄭宲事極非矣。頃者首相旣達,予之處分,特以首相之言,只爲削職矣。寅明曰,三司旣論大臣,則至於吏兵判,治亂安危所係,若不言得失,則亡國之兆也。又欲逐所惡之人,則亦亡國之弊也。若治二弊,則人莫敢矯其非,而此弊尤大矣。鄭宲疏,臣雖不見,而以論吏判事亦過矣。頃者許采疏臣見之,其時亦言其非矣。上曰,鄭宲之意,猶在於大,而吏·兵判事猶輕,渠是誰家之子乎?金聖應則初爲兵判時,領相有達,雖過於兵判,足以擔着爲言,予亦知決不以兵判書銘旌矣。尙迪曰,向日鄭宲處分時,適當召對入侍矣。其時聖批中,有是可忍孰不可忍等敎,而臣等未見原疏,故不知聖敎之緣何語致此擧,未效一言矣。今伏承聖敎之論鄭宲疏語,臣愚死罪,此固出於臆料之敎矣。鄭宲之論吏·兵判,殿下若知其非出公心,則以此勘罪固可也,大訓大諭之下,若或一毫不滿,而疏語有指的處,則痛懲之亦可也。而只以情外之言,作爲罪名,不但言者自阻,亦恐言路之杜塞,未必不由於此。此莫非殿下先着一私字,而徑加疑阻之致。臣意則凡於聽言之際,卽其言而曰是曰非,物各付物,則自有公看處矣。上曰,儒臣之言似然,而公私字亦私矣。其日予於處分時,秉筆之臣,越見儒臣有必欲言之意,而儒臣終無一言,故予謂處分過中,今果言之矣。鄭宲頃以臺諫常參時入侍,予甚顔熟,問之則渠以蔭官入侍爲言,渠雖爲桂榜,予豈知之?見榜後予知之,渠若善爲,則豈有此下敎乎?近來時象字,予亦不言,中官一名,字雖不同,而予嫌其叶名,使之改矣。儒臣以予爲私,而凡事隨其言非之,則予亦無疑,此則比如姸媸之自見於鑑,予特言其見者矣。尙迪曰,俄以伊日處分時,臣等無一言爲敎,而以未見原疏之故,自然如此矣。是可忍等敎,此固人臣難容之罪,而以情外之言,便以爲罪,此豈處分之得當乎?臣意莫謂在下者各有黨目,而殿下先忘群下一黨字,就事公看則好矣。殿下試思之,大訓之後,彼此爭論,自已妥帖。凡於目下事,勿論朝政與論人,使之各陳所見,以存不失和氣之意,而自上辨別公私,處分得中,則氣像自至和樂,而一或有意必之私,發於辭令,則群下安得不自阻乎?殿下雖使之盡言,而雷威所迫,不敢仰達矣。上曰,此則予當甘受而處之,金尙迪敢以黨字仰達,此則非矣。遞差,可也。抄出榻敎寅明曰,若自然至於無黨,則誠爲美事,而若使之無黨則亦難矣。儒臣所達,雖涉太過,而亦自眞率沖淡中出來,聖上不必深過矣。上曰,予豈以一言之差輕,遞儒臣。而渠雖爲黨論,予若問之,則對以有之,不害爲直,而不以實對,則亦小人也。旣無下問,而敢以黨字仰達,此欲引鄭宲之意也。向時鄭宲論右相,予初見其人甚疏率,如彼之人,豈論大臣爲言?而今見其疏,可謂甚矣。金尙迪則多年任使,予豈不知?而其人品甚傑,所達不擇,予固飭勵,非有深意矣。寅明曰,頃者許采疏雖非,而處分則過矣。上曰,許采之論一吏議,削黜雖過,而任珽初不識何狀,予之特除何意?鄭錫五之迂疎,予知其見飭,而兵判則指以戚臣。至於元景夏,則不論宲之心,欲以一筆論三人,而渠自不敢耳。任珽則其時爲政屬耳,雖有引黨之心,奚暇爲之乎?許采用意,誠無據矣。寅明曰,任珽爲政若不善,則豈以特除不論乎?大體所論,不過吏議,而處分過矣。上曰,予之用意,欲用三黨,頃者已諭之矣。先朝見姜鋧·洪萬朝之入侍,深以爲喜,卿等亦諒予之苦心矣。予欲某條爲之。而任珽比如巨海一葉,予見許采疏,心中甚笑,以爲蠹上生蠹矣。至於今番萊·灣二倅薦望,予不無慨然於卿等。雖以承旨望見之,如當悤遽時,則未及盡閱,落點後見其入侍者,則或知之矣。予近來甚慳亞長之稍升,洪啓裕則面貌恰似其叔,予欲升拜亞長。而至於吏郞,則一經舍檢,可以升品,而今番之以吏郞升資,似當不然。在今承旨望外,軍銜堂上亦多,何必以新資?且卿等諒予除吏議之意,而今者所爲,實非所望矣。在魯曰,廣州·水原,雖以宿薦爲之,而萊·灣則必擬以新薦矣。上曰,萊·灣二窠,乃吏郞薦,非備局薦也。寅明曰,俄於兵判事,聖上至以有加於此爲敎。兵判何等重任,而猶有歇看之意,過此之敎,不無激動之慮,此則宜可審諒矣。上曰,然矣。在魯曰,殿下之病,在於明察,此後文字,勿爲過看,辭令亦務篤重,是臣等之望矣。上曰,今則精神已減,自無此弊矣。在魯曰,畿內年事,不免凶歉,而加以流民大集都下,民人方甚窘急。且癘疫無前,死亡無數,閭間便同亂離形狀,此時何可爲侵擾之事乎?推奴徵債,外方則因狀請停塞,故奉行朝令,而京中則諉以未有朝令,如前爲之云。此後則秋成前一切防塞之意,明白申飭,如有不遵朝令者,隨聞重勘宜矣。上曰,依爲之。出擧條思喆曰,王世子入學後,國朝御牒及璿源譜略,卽當修正,而取考各年謄錄,則只以入學一事,無設局修正之事矣。前頭冠禮及嘉禮不遠,其時一體修正乎?抑卽爲修正乎?敢稟。上曰,姑觀來頭,過嘉禮後爲之,可也。出擧條上曰,頃日掌令尹植所陳癘祭·埋葬等事,其果申飭爲之乎?寅明曰,閭巷則無此例,而姑觀日後爲之矣。應洙曰,今則李延德入來,可以問笙簧矣。上曰,李延德方入直,則注書出去招入,可也。在魯曰,今則日勢已暮,後日從容入侍宜矣。上曰,然矣。諸臣仍退出。
上在昌德宮。停常參·經筵。
李善行,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,連日監察茶時,事甚未安,正言閔洙彦,引避退待,已至累日,尙未處置,處置歸於憲府,而無行公之員,除在外未署經外,掌令尹植,卽爲牌招,何如?傳曰,允。
李世璡,以禮曹言啓曰,太廟展謁,每年春秋定式,取稟矣。今秋展謁吉日,以何間推擇乎?敢稟。傳曰,纔行展謁,以旬後擇入。
又以禮曹言啓曰,太廟展謁,取稟草記。傳曰,纔行展謁,以旬後擇入事,命下矣。卽令日官推擇,則今七月十六日爲吉云,以此日定行,何如?傳曰,以此日擧行。
又以侍講院言啓曰,本院上番,連日姑降入直,事甚未安。司書·說書·兼說書有闕之代,待開政,以在京無故人差出,待下批,仍卽牌招,以爲推移入直之地,何如?傳曰,允。
有政。吏批,判書閔應洙牌不進,參判元景夏進,參議未差,同副承旨李善行進,以閔應洙爲吏曹判書,朴文秀爲兵曹判書,鄭錫敷爲監察,李衡萬爲正言,徐宗玉爲刑曹判書,嚴瑀爲說書,權祐爲掌令,趙遠命爲副提學,朴弼傅爲執義,李壽海爲司書,金相良爲溫陽郡守,閔百行爲副修撰,李成中爲吏曹正郞,義州府尹洪啓裕,東萊府使鄭履儉,令加通政加資事,承傳,崇仁殿假監鮮于說,訓鍊提調朴文秀,御營提調朴文秀。兵批,判書朴文秀未肅拜,參判尹得和病,參議趙尙命入直進,參知吳遂采病,同副承旨李善行進,僉知單金尙魯,以鄭錫五·金聖應·金尙迪爲副司直。
備邊司望,禁衛大將朴文秀。
李世璡啓曰,御營大將朴文秀,移拜兵曹判書,所授御營大將命召,今方親納,當爲修正密匣以入,而將兵之任,不可無一刻摠察之人,何以爲之?敢稟。傳曰,訓將摠察。
又啓曰,御營大將之任,訓將摠察事,命下矣。訓鍊大將具聖任,卽爲牌招,以爲聽傳敎之地,何如?傳曰,允。
吏批啓曰,新判書閔應洙命招,同參政事,何如?傳曰,允。
又啓曰,判書閔應洙牌招不進,參議未差,小臣獨政未安,何以爲之?敢稟。傳曰,仍爲之。
兵批啓曰,新判書朴文秀命招,同參政事,何如?傳曰,允。
李善行,以刑曹言啓曰,京居出身梁重宅,今四月間,其弟拏宅妻李召史縊殺之說,風聞喧藉。故自本曹,重宅兄弟及應問各人等捉來,多般究覈,則重宅之戕殺李召史情節,極其狼藉。卽令京兆,依例初覆檢,則初覆檢狀中,俱無明的之實因,只論面部身體之異色,亦不可無可疑之端,而已經累朔之屍檢驗,尤不可不十分詳審。依受敎發遣本曹郞廳與醫律官,使之三檢,何如?傳曰,允。
掌令尹植啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭竝見上新除授司諫院獻納李成中,時在京畿砥平地,請斯速乘馹上來事,下諭。答曰,不允。下諭事依啓。正言閔洙彦,以臣於病伏鄕廬之日,伏奉諫省除旨,有馹召之命,感激惶隕,宜卽趨承。而顧臣素患痰眩之疾,越添於輪行毒感之餘,首尾數旬,出入死生,强起登程,實無其路。頃當太廟親行之時,不得不追身於陪扈之列。臣分都虧,罪戾山積。且於憲臣之疏,尤有所萬萬惶蹙者,其疏盛論臺臣,臺臣在外之弊或謂之妙方,或謂之坐待變通,終則曰非吉祥,疑人太深,遣辭甚迫,容易句斷,不少相諒。臣固不欲費辭自辨,而其爲衣冠之羞則極矣。噫,近來在外之弊,固亦臣之所嘗慨然者,而今反以此,受疑於人,被其詆斥,乃至於此,有若無端在外,設計圖遞者然。言之雖易,當之者,寧不危哉?伊時在外,雖若不止臣一人,而類皆遐鄕篤老之人,遠道遞來之官耳。居在近畿者,更無他人,則其所譏斥,雖不斥言臣名,而指意所歸,自然撞着於臣身。其何諉以泛論,而揚揚冒出,以益淸朝之羞恥,四方之嗤點也哉?昨始轝疾入城,敢此詣臺自列,引嫌而退。憲疏譏切,槪出泛論,不可以此,强獨爲嫌,請正言閔洙彦出仕。答曰,依啓。
持平金尙喆疏曰,伏以臣母病危㞃,情私至切,來在臣父任所,月日久矣。不意恩除遠辱,繼以馹召且降,榮光所被,州里俱聳,北望雲天,感祝而已。噫,國家所以設置三司,其責至重,固非如臣譾劣所可叨冒。而且臣從兄臣尙翼,方帶諫長,尙迪,方在館職,臣又猥添憲御,論以公格,雖無通避之嫌,在臣私義,冞切懍惕之憂,則勿論不稱之實,此爲必遞之端。而抑臣情理,且有萬萬悲苦者。臣母痰火之症,已成積痼之疾,逐歲增加,發作無常,通計一月之內,殆無一日之安。近又重經輪疾,舊恙添頓,寢食全失,眞元益爍,懍懍床簀,氣息難支。而臣以孑然單身,纔又喪耦,飮食起居,無復婦女看當,獨臣一人,左右扶護。則使臣而有一息之離,誰復將護於病母之側耶?種種私懇,雖不敢盡溷宸聽,卽臣情境,親戚之所共傷,朋儕之所共悉也。趨走供職,實無其路,而久稽恩召,冞增惶恐,玆從中路,拜章徑歸。仰惟聖慈,以敦孝之治,錫類之仁,倘蒙察臣之情,遞臣之職,得以專意救護,則實天地悶覆之至德也云云。答曰,省疏具悉。爾其勿辭,俟其少間,上來察職。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大殿·大王大妃殿·中宮殿·賢嬪宮,藥房口傳問安。答曰,知道。大殿·中宮殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
藥房都提調臣金在魯,副提調臣李益炡啓曰,伏未審日間,聖體若何?眩氣其或漸有所減乎?今日臣等率諸御醫入診,詳細承候爲宜。大王大妃殿氣候調攝之節,更何如?足部症候,漸或有差減乎?今日受鍼,前已稟定時刻,依前定以辰初乎?臣等不任區區憂慮,敢來問安,竝此仰稟。答曰,知道。慈殿足部氣候受鍼事,已下敎醫官,依此擧行,予則眩氣一樣,勿爲入診。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
京畿監司啓本,判府事兪拓基月廩,不爲領受事,傳曰,令本道,更爲輸送。
上在昌德宮。停常參·經筵。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,副提調臣李益炡啓曰,伏未審夜來,聖體若何?眩氣往來之候,其或有所減乎?臣今日不可不率諸御醫入侍,詳細診察,兼有稟定事矣。大王大妃殿氣候調攝之節,更何如?受鍼後,諸症候漸有差減之效乎?今後受鍼,當更待下敎擧行矣。臣等不任區區憂慮,敢來問安,竝此仰稟。答曰,知道。慈殿氣候,已下敎,而予則眩氣一樣矣。依慈敎,二三日後入侍稟定,丸劑依前加入,劑入一劑宜矣。口傳下敎曰,今日啓辭,似以慈殿症候,欲有稟定,而予有所思量,且杏仁膏,付粘屬耳,姑觀一兩日,再明入侍稟定宜矣。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
備邊司薦望,御營大將,金聖應·朴纘新·尹宅鼎。
李善行啓曰,新除授御營大將金聖應,卽爲牌招,傳授命召,何如?傳曰,允。
南泰溫啓曰,假注書洪吉輔,已過三朔,今姑改差,何如?傳曰,允。
鄭俊一啓曰,卽伏見濟州牧使安慶運狀本,則着銜字畫麤大,已極未安,奏御事體,至爲重大,而措語冗雜,多不審察,至於內局藥物之請,尤涉猥越,不可無警責之道。推考,何如?傳曰,允。
傳于鄭俊一曰,童蒙先習序文,頃日都承旨入侍時製下事,下敎矣。今者製下,而序文亦有吐,承旨·儒臣相議懸吐,前前大提學·藝文提學,使之反繹矣。皆已在鄕,故今又反繹以下,令寫字官書之,而一依經書諺解,諺文·眞書,相雜以書入啓。御覽後,入梓開刊字大小,一如本文字樣。
李世璡,以弘文館言啓曰,新除授副提學趙遠命,時在京畿楊州地,經筵入番事緊,請斯速乘馹上來事,下諭。副修撰閔百行,除拜屢日,不爲出肅,卽爲牌招察任,何如?傳曰,允。
鄭俊一,以慶德宮修理所言啓曰,各殿各堂以下內各司已始役之處,幾盡修改,郞廳監役官及諸色工匠軍丁,自今日竝皆罷遣,而未始役之處,依定奪待秋擧行之意,敢啓。傳曰,知道。
上在昌德宮。停常參·經筵。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于李世璡曰,序文有下敎事,承旨·儒臣,先爲入侍。
傳于鄭俊一曰,李延德,使之入侍于宣政殿,今來笙簧及笙簧,持來典示,待令于政院。
李世璡啓曰,藝文提學元景夏牌不進,從重推考傳旨,今方捧入,而特招之下,如是違牌,事甚未安,更卽牌招,何如?傳曰,允。
鄭俊一,以吏曹言啓曰,今此宗廟秋享大祭終獻官行副司直徐命九·行副司直柳綎,實預差啓下矣。徐命九遭妻喪,柳綎身病方重,今日肄儀時,勢難備員,不得已以原興君煦,改付標以入之意,敢啓。傳曰,知道。
又以戶曹言啓曰,依傳敎,右議政趙顯命去三月·四月·五月·六月,今七月合五朔祿俸,令倉官更爲輸送于本家,則以爲雖已撤單,未及肅命行公之前,不當冒受常祿云。祿俸又不領受,何以爲之?敢稟。傳曰,令倉官更爲輸送。
刑曹判書徐宗玉疏曰,伏以臣於日昨,力疾登對,凜然垂死之狀,業已聖慈之所俯燭也。半日跪伏,神思錯亂,及其罷出,而所患諸症,一倍添劇,急歸私次,雜施灸藥者多日,而有加無減,轉見危厲。此際忽伏聞秋曹新除之命,病裏惶悶,不省攸處。蓋臣狗馬之疾,首尾兩年,訂狀奇怪,雖幸而至今不死,癃痼尫碌,已成廢人。所帶一二兼任,猶患其曠隳,況此詞訟劇煩之地耶?抑臣有慙恧而不自安者矣。春初嚴譴,莫非鐫誨之恩,前後開釋而慰藉之者,又出常例,則臣雖愚迷,寧不知感?今於日月稍久之後,敢爲是撕捱,而但念如臣不肖,最蒙殊知,前旣拔擢於衆人之中,旋又畀之以銓衡之重。而顧其見識不逮,牽掣多端,曾不能恢張公道,以副臨殿之飭敎,臣誠死罪,何以自解?中間職名,係是閑漫,臣固仰感甄收,祇謝恩命,而至於大理之任,其責許重,則豈以釁累之餘,復廁任使之列,揚揚而不知恤哉?此所以撫躬踧踖,不敢爲冒進之計,非但疾病然也。伏枕奄奄,今始略入文字。伏乞聖慈,俯垂諒監,將臣新授職名,亟賜遞改,以安微分,以保殘喘,幸甚。答曰,省疏具悉。卿勿過辭,察職。
江原監司趙明謙疏曰,伏以臣情迹危臲,疾病侵尋,杜門郊坰,自甘冗散,不復有當世之念矣。東藩按察之命,遽下此際,臣誠惝怳悶蹙,歷累日而不能自定也。噫,方岳之任,委寄甚重,無論閑劇,固非人人之所可僥冒。臣本愚魯,百無一能,其於承流宣化之責,本不足擬議。況臣之從前疐跋,實祟於榮塗雄藩之間,積困酸齒,餘悸薰心。縱使臣不能引而自廢,區區之願,亶在於低徊郡紱,少效涓涘之報也。顧今關東一路,是何等時,而可以屬之於臣耶。噫,荐饑之餘,承以毒癘,流離札瘥,殆無孑遺,公私俱竭,虞憂靡極,目擊耳剽,可想其末如之何矣。雖使今年,得以豐熟,通才任其懷集,尙恐其無以擔荷而振刷之,如臣生手疎才,其何能救得其萬一耶?目前情病之外,惟此爲□□□,臣若貪戀恩榮,冒沒强策,遂至於僨敗而後已,則臣身縱不足恤,其於負朝家委畀之意,缺一方生民之望,何哉?百爾思量,決難承膺,玆敢悉暴微悃,仰瀆宸嚴。伏乞聖明,特察由中之懇,亟降許遞之音,以重藩任,以安私分,幸甚。答曰,省疏具悉。卿其勿辭,速往欽哉。
吏曹參判元景夏疏曰,伏以臣素有痰癖奇疾,每値夏秋之交,如期發作,幾死僅甦,于今十數年矣。日昨候班,暑瘧猝劇,塊氣上升,昏塞帠遝,人事莫省,委頓床褥,病勢危懍,吐瀉兼發,度數無算,雜施鍼藥,了無分效,實有頃刻難支之憂。此際提學召牌,儼然辱臨,以此症形,萬無强起趨承之望。荐違嚴召,罪合萬死,玆敢倩人構疏,仰暴危懇。伏乞聖慈,俯賜矜諒,亟削臣職,仍治臣罪萬幸。答曰,省疏具悉。卿其勿辭,調理察職。
修撰李昌誼疏曰,伏以臣頃以老母病劇陳籲,伏承救護之恩批,感激鴻私,無所容措。而第臣母年老病綿,雖多般調治,症形有加無減,其在人子之情理,決無離側供仕之望。伏乞聖明,亟命鐫遞臣職名,以便救護,是臣區區之望也。抑臣例帶春秋兼銜,與本館同知事鄭羽良,有娚妹應避之嫌,乞令該曹照例稟改,千萬幸甚。答曰,省疏具悉。所陳者令該曹,考例稟處。爾其勿辭,調理察職。
檢閱趙載德疏曰,伏以臣頃蒙恩暇,歸省父病,仰戴錫類之仁,曷勝感祝之私,不敢久淹,還次屬耳,日昨政,臣父新除館職,館職例有春秋兼銜。顧臣所帶記事之任,揆以法例,在所當遞。伏乞聖明,亟命該曹照例稟改幸甚。答曰,省疏具悉。令該曹稟處。
正言李衡萬疏曰,伏以臣庸愚,前後累玷臺端,而未能一進讜言,畢竟論碎小事,而又未能挽聖心,嚴敎遂下,至有爲臣子所不敢聞者。臣惶懍震薄,俯仰而無所因極,未幾收敍如舊,則已非負罪之臣所當得者。今玆諫省之命,又奚爲而至也?臣誠惝怳愕怡,不識其何說。噫,臣固庸陋無才能,而獨其愛君如愛父之心,得之於性。常觀世之人,則知愛其身而不知愛其君,或黨比阿諛,以背公而營私者,則未嘗不中心憤然,至欲眥裂,是槪秉彝者然也。曾在乙卯夏,臣始以假官,入侍虞殿,賡載之盛,適在伊日。臣亦受命聯進,則乃殿下奬之以寓諷,諭之以有感,仍又勉之以竭忠。龍光咫尺,玉音諄勤,而時夜已深,燭色煌煌,臣九頓以拜,有淚盈面。噫,自是日臣已無此身矣,及至戊午,因臣上章事,殿下降諭於臣父,而聖敎又數十言,欲臣無黨,誨之戒之。噫,是黨者,卽臣所嘗痛疾者,而又聖君敎之,而老父宣之,苟有人心,敢忘此事?遂父子相對,感泣銘鏤。臣之愚,竊嘗妄謂黨之所以爲黨者,無他也。所好者,則有非而容護之,所不好者,則有善而非軋之,不以國家大體爲念,而只廣樹親,援爲區區自家之計者,是黨也。是世道所以常受害,而古聖人所以惡之者也。若反是者,非黨也。但黨與非黨,只分乎一心公私之間,其幾甚微,固自難見,以故人臣之勉以無黨,君上之敎以無黨者,其名則誠是也。而有或一分差謬,則以公而非公者,冒得無黨之名,似私而非私者,反陷爲黨之誅。天下事病敗,又每每在此,此亦不可忽也。若臣向來所論,不過是元景夏·洪象漢一時冒出之小失耳。夫象漢,是臣同硏親友,而情好無間,卽人之所共知者,景夏,亦臣所嘗善者,毫毛無怨憾,亦人之所共知者。於是乎論其小失,固何嘗近似於黨私?而聖敎乃如此,臣愚迷終不能自悟,臣誠死罪。或者聖上所謂之黨者,乃與臣所謂黨者不同。一有人彈論人者,則不說其心公私,其言當否,一例以黨論論之,期使朝廷之間,無復有一言,則是固非臣攸計耳。昔宋神宗有言曰,每用一人,論議紛紜,是豈朝廷好事?司馬光進曰,是乃朝廷好事,無言,非好事。噫,臣之所言,至微小誠,不敢謂之言也,而或恐聖上,循是道而行,其所以去百年黨論之害者,不過使之無言而已。則黨之害,未必去,而方生之害,又將有烈於黨者,忠直消而讒諂昌,讒諂昌而朝廷壞,其流之害,至有不可勝言者。臣嘗中宵徒壁,反復以思,誠不能無憂於天地之大,日月之明,而寸心激昻,有不能自已。殿下至聖,苟將黨字之義,更加參究,則明睿所透,其必有瞭然於中者,而世道之幸,國家之福,亦將有以基於是矣。區區之憂,竊以是禱祝也。若其種種情地,非所敢言,而亦何敢略而不言,有若放冒者之爲也?噫,洪象漢二疏,噴嚷字字,出於常理之外,漫漶頭勢等語,臣誠不知其何心。臣若呶呶相辯詰,則亦近於尤而效之,臣不欲爲也。元景夏,乃能受而爲罪,其言固好,果以臣言爲戒,猛加自勵,則方見是受而爲罪之實,而若徒言而已,則臣未見其可也。雖然,是宜付之一世公議,臣何必復事辯難也哉?噫,近來臺閣,氣力甚懦,氣力懦,故上輕之,上輕之故,下㑥之,言日以不行,而臺閣日以不重,是槪如臣者,苟然備數,以致如此。嗚呼,豈不愧哉?臣旣言一微事,遭此顚沛,正所謂不信乎友,不獲乎上者。蹤地臲卼,已無餘地,官職去就,初非可論。如是而猶復冒進於臺垣一步,則是眞不識廉恥者,堂堂淸朝,尙容有此?伏乞聖明,將臣所帶,亟行刊削,仍勘臣罪幸甚。答曰,省疏具悉。爾其勿辭察職。
壬戌七月初四日巳時。上御宣政殿。承旨·儒臣入侍。右副承旨鄭俊一,副校理尹光毅,假注書朴垂裕,記事官閔百昌·趙雲逵,弼善李延德,追後入侍。上曰,童蒙先習序文,不無差誤字,故改之矣。儒臣讀草本,而承旨隨書,可也。上曰,李延德入來,則注書出去招入,可也。臣垂裕,奉命出來偕入。上曰,元景夏,素是讀書博覽之人,似必精詳於經文吐解矣。藝文提學,牌招儒臣出去,參看釐正,可也。出榻敎上曰,世子言童蒙先習,旣已習讀,而侍講官,又請講讀,甚支離云,予聞其言,甚純朴,故笑之矣。上曰,注書供職,今幾月矣?俊一曰,已至三朔矣。上曰,如此流金爍石之時,雖新進,久當劇役,不亦難乎?向者下敎,爲其數遞,而此後使守三朔之規,循例爲之,可也。光毅曰,昨日童蒙先習御製序文,下院之後,旣有諸承旨相議懸吐之命,則宜卽齊會懸吐,而今日有不爲仕進承旨,其在事體,極爲未安,推考,何如?上曰,依爲之。出擧條光毅曰,本館番次近甚苟簡。卽今上下番外,只有修撰閔百行,而以牌不進禁推,在外儒臣,其數至於四人,而除拜累月,尙無變動,自政院,催促上來,何如?上曰,在外儒臣之尙不上來者,其在事體,極爲未安。踰限不來者,自有定式,而且有三令之道,如是下敎之後,又不卽上來,則直捧禁推,自政院,各別嚴飭,可也。出擧條光毅曰,臣於前校理金尙迪特遞事,竊有所慨然者。伊時僚臣所達語脈,雖未知其果如何,而蓋聞以奏達之際,語及黨字,至有遞差之命,臣意則誠爲過重矣。蓋黨之一字,初非可諱。聖上每以祛黨爲敎,而外間黨習,愈往愈甚,獨殿下猶未盡燭耳。若明知其有黨,而不以實對,則此豈無隱之義乎?僚臣所達,亶出憂慨,設有語言之差失,此不過辭不達意之致,只當從容誨責而已,何可以此,至於特遞乎?上曰,金尙迪所達黨字,亦如儒臣所達,似出於無隱,而但不待下詢,豈可以黨字,謄諸筵奏乎?儒臣所達,不無意見,遞差傳旨,以從重推考,改付標以入,可也。出擧條俊一曰,儒臣所達誠然。頃者金尙迪之言,出於憂慨無隱之狀,而只緣辭不達意,致有嚴敎矣。光毅曰,聖上每以公平用人爲敎,而近來只隨其城中勢閥而用之,在外寒畯之士,雖有才而莫用,此亦由於黨同之致矣。上曰,我國規模甚狹,故頃以萊·灣兩薦事,有所慨然於大臣矣。光毅曰,此則在於聖明矣。光毅曰,御製序文中,以誠敬二字,爲一篇之綱領,臣以堯·舜之道仰勉,而治道之要,不越此二者中,體念好矣。上曰,是矣。鄭玄十三經註有之乎?儒臣先往政院,與藝文提學,商確,可也。光毅曰,此乃儒臣之責,會于玉堂參互宜矣。上曰,依爲之。而一件書入,一件出付芸館,可也。上曰,李延德進來,爾見今行,笙簧之得來者乎?延德曰,其制大略與我國同矣。上曰,向者南原君使行時,聞以松脂與蜜,付之于孔矣。李匡德時,亦得石以來,今行之得來者非石云,何者爲是乎?延德曰,臣問之黃世大,則以爲五音石云,而傳記中無出處,臣今始見之矣。上曰,注書出去,招黃世大,持入笙簧竽,可也。臣垂裕承命出去招入。上曰,簫亦有十二律乎?延德曰,十二律四淸聲,一如笙簧,經傳所載,形如鳳翼者此也。樂學軌範中,雖有之,而不言其吹之之法矣。上出示無管之匏,而上面及底皆有孔。延德曰,此與笙簧少異,曾所未見矣。上使問于典樂黃世大。黃世大曰,似是竽也。上曰,黃世大專力於笙簧,而竽則不能詳知,冬至使行,更當入送矣。延德曰,若更送,則自可習知矣。上曰,英廟朝雅樂大備。朴世茂嘗言禮樂文物,燦然大備,而今則雅樂盡亡,此不在於樂,亦在於人。夏禹氏聲律爲度,若入淸廟,則周旋拜跪,亦自樂中出來,雅樂甚重。今日之召入李延德者,意槪在矣。今者童蒙先習序文中,書以成終始之工,亦有意焉。此後郊廟所用雅樂,依此件釐正,一件置于內殿,爲先廣造數件,使李延德,往來樂院,俾有終條理之功,可也。延德曰,樂院有提調及郞官,臣不必爲之矣。上曰,親承下敎奉行,則何可爲嫌乎?延德曰,小臣惶恐敢達矣。聲音與政通,凡諸雅樂,豈非帝王之所可留意處,而樂之本,德是已。殿下之懋德,如堯之克明,舜之允協,則天地之和,自然相應。知樂如夔者,亦將應運而生,仰贊聖化,以盡制作之盛,鳳凰來儀之美,可以致之矣。小臣區區之意,聖上旣修德矣,益加懋實之工,日新又新,謂至於堯·舜,是亦所望矣。上曰,所陳質實,可不體念?今旣陳戒于予,以是輔元良,可也。予取其質實之人,故頃以林錫憲爲桂坊者,取其人矣。俊一曰,延德甚忠樸,故其言亦如此矣。上曰,承旨進來書之。傳曰,雅樂,頃者不爲詳盡釐正者,旣已釐正以來,令上手雅樂造成廳郞廳李延德,往來看檢于該院,郊壇凡諸雅樂,竝爲依新釐正校正,該院堂郞,亦爲眼同檢飭事,分付掌樂院。出榻敎仍退出。
上在昌德宮。停常參·經筵。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯·提調趙尙絅·副提調李益炡啓曰,伏未審日間,聖體若何?眩氣往來之候,其或有所減乎?今日臣等當依下敎,率諸御醫入診矣。大王大妃殿氣候調攝之節,更何如?臣等不任區區憂慮,敢來問安,竝此仰稟。答曰,知道。慈殿氣候,當下敎于入侍,予則眩氣一樣矣。口傳下敎曰,脈醫,只首醫入侍,鍼醫則多數入侍。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
又啓曰,備邊司郞廳來言,今日賓廳坐起日次,而無時急稟定事,頉稟。傳曰,知道。
又啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李善行,以弘文館言啓曰,本館下番闕直,事體未安,校理金尙迪,旣有從重推考之命,副修撰閔百行,旣已帶職蒙宥,竝卽牌招,以爲推移入直之地,何如?傳曰,允。
假注書洪吉輔改差代,朴師訥。
鄭俊一,以備邊司言啓曰,國家鑄錢,爲便民間行貨,而近來鑄錢衙門,專以取剩爲急,錢樣漸次薄削,大不如前,一向如此,則未必無隨手粉碎之弊。當此京外加鑄命下之日,不可不嚴加飭勵。日前北關新鑄錢,看色次上送者,固已慮其太薄,而近聞流入都下行用之錢,尤爲薄劣,僅具制樣,旣無久遠行用之勢云。荒歲殘營,力綿事急,雖未免致此苟簡,而其在懲後之道,有不可全然無飭。該道監司及御史,竝推考,此後繼鑄者,切勿如此之意,申飭,何如?傳曰,允。
又以備邊司言啓曰,今六月三十日大臣·備局堂上引見入侍時,遂安銅山,付之靈城君朴文秀,使自從便始設,而草記自備局爲之,可也事,命下矣。國內産銅之處,不止遂安一處,而設店,自是不得已之擧,銅脈些少之處,則未必有實效,而徒爲弊端,不必一倂設店。寧越地産銅頗盛,而曾自戶曹,取來看品,鎔鑄爲器,不下遂安之銅,與遂安,一體設店。而竝令靈城君朴文秀,主管設施爲宜,以此分付,何如?傳曰,允。
又以成均館官員,以同知館事大司成意啓曰,因筵中下敎,前後依承傳,停擧儒生限年者,則直爲解罰,勿限年停擧及削名儒籍人,自本館稟啓事,命下矣。京外限年停擧儒生九十三人,則依上敎直爲解罰,至於齋罰儒生,則因齋議之參差,不得解停者,只有三人。今方申飭於掌議,以爲解罰之地,而依承傳,勿限年停擧儒生爲四人,削名儒籍儒生爲四人,何以爲之?敢啓。傳曰,今者之科,非比他科,宜施曠蕩之典,其削名者所爲,極涉可駭,豈可輕滌?而十分參酌,竝停擧而蕩滌。在上者若是蕩滌之後,在下者焉敢敢執黨心,作義理於私肚,任操縱於賢關乎?其尙不解,依敎嚴飭。
傳于李益炡曰,承旨入侍。
武藝別監方泰興除下手本,傳于鄭俊一曰,今覽手本,此輩禁中親兵,焉敢若是?紀綱所在,果無是事而若此,此作弊閭間者。以此以彼,宜乎嚴懲,政院囚禁旋放,極涉矇然,爲先令該曹嚴査嚴懲。
左副承旨曺允成書啓。臣敬奉聖批,卽爲傳諭于議政府右議政趙顯命處,則以爲今此偕來承旨之召還,實出曲體之仁,惶感之極,不敢更尋長單。姑觀病狀,若有一分起動之勢,則謹當進身前席,面陳祈免之懇云矣,敢啓。傳曰,知道。
以正言閔洙彦上疏,傳于李益炡曰,批答則當下,原疏留置政院。
吏曹判書閔應洙疏曰,伏以臣於日昨,伏奉除書,復授臣以天官長席,臣聞命驚惑,精爽震越,直欲循墻而不可得也。夫銓衝人物,從古雖難,而人心之難平,酸鹹之難調,未有甚於近日睢盱之地,當者必敗。濡尾之吝,人皆爲戒,雖使力量鑑識,爲一世所推服者處之,亦必逡巡却步,萬無嚴銓法而平物情之理,況今殿下之所以飭勵銓曹者,果何如?而臣再叨是任,一未奉承,觸事昏憒,瘡疣百出,以至於向日臺疏,至斥臣通淸之不嚴,而辭意極不韙。伊時亞銓,略已疏辯,今雖不必復贅,而臣初則以抧人之甚,固被斥而遞,後則以淸途之濫通,追被彈論。咎責尙今未已,罪狀久而益著,莫副會試之聖意,徒玷淸朝之名器。揆以邦憲,實難容貸,未知殿下何取於累試僨敗之賤蹤?而乃反乍遞旋授,至再至三,朝政之乖舛,聽聞之駭惑,孰甚於是乎?抑又伏念臣之區區私義,尤有所萬萬危蹙者。噫,冢宰之職,關係何等至重?權要之道,戒愼自當倍切。而近又銓法新變,責任尤重,則此豈愚魯賤分之所可堪承者耶?臣於銓郞變通之後,槪嘗悉暴不敢仍冒之意於辭疏,仰惟淵鑑,亦或記有矣。雖因中間罪罷,得解重擔,而不肖賤息,旋又猥忝銓郞,至今秉筆政席。曾未幾何,臣又還除宿趼,回顧舊席,尙有餘溫,而父子相繼,迭入銓地,華貫要津,便作一家私榮,不惟賤臣盛滿之憂,危懍發靑。其在朝體,銓部重任,亦豈可不揆人器,若是偏任乎?傳曰,陳力就列,不能者止。今臣不特不職,顚沛如彼,量而後入,古訓至明。而今臣不待更量,醜拙盡露,又重以更乘爲災,非彭有戒,則臣何敢徒恃拂拭之恩,全忘滿盈之懼,更駕已覆之敗轍,復尋磨驢之故迹,上以重誤國事,下以自取無限狼狽哉?自有新命,今已多日,而臣危勵薰心,氷炭交中,跼蹐高厚,若隕淵谷。反復思惟,終無冒出之勢,敢冒萬死,露章自列,疾聲哀籲。伏乞天地父母,曲垂諒察,亟遞新授職名,仍勘臣前後負犯,以安微分。幸甚。答曰,省疏具悉。今者此任,意槪在矣。卿勿辭,體此意,一公其任。
校理金尙迪疏曰,伏以臣於日昨前席,妄犯率口之罪,一時薄譴,何能贖其萬一?而蒼黃逬出,縮伏省尤,不意聖度包荒,筵敎洞釋,職名還仍,庚牌繼辱,臣誠銜恩戴罪,益不知置此身於何地也。念臣以渺然新進,最被恩遇,出入邇班,今幾年矣。區區願忠之誠,只欲隨事無隱,而性本愚騃,言且麤率,前後登筵,固多妄發,此固出於仰恃涵貸,言不知裁。而每於延英奏罷,何嘗不內省自咎也?獨臣之所慙悼者,向來筵奏,粗效仰勉之狀,而誠未見孚,辭不達意,自犯狂妄之罪,致勤誨責之敎,至今追思,皆臣之罪也。今者勅勵,寔出匪怒之意,在臣私分,只有惶感而已,何敢强爲撕捱?而第臣狗馬之疾,有不可供仕者,數日以來,重得暑癨,吐瀉兼發,飮啖專廢,種種症樣,姑無時日內復起爲人之望,而煩瀆是懼,未暇畢陳。玆敢擔舁病軀,隨詣禁扃,略控情懇,仰溷崇聽。伏乞聖明,俯賜鑑諒,亟遞臣職,以安私分幸甚。答曰,省疏具悉。爾其勿辭,察職。
正言閔洙彦疏曰,伏以臣以情以病,俱無可强之勢,而處置請出,寔出意外,召牌又復儼臨,臣誠進退狼狽,益不知措躬之所也。噫,淸朝耳目之寄,本非如臣陋劣所可濫冒,縱非所遭,固宜逡巡而不敢進。況今目下情勢,實爲難安,雖於請出之啓,亦不得不謂之譏切,則廉隅大防,終有所不可放倒者,咫尺天陛,末由趨詣,臣罪至此,益無所逃。伏乞聖慈,俯諒微懇,亟命削臣之職,治臣之罪,以安賤分,以警具僚幸甚。臣旣不敢以言官自居,則顧不宜贅及他說,而竊有所一二憂慨者,敢此尾陳,惟聖明澄省焉。嗚乎,災異之警,何代無之,而未有如近日之驚心者。可愕之變,式月斯生,殆不可悉數,而姑就其最著者言之。往年海水之赤爛,江流之斷涸,七月十六日大風,無非識者之所深憂,而今春彗孛之妖,至犯太微,經天之異,閱月不止,霜雹之啓,屢聞於盛夏。凡此數者,實是前牒所罕聞,不知仁天,何怒於盛世,而譴告之非常,乃至於是耶?此正君臣上下,一心驚懼,無敢遑寧之時也,而竊觀朝家擧措,一味泄泄,了無大驚動大振作之意。災異二字,不少槪見於絲綸之間,人或有以是進戒者,則宜勉留意之敎,便作例批,責躬求言之旨,亦且無聞,是豈應天以實之道哉?伏願殿下,惕然於斯,益加警省,必如商宗之懋修厥德,以盡消弭之策焉。嗚呼,言路通塞,實國家之興喪,而今之譚志者,莫不以言路之不開爲憂。如臣摧頹巽軟,素乏敢言之姿,且有情勢自處之不暇者,固無足責已,雖其稍持風裁,自處以剛方者,亦莫不伈伈泯默,以言爲戒,謇謇之風,已熄於臺端,寥寥之歎,屢發於筵中,則世道之頹靡,何至於此哉?臣愚死罪,竊恐殿下之所以開導者,未盡其道而然也。自殿下臨御以來,以言獲罪者,凡幾人哉?譴呵斥黜,前後相續,甚至三木於庭下,亦不留難,雷霆所壓,遠邇震蕩。及夫事往時移之後,猶且久靳收敍,顯示厭薄之色,又或追提前事,終欠闊略之意。夫貪榮而畏罪,人情之常也,今不言者榮,而言者罪,畏罪而不言,亦何足怪也?堯·舜之世,尙有誹謗之木,誹謗堯·舜,非狂則悖耳,猶不聞以是爲罪,則四目之明,四聰之達,安知不由於是哉?伏願殿下,益恢敷納之量,凡前後以言獲罪者,隨其所坐之輕重,而量施曠蕩之典,以盡開導之方焉。嗚乎,東北凶荒,殆亦振古所無,聽聞所及,無非驚慘,而至如與人爭食,殺越於大道之中,投兒水中,多入於漁人之網者,使人聞之,不覺嗚咽矣。伏念殿下,於頃年聞康津人食之變,大加驚動,夜半招諸宰,而講賑救之策,大哉,王言,民至今緘在骨髓。伏想殿下,聞此數事,亦必隱然傷痛,玉食爲之靡甘矣。今則北賑當撤,聖慮或弛,而嗣歲之憂,有不可勝言者。八路俱暵,三農已愆,毒癘遍國,死亡相繼,僵屍殆遍於道路,而不禁烏鳶之啄,呻吟相聞於閭巷,而難繼糟糠之食,人人疾痛,家家哭泣,景色愁絶,無異兵燹。雖緣我殿下至誠格天,幸得甘霈,而民病且死,無暇念及於耘耔。年事之大歉,已自可知,哀我孑遺殘氓,殆將盡劉矣。伏聞聖敎若曰,豈可以得雨而心懈,仍飭諸道,使之着意於節約儲穀之道,至哉,聖人之言也,山東老羸,必有扶杖而泣聽者矣。然亦願自上,先示倡導之意,內自宮掖,外及諸司,凡係一切用財之道,倂皆節省,以補其萬一之需。且令廟堂,預盡講究之方,一如亂後蘇民之道焉。臣於在鄕之日,竊聽於街巷之言,其言皆以爲,軍額之見縮於物故者,不知爲幾,糶穀之見逋於闔歿者,不計其數。來頭括丁之時,將不勝其驛騷,秋後收糶之日,亦難保其隣族。雖幸不死,終亦無生,擧懷憂愁之念,或有荷擔之計。其言之哀恫,其情之窮苦,足令人驚惻,而朝家鎭撫之政,亦宜早講,竝令廟堂,消詳善處之策,恐不可緩也,昧死以聞。答曰,省疏具悉。噫,爲君耳目之官,以公心事君,以公心斥人,在上者豈可曰非?借官名而行私,乘其機而傾軋,錯枉之道,焉可無飭?卽今不過削職薄勘之類,所坐非輕,勘律則輕矣。所言蕩滌者,其何人,所謂示輕者,抑何人?默而諒之,終莫知也。其他以勉者,宜自勉,飭備局者,其宜下敎矣。爾其勿辭,察職。
壬戌七月初五日午時。上御熙政堂。藥房入診入侍。都提調金在魯,提調趙尙絅,副提調李益炡,假注書朴垂裕,記事官趙明鼎·趙雲逵,醫官金應三·吳志哲·金壽煃·白興聲·鄭文恒·皮世麟·李台齡·李廷德·金重泰同爲入侍。在魯進伏曰,日來蒸鬱,聖體若何?上曰,眩氣時或往來,似由於日熱矣。在魯曰,寢食何如?上曰,寢則依舊,食則少減矣。在魯曰,湯劑或慮過服,而有滯痞之症乎?上曰,豈過服之致也?在魯曰,大王大妃殿氣候,受鍼後,其有差減之效耶?上曰,初付杏仁膏,而姑觀數日,欲爲受鍼矣。慈敎初則欲止足部受鍼,而專爲頭部,今則旣已受鍼,當過三伏爲之之意,爲敎,予亦達過暑後更擧矣。在魯曰,三伏旣甚不遠,而其前亦爲差間,還切憂鬱之狀矣。上曰,慈敎受鍼,過三伏後,更爲稟定,可也。抄出榻敎在魯曰,王世子氣候,亦何如?上曰,一樣安順矣。應三等,入診還伏。應三曰,脈候少似浮動,而不甚大段,後三部不無數意,此由日氣之蒸鬱,而度數則好矣。壽煃曰,脈候左三部微有數,意亦無顯動,右三部亦有數意,而不大段矣。上曰,慈殿向者受鍼後,下敎以爲足部傷處,形狀如油紙板,付藥無效,欲觀數日爲之下敎,何如?予意亦然矣。志哲曰,足部若無浮氣,則使之乾燥,以觀變動宜矣。興聲曰,毒處畢竟使之乾燥無妨矣。上曰,此非爲浮氣之少差,第欲使乾燥矣。世麟曰,全然無付,或恐有妨,臣意則以蜜蠟貼付好矣。上曰,黃蠟膏雖付無益,慈敎以紬暫結,欲觀數日矣。志哲曰,紬則甚薄,以鹿皮結之似可矣。上曰,似然矣。在魯曰,三伏後若始受鍼,則當屢次爲之乎?上曰,當以一次爲敎,而旣始之後,則不可爲一次而止矣。在魯曰,頭部散鍼,雖異於經絡,而不宜過自受鍼矣。在魯曰,此則似有定數矣。在魯曰,今則日氣晩而愈炎,三伏雖過之後,十六日則無異此時,且聖候眩氣無減,而玉色亦甚消爍,恐不無添傷之慮,展謁以處暑後退定,似好矣。上曰,此則不必固執,何待强請?以處暑後更爲擇日,可也。抄出榻敎在魯曰,昨日所下御製童蒙先習序文甚好矣。上曰,欲問卿而未果矣。在魯曰,諺解吐,多有未明處,俄與玉堂,相議略改之矣。上曰,注書出去,招儒臣持入序文,可也。臣垂裕,承命出去,與副校理尹光毅偕入。光毅曰,當招藝文提學參互,而儒臣亦爲牌招釐正無妨矣。上曰,不必牌招,出去校正,可也。上曰,諺書,雖至俚而至賤,其初頭九字,似合於九疇之數,亦可見聖人制作之美意矣。在魯曰,凡所作爲,非大聖人,不可爲矣。上曰,三南人語音多俚,而至於字音,甚分淸濁矣。在魯曰,兩西人,亦詳於字音矣。上曰,向時李德壽,雖精於字解,而猶且俚矣。在魯曰,李德壽,亦甚生疎,臣其時,與故判書臣尹淳,參看校正矣。上曰,予在春宮時,卽今江留金始㷜,以春坊,至於諺解,學於他人而講之。李宗城,亦甚昧昧矣。諺文雖甚微瑣,而其間至理存焉,人多不解,亦可笑也。在魯曰,諺文則人皆泛忽,自致如此,而故相臣李台佐,亦昧諺書,爲翰林上番時,有家書則輒必招下番而代書云矣。上曰,然則安否二字外,微細事,不可及矣。上曰,元景夏,凡於書史該博,雖至字音,亦必詳知矣。益炡曰,臣曾見之,亦生疎矣。上曰,頃見趙明鼎召試對策,詳解音律等出處根本,予欲聞之矣。明鼎曰,文字之間,雖或偶然寫書,而凡文字,多有矇不覺悟而用之者,臣何以詳達乎?在魯曰,爲文之弊,例多如此。明鼎之言,誠然,若考事文類聚,則知之矣。上曰,承旨旣聞下敎,分付該院,琴瑟律呂雅樂所易次者,使李延德,參互校正,可也。在魯曰,礪城君楫母郡夫人徐氏,卽達城府院君之姊也。礪城事母有至行,至蒙旌褒,而不幸先亡,其母獨在,年過九袠。自上連給月廩,今年又優賜食物,而聞去五月下世云。此是王曾孫婦,且礪城,曾經守陵官,朝家待遇有別,今於其母之喪,宜有懇恤之典,故敢達矣。上曰,其賢哲,已知,礪城之孝,亦知矣。欲爲下敎而不果,聞卿所達礪城二字,覺之先諭,而以卿畢陳者,以成所達之美矣。依所達,令該曹從厚題給。出擧條上曰,故右尹沈廷輔夫人,八十之年,可謂稀矣。頃者遺於食物擧行矣。常欲下敎者,卽此二件事,今因一事而覺之矣。其令該曹依春下敎,一體擧行。出擧條在魯曰,前都正朴鏜,前縣監盧世煥,今年皆八十,而春夏間,國家無郊外擧動,故其家不得上言,尙未加資,且聞戒其子,勿以賤齒煩上聽云。八十篤老之年,人事何可知乎?此等人,與退庶有異。自前有不待陳籲,而特施恩典之例,今亦特爲加資,似不害於優老之典,故敢達矣。上曰,盧世煥,是世夏之一家耶?在魯曰,世夏之弟云矣。上曰,其中一人,曾已聞名者,竝令加資,可也。出擧條在魯曰,議藥同參金壽煃,曾爲守令,以善治見稱,而家則至貧,無以成樣,殊可慜然。昨年復任果川,未滿兩月,見過於都事而遞歸,殊無差除之意,令該曹隨其畿邑中相當窠,更爲差除,何如?上曰,此人必善爲邑矣,依爲之。出擧條在魯曰,頃者久遠文書考見,則童蒙先習擧行條件二者外,尙有未下者,一則禁府柳順章事,一則成均館草記事也。上曰,予每忘却,至於成均館草記,予欲措辭下敎,尙稽至今,而柳順章事,卿知大體乎?在魯曰,此爲誣告,順章其時不勝杖而死矣。上曰,初判付下耶?在魯曰,初則以復官下,而尙未判下矣。上曰,初謂猥濫,當下判付矣。益炡曰,臣向差祭官於永禧殿,而竊聞下輩所言,則以向者宗廟下人加料事,渠輩亦不無希望,而此非有提調之司,不得仰稟變通,致有向隅之歎。永禧殿,與宗廟,俱爲重大之地,則不宜異同,似亦有變通者矣。上曰,金判府事,爲社稷提調,亦以下人事,欲爲變通,而未果矣。益炡曰,社稷下人,則通爲各司書吏,至於永禧殿,異於社稷,故守僕輩稱冤,亦不爲怪矣。在魯曰,此是禮部所管,非承宣事也。明鼎曰,臣惶恐敢達。頃者奉命往茂朱時,有數件變通事,欲達而未果矣。赤裳山城璿·史兩閣,常時守護及曝曬修改時,凡干事役,專責山城寺僧。而一自義僧革罷之後,居僧亦無固志,任自渙散,列邑不復忌憚,爭爲刷還,卽今只有本土僧數十人。而貧困疲殘,殆難支保,守護之道,甚虛疎矣。義僧誠有弊,則他山城革罷猶可也,而至於赤裳,則事體自別,似不可混同革罷。義僧入番事,令廟堂稟處,特爲復舊似好。至於本鄕僧刷還之弊,亦令道臣嚴飭列邑,俾勿如前侵責,何如?上曰,義僧事,令廟堂詳考稟處,可也。出擧條明鼎曰,赤裳山城,有史庫,參奉二員,曾前則擇差久任,俾盡守護之責矣。近來便作每朔輪差之窠,而全不擇人,貽弊多端,守護軍輩,以爲難堪。此後則以有識士子,各別擇差,絶勿頻數遞易,而參奉或有侵漁守卒之弊,令本官論報營門,隨加警責事,分付道臣,何如?上曰,每朔輪差,聞甚寒心。以此意,出擧條,申飭道臣,可也。出擧條上曰,山名赤裳,何意歟?明鼎曰,山名,色赤故爲赤裳矣。上曰,下番知之乎?雲逵曰,臣父待罪茂朱府使時,臣亦隨往,數次往見赤裳山,而赤裳二字本意,秋間楓葉濃艶,山色如赤裳,故自古以赤裳稱之矣。上曰,下番所達似然矣。諸臣,仍退出。
壬戌七月初五日未時,上御熙政堂。承旨入侍。右副承旨鄭俊一,假注書朴垂裕,記事官趙明鼎·趙雲逵。上曰,閔洙彦疏中所謂輕重等語,未知指的誰某而言耶?宋翼輝·李匡誼兩人外被罪者,今幾人耶?俊一曰,二人外,削職者有之矣。上曰,李宇夏,予已放釋,而方在削職中矣。明鼎曰,金時粲·鄭宲·李台重,亦在削職中矣。上曰,閔彦洙疏中輕重等語,忘未記得,下番見之乎?雲逵曰,臣於閔彦洙上疏入啓時,瞥眼暫見,未能仔細記知,而所謂輕重等,語則似有之矣。上曰,注書出去,取覽閔洙彦上疏,可也。臣垂裕承命出去還奏。上曰,承旨書之。俊一進伏,書閔洙彦疏批及成均館草記批答。仍退出。
上在昌德宮。停常參·經筵。
夜五更,有霧氣。
李世璡啓曰,吏曹郞廳來言,臺諫有闕,政事何以爲之?敢稟。傳曰,當日爲之。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植呈辭,持平朴成玉未署經。今日以監察茶時之意,敢啓。傳曰,知道。
李益炡啓曰,右承旨李世璡,今日不爲仕進,牌招,何如?傳曰,允。
又啓曰,假注書朴師訥,時無職名,令該曹依例付軍職,冠帶常仕,何如?傳曰,允。
又啓曰,卽者吏曹郞廳來言,今日爲政事,命下,而判書閔應洙未肅拜,參判元景夏陳疏受由,參議未差,不得開政云判書閔應洙,卽爲牌招開政,何如?傳曰,允。
又啓曰,吏曹判書閔應洙牌不進推考傳旨,今方捧入,而開政命下之後,不卽擧行,事甚未安,更卽牌招開政,何如?傳曰,允。
有政。吏批,判書閔應洙進,參判元景夏陳疏受由,參議未差,同副承旨李善行進。吏批啓曰,玉堂闕員,今當差出,而曾經之人,或違牌坐罷,或解由未出,無以推移備擬,合有變通之道,何以爲之?敢稟。傳曰,竝敍用,勿拘解由。以金尙迪爲吏曹正郞,金漢喆爲獻納,鄭錫五爲右參贊,李師重爲孟山縣監,李廣矩爲漢城判官,李彦衡爲監察,崔駿興爲司僕主簿,朴文秀爲軍器提調,金漢英爲崇寧殿參奉,李載河·金敏章,今加嘉善,賞加,南泰齊爲校理,徐命九爲冬至兼謝恩副使,李命坤爲書狀。傳于李善行曰,謝恩兼冬至正使,以宗室備擬以入,以洛昌君樘,爲冬至兼謝恩正使。兵批,判書朴文秀進,參判尹得和病,參議趙尙命病,參知吳遂采入直進,右副承旨鄭俊一進。兵批啓曰,全羅水使及釜山僉使,今當差出,而擬望之人乏少,未準朔禁軍將竝擬,何如?傳曰,允。以鄭纘述爲訓鍊都正,全潤爲全羅水使,李時馨爲釜山僉使,韓德弼爲司禦,韓復基爲洪州營將,黃應吉爲忠壯將,魏昌祖爲文兼,韓珩爲同知,朴師訥爲副司正。
兵批啓曰,新除授洪州營將韓復基,時無加資之命,何以爲之?敢稟。傳曰,加資。又啓曰,閑良卞興坪·朴昌起等,賊人指捕,鄭致遠·李亨栽·田泰湟等,捉虎之功,俱有加資之命,而卞興坪·朴昌起·鄭致遠·李亨栽·田泰湟等,係是閑良,何以爲之?敢稟。傳曰,竝特爲加資。
李益炡,以禮曹言啓曰,太廟展謁,以處暑後更爲擇日事,命下矣。卽令日官推擇,則今七月二十六日爲吉云,以此日定行,何如?傳曰,以此日擧行。
李善行,以戶曹言啓曰,耆老所草記內,本所自己亥以後,事體與前自別,而況且大廳,已經殿坐之所,年久材朽,平低傾側,不似衙門貌樣,將有頹圮之慮。重修改建次所入材木,移文備局,請得於全羅右道風落松及江原道麟蹄縣所在大椽木修粧板,斫伐運來,而數千里大海羊腸淺灘,運致極難,故材木換用次,以板材裁作運來矣。今此先到者,戶曹歸厚署,依私商板材例收稅,故勿侵之意,累次移文,而終不聽施,其在事體,極爲未安。勿爲收稅之意,嚴飭分付于戶曹及歸厚署,而材木旣已請得準備,則凡諸物力段,令戶曹卽速磨鍊,趁今秋營建之意,亦爲分付戶曹何如事,入啓,允下矣。本所所貿來者,非營建所入,乃裁作板子,則所當依法全稅,而自本所,屢次請減,故或於其中,有可以修粧板取用者,量減半稅,蓋亦出於曲副之意,而今乃以全減,至煩啓請,未知其得當。本所專爲改建大廳,有此料理之擧,而凡諸物力,沒數自備,則或不無所據,而今則不然,多少物種,皆責經費,只以如干棟椽改易,數多不干之材板,亦欲一倂減稅,實無意義。此路若開,則他衙門憑藉請減,將不勝其紛紜,莫重經費所入,無以補用,今此板稅全減一款,置之,何如?上曰,允。
李益炡,以成均館官員,以同知館事大司成意啓曰,今七月初七日,儒生上旬輪次,當爲設行,而大提學未差,且與秋享大祭齋戒相値,限內不得爲之,今月內無故日退行之意,敢啓。傳曰,知道。
李善行,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
同副承旨李善行疏曰,伏以臣於月前在直之日,司謁來告武藝別監方泰興爲名者,猝然被人所敺云,雖未知其間事實之如何,而聞驚駭,卽令捉囚一晝夜矣。念其彼此覈實處置之道,終莫如法曹,故臣果與院僚,相議放送,仍令推辨於秋曹,則秋曹卽爲捉囚査實,旣以杖八十·徒二年照律云。其所擬輕重,元非本院所可關涉,當初放釋,旣非無端,則其所委折,渠輩豈不知之?而經月之後,司謁全沒實狀,有此肆然手本之擧,致勤嚴敎。臣惶愧之極,無地容措,不得不略暴實狀,仰煩宸聽。伏乞聖明,亟賜斥退,以安微分,不勝萬幸。臣無任屛營祈懇之至,謹昧死以聞。傳于鄭俊一曰,以事體言之,當該承旨,所當特推,而只以矇然爲敎,則不待該曹之査實,徑先爲此,事體極爲寒心,給之。
副修撰李天輔疏曰,伏以臣頃忝館職,以一二事,略附辭疏,及承聖批,添下一段,辭旨嚴截。臣悚懍危蹙之中,又伏見大臣箚子,其所罪臣至深切。臣病伏鄕廬,負罪訟愆,而日者春坊恩除,未及控籲,玉署之命又降,感激驚惶,誠莫知其所措也。臣之寂寥一語,顧不足以謂之有言,而其心則至公也,非爲私也。殿下疑之以私意,人臣以私意事君,揆以王章,死有餘罪。臣叨侍經幄,今之所可言者,豈無有大於此,而不能進一讜言,以補殿下之治化,只以此事,仰煩天聽。以是爲罪,臣當引領受斧鉞之誅,而今以私意,被疑於殿下,自承聖敎,反覆循省,寧有近於一毫私意?而臣事君無狀,不見信於君父至此,此固臣之自反處,而撫躬怵惕,更何言哉?至於大臣之論列臣罪,臣又有不得不略暴其實者。蓋臣之所論藩任營求者,不過泛論時弊,而伏聞大臣於筵中,斥之以野俗云。夫抑浮躁養廉恥,使一世士大夫,不奔走勢者,實爲大臣之所可勉,而大臣反以臣言爲非,何其過於長厚也?伊時筵席嶺伯之薦,始得聞於拜章之後。臣之本意,不在其薦,大臣亦必聞知,而乃引此爲嫌。廟堂薦人,每如其所薦者,則臣當爲國家獻賀,而大臣之强而爲嫌,臣實未曉也。大臣又以臣之不能明言直說,爲臣之罪。近來言事,或設虛景,或藏微意,使當之者心怒而不敢言者,臣常病之。臣之所論,非謂一二人之事,又非論一時之弊,則何必指的爲說耶?且大臣之論禹夏亨事,尤有所慨然者。北閫地望最重,未嘗有濫授如夏亨者,故臣果言之,而大臣不論臣言之得失,引重武將而提及其色目,有若臣言,不出於公心。夏亨,豈有色目?而藉使有之,以武閫色目,登諸章奏,恐大臣之失言也。噫,言路之杜塞久矣,論一人則疑之以黨論,言一事則疑以黨論,甚至於論一墨帥,而大臣又以色目疑之。大臣之待三司,一何薄也。至若申飭廟堂之請,則臣至愚,不識朝廷事體,而凡係廟堂之事,三司不敢請君上之申飭,則又非臣之攸聞也。雖然,臣一言妄發,致此大臣之聲罪者,莫非臣自取,而臣之所自痛心者。臣百無寸長,惟期以無私事殿下,而今以私意得罪,自今以往,實無藉手而事殿下。中夜追思,愧恧靡定,昨自郊居,來伏私次,而官職去就,非所可論,略治短章,敢暴危衷。伏乞聖明,俯賜諒察,鐫削臣職名,仍使選部,勿復檢擬於三司,以安賤分,千萬至幸。臣無任屛營祈懇之至,謹昧死以聞。答曰,省疏具悉。其在事體,豈可若是?爾其勿辭,察職。
上在昌德宮。停常參·經筵。
自昧爽至辰時,有霧氣。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植再度呈辭留院,持平朴成玉未署經。今日以監察茶時之意,敢啓。傳曰,知道。
李益炡啓曰,來十一日,文臣殿講日次,取稟。傳曰,停。
鄭俊一,以都摠府言啓曰,今日入直內三廳武兼禁軍及軍兵等,當爲中日習射,而宗廟秋享大祭齋戒相値,不得爲之之意,敢啓。傳曰,知道。
李益炡啓曰,左承旨南泰溫,同姓四寸弟幼學泰基妻孺人姜氏身死,服制已行四日,出仕,何如?傳曰,允。
又啓曰,左承旨南泰溫,制限已盡,卽爲牌招,何如?傳曰,允。
傳于李益炡曰,童蒙先習,欲置而覽之,冊衣及冊絲入之。
備忘記,傳于李益炡曰,史官一員待命,騎馬三匹立之。
備忘記,傳于鄭俊一曰,當該中官,當爲莫重公事,誤踏啓字,極爲非矣,行公推考。
上在昌德宮。停常參·經筵。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植再度呈辭入啓,持平朴成玉未署經。今日監察茶時之意,敢啓。傳曰,知道。
又啓曰,刑曹判書徐宗玉,除拜累日,尙未出肅,參判朴弼周在外,參議金遇喆,連呈辭單,無意行公,詞訟劇務,委屬可慮,判書參議,竝卽牌招察任,何如?傳曰,允。
又啓曰,臣俊一,與同副承旨李善行,伴直矣,李善行,以身病,陳疏出去,原疏纔已退却,而伴直無人,同副承旨李善行牌招,何如?傳曰,允。
又啓曰,同副承旨李善行牌不進罷職傳旨,今方捧入矣。都承旨李益炡,纔已申退,左承旨南泰溫服制,右承旨李世璡式暇,左副承旨曺允成呈辭受由,伴直無人,所當牌招,而拘於廳規,不得請牌,何以爲之?敢稟。傳曰,牌招。
李益炡,以弘文館言啓曰,本館下番,連日闕直,事體未安,修撰李昌誼,由限已過,副修撰李天輔,疏批已下,竝卽牌招,推移入直,新除授校理南泰濟,一體牌招察任,何如?傳曰,允。
鄭俊一,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
以副修撰閔百行·李天輔等牌不進禁推傳旨,傳于鄭俊一曰,竝推考傳旨捧入。
鄭俊一啓曰,卽伏見慶尙監司沈聖希罪人物故啓本及公洪水使李漢弼稅船致敗啓本,則連幅處,不爲踏印,殊涉不察,竝推考警責,何如?傳曰,允。
又以兵曹言啓曰,今七月初七日,私奴千萬稱名人,自丹鳳門入來,差備門外擊錚,極爲駭愕,令攸司囚禁治罪,同門守門將崔泰基,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,慶尙新監司金致垕,在前任定州,未及赴任而卒逝矣。係是從二品實職,喪柩上來時,依例擔軍題給之意,分付所經各道,何如?傳曰,允。
上在昌德宮。停常參·經筵。
元敬王后,忌辰齋戒。
自辰時至申時,日暈。
鄭俊一啓曰,副校理尹光毅,以其親病,陳疏徑出,原疏以國忌齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
李世璡,以弘文館言啓曰,本館下番副校理尹光毅,姑降入直矣。以親病,陳疏徑出,下番姑未免闕直,副修撰李天輔·閔百行,旣有只推之命,竝更牌招入直,何如?傳曰,允。
鄭俊一,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官,更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
副司直金聖應疏曰,伏以臣久叨匪據,終遭狼狽,上累聖簡,下辱朝紳,撫躬慙悚,無地自容,而惟幸重擔得解,私分粗安,迺者御營新命,又下意外,臣誠驚惶震惕,莫省所措。顧臣陞擢之驟,涯分之溢,今不必更陳,而其所以周旋盤礴者,不離於戎垣之上。數年之間,歷遍諸營,今玆新除,又是三叨,自古將兵,豈有如臣之專且久者哉?雖使臣之才能,足以堪承,在聖朝用人之道,固不當若是偏倚。而況臣譾劣,到處取敗,絲毫無補,釁尤狼藉。至於今番儒臣所論歷擧本末,斷之以軍國重務,不可委任,則公議至嚴,於此可見。而曾未數日,復以中權之任,擧以授之,不少留難,此固大有歉於聖上恢言路重官方之道。而臣又不恤人言,徒恃寵靈,揚揚冒出,則其放恣無憚,尤當如何?嚴命所迫,不得不秪受命召,而去就一節,更無可論。泯伏累日,冞增惶蹙,玆敢瀝盡肝血,仰瀆宸嚴。伏乞聖慈,察臣危懇,亟許遞臣新授將任,以幸國事,以安私分,千萬幸甚。臣無任惶恐祈懇之至,謹昧死以聞。答曰,省疏具悉。其何撕捱者,卿其勿辭,察任。
修撰李昌誼疏曰,伏以臣淹直請急,幸蒙恩由,得以還家調治,殘喘少延,雨露生成之澤,殆若獨霑。第臣歸見老母於愈月離違之餘,則素患痰癖之痛,已自數昨,微有復發之氣。而慮臣病裏,過用驚憂,家人初不以實報,醫藥調護之節,亦未免差失。仍致重添風感,諸症陡㞃,胸脅刺疼,肌膚烘熱,寢噉全失,神息昏綴,今至五六日,而有加無減。臣方晝宵扶將,方寸煎沸之中,卽因番次苟簡,天牌儼臨。顧臣目下情理,實無離捨供仕之望,玆敢隨詣闕外,忙治短章,冒死哀籲於孝理之下。伏乞聖慈,天地父母,特推錫類之仁,曲諒由中之懇,亟遞臣所帶職名,俾便救護,仍勘臣瀆擾之罪,以肅朝綱,不勝萬幸。臣無任煼灼顒祝之至,謹昧死以聞。答曰,省疏具悉。爾其勿辭,護焉。
上在昌德宮。停常參·經筵。
元敬王后忌辰。
鄭俊一啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
李世璡啓曰,今日賓廳坐起,旣已頉稟,所當持公事入侍,而國忌正日相値,頉稟。傳曰,知道。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植三度呈辭留院,持平朴成玉未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
上在昌德宮。停常參·經筵。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令尹植三度呈辭入啓,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣趙尙絅,副提調臣李益炡啓曰,朝晝異候,涼熱不適,伏未審日間,聖體若何?眩氣近或有差減之勢乎?臣等久未承候,且有稟定之事,今日率諸御醫入診爲宜。大王大妃殿氣候調攝之節,更何如?足部症患,其或漸有所減乎?臣等不任區區憂慮,敢來問安,竝此仰稟。答曰,知道。慈殿氣候,下敎于醫官矣,依下敎擧行,予則眩氣往來之候一樣矣,勿爲入診。
口傳下敎曰,慈殿氣候,已言于醫官,受鍼事,亦已下敎,知悉擧行,內殿問候,姑觀爲之,只令提調知之,勿出於朝紙宜矣。
大王大妃殿·中宮殿·賢嬪宮,藥房口傳問安。答曰,知道。
李益炡啓曰,左承旨南泰溫同姓六寸兄通德郞泰嵩,六寸弟佐郞泰階身死,服制已行四日,出仕,何如?答曰,允。
又啓曰,左承旨南泰溫,服制已過,卽爲牌招,何如?答曰,允。
李世璡啓曰,卽者春秋館郞廳,以領監事意來言,翰林被圈人召試,今月十二日定行事,啓下矣。十二日,與宗廟修改日相値,召試以無故日退行云,敢啓。答曰,知道。
傳于南泰溫曰,召對爲之。
傳于南泰溫曰,明日太廟修改罷後來會事,分付備局。
李世璡,以春秋館郞廳以領監事意啓曰,史閣曝曬,間一年擧行,乃是定式,而連因朝家多事,史官不備,或至十年未行,事甚未安。茂朱赤裳山,今春旣因修改,兼行曝曬,而其餘江華鼎足山·江陵五臺山·奉化太白山三處史閣曝曬,今秋則不可不擧行,次第發遣史官,何如?答曰,允。
又以禮曹言啓曰,上年七月,本曹以三名日諸道所封方物,依例復舊封進事,草記,有依近例仍減之敎矣,莫重享上之禮,久廢不封,誠爲未安。卽今秋節已屆,前頭誕日爲始,大殿·中宮殿·世子宮方物,依例復舊封進之意,分付諸道及開城府,何如?答曰,允。
又以義禁府言啓曰,京畿監司狀啓據,刑曹粘目內,朔寧郡守尹勉敎,移本府處置事,允下矣。尹勉敎,時在京畿高陽地云,依例發遣府羅將拿來,何如?答曰,允。
又以義禁府言啓曰,弘文館修撰元景淳禁推事,傳旨啓下矣。元景淳,時在京畿驪州地本家云,依例發遣府羅將拿來,何如?答曰,允。
南泰溫,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。答曰,令倉官更爲輸送。
江原監司狀啓,以春初武臣所陳弊瘼中還穀精捧軍丁査正兩件事擧行形止,不卽狀聞,致勤嚴敎,惶恐待罪事,傳于李世璡曰,勿待罪事,回諭。
正言李衡萬疏曰,伏以臣情地臲卼,有不容一日居是職者,迺於日前,瀝血爲辭,以冀天日之明,俯垂鑑照,而及奉批敎,遂異所圖,臣愈復惶恐,無以自措也。顧念廉恥大防,有國所重,臣若諉諸分義,冒進其不當進者,則是廉恥喪矣。噫,臣纔以放沒廉恥規人,而不免以身犯之,則其爲當世之笑且羞何如也?百爾思惟,只有一遞。伏乞聖明,亟賜處分,俾公無久曠,而私有以自靖焉。臣不敢以言官自居,宜不敢輒言事,而旣有所懷,亦不敢不盡於君父之前焉。日昨以同副承旨李善行疏,聖敎頗嚴截,臣竊以爲過矣。善行當事得失,固不必論,而銀臺之臣,本名近密,掖隷之事,本屬微瑣。夫以近密之臣,當一微瑣之事,上章而暴其實也,則乃殿下,以不待査實,徑先爲此,極寒心爲敎。噫,洵如聖敎,是承宣,亦關於秋曹之査也。堂堂聖朝,寧有如許事體?此事雖微小,而聖人一言之失,關係終不細。區區之愚,用是憂歎,切願收還備忘,以光聖德焉。夫臺閣無他職,惟以積誠盡言,感回君上爲職,斯而不能,則乃不職耳。正言閔洙彦疏論近日言路,有久靳收敍之語,至請曠蕩,而聖上批旨,旣以何人何事爲敎,則於是乎洙彦,宜引避以陳之矣。噫,宜收敍而不收敍者,初無其人,而洙彦言之,則是其言無所據也。旣有之而言之,被聖敎俯詰,而洙彦終不敢明陳,則又自不成事理,臺體大損,不可遂置。臣謂正言閔洙彦,宜改其職也。臣不任怔營隕越之至,謹昧死以聞。答曰,省疏具悉。其勉者宜勉,而承旨事,事體所關,極涉疎忽,故有飭勵之敎矣。所陳是矣,依施。閔洙彦事,其陳亦是矣,遞差宜矣。爾其勿辭,從速察職。
壬戌七月十一日酉時。上御熙政堂。召對入侍時,參贊官南泰溫,侍讀官南泰齊,假注書朴師訥,記事官閔百昌·趙雲逵入侍。泰齊讀自十九年春正月,至當如是矣。上曰,承旨讀之。泰溫讀自冬十月甲午,至義兼之矣。上曰,文義達之。泰齊曰,董宣事,可見光武之聖德大矣,後世人君,所當效則處也。上曰,然矣。上曰,東海王事,處於父子之間,終涉如何矣?泰溫曰,此一着,是光武失德處。幸明帝有仁愛之德,東海王有謙讓之美,故兄弟之間,友愛不替,終無嫌疑。不然則此實肇亂之道,而光武之失德,當何如也?上曰,此義袁宏已有定論矣。上曰,郅惲事,雖似善處,而猶不如周昌矣。泰溫曰,其時誠父子間難處之時,而郅惲所爲,亦可謂善處,若以正義論之,則不如力爭於光武也。上曰,善處而出於權宜也。泰齊曰,漢朝擇循吏之政,最是好政,而後世之當法者也。上曰,漢朝循吏,最盛於宣帝時,而治效可觀矣。泰溫曰,劉昆以反風滅火,虎北渡河,爲偶然,此非謙讓,是實言而正論,故光武深是其論,而使之書諸策者也。上曰,然矣。泰齊曰,此外別無可達之文義矣。上曰,近來秋氣稍生,今夜亦頗從容,玆爲召對,而儒臣新下土來,欲問外方之事,故讀書則草草以畢,儒臣如有所懷,達之,可也。泰齊曰,臣經年在外之餘,入直已四日,尙未入侍,下懷耿耿,今幸昵近耿光,實有所懷之欲達矣。上曰,黃海道近年年事,果何如?泰齊曰,其處連年凶歉,而去今年尤甚。連三年設賑,而民間猶能扶持者,皆是國恩。今年雖不無飢死之民,而亦不甚多。若論其大體,則其處軍政,最是難保,雖以載寧見之,民戶不過二萬餘戶。而一年上納軍役之錢,至於四萬五千餘兩,凶年收納之際,民間嗷嗷,實難料生。軍政一段,誠爲大弊,不可不有變通之道,然後庶可保民。且卽今軍丁死亡無數,百骨徵布,隣族侵徵之弊,自然益甚之外,無他可爲矣。上曰,黃海道何其尤甚乎?他處亦然乎?泰齊曰,其處似甚於他處矣。泰溫曰,南中則不至如此,臣曾待罪靈光,靈光地方三十四面,人民亦甚繁盛,搜括軍丁,無所難事。不但靈光爲然,南中諸邑,莫不地廣人多矣。上曰,人心,何如?泰溫曰,人心則惡矣。上曰,然則似難治矣。泰溫曰,古語云,治大國,若烹小鮮,若如是以治,則亦可以治矣。上曰,其言好矣。泰溫曰,民甚愚矣,國家保民之政,其方甚多,而民皆不知,是國恩矣,頃當減稅之時,民乃歌頌懽忻矣。上曰,向時問于民曰,減稅果有益於民乎?則民皆曰,渠輩之所得甚少,國家之所失甚多云,其言然矣,似是徒費而無益也。泰溫曰,豈其然也?必有益矣。泰齊曰,所減於民,誠似不關,而但除民輸納之弊,此亦大益也。泰溫曰,民方鼓舞,伏望殿下,勿以前日之施惠,爲已足,而常以此心,眷眷于後,斯民之福也。泰齊曰,殿下雖有恤民之實心,而亦必有實政,然後可以期實效,此乃加勉處也。上曰,承旨及儒臣之勉陳甚好,可不留意焉?上曰,今年年事,僅免大旱,而近有東風,此甚於旱矣,豈不可悶乎?泰溫曰,日氣頗熱,似無甚害矣。泰齊曰,田穀甚好云,今年則似可免凶,而但經此癘疫後,軍丁之死亡無數,侵徵之弊,必將尤甚,似不可不變通矣。上曰,以木布代納,則猶愈乎?泰齊曰,似愈矣。泰溫曰,以木代捧雖好,而納木之際,亦必有弊端矣。上曰,儒臣在西邑時,遂安産銅事,聞知耶。泰齊曰,聞之多産云矣。泰溫曰,朝家方有採銅之議,若各軍門,果送人採之,則無賴之輩,必四面而至,聚屯一處,必多弊端,且廣採之際,多傷山脈,不是好事矣。泰齊曰,遂安一連伊川古尾炭,而通於安邊一連文川·永興等地,多有山谷,若果採銅,而四處雜人,以利聚會,則不但人心益惡,民間之搔擾,必將有相率爲盜之慮。廟堂所爲,臣等之如是議論,似是放肆,而所見如此,故適因下敎而敢達矣。上曰,翰林召試,定以明日矣,因太廟修改相値,退行云,何日定行耶?百昌曰,招日官推擇,則十三日爲吉云,而朝家多事,設行未可必,誠爲可悶。上曰,以日官擇日,極怪矣。親臨殿講著述,事體至重,而或應有定日,或臨時下敎,至於召試,獨有擇日乎?應講時,何以爲之?雲逵曰,應講則不爲擇日,而領監事,以無故日出令矣。上曰,此後則定日便是擇日,領監事,以無故日,出令召試好矣。遂命承旨,書傳旨曰,翰林召試定式之後,年冬親臨行之,將至十朔,應試之人,亦有多人,尙不擧行,頃者,申飭,卽命行之。而初定日,雖重事相値,停之翌日擧行,事理當然。以十三日擧行事,分付本館,今問翰林,日官擇日云,擇日卽定日也。親臨殿講著述,事體重也,而或應有定日,或臨時下敎者,而無他擇日之事,則本館有領監事,體在上之申飭,出令期日,轉奏擧行,卽一令間事耳,何憑日官而藉重乎?今後則亦體此擧行。泰溫書訖。上曰,趙載敏·徐志修,以相避,不爲付職乎?玉堂則無相避,而史官獨有相避乎?雲逵曰,史官與領監事相避,則例不得付職,此蓋史官秉千古直筆,故相避之法,自與玉堂有異矣。上曰,所達似然矣。上曰,然則相避之類,何以處之乎?百昌曰,曾前亦有三四年不付職者矣。上曰,然則彼兩人,何時付職乎?雲逵曰,古相臣豐陵府院君趙文命,甲午被翰薦,以領監事相避,過三年後付職矣。上曰,卽今三公,予之股肱,必無遞職之時,然則兩人,終不付職耶?上曰,注書薦已爲之耶?泰溫曰,注書薦,今方申飭,而自爾延拖,纔得數處受薦以來云矣。上曰,受薦後何以爲之耶?泰溫曰,又復回薦,而回薦後送于吏曹,吏曹以次檢擬矣。上曰,史官祕史,則在上者不得見,而注書日記,緊於考閱,注書不可不擇也。泰溫曰,假注書曾有三朔勿遞之敎,而見其苦役,三朔之限,似難矣。上曰,遞改甚數,故如是定恨,而近來見之,必以洽過三朔爲恨,反犯四朔,而未得遞者,亦有之,此則過矣。百昌起伏曰,俄以召試事,旣有傳敎,而小臣聞外間之言,今雖定日,似無赴試之人。新法之初,不過臣等若而人應試,而此後則法將弊矣。雲逵曰,成命之下,至今不行,朝令不伸矣。上曰,厥輩所執,只以較藝爲撕捱耶?或有情勢之有何不安而然耶?百昌曰,別無情勢之不安矣。上曰,金尙喆·李衡萬,誠有情勢,而此輩則所執無義矣。渠若自謂才識鹵莽,三長之任,安敢冒當云爾,則可謂有所執,而此則以較藝爲嫌云,實爲可笑,卽今予將處分矣。泰溫曰,觀召試之應否,然後處之,似好,卽今則似輕先矣。上曰,然矣。當觀召試處之耳。泰溫曰,臣有區區所懷,俄與儒臣,相議陳達爲計,豈可至上前反之乎?近日聖上之延接臣僚,漸不如前,群臣之憂菀深矣。此後則幸望頻接臣僚,使群下有懷畢達,自上亦廣詢民間疾苦國事便否,則上下相資,不無一分裨益,而頻接臣僚,若有妨於靜攝之節,則觀時停止,似好矣。泰齊曰,承旨所達是矣。殿下聖學高明,如臣陳腐之言,有何裨益?而必須頻接臣僚,有懷畢陳,然後可以上下之情志流通。若致靜攝之時,則召致臣等於臥內,簡其禮貌,討論經史,講究治道,亦無所妨矣。君臣猶父子,子之於父,久不承顔,則其抑菀之心,當何如也?臣入直四日,不得一登前席,下情憂鬱,極矣。非但小臣如此,館中諸僚,亦皆抑菀矣。上曰,承旨·儒臣之言是矣。頃者魚有鳳入侍時,勉予曰,爲官長者,閉門而不接民,則人以爲不治,其言善矣。儒臣之言又如此,當留念矣。予嘗申飭卯酉者,亦有深意。以各司言之,卯仕之日,凡事有益,雖庭除修掃等小事,亦必有效。況人君之頻接臣僚,非但上下相孚,實多資助之道,承宣相資之說,極是矣。予自春坊,頗好讀書,自謂學問之外無他,故春宮則無夕講之規,而予曾創開。且予心燥,聞人以予爲倦怠,則心甚歉愧矣。近來則非有倦怠之意,精神大不如前,欲開講而頗不振作,至於凡公事,若過二三日,則亦忘置。且前日則翰注新入,必欲速見,故卽爲開講矣,今番趙雲逵之入直,三日始見之,心其歉然矣。上曰,儒臣之以學問勉予者,好則好矣,而至於事爲之際,凡人每牽於私意,入則每稱和同之爲好,而出則判若異人,此皆上下之過,而實無好道理矣。予於二十五年之前,身世豪華,而其後則無一年安過,心中如煎,人非木石,豈不難堪乎?頃者所製心字箴及序文,皆以時象寓意。昔孔·孟,不得行道,故著書傳後,予則雖得君師之位,而亦無可爲之道。世道雖不能救,而至於著文,豈可無乎?一自大訓之後,力量不逮,休息之外,無他道矣。諸臣或慮予之倦怠,而此則不知予心故也。予過戊申以後,夜不得一日安寢,近年以來,不解衣,露坐之時尤多,只以風雨不時,民事多艱爲念,至於世道,便作無心之人矣。泰溫曰,此等之敎,豈非甚悶乎?大小臣隣,日望殿下之大有爲,而殿下若是無心於世道,則豈不悶迫乎?上曰,今之世道,實無可爲,惟民事爲憂,故予常分付中官,若有備局緊關公事及江邊時急狀啓,則雖中夜,必卽奏達,而中官以予爲過慮矣。泰齊曰,大抵人心虛靜,然後方可以不惑於是非,而殿下每以時象二字,管着念頭,故心不能虛靜。此後則若有犯於時象者,則雖爲處分,而不過物各付物,不爲留着於念頭宜矣。上曰,予近來時用靜字工夫,頗有效驗,而至於黨習,終始難忘矣。泰齊曰,有主則實矣,必須忘之好矣。上曰,都政之遷就,欲申飭而亦未果矣。遂命承旨,書傳旨曰,今則吏兵判皆行公,大政其令卽爲擧行,啓銓之請由,可謂非時,況其單捧入之時,吏判尙不行公之時,政院之捧入,亦可謂因循,當該承旨推考,雖過大政,政席不備之前,勿捧下直。泰溫書訖。起伏曰,卽今院中苟簡,而同副承旨李善行,方以手本事撕捱,入直苟簡,可悶矣。上曰,此事承旨果糢糊矣。泰溫曰,政院亦有不善爲之事,而其疏批似過。李衡萬之言,誠宜矣。上曰,李善行鄕暗之致,嚮時李善行論斥豐陵,故豐原以爲難也,而將欲用之云,其時則似有氣力,而卽今所爲,則頗錯亂矣。泰溫曰,承宣上疏事,臣未詳其時事實,大槪此事,旣經秋曹照律,而司謁手本,則沒其實狀,有若無事放釋者然,此則無據矣。上曰,所達是矣。當該司謁,推考,可也。擧條上曰,明日宗廟修理畢後,政官卽爲牌招開政,可也。榻敎諸臣,次次退出。
上在昌德宮。停常參·經筵。
鄭俊一啓曰,大司憲金有慶,執義朴弼傅,掌令權祐,持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
以賓廳講書人員望筒,傳于鄭俊一曰,後日次爲之之時,入之。
南泰溫啓曰,明日翰圈被薦人召試時,領監事·館閣堂上·春秋館堂上,竝依節目,待開門牌招,何如?傳曰,允。
又啓曰,明日翰圈被薦人召試時,對讀官,當爲書入受點,時任玉堂及曾經玉堂,竝待開門牌招,何如?傳曰,允。
又啓曰,明日召試時,翰林被圈人,依節目曉頭牌招,何如?傳曰,允。
又啓曰,明日召試時,承旨一員,當爲進參,何承旨進去乎?敢稟。傳曰,左承旨進去。
鄭俊一啓曰,今日次對時,兩司無進參之員,除在外未署經外,司諫金相坤,正言李衡萬,竝卽牌招,以爲推移入侍之地,何如?傳曰,允。
又啓曰,備邊司郞廳,以大臣意來言,大臣·備局堂上,依下敎來會云矣,敢啓。傳曰,引見。
傳于鄭俊一曰,李秉常上疏,當下批,此上疏留院,大臣見之後,入侍。
有政。吏批,判書閔應洙進,參判元景夏牌不進,參議未差,都承旨李益炡進,以柳綏·具宅奎爲承旨,曺命敎爲吏曹參議,權賮爲掌令,趙擎爲正言,徐命九爲戶曹參判,鄭翬良爲校理,沈䥃爲輔德,權潗爲禮曹正郞,李命坤爲奉常正,尹審爲尙衣僉正,兪彦民爲軍資主簿,朴師昌爲慶尙監司,尹潗爲杆城郡守,前都正朴鏜,今加嘉善,前縣監盧世煥,今加通政,以上年八十,加資事承傳。
兵批,判書朴文秀病,參判尹得和病,參議趙尙命病,參知吳遂采入直進,右副承旨鄭俊一進,以韓復基·尹植·李命坤爲副護軍,曺允成爲副司直,閔洙彦·魏昌祖·李爲副司果,趙光鎭爲副司正。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,慶尙監司,今當差出,而擬望之人乏少,守令中竝擬,何如?傳曰,允。
李益炡啓曰,今日政,新除授承旨,竝待下批牌招,何如?傳曰,允。
吏批啓曰,宗簿寺主簿趙載浩呈狀內,身病甚重,不得察任云,改差,何如?傳曰,允。
以右副承旨具宅奎牌不進罷職傳旨,傳于南泰溫曰,推考傳旨捧入。
鄭俊一啓曰,兵判有闕代,其勿出代,禁營其令御將兼察事,命下矣。御營大將金聖應,卽爲牌招,使之聽傳敎,何如?傳曰,允。
又以兵曹言啓曰,今七月十一日,武臣賓廳武經七書講書日次,而落點單子,時未啓下,日勢已暮,不得爲之之意,敢啓。傳曰,知道。
又以司僕寺官員,以提調意啓曰,本寺所管江華鎭江牧場,乃是孝廟特設之所,取其馬種之良,聖意有在。至今良種不絶,與他牧場自別。自吉祥·佛恩·仁殿三面及北一場之移屬江華府,場址大縮,水子不廣,馬群無處分放,以孽息不蕃,極爲可惜。當初江都守臣,請得吉祥等三面,而自廟堂,引孝廟事,甚爲持難,只許代給北一場,仍屬本府修城所矣。其後吉祥等三面,終爲移屬於本府,則當初代給之北一場,所當還屬牧場,而因循未及請得。卽者船頭堡又屬本府,則修城所物力,自可有裕,而北一場之屬於本府,聞其歲入,不過數十石皮穀。在本府,得失別無關緊,而今若還屬牧場,則馬群可以分放,庶有如前蕃息之效。北一場屬之鎭江牧場事,復舊施行,何如?傳曰,允。
判敦寧李秉常疏曰,伏以臣猥陳私懇,獲蒙恩由,區區曷勝感激?而病憂喪慼,積月皇擾,前席久阻,寸心倍菀,必欲乘閑一覲,故爲多日遲回。適會賓對遷就,事故緊急,不得已今方辭陛,怵惕未出,只切耿結。仍念臣方帶經筵賓客,而三庚幾盡,處暑將迫,兩筵開講,自當循例,取稟。此時此任,俱不可仍帶遠出,而賓客又多在外,苟艱特甚,尤不可不卽速變通。至於惠堂之兼,初豈萬一近似,而兩年冒帶,一味憒憒,已不勝自顧惶愧。鳴旨島鹽場節目,曾有賑廳句管成出之命。鑄錢新有朝令,掌財衙門,自在應鑄之中,而竊覵重臣之銅山摘奸,豈非異常之大擧?而徒有耗費,遽卽停罷,鑄銀有議,節目已成,而纔過數日,旋又寢撤,臣未知今此鹽場,果已熟講細究,能無如許之慮。而臣於事務,便一墻壁,旣不知利害之如何,亦不敢開口妄論,職在有司,惟當依例奉行。而第念鹽場,旣屬備局,非本廳所管涉,亦非本廳物力所可辦,欲一陳稟筵中,以俟處分。而臣今出去,成命又不可久稽,玆敢臨發陳章,略此申籲。伏乞聖明,將臣惠局兼任,急先遞改,回授智兼才幹可能辦事之人,以爲趁卽周旋擧行之地,不勝幸甚。答曰,省疏具悉。所陳疏中可以下敎者,旣下敎,卿勿過辭,方有重事,其卽往來行公。
司諫金相紳疏曰,伏以臣於待罪南邑之日,忽奉亞諫新除,繼以馹召遠辱,榮光所被,觀瞻俱聳。臣誠驚惶感激,扶病登程,寸寸前進,今始來伏私次。念臣逖違軒陛,已有年所,犬馬之戀,豈不欲一登文石,以伸瞻天之願?第臣於年前,妄陳一疏,區區寸心,亶出憂慨之悃,而忱誠未格,自速譴何。尙賴涵貸之仁,收錄如舊,感戴洪私,無地自容。漫司外邑之除,怵迫分義,不敢辭避,而私心愧悚,若隕淵谷。昨年兪彦國之疏,追提前事,旨意危險,至以挾雜壞亂等語,肆然侵詆,殆無餘地。雖其急於投合時好,用意構捏,而自不覺其反歸挾雜之科。臣不欲呶呶較挈於日月旣久之後,以犯無辨之戒,而其爲臣難進之端,又加一節矣。仍竊惟念,臣之無似,濫蒙洪造,出入臺地,首尾一紀而有餘矣。顧其才識短淺,論議巽懦,本不合於言責之任。前後忝竊,輒皆辭遜,不敢爲苟然隨逐之計,間有論列,動致牴牾,旣蔑絲毫之裨,秪取顚沛之患。臺端一步,自畫已審,矧今情地益蹙,疾病愈痼,其何可徒恃寵靈,抗顔冒進於從前僨敗之地,以喪一己之廉隅也哉?且臣素患痰眩之症,重發於久處瘴鄕之餘,冒炎行役,症形一倍添劇,不得趲程,自致稽滯,臣心惶蹙,已不可言。而日前憲臣疏斥在外之人,語頗深緊,雖不專指臣身,若論淹留之罪,臣實爲首,臣何敢諉以泛論,而獨爲晏然乎?臣昨控血籲,見格喉司,危懇莫暴,悶蹙轉深。今以賓對,天牌儼臨,臣不得不擔舁隨詣,而顧臣情病,萬無祗肅之路,拜章徑歸,臣罪至此,尤無所逃。伏乞聖明,俯賜諒察,亟命鐫削臣職,仍令選部,勿復檢擬,以快人心,以安賤分,幸甚。答曰,省疏具悉。往事,何敢撕捱乎今?爾其勿辭察職。
壬戌七月十二日申時。上御熙政堂。大臣·備局堂上引見入侍。領議政金在魯,左議政宋寅明,判尹趙尙絅,工曹判書金始炯,吏曹判書閔應洙,戶曹判書徐宗伋,知事具聖任,禮曹參判金若魯,校理南泰齊,右副承旨鄭俊一,假注書朴垂裕,事變假注書李聖運,記事官閔百昌·趙雲逵。在魯進伏曰,朝涼晝熱,聖體若何?上曰,無事矣。在魯曰,伏聞昨夜召對,久後乃罷云,夜則燈燭正熱,亦非節愼之道,今又引接有敎,故不得已來會,而憂慮何可勝達乎?上曰,昨有下敎事,故引對而自致夜深矣。在魯曰,大王大妃殿氣候若何?聞醫女所傳,則足部少有差減之勢云,夜來復若何?上曰,足部浮高之氣往來,今則爲頭部受鍼,臨時診察,當下敎矣。在魯曰,中宮殿患候,伏聞已至累日,昨以稟定事有達,而醫官入侍,姑令止之,故不敢仰稟。而今此患候,外間聞之已久,藥院有若不知而不爲問候,事體道理,極爲惶恐,問候當爲矣。上曰,其症近爲輪行之疾,自可差愈,不必問候矣。寅明曰,問候旣是應行之例,則豈可以上敎而不爲乎?事體恐不當如是矣?上曰,姑觀爲之,可也。在魯曰,王世子氣候何如?上曰,好過矣。在魯曰,今則日氣晩而愈熱,宗廟展謁與社稷祭,其間日字不遠,且七八月盛炎,皆言甚於夏節,聖候近以眩氣一樣爲敎,而且陵幸在前,屢次親行,恐有損傷之慮。群下煎迫之情,何可盡達乎?上曰,今則日氣少愈於前,斷無他慮矣。寅明曰,聖候若夬愈則何妨,而眩氣每以一樣爲敎,宜觀聖體而爲之好矣。上曰,國之本在社稷,予之眩氣已深痼,何待差愈而爲之乎?在魯曰,以臣賤身見之,雖十年前,猶有可爲之心,今則漸不如前,凡事自然廢棄。況且聖候向衰之年,不能愼重,而致有後悔乎?上曰,近日暑氣甚於夏時,三伏若過,則漸生涼矣。前者故奉朝賀李台佐,每請其休息,猶以爲未然,今則思之,甚有理矣。在魯曰,命攝一節,如彼靳許,聖意雖出於爲民,而若臨時停止,則多有妨礙之事,故敢達矣。上曰,常談云,志猶不立,何事能做?儒臣初入,非但欲見,雖秉筆之臣,亦欲見之。頃者序文中,以書自我自書之,而予猶不免,則何責於臣乎?予心旣如此,凡事欲爲而未爲,此則已定,不可中止矣。上曰,頃者大訓時,有所下敎,備堂不必盡數入來,而今日入侍,亦可寒心,初欲特旨牌招而止之矣。今日次對,無故不參人,竝推考,可也。抄出擧條上曰,大臣頃達吏兵判事,而今日兩銓用意,何如?顧今得人,似無踰於卿所料。君臣之間,貴其相知,雖以宿薦爲之,而予則頗用精神矣。兵判凡事闊略,予已以將任付之,而初牌入來,深以爲嘉,吏判今始入來,而卿之頃者所達,不過官師相規。予以爲吏判若奉公,則不必如前嫌矣。在魯曰,吏判頃已行公,而其時以書院事見遞矣。上曰,若如兵判之卽爲肅謝則夬矣,而今番之不卽出,亦過矣。在魯曰,兵判前以掛榜事出去矣。上曰,其時欲用期會不進之律,而文宰將臣,異於武將,置之矣。上曰,頃者左相言,嶺伯交代之擇人,而今番首擬,予已試之,副擬則淸白有餘,而頗有生疎泄泄之弊,七十州憚壓,似或難矣。至於湖南·湖西,則予以爲得人,而且趙榮國,可任嶺伯,故予思之矣。在魯曰,趙榮國方爲湖南伯矣。上曰,予精神如此,不知其爲湖南伯矣。嶺伯末擬,予未試可,雖未知局量之如何,而其爲人,甚穎悟且精詳,足繼沈聖希,而不善其任,予欲試之,以末擬爲之矣。寅明曰,嶺伯,臣思善任之人,卽今關東伯金尙魯可合,而其次金尙星,足可當之矣。金尙魯則有牽礙事,金尙星則吏判,以備局有司堂上,難於出外云,故未果擬入矣。上曰,彼亦難矣,人皆重內而不重外,愛之還欲其苦也。在魯曰,金聖運,人皆爲善任,故擬之矣。上曰,新嶺伯,亦可當之矣。寅明曰,朴師昌爲人,甚廉約,到處善治,今任襄陽,亦善賑云矣。在魯曰,前任瑞興,亦善治云矣。上曰,靈城今日何以不入來耶?在魯曰,靈城,以北道犯越時道臣,謂有應被之罰,向間引嫌,不爲供職,而朝家以罪人未究處前,不當徑先引入,使之行公矣。今則罪人已畢査勘處,方當回咨,故靈城復爲引嫌,已以後日次對不得入爲言矣。彼中出送犯越罪人,彼雖以流離哀矜之人,無勘罪之語。而旣是犯越罪人,則其在道臣·帥臣及地方官,疎失防訊之責,亦當依例論罪,入於咨文中矣。上曰,道臣只兵判乎?在魯曰,道臣則朴文秀,北兵使尹光莘,茂山府使李泰祥矣。上曰,彼國已勘律而來乎?在魯曰彼國以革職爲律,此則關係彼國,使臣及遠接使,雖不可送,何可以此,不用其人乎?上曰,靈城雖可惜,當隨法律輕重而爲之矣。在魯曰,咨文中當善報,而此不過愚氓逃入之類,元犯旣未捉得,此則刑推後島配宜矣。上曰,咨文時,當有所報,以示彼恩矣。在魯曰,彼以革職擬律,則在我之道,不宜報以輕律矣。寅明曰,我國以拿爲重,而彼則不知矣。上曰,我國則不必言鐵瓮城事,而但厥漢,或入彼國見捉,則難矣。尙絅曰,金振昌事,彼國旣不詳知,不必言矣。在魯曰,金振昌見捉,旣是意外,果以彼言而仰體好生之德爲報,則豈不有歉於我國乎?寅明曰,此類旣已犯越,罪當施律,而皇上旣示好生之德,哀矜之意,當依敎爲報,則在彼似當無弊,而在我亦好矣。上曰,諸臣各陳所見,可也。應洙曰,左相所達誠然,不必爲剛虐矣。宗伋曰,初非大段礙眼,則從實爲之好矣。聖任曰,大臣之言誠好矣。若魯曰,此異於邊民犯越,臣意以彼犯越爲怪矣,彼國旣已捉送,在我不必先言,左相所達誠然矣。尙絅曰,臣推詰李彬·與李馨遠,則飢民皆入於狂誘中,而畢竟狼狽云矣。始炯曰,上敎至當,若有見捉之事,則亦難處,奸民狂誘一段,參入咨文宜矣。上曰,彼輩一入其中,則以花開爲春,葉脫爲秋矣。應洙曰,此爲西北邊民動撓之一段,愚氓皆知功名富貴,在於其中,愈往而不止,今不必詳言,以大體爲之好矣。上曰,犯越則道臣雖有罪,而飢餓之民,自然入去,當體皇上哀矜好生之德爲報,而道臣雖不論,亦何妨也?寅明曰,大政已迫,過政後處分似好,而俄聞首相之言,亦有仍任之前例,此在上敎之如何矣。上曰,若過大政後處之,則使下之道,殆同下人之付過而任使者然,今日當處分,諸臣亦盡達,可也。尙絅曰,前後皆以犯越被罪,則今番之仍置不論,似涉如何矣。始炯曰,此旣犯越,則宜罪道臣,而今之犯越,非由於採藥,乃以饑餓之流,自然入去,則此異於前日之犯越矣。卽今冢宰·司馬,聖上旣已得人,而國之治亂,惟在於內。臣意則當依聖敎爲報,而仍置不論,亦似無弊矣。在魯曰,前例則雖有之,而第疎於防訊之責,則亦不可免,工判所達,誠非矣。寅明曰,大體則首揆所達似然,而惜才之道,亦有之矣。應洙曰,領相之言誠然。此爲犯越,而旣無前例,今者創開,似當如何矣。宗伋曰,勿論犯越人有情無情,旣是犯律,宜用前例矣。聖任曰,邊禁近甚解弛,今不宜異同矣。若魯曰,旣是犯越之類,則領相所達誠然矣。上曰,首揆所達,大體旣是,而諸宰之言又如此,當依例罷職矣。在魯曰,然則咸鏡前監司朴文秀,北兵使尹光莘,茂山前府使李泰祥,竝罷職,何如?咨文則當依例,以革職爲辭矣。上曰,依爲之。抄出擧條在魯曰,此罪人之流離失所,在彼國聽聞,亦爲羞恥矣。上曰,此非細事。狂誘愚民,自有其人,此漢當捉矣。寅明曰,藏形匿跡,無以捉得矣。在魯曰,邊民生理,若不至於流離之境,則豈有此事?宜可留念矣。上曰,末世人心如此,予甚慨然,而聞卿此言,尤爲歉愧。予若有敎化之孚感,則豈致此弊?而紀綱大行,守令得人,則又豈有此事乎?人謂全羅道,是豐沛之鄕,而只爲姓本,北道自是興王之基,我國待北人太薄,此則非矣。頃年以肇開鴻業出題,而儒士皆不知予意,且見龍飛歌者少矣。其歌以周比之,可觀之文,其時予偶然取覽而出題,非爲誦得也。頃者靈城有達,曺允成亦言北道人心,甚於湖南,此非北人之過,由於待之太薄也。在魯曰,北道風俗剛亢故然矣。上曰,王化不行,而守令每至於貪虐,則豈不欲入去彼邊?予以爲北道則尤宜擇淸白之人矣。在魯曰,吏·兵判仍任之例,自前已有之。先朝辛巳年間,先臣爲兵判,故相臣李畬爲吏判,其時以微事竝遞,過五六日後仍任矣。寅明曰,兵判多有句管營劃之事,而重臣若見罪,則以不安於在家,每出門外,此宜有申飭之道矣。上曰,不惟靈城,諸臣豈可任意出去?古語云,父母在不遠遊,卽今臣子,非在外之時也。在魯曰,此乃前南兵使曺允成狀啓,以犯越罪人,蓋皆端川·咸興之民,而全戶逃徙者,若是數多,雖異於邊上伍點之地,當該守令,難免不能覺察之罪,請令廟堂,稟處矣。此狀啓上來已久,而欲待道臣·帥臣處分,同時覆奏矣。今旣處分,咸興前判官金遠祚,端川前府使金養一,亦爲一體罷職,何如?上曰,依爲之。出擧條在魯曰,頃者翰林趙明鼎,以赤裳山城,璿史藏護重地,僧徒凋殘,義僧復舊事,陳達,又以各邑僧刷還之弊,請嚴加申飭禁斷矣。義僧革罷屬耳,朝令不可顚倒,今姑置之,各邑僧無得刷還事,別爲嚴飭,何如?上曰,依爲之,而山城事體尤重,毋得侵漁僧徒之意,亦爲申飭,可也。出擧條在魯曰,湖南伯趙榮國,除拜已久,尙不肅謝。聞其病勢,不至大段,從重推考,使之出肅卽赴,何如?上曰,依爲之。出擧條在魯曰,義州府尹洪啓裕,東萊府使鄭履儉,除拜已踰一望,尙不肅謝,未知其故。此亦從重推考,使之斯速出肅赴任宜矣。上曰,萊·灣雖重,亦一守令,紀綱所在,道臣·守令,不可同施推考,此則拿處,可也。出擧條在魯曰,萊·灣二守,以頃日上敎,有惶悚未安之意矣。上曰,予初非以其人爲非,若以此爲嫌,則尤宜拿矣。在魯曰,禮曹判書李德壽,久在江外,尙不入來,本曹以久無長官,多有窒礙之端,禮曹判書李德壽推考,使之卽爲上來,何如?上曰,旣有職名,則公然不來,極爲非矣,從重推考,可也。出擧條寅明曰,前旣以此,仰達矣。諸臣疏批,或有遲滯,臺疏則事體尤別。今者李衡萬之疏,極爲停當,如此之言,宜卽下批矣。上曰,此亦由於予精神不足矣。寅明曰,諡號,乃是重典,而或以不副本家之望,有所請改者,則臣固非之矣。然故奉朝賀臣崔奎瑞,聖上之待遇如何?喪出之初,不待諡狀,特命賜諡,此又何等曠典?而聞本家以諡字爲嫌,無意延諡云。臣意,初以爲未安矣,今始詳聞,則諡號卽忠貞,而忠字之註,爲危身奉上云。本家以爲危身奉上,卽專指戊申一着,而戊申事,初旣固辭不居,今得此諡,有非先人雅意,旣不可延諡云。今聞此言,則本家誠不無所執,朝家有難奪其志,而特敎賜諡之曠典,終不免歸虛,則尤豈不可惜?當初定諡時,首揆陳副望之勝於首望,而有所仰請矣。到今尤不可無變通之道,下詢首揆而處之,何如?在魯曰,崔奉朝賀,旣經文衡,而諡無文字,雖似未盡,以此改諡,則亦未安。副望亦有文字,故臣曾有提達於筵中,則自上有予當諒悉處之之敎,而連値有故,諡望入啓,在久遠之後,故落點循例,下於首望矣。然忠貞亦極是美諡,改諡重難,而自前或有改落點改議諡之例,本家旣以有乖先志爲言,則從其願亦無妨矣。若魯曰,此諡,卽臣在玉堂時,與同僚任珽·兪健基,相議擬定者。其時亦聞本家不願忠字,而奉朝賀之不欲以戊申事,自以爲功,固爲謙德,而在公論之地,議易名之典,則何可捨而不章乎?此臣之所以言忠字。至於文字,相臣旣經文衡,本無支難之意,而僚意必欲置於忠字之上,此與臣意稍異,首副所擬,自然如此矣。寅明曰,此則兩言皆是矣。在公議則欲表戊申事,未爲不可,而在本家則以戊申事爲嫌,而不欲受之者,亦非異事。忠字之註,爲危身奉上,故如是辭之,若事君盡節之忠字,則豈至過辭乎?上曰,故奉朝賀雅志,宜遂改以事君盡節,可也。泰齊曰,自上或有改諡之命,則不無前例,而今若只就舊諡,改其字義,則其在議諡之體,大涉苟簡矣。上曰,本館議諡,可謂得體,忠貞之諡,豈不美也?而其子之遂先相之雅志,不肯受之,亦有所執,分付弘文館,改諡。寅明曰,諡號事,自多節拍,易致遷延,特敎賜諡之恩典,不可曠久,切勿遲滯,卽速擧行之意,別爲申飭,何如?上曰,依爲之。出擧條寅明曰,親功臣,無論本職如何,死後追贈正二品,卽大典法所載。故南昌君洪招文,以靖社功臣,官止亞卿,身歿後所當依例追贈,而因子孫未諳國法,尙此廢闕。今聞該曹,將依例擧行,而以過時已久,難於遽然啓下云。此旣國典,則宜卽擧行,此外亦或有子孫微弱,未諳規例,而未得蒙贈典者,則一體隨聞擧行事,分付,何如?上曰,依爲之。戊申親功臣中,或有闕遺者,則一體爲之,可也。出擧條寅明曰,朝家泛令京外鑄錢,而無指的分付之事,則必不無推諉無實之弊。不量其力,處處開鑄,則亦恐不能無弊。開鑄之處,別爲稟定後,成節目分付,似爲着實。平安監營·慶尙監營·全羅監營·統營·開城府五處,使之開鑄,似好矣。上曰,依爲之。出擧條上曰,卿等見判敦寧疏乎?在魯曰,見之矣。寅明曰,鑄錢衙門,國家何可一一備給物力耶?賑廳亦是掌財穀之衙門,宜自有拮据之道矣。鹽場則設施之初,欲其相議而已,初非自備局,永爲句管之意矣。在魯曰,鹽場自賑廳主張,而又自備局句管,則有妨於專任,毋寧只使賑廳句管,而自備局,時時取見文書,知其形止及所辦之數爲好矣。上曰,依爲之。出擧條若魯曰,昨年秋間,前虞侯朴遠普上言以爲,渠之六寸大父故水使朴泂,無後身死,只有賤産一女,而同宗散處,未卽立後,請以朴泂九寸姪燦,定後。而臣曹以旣無與授,有違法例,覆奏勿施,則自上有特許立後之命。其後前郡守李思順,呈狀本曹以爲,朴泂,卽渠之外祖,而嫡妾無子女,只有渠母,以身後奉祀。屬之渠母,仍傳于渠已過五十餘年矣。遠普,以疎族不干之人,忽然上言立後,而渠之母子奉祀,在於朴泂夫妻生時所定,則立後非其本意。旣受外祖父母之屬托,而一朝移其奉祀,情理有所不忍,朝家如或洞燭事狀,有所處分,則當移祀云。朴遠普及朴燦,俱在南陽,故行關査問矣。見其査報,則朴遠普等以爲,外孫奉祀,非禮家之所許,當初朴泂之不爲立後,而以外孫奉祀者,出於朴泂妻八耋昏瞀之致云。而李思順,又呈納文券,卽朴泂妻李氏成文,而備陳不幸無子,只有妾女,故朴泂生時,以兄亡弟及之禮,先世奉祀,歸之於泂弟澂,而泂之夫妻奉祀,屬之於妾女之狀。朴泂弟澂及內外族人,俱署名呈官出立案,故相臣洪致中,撰朴泂墓表,而亦及外孫奉祀事實。以此觀之,朴泂夫妻生前,定以外孫奉祀,明白無疑。朴泂以無嫡子,移宗於渠之親弟,自己奉祀,屬之妾女,亦不違於自與妾子,別爲一支之法文。今於朴泂身死七十餘年之後,同宗後生,强爲立後,已涉不當,況繼後之規,彼此父母同命之,然後聽許,自是法典。朴泂之夫妻,身歿已久,朴燦之父母,亦皆歿,則無彼此父母之與授,而立後已非法意。且人家立後,尊屬門長,例爲主張,告官或上言,而遠普於朴燦,爲子姪行,則冒稱門長,以子姪而定叔父爲人後,乖禮律而失倫序,尤不可仍置。而旣因別判付立後,則臣曹有不敢直請罷繼,下詢大臣而處之,何如?上曰,此則不必下詢,罷繼,可也。出擧條上曰,承旨進來書之。傳曰,莫重司馬之職,不可數易,今者處分,亦不過大體,兵判有闕代,其勿出代,禁營其令御將兼察。出榻敎上曰,吏議已落點,方在何處耶?俊一曰,聞往高陽矣。上曰,儒臣進來。頃者童蒙先習序文,已刊出耶?泰齊曰,聞明日當進納矣。上曰,印來後一次進講於東宮,可也。諸臣,仍退出。
上在昌德宮。停常參·經筵。
李世璡啓曰,大司憲金有慶,執義朴弼傅,掌令權祐,持平金尙喆在外,掌令權賮式暇,持平朴成玉未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
柳綏啓曰,右副承旨具宅奎,昨旣有只推之命,今日不爲仕進,卽爲牌招,何如?傳曰,允。
南泰溫啓曰,今日召試時,館閣春秋館堂上,纔已出牌矣,弘文提學徐宗伋,同春秋李益炡外,俱爲違召,知春秋徐宗玉,同春秋鄭羽良,藝文提學元景夏,竝爲牌招,何如?傳曰,允。
傳于南泰溫曰,試官若付標以入,則政院難免矇然,牌去來,各別申飭。
南泰溫啓曰,對讀官朴春普,時無職名,令該曹卽爲口傳付軍職,何如?傳曰,允。
兵曹口傳政事,以朴春普爲副司果。
傳于南泰溫曰,翰林被圈人牌不進拿推傳旨,中官誤踏啓字,卽爲還入,推考傳旨捧入。
備忘記,傳于南泰溫曰,凡君命,於義非矣,則在下之道,固執,其猶可也。而今翰薦,可駭黨人之角勝,默量定法,其初召試,旣以親臨,則新進小官,焉敢若是?名雖新法,回薦爲圈點,應講爲召試,則一而二,二而一,有何違於義者?而以不備定式,沮戲新法之心,每於召試,違命爲事,此何分義,此何道理?噫,朝鮮若有君,若有紀綱,幺麽小官,焉敢欲角勝,焉敢欲角勝?況渠輩之所執,一則不過曰較藝,渠若以製述曰以較藝,則衣儒衣挾試紙入場中,亦曰較藝。其貫不貫,在於其人之才不才,其定高下,亦在於考試之公不公。渠輩所執,其何義?此非在下者之請,則在上之定法,一番僅行,應試之人,違命爲事,考試之臣,遲回違牌,爲上者可歉然。渠輩一則曰往者下敎其父兄,亦爲固執,此由可該,其時下敎,豈他意?不敎子其過何在?意不過此,而其時皆曰過矣,故卽寢其命,則皮何存敢撕捱,尤涉無義,極涉可駭。噫,爲其君,幺麽一令,因小官之角勝,僅一行而旋寢。今日朝鮮,可謂有臣無君,爲先從重推考,違牌應試人,更牌招,使之卽爲應命,而違牌考官,竝更牌招,使之擧行,而考官依前遲回,小臣依前角勝,日雖三伏,親臨法殿,大行處分,政院知悉。
南泰溫,以春秋館郞廳,以監事意啓曰,翰薦被圈之人,又復撕捱於今日,召試者固已寒心。俄下備忘,辭旨截嚴,則其在分義,更何敢違拒?而李毅中·申暐·趙重晦等三人,終不動念,一向不進,新法之下,必欲角勝者,尤極可駭。第今事勢,與初無史官之時,不能無間,而此輩不過幺麽新進,其慢蹇違令之罪,重勘嚴懲,固無不可。而若於今日,自聖上,欲必試乃已,而過費處分,則亦恐近於千匀之弩,發機鼷鼠,而終未免大有損於國體。臣意則不進三人,姑依限年禁錮,待限滿收敍後,更復設試,責其必赴。而單試新有定式,承牌人則姑先設試,觀其製述中格與否而處之,恐涉便當,惶恐敢啓。答曰,不能檢飭,徑先草記,爲卿等慨然。今日此輩,不爲入參,當至於國不國君不君,非處分難矣,爲君綱寒心,更爲嚴飭,卽令應試。
以翰林被圈人拿推傳旨,傳于南泰溫曰,當該中官,當於筵中下敎,而被圈人,以此傳旨,雖或不入,此單子爻周,還給。
傳于南泰溫曰,已下敎,而庭試擧子,亦牌招乎?專經文臣,無牌招之事,牌招付標於原單子中,自政院分付,應試不入,則直捧禁推傳旨。
備忘記,傳于南泰溫曰,令當信,豈可以此等小官,因其角勝?況此輩自謂不稱而固執,則此則在上者,不過飭勵而已。此則不然,其意講則欲應,試則不試者也。此亦從黨習之所欲,違時君之定法也。若此不已,在上豈可令一事行一事乎?其將至於有臣無君之境,國能國?幺麽小臣之不爲應試,其雖細也,堅氷可誡。此猶不滿角勝,於大訓·於大諭,其豈甘心遵服乎?頃者之事,其猶令前,爲其父兄者,不能誡飭,其可參酌?事雖過中,當之者其當悚然,而任其子弟之放肆,角勝君父之法令。此輩無嚴,其有來脈,政院亦不嚴飭,例捧傳旨,極涉非矣。旣下命牌,渠豈不知?當該承旨,從重推考,因前牌申飭,卽令應命。
傳于南泰溫曰,雖夜分,爲召試後,當就寢,政院知悉,申飭。
柳綏啓曰,藝文提學元景夏,身病方重,迫於嚴命,雖已入來,而症勢極其危劇,所見懍懍,有難責之以考試之役。試所旣已備員開場,景夏則使之出去爲宜矣。大臣之意如此,敢啓。傳曰,知道。
傳于柳綏曰,曾前召試時,已達夜,今番亦必達夜矣。依秋下敎,明日大臣以下諸考官,竝入侍于便殿,課次爲宜矣。
傳于南泰溫曰,考官以下,竝來詣閤外。
以慶尙監司狀啓,靈山等官居陸軍鄭昌世等渰死事,傳于鄭俊一曰,渰死人等,令本道恤典擧行。
南泰溫,以侍講院言啓曰,本院新除授輔德沈䥃,時在京畿安城之地,書筵入番事緊,斯速乘馹上來事,下諭,何如?傳曰,允。
又以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
又以弘文館言啓曰,新除授校理鄭翬良,時在京畿安山郡任所,經筵入番事緊,請斯速乘馹上來事,下諭,何如?傳曰,允。
又以吏曹言啓曰,本曹佐郞曺命敬,與新除授參議曺命敬,有兄弟應避之嫌,在法當遞,依例改差,何如?傳曰,允。
又以吏曹言啓曰,今此厲祭獻官,以漢城府左尹徐命彬,右尹朴弼均,實預差啓下矣。徐命彬,城隍發告祭,受香將事之後,身病猝劇,朴弼均,脚病危重,俱無進參受香之勢,不得已以行副護軍李彦祥,改付標以入之意,敢啓。傳曰,知道。
上在昌德宮。停常參·經筵。
李世璡啓曰,大司憲金有慶,執義朴弼傅,掌令權祐,持平金尙喆在外,掌令權賮陳疏入啓,持平朴成玉未署經。今日以監察茶時之意,敢啓。傳曰,知道。
又啓曰,憲府監察茶時,已至多日,諫院闕啓,亦至累日,除在外未署經外,掌令權賮,司諫金相紳,正言趙擎,竝卽牌招,何如?傳曰,允。
以右副承旨具宅奎牌不進罷職傳旨,傳于李益炡曰,改差,傳旨捧入。
李益炡啓曰,假注書朴垂裕,已滿三朔之限,又有難强之疾,今姑改差,何如?傳曰,允。
傳于柳綏曰,今下虎皮一領,副校理尹光毅處賜給。
李世璡,以兵曹言啓曰,今七月十四日,私奴加沙里稱名人,自曜金門入來,差備門外擊錚,極爲駭愕,令攸司囚禁治罪。同門守門將趙以垕,常時不能禁斷雜人,以致闌入,亦難免其責,推考,何如?傳曰,允。
鄭俊一,以禮曹言啓曰,王世子入學慶科庭試吉日,已爲推擇啓下矣。庭試處所,例設於時御所殿庭,而近年以來,每設於春塘臺,科次於仁政殿矣,今亦依此擧行乎?敢稟。傳曰,依近例爲之。
又啓曰,臣敬奉聖敎,馳往于典獄署,點閱獄囚,則承傳罪人二十二名·刑曹罪人三十名·咀呪罪人一名·來關罪人九名·各司罪人十四名內,孫尙俊次知日喜,以其上典掘土色吏,恣意上來事也。婢竹接,以其上典家舍放賣後,價錢不給事也。趙完,諸處作弊,偸食錢物事也。沙工李東白,典牲署米太畢納間,囚禁事也。祿事李震太,人物敺打事也。私奴千萬,差備門外擊錚事也。金浩兄洙,經理廳需米價不納事也。全州金昌石,船人等處濫捧錢物事也。瓦署書員正妻金召史,社稷諸處修補瓦子,不卽進排事也。星三,相位,分付囚禁事也。申泰輝次知日禮,其矣上典不入番事也。祿事宋振起,相位,分付白活時欺罔事也。臣以盛暑恤囚之聖意,宣布後竝爲放送。其餘罪人段,罪名俱係重大,有難輕議,竝爲仍囚,各司拘留罪人,亦爲一體放送事,分付各衙門之意,敢啓。傳曰,知道。
慶尙監司沈聖希疏曰,伏以臣年衰才薄,不堪重任之狀,前後辭疏,歷陳無餘矣。又不幸而値東北前所無之轉輸,奉承朝令,左右區劃之際,瘡疣百出,罪釁層積,早晩顚敗,固所自料矣。迺者以千萬不虞之事,忽蒙譴罷,臣驚惶震駭,不知措身之所也。軍作米事目之申嚴,自有金樂曾事,人皆知設法之重,則臣亦豈敢慢忽於其間?而第左右沿各邑穀物,太半歸於東北,糶道已絶,兩麥未熟,民飢滋甚。邑邑請以此米救急,文狀逐日沓至,而臣一切防題者,誠以畏邦禁而慮嗣歲之意也。然身爲道伯,民飢而不恤,或至於塡壑之境,則臣罪尤大。發送可信偏裨於沿海各邑,廉察民間形勢,則東沿長鬐等數三邑民事,如在水火,不救則十日之內,將有盡劉之慘云。故臣急以他邑穀物,分劃發關之際,長鬐縣監徐性慶,忽來見臣言,事急未及報而先分,仍請罪罰。臣切責其違越事目之失,欲卽席狀聞請罪,而臣又思之,近來不有國法,徒干民譽者,多在於有地勢之守令。而顧彼鄕曲孤寒之輩,辛苦積仕,艱得一縣,常恐見過於官長,獲罪於朝廷,雖微細之事,謹畏太過矣。今性慶,先救民急,次來請罪,與其不恤民隱,徒患得失之類,差有間焉。且其百餘斛米,數旣不多,性慶私分之後,不言於臣,待秋捧入,則臣何由知之?不此之爲,直陳無隱,亦不無可取者,果不卽請罪,乃於北關防粟之狀,始以行語論列者,蓋以此也。至於餘米加分,不特性慶之言,聞其民事,誠有朝夕燃眉之急,難待他邑移粟之來,迫不得已敢效古人發倉之義,乃有先許後聞之擧,雖其事同救焚,有不容徐緩。然臣之枉法疎率之罪,固不勝其誅矣。論其擅分,一也,性慶則罪勘錮籍,臣則今因事會,薄勘未幾,恩敍旋降,不但臣心之惶愧靡安,朝家用罰,亦不當若是班駁也。伏況殿最,一道之重事,尤非罪釁之蹤所可冒沒擧行。而抑臣有萬分悲迫之情,臣有兩子,而小子出繼人後,獨與長子,相依爲命矣。夏初聞臣病報,亟來相見,未久忽遘癘而死。臣焦煎震剝,殞心喪性,如癡如狂,作一未冷之屍,三朔閉戶。大小公務,不能酬應,淹留一日,而添一日之罪。日待新監司之來,而方此悶蹙之中,忽承不敢當之命,雖使臣平常無事,考其治否,或黜或陟,未必其得當。況今形體徒存,心腸盡腐,神識昏錯,都無一分陽界上意思。今迫於嚴命,强勉奉行,使莫重等第,致欠嚴明,則臣罪益萬萬矣。伏乞聖明,亟命有司,勘臣未勘之罪,以嚴公法,察臣必辭之義,移付新伯,千萬至祝。臣無任屛營祈懇之至,謹昧死以聞。答曰,省疏具悉。卿其勿辭,卽速擧行。
修撰李昌誼疏曰,伏以臣幸蒙恩由,歸護病母,感戴鴻私,惟有攢祝。第臣老母所患,積有源委,不啻一時感傷之忒重而已。屢日醫治之餘,表氣雖似少解,諸症尙多作苦,時月之內,未易復常。離違供職,實無其望,隨牌祗詣,復申前懇。伏乞聖慈,亟命遞臣職名,俾便救護,以伸至情,不勝幸甚。抑臣常有一段衷情,蘊結心腑,終不可不申告於孝理之下,玆敢披瀝肝血,齋沐上聞,冀殿下之哀憐焉。蓋臣曾以乞縣養母事,敢有所陳請,迺蒙聖上,不許出外,而施之以曠典。辭旨隆摯,錫賚便蕃,洪恩異渥,有愈始望,臣母子相對,感頌銘骨者,于今三年如一日矣。臣之情理,已略悉於前疏,天鑑庶或俯燭,今不敢復事覶縷。而顧今臣母之年日益高,病日益深,而家事又益旁落,藥餌之養,固已難望,而蔬糲之供,亦患不給。臣濫荷國恩,忝叨邇列,翺翔省闥,寵光極矣,而每公退歸家,病母獨苶然在床,擧室蕭條,無有懽悰。臣念親志之莫悅,悼子職之多虧,輒誦古人身有十年榮,母無一日養之語,未嘗不三復嗚咽。況臣母自經今番大病,眞元一倍澌鑠,澟澟有朝夕之慮,而病裏心弱,顧語於臣曰,見汝官養,卽吾至願,而前旣蒙恩未準,今又病甚如此,此殆命也,奈何。臣自聞此語,方寸如割,實恐夕照如飛,春暉未報,永抱無涯之痛也。臣雖愚迷,亦知累有干冒之爲惶恐,而竊稽國朝故典,實多可據。雖以近事言之,文孝公臣朴長遠,文列公臣朴泰輔,竝爲母乞郡,或出除分司,或題給食物,而其後又皆陳懇蒙許。兩臣未嘗以累慁而爲拘,朝家亦不以已施而慳恩,可見人子愛日之情,若是其切急,而於戲,列朝體下優老之澤,將與天而無極矣。念臣誠孝淺薄,雖不足以援比前輩,而若其懇迫之情,則實有加焉。伏況我聖上,方敦孝治,曲諒人情,凡近臣之爲親陳乞者,無不例賜準許,臣安敢畏瀆屑之誅,獨自阻於閔覆之下乎?切乞聖上,天地父母,下臣此疏於該曹,特畀臣一小縣,俾伸烏鳥之情,以光錫類之化,千萬血祝。噫,臣猥以庸陋,昵近經帷,雖以匪分冒處爲憂,區區犬馬之誠,亦豈遽欲違天顔而赴下邑哉?祗緣情懷憫隘,未免私計短長之日於君親之間,臣情其亦慼矣。惟聖明,垂恕而加哀焉。臣無任瞻天望雲涕泣祈懇之至,謹昧死以聞。答曰,省疏具悉。所陳者,令該曹稟處。爾其勿辭護焉。
同副承旨鄭俊一疏曰,伏以臣卽伏見掌令權賮疏,竊不勝駭惋之至。凡臺諫之除服制式,自是典例。憲臣除拜,已至多日,監察茶時,亦過許久,則循例請牌,政院之所不可已者,在憲臣之道,惟當承詣肅謝,仍以式暇呈辭,法例當然。而顧乃發怒於政院之請牌,公肆噴薄,大加詬辱,至於空桑等說,尤非士夫之口氣。專以辱人爲勝事,此等無倫之語,臣雖疲劣,羞與之呶呶較辨。而況且造出新制,操縱臺閣,非其職之語,尤不滿一哂也。院中古規,監察茶時,若過三日,則無論臺臣之私故有無,卽爲請牌,非今斯今,前後規例,斑斑可考。雖以近事言之,一二臺臣,承牌入肅,以式暇懸頉而出去,則彼憲臣,獨何意見?至謂之新制,加以操縱之目,至請以嚴飭,如此則政院其將拱手而坐,監察茶時,雖過一年,亦不得請牌乎?如許事體,臣亦未知前聞也。臣於忽地,橫遭此無限僇辱,已難一刻抗顔於榮次。且臣力疾供劇,殆今四朔,舊恙新症,一倍添劇,食飮全廢,眞元澌鑠,夙夜之役,決不可挨過堪承。情勢如此,病狀又如此,不得不投進短疏,徑出禁門。臣罪至此,萬殞難贖。伏乞聖慈,天地父母,俯垂諒察,亟許鐫遞,以安私分,以快人心,千萬幸甚。臣無任屛營祈懇之至,謹昧死以聞。答曰,省疏具悉。此何足撕捱?爾其勿辭,察職。
掌令權賮疏曰,伏以臣於昨冬,猥膺湖左檢田之命,嚴畏事目,不敢違越,與道臣,十分消詳,上以無經費大縮之患,下以弭窮民白徵之冤,自以爲奉令承敎,可幸無罪,及至復命經月之後,反以濫給災結,乃被譴罷。臣誠惶惑反省,莫曉所以,杜門縮伏,恭竢大何,不意柏府除命,遽下夢昧之外,惶霣踧踖,罔知攸措。其在分義,宜卽竭蹶趨謝,而臣之亡母忌日隔日,情理摧痛,不敢爲着公服承膺之計矣。卽者喉司不諒,致勤請牌,不敢坐違,謹此隨詣於禁扃之外,而禮曰君子有終身之喪,忌日之謂也。此國家制禮,所以許給式暇,使得伸臣子追慕之誠,光聖朝孝理之治者也。如非除服制式暇,則不得請牌,自是三百年不易之典。故府吏以茶時請牌,有違法例,引以抗言,則反乃發怒而曳出之。苟非空桑之人,雖無父母,而今此喉司,創出前所未有之事。祖宗朝以孝治國之制,緣臣而壞了,臣竊自悼焉。近有一臺官,以服制過十五日,未見有以茶時請牌者,法例卽然,式暇與服制等耳。今此請牌,莫非臣見輕,以啓此日後傷孝之端。臣之罪至此而尤無所逃,謹此略搆短章,仰暴哀懇。伏乞天地父母,俯垂矜諒,亟許鐫遞臣職名,以樹風聲,以安私分。仍伏念出納惟允,卽喉司之責,而至於造生新制,操縱臺閣,非其職也,竝加嚴飭焉。臣無任屛營祈懇之至,謹昧死以聞。答曰,省疏具悉。旣有前例,則以牌招已請以嚴飭,其果事體乎,爾其勿辭,察職。
正言趙擎疏曰,伏以臣於頃年,屢犯違慢,罪合萬戮,而聖度天大,罰止黜外,旣免刑章,又獲祿食,曾未一朞,旋蒙召還之命,臣誠感激殊恩,圖報無地。仍念臣才識淺短,言議巽懦,固不合於淸朝耳目之官,今此恩除,又出望外,驚惶罔措,如負大何。顧臣情勢,本病之外,又患暑痢,登溷無算,眞元日削,見方委頓床席,實有死生之慮,而召牌之下,不敢坐違,謹此來詣闕外,拜章徑歸,臣罪至此,尤無所逃。伏乞聖明,亟許遞改,仍治臣慢蹇之罪,以肅朝綱,以安微分,不勝幸甚。臣於乞免之章,不宜贅陳他說,而臣於目下一二事,有所慨然者,敢此附陳。惟聖明,垂察焉。伏聞日昨筵中,有故奉朝賀崔奎瑞改諡之命,臣竊以爲不然也。夫奎瑞之爲國貞忠,世所共知,此聖明所以不待諡狀,特爲賜諡者也。一絲扶鼎之敎,聖意有在,雖以相臣謙抑之心,生前不欲以功勳自居,而議諡之時,何可全沒其忠貞乎?夫諡法,至嚴且重,決不可隨其子孫之所願,有所撓改。國體斷不若是,諡法決不若是,臣謂改諡之命,特命還收也。方伯之任,孰不爲重,而嶺南尤爲自別。新除監司朴師昌,資望素輕,履歷且淺,七十州生靈之命,決不可付之於生疎之人。臣謂慶尙監司朴師昌,特命改差也。臣無任屛營祈懇,謹昧死以聞。答曰,省疏具悉。諡號事,大體則是,今者旣遂其志,何靳諡號之字句?嶺伯事,曾經州郡,何乏履歷?欲試其人,豈循常套?爾其勿辭,從速察職。
吏曹參議曺命敎疏曰,伏以臣於省墓之路,獲疾甚重,急於調治,轉尋鄕廬,賜暇之恩,榮感到骨。不意伏奉今月十二日除旨,以臣爲吏曹參議,繼有聖敎,促令上來,榮曜所曁,里巷動色。不知無狀如臣,何以獲此於聖明,手奉口誦,感涕被面。念臣受恩罔極,糜粉爲期,豈不欲竭蹶趨承,少伸臣分之萬一?而第所叨佐銓之地,誠於廉媿事理,有萬萬不可復玷者,雖以螻蟻微悃,不敢輒煩天聽。而不但愚迷之見,固滯難化,同朝之人,亦必萬口一談,以爲不可出,則此非臣一人私言也。且考績黜陟之法,自三代已然,人君出治之道,非此無以爲國。誠使臣望實成效,允合玆任,今已十有餘遭,則汔可休矣。每一二參政,彈墨隨至,前後僇辱,指不勝屈,則其不職之實,綻露無餘。非黜伊罪,王政之所當然,猶且一命再命,凡幾命而不止,其視古聖王考黜之法,豈不大相乖戾哉?銓曹非不知此,而勉强擬之,淵鑑必燭實狀,而循例應之,此臣所以慙媿惶悶,容措無地,而亦不能無慨然於聖朝核實之政者也。況舊曆無用,新彦如林,而臣之衰疾交痼,神識茫如,筋力奔走,又無其望,重以冒暑舁疾,諸證倍劇,馬蹶傷膝,殆同籧篨,雖微情勢,數月之內,實無蠢動自力之望。當此都政過期,特命催促之日,尤豈可一任虛帶,以致公私兩病,而不爲之斯速變通也哉?玆不得不忘僭疾籲,以冀天地父母之曲察。伏乞亟命遞改,仍飭該曹,勿復擧擬於銓望,以嚴黜陟之政,俾臣從便將息,以遂生成之澤,千萬幸甚。臣無任望雲懇禱伏地戰兢之地,謹昧死以聞。答曰,省疏具悉。爾其勿辭,從速上來察職。
壬戌七月十四日卯時。上御熙政堂。大臣及考官以下入侍時。左議政宋寅明,知春秋徐宗玉,同春秋鄭羽良·李益炡,弘文提學徐宗伋,對讀官南泰齊·金尙迪·朴春普·尹光毅,左承旨柳綏,假注書朴師訥,記事官閔百昌·趙雲逵,次次進伏。上曰,承旨進來。柳綏進伏,上命書傳旨曰,國之所以爲國,卽紀綱也,新進小官,焉敢違令乎?初下敎申飭之下,其卽應命,則容或參酌,關係國體,紀綱攸在,不可以黽勉應職,苟且了當無懲。今番召試時,再違召命者,竝令該府從重勘處。柳綏書訖,上曰,注書持此傳旨,出給於外,使之卽爲擧行。朴師訥,承命出給,卽爲還入,上曰,注書更爲出去,考試筆墨持來。師訥承命復出,持筆墨入來。南泰齊出班伏曰,今日筵中,入侍諸臣,皆着黑團領,而翰注獨以時服入侍,不免斑駁,此乃承旨不能檢察之致,請當該承旨推考。上曰,依爲之。擧條宋寅明進伏曰,老炎猶酷,聖體若何?上曰,無事矣。寅明起伏曰,大王大妃殿氣候調攝之節,若何?上曰,一樣矣。寅明起伏曰,王世子氣候若何?上曰,無恙矣。寅明起伏曰,臣昨日以翰圈人違牌事,有所草記,而及承聖批,辭旨嚴截,臣誠惶悚不安矣。上曰,此非有深意,不必過爲引咎也。上曰,考試爲之。南泰齊讀第一券,至唐之魏·宋·宋之范·馬等語,上曰,竝擧以姚·宋則可,此云魏·宋則不可,魏徵,非是以相業稱者也。且范仲淹·司馬光,豈可與雜霸之類,竝論而小覰之乎?見此文,知近來士子之疎於史學矣。寅明曰,然矣。且文理多有不接,亦不能發明題意矣。朴春普,讀第二券訖,寅明曰,此文亦無足觀也。徐宗玉曰,此亦無明白釋題,而文甚間斷矣。上曰,問目對答處,則綴文尤不好,而其下則稍勝於上,蓋上則局於題,下則任意爲之,故然乎?寅明曰,此題難則難矣。上曰,予非不知學問時政之可問,而彼輩以科儒,於此等題,平日習稿論對必熟,故故出此意外題以試之耳。尹光毅讀第三券,讀未半,寅明曰,此文則比前二卷,稍有熟意矣。讀至沒把捉不關緊之語,寅明曰,此句語妄發也。聖問之下,設有可議之處,宜當婉轉斟酌,下語恭敬,而此句語,面目不好矣。金尙迪讀第四券,寅明曰,此文是能文人所作也,諸考官連聲稱美。上曰,見此文,可知我國士子有讀書人也。且此與趙載敏之文,意思頗有相類,帶得士氣矣。寅明曰,此文上截則甚好,而但不能盡意於下截,論其等品,則似下於趙載敏文矣。上曰,然矣。趙載敏文,下段尤好矣。鄭羽良曰,此文下段,雖不致力,而亦有揮灑之氣,此券雖納之每科,而必優爲矣。上曰,皆已讀過,科次立落,可也。寅明,取第四券,書以三中爲魁,又取其餘,而曰此三券,難分優劣,一番更讀,然後消詳立落似好。上曰,依爲之。諸考官,遂取三券考閱。讀一券至利馬竇之說,春普曰,利馬竇之說,不可用於殿策中矣。上曰,然矣。利馬竇之說,非先儒之的論,而引用爲證,極非矣,其下不必盡讀,更讀他券,可也。更讀一券,寅明曰,此券中所引石中螺殼之說一句差勝,而全篇無形矣。次讀一券,寅明曰,沒把捉不緊關之語,終始妄發,而其綴文則頗有熟意,捨此無他可選矣。尙迪曰,其文固有勝於彼兩券,一句雖是妄發,而深夜忙遽中,未及照檢,亦非異事,如欲加選,似無踰於此矣。寅明曰,然矣。選取此券,而其妄發處,以墨濃抹之似好也。上曰,其言好矣。寅明遂取其券,書以三下,其餘兩券,俱歸落科,而入格兩券,上更爲親閱後,略加御批,仍親拆魁券曰,此人不違牌,連次入來矣,蓋有文而然也。諸臣相顧,莫知其名之阿誰。上曰,兪彦好也。寅明曰,此人素以能文見稱矣。上,又拆次券曰,李毅中誰也?寅明曰,故相臣李濡之從孫,亦有文名,今此兩人被選,今榜可謂善出矣。師訥,榜目書上後,上曰,大臣進來。寅明進伏,上曰,令不可不信也。今此召試,無悖於義理,而渠輩之如是違命,今雖令行,不可不嚴處,且予自勉處也。頃日筵中,與南泰溫,亦已言矣。予於世道,終無可爲之道,昔孟子道不行,故著文以垂後,予亦道不行,寧欲著文以寓意。至於世道,任置之外,實無他道。彼輩小官,尙敢如此,予實歉然。且近來精神,大不如前,凡事多有忘却。今此召試之至今遲延,亦予倦怠之致,而使彼輩養成慢蹇,豈不歉然乎?予於吏郞翰林事,頗費精神矣。翰林事,自今以後,庶可謂法已行矣,而吏郞事,當初予意,不欲但以玉堂爲之,欲以兩司及未及通兩司者,皆爲通擬,使與兵曹郞廳,無所異同。故予於其時,問以玉堂爲吏郞,猶有弊乎?則咸曰無弊,右揆亦曰,今以玉堂,循次皆爲,則今之吏郞,可謂太無味矣,更有何爭競之弊乎云爾矣。近來見之,吏郞便於玉堂,故人皆取便於吏郞,厭避於玉堂,玉堂將空,無以備員,不可使聞於他國矣。若使兵郞,皆爲吏郞,則必無此弊,而只以玉堂爲之,故吏郞極選之弊,無甚大革,而反作取便之職,以致爲弊,豈不可慨乎?予意則終始使吏郞與兵郞無異,而三司通擬,然後乃可爲革弊之道矣。卿意,何如?寅明曰,三司通擬之敎,聖意出於欲革極選之弊,而許多三司之臣,實無遍擬之路,其中自然有揀擇取捨之事,則恐反爲選窠,而有所不便。且聖敎雖以吏郞爲取便之職,實則吏郞亦是苦役,臣意則終始以玉堂遍差爲愈矣。宗玉曰,取便之敎,聖敎至當矣。玉堂則避之,吏郞則趨之者,誠近來一弊也。上曰,且若以玉堂爲之,則此後弘錄之得參,比前必尤難矣。宗玉曰,以將來玉堂可爲之人爲之,勿以卽今玉堂爲之,則玉堂厭避之弊,似無矣。寅明曰,不然也。如是則吏郞爲玉堂階梯,而反爲新進極選,無變通之本意矣。泰齊曰,吏郞實則無變通之事,而權重之弊,猶自如。今之吏郞,法則雖使玉堂皆爲,而其實亦爲者爲之,不可以玉堂而人人爲之,終必以三司通擬,然後自然可無權重矣。寅明曰,古則自薦其代,故人皆承望風旨,而自然權重矣,今則玉堂任意爲之,而郞廳不得干涉,有何權重乎?三司通擬,則終必有不便之事矣。上曰,予意猶以爲吏郞,終爲榮塗。而不無權也。宗玉曰,今則不爲榮塗,今之人以不得爲吏郞,爲羞恥事,榮塗如是乎?上曰,侍從通擬,左相以爲不便,其言果如何?諸臣達之,可也。羽良曰,今則吏郞之弊頗革矣。旣不用權,無所可爭,則雖以三司通擬,似無大段揀擇取捨之弊,而但恐太闊大,則不知復生何樣弊也。臣意則卽今規模,頗似便好矣。上曰,卽今規模,果無權而無弊乎?宗玉曰,權則無矣。益炡曰,今之吏郞,雖曰無權,一經吏曹,則無官不爲,其爲選窠,比諸玉堂,猶有別焉,三司通擬,似合於通變之道矣。宗玉曰,雖以三司通擬,其爲選窠則一矣。光毅曰,必與兵郞同之,然後庶有變通之效矣。上曰,然矣。侍從通擬,猶有較重於兵郞,尹光毅之言是矣。光毅曰,但通塞之權,專歸堂上,而堂上之權甚重,此亦可慮。寅明曰,然則銓衡之權,將付於誰?其權不在於堂下,則必在於堂上,而今以在於堂上爲憂,則其將付之於堂下乎?羽良曰,今則堂上之權,亦不重矣。必三堂上同會,然後乃可通淸,故通淸之時極罕,且三堂議論歸一,然後爲之,故專權之慮,自無矣。光毅曰,論其大體,則祛弊之道,亶在於聖心之公正。徒恃區區法術,不足以爲政,而雖出百翰林千吏郞,必無所益矣。上曰,用人之道甚狹,故欲稍廣仕路,如是詢問,而所見各異,難以猝定,更與首揆詳議,後日陳達,可也。予之精神,在於吏郞·翰林,而翰林事,今日以後,更無可慮,吏郞事,猶有未盡善之慮。若不及今論定,則安知日後之無弊遵行也?此予所以欲及卿等之在時,消詳堅定也。宋寅明曰,近來翰林,比前尤難。以今番召試見之,立落相半,豈不難乎?此後則短文之人,必不願被圈。今之翰林,可謂重矣,別爲重用似可。宗玉曰,古之翰林,則先生甚多,而其所薦選,極精且公,必擇三長,不徒以文矣。上曰,今之翰林,難則難矣。當初有圈點之取捨,其後有召試之立落,豈不難乎?但慮法久之後,私意漸生,召試之際,無復見落矣。寅明曰,旣以大臣爲試官,大臣雖無狀,循私壞法,豈至此甚乎?大臣設或有私意於其間,旣爲大臣而任之,則不可預疑,而其在任之勿疑之道,信之之外,無他道矣。羽良曰,中原以科擧次第爲之,故難容群下之私意,我國則薦選之權,在於群下,而不能人皆公心,故取捨之際,私意橫流,自多不公之事。今番翰林,適當新法之初,頗有公意,而此後亦安保其久而不替也。上曰,會圈時亦似有好惡操縱之弊,而翰林是將來之名官,豈不自惜身名乎?予亦不疑耳。寅明曰,此則似不然矣。會圈之時,若有挾雜,不可不隨卽嚴飭也。蓋大臣則責任重大,人君所待遇,與小官有別,責其大而略其小,故大臣若犯罪頗大,不可容貸,則卽當誅戮焉竄黜焉,必爲嚴處。若其小小事,不至於斥退,而旣已任用,則宜不可致疑者,此乃疑之勿任任之勿疑之義,而至於其下諸臣,則不可不隨事飭勵,嚴防私意也。光毅曰,大臣之言差矣。有私意則大小臣皆飭,無私意則大小臣皆信,可也。豈以大臣而無飭乎?上,笑曰,尹光毅之言,質實矣。泰齊曰,大臣與小官有別,小事皆飭之說,似不然矣。寅明曰,臣言,非謂大臣之不可飭也,但小小事皆疑,非任大臣之道故耳。且大臣則無推考之規,以此觀之,大臣何獨無推考之罪,以其小事故不問也。儒臣不諒臣言之本意,而所達有若臣專不欲飭勵大臣者然,俄臣所達誅戮竄黜云者,豈非飭勵耶?光毅曰,大臣,亦未必每事盡善,雖有不是處,聖上一任之而無所申飭耶?寅明曰,儒臣所達,終始專昧臣之本意也。上,笑曰,尹光毅本來疎野,故如是,而猶可見其性之質實矣。宋寅明曰,北道貢布蕩減後,祭享物饍,皆已給代矣。掌苑署供上生梨價,亦出於北道貢布,而貢布蕩減後,未及給代矣。價布蕩減,而責其供上,則貢人宜有稱冤,此與祭享物饍有異。價布與物種,竝爲蕩減則已矣,不然則宜令惠廳給代矣。上曰,大王大妃殿供上,則自惠廳給代,其他則竝與物種而減之宜矣。擧條尹光毅曰,頃日李天輔之論斥禹夏亨,而臣不見夏亨爲人,雖未知其言當否之如何,而第三司之臣,論一邊帥,大臣營救,終至除朝辭赴任,臣竊慨然。臣謂北兵使禹夏亨,卽爲遞差,以伸三司言議,事體當然矣。上曰,此言大體旣是,而且出於公意,禹夏亨遞差,可也。擧條上曰,尹光毅疎野質直,予庸嘉之,從當示嘉奬之意矣。徐宗玉曰,當宁法律,曾有抄上之敎,故抄置者有之,而取見則刪削太多,多有疎漏,且或繁亂,不可以此定爲成法,宜令他人更爲抄定,似好矣。寅明曰,更以他人任之似難,只令該曹爲之,似好矣。上曰,受敎不可以臆度刪削,持入於筵中爲之好矣。宗玉曰,擇其可疑處持入,奏定,似好矣。上曰,好矣。上曰,近來懲貪之法,漸爲懈弛,予欲下敎而未果矣。自朴致遠·鄭宅河之後,贓吏似小戢矣,今則雖有贓吏之入於王府,而及其未終,率皆無事。若以歲抄時言之,此等之輩,多入其中,予皆置之,以示懲勵之意矣。頃日尹植,入於侍從之望,近來之事,誠無可懲,而予亦循例落點,亦覺予心之懈弛也,予欲自尹植處分計矣。更思之,尹植似不可獨爲深惡,故銓官亦初欲推考而不爲。但如此以往,則弊將無窮,鄭宅河輩,亦將爲副提學,豈不可慨乎?不但內職而已。擇守令之道,尤爲當今緊務,此後則犯贓禁錮者,勿復檢擬似好。寅明曰,尹植則所犯不大段,且近來被執於貪贓者,多有差爽可冤,此亦難明矣。貪贓虛實,惟在御史賢否,而近來御史,安知無以其私好惡而挾雜乎?上曰,必從文書,而計其石數,則似無差爽,若其所捉文書,明白無疑,則不可不嚴處矣。泰齊曰,覈贓之際,御史若有爽實之事,必罪其御史,則似無挾雜之弊矣。寅明曰,此則不可矣。若如是,則御史不敢執贓,而贓吏無所憚矣。上曰,然矣。寅明曰,御史固多差爽,而旣已送之,則信其言之外,無他道矣。上曰,薦主論罰,最似有益,而近來此法亦懈弛,予欲申飭此法矣。柳綏曰,臣亦曾前,以薦主被罷矣。上曰,然乎?曾前則此法申明矣,上遂命柳綏,書傳旨曰,懲貪之法,國之所重,而近來漸弛,諸道査狀,每歸白脫,該府議讞,亦多從寬,將何以懲貪吏而祛民弊乎?更爲嚴飭。此後則以曾經法從臣,犯贓汚被禁錮者,雖解錮敍用,勿復淸職,以示嚴懲之意,奉承傳施行。而被贓禁錮之後,薦者罷職,旣有申飭,近來此法,亦蕩然,申飭該曹。柳綏書訖,上曰,鄭宅河生存乎?寅明曰,死矣。上曰,朴致遠則其爲人,本來昏濁,而鄭宅河之貪,可怪矣。寅明曰,其所被贓,亦不大段云矣。大抵此等事,率多幸不幸,適然現出,則雖所犯些小,輒入貪贓者多矣。雖然不現出者,則自上無由知之,而惟其現出者,嚴懲之外,無他道矣。上曰,然矣。上曰,吏曹郞廳入侍耶?尙迪出班曰,臣方待罪吏郞矣。上曰,貪贓之類,不可不嚴懲,吏郞見此下敎後,卽爲詳考擧行,可也。尙迪曰,已奉敎矣。此是守令,曾已坐贓禁錮,而薦主之未勘罪者,一一査出現告之敎耶?上曰,然矣,速卽爲之,可也。抄出擧條上曰,刑房承旨誰也?柳綏曰,具宅奎,而實病方重,雖閑司漫職,病勢不可强云矣。上曰,其病如是重乎?寅明曰,昨日元景夏,亦自闕中,扶病而出,症勢甚重云矣。上曰,何病之猝重耶?其人性甚傑傑,常時不能善爲調攝而然乎?上指柳綏曰,此承旨年紀雖多,筋力猶好矣。上曰,筋力則如李世璡者極好矣。寅明曰,如其人者,罕有於世。上曰,李世瑾之弟乎?寅明曰,然矣。上曰,其兄極淸謹可尙人也。奏語旣訖。柳綏起立曰,諸臣已盡奏達矣。退出之意,敢達。尹光毅曰,筵席事體嚴重,而左承旨柳綏之所達,有違格例。雖是生疎之致,而不可無警責之道,請承旨柳綏推考。上曰,依爲之。擧條諸臣,次次退出,獨承·史未退之際,上曰,刑房代房承旨入侍事,注書出外傳之,可也。師訥,承命出外,與同副承旨鄭俊一,卽爲入侍。趙雲逵曰,臣於翰圈後焚香事,有區區所懷,故敢達矣。前年翰圈後焚香之不得擧行,雖緣史官之無行公者,而今則史官已備,且是三百年流來之規,則不可仍以廢閣,而況焚香一節,本無弊端,今後則更遵舊規,似好矣。上曰,昨年焚香,何以不行耶?閔百昌曰,昨年焚香一節,初無永爲廢閣之命,而其時史官撕捱,終不應命,仍爲館閣會圈。故焚香之不得擧行,雖出於一時之權宜,而此本非有弊而不行,且是流來舊規,則不可因此而永廢。下番翰林趙雲逵之所達,亦所以必欲遵舊規之意矣。上曰,上下番之所達是矣。此後若爲館閣會圈,則旣無史官,焚香一節,無可論,而若爲本館會圈,則依舊例擧行,可也。擧條上曰,近日老炎愈酷,甚於盛暑,雖廣廈之中,猶尙如此蒸熱,況近來獄囚,何以堪耐?當此之時,宜有恤囚之擧,承旨卽爲馳往于典獄,放釋輕囚,各司拘留罪人,亦爲放送事,分付,可也。俊一,承命退出,翰注亦次次退出。
上在昌德宮。停常參·經筵。
下直,長鬐縣監柳始基。
鄭俊一啓曰,吏曹郞廳來言,臺諫有闕,政事,何以爲之?取稟。傳曰,當日爲之。
李世璡啓曰,備邊司郞廳,以大臣意來言,今日賓廳坐起日次,而纔經登對,姑無時急稟定事,不得來會云矣,敢啓。傳曰,知道。
又啓曰,大司憲金有慶,執義朴弼傅,掌令權祐,持平金尙喆在外,掌令權賮陳疏入啓,持平朴成玉未署經。今日以監察茶時之意,敢啓。傳曰,知道。
又啓曰,今日持公事入侍日次,而本院無留公事,頉稟。傳曰,知道。
又啓曰,憲府連日監察茶時,諫院闕啓,亦至多日,俱涉未安。兩司除在外未署經外,未肅拜人員,竝卽牌招察任,何如?傳曰,允。
又啓曰,卽者上番翰林閔百昌,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,檢閱趙明鼎,卽爲牌招入直,何如?傳曰,允。
又以弘文館言啓曰,副應敎尹心衡,副校理李濟遠,修撰元景淳,副修撰李天輔,旣已帶職蒙宥,竝卽牌招察任,何如?傳曰,允。
又啓曰,今日政,新除授承旨,待下批,卽爲牌招,何如。傳曰,允。
有政。吏批,判書閔應洙進,參判元景夏病,參議曺命敎在外,左承旨柳綏進,以洪象漢爲右副承旨,尹心衡爲司諫,南惠老爲正言,元景淳爲吏曹佐郞,任珽爲工曹參議,李濟遠爲兼文學,洪昌漢爲兼輔德,朴聖輅爲襄陽府使,金壽煃爲安山郡守。
兵批,判書未差,參判尹得和入直進,參議趙尙命式暇,參知吳遂采病,左承旨柳綏進,以具宅奎·朴鏜·盧世煥爲副護軍,李崇臣爲副司果。
假注書朴垂裕改差代,以權崇爲假注書。
李世璡,以兵曹言啓曰,禁軍別將尹光莘罷職之代,所當卽爲差出,而判書臣朴文秀,方在罷職中,不得擧行之意,敢啓。傳曰,知道。
又以義禁府言啓曰,因咸鏡·全羅·濟州牧放未放啓,本府回啓,高原郡遠配罪人金潤國,量移減等,羅州牧黑山島栫棘罪人李匡誼,撤籬出陸,濟州牧大靜縣島配罪人閔昌洙出陸事,允下矣。金潤國,黃海道黃州牧量移減等,李匡誼,全羅道咸平縣撤籬出陸,閔昌洙,羅州牧出陸,因前罪目,依例發遣府書吏羅將,押送各其配所,何如?傳曰,允。
柳綏,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
正言趙擎啓曰,臣本庸碌,最居人下,猥蒙聖簡,累玷臺地,未嘗發一言論一事,以補淸明之治,居常愧懼,若隕淵谷。今此新除,蓋出於滌瑕收錄之眷,而情地危苦,無望祇肅,不得不略入文字,仰暴微懇,仍附目下慨然者,以效一日之責矣。及奉批旨,諄諄敎戒,殆同慈父之詔迷子,臣誠惶隕感激,不勝愚衷之自激,而猶不能無憾於天地之大也。夫諡者,斷其平生於二字之中,其法至嚴且公,雖以人主之尊,不可低仰於其間,所當一付之於公議而已。故相臣之不欲以功勳自居者,實出於謙挹之美節,聖上之許遂其志,蓋是優待之盛意,而至若議諡,而捨其危身奉上之忠,則臣恐終不襯合於故大臣之諡也。今因其子孫之不願,欲改旣頒之諡,國體以之顚倒,諡法職此壞了,還收之請,蓋以此也。聖上,若以臣言爲不是則已矣,今則敎之以大體是矣,又復靳許之,臣竊訝惑也。嶺伯事,亦有所不然者。嶺南,物重地大,最稱難治,若非望重而出入淸路者,則有難憚壓。歷數近來見除者,何嘗有今日新除之者之望輕而歷淺者乎?臣之所論踐歷,非指州郡也。噫,試可乃已,實是聖朝器使之道,而方伯非可試之地,如或稱職則幸,而不然,則其於一道生靈,何哉?誠莫如初擇其可堪之才,而委寄之爲愈也。臣之所論,亶出於此,而聖上至以豈循常套爲敎,臣恐聖慮偶有所一失而然也,竊爲之慨然也。此莫非如臣無似,言不見孚於君父之致,其何可一刻仍冒於臺次乎?請命遞斥臣職。答曰,勿辭。
李世璡啓曰,正言趙擎,再啓煩瀆,退待物論矣。傳曰,知道。
又啓曰,出仕臺諫,所當牌招,而闕門已閉,待明朝出牌之意,敢啓。傳曰,知道。
柳綏啓曰,新除授承旨,待下批牌招事,允下,而闕門已閉,待明朝出牌之意,敢啓。傳曰,知道。
校理南泰齊,副校理尹光毅聯名箚曰,伏以正言趙擎,引嫌而退,上款所陳,大體則然,下段論人,雖欠稱停,隨事盡言,乃是臺體,聖批靳許,何可爲嫌?請正言趙擎出仕。取進止。避嫌措辭見上。答曰,依啓。
副修撰李天輔疏曰,伏以臣之區區情勢,略陳昨日供辭,而聖度天大,特蒙恩宥,召牌又臨,臣驚惶感激,罔知攸措。臣如有一分可强之勢,則豈敢一向違傲,益重罪戾?而第向來批旨極嚴,責之以事體,在臣廉隅,斷無冒進之路,嚴召之下,略控短章,更暴危懇。伏乞聖明,亟削臣職,仍治臣慢蹇之罪,以肅朝綱,千萬至幸。臣於日昨翰林召試時備忘,竊有所慨然者,敢此附陳,惟聖明,俯察焉。昨冬召試時,臣以對讀官入侍,以不赴試諸人事,略有陳戒,伏想聖明,或記有之矣。其時殿下論罪其父兄,而卽許還寢,凡在臣隣,至今欽仰聖德,而日昨備忘辭旨,又有及其父兄者,殿下之過擧,何其頻復不已也。諸人之不卽赴試,求其心,則不過過於辭榮,而朝家之督令應命,卽一有司之責也。不必深軫聖慮,而雖論其罪,罪在其身,以其子弟之罪,推及其父兄,是豈王政之所可爲者哉?新進少年之較藝禁庭,可謂淸朝之好事,而其去就,則只當各付其人而已。今使其人,一聞聖敎之及其父兄,崩迫抑塞,求死無路,强而操筆伸紙,惟冀父兄之免罪者,實非我聖上設法之盛意,而況其父兄之不在世者,其心之痛隕,尤如何哉?殿下果眞欲罪其父兄,則殿下慈仁出天,必不爲此事,而若姑爲此敎,置其人於迫隘之地,而使之應命,則殿下畢竟所得,只數箇簪筆之臣,而一言之失,則史官記之,四方傳之,恐非細事也。伏願聖明,特還備忘中語及其父兄一段,以光聖德焉。臣無任屛營戰慄之至,謹昧死以聞。答曰,省疏具悉。頃者召試時,下敎雖過中,旣下敎之後,君以飭之,父訓之,豈有復放恣之理乎?黨習亦然,焉可無飭?非頃者下敎之比,則今者所陳,爲此輩是,於事體則寒心。爾其勿辭,察職。
黃海監司宋秀衡疏曰,伏以臣沈淹一疾,垂閱五朔,前後蘄免之章,已三上矣,而辭拙誠淺,無以仰格宸聽,重責隆寄,徒然虛縻病軀,公私兩妨,罪戾冞積,惶蹙悶鬱,不知所以自措。噫,受國厚恩,圖報萬一,臣願也,有母老病,得以榮養,臣幸也。苟使臣疾,不甚危綴,或可以自力供職,則抑何心,罔念報效之私計,力辭便養之善地,連章屢懇,唐突煩瀆而不知止哉?蓋臣病狀,從前所陳者,比今猶是歇後,夏秋之交,症益添痼,朝夕之間,勢愈危篤,肌殼變脫,眞元澌綴,貼席涔涔,所未絶者僅一縷耳。本以去就無甚關之身,又抱此危㞃決難强之疾,邑牒之來,無計酬應,公務之重,任他瘝闕,一味尸居,萬念都休。微臣之一己死生,雖不足恤,而其於民國之受害,何哉?顧今賑事旣已收殺,秋務不至甚殷,及此閑暇,得速遞改,則營邑無受弊之端,殘喘有調息之望,於公於私,豈不便幸?疾痛呼父母,人之情也。今殿下父母於臣,而疾痛之極,又莫如臣,何可以瀆浼爲懼,而敢自阻於父母之前哉?玆構短章,更暴危懇。伏乞聖慈,俯加矜察,亟許遞改臣職名,俾公務無曠,殘命得延,千萬至祝。臣無任激切屛營祈懇之至,謹昧死以聞。答曰,省疏具悉。卿勿過辭,察任。
檢閱閔百昌疏曰,伏以臣之老母,素抱三十年痼疾,近年以來,氣益衰而病益加,居恒凜凜,臣之情理,夫豈有離側供職之勢?而分義是懼,自春至今,殆五朔,雖抑情持被,而每聞眠食失宜,則方寸輒亂,門鑰已下,則憂鬱倍切,此臣所以度一日如一年,而亦不敢區區之私,猥煩控籲矣。卽者得接家信,則臣母宿病之外,唇生毒腫,見今寒熱交作,胸膈煩悶,頭疼兼發,飮啖全廢,今至累日,毒氣益肆,自昨滿面浮高,刺痛轉劇,諸般症形,極其危重云。臣聞來方寸煎灼,不能自定,急於歸護,頃刻難任,玆敢冒進短章,徑出禁門。伏乞聖慈,天地父母,特賜矜諒,亟遞臣所帶之職,俾專救護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
掌令權賮疏曰,伏以臣之見除本職,未滿一日,喪餘之日,只隔一宵,而喉院無他事故,乃以監察茶時請牌,此非但私情之崩迫,實有乖於三百年典例。故臣昨於辭疏之末,略暴危迫之懇,誠意淺薄,未蒙天鑑之矜察,至以其果事體爲敎,臣於此,竊不勝惶歎之至。此不過法例間事,而承宣之對疏,至擧泛說間句語,辭氣甚高,臣誠一笑。臣何必隨其口氣,與之較絜?而此在臣,特細故耳。臣於臺地,自畫有素,且積傷水土之症,加以伏暑忒重,頑痰塞喉,喘喘垂絶,以臣情病,斷無復廁言路,揚揚就列之勢。而今又以連茶,庚牌荐臨,臣情窮勢蹙,罔知所以自措,嚴畏分義,不得已隨詣闕外,敢此哀籲。伏乞聖慈,天地父母,諒臣血懇,遞臣臺銜,不勝至祝。臣旣不以臺官自處,則不敢贅及他說,而平日耿耿憂愛之懷,有不敢自隱於吾君之前,敢此附陳,惟聖明,垂察焉。近來言路之閉塞,實爲聖朝痼弊,前後筵臣臺臣,言之盡矣,伏惟明睿所照,亦已俯燭無餘。臣不必强申陳腐之餘譚,以塵聖聰,而至如鄭宲之所承嚴敎,實是萬萬輿情之外。職在經幄,有懷必陳,有何觸惱之事,而至下不忍聞之敎,臣誠死罪。殿下以十數年苦心,必欲痛革累百歲痼習,甚盛意也,孰不拭目欽仰?第緣終未得其要領,事在於此,則疑其乖激,言出於彼,則疑其伐異,臆詐逆料,纏繞宸衷,方寸之中,本體已蔽,安得裁處闊狹,無過不及之差,而擧措得宜,服四方之心哉?窺伺者逞其巧,迎合者投其便,欲靜而愈鬧,欲祛而愈盛,此乃比來已然之明效也。以殿下之明聖,何不回頭轉轍,以做成建極之至治也耶?臣謂以言獲罪者,竝令疏釋,然後讜言日聞,而聖德益光矣。群下有待命,則雖大臣,必啓稟出牌,自是不易之典,蓋所以重君命也。向者一宰臣之胥命也,不復關稟,直爲出牌,其在事體,果何如也?事雖已往,有關後弊,伊時當該承旨,不可無警責也。臣無任屛營祈懇之至,謹昧死以聞。答曰,省疏具悉。鄭宲事,其處分亦爲參酌,承旨推考宜矣。爲此職者,若有非矣之敎,則自有道理,揚揚復爲陳章,古例於爾掃矣。
上在昌德宮。停常參·經筵。
自昧爽至辰時,有霧氣。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房都提調臣金在魯,提調臣趙尙絅,副提調臣李益炡啓曰,老炎轉甚,伏未審日間,聖體若何?眩氣其或有所減乎?今日臣等當依前下敎,率諸御醫入診,兼有所稟定矣。大王大妃殿氣候調攝之節,更何如?足部症患,漸或有差歇之勢乎?臣等不任區區憂慮,敢來問安,竝此仰稟。答曰,知道。慈殿氣候,下敎于醫官,予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,憲府連日監察茶時,事甚未安。除在外未署經外,掌令權賮,卽爲牌招,何如?傳曰,允。
又啓曰,大司憲金有慶,執義朴弼傅,掌令權祐,持平金尙喆在外,掌令權賮牌不進,持平朴成玉未署經。今日以監察茶時之意,敢啓。傳曰,知道。
南泰溫,以弘文館言啓曰,本館下番,姑降入直,已至多日,事體未安。副修撰李天輔,疏批已下,卽爲牌招入直,何如?傳曰,允。
傳于李世璡曰,時囚翰林供辭,以召試事爲之,勿爲捧入,直以遲晩爲之捧入。
以武臣堂上朔試射試官望筒,傳于李世璡曰,受鍼相値,置之。
備忘記,傳于李世璡曰,目今翰林不小,上番雖有故,不無他上番,以兼春秋入侍,廣薦備翰林,焉在哉?該承旨推考。此後則翰林只有上番之時,預備以兼春秋爲之,若今之時。預備亦以翰林爲之事,定式施行,以抑小官怠慢之習。
兵曹口傳政事,副司果李衡萬。
李世璡啓曰,卽者校理南泰齊,副校理尹光毅,因正言趙擎未徹之避,陳疏徑出,原疏纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安。校理南泰齊,副校理尹光毅,竝卽牌招,何如?傳曰,允。
又以兵曹言啓曰,禁軍別將尹光莘罷職之代,因本曹判書罷職,不得擧行事,草記,允下矣。領軍重任,不宜暫曠,依前例各番將中,姑令兼察,何如?傳曰,允。
又以備邊司言啓曰,寧越府使洪聖輔,在任身死。曾經承宣之人,客死外任,則例給擔軍。今亦分付沿道,返柩時題給擔軍,何如?傳曰,允。
右副承旨洪象漢疏曰,伏以臣涉世昧方,奉職無狀,臺言迭發,情跡危蹙,幸蒙恩遞,屛蟄訟愆,庶可以安私分而謝衆怒矣。今玆銀臺之命,忽下於夢想之外,惝怳感激,靡所容措,嚴召之下,豈不欲竭蹶趨承,小伸逖違之戀?而反顧僨敗之地,尙有曲木之驚,抱羞復入,斷無是理。而又伏見前正言李衡萬之疏,則侵侮轉深,臣固不欲與年少輩,呶呶於事論之後,而在臣疲困則益甚矣,其何可晏然更進,重招譏議乎?且臣素患水土之症,每當夏秋之交,輒復發作,長事委呻,數日以來,添得暑癨,上吐下泄,昏倒叫苦,雜試藥物,少無分效,以此病狀,萬無供劇夙夜之望。而臣之八袠老母,浹月患痢之餘,寢食全減,眞元澌脫,氣力異於小壯,澟澟有無窮之憂,藥餌食飮,躬自扶將。以此情理,尤無片時離捨之勢,竝敢投進短章,自外徑還。伏乞聖慈,天地父母,怜臣懇迫之私,察臣臲卼之情,亟命鐫削,俾得安意救護,千萬幸甚。臣無任云云。答曰,省疏具悉。其何撕捱?爾其勿辭,護焉。
禮曹判書李德壽疏曰,伏以臣年至病痼,無復生人之事,入夏以後,又得厭食之症,前後六十餘日,便作辟穀之人,厭厭昏昏,如睡如癡,乃不悟職名之猶在身上,或因傍人提及,乍省旋忘,其耄荒迷懵,至於如此。夫宗伯之任,不輕而重,不宜許久瘝曠,況太廟展謁及先陵行幸,其期不遠。設令臣在京供仕,以臣拘攣之脚疾,固無趨蹌拜跪之望,況今病伏荒郊,所未絶者,惟喉間之一息耳,其何以自力致身於駿奔之列哉?若不及今變通,必有臨時狼狽之患,玆敢忍死構疏,畢陳癃醜之狀。伏乞亟許遞解,俾公私不至兩窘,千萬幸甚。臣無任云云。答曰,省疏具悉。卿勿過辭,俟間上來察職。
壬戌七月十六日午時。上御熙政堂。藥房入診入侍時,都提調金在魯,提調趙尙絅,副提調李益炡,假注書朴師訥,記事官崔一奎·趙雲逵,醫官金應三·玄起鵬·吳志喆·金壽煃·鄭文恒·許錭·皮世麟·李廷德,同爲入侍。金在魯進伏曰,三伏已過,而老炎猶甚,聖體若何?上曰,一樣矣。在魯起伏曰,近來夜氣尤熱,寢睡之節若何?上曰,常時達夜穩睡矣,近來累醒不安矣。在魯曰,新製膏藥,連爲進服乎?上曰,服矣。在魯起伏曰,大王大妃殿氣候,問于醫官,則足部症患,至今未差云,甚可悶也。上曰,累月不愈,憂悶何言?在魯曰,左邊則已愈耶?上曰,亦一樣矣。在魯起伏曰,王世子氣候若何?上曰,無恙矣。在魯仍請診察聖候。上曰,予則別無可診之事,慈殿受鍼事,先爲論定,可也。在魯曰,臣在外時,與醫官輩詳論,則一二番受鍼,似不可已,而事體重大,故欲於入診時定奪矣。上曰,松月則以爲散鍼爲好云,皮世麟則以爲受鍼於當處,散鍼於兩邊爲好云矣。金應三曰,瘡根在於當處,不可不鍼矣。散鍼則或可略施,而其在愼重之道,似不可狼藉散鍼矣。上曰,散鍼所用鍼體之大小,何如?應三曰,以經絡鍼之,稍大者也。上曰,可用鍼上之,可也。應三取出一鍼上之。上曰,此鍼,與松月之鍼,頗同矣。上曰,次指浮處,亦受鍼乎?吳志喆曰,當處受鍼後,次指似自然愈矣。上曰,大指則卽今浮氣稍下,而次指方浮,予意則次指亦同爲受鍼,似宜。若只鍼大指,而次指不愈,則又不可不更鍼次指,累次受鍼,實爲重難。寧今番同時受之,豈不便好乎?在魯曰,病源在於大指,而次指則不過一氣牽引而浮者也。若當處受鍼,病源除去,則次指自愈之說,亦似有理矣。玄起鵬曰,當處必有毒血,受鍼血出,則次指似爲不鍼而自愈矣。上曰,汝等當初,雖於當處,亦無受鍼之議矣,今因予之發端,始議受鍼,而次指則猶且難之。蓋此事至重,故出於難愼之意,而凡於國家病患,每每如是過愼,三日可瘳之疾,延至於累日者,多矣。慈殿常時頻頻起居於房闥之間矣,一自足患以後,已三月閉戶。如是以久,則安知其氣血之不壅滯,痰症之不凝結也?今若只鍼大指,而次指自愈則大幸。而如或不然,今日鍼大指,後日鍼次指,又後日鍼長指,徒使毒氣,轉轉流注,必將時日之延拖而已,甚可慮也。況日氣漸涼,久延日字,尤豈不悶乎?皮世麟曰,聖敎至當矣。卽今毒氣,流注於次指,不可不治,而第其根柢,則在於大指,亦不可不先治其本也。臣意則先爲斜鍼於大指端,以洩其毒氣,然後,次指及中指兩間白玉際,俱受散鍼,似宜矣。上曰,松月則皆散鍼爲好云矣。應三曰,指端肥肉甚厚,直鍼難深,故欲橫刺矣。上曰,雖斜鍼,而肥肉旣厚,則淺受無益,深受難忍,豈不兩難乎?卽今大指浮氣已下,而獨次指浮高者,蓋緣瘡毒之流注聚散,以致浮氣之互有往來也。予意則卽今毒氣,在於次指,則宜治次指,而大指雖不鍼,似無妨也。應三曰,大妃殿足患根柢,在於大指,今雖浮氣暫下,必須當處受鍼,然後可治病原矣。許錭曰,近來症患,數日稍愈矣,今又如此,此必有毒氣,而根柢不祛故也。若不治祛根抵,則今或雖有少愈,安知他日之不復發也?必須受鍼於當處宜矣。金壽煃曰,皮世麟所達斜鍼云者,是欲通氣,而但指端受鍼甚痛,且此非他瘇之類,乃是濕痰之流注一身者。而卽今大指,則浮氣已下,雖不鍼無妨。俄者吳志哲所達大指受鍼次指自愈之說,臣竊不信也。臣意則次指似緊矣。上曰,當處雖無浮氣,按之則痛,何也?應三曰,有毒根之致,宜鍼當處,疎散滯氣,而次指則略施散鍼,不可多受也。終始病根,在於大指,皮世麟所達治本之說,蓋有意矣。皮世麟曰,臣之所見,與應三略同。第臣意則大指不可不治,而次指尤緊於大指矣。上曰,諸議已達,不必更論。而予意欲從皮世麟之言爲之耳。上曰,承旨進來。李益炡進伏,上命寫傳旨曰,慈殿頭部阿是穴受鍼,以十七日爲之事,曾已定矣,而足部阿是穴受鍼事,今日入侍,旣已完定,一體擧行。時刻依前定以辰時事有敎,依此擧行。上曰,明日問候時,以散鍼爲辭,可也。金在魯曰,三廳醫官,聚會外院,鍊習術業之意,曾已陳達蒙允矣。聞醫官等,逐日輪會,討論方書,病人多數來集,頗有經驗成就之望云,殊可幸也。在國家奬勸之道,不可無賞罰之擧。三廳醫官,舊有各廳久勤移送兩銓之規,累奉京外職除授之承傳,而有力者累次得除,無勢者終身不調,故不無向隅之歎。自今以後,各廳久勤,以外院公座簿仕日爲計,每都目,通三廳,抄出堂上一望三人,堂下一望三人,議定于提調,提調親署,移送兩銓,依各衙門久勤應遷例,輒卽差除。都政,如果窠窄未差,則散政,隨闕塡差,以爲奬勵興起之地事,更爲定式施行,何如?上曰,此出於欲奬勸之意,而第慮庸醫,則人不招去,故逐日聚會,仕日多,頗有名稱者,則頻頻往來於士夫家,無故會院之日甚少。而及其計仕遷職之際,反致庸醫得參,勝醫見漏,雖欲勸奬,而易無實效也。在魯曰,雖往士夫家,其往來之路,豈無歷會之暇乎?必以仕日爲久勤,則渠輩何爲而獨往於士夫家,而不赴公座耶?上曰,依所達爲之。抄出擧條上曰,病人來集,多有效驗云。設院濟民,雖書之史冊而無愧,而但慮方今癘疫熾盛,病人來集之際,必多不淨之類,而醫官必有纔犯染卽入侍之患,此非可慮乎?其在愼重之道,何如也?在魯曰,此則別爲申飭,看病之際,另加審愼好矣。金在魯曰,近來諸道統水營狀啓,連續來到,皆以今年水操,依例擇日擧行事,上聞矣。水操,例自八月初設行,而今年軍丁死亡無數,闕額無以及充,雖其生存者,亦多方痛,或僅生,決無驅策赴操之勢。今年陸操,則姑觀前頭更議,而水操,爲先一倂停止好矣。左相之意,亦然矣。上曰,依爲之。出擧條金在魯曰,臣聞四五年前,我國使行留燕時,有一玉帶來賣者,使臣奇其玉品及雕刻,言于首譯,欲令貿去,以爲進獻之地,故韓斗綱,捐重貨貿還,而還後久置閭間,有所未安。因筵臣陳達,有命取入,而聖敎下問論賞當否,左相以爲加資則似過,而亦不可徒取,令該曹給價最便之意,陳達,則自上亦以爲是,而封進之後,仍無下敎,伊日筵說,又無出擧條之事,尙不擧行云。宜令該曹給其價矣。上曰,依所達令該曹給價,可也。出擧條金在魯曰,俄聞都承旨之言,堂后薦,尙未盡受云。雖緣連有事故之致云,而事甚稽緩矣。上曰,可怪。何故而尙今遷就耶?李益炡曰,受薦事,使暇官爲之,而去月則堂后或有多事時,且或相與推諉,不能着實擧行矣。近來則隨其無故日,連爲出去,幾盡受來,而獨李衡萬處,累往不逢。未及受來之際,衡萬以正言違牌,方在罷職中,故薦事姑爲中止,而將待其敍用後爲之,則不知了當於何時矣。在魯曰,然則前正言李衡萬,特爲敍用,速令了當,似好矣。上曰,依爲之。上曰,前正言李衡萬敍用後,令該曹口傳付軍職。注書薦,速爲擧行事,出榻敎,可也。榻敎金在魯曰,小臣近來有不安之端,而陳箚則太煩,故適入侍,仰達矣。上曰,何事耶?在魯曰,日昨正言趙擎疏中所論,皆是小臣之過也。其論嶺伯事,當初議薦時,朴師昌之名,臣實先發。蓋臣見其爲人,明通可以做事,累試郡邑,皆有聲績,故擬入,而但我國之人,每以踐歷爲重。近來爲嶺伯者,若非嘉善以上,則率多曾經淸峻之職,而朴師昌,則適未及踐歷,見之者眼生,或不無以爲太遽之慮,故擬於下望,以爲儲望後日之計矣。今受天點,以致人言,臣甚惶悚。上曰,此則卿言過矣。予於趙擎疏批,有大體是矣之敎,而此敎,只指上款所陳而言,非指全疏而言也。朴師昌事,予旣知臺言之過中,於卿,有何毫分不安之端乎?以此爲嫌,誠是太過矣。上曰,嶺伯其將撕捱乎?在魯曰,似然矣。其人年富力强,何事不做,而只緣我國人,以履歷爲重,故人言旣如此,彼必撕捱矣。李益炡曰,小臣曾爲黃海監司時,亦緣如此之事,仍以遞職,彼亦將撕捱矣。在魯曰,且以故奉朝賀改諡事言之,小臣亦有所不安矣。諡法嚴重,續續改之,臣固以爲重難,而但其子孫之不欲延諡者,所執在於有乖先志云。奉朝賀,卽臣平日所尊尙,故臣於其時,未及詳思,只以從願無妨之意,率爾仰對矣,纔出門閾,始覺其事之終始如何。且更思之,故奉朝賀所辭者,只是策勳,至於身後易名之忠字,與勳封有異,子孫似無可辭之義。且以本家之意,輕改已定之諡,亦爲未安。或自上,特入前望而改落點則猶好,而今者至命擧行改諡,則事面異常,臺臣之以事體論之,無怪矣。上曰,卿言是矣。忠字貞字,誠是着題於奉朝賀,而且奉朝賀之所嘗深辭者,只是元勳而已。忠字則實無可辭之義,一絲扶鼎四字,亦豈非忠字之義乎?在魯曰,不能深思,率爾仰對,是臣之過,而致此臺言,臣竊惶悚矣。上曰,此亦於卿,有何不安?予亦其時,未及周思而許之也。此事從當以予意,更爲下敎矣。在魯曰,臣於禹夏亨事,亦甚不安。伊時李天輔論斥夏亨,而臣於筵中,只陳遷擬之委折,而別無費力營護之事。至於除朝辭赴任,乃李天輔疏未出之前,自該曹,循例啓請者,而日者儒臣所達,以大臣營救除朝辭赴任爲言,有若大臣不顧三司之言,營救勒送者然。此亦小臣惶悚之一端也。上曰,尹光毅疎野,故其言如此,而此等之言,卿須受而勿嫌爲好。上曰,承旨進來。李益炡進伏,上命寫傳旨曰,故崔奉朝賀諡號,因大臣陳達,下敎之後,更以思之,以曾經文衡之臣,頃年首揆陳達事點下時,雖不能覺得,貞之一字,於故相恬雅之操,可謂着題目。曾經文任者,諡號文字者雖多,其恬雅自操,豈有若故相者乎?貞之諡,可謂勝於文,而今其子之不肯受者,其忠字也,此則大不然。以奉朝賀爲國之忠,可貫金石,則今於諡號,捨忠何先?況故奉朝賀雖辭其勳,旣受一絲扶鼎之表章,今者諡號,非比錄勳,其子固執,可謂滯矣。以過中之職,違其志而强加,其子不受,事理當然,而其父雖不肯當忠,爲其子者其亦不受褒其父之忠乎?於理過矣。況今雖改之,不過改註而爲忠,於國體,亦涉苟簡。臺臣之批,其雖不從,旣覺之後,不可因循。勿爲改諡,仍前諡卽令宣諡。書訖,上曰,此下敎後,貞字生光,勝於文字,其忠字,亦不必苟且改註,而其子孫,更無可辭之義矣。諸臣遂次次退出。
上在昌德宮。停常參·經筵。
李世璡啓曰,大司憲金有慶,執義朴弼傅,掌令權祐,持平金尙喆在外,掌令權賮牌不進,傳旨未下,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體若何?眩氣漸或有減乎?大王大妃殿氣候調攝之節,更何如?足部症患,比昨亦何如?今日頭部足部阿是穴散鍼,聞已定奪,時刻亦當依下敎,以巳時擧行矣。臣等不任憂慮,敢來問安,竝此仰稟。答曰,知道。慈殿氣候,當下敎于受鍼時,予則眩氣一樣矣。
大王大妃殿·中宮殿·賢嬪宮,藥房口傳問安。答曰,知道。
大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿·大王大妃殿·中宮殿·賢嬪宮,藥房口傳問安。答曰,知道。
大殿,朝廷二品以上·六曹口傳問安。答曰,知道。
大王大妃殿,朝廷二品以上·六曹單子問安。答曰,知道。
中宮殿,朝廷二品以上·六曹口傳問安。答曰,知道。
備忘記,傳于李世璡曰,其授此任,意豈偶矣?頃者飭勵,不過事體,前兵判敍用,仍授前任。
李世璡,以弘文館言啓曰,本館上番闕直,事體極爲未安。今日政,新除授待下批,竝卽牌招,以爲推移入直之地,何如?傳曰,允。
南泰溫啓曰,兵判敍用,仍授前任事,命下矣。將任體重,政官卽爲牌招開政,何如?傳曰,允。
是日行政。吏批,判書閔應洙進,參判元景夏牌不進,參議曺命敎在外,左承旨柳綏進,以金光世爲修撰,元景淳爲副修撰,吳命修爲兵曹佐郞,趙泰佐爲兼引儀,朴聸爲宗廟令,兵曹判書朴文秀仍任事承傳,朴文秀爲訓鍊都監御營提調,柳萬樞爲楊州推考敬差官。兵批,判書朴文秀未肅拜,參判尹得和病,參議趙尙命入直進,參知吳遂采病,以金遇喆爲副護軍,閔百行爲副司果。
以京畿監司狀啓,吏曹參議曺命敎病重上去不得事,傳于李世璡曰,爾其勿辭,俟間上來事,回諭。
以黃海兵使狀啓,遂安居校奴千同等,爲虎嚂死事,傳于柳綏曰,嚂死人等,令本道恤典擧行。
李世璡,以成均館官員,以同知館事大司成意啓曰,本館財力之罄乏,蓋已久矣。而況自永宗凡島,千餘兩收稅漁場移屬之後,養士凡百,無以成樣,故壬子聖敎,有太學漁場,不可不給代之命,而不但前後望定之處,多歸寢閣,可合處未易,終未得代定。上年冬,以慶尙道漆原·泗川等邑漁場處,望定折受事,草記蒙允,其後旋因道臣狀聞,大臣以他處折受之意,筵奏定奪,未免還寢矣。今聞全羅道靈光荏子島前洋,鮑作滄波,至羅州役島·滄波浦口處,興陽呂島前洋,至順天狼島前洋及求禮縣智異山下大小稷田洞陳荒可墾處,及慶尙道金海所在戲弄海,西自加德巨濟,東至東萊界,俱無屬處,而空閑等棄云。目今本館凋弊,往而益甚,莫重養士,闕供可慮,勢不得已苟充代定。右項四處,特令折受,以補養士之資,何如?傳曰,允。
又啓曰,新除授玉堂,待下批牌招事,允下,而闕門已閉,待明朝出牌之意,敢啓。傳曰,知道。
上在昌德宮。停常參·經筵。
下直,安山郡守金壽煃。
李世璡啓曰,大司憲金有慶,執義朴弼傅,掌令權祐,持平金尙喆在外,掌令權賮牌不進,傳旨未下,持平朴成玉未署經。今日以監察茶時之意,敢啓。傳曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體若何?眩氣漸或有減乎?大王大妃殿氣候調攝之節,更何如?足部症患,其果有向減之勢,而今日受鍼,當依前時刻擧行乎?臣等不任區區憂慮,敢來問安,竝此仰稟。答曰,知道。慈殿氣候,當下敎于醫官,予則眩氣一樣矣。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大王大妃殿·中宮殿·賢嬪宮,藥房口傳問安。答曰,知道。
大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。大殿·大王大妃殿·中宮殿·賢嬪宮,藥房口傳問安。答曰,知道。大殿,朝廷二品以上·六曹口傳問安。答曰,知道。大王大妃殿,朝廷二品以上·六曹單子問安。答曰,知道。
中宮殿,朝廷二品以上·六曹口傳問安。答曰,知道。
李世璡啓曰,本兵之長,不宜暫曠,兵曹判書朴文秀,卽爲牌招察任,何如?傳曰,允。
南泰溫啓曰,檢閱閔百昌,由限已過,卽爲牌招入直,何如?傳曰,允。
又以侍講院言啓曰,本院新除授兼輔德洪昌漢,時在京畿坡州地,書筵入番事緊,斯速乘馹上來事,下諭,何如?傳曰,允。
以副應敎尹心衡,副校理李濟遠,副修撰元景淳,校理南泰濟,副校理尹光毅,副修撰李天輔等牌不進禁推傳旨,傳于南泰溫曰,竝推考傳旨捧入。
南泰溫,以弘文館言啓曰,新除授修撰金光世,時在京畿高陽地,經筵入番事緊,請斯速乘馹上來事,下諭。傳曰,依啓。
柳綏,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
李世璡,以司僕寺官員,以提調意啓曰,江華北一場,還屬本寺事,曾已草記蒙允矣。主簿李宗喆,乘馹下送,摘奸定界,以爲分放馬群之地,何如?傳曰,允。
又以司僕寺官員,以提調意啓曰,濟州判官高漢章遞任進上馬三匹,今纔上來,禾毛色,別單書入,而依例內廏立養之意,敢啓。傳曰,知道。
檢閱閔百昌疏曰,伏以臣於日者,母病猝劇,情理煎迫,冒控短章,罪犯擅離,而聖慈曲庇,郵罰不加,令臣勿辭護焉,錫類之仁,涵貸之恩,非臣隕結所能仰酬其萬一。而第臣母素患唇腫,今至累日,紅暈益肆,瘡根轉深,毒勢熾蔓,浮氣彌亘,雜試藥物,少無所減,而日夜刺痛,不能堪耐,加以飮啖全廢,嘔泄兼作,眞元澌脫,精神昏綴,種種危惡之症,雖不敢一一煩縷,而目下實有澟澟難支之狀。臣方左右扶將,焦惶以度,此時離捨供職,萬無其路,而卽者由限倏過,天牌又降。當此東朝受鍼候班連設之日,微臣情理,雖不敢論,而臣若欲抑情趨承,則顧今形勢,誠有所不忍暫離者,如欲任情救護,則分義至嚴,瘝曠罪大。臣於此,進退兩難,氷炭交中,憂悶抑塞,莫省所以坐犯逋慢,尤非臣分之所敢。雖不得不趨詣於禁扃之外,而區區情私,終難自阻於孝理之下,敢冒萬死,更暴至懇,疾聲哀籲於天地父母之前。伏乞聖慈,特垂矜諒,亟命鐫削臣所帶之職,以專救護,仍治臣瀆撓之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
正言趙擎疏曰,伏以臣百無肖似,忝居臺職,欲效一日之責,敢進寂寥數語,誠意淺薄,未蒙開納,已不勝愧悚之至,而卽伏見儒臣未徹之疏本,以臣避辭,過以爲嫌。蓋臣之所論藩任事,儒臣以不稱停論之,臺閣論人,不能稱停,則宜置落科,而反請出仕,臣之避辭中所謂矛盾者,蓋以此也。雖以一事再避,未瀆天聽之本意,不過如斯,而儒臣引避太過,譏斥反深,雖不敢呶呶爭辨,而若臣之不可仍冒則決矣。伏乞聖明,亟賜鐫削臣職,以安賤分,千萬幸甚。臣旣不以臺官自居,而於目下事,竊有所憂慨者,更此附陳,臣尤死罪。凡係戊申逆獄者,何等干犯?而尹邃之薄施編配,權攝之尙逭王章,人心久而猶憤,則曠蕩之澤,豈可施之於此輩?而前全羅監司權,遽然置之稟秩,因大臣陳白,雖罷其職,而其庇護之罪,斷不可以薄勘而止。臣謂前全羅監司權,宜罷職不敍也。李匡誼之罪,關係至重,島棘之律,實爲失刑,而金吾回啓,乃敢直請出陸。臣謂判義禁金始炯,宜罷其職,而仍寢匡誼出陸之命,以嚴堤防焉。朝家賞罰,宜嚴重,而不宜顚倒。兵曹判書朴文秀,以北邊事,特命勘罷,而伏聞大臣,以仍任前例陳達,纔數日旋復仍授。臣未知其前例之果襯合與否,而今此犯越,實是國家之羞恥。其時道臣,不可以數日勘罷,杜後弊而嚴邊禁,且暫罷卽仍,事體苟簡。伏願自今以往,凡於賞罰之際,一以嚴重爲務,以振國綱焉。臣無任屛營祈懇之至,謹昧死以聞。答曰,省疏具悉。莫重將任,豈可曠職?比諸古例,亦有差遲矣。其他所陳,竝依施。爾其勿辭,察職。
上在昌德宮。停常參·經筵。
下直,公洪監司李宗城。
李世璡啓曰,大司憲金有慶,執義朴弼傅,掌令權祐,持平金尙喆在外,掌令權賮牌不進傳旨未下,持平朴成玉未署經。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
柳綏啓曰,右副承旨洪象漢,由限已過,卽爲牌招,何如?傳曰,允。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
藥房都提調臣金在魯,提調臣趙尙絅,副提調臣李益炡啓曰,老炎轉酷,伏未審夜來,聖體若何?眩候其有差減之勢乎?今日臣等,率諸御醫入診,仍有所稟定爲宜。大王大妃殿氣候調攝之節,更何如?連日受鍼之後,足部症候,漸或有減乎?臣等不任區區憂慮,敢來問安,竝此仰稟。答曰,知道。慈殿氣候已下敎,而觀夜間氣候,欲爲受鍼事有敎,依此擧行。予則眩氣往來矣,受鍼後入侍宜矣。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,兵曹判書朴文秀,昨日違牌,尙不出肅,卽爲牌招察任,何如?傳曰,允。
南泰溫,以弘文館言啓曰,本館上番闕直,已至多日,事體極爲未安。校理南泰齊,副校理尹光毅,副修撰李天輔·元景淳,昨旣有只推之命,竝卽牌招,以爲推移入直之地,何如?傳曰,允。
又以侍講院言啓曰,本院新除授兼文學李濟遠,以本職,旣有只推之命,卽爲牌招,何如?傳曰,允。
洪象漢,以義禁府言啓曰,順天府使安相徽拿來事,傳旨啓下矣。安相徽,時在任所,依例發遣府羅將拿來,何如?傳曰,允。
又以義禁府言啓曰,因臺疏,還寢李匡誼出陸之命,批旨內依施事,命下矣。以此意,分付道臣,勿爲擧行,押去羅將,還爲上送事,使之知委於地方官,何如?傳曰,允。
敎忠淸監司李宗城書,王若曰,屬畀箕藩而未赴,申以湖臬之往欽。匪徒得君而治,且與養疾之便。惟卿,殆十五餘載事我,豈尋常者流?視卿,法拂遺規,輔之以淸文雅識,廟朝令望,期之以斷國謀王。爰自博士弘文之初,已有儒者遭逢之盛,經言樞畫之贊,綽有匡弼彌綸之功,一鑑南風之褒,非直夸美奬借之語。一切言議銓注,類多斟酌調娛,亦經營四方,志在讓夷而急病,而保釐三輔,政先明法而立綱。況爾克稱其家兒,予方興懷乎故老,而松柏歲寒之喩,實深知先相國之忠,蓋風雲契合之隆,厥惟自侍賓筵之日,間者一登筵席,爲之倍念典刑。鹽梅舊期,感老臣終始之一節,風木餘淚,述賢父宿昔之純誠。豈此時使卿去朝,而玆命固予有意。別成幾日,久不聞好箴規之言,甚矣其衰,居然有老君臣之感。不亶爲屛翰之增重,姑假以藩臬之養閑。乃眷內湖,寔我近服。山川綰穀,南徼若韓魏爲天下之樞,疆域密邇,上都視邦畿作漢南之本。地則族多貴右,俗則民狃訟爭。人屢易而按理未專,歲多飢而流逋未集。故得人之爲急,須煩卿而一行。玆授卿以公洪道觀察使兼兵馬水軍節度使巡察使公州牧使,卿其明聽予言,往愼乃事。通才敏手,何難乎區畫百爲?淸政寬條,可期其蘇息一路。爲治之精,勤刷勵知必有終,自律以明,愼公嚴奚待加勉?其餘專稟,厥有故常。於戲,苟存心於以簡,制煩之方自無外事之累,宜嗇神於承流,宣化之暇以需他日之庸。天陛乍違,應多戀君之白髮,人言何有,獨察爲國之丹衷。曰其懋哉,行且召矣。故玆敎示,想宜知悉。知製敎副司直吳遂采製進
上在昌德宮。停常參·經筵。
洪象漢啓曰,大司憲金有慶,執義朴弼傅,掌令權祐,持平金尙喆在外,掌令權賮牌不進傳旨未下,持平朴成玉未署經。今日以監察茶時之意,敢啓。傳曰,知道。
李世璡啓曰,備邊司郞廳,以大臣意來言,今日賓廳坐起,而無時急稟定事,不得來會云矣,敢啓。傳曰,知道。
李益炡啓曰,左承旨柳綏,今日病不仕進,牌招,何如?傳曰,允。
李世璡啓曰,兵曹判書朴文秀,連違召命,尙不出肅,其在事體,極爲未安。卽爲牌招察任,何如?傳曰,允。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體若何?眩氣往來之候,比昨亦何如?今日臣等,率諸御醫入侍,詳細診察爲宜。大王大妃殿氣候調攝之節,更何如?足部症患,漸或差減乎?今日受鍼,不可不十分商確。雖有受鍼後入侍之敎,未受鍼前,卽許入診,先爲議定,恐合審愼之道。臣等不任區區憂慮,敢來問安,竝此仰稟。答曰,知道。慈殿氣候,當下敎于入侍時,予則眩氣一樣矣。
大王大妃殿·中宮殿·賢嬪宮口傳問安。答曰,知道。
大王大妃殿受鍼後,大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿·大王大妃殿·中宮殿·賢嬪宮,藥房口傳問安。答曰,知道。
大殿,朝廷二品以上·六曹口傳問安。答曰,知道。
大王大妃殿,朝廷二品以上·六曹單子問安。答曰,知道。
中宮殿,朝廷二品以上·六曹口傳問安。答曰,知道。
以文臣朔試射試官望筒,傳于李世璡曰,慈殿受鍼相値,雨勢如此,使之還爲出給矣。中官忘置,故今始出給矣。
又傳曰,本職重任,豈可曠職?頃者飭勵,不過事體,其遲其速,非關係於國體,亦豈以此,其何撕捱?卽爲牌招察任。
李世璡啓曰,今日賓廳坐起,旣已頉稟,所當持公事入侍,而時無留公事,不得入侍之意,敢啓。傳曰,知道。
又以禁衛營言啓曰,本營郞廳曺命敎,時無職名,令該曹依例付軍職,冠帶常仕,何如?傳曰,允。
乾隆七年壬戌七月二十日辰時。上御宣政殿。藥房入診入侍時,都提調金在魯,提調趙尙絅,副提調李益炡,假注書權崇,記事官蔡慶承·趙雲逵,醫官金應三·玄起鵬·吳志哲·金壽煃·鄭文恒·皮世麟·許錭·李廷德·金重泰。在魯曰,昨日承有眩氣,未知夜來,聖體若何?上曰,近熱故如是矣。今日則日熱少勝,眩氣亦似頗愈矣。在魯曰,大王大妃殿氣候何如?足部症候,亦何如乎?上曰,一樣安寧矣。再次受鍼後,益勝。連付糯米飯及黃蠟,則少有滲濕,而步履甚安,黑赤色亦似消減。當初爪甲,若觸而結血者,或按之則似有芒刺者然,今則亦似不至膿,而浮高之氣,猶是往來之候矣。在魯曰,昨日受批之後,一向受鍼,亦似重難,故先請入診矣。王世子氣候何如?上曰,安過矣。在魯曰,請令醫官診候,何如?上曰,依爲之。金應三入診退曰,脈候左三部不沈,而度數之調均,比往時少似不及,右寸關不沈,而脾胃脈,少不及昔時,無他外氣矣。玄起鵬入診退曰,脈候左三部不沈,右寸關帶滑,而不至大段矣。金壽煃入診退曰,脈候左三部調均,右三部雖調,而不能實,少似不足,而三夏之後,每自如此矣。許錭入診退曰,脈候雖調均,而有力似不及往時矣。在魯曰,然則輕輕爲藥,以議進御乎?上曰,纔經夏熱故如是,而無他氣候,着實飮食,自有功效,不必進藥也。尙絅曰,頃劑膏藥,時時進御乎?上曰,時時進御,似若中實者矣。在魯曰,大王大妃殿受鍼,何以爲之乎?上曰,令醫官各陳所見,可也。吳志哲曰,再次受鍼,瘀血多出,姑觀數日,如不得已,則更爲之,似好矣。鄭文恒曰,小臣於昨日,亦以受鍼之意陳達,而且聞醫女之言,黃蠟終不如糯米飯矣。皮世麟曰,數日姑爲停止,似合愼重之道矣。李廷德曰,更觀症候而爲之好矣。金重泰曰,要緊處一二穴加鍼,亦似無妨矣。上曰,鄭文恒,當初以受鍼爲難,今則又爲加鍼之論。皮世麟自初首請受鍼,而以爲再次之後,宜止之矣。醫術如軍法,窮寇不可追也,今則當因其勢而利導之矣。若如文恒之言,則無可停止之時矣,令鍼醫,更爲商議陳達,可也。志哲曰,再次開血已多,今雖不加,自然差歇矣。文恒曰,志哲之言,誠爲謹愼之道,而受鍼之道,血不流出,然後始可止之矣。世麟曰,浮高之氣,旣已稍解,則筋骨間用鍼,殊甚重難矣。廷德曰,散鍼則亦似無妨矣。重泰曰,雖是肢末,分野不輕,旣已始之,未盡處若干散鍼好矣。上曰,首醫亦陳所見,可也。應三曰,肢末,氣血罕到,或過而害於氣血,則當止之。姑觀來日,若如今日,則不必加鍼矣。上曰,鄭文恒之欲加鍼,亦無怪。每事,人之當初持難者,畢竟輕重,皆可斟酌而知之矣。勿拘時刻,受鍼擧行,可也。榻敎在魯曰,卽今聖候,眩氣稍加,卄六日展謁動駕,亦重難,姑觀其時,差退晦間,似無妨矣。上曰,此亦晩矣。在魯曰,前頭社稷擧動,決難親行,其在愼節之道,命攝千萬伏望。上曰,此不過日熱所致,不爲關係。國之所重者廟社,而予之不入社稷門者,于今三年矣。如是而設令祈年,能感神祇乎?在魯曰,憂慮懇至,敢此更達,千萬伏望。上曰,光武南頓之事,亦有之。國君當守社稷,所重者存,決不可命攝矣。在魯曰,誓戒則不必親臨矣。上曰,予近來少睡,四更則輒覺睡,不過盥洗起着衣而已。何傷之有乎?在魯曰,夜氣終不好,炬火亦甚熱,再三陳達,實爲惶恐,而千萬伏望。上曰,如不可强,則不待煩請矣。遂以次退出,日將午矣。
上在昌德宮。停常參·經筵。
李世璡啓曰,大司憲金有慶·執義朴弼傅·掌令權祐·持平金尙喆在外,掌令權賮牌不進傳旨未下,持平朴成玉未署經。今日以監察茶時之意,敢啓。傳曰,知道。
又啓曰,檢閱閔百昌,由限已過,卽爲牌招入直,何如?傳曰,允。
大殿·大王大妃殿·中宮殿·世子宮·賢嬪宮,政院·玉堂口傳問安。答曰,知道。
藥房都提調臣金在魯,提調臣趙尙絅,副提調臣李益炡啓曰,伏未審夜來,聖體,若何?眩氣往來之候,其有所減乎?大王大妃殿氣候調攝之節,更何如?連次受鍼之餘,足部症患,或果有漸減之效乎?臣等不任憂慮,敢來問安,竝此仰稟。答曰,知道。慈殿足部氣候,受鍼後有減歇之勢,今旣向歇,勿爲問候事有敎,依敎擧行,間間問候宜矣。予則眩氣往來之候,一樣矣。
大王大妃殿·中宮殿·賢嬪宮,藥房口傳問安。答曰,知道。
傳于洪象漢曰,召對爲之。
左議政宋寅明箚曰,伏以臣素有伏暑之症,當夏輒發,發必彌留。近因老炎轉酷,受傷忒深,適會連有公故,不敢言病,衝冒奔走,轉致添重。昨於候班罷歸之後,昏倒幾無省覺,急灌藥物,始得鎭定,而頭疼膈痞,吐瀉兼發,食飮全却,精神迷瞀。此係臣宿症,雖幸不終至於危域,將費累日辛苦。見今秋成已迫,癘氣漸收,務積儲而備水旱,査軍額而寬隣族,商確指揮,不容少緩,而臣方淹病廢事,時日之間,實無自力赴公之望,病裏惶懍,如負大何。伏乞聖慈,亟命遞臣相職,俾便調治,以幸國事焉。且臣於近日三司之議,豈無不自安之端,而竊嘗有望於推車之義,故一切順受。日昨臺疏中,論兵判一事,語或關臣,而亦不敢爲費辭較辨之計,抑臣所憂慨者則有之。我聖上建極之治,二十年如一日,比來聖志,益復卓然,凡所以調劑彌綸者,靡不用極,而和平之福,邈焉難期,黨伐之習,日以益巧,些少彈論之未厭於物情者,臣固勿論,冢宰司馬,何等重任,而按政注而無失,則設虛辭而逐之,惜將才而仍授,則竝前例而攻之,憑公濟私,傾奪爲事。聖上方將以至公至正之道,垂裕萬世,而朝論之不公不正如此,此莫非如臣無狀,忝居輔相,不能董正百僚,鎭服一世而然。其負聖簡而欺初心,爲罪大矣,尙何可靦然苟容於睢盱之場?倘聖上,或以臣言爲近偏係,則宜明命有司,重勘罪犯,其或哀臣之志而察臣之忠,則亦願亟許屛退,俾得自靖焉。取進止。答曰,省箚具悉卿懇。此國之重任,方期成效,雖以事體飭勵,初意亦若此。欲爲下問,而知其古例下敎,則年少之人,不知古例。其陳雖過,當之者不必過爲撕捱,況輔相乎?卿須安心勿辭,善攝焉。仍傳曰,遣史官傳諭。
兵曹判書朴文秀疏曰,伏以臣於往年,守邊不嚴,致奸民潛越封域,終至生事,臣罪大矣。雖以鈇鉞加之,臣當甘伏,而日前恩罷,實出於聖度之曲貸,臣誠感泣無地。至於司馬長勿出代之命,尤是格外,臣於此,一倍惶悶,而勘罪不日,恩敍忽降,職名仍之如舊,未知今日朝家之此擧,果何據哉?見今淸朝諸賢,孰不優於此任,而有若非臣莫可者然,乍罷旋復,事涉顚倒,正言趙擎之疏論,誠是矣。其言旣是,則臣之必遞,不必費多少陳暴,而聖明庶賜俯燭矣。伏念臣平日所自礪者,於官職去就,心有所不安,則必力辭乃已。自仍授此任以來,臣心大不安,一遞之已決於心中,初不待臺言之至,而堅如鐵石耳。此臣所以屢逋嚴召,而猶不暇顧慢命之誅也。不意今者,特敎嚴重,天牌荐辱,而區區守株之愚,萬無變改之勢,又未免違傲,私心懍蹙,罔知所以爲計,只自席藁私次,恭竢處分而已。仍伏惟東朝受鍼,連設候班,而亦未能趨參,惶隕益極矣。伏乞聖慈,天地父母,曲諒臣危懇,亟罷臣本職,以存臺體,以靖私義,千萬幸甚。臣無任云云。答曰,省疏具悉。旣諭左揆之批,此非爲卿創行也。卿勿過辭,察任。
知義禁具聖任疏曰,伏以臣之金吾兼任,固知其萬萬不稱,而遜辭不得,黽勉隨行矣。乃者以李匡誼出陸事,臺議峻發,首望至被譴罷,臣以次官,同參其坐,則其爲罪責,宜無異同,臣何敢獨爲晏然於職次乎?玆陳引罪之章,仰瀆蓋高之聽。伏乞聖慈,亟降明旨,均施威罰,以嚴邦憲,以安賤分,不勝幸甚。臣無任云云。答曰,省疏具悉。卿其勿辭,察職。
同義禁李壽沆疏曰,伏以臣卽伏見正言趙擎之疏,以李匡誼出陸事,有所論列,至請首望之罷職,臣誠不勝悚蹙之至。臣竊伏惟念,今此赦典,實是國家不常有之大霈,故諸道赦狀之覆奏,務主曠蕩。如閔昌洙·李匡誼之罪名雖重者,竝皆參酌出陸,而此固首望之就議大僚,已有消詳者,故臣於議讞之時,亦無一言之相難矣。今此臺疏峻發,請譴首望,而獨擧匡誼之減等,以爲其罪,其亦異矣。然因此議啓,首望旣罷其職,則臣以同參之人,獨何可晏然仍冒於職次乎?玆敢露章自列。伏乞聖明,俯諒罪同罰異之狀,亟施一體譴罷之典,俾安賤分,不勝萬幸。臣無任云云。答曰,省疏具悉。卿其勿辭,察職。
乾隆七年壬戌七月二十一日酉時。上御熙政堂。玉堂召對入侍時,參贊官洪象漢,侍讀官南泰齊,檢討官元景淳,假注書權崇,記事官閔百昌·趙雲逵。上曰,上番讀之。泰齊讀自建武二十三年,至願以爲戒。上曰,下番讀之。景淳,讀自二十八年,至是後遂以爲常。上曰,承旨讀之。象漢讀自二年春正月,至與之和親。上曰,止之,陳文義,可也。泰齊曰,如馬援事,最是可鑑處。光武,明主也,馬援,賢臣也。又其遭遇處地果何如,而君臣之間,不能終焉,豈不難乎?上曰,以漢光武之善保功臣,而至於如此,光武其亦衰矣。象漢曰,此非特衰之然也。大抵讒人之說,因其疑似而入之,故疑似之讒,必眩明主之聽,雖以光武之明,而不能察焉。梁松,固非帝之別人,則安得不如此乎?人主於疑似處用明,然後方可爲明矣。上曰,然矣。泰齊曰,呂舒之書,上達之後,光武之心,已疑而動矣。承旨疑似之說好矣。景淳曰,大抵先有疑心,故使梁松監軍。其時援之誡書,帝亦見之矣,豈不知其不好之間,而特使松監軍者,已先着一疑字而然也。象漢曰,如馬援誡兄子書,朱子載之小學。馬援,不過武將,而其言甚好。朝廷之上,若有如馬援者,誡飭浮薄之輩,則可爲世道之幸,而亦可以解殿下之憂矣。上曰,承旨之言是矣。卽今宜用此道之時,而不但無如援戒飭者,又從而激成之,奈何?泰齊曰,如明愼政體·摠攬權綱之語,正是人辟可鑑處,伏願殿下,於此留意焉。上曰,然矣。光武泰山不如林放之敎,不數年而爲封禪之擧,此予之所以謂衰者也。景淳曰,人君處於升平之時,最爲甚難。初則郡國奏瑞,罕得記焉,而封禪之後,如醴泉芝草之祥,史不絶書,此皆出於其臣窺記上意,以爲賁飾太平之意也。升平之主,尤宜以豫六爲戒矣。泰齊曰,人主意向,在下者有以窺見,則必欲中其意向,故駸駸然引之矣。先明自我之意向,且使在下者,不得窺見宜矣。上曰,好矣。責人則明,恕己則昏。予以光武爲衰,而光武亦反笑予矣。光武亦非全衰也,信讖而然也。如太子事,其亦氣衰之致,而東海王事,令人不覺感動矣,如山陽王荊者,又欲投間,而明主竝全之,豈不貴乎?象漢曰,堯·舜之道,孝悌而已,明帝之德,於此可見,而明帝只以小明爲事,故於大體,多有所失者矣。上曰,明帝自爲諸王時,已有自眩聰明之意矣。大抵雖有聰明,旣欲自眩,則無可觀矣。象漢曰,堯·舜,德之盛也,而明四目達四聰。人主集四海之耳目,以爲自己之聰明,然後方可謂之聰明矣。泰齊曰,集耳目之說,誠好矣,而第必有自己主張者,然後方可矣。如欽明二字,正是明四達四之本也。上曰,聰然後可以決事爲,而決不可使我之聰明,有自眩之習也。象漢曰,用明之道,自有大小。如日月之明,自在而無幽不照,故萬物不能逃,如燈燭之明,使明之然後始照之,故只及於目前而已。在人主體天之道,聰明亦當如日月之照臨矣。上曰,正隱微處,雖日月,亦不能照也。象漢曰,明愼政體之愼字,意味最深,明而愼然後可矣。小臣待罪經幄,時以君子不重則不威,亦嘗屢陳矣。愼與重爲一體,凡於用捨黜陟之際,必須明以察之,又愼以行之,然後恩威有可繼之道,政令無顚倒之患,而治道成矣。上曰,然矣。泰齊曰,凡事思終而始之,然後可期有成矣。上曰,好矣。諸臣遂以次退出,夜二鼓矣。
上在昌德宮。停常參·經筵。
自昧爽至辰時,有霧氣。
洪象漢啓曰,大司憲金有慶·執義朴弼傅,掌令權賮牌不進傳旨未下,持平朴成玉未署經。今日以監察茶時之意,敢啓。傳曰,知道。
李世璡,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
柳綏啓曰,右承旨南泰溫同姓四寸弟幼學泰基身死,服制已行四日,出仕,何如?傳曰,允。
李世璡啓曰,兵曹判書朴文秀,疏批已下,卽爲牌招察任,何如?傳曰,允。
以副修撰李天輔牌不進禁推傳旨,及檢閱趙明鼎牌不進罷職傳旨,傳于李世璡曰,竝推考傳旨捧入。
李世璡,以都摠府言啓曰,今七月初四日內中日時,弘化門入番砲手良人李斗尙,金虎門入番砲手良人李順達·金世長等,俱以鳥銃三中沒技。而斗尙及順達,則禁軍除授,付標啓下,而世長則獨漏於禁軍除授付標中,故來訴本府。臣等取考曾前謄錄,則不得蒙付標者,原單子多有還入之例。今亦依此例,原單子似當有還入之擧,惶恐敢啓。傳曰,入之。
又以兵曹言啓曰,今七月二十六日宗廟擧動時,及來八月初一日社稷擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬,兩日各十匹補把,以充不足之代事,本道監司處,分付,何如?傳曰,允。
備忘記,傳于李世璡曰,今日內乘·別軍職·宣傳官秋等試射時,南行軍職申旼,南行宣傳官李潤成,竝柳葉箭十巡居首,竝直赴殿試。
海興君橿掃墳呈辭,傳于洪象漢曰,給由馬,澆奠床備給。
公洪監司狀啓,沃川居良人崔大也末五歲兒等渰死燒死事,傳于柳綏曰,渰死·燒死人等,令本道恤典擧行。
柳綏,以戶曹言啓曰,依傳敎右議政趙顯命去三月·四月·五月·六月,今七月合五朔祿俸,令倉官更爲輸送于本家,則以爲雖已撤單,未及肅命行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
李世璡,以吏曹言啓曰,社稷親祭敎是時,數多執事,皆侍從塡差,而三司在職中,無以推移。分排曾經侍從人,令該曹口傳付軍職,以爲通融塡差之地,何如?傳曰,允。
正言趙擎啓曰,臣之區區情勢,有不可冒據於臺端,而適値目下之有事,敢效有懷必陳之義矣。何幸芻蕘之說,幾盡領納,大聖人虛受之量,人莫不欽仰,而以臣眇末,得此聖明之世者,尤非始料之所及,臣誠惶感聳歎,方寸自激。第伏念重臣之纔罷旋仍,揆以國體,終涉苟簡,且關邊事,不可使聞,故臣之本意,專爲朝家,惜其擧措之顚倒而已,聖批中日字遲速,非臣之所敢知也。卽伏見大臣箚本,則以重臣事,斥臣以憑公濟私,傾奪爲事,至謂之朝論之不公不正如此,直驅臣言於黨伐之科。噫嘻,大臣何其失言也?臣之所論,不過重國體嚴邊禁,而實無一毫私意雜於其間。臣雖至愚,豈不知殿下十餘年苦心,在於建極,而建極之道,莫先於賞罰得宜,政令不苟,使人心悅服,咸趨於正?果如大臣之言,則爲三司者,目見朝家擧措之乖當,緘口結舌,不敢出一言論是非,然後乃可免傾奪之罪,而仰補我殿下建極之治化耶?大臣又以竝前例而攻之爲言,臣非恐前例也,恐其前例之不合於此而言之耳。臣一言妄發,上以不槪於聖心,下以見斥於大臣,如臣不肖,固不足道,而問其職則三司也。大臣之待三司,何若是其太輕蔑也?且於禁堂之疏,亦有所不安之端。以李匡誼事,心懷慍怒,巧作互對,至謂之獨擧匡誼,侵斥備至,誠不滿一哂也。夫匡誼,以無嚴犯上,至於遲晩,則絶島荐棘,於渠亦幸,何可以此,比同於他人之罪譴,而混請出陸乎?禁堂,非不知輕重之懸殊,而執此爲說,强爲救解者,已極苟且,而又以消詳於大臣,爲藉重之地。大臣所言,未知如何,而益見其爲計之拙也。雖然臣之不可仍冒之勢,非止一二,何可一刻晏然於臺次乎?請命遞斥臣職。答曰,勿辭。
上在昌德宮。停常參·經筵。
下直,安山郡守金壽煃。
李世璡啓曰,大司憲金有慶·執義朴弼傅·掌令權祐·持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
又啓曰,社稷大祭親臨受誓戒,只隔一日,承旨不可不備員。政官卽爲牌招,承旨有闕之代,以在京無故人差出,待下批卽爲牌招,何如?傳曰,前望單子入之,在京人付標以入。
以兪健基爲承旨。
李世璡啓曰,今日新除授承旨待落點,卽爲牌招,何如?傳曰,允。
又啓曰,兵曹判書朴文秀,鎭日違召,無意膺命,其在事體,誠甚未安。卽爲牌招察任,何如?傳曰,允。
又啓曰,卽者副校理尹光毅,以加土事下直,肅拜單子入啓之後,日勢旣晩,不得入來,肅拜命下,而未及來待,事極未安。推考警責,何如?傳曰,允。
又啓曰,卽者校理南泰齊·副修撰元景淳,因諫院處置,意見不同,陳疏徑出,原疏纔已捧入矣。所當直捧禁推傳旨,而此與無端徑出有異,竝推考警責,何如?傳曰,允。
又啓曰,玉堂上下番俱空,事甚未安。副校理尹光毅·修撰尹光毅,竝卽牌招,何如?傳曰,允。
以副校理尹光毅牌不進禁推傳旨,傳于柳綏曰,推考傳旨捧入。
兪健基啓曰,今日,乃是處暑。視事當爲,取稟,而卽今日氣蒸菀,新涼未生,依前例,姑觀日候稍涼,更稟之意,敢啓。傳曰,知道。
傳于洪象漢曰,弼善李延德,似爲入直,承旨一員,率待於時敏堂門外。
兵曹口傳政事,副司果,閔瑗·李錫福·尹得徵·許沃·李光傅·權賢·金宗台·朴春普·曺命敎·曺允濟·申思觀·洪正輔·李宗延·李渭輔·李長夏·安栻·金光國·李重祚·金相福·黃景源。
洪象漢,以工曹言啓曰,庚申秋,安陰·居昌·茂朱等正鐵店人,裹足上來,願屬本曹之意,縷縷不已。故問其願屬本意,則以爲三邑正鐵店漢等,俱無屬處,諸處侵役,日加月增,漸至於莫保朝夕之境,而百爾思量,無處申訴,本曹乃是掌工衙門,願屬除弊,欲爲一分支保之道云。此乃民間疾痼之一大痼弊,聞來極爲矜怜。凡成才匠人,屬於本曹,昭載法典,且多收布匠闕額,故定屬本曹,以除其弊之意,草記蒙允後,行會兩道,使之知委矣。三邑守令,今至三年,終不奉行,其中安陰縣監,則一依啓下關擧行之意,卽報本曹,匠人等小名成冊,修正上送之後,店漢侵役,與前有加,使頭目不得收稅,加之以越訴京司之罪,嚴刑三次,今又一邊牢囚刑推云。事體之未安,莫此爲甚。若無別樣警責之道,則啓下關文,非但爲一張休紙,京外設官擧行之道,終歸虛套,豈不寒心哉?三邑守令,從重推考,當該監色,令本道各別刑推,使之依啓下擧行之意,更爲申飭,分付於兩道監司,何如?傳曰,允。
柳綏,以漢城府言啓曰,近年以來,江路不順,每當風雨,沿江諸處,覆船渰死者相繼。西南兩部部官,以各人拯活之勞,連續報來,而此等事虛實易混,名爲激勸,而實開僥倖,故本府姑皆置之。各該府官,枚擧江民輩等狀,以濟活路塞,有關後弊之意,請報不已。今此拯活,果皆實狀,則一切防塞,亦恐非勸後之道。不得已累次行査,只以居首若干人,別單以啓,令該曹考例,稟處,何如?傳曰,允。
以校理南泰齊,副修撰元景淳上疏,傳于柳綏曰,有何關係而如是耶?如此而調劑乎?原疏給之,此兩儒臣牌招,使之處置了當。
又傳曰,曾前受誓戒之日,祭官必齊宿入參,凡疏章亦令勿爲捧入矣。政院不察捧入,旣已捧入,故下批而政院稽緩矣。
洪象漢啓曰,副修撰元景淳,校理南泰齊牌招事,命下,而南泰齊,家在城外,必致夜深,竝待明朝出牌之意,敢啓。傳曰,知道。
校理南泰齊疏曰,伏以卽者正言趙擎處置,歸於本館,而臣之愚見,則諫臣之疏論兵判朴文秀事,雖以重國體嚴邊禁爲言,而深究其意,則多出於挾雜之私。此等之論,若不稍加裁抑,則臣恐自今以後,朝廷之上,漸售排軋之習,永無和樂之福。此臣所以過爲先事之慮,必欲措辭,置之落科,而僚臣之見,臣與參差,反復消詳,終未歸一。此莫非如臣無似,忝居論思之地,言議無素,不能見信同僚之致,其何敢晏然仍冒於職次乎?玆敢短疏自列,徑出禁門。伏乞聖明,亟命鐫削臣職,仍治臣擅離之罪,以安私分,以肅朝綱,不勝幸甚。臣無任云云。
副修撰元景淳疏曰,伏以正言趙擎處置,歸於本館,立落之際,區區微見,與僚臣之議,不能無不同者。諫臣論事,旣得臺體,則勒置落科,終非恢言路之道,況擎所論數事,臣未見其不可,則決難苟同,反復商量,終未歸一。僚臣旣以此引嫌,則臣不可獨爲晏然在直,投進短章,徑出禁門。伏乞聖明,亟賜鐫削臣職,仍治臣擅離之罪,以安私分,以肅朝綱,不勝大願。臣無任云云。
修撰李昌誼疏曰,伏以卽者館直俱空,天牌嚴臨,揆以分義,固當顚倒趨承,而第伏念諫院處置,歸於本館,臣等是實有區區私義之不可冒當其可否者,玆敢隨詣闕外,略暴危懇。伏乞聖明,俯賜鑑諒,亟命削臣職名,以安私分,勘臣辜犯,以肅朝綱,不勝萬幸。抑臣於今日兩館僚及春坊捧單事,竊有所慨然者。夫省掃辭陛,自異例告,疾病輕重,有未可知,而當此處暑,纔屆講筵將開之日,俾論思輔導之臣,固宜審其去就。伏況淸廟祇謁,社壇親祀,只隔數日,則其在喉院,體格尤不宜一時竝徹,曲循其願,事極未安,不可無警。臣謂當該承旨,宜施重推之罰也。臣無任云云。答曰,省疏具悉。所陳者依施。爾其勿辭,從速察職。
左承旨柳綏,左副承旨李世璡,同副承旨洪象漢,聯名疏曰,伏以臣等,卽伏見修撰李昌誼之疏,以玉堂春坊呈辭之捧入,大加非斥,至請重推,臣等懼然之極,亦不勝訝惑也。夫尹光毅,旣受省掃之暇,則陛辭其可沮乎?李天輔新有難安之情,則一遞似不可已。至於林象元春坊講官,不患不備,實病請急,亦何必格之?臣等之商量許捧,煞有委折,而儒臣不可審量,直斷以曲循,何其言之容易至此?若使儒臣,易地於彼三臣之所處,而臣等不思所以斟量,則安知不反斥以阻搪耶,竊爲儒臣一笑也。雖然,臣等忝居出納之地,被此循私之斥,其何可晏然冒居乎?玆敢露章自列,乞賜鐫削,以彰溺職之罪焉。臣等無任云云。答曰,省疏具悉。此不過飭勵,爾等勿辭,察職。
壬戌七月二十三日申時。上御時敏堂。弼善李延德,同副承旨洪象漢,假注書朴師訥,記事官閔百昌·趙雲逵,同爲入侍時。上曰,禮樂不可斯須去身,今日頗從容,故欲問雅樂於弼善矣。近日其皆釐正乎?延德曰,笙簧則釐正云矣。上曰,今番社壇,可以趁用耶?延德曰,此非臣之職掌,不得詳知。上曰,爾則何以爲之也?延德曰,此則易於笙簧矣。上曰,方習之而可用於社壇耶?延德曰,物役未備,姑未爲之,故不習云,而笙簧則簧葉難爲云耳。上曰,笙簧,弼善窮理以見乎?延德曰,文憲通考,亦無之而未嘗窮究耳。象漢曰,聞有樂器冊,自北京出來,在於吏判家云矣。且曾前南原君,往中原時,見吹笙者,其聲甚好云。此必吹之有法,而我國則徒依古方,律度不精,且不知吹法,故終難成樣矣。延德曰,中原則笙簧不但用於雅樂,必其聲甚好,故無處不用,自然習熟,不如我國之笙簧矣。上曰,尹淳·李益炡,亦嘗曰中原笙簧,聲甚美好云。此蓋吹有妙理,而此處則不知其法,故如此。今又得簫而不知吹法,弼善須着實蕫飭而敎之,逐日肄習,必使雅樂,有所成就,可也。延德曰,小臣本無所諳,聖敎雖如此,臣實不能矣。象漢曰,殿下若以弼善爲知樂,而使之敎訓蕫習,則必專意任之,然後乃可責效,而方以宮官,常在直中,似難往來蕫飭矣。上曰,卽今掌樂正,誰也?象漢曰,李光運矣。上曰,雖在宮官,晝出見之,似無妨矣。上曰,感通神祇之道,專在於樂,可不重歟?舜之時,鳳凰來儀,則感通之道,果深矣,而今之雅樂,長短節奏,不能諧協,聽之幾令人欲睡。雅樂若果如此,則孔子何以三月不知肉味耶?象漢曰,卽今雅樂之如此者,非樂器之不合於古也,以其不習之故也。樂院雖有二六坐起,而不過塞責而止,官員中或有好樂者,亦不過俗樂而已。曾不留心蕫習於雅樂,無識樂工之生疎於折旋之際,不能諧協,無足怪矣。上曰,承旨言是矣。俗樂則雖繁促,而其聲頗艶麗,故人多樂聞,猶有可習之道,至於雅樂,則其聲無味,聽之欲睡,故常時無人習之。不過國家祭享之時,猝然依倣古方,而耳生手疎,自不能變通折旋,無味者益無味,實無足可聞矣。象漢曰,臣大廟之樂,則未嘗詳聞,而曾於釋采時見之,其聲多不能折旋。金鎭圭·尹淳,亦嘗曰不但聲之不調,律亦未備云矣。上曰,曾日尹淳,俯伏之中,亦能知樂章之不備。予則俯伏之際,不能聞知其聲,而尹淳,何以知其律之不備?誠奇矣。此必暗數其節而知之也。樂章節奏,弼善其皆詳知耶?延德曰,小臣少時,適見律呂新書,略知音律次序,而所見不博,無所詳解矣。上曰,弼善爲人,淡泊安靜,必於每事,善爲窮核。今於音律,更須詳究,必有究竟而成就好矣。凡事窮理,則無不可知之,理如鴻雁之大,麋鹿之大,亦能久誦,而覺得其句切矣。象漢曰,然矣。人文未闢之前,則惟聖人,爲能制作,及其制作之後,則昭在方冊,人能窮究,豈有不知之理乎?易理至微,而八卦旣畫之後,猶能玩象而知之,況其他事乎?上曰,每事惟其不窮,故人多泛看,而其實則雖粗淺之事,至理無不在焉。近以童蒙先習諺解見之,諺解之後,文義皆以方言解之,而無所窒礙。諺書人雖忽之,亦至理所存矣。象漢曰,諺書當初做出之際,累次消商,極備無欠,功用與眞書無異矣。延德曰,諺書亦音律中所從出矣。以音律全體言之,則律有十二,諺書亦當有十二音,而卽今諺書,一行各十一字,所以我國之律,有未備也。上曰,何律未備也?延德曰,不知何律,而諺書十一音中,十音則皆二字相配,各有陰陽律,至末音,獨一字而無配,此其欠律也。上曰,今番所得唐琴見之乎?無卦可怪矣。延德曰,我東之琴有卦,而雅樂則無之矣。上曰,唐琴,卦則無之,而有物相撑於絃底矣。延德曰,此似是徽也。上曰,彈之,其聲甚微,何也?延德曰,以熟絲爲絃,故如此。以生絲爲之,似愈矣。上曰,雖皆釐正,而必有申飭之道,然後可以熟習而成就矣。孔子曰,始作,翕如也,今之雅樂,亦有如此聲乎?延德曰,若崇尙雅樂,則可以習成,而風俗亦好矣。象漢曰,此特不習故耳。果使習之,則豈無可成之道?上曰,今之雅樂,不但聽之欲睡,長短高下,雜亂無序,此由不習而漸致錯亂故耳。習之如軍門之吹笳,常常不撤,則必有效矣。象漢曰,軍門則有賞罰勸懲之事,故自然熟肄,而樂院則無擔當主管之人。蓋曾前則樂院習樂,亦有賞罰激勸之規,而今則漸不如前云。今雖較正樂器,必須盡心肄習,然後方可有諧協感通之望矣。上曰,承宣之言是矣。俗樂猶有變通可習之道,而雅樂則專不致力習之,若無勸奬之道,似難成就矣。此後則各別嚴飭該院,雖仕進之日,若不習雅樂,則勿爲計仕,褒貶,亦以習樂勤慢,爲殿最事,別爲定式,而樂生輩,有可以施設勸奬之道,則該院提調稟定擧行,可也。抄出擧條上曰,八音中,簫之位次。以大明集禮,較之於五禮儀,則當入於何間耶?五禮儀有圖式,弼善見之耶?延德曰,五禮儀則不見,而臣曾見樂學軌範,似是出於五禮儀也。上曰,五禮儀則圖其儀式,樂學軌範則載其節奏,以此兩冊,參互考較則好矣。曾見樂學軌範板木,在於該院,使之印出數三件內入,而且印屢件,分授本院官員,以備考閱熟習宜矣。簫差備,亦令本院別擇差出,而笙簫琴瑟,亦令申飭肄習,趁用於今番社壇事,分付,可也。擧條上曰,報漏閣,今雖廢壞,而木人尙在,猶有存羊之義,其在敬修人時之道,何以則可以修復也?此與音律,其理無異,弼善亦見之耶?延德曰,臣曾見之,而終未能曉得矣。上曰,他無難曉,而但木人之升降難曉,此必隨水往來,其制終難究得矣。弼善須一番往見而理會之,且招崔天若,相與問難,以究其制,可也。延德曰,臣於此事,尤爲生疎,雖往見之,必無曉解。崔天若,於每事,一覽輒解云,此亦惟崔天若,必善究矣。上曰,當使崔天若見之,而弼善亦同爲見之,可也。弼善當初樂律,亦自謂不知,及其論難之際見之,則果深解矣。且以俄論諺書事見之,所見甚博,此等事亦必多深窮解矣。象漢曰,弼善,素以聰明博識見稱矣。上曰,入直時,必多閑靜,此等事常常窮究似好耳。延德曰,聖敎如此,小臣當試一往見,而崔天若必知之矣。上曰,與崔天若,同往見之,可也。上曰,祭享時時刻,難以精察,廟社大祭,則猶有更鼓之可據,而至於山陵,則知時尤難。雖云守僕,累經而知之,而豈能精乎?領相曾云,三更五點以前,則猶是昨日云,然乎?象漢曰,然矣。自四更一點,乃爲明日也。上曰,忌辰祭則行祀雖或稍晏,猶愈於太早而犯前日也。象漢曰,然矣。朱子家禮,以質明爲定,而中原人,皆從其禮。蓋其太早,則恐或有侵犯前日之慮故耳。上曰,守僕,以星辰知之云,然乎?象漢曰,以星辰知之云矣。上曰,鷄鳴則晩矣,而其與星辰,誰爲可信乎?象漢曰,鷄鳴則早晏各異,星辰似愈矣。上曰,無識者,安能以星辰知之?象漢曰,然矣。臣曾以測候官,入直於觀象監,問知則無一人明於星曆,而二十八宿位次,亦不能盡見而周知,我國天文,誠極疎矣。上曰,測候官,尤是文具,有誰能知其糟粕者乎?象漢曰,不過蕫飭之計,測候官,安能知天文也?上曰,世子纔開書筵,而年方幼沖,文義酬酢,不可以深微,故欲一下敎矣。宮官今方入侍,故言之耳。凡文義,問而聽之爲好,而卽今世子幼沖,雖欲問之,安知其何處之可問乎?今則宮官,拈出可問處問之,觀其答言而詰難之似好。且其問之,必以淺近處問之,不可以深奧處問之也。予聞近來書筵,文義之際,詰難酬酢之事甚少,且或宮僚之所陳,頗爲微奧云,此非敎幼兒之道也。延德曰,近來日氣猶熱,久爲酬酢,實有沖年難强之慮,故自然有草草之時,而淺近爲問之敎,聖敎至當矣。上曰,予嘗謂世子曰,汝必擇疑晦處詰問可也云爾,則答以無可問處,故予指示五品曰,此等處問之似好云矣。今番果以此爲問,而上番以五典達之云,然乎?延德曰,然矣。上曰,或謂之五品,或謂之五敎,或謂之五倫,其名各異。予意以爲以其五者之稟賦於人而言之則曰品,以其五者之敎于人而言之則曰敎,以其五者之各有其類而言之則曰倫,此義,何如?延德曰,臣意則品字倫字,似無分別矣。象漢曰,此五品,在天曰爲理,在人曰爲性,其所發用處則爲氣。殿下所以以氣稟之稟字,通看而論之,似無妨矣。上曰,此品字,承旨亦從容講究,後日召對時達之爲宜矣。上曰,明日受誓戒時,諸執事實預差,一齊來參事,自政院着實申飭,可也。榻敎上曰,社壇親臨時侍衛,以今番展謁時侍衛,因爲之事,分付,可也。榻敎諸臣以次退出。
上在昌德宮。停常參·經筵。
傳于洪象漢曰,親臨誓戒,事體重則幾何而稽緩?百官班列稀疎,諸執事亦有不參者,押班監察處,分付査出,不參者,直捧禁推傳旨,監察若隱匿,則竝與監察而直捧禁推傳旨。此後依定式,有不參者,監察現告,直捧禁推傳旨之意,定式擧行。
李世璡啓曰,行大司憲金有慶,執義朴弼傅,掌令權祐,持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
柳綏啓曰,行都承旨李益炡同姓五寸姑母通德郞成胤長妻恭人李氏身死,服制已行四日。出仕,何如?傳曰,允。
洪象漢啓曰,玉堂上下番俱空,事甚未安。副校理尹光毅,旣有只推之命,修撰李昌誼,疏批已下,竝卽牌招入直,何如?傳曰,允。
李世璡啓曰,兵曹判書朴文秀,一向違召,尙不出肅,其在事體,誠極未安。卽爲牌招察任,何如?傳曰,允。
又啓曰,兵曹判書朴文秀牌不進推考傳旨,今方捧入,而太廟擧動,只隔二日,本兵多有擧行之事,而連違召命,尙不出肅,其在事體,極涉未安。更卽牌招察任,何如?傳曰,允。
洪象漢啓曰,昨日因玉堂上疏之捧入,有受誓戒日疏章勿爲捧入之命矣。從今以後,親臨誓戒之日疏章,固當依聖敎勿捧,而誓戒前一日,凡疏章猶不得捧入,則誓戒以後,事體尤別,而疏章勿捧與否,姑無明白令甲。自下不敢擅行,不可不一番定奪,何以爲之?敢稟。傳曰,頃者下敎矣。承旨續續遞易矣,院吏亦不知乎?此非可稟者,給之。
又以禮曹言啓曰,太廟展謁,以今七月二十六日,已爲改推擇啓下矣。其日適與社稷親祭散齋相値,展謁節目中出還宮時,前後部鼓吹,竝以陳而不作,改付標以入之意,敢啓。傳曰,知道。
大司諫金尙翼啓曰,臣之逖違軒陛,倏已經年,區區犬馬之戀,寤寐如結,纔遞藩任,又承諫除,納符體重,不得不扶病祗謝,而從前自畫於言地,姑舍勿論,目下必遞之義,有不可帶推行公者。臣於移拜諫職之後,秋曹以殺獄不審之失,至請問備,方在臺銜,若或被推,則雖是前任時事,擧皆引避自處,臺體所在,固難仍冒。而且於正言趙擎之處置,有不敢可否者,臺臣之論罷禁堂,旣已事關父兄,則在臣處義,何可干涉於立落乎?請命遞斥臣職。答曰,勿辭。
兪健基啓曰,大司諫金尙翼,再啓煩瀆,退待物論矣。傳曰,知道。
右議政趙顯命箚曰,伏以臣淹病支離,生意都盡,前後候班,一未進參,分義虧缺,罪合萬死。念臣犬馬之疾,洽已跨越半年矣,暑濕以前,不無少減,稍能扶杖運動。此際聖批隆渥,有未忍孤負者,故遂不復敢尋辭單,以早晩登筵,面陳哀懇之意,附奏於偕來承旨收還之時矣。其後至今殆浹一朔,而中經無前暑熱,本來痰濕之症,頓爾添劇,仍復患泄數十日,上不能受粒米,下有時洞瀉如建瓴,以致眞元虛敗,腰脚之病,視前落下數層,久坐血澁,脛肉且盡消,跬步之地,遂不可自致。今方炎暑稍退,新涼已生,而病勢則終無分減,臣於此,已自分其不可復爲完人矣。臣若一登筵席,以此癃痼實狀,得蒙鑑燭,則固知鞶褫之不待畢辭,而顧兩脚如失,軒陛莫拚,上無以副虛佇之聖意,下無以遂瞻天之至願,躑躅跂仰,撫躬自悼,人情到此,寧欲無生。具瞻之地,終不可久曠,闕禮之誅,亦不可屢逭。伏乞先遞臣職,仍治臣罪,以幸國事,以安私分焉。取進止。答曰,省箚具悉卿懇。以疾未參,其何所傷?卿須安心勿辭,益加善攝焉。仍傳曰,遣史官傳諭。
乾隆七年壬戌七月二十四日夜四更一點,上出仁政殿。親臨受誓戒入侍時,行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書朴師訥·權崇,記事官閔百昌·趙雲逵。上具冕服,乘輿以出。繖扇侍衛如儀,通禮前導,至降輿所,跪請降輿。上降輿。都承旨進圭。上執圭,至版位南向立。百官四拜訖。吏曹判書閔應洙,從階上西向立,讀誓戒文。刑曹判書徐宗玉,從階上立於應洙之傍。上曰,誓戒文,高聲讀之,可也。上又曰,周禮大司寇之意何也?象漢曰,以誓文,國有常刑之故也。健基曰,似是各別蕫飭之意也。泰溫曰,俄以諸執事申飭下敎,而壇下執禮南泰齊,謂以今方陳疏,未承批之前,決難入參云,而批旨夜下,家在城外,果不進參云。該郞不卽變通,事體未安,故敢此仰達矣。上曰曾已申飭,其間何敢不爲入來乎?事極寒心。壇下執禮及吏曹郞廳,竝令該府拿處。時方吏郞爲誰耶?象漢曰,金尙迪矣。昨夕親承聖敎之後,待留門發牌吏郞,各別嚴飭,而謀頉祭官,未有若今番之甚,將自該曹,摘發草記云,而尙迪等,亦皆自差大祝矣。上曰,金尙迪則見差大祝,事過後捧傳旨,可也。禮畢。上遂還宮。
乾隆七年壬戌七月二十六日巳時。上詣太廟展謁。擧動入侍時,行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書朴師訥·權崇,記事官閔百昌·趙雲逵。上具翼善冠衮龍袍,乘輿以出。繖扇侍衛如儀,通禮前導,至仁政門外,通禮跪請降輿乘輦。上降輿乘輦。通禮跪請進發。駕至敦化門外,侍臣上馬所,通禮請駕少駐。敎侍臣上馬畢,通禮跪請進發。宗親文武百官,鞠躬秖迎。至宗廟洞口侍臣下馬所,通禮跪請駕少駐,敎侍臣下馬。至廟門外下輦所,通禮跪請降輦乘輿。上降輦乘輿,由東門以入,侍臣從西門入,至廟門內。上曰,承旨進來。泰溫進前。上曰,尹陽來,予常以爲矍鑠,今則老矣。觀其以侍衛在前,行步甚難,預差陞實,可也。益炡曰,元無預差矣。上曰,吳光運·鄭羽良,不爲預差耶?益炡曰,二人,皆無預差之事矣。上曰,然則鄭羽良使之代行,可也。仍進發少前。上曰,重臣不能行步,而伏於道左耶?問之。泰溫,問諸陽來,而對曰,以爲氣急而然云矣。上曰,當下藥物,仍爲落後之意,言之,可也。至降輿所,通禮跪請降輿。上降輿,入大次。少頃,具冕服以出,通禮前導,至東門外,通禮跪請執圭,都承旨跪進圭。上執圭,入就版位四拜訖,由東陛上廟內奉審。都承旨臣益炡,注書臣崇,記事官臣雲逵及內侍隨入。奉審訖。上降自東階,還出東門外。通禮跪請釋圭,都承旨跪受圭,通禮跪請乘輿。上乘輿。至廟南門外,通禮跪請降輿。上降輿。步過前路,通禮跪請乘輿。上乘輿。至永寧殿東門外,通禮跪請降輿。上降輿,通禮跪請執圭,都承旨跪進圭。上執圭,入就版位四拜訖,由東階上殿內奉審。都承旨臣益炡,假注書臣崇,記事官臣雲逵及內侍隨入。奉審訖。上還出東門外。通禮跪請釋圭,都承旨跪受圭,通禮跪請乘輿。上乘輿,至廟南門外,上降輿,步過前路訖,乘輿還入大次。少頃,改具翼善冠·衮龍袍以出,乘輿。世璡進前奏曰,兵曹判書朴文秀,初因牌去來事,本院以命牌。還爲入送,爲啓辭措語,故添一難安之端,至於屢違召命云矣。益炡曰,本兵之長,事體至重。而動駕之時,屢承嚴敎,終不膺命,事體極爲未安。而當初勿待命命下,卽爲出牌。則朴文秀仍爲胥命,不敢秪受命牌,還爲入來之後,本院稟啓牌去來,不得不爲之。故書出之際,措辭中以命牌還爲入送,進不進不敢爲之云。而其所下字,不過泛然之言,兵判屢次往復,以爲大段難安者,誠過矣。而命牌還爲入送者,初非謂兵判所可爲之事也。還來之牌,不可無端置之,故如是爲言,而有何大端撕捱於此乎?社壇擧行,只隔數日,禁軍別將差出,一時爲急。今日旣違三牌,不得更請牌招,而從重推考。待明朝更爲牌招,何如?上曰,撕捱誠過矣。將臣事體,與他自別,依所達從重推考。待明朝牌招,可也。擧條上進發至大門外,降輿乘輦。侍臣上馬,宗親文武百官鞠躬秪迎。至把子前橋。上命召承旨下敎曰,兵判有分付事,仍爲卽駕來待事,分付。時兵判,以平服秪迎路左故也。上至仁政門外,降輦乘輿,下敎曰,弼善李延德,與兵判同爲入侍事,分付。榻敎上仍還宮。日已午矣。
上在昌德宮。停常參·經筵。
李世璡啓曰,今日賓廳坐起日次,而大臣有故,頉稟。傳曰,知道。
兪健基啓曰,行大司憲金有慶,執義朴弼傅,掌令權祐,持平金尙喆在外。掌令一員未差,持平朴成玉未署經。今日以監察茶時之意,敢啓。傳曰,知道。
李世璡,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
又啓曰,副摠管成殷錫,以新番騎兵點考坐起事,外兵曹晝仕出去之意,敢啓。傳曰,知道。
李益炡啓曰,右承旨南泰溫同姓六寸妹幼學李之重妻孺人南氏身死,服制已行四日。出仕,何如?傳曰,允。
又啓曰,左承旨柳綏,今日不爲仕進,右承旨南泰溫,制限已過。牌招,何如?傳曰,允。
藥房都提調臣金在魯,提調臣趙尙絅,副提調臣李益炡啓曰,日間似有涼意,伏未審聖體,若何,眩氣近或有減乎?今日臣等,率諸御醫入診,詳細承候宜矣。大王大妃殿氣候調攝之節,更何如?足部症患,其果有漸減之效乎?臣等不任區區憂慮,敢來問安,竝此仰稟。答曰,知道。慈殿足部氣候,益有差歇之勢,予則眩氣近歇,後日次入侍宜矣。
藥房批下時,口傳下敎于都提調曰,世子講序文後,講院官員,連爲入侍,卿則久未相見,必不無欲爲入見之意,同爲入侍。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,太廟展謁動駕,只隔一宵,而兵曹判書朴文秀,日事撕捱,終不出肅,事體極涉未安。卽爲牌招察任,何如?傳曰,允。
又啓曰,兵曹判書朴文秀牌不進推考傳旨,今方捧入矣,一向違召,無意膺命,其在事體,誠極未安。更卽牌招察任,何如?傳曰,允。
又啓曰,兵曹判書朴文秀,再招不進。當此動駕隔宵之時,連違召命,無意出肅,事體誠極未安。而又因兵曹草記,禁軍別將有闕之代,稟旨差出事,允下矣。所當更請牌招,而一日三牌,有傷事體,何以爲之?敢稟。傳曰,旣諭,此何足撕捱?不顧事體,違牌爲事,從重推考,待開門牌招。
李益炡啓曰,明日太廟展謁擧動時,大駕入幕次後,大王大妃殿問安,何承旨進去乎?敢稟。傳曰,左承旨進去。
洪象漢啓曰,監察十三員內,一員受由在外,四員方在禁推現告中,四員未署經,行公只是四員。徽陵告由祭·社壇親祭及百官頒祿,分排備員,而本府入直,無他推移之員。在前如此之時,亦有未署經監察署前行公之例,今亦依例,署前行公之意,分付,何如?傳曰,允。
又啓曰,今日賓廳坐起,旣已頉稟矣,所當持公事入侍,而本院時無留公事,不得入侍之意,敢啓。傳曰,知道。
李世璡,以兵曹言啓曰,明日宗廟擧動時,禁軍別將,當爲領軍侍衛,而兼別將代領,事體未安。別將有闕之代,所當差出,使之領軍,而判書臣朴文秀,時未肅拜,不得擧行。令政院稟旨擧行,何如?傳曰,允。
以修撰李昌誼牌不進禁推傳旨,傳于南泰溫曰,推考傳旨捧入。
南泰溫,以弘文館言啓曰,本館下番闕直,事體未安。修撰李昌誼,旣有只推之命,卽爲牌招入直,何如?傳曰,允。
洪象漢啓曰,卽者禁衛營敎鍊官來言,明日太廟擧動時,禁軍聚會兵曹,判書例爲傳令於別將,則別將當爲擧行,而判書朴文秀,尙未肅拜,無以擧行云。本兵之長未肅拜之時,有自本院,招來禁軍別將聚軍事,分付之例,今番則何以爲之?敢稟。傳曰,兵判入來,則自當擧行,置之。
傳于洪象漢曰,兵判牌,以門隙出之,使之來待闕門外,待開門卽爲入肅。
洪象漢啓曰,明日太廟擧動時,侍臣不可不備員。兩司除在外·未署經·引避退待外,司諫尹心衡,正言南惠老,竝明日待開門牌招,何如?傳曰,允。
又啓曰,都摠府寶劍及守宮單子還入事,命下之後,屢次催促,則謂以出送於他堂上處,而不卽待令,莫重落點單子之出送外處,事極未安。當該堂上及郞廳,竝從重推考,何如?傳曰,允。
傳于洪象漢曰,誓戒時及明日擧動時,雲寶劍及各差備,使之仍用於初二日擧動,而勿爲更入單子之意,分付。
洪象漢,以司僕寺官員,以提調意啓曰,濟州出來先運歲貢馬二百匹內,七匹到中路病留,四匹故失,四匹逃逸,三匹船中故失,一匹病留,合十九匹計除,實納馬一百八十一匹禾毛色,別單書入之意,敢啓。傳曰,知道。
上在昌德宮。停常參·經筵。
李世璡啓曰,行大司憲金有慶,執義朴弼傅,掌令權祐,持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
洪象漢啓曰,內乘來言捲簾,敢稟。傳曰,捲三面。
又啓曰,動駕時刻迫頭,禁軍聚會傳令等事,一時爲急。兵曹判書朴文秀,所當依聖敎牌招,而今方待命於金吾門外云。不得循例出牌,何以爲之?敢稟。傳曰,勿待命。
李世璡啓曰,兵曹判書朴文秀,勿待命命下之後,卽爲出牌矣,朴文秀仍爲待命,故命牌還爲入來,何以爲之?敢稟。傳曰,事體道理,豈若是?從重推考,更爲牌招。
又啓曰,兵曹判書朴文秀,再牌不進推考傳旨,纔已捧入,而當此動駕之時,本兵之長,不可不進參,所當更請牌招,而一日三牌,有傷事體,何以爲之?敢稟。傳曰,君父動駕之時,如是耶?更爲牌招。
傳于李世璡曰,兵曹判書雖已牌招,禁軍聚會事,招來別將,分付。
李世璡啓曰,禁軍聚會事,招來別將,分付事,命下矣。別將所當招來,而別將有闕之代,時未差出。在前如比之時,有兼別將代行之例,依此爲之乎?敢稟。傳曰,依此擧行,
兪健基啓曰,諫院處置,再昨歸於玉堂,則入直校理尹光毅,諉以申後,不爲處置,昨日又變而無端延拖,終不處置,本院累度催促,若不動念,此固前所未有之事。校理尹光毅,從重推考,使之卽速處置,何如?傳曰,允。
南泰溫啓曰,卽者副校理尹光毅,因本院啓辭,謂以情勢難安,陳疏徑出,原疏纔已退却矣。所當直捧禁推傳旨,而此與無端徑出有異。推考警責,何如?傳曰,允。
柳綏啓曰,小臣,大王大妃殿問安,進去下直。傳曰,知道。
大駕入齋室後,政院·玉堂·藥房口傳問安。答曰,知道。
柳綏啓曰,小臣馳往于大王大妃殿,問安入啓,則答以知道之意,敢啓。傳曰,知道。
王世子遣宮官問安。答曰,知道。
展謁後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
洪象漢啓曰,諸執事及百官不參者,査出現告之意,累次申飭於監察處,而若干文臣執事外,許多不參之類,徒事推諉,終不現告,其在事體,誠極寒心。當該監察,依傳敎禁推傳旨捧入之意,敢啓。傳曰,知道。
傳于李世璡曰,將臣何等重大,而知其某事下敎,而如是遲緩乎?申飭。
又傳曰,將臣事體自別,不知分付之如何,焉敢不入來乎?更爲申飭。
柳綏,以戶曹言啓曰,依傳敎右議政趙顯命去三月·四月·五月·六月·今七月合五朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,來八月朔祿牌,亦不出給,何以爲之?敢稟。傳曰,令倉官更爲輸送。
李世璡,以司僕寺官員,以提調意啓曰,濟州出來後運各樣進上馬,今纔來到,而年例進上馬八匹,誕日進上馬二十匹,冬至進上馬二十匹。來癸酉年正朝進上馬二十匹,凶咎馬十一匹,駑駘馬九匹。去辛酉式年追封兵曹別啓請山屯馬二百匹。合二百八十八匹內,十匹船中故失,一匹到中路故失,八匹病留,七匹逃逸,合二十六匹計除,實納馬二百六十二匹,而其中山屯馬,則數未齊到,故禾毛色未及修正。先來馬匹待令,其餘各樣進上馬禾毛色,則別單書入之意,敢啓。傳曰,知道。
乾隆七年壬戌七月二十六日未時。上御宣政殿。承旨·弼善,先爲入侍時,左副承旨李世璡,假注書權崇,記事官趙明鼎·趙雲逵,弼善李延德。上曰,注書出去,兵判肅謝後,與之卽爲同入,可也。崇承命出去,與兵曹判書朴文秀同入。其間說話,不能記。上曰,兵判進前。文秀進伏,上曰,疏批已有諭者,而一志除卿,予有深意,亦已下敎于大臣矣。或慮卿於本職撕捱,而旣以御將行公,御將與兵判無異同,卿似不出去,故除之矣。冢宰與卿,予用精神而爲之,故頃日予意固欲仍授,而大臣先擧前例,實則予之思量者,如是矣。初則初牌卽出,事理固當如是,予固嘉之,今因年少輩不識事理,又不無挾雜之言,如是撕捱,動駕之日,三牌不進。政院啓語,雖不照管,而又作撕捱之一端云,此何事也?爲國之道,惟當擇人,予於卿,無可開釋之語,卿亦無可以撕捱之端矣。文秀曰,臣自春坊,服事殿下,已二十年矣。秋毫莫非國恩,而自聞昨年下敎之後,豈敢復有出去之心?至今思之,猶有心痛,臣惟當極力盡心,隨處殫竭,以報天地罔極之恩矣。小臣卽今所叨之職,乃是本兵之長,八方許多武士,必公心收拾,然後庶幾無怨。是亦報國之道,故夙夜戒懼之中,遭此臺議,屢違嚴命,臣罪大矣。上敎中臺臣不無挾雜云者,恐不然矣。人君當見其事之是非而已,不必曰挾雜矣。大抵官職去就,若有一毫苟且,而冒沒蹲據,則此如食腐肉矣。臣之所見,本自如此,故從前辭受之際,小有苟且之嫌,則必力辭乃已,此則聖明亦必俯燭矣。蓋官職,外物耳,何可以此係戀而汚身乎?卽今所叨職名,若不得遞解,則苟且甚矣,臣必欲冀免者,此也。亦望聖明,曲察而許遞,則於臣萬幸矣。趙擎之疏,實不怪異,卽今淸朝諸賢,孰不優於本兵之任?而乍遞旋授,事涉顚倒,此臣所以自初必欲限死求解者也。上曰,顚倒之言,亦是矣,而領相以爲,故相臣李畬爲吏判,首揆先相爲兵判,時因事罷職,其後旋皆仍授,又皆行公云。予之四日而卽授者,不過以本兵之體重,且遲待日字之稍久,不過五十步百步之間故耳。文秀曰,如臣者,才識淺短,實無毫末可取,而臣則姑捨之,設有他臣,眞是可用,則豈可拘於前例之有無乎?領相所達前例之前,未知又有前例耶?人君用捨之際,前例有無,不必暇論。人君是造化,天所作爲,奚有前例乎?人君爲不善,則勿論前例有無,決不可爲也,爲善則雖無前例,亦惟日不足矣。第臣之情地臲卼者,臺臣所謂國家恥辱,不可使聞等說,若爲臣罪案,則當至何境乎?此與政院啓辭中,命牌入送等說,何異乎?臣雖不似於去就之際,自勉以不苟。古語不云乎?三揖而進,一辭而退,臣於進退之際,每以此爲戒。若於朝暮除職,不避苟且,貪慕不已,則是鄙夫耳。臣之卽今辭免者,旣有所執,則畢竟一遞,其義較然,且遞後早晩,復爲任使,未爲不可,而聖上每於此等處,必嚴急處分,使群下措手不得,誠切悶矣。至於分付之下敎,則其重尤如何耶?臣不敢妄度聖意之所存,而此敎若由於勉出之盛意,則朝紙書出,事體重大,此亦不可不念,爲聖上臣實悶慨矣。夫人身賢,然後於家爲孝子,爲國爲忠臣。忠孝之道,人皆自勉,卽今聖上之面諭鄭重,臣豈不欲奉承?臣於官爵去就,甚有潔症,如不當就,則決不苟冒,而人言旣如彼,臣心又如此,雖於天威之下,何可恭承明命耶?臣自承前秋聖敎以後,臣心自然感痛,以不忍訣退爲定。臣今年五十二矣,事殿下久不過十年,豈忍辭聖上?聖上雖棄之,臣亦何歸?惟當盡臣誠矣。然生無所報,實欲先死而無知矣。臣之此心,炳如日燭,今於聖上懇敎勉出之下,何敢不仰副,而廉義大防,亦可畏。仰惟聖上,臣之父母,曲諒而允許臣請則幸矣。上曰,此則予初不知卿矣。文秀曰,顚之仆之,惟當恃殿下爲生死,而臣之所見旣如此,則雖父母敎之,決難仰承矣。上曰,靈城此言,識見不足之致。孝經初大文不云乎,父母豈以非義之爵勸之,而使臣以禮,孔子之訓,則君亦豈以非禮使臣乎?父母與君,旣不以非義勸之,則雖有所見,又何可不改之耶?此卿學識不足而然矣。文秀曰,臣自戊申以後,尤自痛飭偏論一事,每當朝廷之會,有可論者,彼是則是之,此非則非之而已。如臣身世,江湖鳧雁,何關彼此乎?見今朝著之上,風習甚不美,此官何貴,而又何必冒受乎?榻前雖不可辭免,而終不可晏然矣。臣於前日,以玉堂人備擬臺望,則必不爲浮議所動,有所云云矣。自大訓以後,彼此實無各執之爭端,庶幾群賢彙征,共做國事,而近觀彼此氣色,漸有傾軋之意,多以官爵微事,時或惹起事端。涓涓之水,至於滔天,炎炎之火,至於燎原,其末終甚可憂,此不可不深慮處。自上必精看此機,然後可無日後之弊矣。上曰,趙擎年少乎?世璡曰,以避嫌來臺廳時見之,年紀似不多不少矣。上曰,趙擎頃爲說書通淸,元景夏與豐原入侍時,以爲說書過矣。此疏外面似是,而其中不無挾雜者,此等處甚難察之矣。大臣撕捱,未免過當,予不知其必如是矣。大臣之批,亦及開釋於卿,能以禮讓,於爲國乎何有,而此亦非禮讓也。文秀曰,臣雖無似,官則大司馬也。安有大司馬,重被臺論,而冒恥行公之理乎?上曰,北道事,何關於兵判耶?文秀曰,若諉以事不相關,而遽然行公,則是弁髦公議,徒貪富貴。如此而若不爲鄙夫,則必不免權臣之目,可不懼哉?上曰,爲在上者所迫而行公者,亦豈權乎?於義不可,則予何以勸卿?於義於理,少無不可,此不過卿欲立其志而然矣。文秀曰,臣雖無似,官則宰相,國人所瞻之地,若不善爲處身,則輿臺之賤,亦必貽笑,其損國體當如何耶?上曰,輿臺之人,豈以卿今番處義爲非乎?予意則必以卿之不出爲非矣。文秀曰,人臣去就,不可不審矣。上曰,予初以卿爲去矣,今則可知其麾之不去矣。文秀曰,臣年過五十,未死之前,爲國竭力,亦不過六七年矣。上曰,予決不以非禮使臣,且予亦有所守,今日授卿此任,意亦深矣。卿以六七年爲期,而予則不能如此矣。予於自今以後,欲抛置廷臣輩所爲,以觀來頭耳。文秀曰,聖敎何如是過當耶?上曰,卿心如悍馬,隨處發見,故如南泰齊·元景淳之今番爭端,亦由於卿之撕捱太過耳。予於前日召對時,已言之,而予則坐待歲月矣。卿則遠期,而予不能遠期。卿聞此下敎,若有出仕之意,命召受去,不然則命召置諸榻上,可也。文秀曰,上敎雖如是懇切,去就之義,不可不審,出去後,當深思處之矣。上曰,自春邸知卿深矣。古人有杯酒釋憾者,何不深思此等處,而過爲撕捱耶?君臣如父子,君父之前,何可俛膺耶?文秀曰,聖敎至此,而臺臣處置,尙未收殺,當深思善處,而至於政院啓辭中,命牌還爲入送之語,決非胥命中所敢出者,自前未嘗如此,此則有關後弊矣。上曰,誠然矣。刪改以載日記中,可也。上仍命授命召中官,傳與密符樻,臣世璡跪受。臣崇開緘,出兵曹判書·禁衛大將命召各右一隻,傳與世璡。世璡受而納之皮囊,傳與文秀訖。臣崇,封命召左隻,書年月日,親受臣世璡着署封緘,仍傳與中官。上曰,弼善進前。延德進伏,上曰,欽敬閣璿璣玉衡之差訛者,不可不釐改。故弼善似是博古者,以爲能透得,與崔天若,使之同見矣,樂器,必須從近釐正也。延德曰,本院今方釐正矣。上曰,予之令晝仕出去者有意,而殆同傍觀者然,則豈可成乎?其中吹簫之法,先爲看檢釐正,可也。延德曰,習吹且盡,然後大小輕重淸濁,方可分之矣。上曰,笙簧各異,而音律相同,簫亦然耶?延德曰,簫圖式,以爲右邊吹之,左邊成曲,且有鳳聲云矣。上曰,如鳳聲,然後可謂簫矣。然則先吹音律而觀之後,當爲釐正乎?笙簧則聲頗低微,此則其聲大乎?延德曰,簫則竹大,故其聲頗高於笙簧矣。上曰,彼黃鍾·此黃鍾,彼夷則·此夷則,各從其類耶?延德曰,十六律則次次調和矣。上曰,琴與笛迥異,而曲則同矣。社壇親祀不遠,必須趁期爲之。東宮召對,雖只有下番,亦可爲之,朝而出院,暮而歸直,期於成器,可也。遂以次退出。日已西矣。
上在昌德宮。停常參·經筵。
李益炡啓曰,小臣與右承旨南泰溫,議政府親祭肄儀進去下直。傳曰,知道。
李世璡啓曰,行大司憲金有慶,執義朴弼傅,掌令權祐,持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
又啓曰,大司諫金尙翼,正言趙擎,引避退待,已至多日,尙未處置,事甚未安。除在外牌不進傳旨未下外,正言南惠老,卽爲牌招,以爲處置之地,何如?傳曰,允。
又以都摠府言啓曰,副摠管東恩君榑,社稷大祭親祭肄儀時,以侍衛,晝仕出去之意,敢啓。傳曰,知道。
洪象漢啓曰,卽者修撰李昌誼,以其親病,陳疏徑出,原疏今方捧入矣。所當直捧禁推傳旨,而此與無端徑出有異,推考警責。玉堂上下番俱空,事甚未安。副校理尹光毅,卽爲牌招入直,何如?傳曰,允。
又啓曰,今此社稷親祭祭文,當爲製進,藝文提學元景夏,明日待開門牌招,使之製進,何如?傳曰,允。
以洛昌君樘,楊州地父母墳拜掃呈辭,傳于洪象漢曰,給由馬。澆奠床備給。
備忘記,傳于洪象漢曰,史官二員待命。
傳于李世璡曰,承旨一員入侍。
李世璡,以兵曹言啓曰,在前禁御兩營軍兵停番時,城內經宿擧動與當日回鑾擧動,元無留陣磨鍊之例,而戊寅年健元陵擧動時,雖在停番,御營大將,率領訓局餘軍及禁御兩營標下軍,留都矣。今此社稷擧動,與當日回鑾有異,似當依戊寅年陵幸時例擧行,而訓局則城內擧動,無餘軍云,御營大將,只率禁御兩營標下軍留陣,恐合事宜。節目中以此磨鍊,何如?傳曰,允。
洪象漢,以歸厚署提調錦平尉朴弼成言啓曰,本署以內用板及禮葬責應之司,官用凡百,專靠板稅,而近來板商稀少,稅入太減,員役之未給料布,動至四五朔,凋殘特甚,不成貌樣,故曾已箚陳此弊者累矣。所謂板材之稅與戶曹一體收稅者,自是朝家定式,故勿論諸上司各衙門,雖或有移文減稅之請,一切不施矣。今番耆老所,以大廳修改事,斫取全羅道風落木,作板運來,而移關於戶曹及本署,請減收稅,故特減其半稅,而耆老所,猶以爲不足,至有草記全減之擧。戶曹以耆老所修改物力,盡責於經費,則不干板材之減稅,實無義意,對擧草記,亦得蒙允。本署則不必更煩啓稟,以一體還給之意,移文耆〈老〉所,則回題辭緣,有欠相敬,落落無許施之意。戶曹已蒙允之事,宜無異同,而獨於本署,一向堅執,其在事面,恐欠穩當。且本署旣無錢布出處,員役之仰賴者,惟在若干板稅,而此路若又一開,則他衙門之憑藉請減,將不勝其紛紜,本署形勢,必至於殘破乃已。今此耆老所板稅請減一款,依戶曹蒙允例,一體置之,何如?傳曰,允。
正言南惠老啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請還收罪人朴重葵放送之命,嚴鞫得情,依律勘斷。請還收楊就達酌處之命,仍令該府,依前嚴覈勘處。請栫棘罪人宋翼輝,更令王府,拿鞠嚴問,期於得情。措辭竝同前新除授獻納金漢喆,時在公洪道瑞山地,司憲府掌令權祐,時在忠原地,執義朴弼傅,時在京畿楊州地,請竝斯速乘馹上來事,下諭。正言趙擎,大司諫金尙翼,竝引嫌而退。本兵仍任,旣有故例,挾雜傾軋,殊涉不韙,嫌難可否,勢雖固然,旣帶推緘,有難行公。請正言趙擎,大司諫金尙翼,竝命遞差。措辭見上答曰,不允。下諭事及處置事,依啓。
修撰李昌誼疏曰,伏以臣老母大病未蘇,餘症彌留,最是胸脅痰癖之痛,乘虛迭發,㞃歇無常,區區情理,豈有離捨供職之勢?而數昨荐召,狎臨於動駕隔宵之時,遂迺怵迫趨承,粗伸陪扈之誠,而一念憂鬱,度日如年。昨夕得接家信,母病又經一場寒熱,兼有粥飮之滯,塊氣大段作苦。臣自聞此報,方寸一倍煎沸,而門鑰已下,疏籲路阻,繞壁待曙,徑出禁門。伏乞聖慈,天地父母,特推錫類之仁,亟命削臣職而勘臣罪,以肅朝綱,俾便救護,不勝萬幸。抑臣於昨日副校理尹光毅被推事,且有私義之不自安者。蓋日前以諫院處置事,聖上旣有兩儒臣牌招了當之命,則未經陳稟之前,本館他僚之不可替當,事理較然。故光毅始有欲當之意,只因此而姑寢,閣臣亦與之反復酬酢。藉使臣同時入來,其不敢遽然冒當者,勢將一般而已。今若諉之以追到,自恕以倖免,晏然仍據榮次,則豈不有靦於竝游之顔乎?仍竊伏念朝廷體貌,貴在相敬,喉司·玉堂,義當交修,設令僚臣,眞有所失,此不過體例間事耳。論奏之語,務宜稱停,而況其爲言,本自有據,則政院不思所以消詳變通之道,乃反徑請責罰,直歸之於無端延拖之科,而遣辭之際,全欠相敬,事雖微細,不可無警。臣謂當係承宣,宜施推考之罰也。臣無任云云。答曰,省疏具悉。其時儒臣事體,極爲寒心,政院之稟達,體例當然。不斥擧措之寒心,反爲請推于承旨,此可謂矯枉過直也。爾其勿辭,護焉。
右副承旨兪健基疏曰,伏以臣卽伏見修撰李昌誼請推該房之疏,有不可晏然仍冒者。日前諫院處置,歸於玉堂,已過三日,而入直儒臣,初曰有嫌,而嫌旣不當,末言陳疏,而疏又不上。累度催促,一味濡滯,必欲遲待臺官之出肅,其在事體,不可無警責之道,故臣與一院諸僚,反復相議,措辭請推矣。儒臣未徹之疏,過費聲氣,至以不識事體,大加侵詆,而朝廷事體,自有前例,此等題目,臣未知果孰當之,臣於此,一哂而已。昌誼之疏繼上,而請加問備,臣不勝惶愧。觀其疏語,旣曰與光毅,反復酬酢,又曰有靦於竝游之顔,以此言之,則處置之不欲擔當,彼此卽一般意耳。光毅旣引此徑出,則昌誼之獨請罪該房,於事理未知如何,而抑或有所不可已者而然耶。今臣衰疲之時,何必與年少氣銳之名官,枉費呶呶,益取其侮也?且臣本病沈淹,情勢且苦。伏乞聖明,亟許遞改,以安私分,千萬幸甚。臣無任云云。答曰,省疏具悉。其何撕捱?勿辭,察職。
左參贊尹陽來疏曰,伏以臣於昨日陪班,飮暑路中,纔入廟門,顚仆欲絶,伏蒙聖慈,俯加怜悶,特許落後,幾入依幕,急灌藥物,少得鎭定,舁還私次,如醉此際,又蒙五種珍劑之特頒。臣之得保性命,延到今日者,實荷天地生成之澤,感激惶惕,無地自容,而倉卒病作,以致侍衛之不備,臣罪至此,萬殞難贖。伏乞聖明,重勘臣罪,以安私分,千萬幸甚。仍竊伏念臣年至病痼,無望供職,屢乞殘骸,未蒙恩許,以其名在朝籍,未免强趨行班,觸暑奔走,憊朽轉甚。今玆所患,出於積傷,一落床席,斷無復起之望。倘蒙曲加仁恕,俯軫病狀,及此未絶之前,快施禮退之典,則臣當銜恩就盡,永圖結草之報。臣無任涕淚祈懇之至。答曰,省疏具悉。頃者之筋力可謂矍鑠,近者之衰憊,爲卿悶焉。雖然入侍筵席,參于廟謨,卿可爲矣,休致之請,不亦過乎?卿勿過辭,調理行公。
全羅監司趙榮國疏曰,伏以臣猥膺藩寄,行將陛辭,而臣之父母墳山,在於京畿楊州地,離違遠出,倍切怵惕之私。未發之前,必欲一展哀省之禮,敢此冒死仰請,乞賜數日之暇,俾得往來,以伸人子至情,千萬幸甚。臣無任云云。答曰,省疏具悉。卿其依所陳往省焉。
乾隆七年壬戌七月二十七日酉時。上御熙政堂。承旨一員入侍時,同副承旨洪象漢,假注書權崇,記事官趙明鼎·閔百昌。上曰,承旨進來。象漢進伏,上曰,祝史拿處現告中,時任玉堂,獨南泰齊一人耶?象漢曰,元景淳,亦以時任玉堂,入於現告中矣。上曰,其時承旨,何獨以南泰齊爲達耶?象漢曰,南泰齊家在城外,承旨的知其不能入來,故只以南泰齊爲達矣。上曰,不參誓戒者多乎?象漢曰,玉堂外,有六人,已入禁推現告矣。上曰,其代盡已差出耶?象漢曰,吏曹已以他人,盡數差定,已參今日肄儀云矣。上曰,尹光毅亦差執事耶?象漢曰,尹光毅亦差執事,故今日雖違牌,而進參於肄儀云矣。上曰,尹光毅違牌,在於今日處置前耶?後耶?象漢曰,在於處置之後矣。上曰,其所違牌,何事也?象漢曰,以昨日本院請推事撕捱,而陳疏到院退却,故仍爲違牌矣。上曰,頃日旣以兩儒臣之牌招了當爲敎,則他儒臣之不欲替當,似無怪耶?象漢曰,兩儒臣徑出後,本院旋以他儒臣牌招,處置爲請,亦已蒙允,則此亦成命,尹光毅亦無不可當之事矣。上曰,尹光毅疏何意耶?象漢曰,以不可替當之意爲言,大抵處置之規,以諫院避嫌言之。本院無行公之員,則歸於憲府,兩司俱無行公之員,則歸於玉堂,而玉堂無入直,然後方爲請牌。未肅拜臺諫,如有玉堂,則未肅拜臺諫,例不得以處置請牌矣。尹光毅,若以不可替當之意,陳疏數行則足矣,而不此之爲,一向遷延,故本院請推矣。上曰,李昌誼之疏,亦爲尹光毅耶?象漢曰,其意略陳與光毅酬酌曲折,而引以爲嫌而已,無爲光毅大段分疏矣。上曰,此則然矣。尹光毅初若以不可替當之意陳疏,則豈不是耶?仍命書傳敎。上曰,此立落何關,而如是耶?象漢曰,小臣與兩儒臣,曾經館僚,而與之相親,故聞其互爭不決,申退之路往見之,縷縷力言其不可相持之意,務歸消詳善處,而今人無力量,雖如此小小立落,輒爲他議所撓,不能自主己見,以致如此矣。上曰,立落之間,不得立其己意,則以爲此弱也。以爲羞恥事,故至於如此,南泰齊·元景淳,豈不非乎?南泰齊則以爲此若不得置之落科,則是弱也,必欲爭之。元景淳則以爲此若不得置之立科,則吾亦弱也,必欲爲之,以致如此,豈不非乎?象漢曰,是非之公,人皆有之。兩儒臣,雖不能强拂己見,而亦豈無善處收殺之道乎?上敎誠至當矣。傳曰,噫,幾年苦心,至于大訓,而可謂盡矣。噫,至于大訓,其意何在?于今廷臣,若曰此不過分析黑白,於吾黨其猶前云,則此則大不然。幾年苦心,調劑其黨,而廷臣不遵此,卽以黑爲白,以白爲黑,於我則曰白,於彼則曰黑,各相爲是,互爲務勝,其根頭不分析,則何時調劑,何時遂意乎?噫,調劑二字,其義何?於味調其甘辛,而後味可調矣,於藥劑其等分,而後藥可劑矣。凡人雖因氣稟之深淺,雖有些少去來之恙,其或用蔘附而大補,用巴硝而大瀉,因此而去前恙。今者大訓於當正,朱子所謂大承氣湯也。旣滌根頭,些少舊恙,自可消矣。噫,黨習之至於辛壬,其根大乎。初不過務勝,而末至乎此。噫,今廷臣雖大訓而不滌心,此可謂君訓自君訓,黨臣自黨臣,若此而能爲國能爲君乎?故於頃者大臣雖曰微事何關云,而予則不然者也。程子觀獵之心,猶數年而復萌,此則非特査滓舊習猶前,隨處疑阻,隨處欲售。今雖微矣,其於他日,焉知無猶前乎?噫嘻,昔日盛際,今日廷臣,亦有立身者,豈料至於辛壬,于今懲創,尤倍於前?噫,彼在上之人,以苦心爲廷臣,欲無弊於後,廷臣之必欲甘心有弊,不肯體訓者,抑何意哉?咸體其君遺其便于元良之意。其各以此,遺子若孫而略不顧,此可謂忠,可謂慈乎?近者大訓之後,猶持舊習,疑阻傾軋,已涉寒心,而于今一事,亦一舊習也。趙擎之章,大體則是也,而挾雜下語,不無意思,則予豈不知?而其於批旨,循例諭之者,意蓋在也。此不甚關緊,尋常視之,循例處置,雖趙擎十輩,此不過自起自消,有何因此而務勝乎?欲其遞者,過爲固執,欲其仍者,仍此務勝,托以此而逡巡不當,迄于五日,有若重事,卽前日習也。此等微事,其猶若此,他尙何說?非今院臣處置,將無其日,方欲下敎。趙擎,亦欲處分,于今處置,旣請遞差,欲處分者,不過此。今無更諭,而儒臣所爲,極涉寒心。豈可薄勘而下之,轉成因上重勘?事旣微矣,豈可深看?雖然其若不飭,下之放肆,將至于大。其時互相務勝儒臣,無端不爲處置,儒臣南泰齊·元景淳·尹光毅,竝遞差其職。噫,今廷臣,咸遵此敎,一乃其心,少勿挾雜。予雖不察,其誰欺乎?莫曰高高,各有太極。傳敎畢書後,象漢曰,小臣旣書傳敎,而區區所懷,敢此仰達。趙擎處置旣遞,今無可論,而三儒臣之一時竝遞,處分雖不大段,似涉如何矣?上曰,初欲重勘矣,遞差,於渠甘矣。象漢曰,每於處分時,如今番之從容,則譬如德化之感服,勝於威令之一時畏戢,庶有其效矣。上曰,非不欲深治,而第察之,在上者若重勘,則黨人輩視若立節,良可笑也。每事生於微處矣。仍命書李昌誼疏批。上曰,李昌誼之請推承旨何如耶?象漢曰,以外面觀之,似不妨,而其實則亦不如此。然三司疏章,每多如此之語,自上不必深看矣。上,仍口呼批答。批答見原疏下象漢曰,院中有大段難支之弊,不可不變通,故院中諸議同然,敢此仰達矣。本院以文書出納之地,酬應浩繁,一朔所用紙地,不知其幾何,自前戶曹入量進排矣。近年以來,漸加操切減省,甚至於定數進排,一朔只納草白紙六十餘卷,楮注紙十七卷。雖有應入加用之數,不許加進,故不得已引用來朔,而每患難繼,事體苟艱,莫此爲甚。當此國儲蕩竭之日,固不可輕議入量進排之古例,而每朔加定白紙二十卷,楮注紙六七卷,則可以支過,故敢達矣。上曰,喉院事體自別,而該曹之如是裁減,至有引用之弊,事體極爲苟艱。使之依前入量進排,而本院亦察其濫,可也。象漢曰,聖敎洞燭及此,不勝萬幸。然今若復古,則戶判·承旨,必將續續相較,易致紛紜,此臣所以相議參酌,定數以達者也。上曰,所達亦然矣,依爲之。擧條遂以次退出。已侵夜矣。
上在昌德宮。停常參·經筵。
兪健基啓曰,大司憲金有慶,執義朴弼傅,掌令權祐,持平金尙喆在外,掌令一員未差,持平朴成玉未署經。今日以監察茶時之意,敢啓。傳曰,知道。
李世璡,以都摠府言啓曰,今日入直內三廳武兼禁軍及軍兵等,當爲中日習射,而社稷大祭親臨齋戒相値,不得爲之之意,敢啓。傳曰,知道。
南泰溫啓曰,玉堂上下番俱空,事甚未安。在前如此之時,雖値齋戒,亦有政官牌招開政差出之例,何以爲之?敢稟。傳曰,政官牌招開政。
又啓曰,今日政新除授玉堂,待下批卽爲牌招入直,何如?傳曰,允。
吏批,判書閔應洙進,參判元景夏牌不進,參議曺命敎在外,行都承旨李益炡進。
吏批啓曰,玉堂多窠,今當差出,而擬望之人乏少,相避外任,竝擬,何如?傳曰,允。
又啓曰,玉堂闕員,今當差出,而曾前出入之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
又啓曰,掌樂院僉正李台鎭呈狀內,身病甚重,不得察任云。依例改差,何如?傳曰,允。
以任珽爲大司諫,金宗台爲司諫,李昌誼爲正言,洪得厚爲掌令,洪重一爲校理,曺命敎爲副校理,李天輔爲副校理,金漢喆爲副修撰,徐命臣爲副修撰,李渭輔爲文學,申思喆爲兼知義禁,徐宗伋爲知義禁,徐宗玉爲右參贊,趙尙絅爲工曹判書,鄭俊一爲刑曹參議,朴文秀爲司宰提調,軍器提調洪應昌爲宗簿主簿,李夏集爲軍資判官,朴師宅爲司畜別提,李喜謙爲陽德縣監,李聖檍爲咸平縣監,李衡擧爲海南縣監,金漢昌爲仁川府使,韓德萬爲崇靈殿參奉,朴弘儁爲承文正字,禹景漢爲學諭。
兵批,判書朴文秀病,參判尹得和病,參議趙尙命入直進,參知吳遂采病,左副承旨李世璡進。
兵批啓曰,前縣監鄭壽邦,閑良朴就文·朴道根等,或捉虎或拯活人命之功,俱有加資之命,而鄭壽邦則雖已資窮,未經准職,朴就文·朴道根,係是閑良,何以爲之?敢稟。傳曰,竝加資。
以鄭錫五·金尙翼·尹光毅·林象元爲副司直,李天輔·趙擎爲副司果,李弘植爲副護軍。
傳于南泰溫曰,頃日守宮承旨,仍用於初二日。
洪象漢,以吏曹言啓曰,今此文宣王釋奠祭初獻官,當以正二品塡差,而當品中或有公故,或以病陳疏,實無推移之道。不得已依近例以從二品塡差以入之意,敢啓。傳曰,知道。
上在昌德宮。停常參·經筵。
李世璡啓曰,備邊司郞廳來言,今日賓廳坐起日次,而社稷親祭齋戒相値,頉稟。傳曰,知道。
南泰溫啓曰,今日持公事入侍日次,而社稷親祭齋戒相値,頉稟。傳曰,知道。
兪健基啓曰,憲府連日監察茶時,事甚未安。除在外·未署經外,掌令洪得厚,卽爲牌招察任,何如?傳曰,允。
李益炡啓曰,明日社稷擧動時,大駕入齋室後及再明日祭罷後,大王大妃殿問安,何承旨進去乎?敢稟。傳曰,左承旨·左副承旨進去。
備邊司薦望,平安監司趙觀彬·李箕鎭·徐命彬,北兵使鄭纘述·趙儆·具聖益。
李世璡,以禁衛營言啓曰,本營中軍有闕代,前兵使尹光莘啓下,而時在罷散中。令該曹依例口傳付軍職,何如?傳曰,允。
兵曹口傳政事,以尹光莘爲副護軍。
以公洪監司狀啓,八月令早紅柿子,限內不得封進,惶恐待罪事,傳于南泰溫曰,勿待罪事,回諭。
柳綏,以戶曹言啓曰,依傳敎右議政趙顯命去三月·四月·五月·六月·七月·來八月合六朔祿俸,令倉官更爲輸送于本家,則以爲雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
上在社稷。停常參·經筵。
南泰溫,以禮曹言啓曰,各陵展謁秋幸,每年取稟事,曾已定奪矣。今秋展謁,定於何陵,而擇日於何間乎?敢稟。傳曰,當展謁于宣陵,以旬後中旬前擇入。
又以禮曹言啓曰,各陵展謁,取稟草記,傳曰,當展謁于宣陵,以旬後中旬前,擇入事,命下矣。卽令日官推擇,則今八月十六日爲吉云。以此日擧行,何如?傳曰,允。
洪象漢啓曰,仁川府使鄭觀河病重,罷黜狀啓,今月二十四日捧入矣。欲爲出給該曹而推覓,則別監謂以傳給於院吏,院吏謂以元無逢授之前,互相推諉,終未得推出。莫重啓下文書之中間迺失,事極可駭。當該別監及書吏,竝令攸司囚禁科治,何如?傳曰,允。
兪健基啓曰,內乘來言捲簾,取稟。傳曰,捲三面。
柳綏啓曰,小臣,大王大妃殿,問安進去下直。傳曰,知道。
大駕入齋室後,政院·玉堂·藥房口傳問安。答曰,知道。
王世子遣宮官問安。答曰,知道。
柳綏啓曰,小臣馳往于大王大妃殿,問安入啓,則答以知道之意,敢啓。傳曰,知道。
洪象漢啓曰,禮貌官來言,百官就次稟旨。傳曰,知道。
以副校理李天輔,副修撰徐命臣等牌不進禁推傳旨,傳于南泰溫曰,竝推考傳旨捧入。
南泰溫,以弘文館言啓曰,本館下番闕直,事體未安。修撰李昌誼,由限已過,副校理李天輔,副修撰徐命臣,旣有只推之命,竝卽牌招,以爲推移入直之地,何如?傳曰,允。
李世璡,以兵曹言啓曰,在前經宿擧動時,大內巡檢等事,使入直兵曹都摠府堂上,各別申飭,累次巡檢事,例爲啓稟,分付矣。今亦依此擧行之意,敢。
乾隆七年壬戌八月初一日巳時。上詣社稷。秋享大祭擧動入侍時,行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書朴師訥·權崇,記事官閔百昌·趙雲逵。
上具遠遊冠·絳紗袍,乘輿以出,至仁政門外,通禮跪請降輿乘輦,上降輿乘輦。上曰,兵判進來。兵判朴文秀,以侍衛進伏,上曰,今番陵幸時,訓局隨駕軍兵哨數,依戊申年靖陵行幸時例,擧行,可也。榻敎遂進發至敦化門外侍臣上馬所,駕少駐,敎侍臣上馬畢進發,宗親文武百官,鞠躬祗迎。駕至社稷大門外侍臣下馬所,駕少駐,敎侍臣下馬,至下輦所,通禮跪請降輦乘輿。上降輦乘輿,由東門以入,入齋殿。百官稟旨就次。
乾隆七年壬戌八月初一日,李命稷啓曰,都摠府郞廳來言,闕內各處入直軍士,夜巡檢云矣,敢啓。傳曰,知道。又啓曰,兵曹郞廳來言,闕內各處入直軍兵,夜巡檢云矣,敢啓。傳曰,知道。
上在昌德宮。停常參·經筵。
社壇親祭罷後,政院·玉堂·藥房口傳問安。答曰,知道。
王世子,遣宮官問安。答曰,知道。
朝廷二品以上·六曹·大司諫,單子問安。答曰,知道。
李世璡啓曰,小臣,大王大妃殿,問安進去下直。傳曰,知道。
又啓曰,小臣馳往于大王大妃殿,問安入啓,則答以知道之意,敢啓。傳曰,知道。
又啓曰,內乘來言捲簾,取稟。傳曰,捲三面。
傳于洪象漢曰,禮房承旨·刑房承旨入侍。
傳于南泰溫曰,承旨入侍時,典祀官同爲入侍。
傳于李益炡曰,吏房承旨及兵房承旨入侍。
傳于洪象漢曰,今番雅樂圖式,異於前,壇上之樂,使之圖入。
大駕還宮後,政院·玉堂·藥房口傳問安。答曰,知道。
傳于李益炡曰,兵判及禮曹參判,入侍于宣政殿。
吏曹口傳政事,以兪彦好單付檢閱。
柳綏啓曰,卽者,修撰李昌誼,以親病之沈淹,情勢之難安,陳疏徑出,原疏以親祭正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以黃海監司宋秀衡及水使洪元益狀啓,以長淵府吾叉浦舊鎭前洋,唐船作拏,船艙·人物·軍器掠去事,傳于李世璡曰,勿待罪事,回諭。
李世璡,以觀象監官員,以領事意啓曰,臣以宣陵莎草有頉處奉審事,今將肅拜進去矣。本監提調一員,亦當進去,而此時夫馬廚傳之弊,不可不念,臣旣領本監,依例兼進之意,敢啓。傳曰,知道。
正言南惠老啓曰,臣空疏短拙,不合於淸朝耳目之任,而夤緣一出,愧懼冞切,俄者駕前上馬之際,誤聽通禮吏傳唱之聲,徑先上馬,致有重推之命。臣誠惶悚,罔知攸措,旣有臺銜,則帶推行公,斷無是理,其何敢一刻冒據乎?玆敢援例自列,請命遞斥臣職。答曰,勿辭。
兪健基啓曰,正言南惠老,再啓煩瀆,退待物論矣。傳曰,知道。
乾隆七年壬戌八月初二日四更一點,上詣社壇,親臨大祭入侍時,行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書朴師訥·權崇,記事官閔百昌·趙雲逵。
上具冕服以出。禮儀使導上至西門外,跪請執圭。都承旨進圭,上執圭,入自正門詣版位,南向立。樂作,上四拜,在位者皆四拜訖。上詣盥洗位,搢圭盥洗訖。詣國社壇,陞自北陛。登歌樂作,上詣神位前跪,三上香獻酒獻幣訖。次詣后土氏,如前儀訖。上降自北陛,復詣國稷壇位。次詣句龍氏,竝如前儀。典祀進饌,上降立版位。領議政金在魯,行亞獻禮。左議政宋寅明,行終獻禮訖。上陞自北陛,詣飮福位。爵酒官進爵,上執爵飮訖。薦俎官進俎,上受俎,以授象漢。上降復位四拜。禮畢。還入大次時,象漢曰,捧俎出去之際,司饔院官員,不爲待令,以致傳授遲延,不可無警。當該官員,從重推考,何如?上曰,依爲之。擧條,益炡曰,吏曹當該郞廳,事過後拿處事,親承下敎矣。雖今日旣是罷齋後,捧傳旨以入乎?上曰,依所達捧傳旨,可也。象漢曰,臣亦纔經銓郞,銓郞不過差祭而已。金尙迪事誠冤甚,自上思量處分,而此後不參誓戒之人,不爲草記,則該郞拿處,若先爲草記,則只罪不參人,似好矣。健基曰,銓郞則差祭而已,祭官之進不進,非銓郞之所可知,則致責銓郞,恐爲過當矣。上曰,金尙迪傳旨置之。今後不參人,則直捧禁推傳旨,可也。擧條益炡曰,禁推人元景淳,病重保放草記,昨日來呈,而以齋戒不得入啓矣。聞其病勢,十分危重云,故敢此仰達,而景淳旣是出入經幄之臣,仍或不能生出獄門,則實爲矜慘矣。健基曰,草記則雖不得入啓,而其病則極危重,實有生死之慮云矣。上曰,此不過飭勵,元景淳特爲放送。其餘誓戒不參人,不可事同罰異,竝從重推考,放送,可也。擧條上曰,弼善李延德,以東宮問安官來待,與掌樂提調閔應洙,同爲入侍事,分付。榻敎上遂還齋室。諸臣皆就次。
乾隆七年壬戌八月初二日卯時。上御社稷齋室。禮房承旨·刑房承旨入侍時,右承旨南泰溫,右副承旨兪健基,假注書權崇,記事官閔百昌·趙雲逵。上曰,禮房承旨進前。泰溫進伏,上曰,壇司令,奉神位還安時,宜由正路,而不遵步席,且壇下則使守僕替奉云,褻慢甚矣。其在事體,當令該府處之,而此不過仍循謬規之致,壇司令從重推考。且典祀官與壇司令,同奉神位,而今聞壇司,獨奉神位,典祀官偃便之狀,誠爲駭然,令該府處之。此後則壇司令·典祀官,與大祝同爲還奉事,奉承傳,申飭,可也。榻敎推考及申飭事,又出擧條上曰,國家祭典,多不如士夫家,三年之後,今始至此。神室油芚,頃如醬色,今則一新矣,豈非吾不在,如不祭者乎?一位祭物,使之內入,可也。臣崇,承命出傳還入。其間說話不能記上曰,每於陵幸定後,陵官始有頉報,誠爲駭然矣。聞陵官每有頉處,輒報禮曹,受書目自禮曹詳考,多有頉報,則始爲擧行云,未知初報禮曹,在於何時,而誠怪異矣。宣陵距京幾里,而陵官亦或有上京者,牒報之規如此,則當爲拿處,而承旨出去後,査問,可也。泰溫曰,陵官雖在京,頉處何以知其某某處,而爲此報狀乎?此則必是責在禮官者,出去後謹當査問矣。上曰,掌樂提調·弼善入侍時,吏·禮房承旨,同爲入侍,可也。遂以次退出。
乾隆七年壬戌八月初二日卯時。上御社稷齋室。禮房承旨入侍時,右承旨南泰溫,假注書權崇,記事官閔百昌·趙雲逵。泰溫進前曰,典祀官有入侍之敎,而方在拿處待勘中,故不得偕入矣。上曰,使之入侍,可也。臣崇,承命出去,與典祀官李命坤偕入。泰溫曰,俄聞之,則壇司奉國社位,典祀官奉國稷位,一時同奉,故典祀官,雖欲偃便,其勢末由云,此固然矣。上曰,此則然矣。初不知儒臣之爲典祀矣,今始知之。久不見面,故使之入侍矣。予於儒臣,知之深矣,此雖微事,亦可知儒臣之擧職矣。昨年太廟夏享時,祭物持來親視,則飯不熟餠不軟,至於筍菜,無異折竹,意以爲或從血薦而然矣。其時以餠屬,入覽于慈殿,下敎以不可食何如此矣。今番祭物,亦爲親視,則飯羹皆熟,餠屬亦軟美可食,予故持入,欲以納于慈殿矣。儒臣似將匪久移職,而在職時,則擧職可也。昨年申飭之後,該寺有所惕念而然耶?注書出去問之可也。臣崇承命,出問還入,以今番典祀官,各別親審,務主精潔之意仰達。命坤曰,臣待罪見職,纔踰一旬,豈有擧職之事,而至於今番祭物,親自監封,其中未精者,一一點退改備,而四色醢,則昨冬沈醢者,故臭不可近,臣使下輩,百餘次洗淨後用之,而終有所未盡之慮矣。上曰,故領相以爲,如兎醢鹿醢之屬,臭不可近云,而今則無臭,魚醢似有臭,而此是鮮物,故似如是矣。命坤曰,魚醢則異於肉醢,雖無數洗之,終有臭,此則夏節鮮魚,易致腐爛而然矣。上曰,我國之人,至於下賤,門地自別,亦在其人之勤慢,今番典祀官如是,故祭物如此,誠可貴矣,仍命承旨書傳敎。傳曰,粢盛庶品,享之重者,故上年夏享時,親監視于太廟祭物,而其時雖無不潔者,其中飯羹,宜熟而不熟,餠屬宜軟而不軟,意或從血薦而然矣。今於社壇,更爲監視,乃知生熟之不同,勁軟之各異矣。凡事奬勤飭慢而後,人各自勵。上年當該典祀官,宜令該府處之,而事已往矣,不潔則無,參酌從重推考,以飭他人。今番典祀官,其勤可尙,特賜上弦弓,以奬日後。傳敎畢書後,泰溫曰,古語云,黍稷非馨,明德惟馨。臣於此,竊有以欽仰殿下事神之德。而大抵以今番言之,典祀官不可不擇差,此後親祭時,典祀官以三司出入之人,各別擇差好矣。上曰,子不在如不祭,常時固當各別申飭,何必以親祭而擇差乎?近來申維翰,亦善爲之,都在其人矣。泰溫曰,榻前咫尺之地,挾侍內官,爛漫鼾睡,事極駭然。當該內官,推考,何如?上曰,依爲之。擧條遂以次退出。
乾隆七年壬戌八月初二日辰時。上御社稷齋室。掌樂提調弼善吏禮房承旨入侍時,掌樂提調閔應洙,弼善李延德,行都承旨李益炡,右承旨南泰溫,假注書權崇,記事官閔百昌·趙雲逵。上曰,簫聲甚少,何也?延德曰,竹小故其聲似少矣。益炡曰,臣於入去北京時見之,則其聲弘亮,不似如今,其時吏判,亦爲入去矣。應洙曰,雖連爲習樂,而終是生疎,故其聲如此矣。僅僅用力吹之,精神盡入於按律,何能淸越乎?上曰,此則似然矣。大抵十二律呂,各有其宮,而其宮之中,又各有十二律耶。延德曰,然矣。如宗廟樂章,用黃鍾宮,社稷樂章,用林鍾宮,其中各有十二律,是隔八相生之義也。宮之中有徵商角羽,自爲一成矣。益炡曰,若各各吹之,則不能合於音律矣。泰溫曰,一成之後,周而復始,如簫韶九成是也。上曰,予於昨日,取簫而見之矣。陶淵明無絃之琴,亦能有古意,予以爲今日可聞古樂之聲矣,及聽之,則乃諺所謂還念佛也。樂工·樂生等,各別勸奬,可也。樂者所以感神祇,而今之雅樂如此矣。泰溫曰,制禮作樂,聖王盛事,而不能修擧,以至如此矣。應洙曰,二六坐起,常時每爲擧行,而一次肄習雅樂,則後一次肄習俗樂,而壬辰以後,樂器崩亡,世無知之者。弼善能詳透音律,而大抵卽今聲律,壞盡無餘矣。頃年黃世大,入去北京時,笙簧則學得以來,而譯官盡力,然後能學得善手矣。今番黃世大,亦與幹事譯官,同爲入去,以爲學來之地好矣。上曰,自該院依此擧行。益炡曰,臣因雅樂事,敢有所達。二六坐起之外,又自禮曹,與本院提調眼同,行列樂坐起,有賞罰激勸之道,而該曹近來,全不擧行。古法非不美矣,而莫之修擧,則終歸於廢閣,今當修擧雅樂之日,宜有以申明舊法,俾爲勸奬之道矣。上曰,如寫字官,亦皆勸賞,則雅樂何等重大,而獨廢古法耶?依所達,各別申飭,可也。擧條上曰,予於弼善,亦有所勸勉者矣。頃日弼善以爲,簫有鳳聲云,而今聞之,則非但不如鳳聲,亦甚低微。凡事須飭勤慢而後,始能着實擧行。弼善李延德推考,使之更爲肄習,合於音律,可也。擧條上命都承旨書傳敎。傳曰,故右尹沈廷輔夫人,歷過存問,年篤氣衰,方用蔘劑云,遣內醫,持藥物看病。又傳曰,庚申春歷臨時,欲爲下敎而不果,今又歷過,感懷冞深。其令儀曹,遣內侍致祭。先朝後宮寧嬪金氏房在社稷洞故也。又傳曰,光城國舅之第,不知在於某處,纔問社稷洞口外,追惟昔日,一倍興愴,其令禮官,卽爲致祭。泰溫曰,典祀官拿處事,何以爲之乎?上曰,置之。榻敎泰溫曰,禮曹草記事,退出後詳問禮曹,則陵上莎草修補處,陵官曾已修報,而未能詳悉,故以長廣尺數,更報之意題送。如是往復之際,自爾遲延云,故敢達矣。上曰,陵官若於展謁命下之後,始爲執頉以報,則事體當令拿處,而今聞修報曚曨,往復至此云。其遲緩之狀,不可無警,當該齋郞,推考,可也。擧條上曰,先朝壬午年,親行春享矣。未知其前,又有親祭,本署必有謄錄,注書出去,考入,可也。臣崇,承命出去,取謄錄考見後還入,以其前無之之意仰達。上曰,予祈年六祈雨八,而享祭則在於秋,今始二次。今年適是壬年,而先朝春享二番壬午年,則又是二月初二日,日字偶然相符,亦異矣。仍下御製于都承旨,御製,社壇興感而作。壬午以來四十年,追蹤古事社壇前,齋中今予感懷切,春二兩秋豈偶然。上仍曰,予於壬午年爲九歲矣。又命注書,謄齋室所付竝序御製,未及謄,泰溫曰,御製興感,不勝仰慕,旣有御製,則不可以此紙付之門楣,請令模寫刻板,以付於齋室,何如?上曰,依爲之。樂學軌範序文,當爲製下,諸臣中,有能書者,書之,可也。泰溫曰,小臣雖無筆才,旣已親承上敎,謹當書之矣。上曰,依爲之。今下御製,令隨駕承史玉堂,和進,可也。諸臣遂以次退出。
乾隆七年壬戌八月初二日巳時。上自齋室還宮入侍時,行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書朴師訥·權崇,記事官閔百昌·趙雲逵。上具遠遊冠·絳紗袍,出齋室乘輿,至大門外。通禮跪請降輿乘輦。上降輿乘輦進發,至侍臣上馬所。駕少駐,侍臣上馬。上曰,侍臣等不待傳呼,徑先上馬,事極駭然,竝從重推考。擧條上曰,德興大院君祠宇,在此不遠,追惟興感,遣承旨致祭,可也。益炡曰,何承旨進去乎?上曰,都承旨進去,可也。榻敎上曰,今聞光城府院君家,居在此處云。新接之家,國舅祠宇,必多有修補處。令戶曹,顧助物力,可也。擧條遂進發至洞口。宗親文武百官,鞠躬祗迎。至仁政門外。通禮跪請降輦乘輿。上降輦乘輿。上曰,有下敎事,兵判使之來待之意,分付。禮曹參判同爲入侍,可也。上遂還宮。諸臣各散退。
乾隆七年壬戌八月初二日午時。上御宣政殿。兵曹判書·禮曹參判·吏禮房承旨,同爲入侍時,兵曹判書朴文秀,禮曹參判金若魯,行都承旨李益炡,左副承旨李世璡,假注書權崇,記事官閔百昌·趙雲逵。上曰,戊申年則靖陵展謁耶?若魯曰,然矣。上曰,壬申年則宣陵展謁耶?若魯曰,然矣。今日欲爲草記,而亦未果矣。先朝謄錄,則回駕時靖陵,只行展謁矣。上曰,然則展謁及遣大臣攝行祭,一依壬申年例,擧行,可也。榻敎上曰,陵官事,殊甚曚曨,陵官誰耶?益炡曰,卽兪彦欽,判府事拓基之子也。若魯曰,初以稀疎爲報,故更令詳報長廣尺數之際,適値行幸之命矣。上曰,該司堂上,例爲列樂坐起,卿亦在禮官,幾次爲之耶。若魯曰,每朔二十二日,例爲列樂坐起,而本曹堂上及樂院提擧,皆無故然後始爲之,故臣亦不得數數擧行矣。上曰,勸奬之道,俄者已諭於吏判,而卿亦在禮官時,極力勸奬,可也。上曰,兵判進前。文秀進伏,上曰,定日之後,始知爲西氷庫渡涉矣,沿路亦無傷穀之慮耶?文秀曰,聞別無傷害之慮矣。上曰,軍兵哨數,爲幾何耶?文秀曰,近來連以十六哨定行矣。上曰,昨年禧·孝陵陵幸時,亦爲十六哨耶?哨數太多矣。注書出去問之,可也。臣崇,承命出去,考謄錄後還入,以訓局兵十六哨隨駕,禁御營留都之意仰達。上曰,然則御將,率禁御兩營標下軍及訓局餘軍留都,只十六哨使之隨駕,可也。榻敎文秀曰,行幸時,例有駕前巡視軍牢手,今番則當用幾雙耶?上曰,各五雙,使之待令,可也。榻敎文秀曰,戊申年則無晝停所,而其前謄錄則皆有之,何以爲之乎?上曰,依戊申年例,勿爲磨鍊,可也。榻敎若魯曰,取考謄錄,則壬申年宣陵行幸時,戊申年靖陵行幸時,留都百官,一依陪從百官服色例,戎服佩劍弓矢,隨駕至江頭,而庚戌年寧陵行幸時,癸丑年獻陵行幸時,則留都百官,以靑天翼,只佩劍陪從江頭事,稟旨擧行矣。今此宣陵行幸時,留都百官服色,以何年例磨鍊乎?上曰,依壬申舊例,磨鍊,可也。擧條文秀曰,取考謄錄,則靖陵行幸時,先驅禁軍及馬兵,丁亥年則前一日先令渡江,戊申年則初嚴前刻,先令渡江。今番則何以爲之乎?上曰,依戊申例,初嚴前出送,可也。擧條益炡曰,故右尹沈廷輔夫人病所,內醫看病,藥物題給事,命下,而非御醫看病,則內局藥不得出授,當自何司上下乎?上曰,然耶?豐昌府夫人時,必有前例矣。此係特恩,不必拘例。自內局,輸送藥物,可也。諸臣遂以次退出。日幾未矣。
上在昌德宮。停常參·經筵。
下直,慶州府尹權瑩,載寧郡守林世諿,所斤僉使李壽彦。
柳綏啓曰,右承旨南泰溫,右副承旨兪健基,今日俱不仕進,竝卽牌招,何如?傳曰,允。
李世璡啓曰,憲府監察茶時,事甚未安。除在外·未署經外,掌令洪得厚,卽爲牌招。正言南惠老,引避退待,處置經宿,亦涉未安。除在外·未肅拜外,大司諫任珽,卽爲牌招,以爲處置之地,何如?傳曰,允。
又啓曰,行大司憲金有慶,執義朴弼傅,掌令權祐,持平金尙喆在外,掌令洪得厚陳疏入啓,持平朴成玉未署經。今日以監察茶時之意,敢啓。傳曰,知道。
藥房提調臣趙尙絅,副提調臣李益炡啓曰,老炎甚酷,伏未審聖體若何?昨日親臨社壇,徹曉將事,仍又冒炎還宮,不瑕有傷損之節,而眩氣更無往來之候乎?頃日批答中,有後日次入侍之敎,今日臣等,與諸御醫,不可不入診,詳察聖候宜矣。大王大妃殿,氣候調攝之節何如?足部症候,益臻差復之境乎?臣等不勝憂慮,敢來問安,竝此仰稟。答曰,知道。慈殿氣候,益有差勝之勢,予則一樣矣。待都提調備員,後日次入侍宜矣。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,檢閱兪彦好,旣已付職,卽爲牌招,何如?傳曰,允。
又啓曰,金吾滯囚,委屬可慮。判義禁申思喆,知義禁徐宗伋,除拜累日,尙不出肅,卽爲牌招,何如?傳曰,允。
又啓曰,刑曹久無行公堂上,判書未差,參判朴弼周在外,參議鄭俊一,除拜累日,尙不出肅,詞訟劇地,委屬可慮。參議鄭俊一,卽爲牌招,察任,何如?傳曰,允。
又以弘文館言啓曰,本館下番修撰李昌誼,以親病陳疏徑出,下番闕直,事體未安。副校理李天輔,卽爲牌招,姑降入直。新除授校理洪重一,時在江原道旌善郡任所,副修撰李濟遠,時在京畿龍仁地。經筵入番事緊,請竝斯速乘馹上來事,下諭,何如?傳曰,允。
又以弘文館言啓曰,本館上番副校理臣曺命敬,以禁衛營郞廳今秋等軍兵捧足上下事,今日晝仕出去,而一日之內,勢難上下,每每草記,事涉煩瀆。今後則除草記往來之意,敢啓。傳曰,知道。
又以兵曹言啓曰,今八月十六日,宣陵擧動時,各殿問安馬,各差備入把本曹驛馬及京畿·公洪·江原三道驛馬補把之數,依前例磨鍊,別單書入,而以體大善步馬,各別精抄,各其營門,定差使員,另加點擇。今十三日京中逢點事,各道監司處,發馬知委,而司僕寺添補京畿驛馬,則從本寺啓下數,直爲入把之意,分付本道,何如?傳曰,允。
又以兵曹言啓曰,去七月朔,各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
又以兵曹言啓曰,舒川出身趙光鎭呈狀內,己未庭科參榜後,遭母喪,今始闋服。而赴防一款,本道兵使,不聞其言,纔已狀聞,今當往赴西關,而此有赴防·納米間,從願施行之令,故依此自願納米云。近以西北凶歉,勿論新舊榜,從願納米,自願赴防者,亦爲許赴事,旣有定奪矣。今此光鎭,自願納米,則雖有兵使狀聞,不必强令發送,依定奪,從願施行,何如?傳曰,允。
備忘記,傳于李世璡曰,今日駕後駕前試射時,出身金尙舜,一矢百四十步,二矢百三十八步,三矢百三十九步,高尙屹,一矢百三十六步,二矢百三十七步,三矢百四十步,竝加資。駕後閒良林國瑞,一矢百三十步,二矢百三十五步,三矢百四十二步,兼司僕李擇,一矢百四十二步,二矢百三十三步,三矢百三十五步,竝卽赴殿試。
南泰溫,以禮曹言啓曰,今八月初二日,社稷親臨,秋享大祭罷後還宮時,德興大院君祠,遣都承旨致祭事,命下矣。致祭吉日,令日官推擇,則今八月初九日爲吉云。以此日擧行,而祭物,令奉常寺及各該司進排,祭文,令藝文館撰出,諸執事,令吏曹差出事,分付,何如?傳曰,允。
又以禮曹言啓曰,今八月初二日,吏·禮房承旨,掌樂提調,弼善入侍時,傳曰,庚申春歷臨時,欲爲下敎而不果,今又歷過,感懷冞深。其令儀曹,遣內侍致祭事,命下矣。寧嬪致祭吉日,令日官推擇,則今八月初八日爲吉云。以此日擧行,而祭文,令藝文館撰出事,分付,何如?傳曰,允。
兪健基,以備邊司言啓曰,本司武郞廳具恒柱,奔走勤仕,已滿十五朔。依例六品遷轉事,奉承傳施行,何如?傳曰,允。
柳綏,以慶德宮修理所言啓曰,闕內各殿各堂以下內各司修改之役,待秋擧行事,命下矣。潦炎已經,役處浩多,不可不趁早擧行,今月初三日,更爲始役之意,敢啓。傳曰,知道。
又以戶曹言啓曰,依傳敎,右議政趙顯命,去三月·四月·五月·六月·七月·今八月合六朔祿俸令倉官,更爲輸送于本家,則以爲雖已撤單,未及肅命行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
以全羅監司狀啓,順天等官居驛保鄭水奉等渰死事,傳于柳綏曰,渰死人等,令本曹恤典擧行。
以江原監司狀啓,平康等官居良人池得化等,渰死·燒死·嚂死事,傳于柳綏曰,嚂死·燒死·渰死人等,令本道恤典擧行。
以京畿監司狀啓,判府事兪拓基,月廩不受事,傳于柳綏曰,令本道更爲輸送。
兪拓基,以成均館官員,以同知事大司成意啓曰,今七月初七日,儒生上旬輪次,今月內無故日退行事曾已啓達矣。大提學未差,且與文廟釋奠祭齋戒相値,限內不得爲之之意,敢啓。傳曰,知道。
又以司僕寺官員,以提調意啓曰,濟州山馬監牧官金錫範,庚申辛酉兩年條,封進馬二匹,今纔來到,禾毛色別單書入,而依例內廏立養之意,敢啓。傳曰,知道。
大司諫任珽疏曰,伏以臣區區情勢之外,老母宿病,近添暑感,彌日苦重,實無離捨之勢。薇垣新命,適下此際,而有事社壇,動駕在卽,身又見差於享官,推移無路,黽勉承膺,仍參駿奔之列。蓋以分義爲懼,不敢言私,而心焉憂煎,達霄靡弛。昨自陪班罷歸之後,母病諸症,轉益加㞃,吐瀉兼發,眞元暴耗,頑痰塞胸,勺飮不通。老人積敗之氣,又復落下數層,奄奄床笫,澌綴無餘,臣方左右扶將,焦迫罔措。卽因僚臺處置,召牌辱臨,而目下情理,萬無頃刻違側供職之望,玆敢趨詣闕外,疾聲哀籲。昨日承宣重推之請,亦臣難冒之一端,而有不暇自引。伏乞聖明,天地父母,竝賜照察,亟遞臣見帶之職,以便救護,以肅朝綱,不勝萬幸。臣無任云云。答曰,省疏具悉。爾其勿辭,護焉。
獻納金漢喆疏曰,伏以臣向在軍銜,受暇省墓,在道病劇,未達楸下,伏奉七月初七日敎旨,以臣爲司諫院獻納者,臣驚惶感激,北望馳誠。且伏聞社壇親享日字隔近,不敢偃然前進,差待病間,扶曳還城,而見叨職名,地望自別,豈是釁累賤蹤,所可一日濫冒哉?目今病狀,尙且危澟,眞元澌鑠,肢體麻木,有時暈倒,殆不省事,官職去就,非所暇論。仍竊伏念臣,智昧涉世,計拙謀身,徒知事君以直,粗勉有懷必陳,前秋一言,自速罪戾。向來疏籲,不過欲暴其區區情實,而文辭短拙,未槪上意,至勤特遞之命。臣於是蹙蹙憂悶,如窮人無所歸,惟自杜門省愆,謝世屛跡而已。噫,臣與元景夏,本以朋舊,少無恩怨,夫豈有相害之意哉?臣言則雖若疎率,臣心則煞有商量。苟使景夏,以臣言爲戒,滌心改圖,言顧行行顧言,以副我殿下倚任之實,則臣雖伏妄言之誅,亦所不辭,而如其不然,則殿下安知無追念臣言之日乎?顧彼反詈臣脅持臣,累牘連章,詬辱轉加,雖自恃其氣勢,以爲人莫敢誰何,而世自有公案,臣不欲多辨。且默觀其近來擧措光景,固不滿一哂,又何足深責也哉?雖然臣若徒恃聖明在上,遲徊榮塗,不思所以自靖之計,則阱陷虀粉,特早晩事。伏乞天地父母,俯垂哀怜,亟賜鐫斥,俾遠駭機,以全危蹤焉。臣因此而竊有所仰勉於殿下者。臣出入邇列,凡幾年矣,臣雖至愚,豈不知我殿下苦心,在於建極?而建極者,三代聖王所以制治之本也。殿下之心,卽三代之心,而特其行之不得其要,故求治愈勤,食效愈邈。使乘機躁競之輩,日進於前,眩亂其名實,人心以之陷溺,世道莫可挽回,臣竊痛之。伏願殿下,慨然深憂,曠然遠覽,明四目達四聰,處事則一裁義理,毋主偏見,用人則一循公議,無容私意,會其有極,歸其有極,君臣上下,偕至于大道,則臣雖退死丘壑,與有榮焉。臣無任云云。答曰,省疏具悉。其勉者宜勉矣。爾其勿辭,察職。
副提學趙遠命疏曰,伏以臣頃忝地部,首尾四朔,三籲未遞,一味虛帶,悚蹙悶迫,莫省攸處。不自意玉署移拜之命,又及此際,臣雙擎除旨,且感且惑,誠不曉奄奄垂死之喘,得此於君父也。臣於館職,自畫已審,雖無故從宦之時,去就一節,自有定案,況今病廢已久,去死無幾,一切除命,無計承膺,則顧此從前辭避之地,尤何容一日虛縻哉?噫,臣雖愚昧頑鈍,全無知識,而立朝事君,今近四十年矣,豈不念分義之爲可畏,逋慢之爲可懼,而凡有職名,輒煩疏籲,每以醜陋之疾,仰浼崇高之聽,語旣涉於支離,罪實在於瀆擾,人皆代悶,臣豈樂爲?設令臣或有乞休圖便之意,則禮經致仕之年,今且迫矣。何不以此,一陳於章疏之間,而每以不新奇之一病字,張皇而爲之辭哉?一病五載,已成膏肓,餘生之永爲廢人,無論知不知,而亦莫不爲臣悲之。獨以一息未泯,名在朝籍,故掌銓之臣,特循例套,檢擬舊踐之職,殿下又以爲簪履之舊,而隨擬賜點。恩除一下,朝體益損,虛銜常縻,職事多曠。區區賤臣,惶悚抑塞之情,固不足恤,在朝家核實之政,恐不當若是也。臣之除拜是職,將近一朔,宜卽陳章自列,早冀遞免,而傷暑病泄,浹月危篤,飮啖全廢,氣息奄綴,强力搆疏,亦無其路,泯伏屢旬,尤增罪悚。今始收拾精神,瀝盡肝血,哀呼於天地父母之前。伏乞聖明,俯察賤疾之已無可爲,特軫見任之不可久曠,亟賜鐫改,俾延殘喘,仍命選部,更勿檢擧,千萬至祝。臣無任云云。答曰,省疏具悉。卿其勿辭,俟間上來察職。
江原監司趙明謙疏曰,伏以臣猥膺藩臬之寄,自知其萬萬不堪當,而辭不獲命,旣已肅謝,將以數日後,辭陛東出矣。臣之父母墳山,在於畿內竹山地,距大路不過數息,而近値此霜露之節,倍切怵惕之懷。且一守藩疆,將不得以時展掃,情理尤甚悲缺,玆敢冒死哀籲於孝理之下。伏乞聖慈,俯賜矜諒,特許便道歷省,俾伸人子至情,不勝幸甚。臣無任云云。答曰,省疏具悉。卿其依所陳歷省焉。
上在昌德宮。停常參·經筵。
李世璡啓曰,行大司憲金有慶,執義朴弼傅,掌令權祐,持平金尙喆在外,掌令洪得厚陳疏未下,持平朴成玉未署經。今日以監察茶時之意,敢啓。傳曰,知道。
兪健基啓曰,金吾滯囚,委屬可慮。判義禁申思喆,昨日違召,尙不出肅,卽爲牌招,察任,何如?傳曰,允。
李世璡啓曰,明日次對,兩司當爲進參,而或陳疏受由,或陳疏未承批,或引避退待,或未署經,或在外,或未肅拜,無他入侍之員。獻納金漢喆,明日待開門牌招,以爲入侍之地,何如?傳曰,允。
傳于南泰溫曰,弘文提學牌招,科次以入。
李世璡,以兵曹言啓曰,今此冬至兼謝恩使一行赴京時,所把驛馬,必須前期分定,可無未及之患。應把驛馬四十九匹內,公洪道九匹,全羅道十一匹,慶尙道二十匹,來九月二十九日,京中逢點,江原道五匹,咸鏡道四匹,來十月初五日,直送安州逢點之意,各道監司處,知委,何如?傳曰,允。
又以刑曹言啓曰,頃因典獄署牒報,以罪囚等染疾大熾,寢息間,獄官移直閭舍之意,草記蒙允矣。卽接典獄署牒報,則罪囚等時疾,今已息淨而還直云,使之還直本署之意,敢啓。傳曰,知道。
洪象漢,以戶曹言啓曰,本曹郞廳及所屬各司,今壬戌春夏等褒貶,依前例磨勘以入,而司䆃寺·內贍寺·內資寺·軍資監·濟用監,今壬戌春夏等褒貶,因各其司都提調有故,未及磨勘。至於司䆃寺·內資寺·平市署·軍資監·濟用監·司宰監五部,去辛酉秋冬等褒貶,則其時都提調提調有故,官員亦多遷轉,今無可以考績,而五部則已自漢城府啓稟,直爲蕩滌。他各司又不可異同,依近例一體蕩滌,何如?傳曰,允。
又以忠勳府言啓曰,花原君權喜學,以勳臣卒逝矣。取考本府謄錄,則喪葬本家,亦有力所不逮之事,則或別爲入啓,自官助給,或下諭本道監司,隨便顧助事,載在謄錄。故近年奮武功臣咸恩君李森,完春君李遂良,錦陵君朴弼健,忠原君朴東亨之喪,造墓軍石灰及喪柩下去時,擔持軍朝夕祭物題給,所經各官,各別護送。其他不逮之事,隨便顧助事,自本府連爲援例擧行矣。今此花原君權喜學,家在慶尙道安東地,本家形勢,多有不逮之事云。當其發靷時,葬山所在官及所經各官,擔持軍朝夕祭物題給,各別護送,而造墓軍石灰,亦爲題給,其他不逮之事,隨便顧助事,似當依例,分付擧行,而係是恩典,不敢循例擧行,惶恐敢啓。傳曰,依例擧行。
領議政金在魯,禮曹參判金若魯,工曹參判李承源,禮曹正郞韓時佐,繕工奉事金孝大啓曰,臣等承命,進詣宣陵王后陵上,莎草有頉處奉審,則自丑方至寅方,廣十三尺高三尺,或二尺幾盡枯損,壬亥方廣六尺高三尺稀疎,自庚方至未方,廣十五尺高二尺,間間稀疎。此蓋臺石相連處莎根,不能深着而然,謹此圖形以進,而陵上動役,雖甚重難,卽今所見,殊涉未安,不可不趁卽修補。魂遊石東邊一角缺落,自前塗灰處,又有剝落。此外石物塗灰,間間剝落,曲墻面土,亦或剝落,後面曲墻內層階上莎草及曲墻外腦脈莎草,亦頗稀枯。竝宜修補,令該曹擇日擧行。大王陵上石物塗灰,曲墻面土剝落等處,今此修補時,一體修補,何如?傳曰,允。
上在昌德宮。停常參·經筵。
李世璡,以都摠府言啓曰,今日內三廳武兼禁軍及軍兵等,中日習射,請出標信。傳曰,知道。
又啓曰,再明日庭試武科初試時,一二所兩司各一員,當爲進參。而大司憲金有慶,執義朴弼傅,掌令權祐,持平金尙喆,司諫金宗台,正言李昌儒俱在外,大司諫任珽,陳疏受由,正言南惠老,引避退待。掌令洪得厚,陳疏未承批,持平朴成玉未署經,獻納金漢喆未肅拜,無以推移備員。在外人員,合有變通之道,何以爲之?敢稟。傳曰,在外人員竝改差,政官牌招。
兪健基啓曰,判義禁申思喆,連日違召,不爲膺命,事甚未安。卽爲牌招察任,何如?傳曰,允。
李世璡啓曰,大臣·備局堂上,來詣賓廳云矣,敢啓。傳曰,引見。
吏批,判書閔應洙進,參判元景夏牌不進,參議曺命敎在外,右承旨南泰溫進。
兵批,判書朴文秀病,參知尹得和呈辭入啓,參議趙尙命病,參知吳遂采入直進,右副承旨兪健基進。
吏批,以李箕鎭爲刑曹判書,具聖任爲判尹,金尙魯爲工曹參議,趙錫命爲大司憲,南泰齊爲執義,李光溥爲司諫,李彙恒爲掌令,曺允濟爲持平,南泰耆爲正言,李昌誼爲吏曹佐郞,李重彦爲思陵令,趙榮魯爲掌樂僉正,朴弼時爲宗廟令,鄭來僑·權燧·鄭德周爲引儀,趙徽爲長淵府使,洪啓欽爲旌善郡守,金廷鳳爲海南縣監,趙鼎耉爲平市令,朴弼傅進善單付,沈坽爲竹山府使,趙觀彬爲平安監司。
兵批啓曰,南行宣傳官李潤成呈狀內,濫蒙天恩,猥荷直赴之命,雖未得唱榜,便是出身,不可仍帶,且有身病猝重,委頓床席,以此病狀,萬無供職之路,卽爲遞改云。病勢果如此,則宿衛重地,不宜暫曠,改差,何如?傳曰,允。
以禹夏亨·金有慶·朴弼傅·金宗台·權祐,付副護軍,金尙喆付副司直,李昌儒付副司果,以鄭纘述爲北兵使。
備忘記,傳于南泰溫曰,史官二員待命,騎馬六匹立之。
以獻納金漢喆牌不進罷職傳旨,傳于洪象漢曰,推考傳旨捧入。
以副修撰李天輔牌不進禁推傳旨,傳于洪象漢曰,推考傳旨捧入。
傳于南泰溫曰,承旨入侍。吏曹判書同爲入侍。
兵曹口傳政事,以具聖益爲右邊捕盜大將。
南泰溫,以禮曹言啓曰,今八月初二日,吏房承旨,掌樂提調,弼善入侍時。傳曰,光城國舅之第,不知在於某處,纔問社稷洞口外。追惟昔日,一倍興愴。其令禮官,卽爲致祭事,命下矣。問于本家,則家廟及子孫,時在公洪道懷德地云,致祭一款,何以爲之?敢稟。
兪健基,以兵曹言啓曰,在前陵幸時,行路植炬,十里內則工曹繕工監,次知擧行,十里外則京畿監營,次知擧行。而戊申年靖陵行幸時,以此啓稟,則只以江此邊待令,而京畿則自前亦不植炬,勿爲分付事,命下矣。今亦依此擧行乎?敢稟。傳曰,已下敎矣。
又以兵曹言啓曰,今此宣陵行幸時,取考謄錄,則戊申年靖陵行幸時,前廂步兵,則不待御船行砲,次次先渡事,啓稟擧行矣。今亦依此磨鍊乎?敢稟。傳曰,依此擧行。
又以兵曹言啓曰,在前經宿陵幸時,則十里外斥候伏兵,例以守禦摠戎兩廳,各隨地方擧行。當日回鑾時,則元無磨鍊之事。而丙辰年思陵,丁巳年健元陵行幸時,雖非經宿,以道里頗遠,勢將犯夜,故因本曹啓稟,斥候伏兵等事擧行。而上年孝陵行幸時,以道里稍遠,亦爲擧行矣。今此陵幸時,亦依此擧行乎?敢稟。傳曰,今番置之。
洪象漢啓曰,右邊捕盜大將鄭纘述,移拜北兵使,所授捕盜大將命召及大將牌傳令牌,身病危重,不得親納,僅到闕外,使其從事官替納,依定式從重推考,傳旨捧入之意,敢啓。傳曰,知道。
兪健基啓曰,右邊捕盜大將鄭纘述,遷轉之代望單子,今方入啓。而落點未下之前,依前例以左邊捕盜大將鄭壽松,使之兼察,何如?傳曰,允。
又啓曰,右邊捕盜大將,使左邊捕盜大將鄭壽松兼察事,允下矣。鄭壽松卽爲牌招,以爲聽傳敎之地,何如?傳曰,允。
洪象漢,以戶曹言啓曰,卽接尙衣院所報,則年例秋等白絲鄕絲,去核綿花,雪綿子中綿子,內入事,命下矣。鄕絲等四種,依數封進。而至於白絲,則絶種於燕市,今春回還節行,僅以尙方進排二稱貿來。本曹經用白絲,則不得貿來,故至有行中譯官陳稟拿處之擧。而唐絲異於鄕絲,無他推移變通之道,何以爲之?敢稟。傳曰,置之。
又以忠勳府言啓曰,凡功臣無實職,單封君而身死,則每爲追贈實職事,載在謄錄。故宣武功臣豐壤君趙儆,安昌君權俊,扈聖功臣完原君柳肇生,俱以資憲,無實職單封君,追贈判書。近年奮武功臣完春君李遂良,忠原君朴東亨之喪,依此例擧行矣。今此花原君權喜學,以從二品封君,無實職身死,亦當依例擧行,以示朝家優待勳臣之意,惶恐敢啓。傳曰,依例擧行。
兪健基,以司憲府言啓曰,持平臣朴成玉,除拜已久,尙未署經。凡臺諫署經,備三員爲之者,自是古例。而執義臣南泰齊牌不進,掌令臣李彙恒在外,掌令一員未差。只有大司憲臣趙錫命,持平臣曺允濟。在前如此之時,亦有二員開坐,啓請署經之規。今亦依此例,開坐署經之意,敢啓。踏啓字。
掌令洪得厚疏曰,伏以臣行己無素,見疑同朝,筵席駁正之論,至發於前秋,追思至今,愧恧在心,實無可顯之面,分甘永棄之物矣。不意聖度包容,恩除又降,臣誠惶隕,不知所以自措也。噫,臣出入臺地,非止一再,而所愧者,未能有忠言讜論,以效一日之責耳。至於稱托巧免,實非臣所敢萌於心者也。昨年夏間,臣有憲職除命,而臣爲見妻父祥事,方在水原地,未下諭之前,變通見遞。及其復除,則卽臣待罪倉官之日也。臣於其時,適聞父母墳山,爲潦雨所傷,階砌毁圮,塋封改築之役,不容少緩。故呈辭蒙由,卽發湖行。過兩日乃有移拜之命,臣雖欲規避無地,何能預度數日後事,而巧爲此態也。臣之以在外,未卽承命,只此兩遭,而前後事故,又是人家之所通有者。卽今朝紳之此等在外,其亦何限?而臣獨招疑於不當疑之地,有若假稱在外,實則不然者然。承宣所達,可謂不相諒之甚也。至於春坊過去之擬,亦不免爲人齮齕,此莫非涉世昧方,與人寡合之致,尙復何言。昨緣動駕,不得不黽勉出肅。而廉愧大防,終不可放倒,因仍蹲冒,斷無是理。今以茶時,天牌儼臨,玆敢隨詣。而情勢未暴之前,去就一節,非所可論,略陳短章,仰暴危懇。伏乞聖明,俯賜諒察,亟許鐫遞,俾得以杜門滅跡,引分自靖,千萬幸甚。臣於今日,不敢以臺職自居,而事在目下,不勝慨然,略此尾陳焉。近來百度蠱壞,黨私大行,而只有臺閣處置一事,稍存古意,公議所在,未敢爲全然背馳計矣。今者南惠老之事出,而臺風之隳落,無復餘地,可勝嘆哉。趙擎之論兵判還仍,蓋欲以嚴邊禁重事體,則草草一言,有何傾軋挾雜之意。而巧爲題目,勒歸之於黨伐之科。苟如是則居三司者,其於異趣之人,雖有可論之事,自存形迹之嫌,緘默而不言之乎?假使擎之言,未必一出於公心,其在臺體,惟當觀其事之是非,而爲之立落而已。豈可抑勒崎嶇,創出別語,以爲疑亂之計哉?誠恐挾雜之失,在惠老而不在擎。臣謂宜譴罷惠老,以勵他人也。臣無任云云。
傳于洪象漢曰,掌令洪得厚上疏,給之。
判敦寧李秉常疏曰,伏以臣伏蒙恩由,來省先墓,改莎事訖。仍伸霜露之感,感極幽明,隕結莫報。第臣之病廢已久矣,嚮或强氣作力,黽勉赴公者,一朔僅數三。入夏以來,此又漸次不能,首尾幾百有餘日。一味淹蟄,性命寄在鬼關,足跡全謝朝班,雖幸支延姑無死,而亦不可謂之生也。情私懇迫,事故緊急,不得已入辭天陛,冒登炎程。而喘息幾絶於拜跪之際,筋力又盡於撼頓之餘,及到楸下,昏無省覺者殆浹旬。猝冷所逼,添得感傷之症,一日二日,轉輾彌留。欲留則調將齟齬,欲歸則起動無路,臣之私計,固已狼狽。而由暇自有定限,此已踰越多日。日昨太廟展謁,明日社壇親享,俱闕陪扈之儀。北向瞻望,只自馳誠訟罪。仍伏念惠堂之自知不稱,必欲力免,卽臣斷斷血忱。春間筵懇,今行疏籲,想已見諒於聖慈之下矣。初旣冒膺,久又蹲據,今始求解於耗竭公財,飽飫厚廩之後,臣亦自愧,人將謂何?此蓋煞有多少商量,而要皆昏謬顚錯,今已追悔無及,只可知戒將來,以爲息補之道也。如臣拙疎迷暗,初不可與議於生財殖貨之道,而尋常管鑰之守,亦不能致謹。所謂職任攸擧,只不過題給外方循例到付捧上之報狀,奉行朝家某物劃給某處之命令而已。加以四朔淹病,如右所陳,名爲賑恤堂上財穀有司,而本廳設東北飢民之巨賑,而殆同越視秦瘠,廟堂有銀錢新鑄之大擧,而不得與聞末議。此外大而鳴旨島設施,羅里浦變通,不可不一番陳稟於筵中,小而諸各司請報,各貢人呼訴,許以就議廟堂而施行者,亦不啻夥然。而此皆一倂抛置,致使成命久稽,貽弊不貲,臣心惶愧,已不可言。不知此後,又費幾許遲延,豈不尤可悶哉?向日聖批中,方有重事,似指目下鑄錢一事,此則臣旣處外,僚堂自當擧行。而特以臣,濫資居右,例稱主管,亦不無推諉遷就之弊,此亦不可不慮也。臣於此事,不敢妄論利害,取人不知爲知之譏。疏中所懇,只出自處之義,大臣所達,欲請得某物者,亦非臣本意也。要之勿謀某事,臣之衰病昏憒,決不堪復當此任已較然。區區所祈祝,惟在卽賜鞶帶之褫,俾無公私兩妨之患。且念新涼初生,講筵將開,臣所帶經筵賓客,俱不可一時虛帶,而賓客四人,在外者三,尤宜急速變通。前疏已陳此意,而未蒙處分,彌切悶蹙。亦望聖明,竝許遞改焉。臣無任云云。答曰,省疏具悉。受由下鄕,陳章不爲上來,其何事體?其所辭,俱涉過矣。頃者在鄕,虧分義大矣,又何復固執。況頃者筵中,有下敎者,爲今臣子者,豈忍若此?君臣雖曰義,於卿無引去之義。昔之立朝,追惟起感,噫,昔立朝之臣,今在廷者其幾人?每於入侍,予則見卿惟昔。卿非山林之士,而其每戀鄕。噫,君臣之意,其何不同,爲卿慨然也。卿勿過辭,其卽上來行公。
乾隆七年壬戌八月初五日巳時。上御熙政堂。大臣·備局堂上,引見入侍時,領議政金在魯,左議政宋寅明,戶曹判書徐宗伋,右參贊徐宗玉,禮曹參判金若魯,副司直金尙星,假注書權崇,事變假注書李聖運,記事官閔百昌·兪彦好,吏曹判書閔應洙,追後入侍。在魯曰,日熱無異三庚,聖體若何?眩氣亦無更發之漸乎?上曰,一樣矣。大王大妃殿,氣候何如?上曰,益差勝矣。在魯曰,浮氣往來之候亦爲減除乎?上曰,近則夬愈矣。在魯曰,王世子氣候,一向安順乎?上曰,好過矣。在魯曰,連爲動駕之餘,陵幸又不遠,而日熱如此,誠爲悶矣。上曰,其時則似涼矣。在魯曰,今此陵幸時植炬,京中則當依例爲之。而至於外方,則壬申戊申兩年,皆不爲之,今亦依此擧行乎?上曰,依此爲之,可也。擧條在魯曰,宣·靖陵,相去至近,故前日行幸時,水刺間,亦只設於一陵所。今方展謁於宣陵,則靖陵當不設水刺間乎?昨年禧·孝陵行幸時亦如此。故敢稟。上曰,依前只設於宣陵,可也。擧條在魯曰,頃日社壇御製詩,臣伏而見之矣。今此先朝陵幸,亦在壬申年矣。上曰,其亦然矣。戊申年則予猶未能詳知矣。近見懲毖錄,予心一倍矣。在魯曰,吏判方以政事,不得同入,望筒入啓之後,使之入侍好矣。上曰,注書出去,入侍事,分付,可也。崇承命出傳還入。寅明曰,小臣忝在王世子師傅之列,而久未仰瞻,每欲於書筵,一覲耿光,故敢此仰達矣。上曰,領相頃亦使之同參書筵矣。來日間,欲爲東宮召對,卿同入可矣。榻敎寅明曰,頃日備忘辭旨,備盡苦心,臣竊不勝欽仰,而旣有區區所懷,敢此仰達矣。聖上以大承氣湯比之,此固然矣。雖然以爲除去大症,而更不調治,則小小疾痛,漸至難醫。正當調和元氣,蕩滌邪穢然後,可期蘇完,若至更發之境,則不可復見效矣。上曰,此則卿言是矣。勿論承氣與蔘·附,必繼而略略用之,此如程子觀獵,隨處發見,誠難矣。頃日金尙迪,誠恨而爲言者,而今番擧措,豈不怪異乎?寅明曰,臣之上箚,臣亦自知其過中。而文秀善爲兵判,常時不悅之武弁,亦皆心悅而誠服,莫不感起而鼓動,今此臺疏措語,不無意思。至於國家恥辱等說,尤爲怪異,事體雖或苟簡,旣有前例,且其才也。則國家處事,亦當有如此之時矣。上曰,予欲其自起自消者,學得於彼宰臣矣。在魯曰,臣亦豈不愛惜文秀,而事體之說,亦自無怪,臺疏固是泛論,批旨亦似漫應,而大官必以爲挾雜處置措語,又下傾軋等字,故洪得厚之疏又出矣。上曰,挾雜則挾雜矣。寅明曰,近來在下者,亦知聖意之牢定,故至於大彈駁,則不敢爲之,只以事體間微事,略略說去,有若官師相規者。而合前後而觀之,大抵今日除一人,明日除一人,其亦豈不難乎?在魯曰,至於大彈駁,則或恐聖上爲過擧,而不得爲之,竝與微事,而或恐爲人指議,而不得爲之,則豈不有嫌於言路乎?上曰,豈能思予之過擧乎?若然則竝與渣滓而已無之矣。寅明曰,勿論彼此,無心爲之,則臣當拜之矣。上曰,趙擎以權待朴文秀,是亦當拜之耶?予嘗勉飭權矣,其人非巧而用謀者。趙擎則巧矣,不過加不敍二字而已。大體殊是,故以其細事而略之矣。趙擎必有心矣,予欲觀其幾許長也,置之而此欲洗說書者矣,判金吾事,亦不過事體故聽之,而如許采之於任珽,許采則可笑,而此則非但可笑,亦可矜也。寅明曰,聖敎至此,臣敢不佩服,而以水制水,必當泛濫,以火制火,必當燎炎,以火濟水,以水濟火然後,始得其中矣。小臣亦嘗以剛柔之義仰勉,而世道之憂,不可不防微杜漸矣。上曰,若非南惠老,則予欲處分矣。此輩不知我心,故如是矣。寅明曰,金始炯則臣亦當以爲罷職矣。上曰,判金吾亦豈斗護李匡誼而然哉?匡誼事,則事體誠重大,故予亦允從,而靈城之過爲撕捱,誠太過矣。此等事,初則鎭定三令五申,可也。此後又有如此者,則亦豈每每溫厚處之乎?在魯曰,金始炯事,以議於廟堂爲言,而放未放回啓時,以兩人出陸事,言於備坐,而臣則泛聽而止之,且以或請上裁,或筵稟爲言矣。如是直請,則似未安矣。寅明曰,出陸兩人,皆以特敎島配,事體不當請放。而金始炯嘗言於臣等曰,今番赦典,當爲曠蕩非常之典云。其意蓋如是矣。上曰,一則誰耶?寅明曰,閔昌洙也。上曰,趙擎疏中,閔昌洙則拔之耶?寅明曰,然矣。在魯曰,輕重各異矣。寅明曰,特敎則同矣。在魯曰,匡誼則犯上遲晩矣。寅明曰,特敎固不可循例爲之,故臣等雖不挽止以姑徐之意,亦示微意矣。上曰,一則拔之者,亦苟且矣。帳殿親問,則豈不同乎?甚不公矣。判金吾爲人純厚,豈爲匡誼,竝擧昌洙乎?昌洙渠以爲黨習撑中,此乃自服也。旣自服,則王者當容恕,故如是處分,而追惟昔日,亦有感於心矣。非不知放釋之太徑先,而有司旣請故許之矣。匡誼則初以爲文學之士,及見之,則特一怪物,非有負國之心者。處分似過,故予嘗追悔,欲一諭之。而若諭則亦不無揣度之弊,故不諭,而只許有司之請矣。在魯曰,此金始炯過於周詳之致也。上曰,過於周便而然矣。寅明曰,聖上之必令備堂,分管諸道者,欲其專意於該道之事。而朴文秀·閔應洙·金尙星,能有句管之實事。其餘諸堂,則略不致意,全歸文具。臣謂三人外,宜皆重推。今年諸道饑疫之餘,多有檢飭之事,而京畿·海西軍政,尤爲緊重。句管諸堂中,李箕鎭在外時多,徐宗伋本職度支,事務甚繁,鄭羽良有篤老兩親,皆難責其勤於赴公。或變通或推移,以爲分任責成之地,何如?上曰,諸道句管堂上,爲誰某耶?寅明曰,嶺南李箕鎭,湖南徐宗玉,湖西金始炯,關西閔應洙,北關朴文秀,海西鄭羽良,關東金尙星,京畿徐宗伋也。臣意則李箕鎭·徐宗伋,今姑變通,徐宗玉·鄭羽良,特爲推移。京畿則使金若魯句管,海西則使徐宗玉句管,湖南則使尹得和句管,湖西則使鄭羽良句管,嶺南則從當相議更稟。如是分屬之後,臣等觀其勤慢,隨加警飭,俾有實效,似好矣。上曰,依爲之。以爲無時急事,而慢不知何事,全不着念者,誠非矣。徐宗玉重推,李箕鎭以在外重推,其餘則置之,可也。擧條在魯曰,此卽黃海監司宋秀衡狀啓也。以水操停止爲請,此則旣命停止,無可覆奏。而又以爲飢癘之餘,軍額空缺,陸操萬無設行之勢,此亦令廟堂稟旨,分付云。黃海兵使具善行,公洪兵使李必耉,慶尙右兵使申德夏,皆以依例行操狀聞,而具善行則盛陳不可廢操之意矣。帥臣之道,固當如此,而廟堂諸議,皆以爲卽今軍額之多闕,前所未有,萬無趁秋操,盡數充定之勢。其中黃海道尤甚,軍額之闕者,爲二萬七千餘人云,秋操則決難擧行。今番諸道陸操,一倂停止似宜矣。上曰,依爲之。擧條在魯曰,此卽咸鏡監司尹容狀啓也。以犯越人事論啓。而以爲者斤禮·大阿只等二女,以隨其夫,入往彼界而還,承款納招。韓進訓則稱以自虛項還來,而以女人之招觀之,同入彼界的實。事關邊禁,罪在必死。而京囚罪人,旣傅之生議,則今雖不可准法,亦不可直爲放送。故姑此仍囚,以待廟堂稟旨,分付云。所當一依刑曹所囚,同時犯越人例處斷,而女人則京囚,亦以不過隨從,直命放送。則今不可異同,一體放送。至於韓進訓,則依刑曹所勘罪名,一體發配,似宜矣。上曰,依爲之。擧條在魯曰,此亦黃海監司宋秀衡狀啓也。以唐船下陸,奪掠人物軍器事,長淵府使·吾叉浦僉使,爲先罷黜,罪狀令攸司,稟處云。此則自當拿處,而狀啓中又以爲水使洪元益,不卽報知營門,又不能嚴究得情。時急邊情,如是緩忽。其罪狀,請令廟堂,稟處矣。各人捉囚之後,雖未及究覈狀聞,登時論報營門,事理當然。而如是稽慢,事極可駭。水使洪元益,拿問處之,宜矣。上曰,依爲之。擧條寅明曰,此蓋唐船爲漁採,許久留連,以至如此,水使苟有威令,則豈至如此耶。此代,以威猛年少者,各別擇差,何如?上曰,依爲之。榻敎若魯曰,他國人甚習水路,非吉事也。長淵之去京,不過咫尺耳,豈不悶乎?宗玉曰,臣於前日,待罪海營時,亦從容訪問,則大抵唐船,來作主客,少有不愜,則始乃掠奪而去矣。在魯曰,唐船被掠,得還三人,竝宜捉致究問,而元無捧招之事。監司亦不無疎漏之失,從重推考,何如?上曰,依爲之。擧條寅明曰,各宮房之有圖署,必是行用於本宮所屬者,而近來圖署,或變爲烙印,不但用之於本宮所屬,而亦或用之於私商物件,此必有勒買强奪之弊。此後則一切禁斷,隨現重勘事,定式,何如?宗玉曰,臣在秋曹時,廟堂使之査報,故所謂烙印板子,取來摘奸,則此不過私標,且聞宮家,亦或有之矣。廟堂旣已置之,則今不必指摘陳達,而但此私標,用之於自家板子則可也。而商板到泊之後,都執烙印,使不得發賣者有之云,此則各別痛禁宜矣。上曰,所達然矣。此後更有如此之弊,則以制書有違律,照處,可也。擧條宗伋曰,卽今國用不足之中,兼之以北關移劃太多,無以支用,自賑廳,當有移送之物,卽令移送好矣。寅明曰,戶曹經用,固知難支,而卽今賑廳,若盡出一萬石,則亦無以成樣,自宣惠廳待秋捧,以海西詳定米,移送好矣。宗伋曰,京倉捧上之時,耗縮甚多,如五千石,則縮者百餘碩,以此磨鍊移送好矣。上曰,此則有司之臣,當於捧納時,毋使耗縮,而至煩上請,推考,可也。擧條宗玉曰,海西新爲詳定,所捧姑未知其爲幾何,則徑以一萬石,直捧擧條似難矣。寅明曰,此亦然矣,當於後日,更爲陳達矣。上曰,後日更爲參酌陳達,可也。宗伋曰,平安道稅太,待秋輸納事,旣有定奪矣。若不申飭,則必將延拖,風高前輸送之意,更爲申飭,何如?上曰,依爲之。擧條寅明曰,朝廷之上,貴在禮讓,而頃日權賮之與鄭俊一相較也,本事不至大段。而至以空桑之說,登諸疏章,士夫口業,決不當如此。其在敦風化崇禮讓之道,宜嚴懲勵,不可以事過而置之。前掌令權賮,削職宜矣。上曰,依爲之。擧條寅明曰,崔成大曾爲江原都事,以親病呈狀罷黜矣。今番歲抄時,未蒙敍用,此等循例應敍者,見漏於今番歲抄,恐爲點下時漏落之致。未知此外,有何如此之事,而不可續續陳請。令該曹如此之類,抄出書入,以爲一體收敍之地,似好矣。上曰,此則明是落漏矣。崔成大敍用,此後或有如此者,則自吏曹直爲付標以入,可也。擧條在魯曰,訓將,以金吾兼任引嫌,而旣遞其職之後,備局坐起,連爲懸病,御將旣受命召之後,一向引入,不赴備坐,此兩人從重推考,以備堂牌招,何如?上曰,頃日以爲,今雖濟濟,而後每如是,何可必云矣。今日則可謂寒心矣,無故不參人竝推考。武將事體尤別,訓御兩將竝從重推考,以備堂牌招,可也。擧條寅明曰,武臣別薦,臣亦知其有弊。而明知其習於兵書,有才勇且善射,故敢此仰達矣。前承旨李重庚之子進士章吾,勇力絶人,眞將才也。小臣則不見其面,而聞其相貌甚好,眞所謂福將云矣。上曰,予於潛邸時見之,此其兒名榮福者耶?此則勸武之外,無他道矣。宗玉曰,柳葉箭,能射三十云矣。寅明曰,先爲申飭兵曹,使之收用好矣。上曰,予欲召見,軍門若有窠闕,則卽爲差帖之意。承旨出去後,分付,可也。李翊漢於李重庚,爲何耶?宗玉曰,乃其四寸大父也。上曰,曾爲京畿水使矣。李重庚則爲人頗精,而其子乃如此耶?其先有爲武者耶?宗玉曰,有以武官,至兵曹參判者矣。寅明曰,如金泰衍,臣嘗別薦,而僅止水原府使,誠可惜矣。上曰,予於辛丑年,得見其面,以爲深沈有局量,眞將才矣,可惜可惜,不用之非矣。寅明曰,具聖弼·李景琦,皆爲別薦,而李景琦則直以武臣用之,具聖弼則如軍門千摠,亦嘗不爲,故難於調用云矣。宗玉曰,小臣待罪銓曹時,大臣以判決事差擬之意言之,而此與左右尹工參等職有異。武不能爲南,南不能爲文,旣已將薦,則格例豈可爲之乎?在魯曰,古則無將任,故參判·參議皆爲之,備局堂上,亦皆以武弁爲之矣。此何必格例乎?上曰,如京兆堂上及判決事,則非僧非俗,亦似怪異矣。寅明曰,大體固當別爲調用,而殆如譏弄,別薦誠無其效矣。在魯曰,嶺伯遭彈之後,必遞爲期云,事勢亦固然矣。卽今夫馬留滯,亦甚可悶。宜有變通之道矣。上曰,其言則固知其過,而所達如此,今姑許遞,可也。在魯曰,卽今府使朴聖輅,亦以治績有名。而朴師昌旣遞嶺伯,則還任襄陽,以責成效,似好矣。上曰,依爲之。榻敎上曰,聞嶺伯酬應甚多,苟難堪當云。未知可以代此者耶?寅明曰,如尹得和·金尙魯·金尙星,皆可爲之矣。上曰,尹得和則已衰矣。金尙魯·金尙星皆好。而纔遞東藩之人,豈可復爲之也。寅明曰,臣於朴師昌事,有嘅然者。人見各自不同,如以此人,不善治爲言則猶可,而今乃曰未經淸塗,此將爲無窮之弊矣。古則監司與名官,各爲一岐,今則一經名官,無所拘礙,苟未經極選,則雖有才者,人多拘之,此爲痼弊矣。上曰,所達是矣。然銓曹,豈以趙擎之言爲法耶?朴師昌曾經承旨,承旨豈非淸塗耶?因淸塗之說,有可問者矣。親祭執事,曾經侍從者,則雖方爲兵郞,亦爲之耶?寅明曰,然矣。上曰,吏郞欲同之於該司郞廳矣,今番執事,二吏郞爲之,予意則欲抑之矣。今聞兵郞亦爲云,此則無妨。而吏郞名重則權重,吏郞翰林,將來則又將重矣。兵郞禁漏官未入之前,必來待政院,而軍號旣納之後,呼聲不絶。吏郞不爲待令故也。名官如是,諺所謂還念佛也。在魯曰,卽今吏郞之弊,非在名重,乃在驟陞也。上曰,何耶?寅明曰,古則稀罕,故名官爲此所阻,有十年不得陞者矣。今則一番輪差,非久當皆陞矣。上曰,十五朔者,以行公計之耶?應洙曰,自始除日計之,而實仕只六十日,其後雖在他職,亦計朔矣。上曰,承旨做度,有削做之規,而吏郞十五朔之制則太易矣。陞品職備擬,而未受點者,亦不得復爲吏郞耶?應洙曰,此則復爲之矣。若魯曰,臣亦以吏郞陞品備擬之後,連爲行公矣。上曰,頃亦言之,而兩司通擬,未知何如耶?在魯曰,吏郞自與兵郞有異,而今以兩司通擬,則其中將擇人如古者,銓郞薦豈不尤重耶?應洙曰,吏郞今則賤矣。而若於兩司中擇差,則躁競又必生矣。上曰,翰林每以兼春秋代入。頃以此事,推考承宣,而吏郞亦以預差苟充,則亦可慮矣。寅明曰,臣所慮者非此也。卽今通淸者,近數百人,此難一時盡差,勢將有先後,必有躁競之弊矣?上曰,諸臣之意,何如?宗伋曰,通擬兩司,則似當擇人,豈不有弊耶。宗玉曰,祖宗朝則玉堂之前,多爲銓郞,此豈不可,而但此爲玉堂階梯,必有奔競者矣。上曰,若不擇選,則似無爭者矣。宗玉曰,天曹郞官,豈可不擇耶?然法在得人,吏判若得人,則豈以奔競,有所撓動,而但法不可數改,未知何如也?權重之弊則必無之矣。上曰,予意則欲如兵郞矣。若魯曰,官方何可使賤耶?吏郞今無其權,如此好矣。兩司通擬,則必有無窮之弊矣。尙星曰,變通銓郞之意,欲革名官秉權之弊也。今旣無其權,而又以兩司通擬,則必有弊矣。上曰,古則吏郞無入直之事,都政後自爲陞品,予嘗使不得陞,而其時只假郞廳行公,今雖不擇,豈不愈於假郞耶?應洙曰,玉堂則不以吏郞增光,而兩司則將與玉堂同列,豈無躁競之弊耶?今則玉堂之人,以吏郞爲苦役厭避矣。上曰,苦役何必有躁競之弊耶?宗玉曰,自上何以盡燭物情耶?吏郞雖賤,名則自如。不得爲名宦之人,一經吏郞,則子孫將以其蔭爲名宦,豈不爭之耶?若魯曰,若以典籍直講之人爲之,則似不爭之,而兩司通擬,則必有此弊矣。上曰,以直講典籍之類爲之似好耶?若魯曰,然則玉堂之人,必不爲此職,亦有弊矣。上曰,予之初意,不欲以玉堂爲之,只欲如兵郞矣。頃聞南泰齊·尹光毅之言,以爲將來必有權重之弊云矣。僉曰,必無此慮矣。應洙曰,南泰齊·尹光毅,皆未經吏郞,故不知裏面事而如此矣。宗玉曰,兩人以傍觀,不無不快之意,或疑其有權,有此言矣。寅明曰,二人之言以爲,自前弘錄,南少亦或爲之。而今則玉堂,皆爲吏郞,此後弘錄,異己者必不得見參云矣。上曰,卽今吏郞,亦有驕重之弊耶?應洙曰,曺命敬以吏郞入直時,連遭服制,而未得出去,臣之子病重而直次,故乘轎就直,今則無異於假郞矣。第次次陞品事,當初旣有定式,而若盡陞之後,新錄不得速完,則吏郞將無其人,如此則末梢五六人,雖已仕滿,勢不得陞品,以待新錄似宜。且吏郞,旣以玉堂中輪差,則玉堂出入之人,其無數矣。此後則雖有陞敍者,必爲消詳,待僚議歸一後,勿許種種陞品。雖仕滿當陞者,勿許一朔內疊陞,雖仕後陞品者,以除授後肅謝日爲先後。此若相同,則以公座簿實仕日計之事,已爲講定於廟堂,以此定式施行,何如?上曰,然矣,只以五六人爲限,則人之事故,有未可知。直以八人爲限,不得陞品事,定式施行,可也。應洙曰,贓吏薦主,現告事,命下。而當先抄贓吏然後,可以薦主現告矣。只以吏曹歲抄文書,其本罪所犯輕重,難以區別。似當自金吾考出,當初文案,移送本曹後,可以擧行矣。在魯曰,曾前薦主現告,已經勘處者外,庚申以後,未得擧行云。當自庚申以後,考出現告矣。上曰,庚申以後現告,可也。在魯曰,令金吾,只考庚申以後文案,移送吏曹,以爲擧行之地宜矣。上曰,依爲之。以他事禁錮者,當初薦擧,亦非矣。而今番下敎,只爲貪贓一事,則只當以此擧行矣。若有年久而禁錮已解者,則便是皮不存之毛。其時吏曹堂上之不卽論罪薦主者,自政院詳査,從重推考,可也。擧條,應洙曰,臣以樂院簫事,有所稟達者矣。社稷親祭時,旣已用之,則皇壇及他處祭祀,亦當依樂學軌範圖式用之乎?上曰,雅樂外俗樂,則不必用之,皇壇祭祀時及他處,亦依樂學軌範爲之,可也。擧條若魯曰,德興大院君祠宇,致祭事,命下矣。昌嬪祠宇,亦爲一體致祭乎?上曰,一體致祭,可也。擧條若魯曰,光城府院君家致祭事,命下。而訪問本家,則本第在社稷洞,而子孫近甚窮敗,不能保存,貰買其第,而奉祠宇,流寓於懷德地云。故昨以此意,草記仰稟矣。上曰,國舅祠宇,至於落鄕,誠爲可惻。其令該曹各別顧助,使之上來。致祭一款,姑置之,可也。擧條若魯曰,社稷齋室,每於還宮後,有上直官入處之敎然後,始得入處。故昨因本署報狀,草記仰稟矣。上曰,已下敎,而承旨不能擧行矣。當該承旨,推考,可也。擧條,命敬曰,卽今玉堂,多有在外者,除拜已久,尙不上來,自政院催促,何如?上曰,依爲之。榻敎世璡曰,頃日親臨受誓戒時,監察有拿處之命,故方在拿囚中。而其時執事,亦皆蒙放,且聞監察,亦非其罪云。故敢此仰達矣。上曰,竝放送,可也。榻敎諸臣遂以次退出,日傾午矣。
乾隆七年壬戌八月初五日未時。上御熙政堂。承旨一員,吏曹判書入侍時,右副承旨兪健基,吏曹判書閔應洙,假注書權崇,記事官閔百昌·兪彦好。上曰,今番賑廳各人,欲爲論賞,故命召吏判矣。承旨書之。傳曰,監官前萬戶全養曾,敎鍊官曺聖台,前萬戶李日萬,竝加資僉使除授。前萬戶廉德謙,曾於癸丑,旣行監官,今又首尾勤苦,加資僉使,待闕除授監官。別武士朴繼益,敎鍊官金萬鎰,軍官金潤漢,前權管姜尙熙竝加資邊將除授。別武士吳世綱加資。哨官朴泰錫,日雖不准,以王事身故,可尙可惻,特爲加資。敎鍊官梁得河,閑良朴世柱邊將除授。敎鍊官張漢柱上弦弓一張賜給。救療官前僉正崔翊瑞,令本衙門高品付料。前主簿李德澤右職陞敍。敎鍊官鄭壽崗兒馬一匹賜給。算員林逸儒上弦弓一張賜給。員役以下煮粥僧,令本廳考例施賞。上曰,賞無冤耶?應洙曰,無冤濫者矣。上曰,承旨又書之。傳曰,趙擎之事,何甚關緊,處置起鬧,可謂寒心。今則旣已處置下敎,亦下趙擎之遞差,非特院臣之處置,卽予欲爲處分者也。事旣了矣,頃者下敎之後,爲今臣子者,何敢更惹其事。而今洪得厚之爲彼抑此,敢售私意,可謂無嚴。彼曰挾雜,此曰挾雜,而彼請遞差,此請遞差,互曰挾雜,互請遞差,將無止泊。因一微事,將至幾倍惹鬧,豈有是理哉?況南惠老雖曰不公,請遞足矣。又何加律,若此不已,互相務勝,將至投畀矣。不體其君之苦心,齗齗微事,亦何道理。以挾雜其斥惠老,政謂自道也。豈敢此等習,登奏其君乎?極涉駭也。掌令洪得厚遞差。上曰,洪得厚比趙擎,稍似過之,而不必別爲處分,故如是矣。上又命中官,傳與賑恤。書啓。上曰,中官於榻前傳授承旨之際,例在門限之外。而今則一內一外,有違常規,當該中官,從重推考,可也。擧條應洙曰,本曹參判元景夏,頃日則實病亦甚難强,故不得爲催促之請矣。今則實病亦已差歇,大政一向遲滯可悶,故敢此仰達矣。上曰,唯。仍命承書書傳敎。傳曰,大政豈可一向遲滯?申飭銓曹,今月內擧行。參判元景夏,其所撕捱,極涉過矣,從重推考,牌招察任。應洙先爲退出。上曰,玉堂持召對冊入侍事,注書出去傳敎,可也。臣崇承命去,與校理曺命敬,持資治通鑑漢明帝記,同入卽席。上曰,玉堂讀之。命敬讀,自永平四年,至終編。上曰,承旨讀之。健基讀,自建初元年,至務於寬厚。上曰,注書讀之。崇讀,自酒泉太守,至每依寬厚云。上曰,上番翰林讀之。百昌讀,自三年春,至超之兄也。上曰,下番翰林讀之。彦好讀,自五年春,至終編。上曰,注書出去,李章吾何軍門付職與否,知之可也。臣崇,承命出去還入,以李章吾都監別軍官傳令之意仰達。命敬曰,此篇別無文義之可以敷達者矣。上曰,然矣。遂掩卷。命敬曰,卽今下番闕直,事甚未安。副修撰徐命臣,一向撕捱,自上督出則好矣。上曰,豈可如此?卽爲牌招入直,可也。遂以次退出。日已昏矣。
上在昌德宮。停常參·經筵。
自巳時至未時,日暈。
下直,義州府尹洪啓裕。
兪健基啓曰,憲府連日監察茶時,事甚未安。諫院處置,已過累日,尙不擧行。兩司除在外·試所進去外,大司諫任珽,獻納金漢喆,持平朴成玉,竝卽牌招,何如?傳曰,允。
又啓曰,大司憲趙錫命,武一所監試官進,執義南泰齊,牌不進傳旨未下,掌令李彙恒在外,一員未差,持平曺允濟,武二所監試官進,朴成玉陳疏入啓。今日以監察茶時之意,敢啓。傳曰,知道。
又啓曰,判義禁申思喆,連日違召,尙不出肅,事甚未安。卽爲牌招察任,何如?傳曰,允。
又啓曰,卽伏見楊州推考敬差官柳萬樞啓本,則莫重奏御文書,如是油染,推考警責,何如?傳曰,允。
李益炡啓曰,吏曹參判元景夏,昨日特敎牌招之下,不爲膺命,事甚未安。卽爲牌招察任,何如?傳曰,允。
又以弘文館言啓曰,本館下番,連日闕直,事體未安。副校理李天輔,旣有只推之命,更卽牌招,以爲姑降入直之地,何如?傳曰,允。
又以侍講院言啓曰,本院新除授文學李渭輔,自鄕上來云。卽爲牌招察任。進善朴弼傅,時在京畿楊州地,書筵入番事緊,斯速乘馹上來事,下諭,何如?傳曰,允。
又以承文院官員,以都提調意啓曰,院製述官李喜謙外任代,前縣令朴道郁差下。付軍職冠帶常仕,何如?傳曰,允。
李世璡,以兵曹言啓曰,武藝別監丁道昌,內中日試才時,鳥銃無間連三次三發三中,似當依定奪,直赴殿試,三次所授賜馬之帖,亦當依例一倂還收。而係干恩典,自下不敢擅便,上裁,何如?傳曰,依允,直赴殿試。
敎江原監司趙明謙書。王若曰,關東貽凋瘵之嘆,政急懷撫之策,廷中簡屛翰之寄,庸畀保釐之權。豈無他外庸之才,無如卿內蘊之美。惟卿,風儀凝重,識慮周詳。宏猷偉器之早成,優優有遠大之相,華貫榮塗之遍歷,恂恂無進取之心。操身則遵故家之矩繩,深服詩禮之訓,持論則嘅同朝之戈戟,不喜矯激之言。蓋其天稟之寬和,所以時望之藹蔚。登瀛選而秉銓管,品藻公明,自喉司而長薇垣,論議剴切。文識迥透,經幄多啓沃之功,政事旁通,州府著撫摩之效。向者嶺節之移授,可見僉諧,惜乎臺抨之橫加,未卒藩事。思欲中外之歷試,故勤前後之褒嘉。散蹤久屛於郊坰,卿固安於斂避,利器宜別於盤錯,予不替於眷知。惟其望卿也深,必欲得君之重。眷惟江原一路,實惟濊貊舊墟。舟楫接雕題之邦,東臨滄海,道里控靺鞨之域,北通咸關。其民習則呰窳,而無水漕陸輓之勞,其土品則鹵磽,而有産薄賦重之嘆。祗緣魯饑之荐深,重以周癘之荐仍。札瘥未蘇,繭絲保障之俱廢,賙賑甫畢,溝壑顚連之可哀。非才望之素著,疇膺綏輯之責,苟撫收之或失,難紓宵旰之憂。豈以今歲之稍登,暫弛勞勤之念,譬如大病之少愈,宜愼調養之方。多艱有甚於曩時,共理思藉於熟手。玆授卿以守江原道觀察使兼兵馬水軍節度使巡察使。卿其祗承寵命,勉展弘猷。氷檗澡身,一如月城之舊政,棠茇播詠,宜倣嶺藩之前規。振乏濟窮,固宜區畫之詳審,奬廉糾汚,亦須黜陟之嚴明。凡諸稟裁,自有典憲。於戲,孟陽之遊山飮酒,卿豈或有?范滂之攬轡登車,予所加勉。瞻宸極之不遠,庶慰北拱之誠,期王化之普沾,俾寬東顧之慮。故玆敎示,想宜知悉。知製敎尹汲製進
上在昌德宮。停常參·經筵。
下直,仁川府使金漢昌,釜山僉使李時馨。
兪健基啓曰,大司憲趙錫命,一所監試官進去,執義南泰齊牌不進傳旨未下,掌令李彙恒在外,一員未差,持平曺允濟二所監試官進去,朴成玉陳疏未下。今日以監察茶時之意,敢啓。傳曰,知道。
李世璡,以都摠府言啓〈曰〉,副摠管成殷錫,以訓鍊都監馬兵別將,馬兵等點考事,洗馬場晝仕出去之意,敢啓。傳曰,知道。
南泰溫啓曰,吏曹參判元景夏,特敎之下,連違召牌,事體未安。卽爲牌招察任,何如?傳曰,允。
備忘記,傳于李世璡曰,今下弓矢,釜山僉使李時馨處,給送。
傳于南泰溫曰,禮房承旨南泰溫,使之入侍,而如已出去,牌招來待入侍。
吏曹口傳政事,掌樂正單李延德。
傳于南泰溫曰,此時春坊官員,不可不備員,上番闕直代,卽爲牌招入直,闕員待開門,政官牌招開政。
備忘記,傳于南泰溫曰,居首檢閱閔百昌,豹皮一領,之次副校理李天輔,虎皮一領,假注書朴師訥,紙三卷筆五枝墨三笏,都承旨李益炡,右承旨南泰溫,右副承旨兪健基,同副承旨洪象漢,副校理曺命敬,檢閱趙雲逵,各紙二卷筆三枝墨二笏,左承旨柳綏,右副承旨李世璡,修撰李昌誼,假注書權崇,各紙一卷筆三枝墨一笏賜給。
又傳曰,和進詩有所重,留中。
以副校理李天輔牌不進禁推傳旨,傳于南泰溫曰,推考傳旨捧入。
洪象漢,以兵曹言啓曰,在前陵幸時,訓局軍兵則屬前廂,禁御兩營中一營則留都,一營則屬後廂矣,今番則禁御兩營軍兵停番,故訓局軍兵。當爲前後廂,分半侍衛,而依戊寅年健元陵行幸時例,訓局軍兵,分屬前後廂事,節目中磨鍊之意,敢啓。傳曰,知道。
南泰溫,以禮曹言啓曰,今八月初九日,靖陵陵上石物塗灰修改,同月初十日,宣陵大王陵上石物塗灰,王后陵上莎草修補時,本曹堂上郞廳,當爲分進。而此時畿邑廚傳之弊,不可不念,自前如此之時,例有兼進之規。今亦依例兼進,而郞廳則宣陵·王后陵上莎草修補事,旣已出去,仍爲兼察,何如?傳曰,允。
以公洪兵使狀啓,淸州牧居幼學申君喜等,爲虎囕死事,傳于南泰溫曰,囕死人等,令本道恤典擧行。
洪象漢,以戶曹言啓曰,依傳敎,右議政趙顯命,去三月四月五月六月七月今八月合六朔祿俸,令倉官更爲輸送于本家。則以爲,雖已撤單,未肅命行公之前,不當冒受常祿云。祿俸又不領受,何以爲之?敢稟。傳曰,令倉〈官〉更爲輸送。
又以義禁府言啓曰,黃海水使洪元益,拿問處之事,傳旨啓下矣。洪元益時在任所,依例發遣府都事,交代後拿來,何如?傳曰,允。
又以訓鍊都監言啓曰,新造旗麾祭,今月初八日子時,神武後放砲大吹打設行之意,敢啓。傳曰,知道。
兵曹判書朴文秀疏曰,伏以臣,日前趨承嚴命,出於萬萬迫不得已,而自失所守,心內愧恧,若撻于市矣。此際得見掌令洪得厚之疏,其疏中嚴邊禁三字,與前臺疏所謂國家羞恥不可使聞等說,一般言議。臣之懍惕,當如何哉?然竊伏念得厚疏語,毋論當否,職是臺官,書陳所懷,終不賜批,遽命還給,此決非聖世優容臺閣,洞開言路之道。而若溯其源,事由於臣矣。臣之本來情勢,危蹙姑捨之,其不安于心,實有甚於前矣。今何可晏然冒據於還仍之職,不思所以自處之義乎?玆具短章,略暴危懇,乞卽鐫遞臣職,以謝臺議,千萬幸甚。臣無任屛營祈懇之至,謹昧死以聞。答曰,省疏具悉。旣面諭,何復撕捱。卿其勿辭,其卽行公。
平安監司趙觀彬疏曰,伏以臣分宜丘壑,跡妨班聯,旣請浴溫之暇,便有耕寒之願。而猶復未忍便訣,因循遲徊。且被喪病牽挽,滾到半年,只自撫私心而惕餘景矣。此際西藩寵命,又辱於負病坏蟄之身,臣誠驚惑悶蹙,殆不知所出也。臣於向年,猥叨是任,據義力辭,終至譴罷而後已。惟臣本情,已宜上下之諒悉,而又復再煩廟薦,隨加恩點,有若非臣莫可者然。無亦臣誠薄命窮,其將招大災速大戾,而有此料外誤恩耶?人器之不稱,情跡之難冒,旣罄於從前控免之章,伏想聰聽,亦必記有之矣。今不須更費支蔓,徒事架疊。而若其有百難便,無一可强,必遞之勢,前後無異者,則不啻較然明甚矣。雖以本道事勢言之,當此飢癘荐酷,軍民俱困之日,凡係講究接濟之責,宜須通敏諳熟之才。而乃以如臣拙措大,擧而畀之,曾不疑難,此豈聖朝爲官擇人之規也?況秋務方急,發巡宜早,今若未卽遞改,以貽瘝廢,則其爲嗣歲之害,一道之弊,將有不可勝言者矣。以我聖上,至誠憂民,猶已飢溺之意。如或念及於此,則宜不待臣之一二言,而卽許解免,如終朝之褫鞶矣。玆敢急治短疏,仰請處分,至若憂哀添病,不謀朝夕之狀,亦未暇贅煩。伏乞聖慈,察臣所辭,非出例讓,亟命鐫改,回授無故可堪之人,以幸公私焉。臣無任惶隕懇迫之至。謹昧死以聞。答曰,省疏具悉。卿其勿辭。速往欽哉。
判尹具聖任疏曰,伏以臣於昨日,猝患暑癨,未能進參於次對。特下問備,嚴召繼降。臣惶悚無地,强策病軀,趨進闕外。此際京兆寵擢之命,遽出於千萬意外。臣誠驚惶,罔知所措。臣之前後所踐履,何莫非匪據,而今此新授職名,尤萬萬不當。揣量才分,實無堪勝之望,冒陳遜牘,竟未徹聽。不避違慢,復事瀆擾,臣罪至此,益無所逃。夫武臣之位登八座者,間或有之,而必待積久儲望,望實俱隆然後,始乃晉秩。如臣之無才無能,年少歷淺,而驟致卿班者,曾未前聞。雖殿下過加眷注,必欲擢用,其於物情之駭異,名器之玷汚何哉?況此詞訟劇地,類非聰敏過人,聽斷如流者,莫宜居之。以臣鈍滯,其果能左應一營之機務,右酬丘山之牒訴乎?使臣而擔此兩任,是一蚊負二山也。其僨誤國事,將不可勝言。此豈細憂也哉?臣雖欲貪榮冒進,在聖朝重官方之道,其可任其苟充,以貽搢紳之羞恥乎?臣之如是力辭,實非例讓。伏乞天地父母,愍臣踰分之憂,察臣由衷之懇,亟收成命,回授他人,以安私義,以重公器,不勝幸甚。臣無任屛營祈懇之至。謹昧死以聞。答曰,省疏具悉。陞擢例授,卿勿過辭行公。
吏曹參判元景夏疏曰,伏以臣一疾沈昏,殆至浹月,凡於非毁誚罵之至,臣則邈然不知而不聞。近幸病勢稍入生路,而始得見前正言李衡萬之疏,誠咄咄怪事。未知衡萬恨臣者何事?而齮齕四朔,猶不自止耶?渠果與臣嘗善,則若是操臣,或非其心,而有不獲已者歟。當初臣之講官承牌,本非大戾,且臣於渠疏,亦嘗遜辭以謝。更有何故,而一疏再疏,操切凌藉,無復餘地。至若擧措郞當之斥,忽變爲放沒廉恥之案,又是別套。臣不索言,以傷忠厚。而夫以衡萬之美容華辭,榮進素定,今乃操戈前茅,不知自惜,臣竊爲衡萬憂之。自庚申十一月以後,臣爲金漢喆之所毒螫者屢矣。臣素知漢喆,非傾陷朋舊之人,而前後作用,判若別人,抑非其本心歟?或奏或疏,精神所注,惟在驚動天聽。而若夫今疏,則指意尤深,令人惶怖。彼以滌心改圖戒臣,而臣性本疎直,惟知一心事君而已。世固有隨時低仰,百億化身者,此眞所謂滌心改圖,而臣未學其術也。其曰追念臣言,與向日禍人家國之說,同一口氣。伏惟日月赫臨,臣何敢自辨乎?臣自遭罔極之誣,呼父呼天,卽是流涕疾痛之辭,而漢喆則曰自恃氣勢,臣誠骨驚心慄,寧欲無生。人臣以氣勢使人,莫敢誰何?此其罪何如也。臣果若漢喆之言,則萬戮尙輕。苟或漢喆,白地構誣,則不但世有公案,明主在上,其誰欺乎?夫招朋引類,主張言議,噓焰生浪,簸撼一世者,固可謂氣勢。而如臣弱植,孑然孤立,踐踏無忌,鋒鏑四至,方且怖畏之不暇,寧有氣勢之可言也哉?尤可怪者,忽以擧措光景等字,怳惚說去,或謂之不滿一哂,或謂之何足深責,半吐半呑,閃忽莫測,此又何套也?竊觀近日章疏,自有一種傳授。而彼曰因機,此曰乘機,迭相唱和,漸漬如水,其流害,安知不至於滔漫乎?此臣所以仰屋長吁者也。嗚呼,臣愚騃不肖,徒知一腔苦血,可質天地鬼神。而反昧彈射,已隨於後,是臣滄浪,尙誰咎哉?顧臣情地危蹙,冒出無路,特敎申飭之下,屢違嚴召,臣尤死罪。伏乞天地父母,曲垂矜憐,早賜斥退,俾臣屛伏丘壑,以保危蹤,以避駭機,不勝萬幸。臣無任屛營祈懇之至。謹昧死以聞。答曰,省疏具悉。卿其勿辭察職。
文學李渭輔疏曰,伏以臣於昨年夏,忝叨是職,累登書筵,仰瞻睿質,親聆英聲,自不勝愛敬慕悅。至今追思,魂夢耿結。向者季春,禮擧齒胄,伏聞多士傳說,則周旋拜揖之節,無不中規,誦讀討論之音,聳動群聽。臣尤不任喜躍頌祝之誠。瞻望泮宮,只自延頸。卽於屛蟄郊坰之日,伏聞新除特降,宿趼復畀,臣聞命感惶,不敢偃息自便。昨纔來伏私次,而今玆甄收之命,可以仰認抆拭之恩,欲洗釁累之身,臣不勝惝怳感激。叨謝洪造,是臣義分之所當然,重侍离筵,尤臣區區誠忱。而回思向來所遭,惶駭慙恧,決不可復玷班行。而其時事實,有不得不一番申暴者,惟聖明鑑燭焉。臣於昨歲,待罪畿幕,奉職無狀,以臣狀罷果川前縣監金壽煃事,至於大臣之筵奏請罪。臣得伏見伊日擧條,則大臣有曰,聞承宣之言,日前某以金壽煃事狀罷,而或言文書雜亂,或言接待不謹,有若出於私怒,而非有端的執罪之端。何承宣之不諒事面,而脅持臣至此耶?臣雖疲劣,豈與壽煃輩,有所私好惡也。旣云私怒,則承宣何由知之,此不過壽煃飾辭搆捏,而偏信其言,容易爲說於大臣,至煩天聽。其護醫人地則曲且盡,而待同朝則太薄,臣竊慨然也。大臣又云,政院以都事災傷差錯外,不得狀罷守令,不捧其啓,某又復追行踏驗,而有此狀聞。雖未知本事如何,而都事前後狀啓如此,金壽煃宜令罷職,都事擧措怪駭,亦宜罷職。災錯外不得狀罷,是果金石之典,則昔者宋敎明之以畿都檢田也,何爲而龍仁縣令韓顯謩之病重而罷黜?驪州牧使金相璧之文書遲報而狀罷之?此非端的執罪,又非災錯,而其時承宣,何爲無一辭捧入耶?豈昔之承宣,全昧事體,而今之承宣,獨明典例耶?良可異也。大臣之責臣以駭擧者,未知指何端,而若指非災錯而狀罷,則抑大臣驟聞承宣之言,不及思敎明前例而然耶?如已追行踏驗而爲非,則前狀旣却,了事無期。而遍審之路,適過壽煃偸災處,執罪狀聞,仍以勿拘署,各別擇之意,尾附狀末。而此亦敎明之例,承宣又却之。前則承宣以不以災錯,而却臣之啓本,後則大臣以追行踏驗,而責臣之駭擧。臣則無往而非罪,臣誠莫究端倪也。噫,臣雖至無似,朝家旣畀臣以一路田政,顧其責不輕而重。論一頑濫偸結之守令,而承宣費心力而庇護之不已,再却狀本,末又搆毁於大臣,筵奏而兩罪之。臣身之狼狽,固不足恤,而此路一開,後弊無窮,將未知幾箇奸濫之吏,圖逐幾箇檢田之臣。三百年上下官體統,緣臣而掃地盡矣。臣誠爲朝廷痛惜之。伊時聖敎,極其嚴峻,愧悚恒切,每一念之,覓死不得。傳曰,鄙夫不可與事君。古人羞與鄙夫而事君,則臣將何以藉手而事君,抗顔而就列也哉?雖執鞭抱關之役,猶可逡巡。矧玆宮僚淸顯之班,豈可諉之以宿踐,而揚揚冒當,益其罪羞同列乎?從今以往,一切榮塗,是臣抵死自劃,而聖明亦必照燭而體恕之矣。玆於召牌之下,不敢坐違,謹此隨詣於九閽之外。而情危跡窮,悉暴懇迫之私,自外徑還。伏乞天地父母,特軫畸孤之蹤,俯諒肝膈之懇,特命鐫削臣新授職名。仍令選部,永刊臣姓名於朝籍,以靖私義,以快人心,臣無任屛營祈祝之至。謹昧死以聞。答曰,省疏具悉。爾其勿辭察職。
持平朴成玉疏曰,伏以臣嶺外賤品,千萬夢寐之外,忽伏承柏府恩命。除書遠降,馹召繼下,蓽圭榮生,閭里聳觀。臣誠驚惶感激,靡所容措,含恩畏義,不敢退伏。已於五月旬後,致身輦轂之下。而顧念臺閣,卽人主耳目之所寄,國家紀綱之所關,其責任不輕。雖使氣質方剛,言議峻整者處之,猶懼不稱其職。況臣生長下土,性愚而識蔑,尋常點檢,萬無一肖,倖竊科第,潦倒冗職,不過爲祿仕計耳。今於見叨之職,亦豈臣始慮之所及哉?且中年流落,屛伏窮鄕,凡於時政之得失,生民之利害,便一聾聵。雖欲開一喙論一事,粗效一日之責,以少答天地之洪造,而如聾聵何哉?古人曰,人豈不自知。臣雖無似,自知則明。臺閣非嘗試之地,名器非冒竊之物,如使臣饕榮慕祿,心知其不可,而猶且淟涊承膺,則是先自欺也。世豈有先欺其心,而可以事君父者哉?玆於天牌之下,不敢坐違。謹此隨詣,控章自列。伏乞聖慈,亟賜鐫遞,以重臺選,以靖私分,不勝萬幸。臣旣不以臺臣自處,不敢贅及他說。而一日未遞之前,不容無一日之言。玆將芻蕘之說,仰浼崇高之聽。惟聖明澄省焉。臣聞天下事,有本有末。夫以四海之廣,萬機之煩,而制在人主之一心,賞不偏及,威不偏加。而凡有施措,罔不從心者,大本正故也。肆惟古先喆王,莫不如意於本原之工,兢兢業業,罔敢或忽,雖事爲酬應,端緖無窮。而吾所以應之者,鑑空衡平,無所繫着。不以喜怒將之,好惡加焉。事至而順應,物去而不留。及其符驗之著於外,則朝廷正焉,綱紀立焉,生民賴焉。所謂操約施博,務簡御煩,而君道於是焉盡矣。世之談當世之務者,或急於一切之利害,多以是爲不切於事情而諱之者。然從古人臣之以言爲謨者,其進於君也,舍是無以藉手。今臣雖欲避而不言,有不可得者矣。伏覩殿下臨御以後,無興作之費,聲樂之好,奇巧之玩,至誠救治,錦玉靡寧。恤民祛黨之心,數十年如一日,而迄無眞實功效,可以副聖意之萬一,而慰群生之望者。近來朝著之不靖,紀綱之墜廢,民生之困極,垂象之告警,凡衰徵亂兆,無一不有。而至於今年飢癘,實往牒所罕見者,臣竊寒心焉。嗚呼,願治之主不世出。有君如此,而在下者,無以奉承德意,獨使至尊,憂勤於上,而惠化壅於下,此實群臣之罪。然臣愚死罪,自聖上言之,不可盡諉之群下也。竊恐殿下,所以端本出治之道,或有微遜於古聖王,而致其然歟。大抵七情之中,先言喜怒。蓋人情之易發而難制者喜怒,而二者之中,惟怒爲甚。故一有過中,爲害最大。在凡人猶然,況以一身而爲一國群生之主者乎?夫以聖上建極之心,向日以來,屢有激惱過中之擧。臣固知聖上痛惡時象,憂傷國事,致得如此。而大聖人胸中,豈容有些子不克處,而任其氣機之發乎?噫,旣往之失,方來之戒。從今以往,凡事物之過乎前者,雖或有不槪於聖心,且將本事,閣置一邊,徐觀其理而應之,以物付物,我無與焉。則聖人致中和之道,豈外是哉?伏聞向者殿下臨講心經,繼又伏見二十韻御製,三復莊誦,深味其意,則有以窺聖上感發於是經,而眞箇有得寸處也。大哉王言,國人傳誦。而殿下又於魯語中,拈出要訣,鐫爲金石之訓,以諭戒諸生,此實諸生之所感發警動處。而賢關之中,風習依舊,比而不周之習,愈往愈甚,亦豈非聖上平平蕩蕩之道,猶有所未盡,而不能孚感於臣庶耶?亦願聖上,勿以專責諸生,而有以反省焉。嗚呼,殿下一身,外爲臣民之表準,內爲元良之儀則,今日之建中建極,非獨爲殿下一時治化之盛而已,實萬世燕翼之謨也。伏聞春宮邸下,天表夙成,睿質生知,八路延頸,群生係望,此宗社無疆之福也。雖然生質雖美,待學而成,志慮未定。惟其所導,且帝王之學,與韋布不同,其爲敎,不在於句讀記誦詞章筆札之間也。殿下於元良,兼父師之道焉。敎之當自聖躬始,凡於一動一靜,一語一默,一事一爲之間,各循天理之則,使之觀感於不言之中。則其薰炙陶鎔之功,有非間接宮僚,循例受音之比。且於淸讌之暇,常引置膝前,諄諄語之以興亡治亂之跡,忠佞賢邪之別,至於稼穡之艱難,績纑之勤苦,器用什物之微,莫不隨隅而戒之。常使此等語言,習於耳目,則漸染成性,自然作聖。至如宮僚之選,亦必兼搜山林讀書之人,敦樸正直之士,常與之居處遊從,有以長其尊儒重師之心,恢其樂道好善之性。則萬世太平之基,實在於此,惟聖上留意焉。嗚呼,生民休戚,係於守令之賢否,而貪汚成風,未有甚於今日。權門勢家之子弟,不有上司,專恣無忌,橫征暴斂,罔有紀極。而冬夏考功,聯翩居最,乞哀患失之鄙夫,承望上司,有同僕隷。傍緣名色,陰脧暗嘬,而事上封已,民血殆盡。俗語曰,矯情之淸,勝於眞率之貪,此實慨俗之言。而試觀今日矯情之淸,亦不多得,則民安得不困乎?內外輕重之論,自唐末有之。而今日官方,內輕外重,一縣窠出,爭者蝟集,而冒廉隅鑽私蹊以求之者,亦豈非貪汚之成風而然耶。向日聖上,申飭贓法,極其嚴切,至以每歸白脫,亦多從寬爲敎,而末乃曰勿許淸職,臣愚恐殿下此敎,亦不無從寬之病也。所謂淸職,多在於內,而不在於外,若使貪汚之輩,只枳淸職,便許外窠,則是執盜而縱之復盜也。自古淸平之世,未有不峻贓法而能治者。臣愚謂貪吏之已廢者,嚴用三尺,重者亟施烹阿之典,輕者亦刊名仕籍,終身禁錮。仍又嚴飭銓曹,凡於注擬之際,勿計官資,無問地閥。惟取慈良儉約毋苟得不殉財之人,畀之字牧之任,亦須極擇公明正大剛不吐柔不茹之人,任以方伯之職然後,窮民可以少紓,而汚吏有所懲畏也。臣又於在鄕之日,有所目覩而慨傷者,纍纍提携,行乞閭閻者,非東民則皆是北民也。關東猶是內地,生齒自當聚殖,至於南北關,興王舊基,防塞重地,不可任其空虛,而不爲之慮也。北土荒遠,人不樂生。朝廷雖有刷還之令,若不嚴立科條,各別知委,則流來者安於姑息,而無返本之意,容接者利於役使,而有掩置之弊。臣請內自五部,外至諸邑,搜出北民之流落者,計給資糧,差人押送,到付北營,受其回移,報于本營,本營轉報備局,以考其勤慢。而他日道臣繡衣廉問時,或有北人之流落不歸者,則竝其留者與留之者,及其地方官科罪之意,行會嚴飭,恐合事宜。嗚呼,當今之事,無一不弊,而至於黨習之必禍人國,雖痼於黨者,非不知之。而反復沈晦,莫之能革。雖以我聖上,至誠調劑,誨諭懇惻,而譬如摶沙,隨卽潰散,每因事會,輒生葛藤,强唱弱和,光景閃倏。爲今日殿下臣子者,雖欲有稍知寅協之義,以仰體殿下建極之治。而拳踢隨至,必欲擠擯,則其脊梁硬背,不變素守,以承佐殿下之下風者,有幾人哉?近來絲綸之間,時有事闌倦勤之意,臣每讀聖敎,輒憮然太息也。雖然,向非聖上彌綸保合之功,不知其間,生出幾層風波,幾番節拍,而得至今日,猶未至於大決裂,則固不可謂全然無效也。百年已痼之弊,譬之積累成痞,非一朝砉然擊去之物。惟願聖上,體天行健,益勵睿志,期盡中和之極功,把作究竟事業。虛心坦懷,容受狂戇,責輔相以蕫正,奬臺閣而培養。則衮闕可以上聞,紀綱可以自立,而世道之平可期也。伏願殿下,終始一德,罔敢或弛,使二十年苦心血誠,畢竟有所成效也。臣無任屛營祈懇之至。謹昧死以聞。答曰,省疏具悉。其勉者宜勉。其陳是矣。申飭五部諸道,着意擧行。爾其勿辭察職。
壬戌八月初七日未時。上御宣政殿。禮房承旨入侍時,右承旨南泰溫,假注書朴師訥,記事官趙雲逵·兪彦好進伏。上曰,弼善李延德,方入直耶?泰溫曰,入直矣。上曰,注書出外,擧條紙三四折,連幅持來。弼善李延德,同爲入侍事,分付,可也。師訥承命出外,擧條紙先爲持入。泰溫曰,聞注書之言,弼善李延德方催促,而春坊稍間,未及來詣,故擧條紙先爲持入云。更爲出去,催促偕入爲宜。上曰,春坊稍間,自然如此矣。注書更出,待其來詣,偕入,可也。師訥,出去,卽與李延德,同爲入侍。上曰,近來弼善,往見該院之習樂乎?延德曰,連爲入直故未往矣。上曰,文人專心於文,武士專力於武,故皆能有所成就。凡事不專則不成,今使樂工,亦必勤於肄習然後,可以手熟而心融,以致音律之自協矣。弼善須專意蕫飭,俾有成就之效,可也。延德曰,小臣不過粗知律之次序而正之,至於聲之長短緩急,則難以調和矣。上曰,今之樂工,方專力於學律,故惟恐律次之有差,奚暇照檢其聲之高下長短。是以吹之無力,其聲甚微。譬諸讀書,讀書時若專意於誦文,則不能暇思其文義,必也口熟而無難於誦然後,方能致意於文義。樂亦然矣,必其律次,與手相熟,不思而自合然後,可以致意於聲,而自有成就之期矣。今番李天輔之詩善矣,固有一理感通之理。而今之雅樂,微若無聲,無聲亦能感通乎?鳳凰亦必聞聲而來儀矣。泰溫曰,聖敎至當,必也肄習已熟然後,可致聲律之好矣。延德曰,簫則其聲頗大,習之若熟,則似愈於他樂矣。上曰,二六坐起,弼善時時往見,可也。延德曰,蕫習則該院郞廳,足以管飭,小臣雖往,別無所益。且臣不知吹簫之法,不過依笙簧律爲之,此亦雖無小臣,自可習矣。上曰,予嘗偶觸於琴,有聲頗好矣。今之雅樂,其聲齟齬不調,反不如觸琴之聲。此無他,樂律生疏,尋覓次序之際,長短緩急,不能致意而然也。昔陶淵明,常弄無絃琴云。無絃則必無聲也。無聲猶有樂意,而今則有聲而聞厭欲睡,豈不可笑乎?泰溫曰,觸琴聲好之敎好矣,此其聲出於天機,而不用人爲故也。卽今雅樂,亦能熟習,人工到盡,則或可期漸致天機自發矣。着實習樂之外,無他道矣。上曰,然矣。蕫習之道,亦必有勸奬興起之方然後,自有誠意,而可以勤習,故頃者有所下敎,而該院官員,亦以習樂勤慢,爲殿最之地矣。泰溫曰,聖敎誠然,莫如勸奬矣。上曰,予有欲言于世子而未果矣。近來世子讀書時,不爲連聲而讀之,每讀一句,輒止聲而更讀之。予怪問之,則以爲林象元,以世子之讀書促數,勉以長緩。其後世子,悶其讀聲之難長,而間間休息其聲云。蓋林象元,欲其讀聲之有餘音,而世子兒聲尙在,凡於道字,亦不能正音,況安能緩讀而有餘音耶?今以餘音,責之於小兒則太過,而凡音聲長緩好矣。今之樂甚促迫,使之長吹,似好矣。延德曰,簫則可以長吹,而笙則難長云矣。上曰,吹時噓氣而不息,則聲出自可長矣。若令十二律,只一噓而皆吹之,則是誠難矣。而一噓以吹黃鍾一聲,又一噓以吹其次一聲,則一聲之間,長吹何難。駕前鳳頭聲,亦一聲而能長矣。延德曰,以管吹之,與口中直出之聲,有異云矣。上曰,囉叭亦吹出之聲,而一聲甚長,何以笙簫,獨爲難長也。今之樂甚促者,蓋欲稍高其聲而然矣。曾前則吹之甚微,故比今猶長,而今番社壇之樂聲則稍高,而律則愈促,其在翕如純如之道何如也?論語大文,弼善思之乎?延德誦達其文而解之曰,翕者合也。始作之聲,不欲散亂,而旣合之後,則欲其和,故曰純如也。旣和之際,又欲其音律之各有條理而明白不紊,故曰皦如也。雖其條理之各有,而又欲其聲相續,渾成無罅,故曰繹如也以成矣。上曰,是矣,弼善能誦其文而詳其義,必使今之樂,亦如是爲之,則豈不好乎?須以此道蕫飭而成就宜矣。延德曰,今番社壇所用之樂,是臣之所蕫習,而其聲終不諧協,臣之才已盡於此矣,此外實無能焉。若更廣求他人,豈無知樂之人哉?更得他人,似好矣。泰溫曰,其言亦好矣。分付於提調,更求知樂之人,同爲管習,似好矣。上曰,年少聰敏中,雖或有粗知者,而如弼善者,似難得矣。卽今掌樂正誰耶?泰溫曰,李光運,而牌不進,傳旨姑未下矣。上曰,其罷職傳旨,已踏啓字,而至今不下云,此中官留滯之致。當該中官,從重推考,可也。抄出擧條上命承旨,書傳旨曰,雖凡人,其於做事,有始有終然後,可以成矣。況王者乎?且樂者,國之重者,不爲釐正則已,今方釐正,宜飭竟成。弼善李延德,每每飭勵,而自謙剩官,不肯擔當,若此而豈有其效。該院正今適有窠,以弼善李延德,掌樂正差下,着實蕫飭,俾有實效。春坊兼官之外,勿擧他擬,久任其職。泰溫書訖。上曰,有欲一諭宮官而未果矣。李延德則旣已移職,雖諭無益,而旣出言端故諭之耳。日昨東宮召對時,傅問之以誠敬孝悌誠心愛民四者,誰先可爲?而世子答以誠敬可爲。則諸臣遂陳誠敬之義,而所陳太微奧太廣大,故講罷後,入告于予曰,小臣初以誠敬爲易矣,今聞其義,極難事云。蓋渠當初易之,而欲由淺入深,故以誠敬答之,而聞其義,心甚難之。且小兒安能曉深微之義,姑以淺近易曉之事,酬酢爲好矣。泰溫曰,臣意則世子難之之言,已曉大旨矣。其道雖難,而工夫在於日用常行之間,最爲要道矣。上曰,然矣。灑掃應對,皆有誠敬。孟子之母,以兒戲導之者亦好。雖在遊戲之時,不可無敎。而誠敬無不在矣。泰溫曰,敎導之方,不可專責於宮僚,遇物輒誨,莫如家法。惟在殿下之隨事善導也。與宮僚講討之時少,而在殿下之側之時多矣。上曰,其言好矣。上曰,李延德已移職,春坊上番,卽有代直之人耶?泰溫曰,番次近來甚苟簡,不得遞直,故李延德入直許久,而終不得出矣。今旣移職,上番闕直可慮矣。上曰,事體寒心矣。此時春坊官員,不可不備,上番闕直之代,卽爲牌招入直。明日政官牌招開政,差出闕員,可也。抄出榻敎上曰,予有欲飭勵,而李延德已出去,故未果矣。李延德旣知樂律,且甚質實,故使之蕫飭。而但非其職掌,往蕫似齟齬,今則旣有該院職名,應必着實爲之矣。泰溫曰,旣有該職,聖上雖不飭勵,必有蕫習之效矣。上曰,樂學軌範序文,予欲製之。承旨書之,可也。上曰,樂學軌範,何時所作耶?泰溫曰,未能記得矣。上曰,所作之人,想是成俔,成俔未嘗以儒賢稱之。而若在今世,則雖稱儒賢無愧,不但爲文章之士也。泰溫曰,然矣。上命書御製。至丙戌事,玉音凄然曰,予於其時侍湯,躬扇藥爐,而內宮之人,過傳以予手腁胝。其時李台佐,聞其言而有所過慮云。此則傳言之太過,而今雖欲再爲此事,其可得乎?言及丙戌,愴懷難抑矣。及其御製書訖。上曰,近來精神,雖欲搆出文字,不能經營深思,直爲臨紙口呼然後,可以成篇。而中官中無可書之人,故未嘗搆草。而今日猝然率口而搆之,字句之間,必有疵病,須詳讀而詳看之,可也。泰溫讀訖曰,以臣之意,一篇盡善,而興樂之意盛矣。聖上興樂之意,雖若是盛矣,而我國之雅樂,終難成就之盡美矣。上曰,勤則可成。曾子鈍矣,而能至亞聖之域者,亦勤之效也。卽今李延德,曾以都監郞廳入侍,見其爲人,非喋喋利口之徒,極其淳朴,而於事爲之間,問之無不知之。予以爲此人,必有成就之效。且其爲人,雖於凡事,無所不知,而每每謙讓,未嘗自以爲知。雖其謙讓,而亦不至於癡酸,予甚貴之矣。崔逵泰則特好古之人,而似未究得於理也。崔逵泰曾於平壤,得一古圭,以爲箕子圭,而取入見之,則其色靑矣。趙明履以爲,若是箕子圭,則似必玄圭,而此則靑圭,非箕子圭也。似是高皇帝,所賜於我國之靑圭云。此必於壬辰年失之,而今始出之也。今以此圭,欲於皇壇中秉之耳。以此見之,可見崔逵泰之好古而不究理,若李延德則眞知樂律矣。泰溫曰,似聞竽在於內云然乎?上曰,非竽乃簧也。今番似得來耳。簫亦使之得來,渠輩以爲,此天子之樂,不爲給之云。若以天子之樂言之,則簧亦天子之樂,而天子特賜用之,不但簫爲天子之樂也。泰溫曰,然矣。雅樂皆是天子之樂,而獨此簫之不給者,必我國人之見欺也。上曰,似然矣。上曰,此序文,使寫字官,大字一本,小字一本書入。則予當觀其字樣,定其適中一本然後,承旨依其本,而書出正本,可也。承史次次退出。
上在昌德宮。停常參·經筵。
下直,溫陽郡守金相良。
李世璡,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房都提調臣金在魯,提調臣趙尙絅,副提調臣李益炡啓曰,朝晝異候,晩炎猶甚。伏未審日間,聖體若何?眩氣近益差歇乎?臣等久未入侍。今日當依下敎,率諸御醫入診,詳察聖候矣。大王大妃殿,氣候調攝之節,更何如?足部症候,益臻差安之境乎?臣等不任區區憂慮,敢來問安,竝此仰稟。答曰,知道。慈殿氣候,今幾夬愈,予則一樣矣。
大王大妃殿·中宮殿·賢嬪宮,藥房口傳問安。答曰,知道。
兪健基啓曰,憲府無行公之員,連日監察茶時,事甚未安。除試所進去·在外外,持平朴成玉卽爲牌招,何如?傳曰,允。
李世璡啓曰,陵幸不遠,而本兵多有擧行之事,兵曹判書朴文秀,疏批已下,卽爲牌招察任,何如?傳曰,允。
南泰溫,以弘文館言啓曰,本館下番闕直,已至多日,事體未安。副校理李天輔,旣有只推之命,卽爲牌招,以爲姑降入直之地,何如?傳曰,允。
又以侍講院言啓曰,本院新除授文學李渭輔,疏批已下,卽爲牌招察任,何如?傳曰,允。
是日行政。吏批,判書閔應洙進,參知元景夏牌不進,參議曺命敎在外,右承旨南泰溫進。
兵批,判書朴文秀病,參知尹得和呈辭受由,參議趙尙命入直進,參知吳遂采病,右副承旨兪健基進。
吏批,以許沃爲執義,元景淳爲獻納,李善泰爲掌令,金尙迪爲修撰,李命坤爲弼善,李天輔爲兼文學,金光世爲兼東學敎授,朴春普爲兼南學敎授,趙尙絅爲兼右副賓客,鄭彦燮爲同義禁,金瑞龜爲右通禮,李普萬爲刑曹正郞,宋儒文爲禮曹佐郞,申泓爲內贍奉事,任師夏爲注書,襄陽府使朴師昌,仍任事承傳。
兵批啓曰,及第鞠之順,閑良崔重觀·李東英等,或捉得惡虎,或拯活人命之功,俱有加資之命,而鞠之順·崔重觀·李東英等,係是出身閑良,何以爲之?敢稟。傳曰,竝加資。
兵批,以洪得厚付副護軍,朴聖輅付副司直,朴道郁付副司果,李周鎭單付同知。
以樂學軌範序文,傳于南泰溫曰,旣多懸註處,一件出草後,以爲正書之地。
兪健基啓曰,新除授右邊捕盜大將具聖益,卽爲牌招,命召及大將牌·傳令牌,使之傳授,何如?傳曰,允。
又以內醫院官員,以都提調提調意啓曰,今年冬至使行,貿易唐材中,元數有不緊而有裕者,有緊要而不足者,亦有不當減而全減者。更爲參酌加減,依前例別單書入之〈意〉,敢啓。傳曰,知道。
又以司僕寺官員,以提調意啓曰,今此宣陵擧動敎是時入把馬,依前別單書入,而其中驛馬,則令兵曹,依前例知委各驛,使之直爲入把,何如?傳曰,允。
又以義禁府言啓曰,黑山島嚴棘罪人李匡誼,撤籬出陸事,因臺疏還寢命下。故卽爲啓稟後,七月十九日,勿爲擧行,押去羅將,還爲上送之意,發關本道矣。還寢關文,緩緩稽傳,羅將則先爲入去。同月卄八日,撤毁圍籬,仍爲押到內洋,逢着仍配關文。罪人卽爲還配黑山島,而圍籬則旣已撤毁云。急速發遣府都事,更爲圍籬,依前封鎖。而如許莫重之事,該島別將,所當登時馳報本府。而羅將上送之際,終無文報之事。其在擧行之道,誠極寒心,不可置之。當該黑山島別將,拿問處之,關文稽傳邸吏,亦令攸司,囚禁科罪,何如?傳曰,允。
又以武一所差備官,以試官意啓曰,近來科場不嚴,奸僞百出,故臣等另加嚴飭,十分隄防矣。再昨日忠原擧子鄭啓章,六兩入格。而因其可疑之端,多般盤問,則果非啓章,而以同縣人李始春,代射的實。故纔竝移送刑曹,使之照律定罪。而當初究覈之際,招其保擧武兼許奎問之,則始謂不識鄭啓章,而與啓章之兄相親,故果爲懸保云矣。更加詰問,則始謂此人,與鄭啓章之顔面有異云。奎之與啓章,相識之狀,從此可知,而當初不爲直告,故爲掩護,事極非矣。且欲知李始春之錄名某所,考諸入門所,則以差備官訓鍊院判官崔瑞雲,相避移送二所云。故問於瑞雲,則以爲始春爲異姓四寸,故果爲移錄云。又問始春,則以爲瑞雲爲渠四寸妹夫,故如是移錄云。兩說互相矛盾,故嚴加究問,則始春招內,果非四寸之親云。而瑞雲亦乃吐實以爲,鄭泰章·許奎兩人,以李始春錄名,移送二所之意,勤懇來囑,故拘於顔情,假稱相避而移送云。許奎之身爲朝官,崔瑞雲之方帶差備,符同弄奸之狀,萬萬駭痛,竝令攸司,從重科罪,何如?傳曰,允。
持平朴成玉啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府。拿鞫嚴問。措語竝見前宣陵展謁,必於中旬前擧行者,固知聖上誠孝罔極,霜露之感,按住不得。而積月暑眩之餘,晩熱猶酷,蚤夜勞動,不瑕有傷,臣民之慮,有難形喩。卽今城內外癘氣,稍似向殘,而緣道藁葬,一望相接,雖使前期移瘞,而穢氣之彌滿可知。且畿內旱餘各穀,今始向秀,雖另加申飭,而百官軍兵觀光者,蹂躝之弊,亦所軫念處。雖差退旬餘日,亦不出今朔內。請於今月晦間,更擇吉日。近來紀綱之弛廢,無復可言。向者誓戒時,深夜親臨,何等重大,而執事之臣,晏然在家,不爲進參,事體寒心,莫此爲甚。殿下始命禁推,末乃問備,薄勘而止,其在振紀綱警具僚之道,不可以事過而置之。請其時現告諸人,一倂罷職。聖上痛惡近來貪汚之弊,頃日筵中,申飭贓法,辭旨極其嚴截,至有薦主現告之命。而伊日吏曹郞廳金尙迪,親承聖敎之後,已過數朔,尙不奉行,事之稽緩,莫此爲甚。請吏曹堂郞,竝從重推考,仍令該曹,卽速擧行。新除授掌令李彙恒,時在江原道襄陽地,請斯速乘馹上來事,下諭。批答見筵話中
以咸鏡監司狀啓,今七月令薦新生鰱魚,限內不得封進,惶恐待罪事,傳于兪健基曰,勿待罪事,回諭。
大司諫任珽疏曰,伏以臣,日陳情懇,獲蒙恩由,數日救視,仰戴洪私,感祝無涯。而母病積傷水土,源委旣痼,加以暑濕之餘,重添吐瀉之症,本來綿綴之氣,日益澌鑠無餘,虛煩忒甚,頑痰數梗,一日之內,昏窒時多。種種諸症,比日前尤劇。臣方晝夜扶將,煎迫罔措。卽因僚臺處置,天牌下辱,而顧此情理,萬無暫刻離側之勢,輒敢申籲於孝理之下。伏乞聖慈,俯賜諒察,亟許鐫遞,以便救護焉。仍念臺閣處置之不可經宿,蓋以其事體之嚴重也。今此僚臺引避,亦已多日,昨者多臺詣闕,試所進去之外,自有無故之員,則所當循例處置,而公然不當徑自出去,以致又經一宿,至煩喉司之請牌。事體至未安,而臺例未曾聞。臣謂試所進去外,無故臺臣,不可無責也。臣無任云云。答曰,省疏具悉。所陳是矣,遞差。爾其勿辭,從速察職。
持平曺允濟疏曰,伏以臣於憲職,實有情勢之難安。屢違嚴召,徒積逋慢之誅。向者待罪畿邑也,奉職無狀,至登繡衣之論啓,事端之不由臣身,已悉於供辭。日月之明,雖爲俯燭,臣之惶愧,閱歲未已。官職去就,本無暇論,日昨除命,忽下夢寐之外。試事隔宵,天牌儼臨,僚員不備,推移無路,義同往役,黽勉暫出。而反顧初心,實爲靦然,因仍蹲據,萬無是理。且臣老父奇疾,積年沈痼,語言不通,坐臥須人,自遭巨創,又添一層,常有朝夕難保之憂矣。忽自昨夜,重添暑泄,度數無算,寢食俱廢,氣息懍懍。雖無從前難進之勢,目下情理,實無一刻離捨之路。玆敢疾聲仰籲於孝理之下。伏乞聖慈,天地父母,察臣情地之懇迫,亟命鐫削臣職名,以便救護,以安私分,千萬幸甚。臣無任云云。答曰,省疏具悉。爾其勿辭護焉。
修撰徐命臣疏曰,伏以臣於春初,猥叨臺地,一言妄發,重獲罪戾,屛伏訟愆,念絶當世。不意收敍之命例下,甄復之恩輒加,臣驚惶感激之餘,還不省置身之所也。噫,臣之出身事殿下,于今幾年,本末長短,天鑑洞悉無餘。其朱愚之性,全不料事,拙澁之口,多未擇語,而一段忱悃,惟在於有懷無隱。向者帳殿之倉卒膺命也,敢以皐陶贊帝德之說,泛論於避辭之末者,蓋欲使天地之大德,罔愆如虞舜洽于民之治也。區區微懇,本自如此,而辭不達意,誠未格天,前後嚴敎,俱極非常。每一承聞,震懍罔措,至今追思,寢夢猶悸。倘復諉之於日月之稍久,而自同平人,揚揚冒進,則其爲放肆之罪,殆有浮於違逋之科。故天牌荐臨,而旣未遂顚倒之義,社壇親幸,而又未效陪扈之禮。論其負犯,鈇鉞亦輕,而末梢薄勘,止於吏對,職秩如舊,卸解無路,情勢窮蹙,莫知所以。且臣脚疾,已成難治,從前以來,屢抗威命而積被郵罰者,皆以此也。況今病與年深,症隨日痼,而加之以近來感泄忒苦,調治多方,少無分減,以此以彼,俱難冒出,而虛縻累日,益增咎孽。玆敢宿齋封章,仰首籲急於九閽之下。伏乞聖慈,亟削臣職,仍賜重勘,以安賤分,不勝萬幸。臣無任云云。答曰,省疏具悉。爾其勿辭察職。
乾隆七年壬戌八月初八日巳時,上御熙政堂。藥房入診入侍時,都提調金在魯,提調趙尙絅,副提調李益炡,假注書權崇,記事官趙雲逵·兪彦好,醫官金應三·玄起鵬·吳志哲·白興聲·鄭文恒·金德履·皮世麟·李道吉。在魯曰,日氣甚不調,聖體何如?上曰,一樣矣。在魯曰,大王大妃殿,氣候何如?足部受針處,今幾盡愈,其爲多幸,何可盡達?或慮有下敎事,鍼醫亦爲入侍矣。尙絅曰,浮氣猶未盡祛,間間觸窒,則或矣加鍼之慮矣。上曰,大體卽今則幾盡夬愈,行步亦平安,今則不必更爲受鍼矣。在魯曰,王世子氣候,亦何如?上曰,好過矣。在魯曰,數日之前,無異三伏,六七日間,暑退未可知,行幸迫近,誠可悶慮矣。上曰,三伏之時,亦能耐過,秋夕後何至大段耶。頃日適納涼,覺有眩氣,服木麥茶,而寢睡後如常矣。大抵日熱,則氣運稍勝矣。在魯曰,水刺寢睡之節,亦何如乎?上曰,水刺近則差勝,而三更就寢,覺則鼓四矣。大抵無減於常時矣。在魯曰,請令醫官,入診,何如?上曰,依爲之。應三入診退曰,脈候左三部調均,右三部似弱,而不至大段矣。起鵬入診退曰,脈候左右調均,雖似少弱,大體好矣。德履入診退曰,脈候平常無欠矣。道吉入診退曰,脈候左三部似沈,右三部似弱,而俱不至大段矣。在魯曰,令醫官,議定繼進當否宜矣。上曰,依爲之。諸醫商議後,應三曰,加減八味元,依前加入一劑,製入進御,似好矣。上曰,依爲之。榻敎在魯曰,動駕不遠,調補之道,尤異於常時矣。上曰,漢武云,服藥節食,差可少病,水刺善進則好矣。在魯曰,頃日略爲發端,而不得强請矣。今日臺啓,爲之云矣。上曰,臺啓何意也?在魯曰,祗以卽今癘氣,且未寢息。且閭巷間以爲,陵幸早定,則霜神必催云矣。上曰,耳目之官,若主此意,則尤可寒心。古者舊闕時,以地脈之說,其時下敎,迥出尋常,讀書者豈如是乎?在魯曰,此則非臺啓中語也。上曰,予孝思不足而不爲之,則請之,可也。乃反沮之,豈有如此臺諫乎?苟其出於誠愛之心,則章奏好矣。至於啓事,則豈不怪異乎?在魯曰,此不過鄕暗所致,不必嚴敎矣。上曰,頃日權賮,亦爲削職。而大抵絜矩之道,自下達上,自上而下,如朴成玉,獨無霜露之感乎?益炡曰,非請永爲停止也,不過差退改擇矣。上曰,人事則不足矣。戇直亦有妙理,若以歲飢民窮,而請止,則可也。豈有如此道理乎?社壇時,亦有所興感。而今於壬年,又爲展謁矣。想像當時,猶有餘愴,今日臣子彝倫痛迫之情,正當興感之不暇。嶺南人素號知禮義,而今乃如此耶?在魯曰,臺臣之意,只出於憂愛之致,非如此嚴敎之事矣。上曰,從當賜批矣。宋劉裕以爲,田舍翁得此過矣。創業之艱,不可道之於如此之君,而聖狂之判,在於毫忽之間,可不愼歟?祖宗立法,金科玉條,粲然可觀,而不能修擧,其將奈何?以樂學軌範言之,當初本意,至爲深密,而此在後王擧而行之耳。今製序文,亦有覺悟之功矣。予每恨書自我自,都無學問之功,故於童蒙先習序文,亦言之矣。予問元良則以爲,欲學堯·舜云。而其後卿於書筵入侍時,以誠敬二字爲答,復以爲初以爲易,此亦難云。予以爲美消息矣。誠敬之道,孝悌爲先,由淺入深,下學上達,灑掃應對之中,至理存焉。如此酬酢好矣。在魯曰,山下之泉,涓涓始達,今聞下敎,不勝感嘆。而帝王之學,不在文詞,而在於日用彝倫之間,此則殿下,又當以身敎之矣。上曰,予心如寒氷久矣。寒氷之人,顧何能爲也?元良之事,諭之者亦有意。予欲聞少年吾王之稱矣,予非欲休而然也。無精神而何爲,其於力不逮何,追蹤古事,竊有所心,幸可無餘憾,而此不可期矣。在魯曰,酬應之道,不可不爲,而養生之法,亦無過物來順應矣。上曰,慈殿氣候,今幾夬愈,醫官不可無論賞之道。其時首請受鍼醫官加資,執鍼醫女,令該曹米布從優題給,可也。擧條在魯曰,故相臣豐陵府院君,在內局時陳達,以考講居首者,擇陞御醫事,曾有定式矣。卽今內醫中韓聖鳳,年少聰敏,醫術亦精,屢次試講輒居首。金履亨,以金有鉉之孫,當初自上,特除內醫,而中間在喪,今纔終制,術業亦精明,此等世醫,尤可信任。此二人,御醫陞差,似好矣。上曰,依爲之。擧條上曰,醫官中,得受御札者希矣。柳瑺子孫,未知有幾人耶?在魯曰,柳瑺之子,重鼎·重謙,皆以前銜作散,末子重臨,方爲所己萬戶。小臣爲吏判時,以柳重鼎,差除外邑甚善治,十考十上而歸,柳重謙亦曾經監牧官矣。上曰,柳瑺有功三朝,非如一時功臣之功,銓曹之久不調用其子,誠爲可嘆。柳瑺之子,卽令該曹,隨闕調用,可也。擧條在魯曰,入診時,三廳首醫,入侍,例也。議藥廳則卽今金壽煃爲首醫,而方在外任,姜渭聘爲副,而年過七十,以老病不進時居多,此外皆是堂下。故頃日有三廳首醫入侍之敎,而議藥廳則不得入矣。渠輩加資,每出於國家憂患之餘,而近來國家多幸,渠輩無效功之事,故加資者如是絶少。而以朝廷言之,若當乏人之時,則或有直請陞品而用之者。議藥同參中許錭,卽故醫許坫之子,自是世醫,術業精熟,士夫家多所信用。曾前亦或有議藥得效之事,可以憑藉者,而元非大段,何必以此憑藉乎?此人特爲加資,金壽煃在外之時,以爲權行首醫之地,似好矣。上曰,依爲之。擧條尙絅曰,小臣待罪經理廳堂上,故敢此仰達。陽城地,有屯田所捧皮穀若干。當初以逆家物,籍入戶曹之後,自本廳請得補用矣。判府事臣兪拓基爲戶判時,爲行官修理,還推屯田,則朴師洙以經理廳堂上,相爭於筵中以爲,此於戶曹,殆同九牛之一毛,在經理廳則所關不少。其時,有屯田仍付經理廳之敎矣。其後戶判金始炯,以屯田旣屬於經理廳,行宮修理,宜令經理廳擧行事陳達。而有令該廳,稟處之敎,姑未及稟處矣。卽今行宮,爲今夏潦雨所傷,故移關戶曹,則又提及屯田,而不爲修改,事甚可悶矣。在魯曰,北漢行宮,當初自戶曹造成,而仍行每歲修理之役矣。其後戶曹修理遷就,不能一一,故經理廳請得此屯田,自當修理之役。而其實事役浩大,有難只以此擔當,故復請令戶曹修理,則戶曹以爲還送屯田然後,可以修理,每每相持。朴師洙爲戶判時,則以推還屯田之意相爭,及爲經理廳堂上,則又請屯田,仍屬經理廳。故金始炯爲戶判時,又請屯田,則仍屬經理廳,修理復令擔當事陳達。臣以勿論屯田之還屬戶曹與否,行宮之役,則必令戶曹擧行然後,方可着實,而亦合事體陳達,則有稟處之命,而至今未及覆奏矣。行宮修理,不可不令戶曹擔當,而屯田則不甚關緊,仍屬經理廳,亦無不可矣。上曰,南·北漢行宮,豈不重大?而推諉不爲修理,事體寒心。戶判從重推考,使卽修理。屯田則仍屬經理廳,勿復相爭事,永爲定式,可也。擧條尙絅曰,北漢軍餉,初則爲五萬石,而地部之前後貸去者,爲一萬七千二百餘石,惠廳亦貸一千一百餘石,俱不還報。且以各邑移轉,或値凶歉,未捧者居多,且以料販未收之故,入於蕩減中而見失者亦多。卽今則不過一萬數千石,而別庫革罷之後,山城管城將以下諸將校料米,皆以移轉耗穀放下,勢將漸益減縮,待變之地。糧餉如此。可謂哀痛。爲今之計,莫如還捧戶曹惠廳所貸之數矣。曾在丙辰年間,本廳堂上宋眞明,備陳本廳匱竭之由,請捧戶曹·惠廳所貸之米,則自上敎以戶曹則今年事勢,似難還捧。惠廳則依所達還報,可也事,命下,而惠廳不爲還報,故戊午年朴師洙爲堂上時,又以戶曹惠廳米,一一還報事陳疏,則自上敎以惠廳之尙不還償,殊涉非矣。使之還償,可也事,又爲命下。而惠廳終不還償,事甚未安,使之從速還償,更加申飭,似好矣。戶曹則事勢誠如聖敎,而平安道田稅米三分之一,自戶曹每年作錢取用矣。自今年爲始,每歲關西大小米二千石式,劃送本廳,則不過五六年,可准貸去之數。以此分付戶曹,何如?在魯曰,經理廳事勢實爲如此,而卽今戶曹經用,亦甚不足,故頃請賑廳還報穀,自惠廳上下矣。今若復令還償於經理廳,則實爲重難,姑待來年,似好矣。上曰,事勢如此,姑置之,以觀來頭,可也。益炡曰,竹山府使,尙未署經,而陵幸迫近,多有擧行之事,合有變通之道矣。上曰,除署經發送,可也。榻敎上曰,更思之,欲於入侍面諭,亦使領相聞之。持平朴成玉,注書出去,使之入侍,可也。臣崇,承命出去,與持平朴成玉同入。成玉就席。上曰,新啓奏之。成玉讀新啓訖。上曰,三百年來,未有臺啓請停謁陵之行者,今獨何意發啓耶?成玉曰,小臣新入臺地,觸事生疎,目見癘氣乖常,尙未寢息,晦間則涼氣亦似稍勝,故妄度而發啓矣。上曰,事體決不當然矣。仍賜批答。答曰,不允。末端二件事,臺體得矣。竝下諭事,依啓。請退謁陵,抑何意乎?昔之庾袞,不能相染,予雖淺孝,謁禮當然,豈可不經,拘於伸禮?審日暖冷,在於藥院,或進或退,職在保傅。官爲耳目,其宜導揚,而章或可矣,此何擧矣?曾所無聞,極涉迂闊。雖然,事由鄕暗,意則愛君,略諭其意,不爲深非,亟停駭啓。退讀絜矩。成玉啓曰,臣本以無似,最出人下,其於見叨之職,自知其萬萬不稱,而感激恩私,冒沒承膺,新入臺地,醜拙百出。而惟是愛君之誠,出於天賦,敢以草草數語,粗效一日之責。而聖敎諄諄,有若慈父之於子,臣誠惶感,不知所出。至於請退陵幸吉期,當此時氣乖常之日,深有不瑕之慮,只恃一時憂愛之忱,不識事體,唐突仰請矣。及承聖批,辭旨嚴截,至以其宜導揚。退讀絜矩爲敎。夫絜矩忠恕也,爲人臣子,不能導揚,不知忠恕,而可以事君父者哉?亦豈敢一刻晏然於臺次乎?請命遞斥臣職。上曰,循例引避,不若自反,勿辭。益炡曰,持平朴成玉,再啓煩瀆,退待物論矣。上曰,知道。益炡曰,文臣製述,以今初十日定式施行,曾有下敎,故本院稟啓,而聞宣陵修改日字相値云,何以爲之乎?上曰,與宣陵改莎草相値,故已命中官,以置之之意批答矣,尙今不下云?當該中官,推考,可也。榻敎擧條益炡曰,頃日社稷御齋室,本署官員入處事,小臣與左副承旨臣李世璡,宣政殿入侍時,親承上敎,發牌本署官員,聽傳敎矣。其後報禮曹,至有草記之擧云。此必是聽傳敎官員,不卽傳致於本署之致,極爲駭然。當該官員,從重推考,何如?上曰,依爲之。擧條益炡曰,如脫告身之類,歲抄時皆爲書入,而至於永刊,則不得以前銜用之,亦不得入於歲抄中云,此宜有區處之道矣。上曰,時亦有之耶?後日大臣入侍時,陳白,可也。上仍又命書傳敎。傳曰,道路修治,其每飭礪,而不犯禾穀,例雖五馬行,減廣治道者罕有。今番則道傍有禾穀處,僅通街道,勿爲濫犯禾穀。而若依前濫治,則道臣及地方官,其當飭礪,另加申飭。上又下敎曰,誰知盤中食,粒粒皆辛苦?東平尉聞見日記,有玉食無餘之語矣。予則或有不得不餘之時,而亦必使之勿爲狼棄矣。益炡曰,小臣戊申年,以道路橋梁差員見之,則大抵田畓之犯道者,不爲多矣。諸臣遂以次退出,日將晡矣。
上在昌德宮。停常參·經筵。
李益炡啓曰,新除授注書任師夏,時在公洪道海美地,斯速乘馹上來事,下諭,何如?傳曰,允。
又啓曰,吏曹參判元景夏,鎭日違召,無意膺命,事甚未安。卽爲牌招察任,何如?傳曰,允。
李世璡,以都摠府言啓曰,副摠管成殷錫,以訓鍊都監馬兵別將,軍兵等操鍊事,露梁晝仕出去之意,敢啓。傳曰,知道。
又啓曰,兵曹判書朴文秀,昨日違召,無意膺命,其在事體,誠極未安。卽爲牌招察任,何如?傳曰,允。
南泰溫,以弘文館言啓曰,新除授修撰金尙迪,時在京畿楊州地,請斯速乘馹上來事,下諭。答曰,依啓。
李世璡啓曰,武二所監試官曺允濟,陳疏受由,原單子中無受點處,故改書以入之意,敢啓。傳曰,知道。
又啓曰,大司憲趙錫命,武一所監試官進去,執義許沃,掌令李彙恒在外,李善泰未肅拜陳疏入啓,持平曺允濟陳疏受由,朴成玉避嫌退待。今日以監察茶時之意,敢啓。傳曰,知道。
以副校理李天輔牌不進禁推傳旨,傳于兪健基曰,推考傳旨捧入。
以御製樂學軌範小序,傳于南泰溫曰,有添字處,以此卽爲入刊。
備忘記,傳于兪健基曰,憲臣莫重展謁,其敢請遲,曾無聞,其涉駭也。參量疎忽,參酌批諭,而更以思之,君之動駕,臣下之敢以某間指揮者,其關國體,亦關綱紀,遞差。
傳于兪健基曰,掌令李善泰疏批已下,卽爲牌招。監試官似苟簡,政官亦爲牌招,開政差出。
又傳曰,牌招開政,意有存矣。政官牌去來催促,卽爲開政。
兪健基啓曰,吏曹判書閔應洙,參判元景夏,牌不進推考傳旨,今方捧入,而開政命下之後,不卽擧行,事甚未安。判書參判,更卽牌招開政,何如?傳曰,允。
又啓曰,吏曹判書閔應洙,參判元景夏,再招不進,推考傳旨,今方捧入矣。特敎開政之下,又爲違牌,其在事體,誠極未安。所當更請牌招,而一日三牌,有傷事體,何以爲之?敢稟。傳曰,更爲牌招開政。
備忘記,傳于兪健基曰,近者無義撕捱過,廉恥之風掃,李善泰之所陳,意涉駭也。而近者此等之官,渠雖無謂,官名可惜,略示其意,蓋措枉之意。而其飭深矣。故政官牌招開政,則意有在矣。於渠之義,例有其道,而揚揚監試,擧措駭然,其在勵廉恥之道,豈可無飭?掌令李善泰遞差。
兪健基,以義禁府言啓曰,京畿·黃海兩道監司狀啓,據刑曹粘目內,交河前前郡守李挺楫,前郡守金漢禎,吾叉浦前僉使朴世純,長淵前府使趙東晉等,移本府處置事,允下矣。李挺楫·金漢禎等,今方待命,卽爲拿囚。而趙東晉自任所,時未上來,依例發遣府羅將拿來,朴世純時在任所,依例發遣府書吏,交代後拿來。何如?傳曰,允。
又以義禁府〈言〉啓曰,因本府啓辭,黑山島別將,拿問處之事,允下矣。黑山島別將柳挺泰,時在任所云。依例發遣府書吏,拿來,何如?傳曰,允。
文學李渭輔疏曰,伏以臣之必遞之義,不惟臣之自畫,卽通朝之所共知也。昨上辭疏,未蒙恩遞,臣不勝抑塞悶蹙,求死不得。今又召牌復宣,而念臣區區情勢之外,臣有偏母,夙嬰奇疾,沈淹床笫,已七八歲。月前以家內不靖,奉老奔避。近緣朝晝異候,居處失宜,宿病諸症,頓加添劇,飮啖全廢,眞元澌綴,外感兼發,寒熱無時,宛轉叫痛。臣以孑然單身,晝夜扶將,萬無頃刻暫捨之勢。在家不得違召,新有朝令,不得已隨詣闕外,方寸焦灼,不能按住,今又自外急歸。臣罪至此,尤萬萬難赦矣。玆暴懇迫之悃於孝理之下。伏乞特推錫類之仁,俯諒熬悶之私,亟命鐫削臣職,俾得安意救護,以伸人子至情。臣無任云云。答曰,省疏具悉。爾其勿辭護焉。
掌令李善泰疏曰,伏以臣,本以無似,晩竊科第,郞署縣符,常懼溺職,淸官榮塗,念不曾到。況今年紀衰暮,疾病沈綿,杜門屛伏,已絶當世之望。不意柏府新命,遽下於千萬夢想之外,驚惶感激,宜卽趨承之不暇。而第臣向來所遭,非比尋常,伊時臺臣之斥,雖非獨指臣身,而公議峻發,其不可以時移年久,冒沒承膺也決矣。臺端一步,便是鐵壁千重,去就一節,非所可論,今以試所,天牌儼臨,分義是懼,不敢坐違,僅此隨詣於禁扃之外,而顧此危臲之蹤,實無入肅之路。玆敢呼籲於天地父母之前。伏乞聖慈,諒臣情勢之難强,亟賜鐫削臣新授職名,使私分粗安,名器無汚,千萬幸甚。臣旣不以臺閣自處,而區區愚衷,欲一陳暴於未死之前,以效一分報答之誠,惟聖明,憐其忠而察其愚焉。噫嘻,我殿下臨御數十年,其所以勵精圖治者,卓越百王,必欲破朋比之習,建皇極之治,前後如一,終始不少懈,言言而曰公平,事事而曰寅協,必務至誠做去,了無一毫文具,則庶幾群下感悅,朝著和協。而不幸累百年習俗難化,一二黨倔强愈甚,外則畏殿下之威,要殿下之寵,似若爲和衷蕩平之說,而內則懷不悅之心,結矯激之輩。自許以名義淸直之論,陰操名路通塞之權,欲壞殿下幾成之治。迹已露矣,事已發矣。一國之人,無愚智皆知之,而特無一人,爲殿下明言之,故獨殿下未之覺耳。此誠淸朝之巨蠹,而但其勢盛權重,人莫誰何,以至于此耳。臣跡本疎遠,年亦衰朽,無求於人,願忠於國,固臣素心。今當言路之責,欲報殿下之恩,則舍此而誰可言者?臣請因其已發之事,已露之跡而一陳之,惟殿下猛省焉。自古人主之大有爲也,必有承佐下風之臣。臣未知今日殿下,倚仗於蕩平之治者,果有幾人。而若其眷注之旨,累發於前後之絲綸,贊成之望,遠播於中外之聽聞者,是元景夏也。景夏自出身之初,受殿下勅勵之敎,感殿下求治之誠,直以一身,擔當世事,入而陳達於筵前,出而論議於朝廷者,似若可以佐聖主成至治,則彼李鼎輔兄弟,以其平生故友,乃反猜寵遇之偏隆,惡言議之或岐,自托以主張淸議,力排其言。始則强引私嫌,貽書而絶之,終又拔擢親黨,顯言而斥之。暗嗾陰囑,書尺狼藉於朋儕之間,疏章迭發於臺閣之上。至於禍人家國,廉恥規人之說,果出於其死友狎客之口矣。殿下試思之,其人之前後遭彈,凡幾次矣,而其所爲說,一串貫來,則可知其非別人之手矣。噫嘻,渠果有私嫌,則其絶其交,何關於朝廷,而潛形匿跡,換面迭出,必欲擊去而後已者,抑何心哉?向非殿下堲讒之明,渠安能保有今日,而彼不動手足,頤指三司,驅使章甫者,殿下亦何以盡燭之也?根柢深固,卒難以動搖,言論峻發,足可以感人。招誘無恥饕榮之流,汲引同心私好之徒,輒自揚言曰,某人辦此事,可以通某官,某人背吾言,可以枳淸路。利害立判,得失昭然,則彼趨附之輩,爭先立功,惟恐或後者,擧一世而幾半之矣。此輩藉殿下爵祿,偸殿下恩榮,以爲濟己私而病國家,則吁其亦甚矣。殿下平日,亦嘗察名塗奔競之弊矣,旣罷藝苑古規矣,又革銓郞主權矣,殿下之用心,勞且苦矣。卽今弊日興而黨日甚者,只以其在下主論者之益憤激也。方其翰薦之始改也,引舊例而爭之,强至于再三,避召試而慢君命,退定數次者,何莫非要譽於私黨,背馳於國論者哉。其位稍卑,而其權已自如此,苟使進而操銓柄主文權,則獨立於朝著,願忠於殿下者,亦無人矣。用如此之輩,求蕩平之治者,此奚異於適越而北轅也?噫嘻,彼輩已矣無足道,所可恨者景夏耳。景夏之自期如何哉?雖彼輩百般動搖於左右,在景夏之道,固當信己直前,守志勿撓,以寧負故友,不忍負殿下爲心者,是誠十分義理,而不此之爲,乃反畏縮沮喪,顧瞻乞憐,走坂之足,必欲暫駐,傷弓之鳥,輒驚虛弦,擧措乖當,政注失望,只期叶彼輩之心,不思體殿下之意。前後判異,眞是兩截人矣。苟如是則彼幾何不駸駸然復入於舊黨?而我殿下勤勞之心,果終無一人之仰體者矣,寧不痛哉?噫,風波震蕩,鋒鏑交下,則不失其所守者鮮矣。彼亦可哀,不足責矣。噫,朝著之上,風聲氣習,若是不佳,故彼妄悖輕躁之儒生輩,又且從而效之。太學他日一朝廷,而士習之怪悖,無復餘地。臣竊爲國家元氣深憂之,而原其本則亦非二件事也。曏日春宮入學時執事,固士流之極選,而彼儒輩,不顧地望行己之如何。但欲求差執事,賭增聲價,把國家希有之典,作一己名利之場。及乎其計未售,則乃反群聚暗謀,募得怪鬼醜辱,入學時執事,極其狼藉,此固可駭。而至於攙入頃年元景夏解罰之儒生,施以極罰,而罰目則乃敢解庠墨云。噫嘻,渠雖承望風旨,仇視景夏,亦安敢不顧事體若是也?當景夏之被罰也,殿下屢下特敎,至有國子長罰俸之令,而儒生輩慢不應命。最後一儒生,迫於嚴命,始乃解之,則此胡大罪?而其時金漢喆之弟漢說,以伴任,亟施罰於儒生者,已非敬君命之意,則到今再罰,可謂已甚,而況其罰目,萬萬驚駭。果如渠輩之言,則君父有命,固不足仰承,而私黨怪議,終莫敢違耶?君命黨議,孰輕孰重,而下一敢字,指着何處?其敬畏私黨,輕視君父之心,自不覺其綻露矣。噫,君雖有命,苟或大關於義理,則爭之可也,不奉亦可也。顧此解罰之擧,實出於鎭浮議之盛心,則齗齗提論於年久之後,而下語何若是無嚴也?初命解罰殿下也,承命解罰儒生也,而黨議之排擊如此,亦可見無所發怒,而移鋒急擊也。噫,自外面觀之,儒罰一事,雖若不必推上於天聽者,而黨習之窩窟在此,朝論之聲援在此,搢紳章甫,首尾常山,一而二二而一者,此而放過,則世道風波,終無可息之日也。殿下日月之明,慮及於此,故立碑橋傍,昭揭聖訓,有足以貫金石而孚豚魚,可見大聖人所作爲,出尋常萬萬。多士咨嗟以爲,此後懷黨心者,非人臣也,豈意立碑之日,曾未數旬,而彼儒生,又作此擧措。渠輩之感服革心,雖不可望,而至欲角勝於君父之苦心,必使琬琰之字,雲漢之章,歸於一場虛文而後已。噫嘻,其甚矣。且頃者聖上,以慶科之迫近,特解御前停擧之罰,則彼幺麽不公之儒罰,自在應解之中。而國子之長,置而不論,泮任之輩,堅持不解,則亦可見受謗於黨議者,尤重於獲罪君父也。觀此小事,可以驗其大者矣。聖上若或以臣言,爲疎遠而未詳,則亦宜下詢於近密與廟堂而後,可以洞察其委折矣。臣固知一言出口,衆鏑叢身,而耿耿孤忠,隱忍不得,玆敢悉陳焉。臣無任云云。答曰,省疏具悉。飭勵黨習,則予苦心,大訓大諭之下,其敢舊習者,予當從輕重勉飭,何待其勉?其人之公心,其人之黨心,惟在其君之視之,何待其臣之訐揚?此等之習,其亦舊習,敢售今日,欲眩其君。爾其勿辭察職。
上在昌德宮。停常參·經筵。
下直,寧越府使金始熺。
李世璡啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
兪健基啓曰,大司憲趙錫命武一所監試官進去,執義許沃,掌令李彙恒在外,持平曺允濟陳疏受由,掌令一員,持平一員未差。今日以監察茶時之意,敢啓。傳曰,知道。
柳綏啓曰,司僕寺官員來言,今日旗軍洗馬,爲之云矣,敢啓。傳曰,知道。
洪象漢啓曰,今日持公事入侍日次,而本院時無留公事,不得入侍之意,敢啓。傳曰,知道。
南泰溫啓曰,吏曹參判元景夏,牌招不進,推考傳旨,今方捧入,判書閔應洙陳疏入啓,開政命下之後,尙不擧行,事甚未安。參判元景夏,更卽牌招,開政,何如?傳曰,允。
又啓曰,吏曹判書閔應洙,疏批已下,更爲牌招,開政,何如?傳曰,允。
李世璡啓曰,兵曹判書朴文秀,鎭日違召,訖未行公,其在事體,誠甚未安。卽爲牌招察任,何如?傳曰,允。
吏批,判書閔應洙進,參判元景夏陳疏入啓,參議曺命敎在外。
兵批,判書朴文秀病,參判未差,參議趙尙命病,參知吳遂采入直進,左副承旨李世璡吏兵批兼進。
注書任師夏在外,代以李顯祚爲假注書。
吏批,以徐命彬爲兵曹參判,鄭彦燮爲大司諫,李錫福爲掌令,金尙迪爲獻納,韓德良爲持平,具聖弼爲判決事,李彦衡爲刑曹佐郞,朴弼載爲奉常正,鄭纘述兼鏡城府使,醫官許錭·皮世麟今加通政,加資事承傳。
兵批啓曰,同知中樞府事韓珩呈狀內,本職雖云閑局,旣兼內乘之任,則番次不無相礙之事,本職遞改云。所兼內乘之任,番次苟艱,旣有相礙之端,則本職今姑改差,何如?傳曰,允。
兵批,以柳升鉉·李善泰爲副護軍,尹得和·任珽·朴成玉爲副司直,金履亨爲副司果。
洪象漢,以弘文館言啓曰,本館下番,闕直已多日,事體極爲未安。副校理李天輔,連有只推之命,而不爲入來,修撰金光世,自鄕纔已入來,竝卽牌招,以爲推移入直之地,何如?傳曰,允。
又以工曹言啓曰,今此宣陵幸行,西氷庫渡涉時,御駕粧船及各樣應把船隻,別單書入,而許多軍兵與各司下人,爭渡之際,不無雜亂之弊。量其人馬容載,計其船隻分排,整齊而後,可無紛爭墊溺之患,而以本曹數三使令,決無號令禁亂之勢,不可不變通。今亦依前例,分付守禦摠戎兩廳,旗手軍牢各十雙,分半定送,使其哨官領率,以爲排立禁雜之地,而亦以此,分付隨駕軍門及各司,如有違令爭先者,毋論軍兵上司下人,卽其船所,從重決棍,甚者入啓論罪,何如?傳曰,允。
以京畿監司狀啓,果川呈,以禮曹判書李德壽病重,上去不得事,傳于洪象漢曰,俟間上來事,回諭。
李世璡,以兵曹言啓曰,今此陵幸時,大駕乘船後,放砲等事,旣已節目啓下矣。大駕詣津頭時,則後廂馬步軍兵,必爲落遠,勢難及到船所,而大駕乘船後,卽爲放砲,則各營必未及一齊應砲。差待後廂軍兵,盡到江頭,放乘船砲,似涉便宜,惶恐敢啓。傳曰,知道。
又以兵曹言啓曰,自前陵幸時,交龍旗差備馬,預爲調習矣。今亦依前例,旗與竹出郊外,試習之意,敢啓。傳曰,知道。
又以兵曹言啓曰,明日聖節望闕禮習儀時,本曹堂上一員,當以侍衛進參,而判書臣朴文秀,鎭日違牌,參判未差,參議臣趙尙命,連呈辭疏,參知臣吳遂采,今方入直,無以推移進參。參判有闕之代,以在京無故人,口傳差出,參議臣趙尙命,一體待開門牌招,以爲進參之地,何如?傳曰,允。
又以武一所差備官,以試官意啓曰,試官李彦祥,素有吐血之症。赴試之後,重觸風寒,宿症猝然發作,且有惡寒頭疼等症,多試藥物,少無分效,顚倒昏瞀,不省人事。以此病狀,實無參試之路,亟令政院,稟旨變通,何如?傳曰,允。
又啓曰,因武一所草記,試官李彦祥,身病猝重,實無參試之路,令本院稟旨變通事,允下矣。原單子中,改付標以入之意,敢啓。傳曰,知道。
又以武二所差備官,以試官意啓曰,臣等連日來會試所,而昨今日,以監試官不備,不得開坐試取之意,敢啓。傳曰,知道。
又以義禁府言啓曰,武一所草記,據刑曹啓目內,武兼許奎,訓鍊院判官崔瑞雲等,移本府處之事,允下矣。許奎·崔瑞雲等,今方待命於本府,卽爲拿囚之意,敢啓。傳曰,知道。
全羅監司趙榮國疏曰,伏以,臣卽伏見文學李渭輔疏本,則以昨年冬畿都時,果川縣監金壽煃罷狀見退事,追詆喉院,語甚張皇。其疏所謂承宣,似指臣身,而全昧事實,徒事叫嚷。臣於此,誠不勝駭嘆,而繼之以一笑也。夫勿論疏啓狀奏,苟違法式,則據例退之,自是喉院之責耳。伊時渭輔,請罷壽煃之狀,只以文書雜亂,接待不謹爲辭。檢田都事,災錯之外,不得狀黜守令,事例卽然。故臣適在該房,不敢循例捧入,果爲退送矣。其後渭輔,又復追檢執錯,改送罷狀。雖未知其擧措之如何,而旣以災罷爲名,則有非喉院,所可阻搪。故臣卽許其捧入。其退其捧,一循體式之有無,則臣於渭輔與醫官,有何私好惡於其間哉?至於擧條中所謂承宣之說,彼雖誤認以臣言,而其日大臣之詣閤外也,臣初不參坐,則酬酢與否,非臣之所可知也。噫,彼苟有自辨之端,則就事平說,何所不可?而衝口噴薄,盛氣詬詈,殆同街巷之爭鬨,已非淸朝之美事,而況且不詳委折,滾合爲說,有若臣旣退其狀,又復傳說於大臣者然。鼓其餘怒,有此色市之擧,尤可異也。臣因一體例間事,忽地遭此橫逆,其爲一身之羞辱極矣。其何可靦然冒赴於按察之任乎?玆不得不略暴實狀,仰瀆宸嚴。伏乞聖明,俯賜諒察,亟命遞臣職名,以靖私義,不勝幸甚。臣無任云云。答曰,省疏具悉。其撕捱,其涉過矣,此何撕捱者?卿其勿辭,速往欽哉。
吏曹判書閔應洙疏曰,伏以臣於日昨,承牌進詣政廳,而以贓吏薦主之不卽現告,臺啓峻發,堂郞竝請重推。臣誠瞿然惶蹙,無地自容。竊念玆事,旣經筵稟,仰惟淵鑑,已盡俯燭,今不必煩縷,而槪禁錮諸人,罪犯各自不同,眞箇犯贓之人,明白覈出而後,其人薦主,乃可以摘發現告,而本曹文書,則只是歲抄時抄錄之案,草略莫甚,罪犯輕重,無以詳覈,不得已就議廟堂,陳達筵中,令金吾,更閱當初議讞之文案,區別贓汚事,纔已出擧條,分付,而臣曹惟當待金吾査案之來到,考其薦主而現告,則卽今擧行之遲速,實在於金吾,而今此臺啓,不少恕究,直請令臣曹,卽速擧行,豈臺臣全未知其間事實,亦未見啓下擧條而然耶?然毋論前後委折之如何,臣待罪本曹長席,成命之下,未能劃卽擧行,自速惠文之彈,至被問備之罰,稽緩之罪,無以自贖。昨以開政,嚴召再辱,而彈墨未乾,情地臲卼,終未免荐犯違傲,祗竢重譴。聖度曲庇,郵罰不加,天牌又辱,臣怵迫分義,不得不隨詣闕外,而反復循省,惶懍冞切,決難諉以已經薄勘,晏然自進,敢此冒死,更瀆昨日未徹之章,仰請斧鉞之誅。伏乞聖明,亟降威命,鐫削臣職,勘定臣罪,以安微分,以嚴邦憲,千萬幸甚。臣無任云云。答曰,省疏具悉。何過撕捱?卿其勿辭行公。
上在昌德宮。停常參·經筵。
夜一更,月犯南斗星。
下直,竹山府使沈坽。
南泰溫啓曰,來十六日,儒生殿講日次,而陵幸相値,頉稟。傳曰,知道。
李益炡啓曰,小臣與右承旨南泰溫,聖節望闕禮習儀,議政府進去下直。傳曰,知道。
李世璡,以都摠府言啓曰,今日入直內三廳,武兼禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
又以都摠府言啓曰,副摠管綾城君森,以聖節望闕禮習儀時侍衛,議政府晝仕出去之意,敢啓。傳曰,知道。
又啓曰,園陵幸行不遠,本兵亦多有擧行之事。兵曹判書朴文秀,鎭日違召,尙不行公,其在事體,誠甚未安。卽爲牌招,察任,何如?傳曰,允。
又啓曰,兵曹判書朴文秀牌不進,推考傳旨,今方捧入,而一向違牌,無意行公,其在事體,極爲未安。陵幸迫近,本兵多有擧行之事,更卽牌招察任,何如?傳曰,允。
兪健基啓曰,掌隷院久無堂上,詞訟積滯,委屬可慮。新除授判決事具聖弼,卽爲牌招察任,何如?傳曰,允。
李益炡啓曰,假注書李顯祚,時無職名,令該曹,依例付軍職,冠帶常仕,何如?傳曰,允。
柳綏啓曰,兵曹判書朴文秀,今此陵幸時,有稟定事,來詣請對矣。傳曰,引見。
李世璡啓曰,武二所監試官李善泰遞差矣。原單子中無受點處,改書以入之意,敢啓。傳曰,知道。
洪象漢,以都摠府言啓曰,今此宣陵幸行時,侍衛不可不備員。堂上二員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
又以摠戎廳言啓曰,今因工曹草記,宣陵幸行,西氷庫渡涉時,許多軍兵與各司下人,爭渡之際,不無雜亂之弊。守禦摠戎兩廳,旗手軍牢各十雙,分半定送,使其哨官,領率來待於津頭,禁雜事,允下矣。本廳旗手軍牢合十雙,哨官領率,預待津頭,使之禁雜之意,敢啓。傳曰,知道。
李世璡,以備邊司言啓曰,各道軍餉未捧守令·邊將,居末拿問,居二決杖,居三推考,元還上未捧守令邊將,居末決杖,居二推考事,自前定式矣。卽見咸鏡道軍餉還上捧未捧狀啓,還上則甲山前府使韓配奎爲居末,會寧前府使禹夏亨爲之次。軍餉則甲山前府使韓配奎爲居末,小農權管鄭㙉爲居二,舊茄乙波知權管李翰台爲居三矣。軍餉居末韓配奎,所當依事目,令該府拿問,而旣已身故,居二居三及還上居末居二,係是宥旨前事,竝勿論,何如?傳曰,允。
吏曹參判元景夏疏曰,伏以臣,命途崎嶇,年年所遭,愈出而愈怪,撫躬自傷,此何人哉?從古人臣,橫被僇辱者何限,而如臣遭罹,曾所未聞。今李善泰之疏,其所罪案,又是別般。夫前後兩截,顧瞻乞憐者,卽是鄙夫賤行,容易相加,無所顧難,臣何足言。有辱朝廷,竊伏念臣,藉手仰事我殿下者,只是無黨。而彼曰復入舊黨,臣本孑然孤立,旣無新知,何有舊黨。伏惟日月洞照,臣不欲呶呶。噫,臣行己無狀,不信于朋友。且李鼎輔兄弟,是臣姻婭友也,其未保舊好者,誠亦不幸。無論是非得失,本非推上之事。而今忽登諸章奏,以臣爲孤注者,此何故也?風浪一番盪擊,餘波輒射虛舟,身世奇怪,良可浩嘆。臣之宜退久矣,感激恩遇,尙今低回。而又遭此辱,更何顔面,復廁淸朝士大夫之列也哉?四違嚴召,臣分虧矣,臣罪深矣。伏乞天地父母,俯垂矜憐,亟賜鐫斥,俾臣杜門省愆,以避人言,以靖私義,臣不勝萬幸。答曰,省疏具悉。業已洞知,何足撕捱。卿其勿辭察職。
大司成李鼎輔疏曰,伏以臣,本以庸魯,濫荷洪造,兄弟登朝,歷踐淸華,常切滿盈之懼,恐招福過之災。謹守家庭忠義之訓,以爲涓埃報答之計,未嘗事黨伐而搆怨惡,此固臣等日夜勉飭者。而千萬思慮之外,遽遭李善泰之忽地危辱。噫嘻痛矣,是何言也?滿幅臚列,罔非人臣之極罪,臣不勝骨靑膽慄,闔門危怖,罔知攸措。其所聲罪者,殆至數千餘言,而專出於爲元景夏右袒,噀血於臣等兄弟。徐究其首尾,則皆無形影沒把捉之言也。以是譸張眩亂,恐動惎間,爲湛宗滅族之計,吁亦憯矣,抑何心也?臣與景夏,曾有十數年交誼,不幸有私義之不可不絶者,貽事相絶,而此屬私事,本不足推上於朝廷也。近來有一二論景夏者,此何關於臣家告絶之事,而湊合爲說,歸之於嗾人逞憾之科耶?噫,緣臣等私義一節,直驅諸人於受囑陷人之地,爲一網打盡之術者,臣未知何樣機括,潛伏於其間,而其設計之凶譎,一至於此哉?其他謊譫悖說,反復諦視,都無倫序。聖鑑赫然,已盡俯燭,臣雖不自惜,豈與善泰呶呶爭辯,以貽淸朝之羞哉?噫,臣若早知止足之戒,染跡榮塗,退守本分,則雖有百善泰,此言奚至哉?今復顧戀恩寵,遲回世路,不思所以自靖之策,則又不知是後,有幾箇善泰。而殿下雖欲保全臣等,亦不可得也。伏乞天地父母,特垂哀憐,卽賜斥退,俾臣歸守丘壑,得全性命,千萬幸甚。答曰,省疏具悉。業已洞知,何足撕捱?爾其勿辭察職。
副校理李天輔疏曰,伏以臣,情病危苦,荐違嚴召,分義虧缺,恭俟重勘,而千萬意想之外,李善泰之疏出矣。其疏只擧臣從兄大司成臣鼎輔兄弟,不指斥臣名,而究其旨意,則竝論臣從兄弟也。噫嘻,此何言也?其滿紙禍心,慌惚閃倏,一以爲搆陷臣等之計,一以爲恐動天聰之術,皆是人臣所不敢聞者。臣等骨靑心慄,闔門危怖。夫勢盛權重者,從古巨猾之罪案,而遽然加之於眇末臣等,何幸天鑑孔昭,俯燭其情狀,而所可痛心者,堂堂淸朝,聖明在上,而使此醜言悖說,緣臣等登諸章奏,是誠臣罪,萬戮猶輕。臣等與元景夏絶交,不過私事,顧何關於朝論?而假此欲驅人於罔測之科,其所謂陰嗾者,無形可見,無跡可尋,誣人者易以爲言,受誣者難以自明。雖於切友至親,亦或間之,況以是讒訐於人主之前,則人主深居九重,其何以覰破情態乎?只以臣等之絶景夏,捏引近來論景夏諸人,一筆句斷,不但欲搆殺臣等,竝與搢紳章甫而爲網打之計,其亦甚矣。其外辭語,可驚可愕,殆無倫脊。臣等聚首深究,莫省其何意,雖欲辯明,亦末由也已。噫,臣自祖先,受國厚恩,累世立朝,未嘗一罹世禍者,特其不樂權要,不與時論,以謹愼爲家法也。臣等濫竊科第,前後冒據,莫非淸華,區區相勉,惟是一心圖報,無墜祖先之遺業耳。臣於頃歲,初登講筵,殿下諄諄飭勵,有若慈父之敎迷子,至今追思,尙有感淚。今因絶一景夏,遽陷大戾,身名僇辱,生無以報殿下之恩,死無以歸見祖先,撫躬傷悼,更何言哉?若使臣等,早守拙分,斂跡榮塗,則彼善泰者,豈知世間有臣等哉?從今又不爲自靖之道,則不知有幾許機阱,隨其後也。玆於天牌之下,祗詣闕外,瀝血控籲。伏乞天地父母,特垂哀憐,亟許刊削臣職秩,使退守丘壑,以卒生成之澤。千萬至幸。答曰,省疏具悉。業已洞知,何足撕捱?爾其勿辭察職。
獻納金尙迪疏曰,伏以臣,待罪銓郞之日,聞臣老父病報,急於省護,投狀徑行,纔數日矣。忽伏承玉署移除之命,繼而馹召儼辱,催臣上來,在臣分義,宜卽竭蹶承赴。況今園陵行幸,期日已迫,情私雖切,不敢一向處外,纔已來伏私次,而昨政又有納言新除矣。從前言議之地,已有自劃,則去就一節,尤無可論。且於憲臣之論銓曹堂郞事,亦有所萬萬悚蹙者。夫向來薦主現告之命,固出於嚴國法徵貪吏之盛意,而臣於伊日前席,以曹郞,親承面命,其在奉行之義,宜不容一刻稽滯。故臣於罷對之日,卽以聖旨辭意,奉宣諸堂,以爲劃卽擧行之地。而首堂之意,將欲一經稟旨,留待登筵之際,自致遲延。中間委折,不過如是。而今臺臣之啓,有若臣故爲稽緩者然,其亦不相諒,甚矣。雖然,緣臣不善奉職,致速臺評,豈敢已去其職,而晏然若無故人哉?玆敢略搆短章,仰瀆崇聽。伏乞聖慈,俯垂鑑諒,亟遞臣見帶之職,以安私分,以謝臺議,不勝幸甚。答曰,省疏具悉。爾其勿辭察職。
判決事具聖弼疏曰,伏以臣於千萬意想之外,忽伏承隷院寵除之命,恩旨渙宣,閭里聳動。臣九頓雙擎,五情失守,不省所以置身之所也。仍念臣姿本庸常,百無肖似,而徒以勳戚後裔,憑藉遺蔭,早通仕路,驟躋州牧,輾轉推排,以至於制閫之任,前後簡擢,莫非我聖上追念先故之至意。臣雖愚昧,豈不思肝腦之塗地?而祗緣臣才短識淺,隨處憒憒,恩侔崇深,報蔑塵露,居常訟愆,若隕淵谷。顧玆新命,尤是萬萬濫猥。從前勳舊之家,雖或間有由蔭路踐歷此等之任,而要皆資望幹局,爲世推重者,若臣倥侗譾劣,何敢擬議於前輩?而今乃以前輩所履之職,擧而加之於不敢當之臣身,無少難愼,臣誠不識其何說也。噫,臣之頂踵毛髮,莫非聖造,夷險燥濕,非所敢辭,至於踰分之職,有關大防。臣雖欲仰戴洪私,冒昧承膺,其於累聖朝之名器,駭四方之聽聞何哉?卽因喉院啓辭,嚴召下臨,分義所在,不敢不隨詣九閽之外,而反復思惟,終難唐突入肅。玆敢不避僭越,冒上短章,仍退私次。伏乞聖明,俯垂鑑照,亟命遞改,以重官方,以安微分,不勝幸甚。答曰,省疏具悉。爾其勿辭察職。
大司諫鄭彦燮疏曰,伏以臣於四月,自燕而還,路奉諫省除旨。不幸情地危蹙,進退狼狽,終莫遂返面之禮,寧欲投身鄕山,瞻依丘墓,而癘氣彌滿,道路梗塞,彷徨城闉,涉夏徂秋,離違宸陛,倏將周歲,而迹在散班,尙未遂入覲耿光之忱,區區犬馬之戀,有不能自已。迺者園陵展謁,期日且迫,金吾兼銜,未及陳辭,曾未幾日,旋叨薇院。在臣分義,固當竭蹶叩謝,仍以趨參於陪從之列。而第臣自有前冬諫臣疏以後,怖悸震駭,從宦一念,都已灰冷,不復有彯纓結綬之心。而及其再疏之出,尙有不相捨之意。而乃其所指陳,則儘非涉屬於臣身者,固無可辨之義,而獨其所謂反詈之云,反復思惟,莫曉所以。人或有因其自已之發明,反詈言者,此則臣常病之。臣雖無似,必不至於是。臣疏尙在,今可按覩。伏況臣疏之批,已蒙洞察之敎,到今又何敢復事較辨,以益其不韙之罪也。只是新除職名,臣有本來情勢之不得冒沒者,前後見叨,抵死力辭。亦蒙聖明俯察微諒,輒許恩遞,臣嘗感激無地,結草圖報者也。噫,廉愧一節,人臣之大防,當此聖明御世,淬勵臣工,最重四維之日,臣何敢專事放倒,揚揚就列也。玆敢略治短疏,仰請嚴誅。伏乞聖明,俯諒至懇,亟許鐫遞,以安私義,不勝幸甚。答曰,省疏具悉。卿其勿辭察職。
八月十一日酉時,上御熙政堂。兵曹判書朴文秀,請對引見入侍時,兵曹判書朴文秀,左承旨柳綏,假注書李顯祚,記事官趙雲逵·兪彦好入侍。朴文秀曰,陵幸時,本營有稟定事,陵幸尙餘四五日,則雖數三日後,亦可以稟定。而連有國忌,不可請對,十五日來稟,亦涉惶恐,故今日雖似早,而來詣請對矣。在前陵幸,御船渡涉吹打時,左右營一體擧起火吹打。而今番則禁御兩營停番,且禁軍別將,率領先驅禁軍先渡事,依例已定奪。故擧起火吹打等事,只訓局擧行事,節目中已磨鍊啓下。而取考謄錄,則丁酉溫幸時,禁軍則到江頭,只令番將,領率先渡,別將則落在船上,待御船吹打擧起火,相應吹打矣。今番則依節目,訓局獨爲吹打乎?依溫幸例,別將亦在船,依左右營例吹打乎?敢稟。上曰,依溫幸例,別將在船吹打宜矣。出擧措文秀曰,陵幸時,禁軍中病軍留番等事之釐正,似將費數三日,各樣服色,亦將約束。而禁軍別將李玗,方爲二所武試官,合有變通之道,故敢此仰達。上曰,試官改付標以入。出榻敎文秀曰,摠管二闕員,口傳差出事,摠府草記,俄已入啓。而南行宣傳官·內禁將,亦爲一體口傳差出,何如?上曰,依爲之。出榻敎上曰,卿與大臣,前日有陳達勸武之人矣。其人當承命云耶?文秀曰,聞方往湖中,今十二日間,當入來云,而其承命與否,臣何以知之。在前勸武之人,聖上皆已使出膺矣。今此李章吾之勸出,惟在於天之造化。上曰,卿欲以此人備擬耶?文秀曰,將首擬矣。上曰,頃日陳達時,予未及知之,其後覺之,果是李重庚第二子,而予之曾所見者也。實合勸武矣。文秀曰,臣亦未見其人,而聞於二間房內射之,則矢不礙簷而出去云。此則雖善射者,亦難如此,而有分明目見者矣。然其在愛才長養之道,不可使之盡露其才矣。上曰,此則誠然矣。文秀曰,今此陵幸時,親行閱武之命,旣未下,則軍陣事,固不可論,然軍法中有見漏者,故敢此仰達。大抵軍法,則大將登壇後,中軍參現,敎鍊官參現,士卒叩頭,例也。若親臨閱武,則大中軍參現後,宣傳官以臺上執事參現,而軍門所在笏記中,宣傳官參現一節見漏,問之敎鍊官李蓍年則以爲,頃年兵判尹游,訓將張鵬翼,相議釐正笏記時,此一節,偶然見漏云。凡軍陣變化,惟在於將,則固不可變通,而此則旣是應在之軍法而見漏,然則似宜有添入之事矣。上曰,若是見漏者,則添入,可也。文秀曰,三軍門,可以知委出擧條,何如?上曰,此是軍務事,不必出擧條,卿可自知委。文秀曰,頃年孝陵行幸時晝停所,殿下入軍門時,吹打不止之矣。以軍法言之,則放止金砲,軍中無喧譁聲然後,信砲三聲矣,而近來此法廢,吹打後直爲信砲。上曰,其時敎鍊官,不請止金砲矣。文秀曰,此亦當改之耶?上曰,依爲之。文秀曰,聞宣傳官之言,信箭之鏃,或有破傷者,宣傳官持去之時,或易脫落云。此亦見之而改之則好矣。上曰,溫幸時,信箭之鏃果脫落,宣傳官決棍矣。此則予當申飭於次知中官耳。文秀曰,己未年六月間,其時本曹判書趙尙絅,以靑坡·往十里兩驛人馬,甚爲凋弊,所見矜悶之意陳達,請得給米太,而自朝家劃給賑廳米太各二十石矣。今年則兩驛驛卒,多經癘疫,飢餒忒甚,馬則以太貴之故,瘦瘠亦忒甚,且當陵幸矣。依己未年例,賑廳米太,得給,何如?上曰,依爲之。出擧條文秀曰,臣於戊午年間,待罪本兵時,以六岐武兼事,變通定式矣。其間年月不多,而本曹不得依定式擧行,事極未安矣。當初訓主之窠甚窄,而宣傳官出六者,不得卽付實職,故乃出六岐武兼六窠,以爲宣傳官出六之地,而其後訓主窠多加出,故宣傳官出六者,皆爲訓主。而至於六岐窠,則不過爲武兼之附庸,而不許久勤,雖至多年,遷轉無路。且各軍門,宣薦加設,哨官出司果者,無歸屬處。至於在任在喪,無端落職者,復職實無其期。故六岐武兼六窠,以本祿司果三窠,分爲司勇六窠,合於元武兼,其餘司果三窠,除出爲訓主三窠。一窠則非但武兼,多年積滯可悶,六岐六窠,又付於本武兼。故加給武兼廳,一窠則以加設哨官,虛司果者差出,一窠則以在任在喪閑散復職之意,曾已仰達蒙允矣。此後則各別依定式擧行,雖有參下實職出六者,寧付司果,此三窠則每都目,依定式爲之。仍爲遞兒窠之意,敢此仰達。上曰,依爲之。出擧條文秀曰,臣每欲以武人事情,一番仰達矣。今旣入侍,謹當仰達矣。大抵近來科旣多,故武人之數亦甚多。臣曾爲兵判時,欲一試之。一日曉起坐見之,至初更見者,至九百餘人,使人見門外,則尙餘二百餘人矣。武人則如是多矣,而官職窠則有限矣。以有限之窠,雖欲使許多武人無怨,其可得乎?武家當路人子弟,雖身短如筆頭匣者,皆以形勢,容易付官職,近則士人家子弟,又多爲武擧業。蓋表策,能可爲及第者,則觀文科,又其不可爲及第者,則必求爲南行,又其不可爲及第南行者,必爲武擧業,其身短如筆頭匣者,何能善射六兩耶。若遇有講之科,則雖其講可爲粗者,必得爲通,爲及第之後,則惟恃家勢。武班之顯官好爵,坐而遍歷,出身後不過二三年,或爲訓鍊正,或爲堂上。鄕武則誠極可憐。大抵鄕人之一年打作租,至三十石者,則素稱有餘。而或幸爲及第,則賣其租,作錢而來者有之,或賣其田地而來者有之。旅客主人家,一朔所食者,例至錢五兩,則渠何能每朔,辦出此五兩錢耶。不得已因得家直,每當都政,則送書於其妻子曰,今番則兵曹判書,欲以我擬望云云。則其妻子又懸望之矣。其都政又不得爲官,今年如是,明年又如是,一年二年,自然至於白首。而家直之所生子息,已至四五人矣。歸鄕則家産已破,妻子流離矣。此豈非大可矜惻者。而爲兵判者,若爲私情,則又豈不殃及子孫耶。雖以容貌言之,京武則好衣好食,而鄕武則乞食於人,乞衣於人。其見兵判時,天翼靴子等物,借着而來,則其模樣,豈可與京武比論耶?自朝家視之,同是武人也。而此人則以何八字,能至玉貫金貫,彼人則終不得初入仕耶。爲兵判者,又或收用鄕武,則鄕武雖譽,而京武則謗之矣。救弊誠難其策矣。人材豈有京鄕之異也?禹尙鼎,公州座首之子也。而仁祖朝爲宣傳官,素多膂力,以适變播遷時,渡江中流而船傾,尙鼎下船救之。如今時,則座首之子,豈許宣傳官,而其時尙鼎,若不爲宣傳官,則何以有此功也。以此見之,惟在於人材,而不在京鄕也。上曰,其所達鄕武事,誠是矣。文秀曰,訓正,乃是武職中極選,而曾前則士族大家,爲武者甚小,擬望極爲苟艱,故或以文官擬望,或以二人擬望,或三四年不出代矣。今則不然,士族大家之出身,應入是選者,其數甚多,不得已每都目擬差,故一爲此職,則卽陞堂上,堂上非久,又爲閫任,而問其年歲,則纔過三十矣。躐等之弊,有甚於文官,躁競之風,日甚一日,事之寒心,莫此爲甚。古則爲閫帥者多老蒼,是所謂宿將,而今則皆是靑春少年,識者之憂歎久矣。且問前例,則訓正,必經內外三品然後始擬。而今則勿論經歷,宣傳官任意擬望,故躐等之弊,躁競之風,太半由於此。此後則內以經副正,外以經府使然後,始通訓正望,更加定式施行,何如?上曰,此後則經副正府使後,擬差訓正,可也。出擧條上曰,卿則雖以公心,如是爲之。而此後爲兵判者,或有以私情,不用此規,則將奈何。文秀曰,此則臣豈知之?臣獨不爲私情則好矣,而武弁則抑躁競爲上策矣。臣旣無知人之鑑,欲以久屈者收用。故前爲兵判時,延安武人張碩徵,出身三十餘年,一未參望,故臣果擬之參下武兼首望,而未蒙天點矣。其後李聖龍謂臣曰,吾之曾祖,延安勝戰時,碩徵之祖應斗,以射有功,載在於鰲城大捷碑,君以此而擬望碩徵耶云云。李聖龍之曾祖,卽李廷馣也。鰲城卽臣外祖先李恒福也。臣則初不知應斗之有功於其時,又不知碩徵爲應斗孫,而只憐其冤而擬望矣。今則碩徵年可六十三四矣。上曰,然則卿今欲收用耶?文秀曰,年旣老則已不可入仕,而其情可憐,臣欲借其銘旌之資,擬差部將後,卽使渠呈遞爲計,而送關文使之上來,則已在喪,今月卽禫月云矣。且其爲人亦可用,而如是空老,如此者又不知幾人,則在朝家用人之道,豈不歉然。上曰,都政,將於何間爲之耶?文秀曰,臣連爲引入,今日始出仕,而武人元未見之矣。八道許多武士,雖未能盡爲收用,臣當盡見之。而未收用者,亦當撫恤而送之,使無怨心,可也。且陵幸旣近,國忌連有之,今月無空日,來月旬間,似當爲都政矣。言訖,文秀先退。上曰,俄者兵判所達武人事,語多不雅,注書簡通時,必知而善爲之。以次退出。
上在昌德宮。停常參·經筵。
神德王后忌辰齋戒。
兪健基啓曰,大司憲趙錫命,武一所監試官進,執義許沃,掌令李彙恒·李錫福在外,持平曺允濟再度呈辭留院,韓德良武二所監試官進。今日以監察茶時之意,敢啓。傳曰,知道。
南泰溫啓曰,領議政金在魯箚子到院。而以國忌齋戒,留院之意,敢啓。傳曰,入之。
兪健基啓曰,正言南惠老,引避退待,已至多日,而兩司無處置之員,玉堂亦爲引嫌陳疏,不當處置,一向遷就,事甚未安。除試所進去外,大司諫鄭彦燮,獻納金尙迪,竝卽牌招,以爲推移處置之地,何如?傳曰,允。
南泰溫啓曰,明日聖節望闕禮,依近例爲之之意,敢啓。傳曰,知道。
又啓曰,吏曹參判元景夏,旣已承批,卽爲牌招察任,何如?傳曰,允。
以修撰金光世牌不進禁推傳旨,傳于南泰溫曰,推考傳旨捧入。
兵曹口傳政事,以安興君埱爲副摠管,尹九淵·李章吾爲宣傳官,李禹錫爲兼內禁將,吳爲兼司僕將。
李世璡,以兵曹言啓曰,今此陵幸敎是時,侍衛禁軍,不可不點擇以行矣。各番禁軍中,新受馬病蹇之類,依舊例今十三日,推移替直,監軍巡將,勢難入啓受點,亦依前例,以十五日受點人員,十六日至,仍察,何如?傳曰,允。
又以訓鍊都監言啓曰,今此宣陵幸行時,御營大將,率領訓局餘軍及禁御兩營標下軍留都事,自兵曹節目啓下矣。都監軍兵元數五千二百二十五名內,隨駕軍四千一百七十二名,內入直及外營各處入直軍六百八十九名,病軍二百五十三名,受由在喪雜頉軍一百十一名,此外無餘軍,故不得定送之意,敢啓。傳曰,知道。
領議政金在魯箚曰,伏以世道漸下,人心各異,則言議酸鹹之間,或不相適,小小私相訾謷者,古亦豈無之?而下不敢訐揚激助,上有以鎭定調和,故久而消融妥帖,自至兩忘矣。挽近以來,聖上深惡黨比之習,屢示徵勵之意,投間抵隙之徒,從而揣度經營,欲售嫁禍之計,則必以此爲網打之機栝。苟或不能明察情僞,嚴加堤坊,則朝象之潰裂,國事之壞敗,尤不可勝救,可不懼哉?臣於日昨掌令李善泰之疏,誠不勝萬萬駭痛,而繼之以憂懍也。夫元景夏·李鼎輔輩,有私怨相絶與否,何等微細,此豈推上於朝廷者?而把作大事,恐動捭闔,雜入不干涉沒把捉之說,質言於君父。有若眞箇巨奸,暗弄威權,而異趣之人,莫敢容跡者然。其言固可笑,而其意誠叵測。至於一二黨,倔强愈甚,頤指三司章甫,勢成權重,根柢深固,猝難動搖等語,便一急變之書,而此非但爲鼎輔輩而發,擧一世而誣辱之,混驅於忘君附私之科。噫嘻,渠雖急於逞讒濟私,而爲言之絶悖無嚴,安敢乃爾?何幸聖鑑至明,讒說莫售,批旨昭揭,旣俯燭其眩惑之情,特敎旋下,明示錯枉之盛意,飭勵其不足責之廉隅。凡在群下,孰不欽歎感服?而第此等潛蓄禍心,乘機蹢躅之類,若不別樣痛懲,循例遞職而止,則臣恐搢紳之禍,將至於滔天,而國家無善後之策矣。伏願亟下明命,嚴加勘處,使陰邪屛戢,朝著寧靖焉。仍伏念臺閣之職,以言爲責,其不可不擇也審矣。而善泰鄙陋庸騃,矇無知識,世所共知。曾爲騎郞郵官,尙遭貶考而去,當初臺望之通,已極不似,而勿復檢擬之請,果發於臺啓,則公議可見。銓曹之遽然擬差,雖因副急承乏,而終難免不擇之失。臣謂當該銓官,從重推考爲宜也。取進止。答曰,省箚具悉。頃者遞差憲臣,其擧措已涉駭也,而關係國體故下敎。李善泰則尤涉無謂,而揚揚行公,廉恥掃矣。其特遞之命,豈不知末減?而但不足深治故也。雖然,近者務於公道,欲用遐外之人,濫雜此等之輩,欲飭銓官,參酌卿之所陳,是矣是矣。銓官從重推考,李善泰削職,可也。仍傳曰,遣史官傳諭。
上在昌德宮。停常參·經筵。
神德王后忌辰。
仁顯王后忌辰齋戒。
辰時巳時,日暈。
兪健基啓曰,大司憲趙錫命,武一所監試官進,執義許沃,掌令李彙恒·李錫福在外,持平曺允濟再度呈辭留院,韓德良武二所監試官進。今日以監察茶時之意,敢啓。傳曰,知道。
又啓曰,正言南惠老,引避退待,已至累日,尙不處置,事甚未安。大司諫鄭彦燮,卽爲牌招,以爲處置之地,何如?傳曰,允。
洪象漢啓曰,吏曹參判元景夏,連日違召,無意行公,事甚未安,卽爲牌招察任,何如?傳曰,允。
又啓曰,陵幸時,親祭祭文,當爲製進。藝文提學元景夏,明日待開門牌招,使之製進,何如?傳曰,允。
南泰溫,以弘文館言啓曰,本館下番闕直,已至旬餘,事體極爲未安。副校理李天輔,疏批已下,修撰金光世,旣有只推之命,竝卽牌招,以爲推移入直之地,何如?傳曰,允。
以副校理李天輔牌不進禁推傳旨,及獻納金尙迪牌不進罷職傳旨,傳于洪象漢曰,竝推考傳旨捧入。
備忘記,傳于李世璡曰,史官一員待命,騎馬三匹立之。
李世璡,以兵曹言啓曰,取考謄錄,則戊申年陵行時,適値庭試武科初試設場,而試官中多有陪從之員。且動駕日,仍設科場,事體未安,一二所俱爲撤試矣。今此庭試試官中,亦有應參隨駕之員,而動駕日設場,亦涉未安。十五日爲始,一二所姑爲停止,使應參之員,一體隨駕,而大駕還宮後,復設之意,分付試所,何如?傳曰,允。
南泰溫,以吏曹言啓曰,司僕寺正柳壽恒呈狀內,矣身昨於調馬進參後,所患關格之症猝發,呼吸不通,昏倒不省,方在死生未分中。當此園陵幸行迫近之日,不可暫時仍縻於垂死之人,卽速入啓處置云。身病旣如此危重,則不可强令察任。今姑改差,其代,口傳差出,何如?傳曰,允。
李世璡,以訓鍊都監言啓曰,今此幸行時,本局全當隨駕矣,凡干軍務,中軍多有及時擧行之事,而中軍鄭壽松,以武所試官,方在試所,依前例令政院,改付標變通,何如?傳曰,允。
又啓曰,因都監草記,中軍鄭壽松,以試官方在試所,今此幸行時,多有擧行之事,令本院變通事,允下矣。原單子中,改付標以入之意,敢啓。傳曰,知道。
又以御營廳言啓曰,今此宣陵幸行時,本廳留都結陣事,啓下矣。本廳中軍趙儆,以武一所試官,方在試所,令政院改付標後,來參陣上之地,何如?傳曰,允。
洪象漢,以戶曹言啓曰,依傳敎,右議政趙顯命,去三月四月五月六月七月今八月合六朔祿俸,令倉官更爲輸送于本家,則以爲,雖已撤單,未及肅命行公之前,不當冒受常祿云。祿俸又不領受,何以爲之?敢稟。傳曰,令倉官更爲輸送。
修撰金光世箚曰,伏以正言南惠老以云云。措辭在上引嫌而退,帶推行公,旣無前例,揆以臺體,勢難仍在。請正言南惠老遞差。取進止。答曰,依啓。
上在昌德宮。停常參·經筵。
仁顯王后忌辰。
未時,雨雹狀如豆。
兪健基啓曰,大司憲趙錫命,武一所監試官進,執義許沃,掌令李彙恒·李錫福在外,持平曺允濟再度呈辭留院,韓德良武二所監試官進。今日以監察茶時之意,敢啓。傳曰,知道。
李世璡,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
南泰溫啓曰,藝文提學元景夏,牌招不進,推考傳考,今方捧入矣。親祭祭文製進,事體重大,而如是違牌,極爲未安。更卽牌招,何如?傳曰,允。
又啓曰,藝文提學元景夏,再招不進,推考傳旨,今方捧入矣。親祭祭文製進,一時爲急,而連違召牌,不卽應命,事極未安。所當更請牌招,而一日三牌,有傷事體,何以爲之?敢稟。傳曰,其無謂,業已下敎,何足撕捱?而不顧事體,過爲撕捱,從重推考,更爲牌招。
柳綏啓曰,今此宣陵行幸時,大王大妃殿問安,何承旨進去乎?敢稟。傳曰,左副承旨進去。
李世璡啓曰,今此宣陵幸行時,何大臣留都乎?敢稟。傳曰,金判府事留都。
傳于李世璡曰,李章吾在軍門時,待令事,分付矣。今爲宣傳官,宣傳官卽御前執事,自有軍律,若參酌章吾,紀綱將何立乎?事體寒心,待開門肅謝事,分付。
傳于兪健基曰,出宮時刻,以丑正三刻,磨鍊以入。
吏曹口傳政事,以李命坤爲司僕正。
李世璡,以兵曹言啓曰,在前陵幸時,左右邊捕盜大將中,一邊大將隨駕,則一邊大將,例爲兼察留都矣。今番則左邊捕盜大將鄭壽松,以訓鍊中軍,領軍隨駕,右邊捕盜大將具聖益,別雲劍侍衛隨駕,不可無變通之道。左右邊大將,以留都御營大將金聖應,依例限回鑾間,姑爲權察,何如?
又啓曰,因兵曹草記,左邊捕盜大將鄭壽松,以訓鍊中軍,領軍隨駕,右邊捕盜大將具聖益,別雲劍侍衛隨駕,不可無變通之道。左右邊大將,以留都御營大將,限回鑾間,姑爲權差事,允下矣。御營大將金聖應,待明朝牌招,以爲聽傳敎之地,何如?傳曰,允。
又以武二所差備官,以試官意啓曰,臣等趁曉來會試所,而以上試官姑未出代,不得開坐試取之意,敢啓。傳曰,知道。
又以武二所差備官,以試官意啓曰,因兵曹草記,自十五日至十六日,姑爲停試之意,敢啓。傳曰,知道。
又以武一所差備官,以試官意啓曰,因兵曹草記,自十五日十六日至,姑爲停試,大駕還宮後,復設事,命下矣。依稟定,令參試官,率差備官守直,試事則自明日姑爲停撤之意,敢啓。傳曰,知道。
又以禁衛營言啓曰,今此宣陵擧動時,以禁御兩營標下軍兵留都,而各處伏兵,亦爲派定事,定奪矣。本營標下軍一百十四名,哨官安漢綱,領屬于留都大將,八十八名斥候伏兵定送,四百五名城內外左右屛門,把守定送,而本營則別將李義翼,把摠李景說,哨官金致鳴,敎鍊官吳喜大,標下軍四十名,別破陣二名,率領入直。火藥庫則哨官金駿文,別破陣十四名,率領守直,南別營則哨官柳秀章,別騎衛三人,標下軍四名,率領守直之意,敢啓。傳曰,知道。
領議政金在魯箚曰,伏以臣,卽伏見再明動駕時刻之書出者,初嚴在三更一點,而三嚴在四更二點矣。今此陵所,雖曰御路迂回,猶不滿三十里。近來秋夜漸長,雖於罷漏後動駕,足可恢恢往返,而時刻如是早定,自三更已爲嚴裝,而四更進發,則達夜勞動,觸冒風露,聖體之傷損,將如何哉?殿下一身,所宜十分自愼,豈不上念宗社太后乎?臣職在保護,誠切憂慮,不得不仰瀆淸齋之中。伏願亟命差退,三嚴於五更之後,千萬幸甚。取進止。答曰,省箚具悉卿懇。丑正動駕,則動駕之際,自然逾乎寅時,依禮曹擇時擧行矣。仍傳曰,遣史官傳諭。
上在昌德宮。停常參·經筵。
夜自二更至五更,月暈。
李世璡啓曰,禁軍陣敎鍊官來言,下馬時鳴鑼,取稟。傳曰,知道。
兪健基啓曰,禁軍陣敎鍊官來言,騎馬時哱囉,取稟。傳曰,知道。
李世璡啓曰,備邊司郞廳來言,今日賓廳坐起日次,而陵幸齋戒相値,頉稟。傳曰,知道。
李益炡啓曰,賓廳坐起,旣已頉稟,所當持公事入侍,而陵幸齋戒相値,頉稟。傳曰,知道。
李世璡啓曰,御營廳敎鍊官來言,午時聚軍,申時結陣,日落後懸燈,人定後刁斗,天明後落燈云矣,敢啓。傳曰,知道。
又啓曰,訓鍊都監知彀官禁軍陣敎鍊官來言,二嚴結陣後,仍爲懸燈,天明落燈云矣,敢啓。傳曰,知道。
以寶劍別雲劍付標單子,傳于李世璡曰,付標煩數,此後勿爲捧入。
李世璡,以兵曹言啓曰。傳曰,李章吾在軍門時,待令事,分付矣。今爲宣傳官,宣傳官卽御前執事,自有軍律,若參酌章吾,紀綱將何立乎?事體寒心,待開門肅謝事,分付事,命下矣。依承傳,南行宣傳官李章吾,累度傳令嚴飭,則不受傳令,今日亦不爲出肅。嚴敎之下,分義道理,安敢若是?事體虧損,莫此爲甚。而自臣曹,雖累加催促,終無畏義應命之意,何以爲之?敢稟。
以兵曹草記,傳于李世璡曰,李章吾使之肅謝,而終不出肅,爲先記過,當見之,卽今待令事,分付。
傳于兪健基曰,軍官猶不敢如是,爲御前執事,終不入肅,事體寒心。若終始不爲入來,則不但記過而已。明日沙場當捉去,用期會不進之律矣,使之卽刻入來。
李世璡,以扈衛廳別將,以留都大臣行判中樞府事金興慶意啓曰,臣承命留都,一依啓下事目,率領扈衛三廳軍官,今日申時,結陣於金虎門·曜金門外,至大報壇前路,排列扈衛之意,敢啓。傳曰,知道。
上在昌德宮。停常參·經筵。
初昏,流星出天中淡雲間,入坤方天際,狀如拳,尾長四五尺許,色赤。夜自一更至四更,月暈。
大駕宣陵擧動,西氷庫船所,入幕次後,政院·玉堂·藥房口傳問安。答曰,知道。
大駕宣陵入幕次後,王世子遣宮官問安。答曰,知道。政院·玉堂·藥房·朝廷二品以上·六曹口傳問安。答曰,知道。
靖陵望墓禮奉審後,政院·玉堂·藥房·朝廷二品以上·六曹口傳問安。答曰,知道。
大駕還宮後,政院·玉堂·藥房·朝廷二品以上·六曹口傳問安。答曰,知道。
壬戌八月十六日丑時,上幸宣陵。行都承旨李益炡,左承旨柳綏,右承旨南泰溫,左副承旨李世璡,右副承旨兪健基,同副承旨洪象漢,假注書權崇·李顯祚,記事官趙雲逵·兪彦好隨駕。上乘步輦,出仁政門,下敎曰,駕轎入之。上曰,前驅禁軍馬兵則當渡江,而先廂軍兵,何時渡江耶?予入晝停所後渡江耶?兵曹判書朴文秀曰,然矣。上曰,軍兵喫朝飯於何處耶?文秀曰,已於此處喫之。上曰,先驅禁軍馬兵,亦喫於此處耶?文秀曰,此則喫於晝停所矣。上曰,二嚴前可能喫之耶?文秀曰,可能喫之矣。上曰,江船工曹旣次知,則軍兵所渡之船,工曹官員,亦當次知,申飭,可也。象漢曰,已磨鍊其船之尺數給之矣。上曰,守宮從事官誰也?益炡曰,李成中也。上曰,以令旗招之。成中來伏。上曰,予出敦化門後,留門之門,竝卽爲下鑰,申飭守宮。成中曰,臣當依下敎,謹守之矣。上乘駕轎,出進善門,下敎曰,曉色尙昏,百官從容乘馬事,分付。上到龍山後峴,招世璡,下敎曰,軍兵渡江,從容渡去事,使宣傳官持此信箭,分付于訓將。過瓦署前路,宣傳官,分付而還,以信箭傳于世璡。世璡獻于駕前。上入西氷庫幕次時,下敎曰,兵判以其二令箭,分送于禁軍陣都監陣,軍兵從容渡去事,更爲申飭,平明捲幕次遮前之帳。上曰,軍兵幾盡渡耶?文秀曰,禁軍所渡船,凡十三船,而先驅軍已渡,後軍則三分之一方乘船,訓局軍兵則幾盡渡矣。上曰,御乘馬先爲渡去,極爲駭然矣。朴文秀曰,御乘馬旣先渡江,則內乘所當請罪,而承旨不爲提達,極涉非矣。上曰,所達是矣。承旨推考,可也。出擧條泰溫曰,兵判奏事時,不待承史,徑先入侍,事體非矣。推考,何如?上曰,依爲之。出擧條文秀曰,旣捲前帳,則便是前席,何必請對耶?臣俄者言于承旨曰,吾方有奏達事,承旨一人,可同入云矣。而承旨不爲進來,此則臣何以知之?上曰,兵判以承旨之請推,前席爭較,殊涉未安。兵判從重推考。出擧條泰溫曰,兵判若欲與臣等,同爲進來,則臣等豈不來耶?不待臣等而來,誠非矣。象漢曰,凡入侍承旨,豈可無耶?益炡曰,臣則未知本事,而兵判不待承旨而入侍,則果非矣。上曰,兵判之以不爲請罪內乘事,非斥承旨,誠是矣。兵判之直爲入侍,雖曰非矣,諸承旨互相爭較,有若角勝者然,朝體非矣。諸承旨竝推考。出擧條上曰,坐馬玉轎,初不稟之,內乘記過。上乘步輦,上龍舟時,世璡進啓乘船砲。上曰,知道。世璡招宣傳官,分付軍器寺官員,放砲三聲訖。世璡啓乘船吹後,吹喇叭一雙訖。上御船上御榻。文秀曰,禁軍所渡之船其數小,禁軍則多,馬兵則少,故馬兵已盡渡,禁軍尙未盡渡。彼左邊所在虛船,使之載渡禁軍,何如?上曰,依爲之。文秀曰,駕後則使之隨所渡而渡之,何如?上曰,依爲之。世璡啓擧碇砲放砲三聲。上曰,先廂軍渡去後,後軍則使之陸續渡來。世璡啓行船吹後,吹喇叭一雙,錚二聲,大吹打,各營亦爲一時應砲一聲,擧起火一枝,吹打。世璡曰,內乘來言,渡江後御乘馬,首副望馬中,以何馬待令乎?來稟矣。上曰,以副望馬使之待令。上曰,左列則是都監軍耶?文秀曰,然矣。還宮則左列軍,將爲右列矣。殿下欲觀之,則侍衛使之皆坐,何如?上曰,侍衛諸臣皆坐。上曰,李章吾亦來耶?文秀曰,來矣。上曰,末坐者章吾也。上曰,左右邊所結船皆帀耶?益炡曰,非帀而魚鱗矣。以繩連之,繩在水中矣。上望狎鷗亭近處曰,彼是何處耶?益炡曰,狎鷗亭而咸陵君之亭也。象漢曰,本韓明澮之亭也,而轉歸於咸陵君矣。朱之蕃,題之以第一江山矣。上曰,然則似是有名處也?象漢曰,有名處矣。皇朝使臣出來,則必遊覽於此亭云矣。上曰,侍衛具聖益進前。上曰,御船與戰船兵船,大小何如?聖益曰,不及戰船,而亦似不及於兵船矣。上曰,諸船皆是何處船耶?益炡曰,擧動時則工曹郞,例上至杜瀰,下往杏州捉船,故水上船水下船,皆捉之矣。臣曾以工曹郞,擧動時爲船所郞,其時則三南船皆捉之,故延日·長鬐等邑船,皆入其中矣。文秀曰,三南·京江船樣,皆相異,今則似是京江船。上曰,問於工曹郞而來。象漢出問而來曰,問之工曹郞,則以爲皆是京江·喬桐等處之船,而三南船則無之云矣。上曰,御船則何處船云耶?象漢曰,二則西江船,而一則龍山船云矣。御船至越邊津頭。世璡啓下碇砲後,招宣傳官,分付軍器寺官員,放砲三聲訖。世璡啓下船砲,又招宣傳官,分付軍器寺官員,放砲三聲訖。世璡啓下船吹後,吹喇叭一雙訖。上乘御乘馬。上到狎鷗亭後麓,招象漢曰,此是何處耶?象漢曰,此是狎鷗亭後麓也。上到宣陵入幕次時,下敎曰,來此處,感愴之懷倍切。倭槍之名不好,出送作門外事,分付。世璡以大王大妃殿問安下直。上具翼善冠·淺淡服·烏犀帶,御步輦到紅箭門,下步輦就位,行四拜禮訖。步上大王陵奉審。由西曲墻內,循至東墻內訖。又由西墻外,循至北墻外,招陵司曰,莎草所改處,何處也?兪彦欽曰,非此陵而卽王后陵也。上曰,然耶?因循至東墻外訖。又奉審王后陵,如初禮訖。下到丁字閣。陵司開丁字閣門。上由西門入奉審訖。入小次,傳于象漢曰,俄者洞口下馬時,侍講官·問安官,有呼書者之聲,當記過而作門外,故置之矣。卽今紅箭門外,喧譁之聲甚擾亂,而不爲禁斷,當該禁喧郞廳記過。傳于象漢曰,予於陵上出入時,諸執事若緩緩,則申飭。上出小次就位,行初獻禮訖。領議政金在魯,行亞獻禮。健基曰,斟酒之際,致此墜勺,殊欠敬謹,當該祝史,推考,何如?上曰,依爲之。出擧條上曰,祝史旣以墜勺推考矣。不可事同而斑駁,執樽亦爲推考。出擧條上曰,齋郞·祝史誰也?象漢曰,祝史則曺命敬,而齋郞則兪宇基也。上曰,兪宇基每以老衰,輒辭除旨,今日見之,不至甚老矣。此後則玉堂隨窠擬差之意,分付該曹,若以老衰陳章,政院勿爲呼望,可也。出擧條左議政宋寅明,行三獻禮。執樽金尙迪曰,祭爵有罅隙處,祭酒滲漏矣。上曰,都承旨奉審。益炡奉審曰,頗滲漏矣。或有預備者耶?問之,何如?上曰,豈可有預備者?以燭蠟塡其罅隙。益炡曰,親祭事體至重,而祭爵有罅隙處,至於祭酒滲漏之境,誠爲未安。當該陵司,不能致察之責,在所難免。推考,何如?上曰,依爲之。出擧條上曰,他陵則神位·龍床連設之,而此陵則離設之,分付陵司,此後則連設之,可也。上步還紅箭門。益炡曰,俄者奉審時,通禮尹光理,行步甚緩,且多失措,推考,何如?上曰,依爲之。出擧條上出紅箭門,乘步輦,下敎曰,直詣靖陵,百官隨之事,分付。上到靖陵紅箭門,下敎曰,侍衛限紅箭門,而入而立之。上奉審如宣陵禮。上還至紅箭門。益炡曰,假通禮李堉,行步緩緩,未免落後,推考,何如?上曰,不能善步而然也,何必推考,置之?上入幕次,傳于健基曰,兵判入侍。兵曹判書朴文秀,右副承旨兪健基,假注書李顯祚,記事官趙雲逵·兪彦好入侍。上曰,先朝壬申年,親行閱武於七德亭矣。自壬申年至今,五十一年,更無七德亭閱武之事。予還宮時,欲閱武於是,陣則以六花陣爲之,可也。文秀曰,七德亭地勢甚低,難於遍覽。自七德亭距五里許,有都監閱武之所,而此則地勢高,便於觀覽矣。上曰,七德亭是先朝閱武之所,必於此處爲之,可也。先廂軍使之先渡,馳下七德亭,布下六花陣。大將依壬申年例具甲冑,中軍以下,則以隨駕服色待令事,使宣傳官,持信箭馳往,分付於訓將。文秀曰,今則爲單營,單營當用黃色信箭矣。上曰,然矣。自九陣圖,變爲八陣圖,又變爲六花陣。予欲見六花陣,予入陣門時,當由花心到壇上。文秀曰,入軍門到壇上時,例患狹窄矣。上曰,然則擺陣時,使之廣爲之,可也。文秀曰,陣門開後,大將跪迎殿下,入陣門後,後廂何以爲之乎?上曰,後廂則渡江後陣之,使之還宮時隨駕。文秀曰,先廂軍行陣時,使之連續爲之,何如?上曰,依爲之。此等事,卿使都監敎鍊官,知之,可也。文秀曰,臣當使臣營敎鍊官,持令箭仔細傳之。言訖退出。傳于益炡曰,百官揷羽。傳于象漢曰,京畿監司,待令於津頭。傳于健基曰,先驅禁軍,自陣外壇上左邊蜂屯,訓局馬兵六哨,臺上右邊作隊,以待臺上號令。駕後別抄,自陣外壇後環衛。傳于健基曰,禁軍別將,率領後驅禁軍,與先驅禁軍,一體臺上左邊蜂屯。上出幕次,乘步輦將行,下敎曰,丁字閣旣邇,且過紅箭門,不可以步輦過也?綏曰,丁字閣則不邇矣。泰溫曰,布帳且隔之矣。上曰,豈可以布帳之隔,而以步輦過也。君子不以昭昭行禮,不以冥冥惰行。因下步輦,步過紅箭門。路乘御乘馬。出洞口外,傳于健基曰,依壬申例,自陵洞口至靑坡,捧上言。上到漢江越邊野,招健基曰,今年農事何如耶?問于彼岸聚在之民。健基承命問之。有通津民曰,農事則凶年矣。又有一人進曰,如此凶年,田稅大同之備納難矣。因欲陳他事。健基以下問事之外,例不敢仰達,責退之。上還到津上。健基啓乘船砲等節次,如初渡時。上曰,畿伯諸差使員,竝令登船。健基啓擧碇砲後,招宣傳官而責其不答。宣傳以舊例不答爲對。上笑曰,雖悤擾中,能堅守舊例矣。健基曰,臣豈不知此例,而直欲試之矣?渠能守之,誠爲可嘉。上指一小船曰,彼船何船?象漢曰,漁船也。上曰,俄者渡來時,兵判所達,習知船之妙理矣。卿何以知之?文秀曰,臣外祖舊在銅雀江時,臣兒時習見之矣。上曰,諸船過今日則放送耶?益炡曰,御船多有木物等物,故船主不敢任意持去,而其餘船船主,任自持去矣。上曰,曳船漢所着衣服,渠自備耶?自官家製給耶?益炡曰,衣則自官家不爲製給,而渠輩頭上所着之物,自工曹造給矣。上曰,此江與廣津,廣狹何如耶?洛昌君樘曰,此江廣矣。上曰,然則與楊河渡,何如?樘曰,楊河渡較此幾如海矣。上命賜承史·儒臣·侍衛諸臣饌物,使於榻前環坐而喫之。上曰,吏判進前。閔應洙進前。上曰,掌樂正李延德,樂器釐正,能着實爲之耶?應洙曰,抄出舊節目,方着實爲之矣。上曰,兪宇基事,俄已下敎矣。此後則擬差堂上,可也。象漢曰,臣於兪宇基事,有慨然者故敢達矣。凡牌不進禁推照律,若有功議減等,則不解見任。宇基則其先世有功,而最初禁推,不爲懸錄。故其後因仍不懸,而禁府亦不申飭,以致每每遞職,極爲非矣。應洙曰,宇基當初禁推時,臣待罪金吾,受其供辭,而功議不懸。故問之則以爲,祖先功勞,可以應用與否,有所未審云。槪原從之功,只曰宥及子孫,故臣等意以爲,久遠原從,雖其子孫,或有不能詳者,因其言,不書功議而入啓。故其後仍爲規例,更不懸功,每每如是矣。上曰,當初雖曰如是,其祖先之功,旣已陳達,則不可不懸,此後則申飭,俾勿如前,可也。出擧條文秀曰,取見謄錄,則己未二月十二日傳敎,昔聞親行閱武時,中軍揮旗號令云,而近則不爲之,替使執事,極爲未安。此後則中軍擧行,宜當矣。大抵中軍,稟事是其職,至於揮旗號令等事,執事當爲擧行,此乃軍法應行者,而前日傳敎如此,何以爲之乎?敢稟。上曰,中軍勿爲擧行。出擧條健基曰,禁軍,日暮後懸燈事來稟矣。上曰,知道。世璡還來進前曰,臣承命問安於大王大妃殿,則以知道回答矣。上鞠躬而聽之。答曰,知道。上曰,兵判立而見之,軍兵幾許渡耶?文秀曰,幾盡渡矣。世璡曰,吹旗手一船則來到,而一船則尙未渡云矣。象漢曰,內吹打所帶驛卒,亦無一人渡來云矣。上曰,極爲駭然。工曹郞廳拿入,使禁軍姑爲代立。上曰,拿入何如是遲耶?速爲拿入。工曹郞廳沈師得拿入之際,文秀曰,此非工曹郞之罪也。彼岸船則非工曹所掌,而畿內各邑掌之。上曰,然矣。然則置之。此人曾爲金吾郞時,亦善爲之,其爲人了了矣。此人誰家人也?益炡曰,故相臣沈之源之曾孫也。上曰,然乎?世璡曰,其間皆渡來云矣。上乘御乘馬,到七德亭,下敎曰,陣門已近,諸臣皆下馬步。益炡曰,入軍門時,諸臣當入之數,定之,何如?上曰,侍衛與大臣儒臣入之,其外不許入之。上入敎場時,訓局敎鍊官,跪接陞壇上訖。世璡啓小開門。益炡曰,兵房承旨李世璡年旣老,而俄以問安承旨往還,且入侍已久,氣甚憊矣。以他承旨,姑爲代之,何如?上曰,使禮房承旨代之。又下敎以同副承旨代之。象漢曰,旣各有所掌,則雖是特敎之下,臣之替當兵房,似涉如何,惶恐敢達。益炡曰,特敎之下,不宜如是煩達。中軍兵曹判書朴文秀,具甲冑持手旗,自臺上入御榻前參現,行兩跪一揖禮訖。臺上執事·諸宣傳參現,亦兩跪一揖。中軍文秀啓升帳砲。上曰,宣傳官則參現,而敎鍊官何不參現耶?文秀曰,敎鍊官則卑微故闕之矣。上曰,營將號笛前上來耶?文秀曰,號笛發放後,可上來矣。中軍又啓吐丸號令。上曰,禦倭則闕之,可也。上曰,此沙場與慕華館,大小,何如?象漢曰,似不及之矣。中軍又啓聚官旗聽發放。上曰,升旗節次旣無之,而肅靜砲則當有之耶?文秀曰,肅靜砲則有之,從當爲之矣。宣傳官行巡視發放。益炡曰,都監日暮後,懸燈來稟矣。上曰,知道。上曰,李章吾尙有儒生態矣。象漢曰,昨日承命始出,則豈不如是。然稍久,則自然無此態矣。上曰,訓將禁軍將閱武時,有賜馬之例。今日予欲先賜,何如?象漢曰,未操鍊前先賜,或似如何矣。上曰,先朝亦有此例矣。象漢曰,然則何妨。上曰,分付司僕寺,馬二疋領來。司僕僉正鄭錫範,領二馬而來。上曰,僉正誰也?象漢曰,鄭錫範也。上曰,鄭哥自古以守法稱之矣。上曰,使宣傳持信箭,往于陣中,招訓將禁軍將而來。宣傳官持信箭,直向班頭,招訓鍊大將具聖任,禁軍將李玗到臺上。上命賜馬各一疋。敎曰,今日予之先賜馬有意矣。操鍊其宜善爲之。聖任·玗,行四拜禮。上曰,旣介冑則無拜禮可矣。文秀曰,軍中介冑之士,雖不拜,而此是賞典,有拜禮似宜矣。各道兵使,若有賞典,則必拜於殿牌,此則拜君賜之禮也。中軍啓放肅靜砲訖。象漢啓鳴鑼坐息訖。聖任·玗,退去本陣,自主號令,以行營樣,到將臺前面訖。上曰,以暗令,使宣傳官持信箭,分付。使駕後禁軍,邀間突出。衝擊訓局陣,三進三退。駕前別抄。又追擊禁軍三次。象漢以此,分付於宣傳官訖。文秀進曰,陣中何等嚴重,而今旣掛肅靜牌則尤嚴矣。軍中之法,雖其子亦誅之矣。今宰相文官,欲爲觀光,自後入來者甚多,此何事體,極爲駭然矣。上曰,所達是矣,極駭然矣。文秀曰,俄者殿下,先賜二將馬,賜馬者,所以賞之也。操鍊後有功則賞,不善爲之則罰可矣。而今功罪未判,而國馬先賞之,恐非賞罰之道。上曰,有前例,故予果先賜之,而大抵所達則誠是矣。象漢曰,兵判以中軍有此仰達,事體非矣。推考,何如?文秀曰,以軍律事仰達,有何不可。而此旣係軍律事,則豈不可以仰達也。上曰,此旣軍中,則承旨若請記過可矣,而請推考,承旨非矣。文秀曰,聞有暗令,而臣不得聞之,暗令之不使臺上中軍知之,誠非軍法矣。象漢曰,旣曰暗令,則何必使中軍知之。文秀曰,旣曰中軍,則軍中事豈不可使知也。上笑曰,暗令,兵判不得與知,故有此仰達矣。上曰,我國軍法,實則可笑也。象漢曰,只習坐作進退之節與禦倭法而已,誠可笑。健基曰,六花有六花法,八陣有八陣法,凡陣法,自有定律,則軍令非可以一時相議而變改也,明矣。如臣書生,豈知軍法,然而兵書,皆是儒生所撰也。今殿下與兵房承旨出暗令,而兵判旣不得知之。且諸般號令,種種變改,宣傳官數數往來,而軍法不成貌樣,臣誠慨然。而兵判亦難免推考之罰矣。上笑曰,承旨未知委折而有此達,極固執矣。上曰,還宮時訓將禁軍將,不脫甲冑而去之事,分付。象漢曰,兵判則何以爲之耶?上曰,兵判則使之戎服,可也。上曰,工曹參議金尙魯,京畿監司洪景輔及各務差使員,使之入侍。尙魯進前。上曰,自關東遞歸之時,民事何如?尙魯曰,秋穀若無災,則可期大豐矣。其後蟲災生,而農事不至於大段矣。臣以關東民事,欲有所仰達者,而方待罪該司,入侍未易,故今雖悤擾,敢此仰達。庚申·辛酉兩年身布還上,因朝令停捧矣。今年雖豐,而旣多流亡絶戶,且大歉之餘,以今年事之稍登,若捧其兩年所停捧者,則民事誠可憐矣。還上事體重大,臣不敢直請減之,而詢于廟堂,減兩年條,以示朝家愛恤之德意,似好矣。上曰,後日大臣入侍時,當議而處之。使大臣提達之,可也。洪景輔進前。上曰,畿內民事農形,何如?景輔曰,畓穀中伏後移秧,故節晩已不可食,田穀初則有可望矣。其後蟲災風災連有之,將不作小凶年矣。上曰,有欲所達者,日後次對,卿可同爲入侍。景輔曰,然則臣於秋奉審還歸後,謹當入侍矣。臣且以舊逋等事,有所仰達者矣。上曰,後日入侍時,來達,可也。廣州府尹徐命珩,水原府使黃梓,長湍府使田雲祥,果川縣監尹昌東,列伏於臺上。上曰,農形,何如?徐命珩曰,田穀則稍好,畓穀晩移秧,不好矣,而旱災蟲災連有之,故將不免凶。黃梓曰,水原爲畿邑中最凶年,野畓海邊之畓,皆以旱不可食,舊畓猶可食矣,而又以染病,不能除草,將爲慘凶矣。田雲祥曰,早付種猶可食,而晩移秧未除草者,已判凶年。尹昌東曰,果川則旣多晩移秧,而以染病多死亡,而未除草,田穀則因鋤後旱,其實皆落矣。上命賜洪景輔豹皮,徐命珩·黃梓箭訖。上將乘御乘馬。藥房都提調金在魯進曰,今日連以馬裝擧動矣,聖體不瑕勞憊乎?以駕轎擧動,何如?上曰,予則不勞憊,而卿旣有陳達,予當於遞馬所,觀勢乘駕轎矣。上入崇禮門,招象漢曰,擧動入去後,諸人之當爲入門者入之,卽爲下鑰事,分付於門部將。上到仁政門,乘步輦入仁政殿東廡。下敎曰,禁喧兵郞,初命記過矣。此乃春坊官不能檢飭之致,而非兵郞之罪。當該春坊問安官,從重推考,可也。出擧條又下敎曰,事已過矣。記過諸人竝蕩滌。
上在昌德宮。停常參·經筵。
顯宗大王忌辰齋戒。
大殿·大王大妃殿·中宮殿·世子宮·賢嬪宮,政院·玉堂,口傳問安。答曰,知道。
大王大妃殿·中宮殿·賢嬪宮,藥房口傳問安。答曰,知道。
大殿,朝廷二品以上·六曹單子問安。答曰,知道。
兪健基啓曰,大司憲趙錫命,武一所監試官進,執義許沃呈辭,掌令李錫福未肅拜呈辭,李彙恒在外,持平韓德良武二所監試官進,曺允濟再度呈辭留院。今日以監察茶時之意,敢啓。傳曰,知道。
南泰溫啓曰,右議政趙顯命箚子到院,而以國忌齋戒,留院之意,敢啓。傳曰,入之。
藥房都提調金在魯,提調趙尙絅,副提調李益炡啓曰,伏未審夜來,聖體若何?昨日早曉動駕,侵夜還宮,展省二陵,登降將事,觸冒風埃,驅馳撼頓之餘,不瑕有傷損之節,而眩氣亦無所發作乎?大王大妃殿氣候調攝之節,更何如?足部症候,漸至快愈乎?臣等不任區區憂慮,敢來問安。答曰,知道。五十年之後,追蹤伸禮,一倍興感。慈殿氣候安寧,予則眩氣差勝矣。
李世璡,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
備忘記,傳于李世璡曰,史官一員待命,騎馬三匹立之。
獻納金尙迪啓曰,臣於言責之任,已有自劃,而適當動駕時,雖不得不黽勉暫出,仍參陪班,然夤緣苟冒,斷無是理。且於陵所親享之時,臣亦在執事之列,而因尊所墜勺事,旣有一體推考之命,臣心悚蹙,已不可言,而臺官之帶推行公,曾無是例,此尤臣難仍之一端。昨緣侵夜,今始來避,所失亦大。請命遞斥臣職。答曰,勿辭。
兪健基啓曰,獻納金尙迪,再啓煩瀆,退待物論矣。傳曰,知道。
右議政趙顯命箚曰,伏以秋炎尙酷,鑾輿遠出,撼頓驅馳之餘,聖體不瑕有損?顧以癃痼之身,末由遠候江頭,舁出城外,俯伏送迎。今日候班,亦不得進參,情禮虧缺,罪合萬死。臣以早晩登筵,面乞鞶褫之意,回奏已久,自十數日前,忽覺病勢頓減,遂與僚相往復,動駕前必欲一番入侍矣。四五日間賤疾,又忽添苦,左脚全然無力,非扶擁推挽,則寸步難以自致,不知更費幾月調攝,而復得分減矣。旣不得行公,又不敢呈單,不進不退,公然過了許多月日,在臣不成去就,在國體甚有所損,玆不得不更申哀籲。伏乞卽命鐫遞,以幸公私,仍治臣闕禮之罪,以爲具僚之警焉。取進止。答曰,省箚具悉卿懇。以疾未參,其何所傷?卿須安心勿辭,益加善攝,用副慇懃之意。仍傳曰,遣史官傳諭。
上在昌德宮。停常參·經筵。
顯宗大王忌辰。
洪象漢啓曰,領府事徐命均,上疏到院,而以國忌正日,留院之意,敢啓。傳曰,入之。
兪健基啓曰,獻納金尙迪,引避退待,處置歸於憲府,而尙未處置事未安。除在外·試所進去·呈辭受由·未肅拜外,執義許沃,卽爲牌招,以爲處置之地,何如?傳曰,允。
傳于李世璡曰,閱武笏記中,中軍參現後,宣傳官以下參現,前遺今添者,而敎鍊官則闕焉故問之,則兵判以卑微闕之云。此弗然,軍中無視人高卑,只有等次矣。隊長叩頭之禮,敎鍊官豈弗行之乎?且巡視聽令時叩頭,宣傳官在前,敎鍊官在後行之,旣弗參現,何聽令乎?亦無異同,今後宣傳官參現時,敎鍊官在後爲之事,添入笏記之意,分付。勿出朝報
備忘記,閱武卽詰戎之意,訓局軍兵,鍊習熟矣。其於坐作,豈有錯雜?欲爲他號令而指揮,則軍兵其必爭功,此常時輕先加之者乎?凡傍觀者,泛曰近弄,此則亦莫諳陣法,在傍高談者也。雖然,五衛·五陣外,八陣·六花·一字·玄武等陣,其雖成樣,豈知其奇乎?且太公九宮,諸葛之八陣,李靖之六花,于今讀兵書者,孰能通透乎?爲今之道,鍊習戎務,三軍一心,乃先務也。軍中雖有名分之高下,此弗過次次聽令,嚴其軍律者也。故軍法先行于將也。於其令則宜嚴,於其坐作,將軍同也。與軍同甘苦後,可以得力乎戰陣,於軍門可以謂駭者一,而欲下敎者而弗果矣。被堅執銳將軍同也,若諸葛亮綸巾輪車,而指揮則已。昔唐玄宗,親閱敎場,被甲執戈而巡陣,大將旣具甲冑,與軍宜同,今則軍被皮鐵之甲,將被飾外之段甲,此豈同甘苦之意?況御甲冑,旣弗只飾外面,則大將焉敢被此飾樣之甲?且習操者習儀也。常被此甲,臨陣被甲,常時弗能帖身者,其能習熟而運身?將弗運用,先乎被執,將焉用彼三軍哉?昔者受捷時,下御甲而命着,雖名武,僅運用乎?其身者,卽予目覩,浮儒常譏軍法,何弗謂此?予則此一款將驕軍苦之一端。常時若此,臨陣其能與軍同臥沙場乎?臥龍綸巾,用於今則猶可謂有其例,弗然則此大關緊者,其弊將至於身被飾樣之甲,擁兵隱身於中軍而後已,可勝歎哉?鐵甲之爲皮甲,亦由便身,古則御甲亦鐵矣。此則雖弗可一竝釐整,今後大將之被飾樣之甲者,先行軍律,申嚴諸軍門。且禁軍將之飾樣之甲,尤爲可駭。當暑動駕,將則輕甲,軍被重甲,外而雖同輕重,苦歇弗同,豈王者同視之意乎?軍中飾樣之甲,一體嚴飭,雖弗親閱,常操時令宣傳官看審,用謬例者,亦宜行乎軍律,亦爲申飭。勿出朝報
李世璡,以兵曹言啓曰,奉傳敎,禁軍廳吹鼓手二十二名處,依前例木二疋式,分給之意,敢啓。傳曰,知道。
執義許沃啓曰,司諫院獻納金尙迪以云云。措辭在上引嫌而退,帶推行公,旣無前例,揆以臺體,有難仍在。請獻納金尙迪遞差。答曰,依啓。
領中樞府事徐命均疏曰,伏以臣,病狀,入夏轉加,前後候班,一未趨參,分義隳地,日夕悚隕。伏聞展謁山陵,聖駕遠幸,不敢偃然無動,强舁病軀,進伏江頭,仰瞻羽旄之美,而跨馬絶望,不得與陪扈之列,隨後來寓私次,而撼頓所祟,證形倍劇,重以泄病兼發,昏倒委惙,不省人事。今始敢收拾精神,略控微懇,仰干斧鉞之誅,臣之罪到此,尤萬死矣。伏乞天地父母,亟命攸司,重勘臣負犯,以嚴國體,千萬幸甚。且臣父母墳山,在於長湍地,曠廢省掃,倏已五載,霜露之感,逢秋尤切。卽今雖不善運步,猶可擔載作行,儻蒙聖慈矜念而允許,則庶可伸人子至情,臣切顒望焉。念臣足病沈篤,療治無效,今春不得已請得恩暇,往浴溫泉,瘡口幸而完合,結核則未及收效。因値國有慶賀,徑輟忙還,轉輾層加,浮高作痛,不能行動,左右膝脛,凝聚成塊,連綴上下。醫言溫水最宜此證,聞平山溫井,距長湍爲二日程,欲於省墓之餘,轉往試浴,而第臣疾病癃廢,屛蟄郊野,凡於朝儀,一不得與參。每以私情陳聞,極知其猥屑惶恐,而緣其切急,輒敢煩擾。臣無任震惕霣越之至。答曰,省疏具悉卿懇。以疾未參,其何所傷?卿須安心勿辭,依所陳往來焉。仍傳曰,遣史官傳諭,給由馬,澆奠床備給。
上在昌德宮。停常參·經筵。
傳于南泰溫曰,經筵依例取稟。
南泰溫啓曰,卽者上番翰林趙雲逵,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責。史局重地,不宜暫曠,檢閱趙明鼎·閔百昌,竝卽牌招,以爲推移入直之地,何如?傳曰,允。
又啓曰,卽伏見慶尙監司沈聖希褒貶啓本,則三嘉縣監李道翼名下,不書題目,又不書等第。莫重殿最,有此不察之失,不可無警責。從重推考。李道翼褒貶等第,使之更爲修啓事,分付,何如?傳曰,允。
李世璡啓曰,卽伏見慶尙左水使沈瑎褒貶啓本,則邊將無一人居下,殊無嚴明殿最之意,推考警責,何如?傳曰,允。
備忘記,今日宣傳官試射時,南行宣傳官李章吾,柳葉箭十巡居首,二技四中,直赴殿試。
兪健基啓曰,明日次對,兩司當爲進參,除在外·試所進去·呈辭受由外,呈告未肅拜人員,明日待開門牌招,以爲推移入侍之地,何如?傳曰,允。
備邊司薦望,平安兵使李彦祥·李義豐·魚有琦。
南泰溫,以承文院官員,以都提調意啓曰,院寫字官李啓晩遭母喪,其祿窠,以李爾芳限終制間,姑爲替付矣。李啓晩,今旣服闋,依例還付其祿,使之冠帶常仕,何如?
李世璡,以備邊司言啓曰,北關補賑次,劃給賑廳米一萬石,仍留本廳,海西詳定米,惠廳兩湖米,依此數劃給北關,以報嶺底米取用之代事,前日筵中,已有稟定矣。詳定米時在數考見,則大小米合爲六萬餘石,而秋詳定,又將添入數千石推移,似不至難便。惠廳兩湖米八千石,海西詳定米二千石,以賑廳米仍留之代,劃送戶曹,而賑廳米元數內,戶曹不無先爲取用者,推移計除後,以秋大同當捧者,兩湖參量分定,直爲移定事,分付,何如?傳曰,允。
兪健基,以備邊司言啓曰,平安監司趙觀彬,除拜已久,尙不出肅,事甚未安。秋巡之過時,委屬可慮,推考警責,使之卽爲出肅,不多日內,辭朝赴任,何如?傳曰,允。
李世璡,以兵曹言啓曰,今八月十七日,武臣堂上以上,朔試射日次,而國忌齋戒相値,不得爲之之意,敢啓。傳曰,允。
兪健基,以戶曹言啓曰,依傳敎,右議政趙顯命,去三月四月五月六月七月今八月合六朔祿俸,令倉官更爲輸送于本家,則以爲,雖已撤單,未及肅命行公之前,不當冒受常祿云。祿俸又不領受,何以爲之?敢稟。傳曰,令倉官更爲輸送。
又以刑曹言啓曰,武二所移文內,荒字擧子閑良韓業昌,初以業昌名字,掛單於荒字,又爲變役與名字,以別武士韓七愈名字,掛單於調字,而荒字放射不入格之後,調字內打點,欲爲復入之際,爲譏察所促,推問則其言內,七愈則當身,而荒字業昌,則不知某人云。故兩單子相考,則其四祖役名居住,無一字加減,而其四祖名字則皆是,末一字有異,故保擧食主人捉來問之,則以爲韓業昌單子,則渠等着保的實,而韓七愈名字,則曾所未聞云,而兩單子中,保擧着名,則乃一人所着,明白無疑。莫重國試,如此用奸之類,不可不依律重治。故其錄名單子二張,戶籍二張,及保擧食主人等,竝着枷以送,各別嚴覈,以懲日後,如此奸僞之弊事,移文矣。元犯擧子及保擧食主人等,自本曹今方推覈,而保擧中金成彩,曾經武兼宣傳官,係是朝官,移義禁府處置,何如?傳曰,允。
以慶尙監司狀啓,草溪等官居人吏柳星泰妻李召史等渰死事,傳于兪健基曰,渰死人等,令本道恤典擧行。
以慶尙左水使狀啓,蔚山等官居鄭乭伊等渰死事,傳于兪健基曰,渰死人等,令本道恤典擧行。
以咸鏡監司狀啓,安邊等官居全德信妻李召史等囕死事,傳曰,囕死人等,令本道恤典擧行。
檢閱趙雲逵疏曰,伏以臣母,素嬰虛勞之症,近有復發之漸,而適値園陵幸行之時,義分所在,不敢言私,抑情持被,已有日矣。卽接家信,則臣母宿患之外,重添暑感,寢啖俱失,眞元日鑠,委頓床笫,症情沈篤。臣無他兄弟可供藥餌者,自聞此報,心神飛越,不能按住,急控短章,徑出禁門。伏乞聖明,俯垂矜察,亟削臣職名,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭護焉。
刑曹判書李箕鎭疏曰,伏以臣,伏蒙聖慈賜暇沐溫,恩至渥也。分當趁限還朝,而不幸中道遘癘,淹滯許久,稍待病已涼生。前月念間,始尋湯泉,以臣老母,在其隣郡,歸路歷省。旋伏聞園陵行幸,期日近定,遂不敢更有遲回,竭蹶趨程,而李官新命,適在此際,私心惶感之餘,爲參陪班,卽已入肅矣。第臣大病餘憊,尙未完復,而半千里行役,致傷忒深。昨日退自候班,風眩猝作,昏倒朝房,不省人事者,移時經日,迷昧不能起坐,種種醜陋之形,不敢煩陳。其能自力供仕,已不可以旬月爲期,瘝職廢事,無異在鄕,亟被嚴誅,以彰其慢,實臣之幸也。且臣竊伏聞東宮賓僚,不許帶刑官,蓋所重有在也。前人之爲此任者,輒自陳請改,已成法例,臣亦賓僚之一耳。不敢泯默冒據,附陳疏末,乞命該曹,照例稟處焉。
上在昌德宮。停常參·經筵。
下直,東萊府使鄭履儉。
南泰溫啓曰,明日國忌齋戒,明明日正日,此兩日視事,頉稟。傳曰,知道。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于南泰溫曰,今日法講,備局日次相値,停。
傳于李益炡曰,全羅監司趙榮國,東萊府使鄭履儉,次對同爲入侍。
傳于李世璡曰,引見。
傳于兪健基曰,道臣及東萊府使,隨詣入侍,而詣閤則座目單子入之。
傳于洪象漢曰,夜對爲之。同副承旨洪象漢入侍。
以慶尙監司狀啓,七八月令藥材,限內不得封進,惶恐待罪事,傳于洪象漢曰,勿待罪事,回諭。
南泰溫,以侍講院言啓曰,本院新除授文學李渭輔,陳疏承批之後,連呈辭單,尙不出肅,卽爲牌招察任,何如?傳曰,允。
兪健基,以義禁府言啓曰,刑曹草記內,前武兼宣傳官金成彩,移本府處置事,允下矣。金成彩今方待命於本府,卽爲拿囚之意,敢啓。傳曰,知道。
南泰溫,以觀象監官員,以領事提調意啓曰,本監官員,成材屬散者,例有還屬之規矣。前仕本監官嘉善安國賓,術業精明之後,移屬軍門,卽占科占,仍陞資級,而今方屬散云。如此成材之人,所當還屬任使,依例別付軍職一窠,冠帶常仕,何如?傳曰,允。
咸鏡監司尹容疏曰,伏以臣,奉職無狀,數旬之間,再被問備之命,而其事或因錢幣之輕造,或關進上之過限,論其辜犯,俱非微眚,律以邦憲,合置重辟,而聖度天大,罰止薄勘,臣於是,惟有含恩訟愆,惶感罔措而已。顧何敢費辭自解,以益其僭猥之罪哉?第念藩封之臣,望宸戀闕,致誠盡分,惟在於享上一節,而況玆薦獻之物,尤有重焉,夫豈有一毫慢忽之意乎?海鰱上灘,必待新水,而今年旱久川涸,節屆月令,魚不族至,間或網取,而不能多得,先捉者味變而棄,後捉者數又不准,以致封進之漸退,而臣於封進限日及月令盡日,皆已引罪馳啓,恭俟譴何之亟加矣。今見該曹請推之啓,則又以無頉啓,爲臣罪上之罪,此必由於撥路淹滯,未卽上聞,而其爲私心之惶悚尤萬萬,臣安得晏然而已乎?玆敢封章呼籲,以請嚴誅。伏乞聖明,亟命鐫罷臣藩任,仍治臣失職昧體之罪,不勝幸甚。答曰,省疏具悉。此不過事體,卿其勿辭察任。
判敦寧李秉常疏曰,伏以臣之請由,旣爲先墓改莎,事役已訖,所當卽日歸肅,公趁例定之期,私伸仰感之忱,而宿痰倍添於撼頓,新感又祟於風冷,僵臥楸廬,斷無起動之望,期限倏過,自不免違犯邦典。臣方請免,惠兼又不宜仍帶還入,敢從縣道陳懇,罪勘鞶遞,冀被恩威之竝施。及承聖批回下,反失所圖,縷縷幾六七行,旣嚴且溫,無非反復誨諭之語。其中頃者筵中下敎,臣名係仕籍,而屛廢無異,休致身處京輦。而僻左殆同鄕曲,循例朝紙所出之外,一切未聞世耗,區區拙戒,亦不敢求見筵說,實不知何時有何敎,此誠惶惑罔措,而至於追惟起感,意何不同之敎,擎讀未究,自不覺感淚之沾盡前襟也。臣之以固執戀鄕,見疑於殿下者已久矣。臣於向來十數年間,積逋嚴命,退守田里,雖緣所遭之不幸,惟其膠固不回,偃便自在,豈敢曰全無所執,亦不戀鄕?而義理自有權度,進退各隨時宜,見今踪地稍安,無嫌可引,雖甚愚迷,其將更執何義,脩門重入,有除輒承,旣非恬退,何必復萌鄕思?惟是景迫桑楡,病纏骨髓,顧此筋力,已不堪奔走於鍾漏之間。少不如人之精神,今又耗盡無餘,沒緊例務,亦無以酬應。日輒或疏或單,徒事聒擾,時或乍出乍入,不憚煩屑,公私兩無歸着,行止只益郞當,臣心惶愧,反有甚於寧處遠鄕,初不膺命之時,而此則天實廢之耳。噫,君臣之相與同心,實是千古罕有之際遇,如臣庸品賤僚,何敢擬議於此?而臣前後釁負,死且有餘。殿下之容庇眷顧,特出於不棄簪履之意者,臣常體服感佩之不已。且臣受恩先朝,旣不能隨蓐螻蟻,逮事殿下,亦不得少裨塵露。每誦諸葛亮追先帝以報陛下,杜子美生逢聖主,未忍便訣之語,只不勝三復興感,耿耿此心。亦或見諒淵鑑,臣誠僭猥惶恐,而妄意上下情志,自相孚感於默照潛格之中也。第此生餘日已矣,報答無路,例對進見,亦甚間闊,近來蹤跡,反同遐外疎逖之臣,甚矣病也。竊自傷悼,臣之今此由淹,只緣病魔斷斷,實無他意,而致勤此敎,已極萬萬悚蹙。齟齬鄕寓,有妨治病,私亦必欲遄歸,此際園陵行幸,適在臣受由之地,遂乃加意調將,切擬詣陵祗迎,仍以隨後扈還。病未及蘇,日已倏迫,不得已擔舁疾馳,觸犯暮夜,神精迷憒,眩症隨劇,暫時迎送之禮,亦且艱辛過行,急投僧舍,仍卽昏仆。此槪臣本症而一發,輒亘屢日,今不知又費幾許彌留,早晩少或可强,豈不欲竭蹶趨造?而目下一日留滯,冞增一日之罪,將此事由,復申哀籲,乞先被威譴,仍念所兼惠堂之求解不得,添一心病,尤爲臣促死之端也。當初冒出,雖或失之商量,而其欲自試,猶是公罪,旣試僨誤,非特無效而已,而尙復因仍蹲據,不思自處,豈不爲故遂前非,只戀厚廩之歸乎?本來所乏之才幹,固無奈何,賓對籌坐,又爲疾病所阻,大小諸務之或可陳稟變通就議周旋者,一倂因此積滯,此臣前疏中,所以備陳其槪也。臣亦有他兼提擧,而獨此祈遞甚力,至再至三而猶不止者,可見臣血懇,文衡之一疏,卽解旣荷曲副之聖眷,殿下於此,亦何獨如是持難,不卒終始之惠哉?言出肝膈,實非一毫例飾,惟聖明,俯察而亟許焉。答曰,省疏具悉。頃者下批之後,極涉過矣。卿其勿辭,卽速上來焉。
敎全羅道觀察使趙榮國書。王若曰,王者用人,或有時而外重,今之按道,蓋莫難乎南維。玆掄一代材望之優,庸委十連總制之責。惟卿,以峻整簡凝之質,具通敏明達之才。歐陽政事,而有楊大年之詞章,華實俱備,淳夫經義而兼畢學士之方略,履屐皆當,前席劈天人之奧機。素喫緊於羲易,北路倣江浙之荒政,蓋受用於朱書。十載金華,重宸之眷知彌重,一朞湖臬,列郡之宿瘼咸祛。旣存心於黼黻䌤綸之功,亦駐足於波蕩奔馳之際。贊箕疇建極之化,持論務主於和平,念陳瓘喩舟之言,應物不偏於左右。蓋自木天珥毫之日,已知予幾年苦心,逮夫銓地秉筆之辰,尤嘉爾一箇公字。前秋許解藩節,蓋欲置禁密之班,近日俾長徑帷,庶可資啓沃之益。乃眷湖南一域,實是我東上腴。眞殿衣冠,卽沛邑枌楡之社,包匭織具,寔禹貢荊·楊之邦。不幸風澆俗渝,里巷多嘵吪之習,重以役繁人困,州縣切凋弊之憂。矧今年天行爲災,嗟斯路民事孔慘。軍簿半化鬼錄,奈冬簽之易擾,沃野猶多荒野,縱秋熟而胡穫。如經水火兵燹之厄,若爲撫綏之圖,苟非嚴明愷悌之姿,莫膺保釐之寄。輿論果叶於登剡,筵敎屢喜於得人。環顧朝端,豈欲復屈卿于外?永念湖事,蓋爲徒得君而治。玆授卿以全羅道觀察使兼兵馬水軍節度使巡察使全州府尹,卿其行矣作屛,慨然攬轡。詢疾苦而寬徭賦,如鶴樓近民之時,鉏奸蠹而律貪殘,若熊州宣化之日。今年固異常歲,括丁須慮其擾民,行期適値方秋,檢田宜先於益下。若夫勵廉操而嚴課政,固所優爲,至於懋實惠而撮宏綱,尤宜加勉。況乃祖繼莅玆土而善政猶存一方,百年之棠茇留陰,宜念召公是似,三世之旌纛爲寵。毋憚大夫獨賢,自餘稟裁,厥有典例,於戲益勵素志,丕展弘猷,赤城褰帷。應有兒童之騎竹,錦湖弭節,行看父老之攀轅,陶士行出按湖湘,雖幸南服之無憂,汲長孺逖違禁闥,想切北宸之懸戀。民情猶歎於來暮,往惟欽哉,廷議咸惜其去朝,行且召矣。故玆敎示,想宜知悉。知製敎李昌誼製進
壬戌八月二十日辰時,上御熙政堂。大臣·備局堂上引見入侍時,領議政金在魯,左議政宋寅明,知中樞申思喆,工曹判書趙尙絅,右參贊徐宗玉,禮曹參判金若魯,司直金尙星,右副承旨兪健基,假注書李顯祚·李聖運,記事官閔百昌·兪彦好入侍。全羅監司趙榮國,東萊府使鄭履儉,同爲入侍。金在魯曰,近來日氣尙暑,朝晝之候且不適,動駕以後,聖候,何如?上曰,安過矣。在魯曰,大王大妃殿氣候,何如?上曰,一樣矣。在魯曰,頃者涼生後,更議事下敎矣,數日內謹當請診矣。上曰,姑觀數日而爲之,可也。在魯曰,王世子氣候,何如?上曰,好過矣。在魯曰,無緊急事,而次對久未爲之,故臣等入來矣。今年農事,諸道俱似有豐登之漸矣,晩旱如此,畿內年事已不好,田穀則好云矣。上曰,晩旱如此,今番見之,則田野甚乾矣。在魯曰,豆太則結實之時,雨若多下則好矣,而今則雨久不下,豆太葉枯,不能成實云。此誠渴憫,遠道則已設祈雨祭云矣。上曰,七月祈雨祭或有之,而八月則甚怪異矣。今雖雨來,亦何益乎?宋寅明曰,雖已時晩,今若雨來,則猶有益於豆太矣。徐宗玉曰,今年節候甚晩,若於九月旬後霜降,則穀可以食之。上曰,然乎?在魯曰,頃者見之,穀之項直而短者,雖霜晩不可食矣。似聞兩南,則年事好,而嶺南左右沿海十數邑,水災孔慘,人物多死,寺刹墳墓,亦多爲水災所浸覆云,田結將大縮矣。寅明曰,今年癘疫之慘,京外同然,全家合歿者,間多有之。如此之類,不可不別有寬恤之典。海西伯,以合歿人身布還上蕩減事狀請,而此非可以偏厚於一道者,欲一稟請,通同施惠,故海伯狀啓,姑令置之矣。海西·京畿·湖西·關東四道,癘疫之慘,俱爲尤甚。合歿人身布還上,竝宜蕩減,爲先合歿人成冊,令各該道,從實修正上送,而自本司今方捧置死亡成冊,一一考準,則似不至有冒濫之弊。以此分付,何如?上曰,依爲之。寅明曰,京畿特甚,海西次之云矣。上曰,其在王者一視之道,豈可異同?八道同爲之,可也。在魯曰,見各道成冊,合歿有然後,可以蕩減矣。上曰,然矣。寅明曰,然則姑不出擧條,而待其成冊之上來,何如?上曰,依爲之。宗玉曰,今年癘疫,八路之死亡,殆不可計數,其在王政,宜先軫恤之道矣。合歿蠲減,在所不已,而若待諸道成冊畢捧後擧行,則秋成不遠,必不無後時之歎,臣意先降德音,使民間,咸知其蠲減之意,而至於濫淆之弊,惟在廟堂,申飭之如何耳。在魯曰,戊戌年癘疫,不至如今年之甚,亦有合歿蕩減之例,今年何可無此恩典乎?但三南則癘疫差減,合歿之類,似不必有之矣。宗玉曰,身布非久當捧,捧後則有難於還給矣。上曰,所達是矣。速爲擧行,可也。金若魯曰,然則絲綸德音,自廟堂奉行乎?上曰,王者視民,八路奚異?無則置之,有則蠲恤,他道一體施行,可也。金尙星曰,三道成冊則入來矣,而大抵合歿,有難的知,或一戶七八人死者有之,如此者亦可謂之合歿矣。然若以如此者,入於合歿,則其數又將夥然矣。宗玉曰,此則在於道臣矣。上曰,雖爲道臣所欺,何害於王者恤民之道耶?寅明曰,然則出擧條擧行,何如?上曰,依爲之。抄出擧條在魯曰,都政,今月似未易爲也。上曰,兵判今日何不入來?在魯曰,適以病不爲入來,非引入也。寅明曰,都政各別申飭爲之,似好矣。上曰,頃者兵判以爲,今月連有國忌,且八道武士盡見後,當爲云矣。寅明曰,吏兵判之無故未易,今吏兵判皆公平且無故,而至若吏曹堂上之不備,自朝家催促都政,則自當備矣。上曰,催促,可也。出榻敎在魯手閱諸道狀啓曰,此卽平安監司李周鎭狀啓也。以爲本道荐饉之餘,癘疫熾盛,城操所屬軍額,物故甚多。卽今癘氣不息,殞斃相繼,隊伍零落,不成軍容。今年平壤城操,停止事仰請,而又以兵使秋操,各營將巡操,亦爲一體停止爲請矣。今年軍額之多缺,隊伍之不成,誠如狀辭,平壤城操,依狀請停止。兵使秋操,則通諸道姑停事,前日定奪行會,而營將·城將·虞候,巡點一款,忘未竝擧矣。一體停止之意,竝與他各道而分付,何如?上曰,依爲之。出擧條在魯曰,此卽統制使宋徵來狀啓也。左水營諸鎭赴操時,猝逢大水之變,開雲萬戶戰船,因風獰纜絶,軍人五十二名渰沒,戰具沒數沈失云。水操例於八月定行,故今番則七月二十六日筵中,以水操停止之意,預爲定奪行會矣。左水營水操,定日太早,致有此前期赴操之擧,於旣命停操之後,軍人渰死,至此之多,不可無警責之道。慶尙左水使沈瑎,從重推考,何如?上曰,水操之太早,則此是帥臣職責,何可曰非?而我國每多觀望之弊,戰船渰沒之時,帥臣若或觀望,而不卽救之則誠非矣,不可推考而止也。在魯曰,渠豈敢觀望,而不爲卽救耶?軍人如是多死,故臣亦以事體請推矣。上曰,依爲之。抄出擧條尙星曰,慶尙左水使狀啓中,渰死人物之數,至於五十餘名,而無恤典擧行之命,合有愍恤之典,故敢達矣。上曰,恤典令本道,依例擧行。寅明曰,然則濟州譯學之渰死,亦爲一體恤典,何如?宗玉曰,此是官人也,與他有異,擔持軍,亦令該道給之,似好矣。尙星曰,此則似例給之,不必分付矣。上曰,濟州渰死人等恤典,亦爲一體擧行,可也。抄出擧條尙星曰,上年關東被災邑身米布,自朝家,或爲全減,或爲半減,或減三分之一,而其餘則趁今秋當捧,竝與再昨年停捧者,而一時徵督,則民間事勢,必有不願豐年之歎。舊監司臣金尙魯,以此陳白於日昨入侍時矣。兩年尤甚邑,則其數亦多,宜有參酌停捧之擧然後,可以少紓民力故敢達。上曰,如此故民不願爲豐年矣。在魯曰,分稍實邑,非久遠者捧之何妨?寅明曰,三年條,一時竝督誠重難,其中一年條蕩減固無妨,而徐觀農形出場,待分等狀啓稟處,亦恐未晩矣。上曰,予意則今年年事,雖至豐登,欲置之矣。在魯曰,此則諸道無處不然,何可盡爲蕩減?若令廟堂稟處,則當觀前頭事勢而稟處矣。上曰,令備局稟處,可也。抄出擧條在魯曰,前頭連以國忌相値,開政似未易,今日間,使之開政則好矣。上曰,今日政官牌招開政。出榻敎上曰,嶺伯今日政當出耶?在魯曰,當出矣。上曰,湖南伯進前。趙榮國進伏。上曰,他事具在於敎書,予不言之,而湖南風俗,異於他道,須勞力焉。榮國曰,臣才疎病痼,已試蔑效,實無堪承重寄之望,而聖敎至此,臣敢不竭力爲治。上曰,有所欲達者,則陳達,可也。榮國曰,俄者大臣,以諸道年事陳達,而臣聞湖南,則六月十九日雨下後,點雨不來,有水根處,雖稍勝,而野畓則枯損,或有將全不掛鎌處,蟲損海損水災,亦間間有之,而戶曹年分啓下後聞之,則湖南以第二極豐比摠云。災結所餘者,不過四五千結矣。此甚些少不足,臣下去後,有可以變通者,則謹當狀請矣。上曰,依爲之。榮國曰,得見擧條,則湖南鑄錢,亦以七萬兩爲定矣。湖南之鑄七萬兩極難矣。生銅出處,只有倭館一條路矣。卽今戶曹,方督促商賈,而尙未得云矣。七萬兩錢,將入銅十萬兩,湖南聞有若干生銅,而戶曹各軍門,亦方廣聚於湖南云。戶曹各軍門廣聚之後,豈可有餘數?其勢誠難鑄七萬之數矣。若魯曰,道臣下去後,狀論則可矣,而今於前席,如是陳達,誠非矣。推考,何如?上曰,予將下敎矣。榮國曰,臣下去後,狀疏間,謹當陳請,而嶺南則貿銅,實有措手之路,而湖南則凋弊特甚,無推移之道。以道內所在錢貨,貸用鑄錢後,還報似好。在魯曰,道內記付,其數不多,雖貸用,其利不大矣。寅明曰,方伯報狀,則自備局,當有劃給之事矣。上曰,湖南異於嶺南耶?寅明曰,異矣。湖南無營儲,只有若干木,而營耗不過二三百石矣。若魯曰,道內錢貨,若不許貸,而只使道臣,得空中錢而鑄七萬兩,則何以得鑄?在魯曰,貸用後,還報其本似好。上曰,道臣若有變通之事,則下去後狀請,可也,而年分比摠及鑄錢事,朝令之下,徑先煩達,事體未安,全羅監司趙榮國推考。出擧條寅明曰,湖南本無物力,舊則爲料辦,至於李師命爲湖南伯時,物力亦甚好矣,而中間自朝家禁之,李匡德別加禁斷後,物力大抵蕭條云。然而其在守法之道,禁之宜矣。近來國法漸弛,或又有料辦之弊,此道臣豈或爲之?而嚴加申飭,禁之似好。上曰,此道臣豈爲之耶?榮國曰,臣俄到政院,得見前監司啓本,則茂長縣監鄭權,以久不還任罷黜矣。茂長自是難治之邑,而鄭權素有治聲,以微事過嫌,至於罷黜,當此秋務方殷之日,善治守令之徑遞,誠爲可惜,仍任,何如?上曰,鄭權雖善治,前監司旣已狀罷,則新伯之請仍,體例何如耶?在魯曰,鄭權善治可惜,舊伯雖已啓罷,新伯似無不可請仍之理矣。且以五朔曠官爲辭,則亦不可例罷而止,自朝家,特令勿罷,拿問處之,似好矣。上曰,依爲之。出擧條榮國曰,茂朱府使朴師漢,金堤縣監申宗夏,務安縣監李壽德,求禮縣監李長燁,一新縣監朴弼重,全州判官李夏徵,上京已久,尙未還官,各別催促,還送,何如?上曰,依爲之。榮國曰,新除授咸平縣監李聖檍,海南縣監金廷鳳,一則在喪之代,一則身死之代,催促數日內,發送,何如?上曰,依爲之。上曰,承旨讀宣諭。兪健基讀宣諭。又讀別諭訖。榮國就位受賜物。上曰,萊伯進前。鄭履儉進伏。上曰,頃者予有下敎矣。萊伯之任,異於他守令,交隣之責不輕,下去後凡事,須努力爲之,有所欲陳達者,陳達,可也。履儉曰,臣旣未赴任,雖或有聞者,而未知其眞的,則豈可仰達?下去後,若有變通之事,小則當論報道伯·備局,大則狀聞矣。上曰,予於陵幸時,倭槍使之出送於作門外,組練時不見倭軍者,餘感尙在而然也。交隣之道,素貴誠信,柴炭公作米等事,必以誠信着實爲之。鄭門素以淸謹有名,萊伯爲儒臣時,以爲不遇盤根錯節,何以別利器云矣。下去後,以世守之業勉之。兪健基讀宣諭訖。履儉就位受賜物。上曰,東萊府使賜物之際,中官坐傳,中官推考。出擧條在魯曰,備局堂上鄭錫五,旣遞本職之後,至今撕捱,一向引入,極爲非矣。從重推考,更爲牌招,何如?上曰,鄭錫五事誠過矣,依爲之。出擧條在魯曰,御將金聖應,尙引前嫌,一不赴備坐,故頃日推考牌招,而更爲違牌,誠極非矣。今則方遭朞制未成服,故姑不請牌,而從重推考,更加申飭,何如?上曰,御將,則將臣事體尤有異,何可如是?依爲之。出擧條在魯曰,備局有司堂上徐宗玉,頃已遞之矣。有司堂上,還爲差下,何如?上曰,依爲之。出榻敎上曰,將臣甲冑事,外方則未及下敎矣。自備局申飭,可也。在魯曰,此下敎,不奉承傳於備局矣。令政院,奉承傳於備局後,自備局可以行關申飭矣。上曰,政院奉承傳於備局,自備局,申飭外方,可也。出擧條在魯曰,甲冑事下敎之備忘記,似有誤字,臣意謂政院誤書出矣。更聞之,亦無此事矣。如旣有錯雜之旣字,似是豈字,而以旣字書出,此外亦有如此處矣。上曰,此等處,承旨當提稟矣。宗玉曰,此等之不爲提稟,殊失出納惟允之責,政院非矣。上曰,注書出去,其備忘記持入,可也。臣顯祚,起將趨出。上曰,注書勿爲出去,其原本在此,故使之持來矣。健基曰,政院所謄本,亦令持來好矣。上曰,然則持來。臣顯祚,承命趨出,持政院所在備忘記而入來。寅明曰,臣於日前入侍書筵,王世子睿學長進,臣以童蒙先習序文中,孝悌誠敬,誠心調劑,誠心愛民四條,爲一篇大旨之意陳達。逐條釋其文義後,仍敢以四者中,何者爲重仰質?則王世子下答以誠敬爲重,能誠敬然後,三者方爲實行,學問至此,豈勝欽仰?上曰,頃者元良,言於予曰,初則以誠敬爲易矣,果難矣。予笑曰,汝何以爲易耶云矣。頃者領相,許有所下敎矣。若以高遠之言誨之,則似難曉矣。灑掃之節雖淺,而至理存焉。若以誠敬,知以爲別樣難行之事,則誠難矣。寅明曰,輔導之功,此正其時,堯·舜·文·武事業,亦自此可做,聖姿天縱,豈藉輔導之力,然而必資講磨之功然後,可以長進。上曰,頃者李延德,亦以誠字之義,釋而言之矣。寅明曰,隨事輔導,李延德誠好矣。此時若得有學識善講解者,置之講官,則日將月就何可量?近日賓客多在外,每於書筵,無入侍者,李箕鎭纔已入來,李秉常受由之行,未知何當還朝,而李德壽則無意上來,方帶賓客之任,一任在鄕,豈不未安?李德壽雖有重聽之病,老成忠樸,長於經學,曾見其進講,廣引曲譬,善於引發,其言易解,而聽之亦不厭,若使之出入輔導,則必將有益。雖其老病,不可責以職事,而今以輔導之任催促,則在其分義,何敢不爲入來?以此別爲申飭,何如?上曰,依爲之。抄出擧條上曰,李秉常之縣道再疏過矣。在魯曰,秉常非長往之人,亦應入來矣。寅明曰,陵幸後,上言必多,各司長官或不備,則回啓無期,此時遠人等待可慮矣。刑判李箕鎭,自前善於其職,而以賓客之不可兼刑官,引例陳疏,有稟處之命矣。若以賓客而不得兼刑獄,則金吾秋曹行公,似無多矣。未知此果法典,而雖監刑獄之任,若於書筵入侍當次,齋宿多日,則似無不潔之慮,何至於遞其本職耶?上曰,李箕鎭賓客之任,許遞。稟處事置之。出擧條上曰,上言今當下之,而其中爲親年上言者,人子愛日之情,誠一日爲急矣。隨所下,卽速考年擧行。出擧條上覽還入之備忘記曰,誤書處果多矣。承旨書傳敎之時,亦雖有誤書者,而史官每提言之,故無誤字矣。此則中官書之,故如是多誤矣。因命承旨,盡改其誤字訖。上曰,鐵甲則矢不能穿,皮甲矢雖穿而不能深入,段甲則矢深穿之矣,鐵甲終勝矣。武將雖未知如何,而文宰則誠難衣之矣。然比如章服,章服若罕服,則入侍時猶難,而長服則無難,鐵甲亦長服,則似不至甚難矣。寅明曰,將臣中孱弱者,亦以爲難,而杜預名將也,而猶身不跨馬,射不穿札,則爲將誠不在於鐵甲矣。上曰,此則誠然,而諉以如此,豈可不申飭耶?寅明曰,北道事,道臣·帥臣,若一體爲之,則事無痕跡而好矣。上曰,誠然矣。北兵使尹光莘,一體敍用,可也。出榻敎上曰,尹光莘初則極是儒生矣。今則爲可用之武矣。寅明曰,光莘勇力俱絶倫,且其武技,無當之者矣。在魯曰,李玗亦頗勝於前日矣。上曰,然矣,而終是柔善之將也。予以曺允成,爲勸武中最勝者矣。今李章吾,則予於勸武中初見者也。帿箭小布能四中,使之擧靑龍刀則能擧之,故有所下敎於宣傳官廳矣。聞已受由云,申飭之下,徑先許由非矣。兵判從重推考。出擧條上曰,予之下敎,章吾應以爲憫,而章吾年少氣多,予必欲摧挫其氣矣。其日賜第後,卽使宣傳官進退,則未久卽作嘔吐之聲,有若氣塞者然,故予用子産見欺園人之事,給淸心丸,而此是章吾之譎也。譎亦武人之不可無也。在魯曰,聞素多氣而逸發云矣。上曰,見其眸子,則瑩然有精彩。頃者大臣兵判陳達,而予則以爲過矣。今見之,果然如所達矣。雖善射,而射法則是儒生之射,非武人之射法也。今姑使之使役,放榜前不令受由狀矣。寅明曰,給由則太急矣。上曰,此是御將之前例也。金潝之子,近則亦稍勝於前日矣。上曰,史記稱三十合四十合,何以如是多戰耶?寅明曰,合者,言其進退之數也。上曰,彼人則善用馬,故能如是,而我國則不善用馬奈何?在魯曰,頃者陵幸時,沙場塵埃,至於沒履矣。上曰,予亦初見旱,故如是矣。在魯曰,其時仰瞻,則黃塵多上於龍髥,又多入於御靴矣。上曰,飮塵今年最多,嚼之則齒間有聲矣。其時予屛退倭槍,不見倭軍者,意有所在矣。未知倭奴,何以知能從何處而入去耶?寅明曰,應是我國人敎之。上曰,犯於何陵耶?寅明曰,王后陵不犯矣。上曰,此事記在何文集耶?寅明曰,牛溪集有之。在魯曰,中廟朝征倭矣。倭人應以爲報讎,而至於如此矣。上曰,倭人必有意而爲之。健基曰,陵在大路傍,其勢易犯,故如是云矣。上曰,我國人,若不向導,則渠何以知之?以此觀之,記實不可無也。禮曹有可考文跡耶?若魯曰,無之。宗玉曰,閭閻間多有之。上曰,靖陵事終不可知矣。果是衣冠之葬耶?寅明曰,臣今番問之,陵官亦不知矣,松山之說,亦不可知。在魯曰,松山·楊州之地,或是此地耶?陵近處,無此地名,而或舊有而今改耶?上曰,松山奉審處,予亦疑之。寅明曰,偏論豈不可畏,其時成渾所見,柳成龍所見各異矣。上曰,戊申年吳命新以爲,此陵事慘痛矣,予後生也,猶未深知其時事,泛然聽之矣。其後左相,有牛溪集之言,故予果取覽,則猶未該備矣。入侍諸臣,誰有可考文字見之者耶?趙尙絅曰,實錄應有之矣。上曰,朝野記聞,亦載此事否?宗玉曰,有之。健基曰,使儒臣求得以納好矣。上曰,儒臣廣求之,後日入侍時持入,可也。若魯曰,諸道物膳方物,旣已啓稟復舊,而北道三名日封進甲冑,則己酉年因傳敎,特爲停減,其後仍不復舊。己未年本曹,以依例封進之意稟啓,則又有更待下敎之敎矣。今年秋成已屆,賑政且畢,一體復舊封進乎?上曰,如此之年,豈可使之封進,依前停減,姑置之,可也。出擧條若魯曰,下直守令及差使員上京者,使之歷辭於該道句管堂上事,曾有定式申飭矣。仁川府使金漢昌,竹山府使沈坽,俱不見臣而去,其在事體,極爲未妥,推考,何如?上曰,依爲之。出擧條申思喆曰,頃日筵中,吏判閔應洙所達,庚申以後,干係貪贓之類,自金吾考出,移送吏曹事定奪矣。庚申以後禁錮各人文案取考,則凡九人,而大抵初則犯贓就拿,其後行査得脫,以他罪勘律,旣無指摘贓名,而成命之下,不可置之。今當從文券擧行,而其中還上軍餉,那移擅用及關係田結者,雖非犯贓,亦是不法。如此之類,抄出移送乎?道臣狀聞,臺官啓辭,俱是風聞。臣意則御史書啓中人,當歸重現告似宜,大臣之意,亦如此矣。在魯曰,徐性慶·金樂曾輩,豈是貪贓?而尹東濂還上虛錄,亦非貪贓矣。上曰,此後則入於御史書啓中人,禁錮宜矣。若魯曰,臣意則禁錮之法,近來漸弛,更定禁錮之律,薦主罷職,則似無紊亂之弊矣。御史,書啓中不法者,禁府回啓,輒不歸之於贓科,重者爲歇,輕者白脫,自然不入於贓矣。在魯曰,還上虛錄,軍作米擅分之類,乃是依事目禁錮,與貪贓不法有異,故此則頃有勿入之下敎矣。上曰,事目禁錮外,勿論御史·道臣狀聞,擧行,可也。抄出擧條執義許沃啓曰,請逆坦孥籍,依王府草記,卽令擧行。措辭在上上曰,旣諭何煩?請還寢泰績酌處之命,仍令鞫廳,嚴鞫得情,夬正王法。措辭在上上曰,其勿更煩。請還寢夏宅島配之命,仍令鞫廳,嚴訊得情,夬正王法。措辭在上上曰,勿煩。請瑞虎等兩賊孥籍,亟令王府擧行。措辭在上上曰,其勿更煩。請還寢遠材減死定配之命,更令王府,拿鞫嚴問。措辭在上上曰,此非强執者,其勿更煩。在魯曰,平安監司趙觀彬,其年不老,其才可用。卽今則私義,又異於向來,渠實有圖報之願,元無不仕之意,間以賓客,出入書筵,而他職則一不行公,無故閑棄,實爲可惜。故臣曾以特補外職以用事,陳達矣。今此復除西伯,意非偶然,而尙又撕捱,無意膺命,事甚未安。昨日有所草記催促矣,兩次除箕伯,而朝家終不得一送,則寧有如許事體乎?似當有別樣催促之道,自上留意似好,故敢此仰達。上曰,其章給之,從重推考,各別申飭,可也。出擧條健基曰,庭試已近,而近來掃墳加土呈辭,甚紛紜,或有已下直者,合有申飭之道矣。上曰,此後則限庭科前,掃墳加土受由呈辭下直,勿爲捧入,已下去諸人,一竝催促上來,可也。出榻敎諸臣以次退出。
壬戌八月二十日二更,上御熙政堂。夜對入侍時,參贊官洪象漢,侍讀官鄭翬良,檢討官金光世,假注書李顯祚,記事官閔百昌·兪彦好入侍。上曰,宣陵事,儒臣果詳考耶?鄭翬良曰,故相臣李浚慶之子德悅,改封陵時,爲都廳郞廳,有日記,名曰星喉錄,而其冊甚弊陋,故臣謹謄出以來矣。上曰,倭人所犯,只一處耶?翬良曰,二處矣。上曰,王后陵則不犯耶?翬良曰,宣陵則皆犯之矣。翬良因閱星喉錄曰,癸巳六月十二日,宣陵先爲奉審,而大王陵內外梓宮燒燼,而中有玉灰六七升,王后陵奉審,則又如大王陵矣。上曰,今日大臣以爲王后陵不犯云,似不知也。上曰,其冊進之。上覽曰,年前云者何時耶?翬良曰,似是壬辰年。洪象漢曰,壬辰年,賊先犯健元陵,不能犯而退矣。上曰,靖陵直汚穢矣。象漢曰,其時宗室及逮事宦寺及內人皆往,而玉體終不能分辨,受針處與龍髥多寡,問于內寺宮人,而終不能知矣。上曰,此時宣廟,住何處時耶?翬良曰,癸巳年還京矣。上曰,五月初一日,以奉審事,自京離發,則至於六月十二日者,何爲也?象漢曰,其時事勢,未能詳知,而似是倭賊縱橫,道路不通而然也。當初倭賊犯陵後,畿伯艱辛送人探知,而狀聞云矣。上曰,奉審亦似艱辛爲之矣。上曰,宣陵則倭賊,自下壙入,而靖陵則直入矣。上曰,宋贊未及奉審何耶?翬良曰,其時宋贊,年九十三四矣。上曰,其時名臣多矣,而成渾·柳成龍,何等名臣耶?猶不能善爲之可恨也。象漢曰,柳成龍則爲接待天將,下往嶺南矣。上曰,成渾則奉審矣。象漢曰,最後奉審,而末梢決斷成渾也。上曰,倭奴豈知某陵也?此必是我國人指示也。翬良曰,以我國人向導云云矣。象漢曰,應不以軍中人向導,而必以陵近處之人向導矣。上曰,汗伊於靑石洞,欲斬龍骨大·馬夫大二將矣。龍·馬則何以能知我國山川道里耶?象漢曰,丙子之前,龍·馬潛來我國,爲政院備局書吏,我國物情皆知之,而政院使令,請司謁之聲,終不知之云矣。上曰,玉體終不能分辨矣。象漢曰,未浮爛則似是玉體,而凡死於冬節者,亦未浮爛,以此未能決之矣。若一毫有疑而奉安之,則其爲臣子萬世之痛,何如耶?翬良曰,宣陵則以玉灰斂襲矣。上曰,靖陵亦然耶?象漢曰,靖陵則似是虛葬矣。翬良曰,李德悅是宣陵都廳郞,故惟記宣陵事矣。上曰,此記甚草略,一倍心鬱矣。此本抄謄而來耶?翬良曰,盡謄之矣。聞又有行中雜錄云,而此則未及得來矣。上曰,狀啓中奉審後下淚云者,文字甚歇矣。奉審時,臣子見其如此,則宜欲溘然無知,豈止下淚而已耶?上曰,以此見之,宣陵則玉體之存似無疑。翬良曰,似然矣。宣陵事則記之詳矣。後人有詩曰,君到漢江江上望,二陵松柏不生枝者,別通信使之詩也。上曰,其全篇誦之,可也。翬良曰,絶句也。金光世曰,使名回答向何之,今日交隣我不知也。上曰,何人詩耶?翬良曰,其人姓名,忘未記之,而其時座客見此詩,皆下淚云。上曰,倭館壬辰後設置耶?象漢曰,倭奴自高麗時,已多來侵,入我朝,種種入寇於沿邊諸處矣。壬辰後始設倭館,嶺南米劃給之矣。上曰,所謂下納米者,是也。上曰,見此記,疑益多也。精白雖異,而旣得一掬云,豈可爲一掬耶?象漢曰,爲灰則似當少矣。上曰,旣云一掬,又云六七升何耶?翬良曰,此果可疑,而臣未及仰達矣。上曰,凡人於其祖先事,必欲知之,此是何等莫大之變,而予尙未仔細知之,其爲痛心何如耶?象漢曰,習諳我國之文憲者,莫如奉朝賀李宜顯,可考文字之有無,下詢於奉朝賀,何如?上曰,實錄考出則可知耶?翬良曰,史臣則似當記之,公私文字,亦當考出,而實錄考出則似好矣。象漢曰,考出實錄,則可以知之。上曰,實錄在於江華,而五臺山亦有之,兩處之所在卷數多寡,何如?兪彦好曰,實錄例作四卷,分置四處矣。上曰,各處實錄置簿冊,在於本館耶?彦好曰,有之矣。上曰,何時當往而曝曬耶?閔百昌曰,茂朱則今夏趙明鼎,已曝曬而來。太白山·五臺山·江華,則近間當下去矣。上曰,然則以曝曬爲名,而考出好矣。翬良曰,考出時,則春秋館堂上,似當去矣。上曰,欲知此事事實而已。堂上何必去之?郞廳考來好矣。上曰,本館所在形止案,上番出去持來,可也。百昌承命出去。翬良讀資治通鑑漢章帝元和二年春正月乙酉云云。上曰,民有産子者,復勿算三歲者何意?翬良曰,復其夫勿輸算也。因讀之有頃,百昌持形止案入來,言于象漢曰,宣廟朝實錄八卷,在於春秋館矣。象漢以此言轉奏。上親閱形止案曰,蠟印者何爲者也?百昌曰,臣未及曝曬實錄,此則未知也。翬良曰,臣以別兼春秋,曾作實錄奉安之行,而實錄則未見,故臣亦不知此也。上曰,見此則靖陵儀軌有之矣。我國人之疎率於我國事類如是矣。十字閣·欽敬閣儀軌,樂學軌範亦有之矣。象漢曰,欽敬閣卽景福宮之漏閣也。上曰,五臺山日記入之。百昌承命出去。翬良又讀,自二年春正月濟南王康云云。百昌持五臺山日記入來。上親閱曰,實錄曝曬,上年旣爲之矣。今番又去者,何也?百昌曰,其時別兼春秋李宗迪,因事往而曝曬矣。非當次而爲之也,今年卽曝曬當次之年也。上曰,泛翁誰也?象漢曰,卽洪柱國,而臣高祖永安尉之弟,今校理洪重一之祖也。上曰,文集史官持去耶?百昌曰,文集與其他後世可考之冊,實錄奉安時,例爲持去而藏之矣。上曰,獻齋誰也?象漢曰,洪泰猷也。上曰,成謹甫遺稿者,何人遺稿也?翬良曰,故忠臣成三問也。上曰,遲川誰也?翬良曰,故相臣崔鳴吉也。上曰,芝川誰也?翬良曰,故相臣黃廷彧也。上曰,沖庵誰也?翬良曰,故名臣金淨也。上曰,讀書錄,何人所錄也?象漢曰,皇明時薛文淸,有讀書錄,未知此冊耶?上曰,冶隱誰也?象漢曰,吉再也,而其子孫亦多在矣。上曰,實錄之在本館者,明日使春秋館堂上,與上下番翰林考出,再明入侍爲之。象漢曰,然則春秋館堂上牌招乎?上曰,何必牌招?只使之自來考出,可也。靖陵都監儀軌之在江華者,趙雲逵今番曝曬之行,使之持來,而欽敬閣建設儀軌,樂學軌範,亦爲使之持來,可也。上曰,東國史略有之耶?象漢曰,北道板也,而多行於世。上曰,東史會綱,豈不有之耶?此則何人所作也?象漢曰,故修撰林象德所撰也。翬良又讀,自壬辰帝崩于章德前殿,止謂之長者不亦宜乎?上曰,下番儒臣讀之。光世讀,自太子年十歲,止是歲郡國九大水。上曰,承旨讀之。翬良曰,象漢近得感氣而喉聲嗄,似難讀矣。上曰,然則注書讀之。臣顯祚讀,自二年春正月丁丑赦天下,止北海敬王庶子威爲北海王。上曰,上番翰林讀之。百昌讀,自六月辛卯中山簡王焉薨,止自天子及大臣皆恃賴之。上曰,下番翰林讀之。彦好讀,自冬十月癸未上行幸長安,止上竟從憲策。上曰,文義達之,可也。翬良曰,詔三公之詔曰,安靜之吏,悃愊無華,日計不足,月計有餘。又曰,以苛爲察,以刻爲明,以輕爲德,以重爲威,四者或興,則下有怨心。末乃曰勉思舊,令稱朕意焉,此是人君之言也。此言誠好於今日之風俗,惟願聖明留意焉。光世曰,束吏果有速效,而不無弊端,蓋近於苛故也。漢之用循良吏之法誠好矣。上曰,世以漢章帝稱長者者,是也。其詔書中言好矣。象漢曰,漢則用循良吏,其用人之法,與唐宋異矣,而我朝舊則用人,必以其所長,有文翰者以文翰用之,有才局者以才局用之矣。今則不然,苟有地望形勢,則以文翰才局兼用之,無不遍歷,誠可笑也。光世曰,生民休戚,在於守令,守令豈不可愼擇也?都政時,另飭兩銓,使之各別擇差,且於守令下直時,差使員上來時,頻頻引見,詢以治民之政,而其中疲軟,不勝任斥之,則豈無實效也。上曰,此言則誠是矣。翬良曰,第四板以南北單子相爭事,詔議於朝堂,其時朝臣,互相爭論,至於上印綬,若如今日,則此事應爲偏論,然而章帝下一詔書而感化之,如此處,亦願留意焉。上曰,章帝長者,故能如是也。象漢曰,第三板詔曰,春秋重三正愼三微,其定律,無以十一月十二月報囚,止用冬初十月而已。其所謂報囚者,卽我國啓覆也。宣廟朝則啓覆,不定時爲之,孝廟朝,有九月爲啓覆之事,其後又或於深冬爲之。先朝壬戌年,故相臣金壽恒,以復舊之意,陳達先朝,多行於九月,而今則或於至月爲之,此誠可怪。上曰,然否?考出實錄則可知耶?象漢曰,肅廟壬戌年九月果爲之,此則在於政院日記矣。上曰,啓覆必行於冬節,有何義也?又有規例耶?此等事,春曹主之,使春曹詳考,可也。翬良曰,第五板第五倫以爲,人有與吾千里馬者,吾雖不受,每有所選擧,心不能忘,其不能忘者,已是私心,若受其馬,則其心豈止於如此而已?光世曰,私之一字,聖人猶或不能免,凡人何足怪也?第五倫之不能忘者,不可謂全無私心,而如第五倫之賢,故能不受其馬,而不用其人,若非第五倫,則必受其馬而用其人。今或有犯於此等之私者,則其爲害,當復如何?此則宜加飭勵。翬良曰,鄭弘之上書,其遺意如是惓惓,而章帝終不覺悟,終使憲,濁亂國家,章帝如此處,終可惜也。夫權者,在上者之所以御世治人之具也。在下者用之,則蓋有多少不好處,人臣用權,則害家凶國,人主所當裁抑,不使之下移矣。上曰,誠然矣。不但此也,得曺褒而比之,夔亦可笑也。象漢曰,儒臣所達是矣。權之一字,不但不保其身,國家亦受其害,人主當制之於微,不使之熾大也。光世曰,承宣言好矣。以竇憲言之,章帝若當初裁抑之,則豈至此耶?上曰,然矣。我國則有朋黨,互相伺察,故無擅權之人,而重其名,故名之所在,權亦有之,而是黨權也。頃者金漢喆,亦嘗以一大黨爲言,而今則黨之權,尤難制矣。象漢曰,我國所謂權,異於漢唐宋,不過名途黜陟之權而已,其害豈必如漢唐之權臣乎?上曰,其權豈不難乎?象漢曰,濁亂之權,有形而易察,黨習之權,無形而難察。翬良曰,大抵有地望者,不期然而權自然重矣。象漢曰,人情動於榮辱,故自然附之矣。上曰,其中有名望地位者,甚於古之權矣。翬良曰,洪象漢適是公平之人,故其言如此矣。象漢曰,儒臣失言矣。上曰,鄭翬良有其父有其兄,豈可欺隱於予也?承宣若不公平,則當言不公平,而公平故謂之公平,何可謂失言?象漢曰,同入前席,不宜如是爲言也。上曰,承旨謙讓之心可嘉。上曰,光武以恩威服凶奴,邊境賴安矣。以南北單于事見之,章帝時亦有其效矣。象漢曰,光武深得禦戎之策,而凶奴不敢侵邊矣。翬良曰,漢武帝以後,連擊凶奴,而獨光武休息生民,而未嘗擊之矣。上曰,漢武英雄之君,故連年征戰,而能無內患也。後世之君,不能如漢武之英傑,而徒事征伐,則豈不危亡耶?光世曰,第十板有曰,賞賜群臣,過於制度,向者習操時,賜馬兩將事,其時重臣已陳達,則臣不必更陳,而大抵凡於賞典,當其功則好矣。上曰,所達大體則是矣,而此亦有舊例矣。上曰,班固文章之士,而猶入於竇憲之黨可笑。翬良曰,文章之士,華而不實,故每易如此矣。象漢曰,有識見然後,可以知其奸,能知竇憲者袁安也,能知王安者蘇洵也,是豈人人可以知之?翬良曰,文義別無可達者矣。象漢曰,臣伏見備忘,則習操時將臣,使之具甲冑矣。甲冑旣重,則誠難着之,而臣聞戊申年出征將士之言,則以爲一二日則果難矣,而至於三四日,則還若例衣服,不知其甚難云。以此觀之,則常於習操時,習着,似好矣。兵判以暗令之不使自家知之,有所陳達,而此則不然,凡暗令,不使兵判知之,兵法然也。旣曰暗令,則何必使他知之?上曰,暗令旣使敎鍊官分付,則獨敎鍊官知之矣。象漢曰,李章吾勸武曾未數日,旋卽及第,此亦異事。上曰,其日騎芻能射之矣,予於勸武中初見矣。果是天然武夫矣。翬良曰,其眸有精彩矣。上曰,然矣。如此之人,則使之喫緊,可也,而兵判之給由太速矣。章吾善馳馬,其亦異矣。象漢曰,多氣故似善爲馳馬矣。張志恒則勸武後,一爲宣傳官,而其後尙不得爲之矣。昨年隆武堂試射時,渠以渠之祖母病重,故不得射矣。上曰,然矣。張志恒·李錫觀,皆未及第矣。頃者誰某陳達曰,今則武臣欲抑文臣云,或有此弊否?象漢曰,識事體者,則能爲武人之體面,而不然者,則大欲抑制文臣矣。上曰,此則近來多執弓之士故然也。上命賜酒饌曰,今日次對,問承宣入直與否者,意固有在,承宣果聞之否?象漢曰,臣果承聞矣。上曰,有欲一諭於承宣者,法講及他引見,事體自別,故不得與承宣酬酢。今夜適從容,故爲此夜對,非爲玉堂夜對也,爲承宣而設也。承宣之家,皆善飮酒,承宣年少過飮,則必有所傷,故今日特爲宣醞,使之痛飮,而仍欲戒酒,蓋予倚重承宣,故如此矣。此酒飮之,此後則戒止之,可也。象漢曰,夜對素稱盛擧,臣今躬逢,且承爲臣特設之敎,豈不欲奉飮也?臣於少時果飮酒,而中間斷酒之後,若或飮酒則輒吐血,恐有失儀之患,故不敢率爾奉飮惶恐矣。翬良曰,曾聞其先臣末疾,醫人皆以爲祟於酒,故自草土後已斷酒,恐不必强勸也。上曰,然耶?承旨之以此斷酒極嘉矣。其須止之,然年尙少,見酒能不動心乎?程子尙不免暮歸觀獵,承宣果不復飮耶?象漢曰,鄭翬良與臣久作館僚,故知臣之斷酒,而如是仰達矣。十三年斷酒,旣有所執,況承縷縷恩諭,臣雖無狀,何敢復飮乎?翬良曰,天威咫尺,奉此法酒,豈不欲痛飮?而臣素不飮酒,惶恐無地矣。上曰,儒臣之父兄,亦不能飮耶?翬良曰,皆不能近口矣。上曰,下番儒臣則飮酒耶?象漢曰,善飮酒矣。光世曰,臣不能善飮酒,而果若干飮之矣。近來適患感寒,似不能多飮矣。遂奉飮一大杯,卽燒酒也。百昌曰,臣亦不能飮酒,宣醞之下,將不能盡飮,惶恐敢達矣。仍飮若干。彦好奉飮一杯。又賜小杯。凡賜大杯者一次,賜小杯者二次。上曰,予則常見承宣之面,以爲飮酒而然。象漢曰,臣傷於水土,少有勞動,面色如醉矣。上曰,先卿有爲國之心,予欲大用矣。不幸病酒而早世,故心常念之矣。象漢曰,恩諭至及於先臣,臣誠不勝感淚之沾襟矣。臣雖不孝不忠,咫尺前席,承此下敎,而復飮則何可歸見先臣於九地之下乎?上曰,承宣思舊興感,予心亦慼矣。承宣有子幾人?象漢曰,有四男,而樂性·樂命,已進士矣。上曰,樂性則向於暎花堂見之矣。渠亦飮酒乎?象漢曰,雖不飮於臣之目見之處,聞有酒量,故臣常痛禁之矣。上曰,甲申年予往承宣家,見有四五歲小兒矣。到今思之,果是承宣也。承宣尙有舊日面目,予每欲問之而未果矣。其時事,承宣能記知之乎?象漢曰,甲申嘉禮時,臣果四歲,雖不能記憶瞻望龍顔與否,而威儀之盛,則尙今歷歷記得。且有兩事所記者,一則殿下賜臣鍮器,一則其時宮人,饋臣以藥飯,而臣言此是胡椒飯,不爲食之,則宮人笑曰,貴家兒,恐傷而必欺之,仍擦於臣口,故臣自此始食藥飯矣。上笑曰,予亦記此二事矣。承宣之家,異於他家,故行嘉禮,而承宣亦異他兒,故予於其時招見矣。永安尉蒼顔白髮,出入宮中之事,至今傳說於宮中,予今夜宣醞,誠有意矣。承宣以穆廟血孫,便同肺腑休戚之臣,又不爲黨論,予甚嘉之。今春陞擢,予蓋有意,而其時領相,言於予曰,以承宣陞擢見之,似不以近日堂箚爲非云,故予笑而不答矣。大臣不知予意,而有此言也。予於承宣,知其心故陞擢之,豈爲一二事而陞擢也?象漢曰,聖敎至此,感泣罔極,不知所達。上曰,史官則果盡飮之耶?臣顯祚曰,臣則素不飮酒,而咫尺前席,微官之以不能飮仰達,亦有所不敢者,敢以三杯盡灌於袖中矣。上曰,予則知其爲盡飮矣,果灌於袖中矣。百昌曰,臣亦不能善飮,只些些飮之矣。彦好曰,臣則僅飮之矣。翬良曰,金光世·兪彦好,素善飮酒,酒量不止於此矣。上曰,金光世則甚弱,或慮有傷,不可使之多飮,其加賜金光世一杯,兪彦好二杯。光世曰,臣亦不能善飮,近又患感,荷此別杯之特賜,感激天恩之出常,而實難復飮,惶恐敢達。彦好曰,臣亦不能善飮,而今此二杯之特賜,聖恩固已出常,事當盡飮之不暇,而臣旣飮三杯,且飮此二杯,則臣素多病,恐又添傷矣。翬良曰,自上旣特命賜之,則不宜如是煩達。光世遂復飮一杯,彦好復飮二杯。上曰,古則多有善飮者云,而今則不見有善飮者矣。翬良曰,右相之酒量大矣。不爲頻頻飮之,而或逢酒席,則無數飮之矣。鄭履儉·金光世之酒量,亦稱之矣。大抵今人之善飮者甚少,古則多有善飮者,聞故相臣金壽恒,故判臣申晸,每相對飮酒,以酒籌之多寡,賭唐板冊而不用安酒,只呑鹽小許云矣。象漢曰,故相臣閔鼎重·金壽恒善飮酒,而猶不如先正臣宋時烈云矣。聞相會飮酒,夜分乃罷歸,而先正臣則曉起誦中庸一遍,先遣人問於兩臣家,則兩臣則醉睡,尙未起云矣。上曰,何以用鹽安酒耶?光世曰,酒人例不喫安酒,而鹽則鹹,故似喫之矣。上曰,下番儒臣,能復飮乎?光世曰,臣旣多飮之矣,今若更飮,則必生病矣。翬良曰,南就明亦善飮酒,先朝爲玉堂,而同官若有故,不欲入直,或給酒甁,而請於就明,則就明取其酒甁而入直云矣。象漢曰,古有一人來詣閤門外,而請酒者云矣。翬良曰,此是尹鏶之事也。鏶入直春坊時,大朝爲夜對,承旨儒臣,多飮法酒而出去。鏶聞之,卽呼東宮司謁,施懸罰責之曰,昨夜大宅,則賜法酒於承旨儒臣矣。小宅亦必有此酒,而汝輩特不陳達,故尙不賜酒矣。東宮聞之,卽賜酒云矣。又於閤門外大呼曰,臣素貧,不能忍飢矣,願得一麾。自上特除安邊府使而送之云矣。上笑曰,然耶?翬良曰,此雖可怪,而實是太平氣象也。上曰,果是太平氣象也。尹鏶官至何官?又是何代人?而何人之祖也?翬良曰,官至參判,孝廟朝人,今修撰尹光毅之曾祖也。上曰,然耶?尹光毅亦善飮酒耶?翬良曰,善飮之矣。象漢曰,近來大小祀典,無不修擧,臣有所懷敢達矣。南關王廟,卽先朝及殿下,所嘗歷臨處,而廟內旣不淸肅,儀物又不精潔,殊欠朝家享奉之意。上曰,聞其廟幄,以私力爲之,而予之歷臨時藏之云,然否?象漢曰,臣亦未知,而大抵此等事,則似難禁之。近聞其神座衣服,甚渝汚云,誠甚慨然矣。使當該衙門,申飭修改,何如?其廟中軍卒輩,至入於省記中,則亦當申飭守直也。上曰,予初往南關王廟時,承旨以彼亦王禮,當爲揖陳達,故予其時則爲揖矣。蓋自先朝,旣行再拜之禮,則事體重矣,所達誠是矣。分付該曹,卽爲修改,守直等輩,亦爲各別申飭,可也。抄出擧條上曰,廟中行祭時,則祭官皆服甲衣耶?光世曰,然矣。臣四寸光遇,以監察,曾參其祭,祭官果皆着甲衣云矣。上曰,其亦組藏甲耶?象漢曰,然矣。習操時,兵判服組藏甲,而太以爲重之,臣獨笑之矣。我國則無馬甲矣。馬甲爲之則似好於戰場矣。上曰,戰時馬鞍猶重,況馬甲耶?暗令亦不過爲觀美之資,我國習操,實則可笑也。兵將圖說板,似在於軍器寺,自政院問之,可也。頃者承旨以爲,兵書,儒生皆作之云矣。武科時所講兵書何冊耶?象漢曰,或中庸·大學,而又武經七書矣。武經七書,則其文好,故士之博覽者,或有看過者矣。光世曰,習操每於陵幸時爲之,非但伊日還宮時,日勢促迫,謁陵日習操,雖以事體言之,猶不如別擇吉日,而習操之爲好也。擇日習操,在於五禮儀矣。上曰,謁陵日不當習操之言,自古先儒,果有此議,而故閔奉朝賀亦言之矣。春秋擇日習操者,果在於五禮儀,此似好矣,而但擧措甚大矣。光世曰,賞罰,宜在於兩軍勝敗之間,臣非但以其時賜馬事謂之也。此外軍法節次間,豈無可賞罰者耶?軍中則賞罰,尤可以分明爲之也。上曰,此則所達是矣。上曰,故北伯,應傷於酒矣。象漢曰,大抵平日嗜酒,而豈知其至於傷也?上曰,閔亨洙爲人不狹矣。閔通洙剛,故不無滯處,而近來則其心稍勝於前日矣。象漢曰,果剛矣。才是通才,親知皆期待矣,不幸死矣。上曰,閔通洙則頗有乃父之風矣。象漢曰,言語之際,頗有之矣。上曰,閔昌洙事,誠爲慨惜矣。不思舊事,至有此擧,以傷予心,予豈憎渠而爲之也?頃年閔亨洙大醉,故奉朝賀謂曰,汝必解酲云云,而黨論則未聞勸止之矣。黨習則似過於酒而然也。予之今夜爲夜對者誠有意。傳曰,棖也慾,焉得剛,此則其心私,故不剛也。酒則承旨已斷酒云。予不爲戒酒,而承旨代雖疎遠,旣是穆廟之外裔,豈可復爲黨論耶?象漢曰,臣於乙卯年,初以假注書,入侍於宣政殿,自上下敎,語及穆廟,而縷縷面飭,仍特給澆奠床,松楸動色,幽明知感。臣文學才藝,素不及人,而秉彝之天則有之。自是以後,已另自惕念,而數年以來,閱歷又多矣。臣以不動爲心矣,更何有達。光世曰,自上若以難行之事,責之則難矣,而此則洪象漢,似能奉行矣。上曰,上番儒臣,若爲黨論,則非負予也,是負其父與兄也。其不爲黨論,則予雖知之,若如其兄,則當不動,而予亦當信之,然猶似不及其兄矣。自今當另自戒飭。翬良曰,明燭之下,至擧父兄而如是下敎,臣豈不益加自飭?象漢曰,鄭翬良則其坐地,已不可爲黨論矣。上曰,下番儒臣則甚弱矣。其叔父少時於黨習,果有逡巡不進之心。予雖擢用,而猶未及大用而早世,予甚惜焉。儒臣當以其叔父爲法,可也。光世曰,臣叔父常戒臣曰,若國有大事,則汝當不避死,而至於偏論,則汝必不爲之云矣。己未却膳以後,臣則以爲,臣子不當爲偏論也。象漢曰,儒臣爲人精明,偏論之不當爲者,可以知之,而與其叔父無所異矣。翬良曰,臣與承宣,常以爲吾輩,切勿爲推波助瀾之事云云,而近來朝著不寧靖,甚矣。上曰,李善泰曾以兼春秋入侍,予知其面,而諸臣中,有知之者乎?象漢曰,臣則不見之,而下番儒臣,似曾見之矣。光世曰,臣以使臣還歸時,渠爲大同察訪,故見之矣。上曰,近來景象,誠怪矣。大處則不得爲之,故每如是,將不知有幾李善泰也。象漢曰,乙巳以後,姑無黨禍之慮矣。李善泰今出矣。若或潛長暗長,則不知更有何事,而朝著將無完人,而無寧靖之日矣。此則宜加堤防之道矣。上曰,使不得漸長,則豈不可自消耶?翬良曰,李善泰事,誠爲不靖,公然使朝廷,生出波瀾,渠未目覩之事,何可如是爲言耶?上曰,注書誰家人也?翬良曰,參判李壽沆之姪也。上曰,渠叔父不可謂全無黨心,而大抵黨心則少矣。上番翰林之父,公心立朝,雖以近日政注見之甚公平,予庸嘉之,而渠又屢次入侍,擧止從容,似不爲怪事矣。下番翰林誰家人也?翬良曰,故監司命凝之孫也。上曰,其祖爲人善矣。翬良曰,非但善也,恬靜自守矣。光世曰,又不爲黨論矣。象漢曰,甚忠厚見稱矣。上曰,汝輩他日,事元良之人,今日所勉無他意,只是法乃父乃祖乃叔爲宜矣。象漢曰,臣伏聞東宮,以誠敬爲不難,學問之工,至於此境,宗社臣民之福也。臣顯祚曰,一堂明燭之下,聖敎勤懇於如臣微末之臣,臣奉此下敎,豈敢或懈?百昌曰,恩褒至及臣父,而有此諄諄之飭,臣豈不敢仰體?彦好曰,聖敎諄勤,至及於亡祖,惶感之極,不知所達,臣雖無狀,敢不仰體聖意乎?翬良曰,近來臺諫,雖或有挾雜者,自上處分極從容,此則好矣。光世曰,扶抑太偏,非鎭定之道。象漢曰,李善泰心術叵測,至有此事,此等機微,不可不深察,明以察之,重以鎭之好矣。上曰,頃者左相,亦有隨機處之之說,而承旨所達重字好矣。凡事隨其機酬應而已,每每放過,則自可無事矣。翬良曰,此則不然,一放過二放過則已誤,三放過則全誤矣,豈可每每放過?上曰,久則渠輩,亦無滋味而止之矣。李善泰之疏,必有所希望而爲之者。象漢曰,李善泰情狀切痛,渠未詳知之事,如是爲言,渠之言,何異虛吠之犬也?上曰,平日之使伎倆者,必以李善泰疏,謂之善爲之也。象漢曰,若以李善泰疏,謂之善爲,則是國受其害也。上曰,若如前日黨論時,則右李善泰者,必欲通執義大諫,而一邊則必欲鞫問邦刑,而以予鎭之,故彼此不敢動。象漢曰,李善泰之出者,其張本甚大,此可深憂。上曰,然則承旨儒臣,畏李善泰耶?象漢曰,李善泰情狀叵測,而亦不過孤雛腐鼠,臣豈畏之?然一小火,亦至於燎原,則此亦不可不慮也。上曰,李善泰亦必有所聞而爲之。翬良曰,自古君子,亦不免橫逆之來,然當之者,若自反則此不過爲有改無勉之道而已。朝象如此,則豈不妥帖耶?象漢曰,自反是成德,君子之事,中人以下,豈可責之?然李鼎輔輩,初豈有此事耶?上曰,今則彼此無可爲之事,欲別得他機軸而爲之,故如是也。象漢曰,今日傷一人,明日傷一人,則幾何朝廷不空耶?殿下深居九重,雖未能一一照察,而大臣則處地異於小官,人情物態,無不知之。若能仰體聖意,隨事防微杜漸,則豈有患也?但大臣無力量,而多蔽於私,臣不勝慨然也。上曰,承宣之言然矣。諸臣以次退出。罷漏已久矣。
上在昌德宮。停常參·經筵。
貞顯王后忌辰齋戒。
兪健基啓曰,大司憲趙錫命陳疏,執義許沃呈辭,掌令李錫福未肅拜陳疏未下,李彙恒在外,持平韓德良武二所監試官進,一員未差。今日以監察茶時之意,敢啓。傳曰,知道。
備忘記,傳于李世璡曰,史官一員待命,騎馬三匹立之。
兪健基啓曰,吏曹判書閔應洙,參判元景夏,疏批已下,今日雖値齋戒,旣有開政之命,竝卽牌招,何如?傳曰,允。
傳于洪象漢曰,政官牌招開政,則必致夜深,待明朝牌招開政。
大司諫鄭彦燮疏曰,伏以,臣於見叨之職,有本來情勢之難進者,屢蒙除旨,輒荷恩遞,有以見體下之仁,曲遂微諒,惶恐感激,圖報罔堦。日昨園陵幸行之日,不敢退在,祗伏江郊,雜於士民之列,送迎羽旄之美,而經歲之後,萬里回還,尙未獲一近耿光,犬馬之戀,不任缺然。雖欲一謝恩命,以伸分義,而自劃已久,無路轉動,屢違天牌,日積慢蹇之罪,區區私情,顧不敢猥屑煩陳,而兄嫂喪行,來自西邑,方向故山,欲爲一哭永訣,來在江外,此際又以備局次對,召牌辱臨,而情地之外,近緣觸冒風露,重患感疾,無計趨承,終又坐犯違傲,臣罪萬死。伏乞聖明,察臣至懇,遞臣職名,仍治臣前後逋慢之罪,以肅朝綱焉。臣不敢以諫官自處,則不宜有言,而適於近事,有不勝駭憂者,敢此略陳焉。殿下深惡黨習,務革痼弊,至誠苦心,終始如一。故惟彼乘機抵隙,經營揣摩者,輒以黨之一字,恐動天聽,傾陷異己,暗逞毒手,讒訐成風,變怪百出,至於李善泰而極矣。一二朝士之私相絶交,本不關於朝象,且非他人所可干涉者,而藉此爲說,幻弄闔闢,至謂頤指三司章甫,勢成權重,有若巨奸大慝,盤據朝廷,把弄威福者然,而究其實則皆無是矣。似此情狀,詎敢逃於淵鑑之下,而自謂以如是然後,聖意可以片言而動,朝紳可以一網而打,忽地譸張,敢肆凶悖之計,百般嘗試,略無顧畏之意,其放恣無窮,胡至此極?善泰之愚蠢庸騃,目不識丁,擧世之所共知。況伊日除命,迫昏始下,其疏待明卽呈,此則雖有倚馬之才掣電之手,決不可取辦於半夜猝乍之間。其先期準備,待時闖發,十手難掩,彼善泰者,顧何足責?其主張指使,煽動禍機者,其亦不仁之甚矣。如許情態,不待群下之言,聖明旣已燭破無餘,而近年以來,世道日下,人心陷溺,藏形匿跡,甘心樂禍之徒,喜朝著之有事,幸平地之生浪,暗地糾結,假名起鬧,冀其萬一之逞臆,可勝痛哉?若不打破窩窟,嚴加隄防,則此後接跡而起者,將不知有幾百善泰,其貽害於國家,爲病於世道,當復如何?幽隱之跡,不可遽然摘發,而亦豈以其全無知識,罪止於削職而已乎?臣謂李善泰,亟施投畀之典,斷不可已也。答曰,省疏具悉。李善泰事,旣知可駭。因相箚而旣嚴處分,則奚必投畀而後可飭?此等微細之徒,亦不必張大矣。卿其勿辭察職。
吏曹判書閔應洙疏曰,伏以,臣於日昨,以前掌令李善泰之濫擬臺望,重被大臣之箚斥,至有重推之命,臣尙今瞿然惶悚,不知所以自措也。夫兩司耳目之選,責任至重,凡厥注擬,非不欲十分審愼,而近來連以武所開場,監試緊急,在外諸臺,幾盡變通,在京諸人,亦皆有頉,多窠排望,極其苟簡,遍按仕版,推移無路,而善泰通淸已久,尙未一試,當初被劾,臣未聞知。槪其臺通,未曾刊汰,前後銓官,連次檢擬,臣果認作無故之人,率爾照望,以爲承乏副急之用矣。除旨夜下,其疏朝上,自己情勢,一不暇及,專以疑動聖聽,嫁禍諸臣爲事,造意叵測,擧措遑急。誠不料人之駭悖陰譎,乃至於此,天鑑孔昭,旣命特遞,相箚繼陳,辭意嚴截,臣於此,惝怳駭悚,祗切自訟,尙誰咎哉?噫,朝象泮渙,世道益險,蜩螗沸羹,靡有夷屆,而不齊之人心,難平之事變,臣未能詳察機關,甄別淑慝。如此傾險之人,亦爲濫廁言地,乃反闖機惹鬧,貽羞臺閣。殿下雖欲曲加原恕,歸之於務公之弊,而夷究其實,則此莫非臣昏庸之性,全無鑑識,申飭之時,不能激揚,惟欲循蹈故轍,苟冀無事者,終不免誤擬而爲罪。以此揆之,則前頭之臺望無限,當今之銓法難行,因循舊套,苟充雜試之際,匪公伊濫之罪,姑不暇論,又未知進用幾箇善泰,生出何樣變怪,使之壞國事而重臣罪乎?思之至此,尤不勝懍然悚慄。任非其人,古訓至嚴,問備薄罰,實難自逭,而情同傷弓,念切吹虀,銓衡重地,有不容仍冒。適値淸齋,請譴之章,無路登徹,仍當陵幸陪從之班,未免冒進,威顔咫尺,跼蹐靡容,退歸縮伏,祗俟嚴譴。卽以開政,天牌儼辱,而顧此情迹,決難抗顔復進於政事堂,以駭四方之聽聞,以益一身之嗤點,敢此冒死更瀆未徹之前疏,冀被溺職之重譴。伏乞聖明,亟降威命,特削臣職,毋令重誤銓選。答曰,省疏具悉。此何撕捱者?卿其勿辭,卽速行公。
行知中樞府事申思喆。伏以,臣父母墳山,在於楊州地,塋域莎土,爲今夏雨水所頹圮,將以今念後,涓吉修改。期日漸迫,工役已始,臣當躬往看檢,已於今早,呈單請由,擬欲數日間辭出矣。纔者筵席罷退後,伏聞因承宣陳白,有由單一倂勿捧之敎云,臣於是,切不勝悶迫之至。今此承宣所達,蓋慮前頭試望之苟簡,而顧臣老敗,固不足擬議於考試之任。且其訖役返命,當在此月之內,於公於私,少無相妨,則混被沮却,實非相諒之道,而私情之狼狽則極矣。玆敢不避煩猥,略控血懇。伏乞聖慈,俯垂矜諒,特許五六日之暇,俾伸人子至情,千萬至祝。答曰,省疏具悉。請由旣申飭,奚特侍從堂上以下,過庭試後往來焉?
檢閱趙明鼎疏曰,伏以,臣以五臺曬史事行,將辭陛東出矣。臣之祖父母與父母墳山,在於京畿漣川·麻田等地,而身縻史職,久曠省掃,値玆霜露之節,倍切怵惕之懷。顧今關東之路,距松楸不過數舍而近耳,臣之從兄前府尹臣明澤·明履,曾作此行,仰陳情懇,俱得以歸路展省,玆敢援例哀籲於孝理之下。伏乞聖慈,俯賜矜諒,特許臣竣事歸日,歷掃先壟,以伸人子至情,不勝幸甚。答曰,省疏具悉。爾其依所請歷省焉。
文學李渭輔疏曰,伏以,臣頃蒙恩暇,救護母病,母子相對,感祝洪私,而念臣必遞之義,伏惟聖上之已俯燭,通朝之所共知。日尋長單,喉司不諒,終未上徹,惶悚之極,覓死不得。比來新涼已生,我邸下日開書筵,回思昨年侍講之時,睿姿英音,至于今森琅於耳目,想惟衣長若干尺,學加將就工矣。亟欲遹趨雷肆,一覩爲快,是臣區區血誠,而顧臣今日情地,憂思窮蹙,實無彯纓之望,虛縻數旬,一向慢蹇,論其罪戾,萬戮猶輕。且臣母病,轉益沈劇,蓋自六月,奔避數處,湫舍酷熱,起居食飮,俱爲失宜。宿病之外,又自月初,添得毒痢,今則便血無算,腹痛叫苦,以致飮啖專廢,坐臥須人。臣以孑然單身,左右扶護,煎泣遑遑,五情如沸,此際召牌復臨,玆敢隨詣於九閽之外,而以臣私情則母病濱危,萬無暫刻離捨之勢,以臣私義則微諒有劃,終無冒沒承膺之理,而病側無人,方寸飛越,按住不得,玆又自外忙還,悉暴煎迫之情於孝理之下。伏乞天地父母,亟命先削臣職名,使得以安意看護,千萬大願。答曰,省疏具悉。爾其勿辭護焉。
掌令李錫福疏曰,伏以,臣屛蟄田廬,杜門省愆,分甘廢棄,念絶當世。不意收敍之命,旣下於前冬。今又柏府新除,遽降於夢想之外,臣誠驚惶感激,靡所容措。適當動駕迫近之日,不敢一向淹滯,駄疾登程,來伏旅次,而情地危蹙,未參陪扈之班,祗伏路左,徒瞻羽旄之美,忱誠莫伸,分義都缺,臣罪至此,尤復萬萬。第臣向來所遭人言,極其非常,此實臺閣上所無之羞辱。去就一節,非所可論,臣雖疲惱,誠不欲呶呶較挈於年久事往之後,而臣之本意,若不一暴,則雖以天日之明,顧何由俯燭乎?臣於再昨年冬,忝叨是職,敢於辭疏之末,略陳科文尙險之弊,此不過隨事論列之意,都不關於一分時象,而其時臺疏,遽致疑怒,專事詬辱,臣至今追思,莫知其所以也。臣伏聞先朝壬戌年間,因筵臣陳達,特命嚴禁科場僻怪之文,至令該曹,添入科擧事目,頒示中外,此誠國家金石之典也。不幸近來科製中,又不無此弊,往往有奇僻軋茁,不成文理,使人不可解見者。希覬之流,冀合主司之意,轉相慕效,先朝禁令,幾乎不行,臣爲是慨然,略論取文之乖宜,仍飭主司之臣,當之者亦不過認,以爲官師相規,而惟其媚悅,當路者看得太深,滿紙誣捏,求辭不得,目之以黨習,從而詬罵狼藉,務快時宰之意。噫,憫科製之取僻,請主司之薄警者,其果有一分半分之彷彿於黨習,而彼乃急於阿好,恣意擊去,此實眞箇黨私之甚者,其於護黨,則可謂勇矣,而獨不懼公議之至嚴乎?我聖上方以祛黨爲第一務,此誠大公至正之道,而乘機抵隙之徒,乃反藉此好題目,反爲鉗制言者之資,雖是千萬不干之事,或咈彼意,則輒指以黨習,必驅於罔測之科,其爲憑公濟私之計,可謂巧且憯矣。若其他凌藉誣衊之說,都無倫脊,專出鄙悖,顧何足與之辨哉?念臣以孤根弱植,偶陳一言,飽受拳踢,又未知此後彈矢之發,至於幾何,則以此孤孑之身,安能免薤粉於其間哉?惟當斂跡息影,避遠駭機,尙何可徒恃寵靈,重蹈僨敗之地,自損士夫之大防,復貽淸朝之羞恥也哉?伏乞聖慈,俯垂諒察,鐫削臣職,仍命選部,勿復檢擬,不勝萬幸。答曰,省疏具悉。爾其勿辭察職。
吏曹參判元景夏疏曰,伏以,臣待罪銓職,今至八朔,情地日苦,罪案日添,固宜杜門斂跡,以避機穽,而含恩畏義,尙此蹲冒,當遞而未遞,宜去而不去,低徊眷係,殆若戀豆之駑馬,顧其踪跡,已極危臲,論其去就,亦甚郞當,自知羞愧,何待人言?若夫李善泰之醜辱,則臣雖挽江河以注之,難洗其恥,而得伏見大司成李鼎輔疏,以爲善泰左袒於臣,此雖不思不顧,乘憤噴言,而當之者不亦困乎?夫所謂左袒,乃爲我也。醜辱如此,而謂之左袒,卽是天理人情之外,怒室色市,臣切一哂。抑臣有所痛傷于心者,十數年兄弟之交,一朝睽離,而臣則爲人孤注,左右嘬鋒,撫躬浩歎,此何命途?如使臣早辭銓地,退伏丘壑,則相忘相遠,夫豈有嚇我者?而十六章號籲,未荷天地之俯諒,五十牌違傲,尙逭鈇鉞之嚴戮,跼蹐靡容,寧欲無生。伏乞聖慈,曲垂矜憐,早賜斥退,以謝人言,以靖私義,不勝萬幸。臣於日昨,政院無端出牌,切有怪惑,敢此尾陳。特敎申飭之後,臣旣惶恐承命,則後因憲臣疏辱,雖陳章違召,而此與初頭撕捱,條件各異,不稟出牌,抑何故焉?旣違常規,且關後弊,臣謂當該承旨,不可無警也。答曰,省疏具悉。旣下敎,何過撕捱,卿勿過辭,從速察職。
右承旨南泰溫疏曰,臣卽伏見吏曹參判元景夏之疏,其罪狀臣者,頗爲深緊,臣不勝駭惑之至,不得不略陳梗槪焉。當初特敎嚴飭之下,鎭日請牌,及宰臣承牌之日,李善泰之疏又出,故旋卽違召引入,勿論所遭之前後有異,其引嫌違召一也。矧當申飭都政之時,宰臣旣已陳疏承批,則喉院道理,安得不更爲請牌也?臣於伊日,適以代房,與諸僚相議,果爲啓請出牌矣。不意數次違牌之後,今乃追提已事,至謂之不稟出牌,結之以不可無警,臣誠訝焉,繼之以一哂也。雖然,其所侵攻,非比尋常,則其何可自以爲是,而晏然仍冒於出納之地乎?伏乞聖慈,天地父母,特命鐫遞臣職名,以謝人言,以安私分,千萬幸甚。答曰,省疏具悉。爾其勿辭察職。
漢城判尹具聖任疏曰,伏以,臣於本職,卽出肅命者,只以動駕迫近,勢難引入,過此辭遞,自是定計,而切恐不知臣本情者,或以貪冒榮寵,淟涊蹲據爲責,則臣心愧悚,當復如何?臣之本不聰敏,實我聖上之所俯燭,本府小小簿牒之雲委,固不足言而,大訟疑獄之積滯者,其何能反覆究覈,一一剸裁乎?緣臣匪據,使一國詞訟,枉直易形,則其爲敗官,何如?負國,何如?自知其決難堪當,而徒懷嚴畏之心,黽勉趨走,則亦豈是事君以誠之道耶?至於訓局,比諸他營,其重自倍,臣之叨冒,今已六年,此豈緣臣小心,能免大何?實我聖上之含垢匿瑕,有若山藪之藏疾,故得至今日。不然,以臣不才,當此重任,顚沛固已久矣。此實罔極之恩,至幸之會,臣若徒恃寵靈,貪權而不知止,則人非鬼責,必將左右交至,豈不大可懼哉?況臣尤有所惶懍震惕者,臣之兄弟,偏被國恩,臣以庸愚武夫,驟致卿班。臣之弟聖弼,以常調蔭官,濫躋隷院之長。臣之季弟聖益,又拜捕將之任。一望之內,恩除聯翩,昆弟三人,竝據詞訟刑獄,有口者,皆言其盛滿,朝紳中愛臣者,亦多以盛滿戒之。夫盛滿者,人臣必敗之徵,從古以來,覆轍相望,此蓋天地鬼神,無不惡盈,則滿則招損,理之必然,言念及此,不覺骨悚。臣於近日,闔門相戒,以榮爲懼,如遇大災,以至寢不得寧,食不知味,其情誠可矜惻,而憂懼懇迫之懷,於何而呼訴乎?伏惟殿下,天地於臣,父母於臣,其子之將陷不測,厥父母豈有恬然不救之理乎?殿下如欲保全臣家,不絶舊緖,則宜加抑損,以卒生成,此眞所以追念勳舊之盛德也,眷愛臣等之至渥也。失今不圖,殿下雖欲曲成善貸,以全終始之恩,其亦無可奈何,豈不凜然而寒心哉?雖使臣不知躓顚之戒,貪進不已,實有病勢之難强者,臣受任以來,鎭日勞悴,心血盡涸,精力俱耗,形骸雖存,便一虛殼耳。加以素患關格,時時發作,日昨扈駕時,中焦隔塞,暴泄大作,自門外至闕下,累次下馬,僅免顚仆,此乃衆目之所共睹而驚駭者。及歸私次,疾勢轉劇,胃氣漸縮,別症層出,數月之內,實無復起爲人之望,雖非才分之不稱,情勢之不安,決不可虛縻重任。伏乞天地父母,憐臣疾痛之呼,愍臣懇迫之辭,所帶本兼諸任,一倂許遞,使私分粗安,重務無曠,不勝幸甚。臣於日昨傳敎中,敎鍊官參見,添入笏記事,略有所懷,敢此尾陳焉。夫場操式,中小開門後,中軍·知彀·旗牌官等,分班參見,升旗後營將·千把摠等,以次參見之禮,明白載錄,而自前閱武時,笏記中各班參見兩節之拔去者,決非偶然遺漏之事。今者敎鍊官參見之節,特爲添入,則升旗後營將以下參見之禮,獨不擧論,揆以事體,未免斑駁矣。大抵私操時敎鍊官,以臺上執事,雖有參見之節,親行閱武時,則宣傳官爲壇上執事,而敎鍊官不過擧旗從令者,故曾不參見,實由於此。笏記中添刪一款,俯詢諸將臣,一番講定,恐合事宜。答曰,省疏具悉。笏記事,當下敎于入侍時。卿勿過辭行公。
平安監司趙觀彬疏曰,伏以,臣所叨藩任,義在必遞,冒上瀝血之章,未承褫鞶之命,臣誠一倍窘悶,寧欲無吪也。噫,臣雖性甚迷滯,亦豈不知眷顧之恩?不可屢負慢拒之罪,不可輒犯,而前後固辭,惟誅譴是甘者,誠出於萬萬不獲已。蓋以名義關世敎之隆替,廉恥係國脈之盛衰。今若拚棄窮苦之本情,冒赴雄麗之重藩,則臣所自侮,人將謂何?臣於恩除之下,反復思量,其亦久且熟矣,而終未得一分可進之義,臣於是乎益覺命窮跡阨,無往而非忘恩之大罪也。臣惟夙宵悚伏,恭俟鈇鉞之加而已。且臣水土之疾,源委已痼,每値涼節,作劇如期,目前危症,實有朝夕之憂。雖使臣無私義之可言者,卽此病狀,尤難强策於關外旬宣之任,至於本道事勢之不容引久瘝曠,亦宜有及時變通之道,玆敢不避煩瀆,更申至懇。伏乞聖慈,察臣所辭,亶出肝膈,亟遞臣藩臬之職,回授無故之人,使公私兩幸焉。臣强疾拜章,冀幸速遞,而喉司不許捧徹,備局又請催促,臣之狼狽,去愈甚矣。自講旣審,大防難踰,百爾思惟,終無變動承膺之勢,遂乃復呈已成之章,尾陳必免之懇,惟處分是俟焉。因昨日大臣·備堂引見時下敎,還給。
上在昌德宮。停常參·經筵。
貞顯王后忌辰。
兪健基啓曰,大司憲趙錫命,執義許沃呈辭,掌令李彙恒在外,李錫福未肅拜呈辭,持平韓德良武二所監試官進,一員未差。今日以監察茶時之意,敢啓。傳曰,知道。
南泰溫啓曰,明日常參·經筵,取稟。傳曰,停。
洪象漢啓曰,副修撰李濟遠,新除授玉堂,待下批,竝一體牌招事,允下,而今已夜深,待明朝出牌之意,敢啓。傳曰,知道。
傳于兪健基曰,大臣·備局有司堂上來會。
兪健基啓曰,領議政金在魯,與有司堂上右參贊徐宗玉,禮曹參判金若魯,副提調金尙星,依下敎來會矣。傳曰,引見。
傳于兪健基曰,今番隨駕軍兵,依例犒饋之意,分付。
洪象漢,以弘文館言啓曰,本館下番修撰金光世,以親病陳疏徑出,下番將未免闕直。副修撰李濟遠,卽爲牌招入直,今日政,新除授,待下批一體牌招,何如?傳曰,允。
南泰溫啓曰,卽者修撰金光世,以其親病陳疏徑出。原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
是日行政。吏批,判書閔應洙進,參判元景夏牌不進,參議曺命敎罷職,都承旨李益炡進。
兵批,判書朴文秀進,參判徐命彬病,參議趙尙命病,參知吳遂采入直進,右副承旨兪健基進。
吏批啓曰,慶尙監司今當差出,而擬望之人乏少,守令中竝擬,何如?傳曰,允。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經出入之人,多在罷散中,無以推移備擬,合有變通之道,何以爲之?敢稟。傳曰,竝敍用。
吏批,以兪宇基爲修撰,尹光毅爲副修撰,金尙迪爲吏曹正郞,徐命臣爲獻納,姜鳳休爲持平,宋時涵爲正言,鄭羽良爲左尹,洪好人爲同義禁,徐宗玉爲左副賓客,權贒爲弼善,洪重厚爲監察,鄭爾柱爲歸厚別提,金尙星爲慶尙監司,尹彙貞爲平山縣監,金宗爀爲康翎縣監,尹得履爲通川縣監,申鎭夏爲麟蹄縣監,沈師得爲龍潭縣令,崔一揆爲結城縣監,鄭熙揆爲咸鏡都事,尹植爲公洪都事,韓宅奎爲典牲直長,永膺令炘,在喪終制,朴昌潤單付承文正字。
兵批啓曰,前萬戶全養曾·李日萬·廉德謙,敎鍊官曺聖台·金萬鎰,別武士朴繼益·吳世綱,軍官金潤漢·姜尙熙等,以賑恤監官,俱有加資之命,而全養曾·李日萬·廉德謙等,雖已資窮,未經准職,曺聖台·金萬鎰·朴繼益·吳世綱·金潤漢·姜尙熙等,係是閑良,何以爲之?敢稟。傳曰,竝加資。
兵批,以金夏錫爲同知,金沆爲僉知,具鼎煥爲都摠經歷,許鉍爲都摠都事,李命稷爲曹司衛將,金錫耉爲景福假衛將,李匡會爲翊衛,洪晉猷爲司禦,李義翼爲黃海水使,尹光莘爲訓鍊都正,鄭錫五爲副摠管,李兌獜爲五衛將,尹光莘·安國賓·李載夏·許錭·皮世獜·金敏章爲副護軍,申致雲·金尙迪·曺允濟爲副司直,南惠老·徐命臣爲副司果,李顯祚爲副司正。
以全羅監司狀啓,九月朔進上石榴限內不得封進,惶恐待罪事,傳于洪象漢曰,勿待罪事,回諭。
洪象漢,以戶曹言啓曰,依傳敎,右議政趙顯命,去三月四月五月六月七月今八月合六朔祿俸,令倉官更爲輸送于本家,則以爲,雖已撤單,未及肅命行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
乾隆七年壬戌八月二十二日申時,上御熙政堂。大臣·備局有司堂上,引見入侍時,領議政金在魯,右參贊徐宗玉,禮曹參判金若魯,行副司直金尙星,行都承旨李益炡,假注書權崇,記事官趙雲逵·兪彦好。在魯曰,日氣乍涼,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,王世子氣候,何如?上曰,好過矣。都承旨以春秋館堂上,兼爲入侍耶?益炡曰,昨日同爲考出,故仍爲入侍矣。仍上所考出謄書史冊者。上覽畢曰,此時亦有以爲朋黨者,此亦朋黨也,豈不非乎?在魯曰,柳成龍退有後言,故非之,而有此論矣。李植一生,無朋黨見稱矣。上曰,然乎?然則李箕鎭非矣,何不思其祖耶?若魯曰,臣待罪禮曹,故或思有其時都監儀軌,窮搜得來矣。上曰,上之。益炡跪上之。在魯曰,亂中爲之,故紙亦甚劣矣。上曰,烏川君誰耶?益炡曰,中廟王子也。上曰,奉審之行,踰母岳往來矣。在魯曰,其時賊尙未退,故不敢直入矣。上曰,德陽令乃德良君耶?益炡曰,然矣。上曰,松山事,於此詳備,或疑其葬於陵內,而此卽楊州地也。在魯曰,特以存疑之道,葬於他處矣。上曰,此時其漢尙在耶?宗玉曰,此則似在收復京城之時矣。上曰,其時陵官,何處去之耶?益炡曰,陵官不知去處,守僕一人當其時,得藏龍袍一邊,其後特除其陵參奉,姓李名雲龍,死而葬於陵內,葬處至今在矣。在魯曰,吏兵判以政事,方入闕中,請令入侍,何如?上曰,注書出去,使之入侍,可也。臣崇,承命出傳。吏曹判書閔應洙,兵曹判書朴文秀同入。上曰,姜進誰耶?在魯曰,官則參判,而不知其爲誰某矣。上曰,阿川君誰耶?在魯曰,卽判書李增,李秉常之祖也。上曰,鄭澈亦爲府院君耶?在魯曰,以討鄭汝立之功也。上曰,黃克中誰耶?在魯曰,黃欽之傍親,五兄弟登科矣。上曰,崔滉誰耶?在魯曰,官至二相,卽前縣監崔弘相之先祖也。上曰,火葬亦有骨形耶?文秀曰,不經之說,不必仰達,而僧人皆爲火葬,故深山中齋戒燒火,若有未盡燒者,則作末搏飯,以食鳥雀云矣。宗玉曰,胡人亦爲火葬矣。上曰,倭人亦似然矣。應洙曰,我東新羅時,則亦爲火葬矣。在魯曰,松山則更無可疑之事矣。齊襄能復九世之讎,而此則百世不可忘矣。應洙曰,邪毒浮躁,無如其類,白刃水火,皆無所畏,淸人則甚寬,而此則如蛇蝎矣。尙星曰,殘暴特甚,頃刻喜怒,不畏死生,此豈可以人道責之乎?上曰,今看儀軌,一倍痛心,爲後孫而不知如此,我國文獻,太不足矣。幾年而得此儀軌乎?有志者事竟成,欲見儀軌,則畢竟得出矣。爲國自强之道,亦如此矣,卿等正宜體念也。在魯曰,此卽咸鏡監司尹容狀啓也。盛陳本道饑饉癘疫之餘,宜除一切擾民之政,專意撫摩之道,而辛酉式年戶籍,連因饑荒,朝家許令待今秋修上矣。卽今流亡甚多,祗益騷擾之端,且雖修正,此後死亡,又不知其幾許,曾前丙子年戶籍,亦過三年,至己卯而合行之,今亦依此擧行。至於各樣軍兵案,各寺奴婢驛奴婢形止案,及璿源錄忠贊·忠翊衛單子,一時竝擧,亦極有弊,竝請廟堂稟旨,分付矣。大抵昨今年本道凶荒,前古所無,而旣有丙子式年前例,且今則過一年後,當更修戶籍,徒爲煩疊,姑許停止似無妨,其他所請,亦一傡許施宜矣。上曰,依爲之。擧條在魯曰,此卽江原監司趙明謙狀啓也。以爲災傷覆審,例以都事擧行,而監都事之一時竝行巡歷,實有各邑廚傳之弊,前例亦多監司兼行之事,都事覆審,依近例停止,恐合事宜云云。且以爲校生考講,亦爲騷擾之一端,今當凶荒之餘,亦爲停止事,請令廟堂稟旨,分付矣。都事覆審,則年分事目中,已令停止,而校生考講,有名無實,本無其效,貽弊則不貲,雖不可永廢,今姑停止,亦似無妨矣。上曰,依爲之。擧條益炡曰,大臣及禮官,今方入侍矣。年前德興大院君畫像一款,下詢後,辨其眞本與否而處之,似好矣。上曰,予未及思之,而承宣陳達矣。大臣諸臣之意,何如?在魯曰,臣亦見之,則我朝堂上以上團領,皆玄色,而此則直是靑色,已涉可疑。王子品帶,自初是犀帶,而此則乃是鈒金帶,亦甚違錯,其他畫法及設彩之色粧簇之形,俱極不似,決是後人藉重之贋本矣。上曰,年前恭愍王畫像見之,則以頭畫之。蓋宋朝畫像,皆是頭紗帽,則至皇朝始出,而古則紗帽之制,上平而短,其角甚廣。頃見鄭忠信畫像,其角亦廣,可想其時之猶然也。角之稍狹,似是近來事,而此畫帽角,如今時之狹,其爲贋本,此又一證矣。古人云,一毛一髮不似,便是別人,諸臣之意,何如?應洙曰,旣知其非眞本,則似難仍奉,精洗其畫本,似好矣。文秀曰,小臣意見,與吏判無異矣。宗玉曰,旣知其非眞,則恐不可仍置,吏判言是矣。若魯曰,以服色制度推之,決知其非眞本,洗去似宜矣。尙星曰,諸臣所達誠得之,臣意亦無異同矣。上曰,然則何以爲之耶?文秀曰,似當洗其彩色,覆之潔淨處,畫本則燒之矣。上曰,其時亦以書吏持來矣。今亦自禮曹,定送書吏,行關本邑,使於本寺地方官看審,洗其彩色,灌之潔處,本綃則燒之,可也。擧條上曰,元景夏·南泰溫疏,皆以循例批答矣,未知此何事耶?益炡曰,特敎申飭之後,連日出牌矣。元景夏以爲,李善泰疏出後,新有所遭,而本院不爲稟啓,循例出牌,爲非承旨,至有其時承旨,不可無警之語矣。上曰,此則元景夏非矣。豈可以其撕捱,而不爲出牌也?承旨之循例出牌,誠是矣。且景夏雖帶經筵,旣非入侍,則不可請推,而以自己事,請推承宣,尤涉未安,從重推考,可也。擧條上曰,吏·兵判今皆入侍矣。都政過朔已久,當以日間行之耶?應洙曰,俄亦議之,而多有窘急之事,旬朔亦多事,故當以旬後擧行矣。上曰,太晩矣。文秀曰,小臣連爲引入,不得見武弁,卽今流滯者,無慮數千,此而不見,則豈可爲政乎?且雖急促而爲之,於國家有何利哉?上曰,旬後則終始太晩,更爲相議,從速擧行,可也。文秀曰,出去後,第當相議爲之,而旬前則恐難擧行矣。在魯曰,小臣以李善泰事,頃上箚本,自上亦已嚴罪之矣。第以批答辭旨觀之,聖意固欲泯滅鎭壓,無至益惹事端,此亦固好,而但其讒訐之情狀,或恐猶未及十分洞察矣。日昨夜對時說話,雖未詳知,而槪伏聞下敎,亦似有然者矣。夫自古人臣之所痛傷,無如讒說,人君之所易入,亦無如讒說,不可不明辨也。年少名官輩,雖或有言議相從者,此乃自古而然。今乃以無形狀之事,粧成罔測之言。且金漢喆·李衡萬之坐地文詞,亦豈受人指使者,而李衡萬則又不過小小出處間規警之言矣。至如翰林,吏曹變通之後,有不滿之心,必欲違拒云者,尤是抑勒之甚也。李鼎輔之弟益輔,於其變通之初,首當翰圈,違拒者如是乎?如善泰者,不足責,而渠本不文,一夜中豈能辦此疏耶?必有指使者,不自爲之,而指使如許之人,將作縉紳之大禍,豈不痛哉?自上若因此疏,或疑其如此,則是渠雖被罪,其計則得行也。雖不更加其罪,其情狀則不可不痛辨矣。上曰,善泰何許人耶?在魯曰,李善行之八寸也。先世則名家而爲江都科,其科亦有人言矣。上曰,批旨略之,而欲眩二字有意矣。其情態豈不揣知?其事殊常,卿言是矣。夜對時鄭翬良以爲,李善泰情形宜明察,而當之者亦宜自反云,此乃公心也。鄭翬良豈欺予哉?金漢喆·李衡萬非矣。曾爲不緊之事,而金漢喆則筵中所達,尤是意外。若無如此之事,善泰豈有眩亂之言乎?此乃所以有自反之言,其言是矣。予以爲善泰疏,必有指使者云,則承宣儒臣以爲,豈有指使善泰者哉?此則不然,此等庸人,豈不受指使耶?曾於成有烈見之矣。此疏必有預爲構草以待者,此輩正是諺所謂沾濕軍,彼此之習甚非矣。予以爲必有窩窟。鄭翬良曰,似無窩窟,而亦當深察云矣。以其承批後,揚揚監試事觀之,批答辭意,亦未詳知者矣。在魯曰,似以不文,故倉卒不得爲避矣。上曰,必有指揮者,而予意則不欲深治,使渠無聊而自止矣。在魯曰,李鼎輔輩自反之說若是,鼎輔輩有則改之,無則加勉,則何害之有?而泛然言之,則似若有跡,此可憂矣。然李鼎輔輩,遭其危言之後,自當益有所畏,約謹愼矣。上曰,渠輩謂予可欺,而予豈受欺於讒訐之人哉?雖婦寺之類,若以某人爲此事,爲訐訴之言,則予必不聽之矣。予豈受欺於此輩哉?大諫疏可謂怒蠅而拔劍者,可笑也。夜對時,予以爲若是前日黨論之時,則必有欲以善泰爲執義者矣。洪象漢曰,欲爲執義者有之,則又必有欲鞫問者矣。予曰有欲鞫問者,則又必有欲爲加資者,又必有欲加邦刑者矣。苟有扶抑,則轉轉層激如是矣。旣削其職之後,又請投畀,正如此矣。諸臣遂以次退出。已侵夜矣。
上在昌德宮。停常參·經筵。
南泰溫啓曰,二十四日國忌齋戒,二十五日國忌齋戒及正日,二十六日國忌正日,二十七日宗廟修改,此四日視事,頉稟。傳曰,知道。
洪象漢啓曰,大司憲趙錫命,執義許沃呈辭,掌令李錫福未肅拜呈辭,李彙恒,持平姜鳳休在外,韓德良武二所監試官進。今日以監察茶時之意,敢啓。傳曰,知道。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳綏啓曰,漢城府判尹具聖任,右尹朴弼均,連呈辭單,新除授左尹鄭羽良,不爲出肅。詞訟劇地,久無行公堂上,委屬可慮,竝卽牌招察任,何如?傳曰,允。
傳于南泰溫曰,以犒饋事,有下問事,兵判訓將入侍。
傳于南泰溫曰,承旨先爲入侍。
傳于南泰溫曰,明日雖値齋戒,有下敎之事,大臣及備局堂上,諸道句管堂上,入侍事,分付。
傳于南泰溫曰,明日雖値齋戒,有下敎事,大臣及備局堂上,待開門入侍事,分付。諸道句管堂上,勿爲入侍。
南泰溫,以弘文館言啓曰,本館上番副校理臣曺命敬,以禁衛營郞廳,本營犒饋物力上下事,今日晝仕出去之意,敢啓。傳曰,知道。
又以弘文館言啓曰,新除授副修撰尹光毅,時在京畿廣州地,經筵入番事緊,請斯速乘馹上來事,下諭。本館下番,連日闕直,事體未安,校理鄭翬良,卽爲牌招,以爲姑降入直之地,何如?
又以侍講院言啓曰,本院新除授弼善權贒,時在京畿果川地,書筵入番事緊,斯速乘馹上來事,下諭,何如?
洪象漢,以備邊司言啓曰,京外鑄錢各衙門,旣已分排定奪矣。京衙門則當隨力多鑄,不必定數,而外方各營,若無定數督過之事,則因循遷就,未必卽爲擧行。平安監營統營,各限十五萬兩,慶尙監營,限十萬兩,全羅監營限七萬兩,開城府限三萬兩,合五十萬兩,限明秋畢鑄之意,嚴飭分付,何如?傳曰,允。
柳綏,以戶曹言啓曰,今八月初五日,大臣·備局堂上引見入侍時,禮曹參判金若魯所啓光城府院君家致祭事,命下,而訪問本家,則本第在社稷洞,而子孫近甚窮敗,不能保存,貰賣其第,而奉祠宇流寓於懷德地云。故昨以此意,草記仰稟矣。上曰,國舅祠宇,至於落鄕,誠爲可惻,其令該曹,各別顧助,使之上來,致祭一款,姑置之,可也事,命下矣。今此顧助之物,無他可據之例,而貰賣之家,還退然後,當爲上來矣。聞其貰價,爲四百兩錢,依此數題給乎?敢稟。傳曰,依爲之。
南泰溫啓曰,校理鄭翬良,牌招事,允下,而今已夜深,待明朝出牌之意,敢啓。傳曰,知道。
壬戌八月二十三日申時,上御熙政堂。承旨先爲入侍時,右承旨南泰溫,假注書李顯祚,記事官趙雲逵·兪彦好入侍後,侍讀官曺命敬,持召對冊入侍。兵曹判書朴文秀,司直具聖任,追後入侍。上曰,注書出去,儒臣持召對冊,使之入來,而兵判訓長,則隨到入來事,分付。臣顯祚,承命趨出,與曺命敬入來。命敬讀資治通鑑漢和帝永光四年春正月,止懷憤益甚。朴文秀·具聖任又入來。上曰,承宣讀之。南泰溫讀,自六年春正月皇甫稜免,止幽遠獨有遺失也。上曰,注書讀之。臣顯祚讀,自十二年夏四月戊辰秭歸山崩,止辛卯寇南郡。上曰,上番翰林讀之。趙雲逵讀,自十四年春安定降羌燒何種反,止鄭衆爲鄛鄕侯。上曰,下番翰林讀之。兪彦好讀,自十五年夏四月甲子日有食之,止以勸勞勤。命敬曰,文義則別無可達者,而竇憲專權濁亂,章帝優柔不斷,終不能罪之,而和帝年方十四能如是,此誠不易者,而所可惜者,不與大臣相議爲之,而與鄭衆爲之,其後宦官用事,實由於此,而末弊浸以至東京黨禍,此則誠可咄惜也。泰溫曰,其時鄭衆,獨不附竇憲,故和帝果與之相議。且雖與鄭衆相議,而旣祛竇憲則好矣。上曰,和帝幼年,能如是爲之,豈易耶?命敬曰,竇憲之至於如此,卽章帝優柔不斷之害也。泰溫曰,章帝亦以爲國家棄憲,如孤雛腐鼠云,而終不罪之,此所以憲之權漸益盛也,而和帝能於幼年誅之,此誠不易矣。上曰,其臨漢回輿,亦不易也。命敬曰,此固愛民之心,而其龍眼荔枝之,亦令勿獻,又出愛民之心,此亦好矣。泰溫曰,其處置流丐者,亦善爲之矣。上掩卷。命敬先爲出去。上曰,禁衛軍犒饋,應自禁營措備,而禁軍犒饋,自何處措備耶?文秀曰,自兵曹爲之,犒饋命下之後,卽當擧行,而日氣尙暑,牛肉或腐傷,則初不如不饋,故姑未爲之。聖任曰,都監則欲於今七日爲之矣。上曰,都監犒饋,自何處措備?聖任曰,自戶曹給價矣。上曰,然矣。予欲知犒饋之遲速,而使之入侍矣。兵判今月內,不欲爲之耶?文秀曰,初三日似當爲之,舊則亦有至月爲之之例。殿下旣欲慰悅軍兵,有此犒饋,而牛肉腐傷,不能善饋,則實非體聖上愛恤軍兵之意,故必欲善爲犒饋而然矣。上曰,牛當入幾許頭耶?文秀曰,臣營則當入四十二三頭。聖任曰,臣營則當入六十頭許矣。上曰,故領相李光佐以爲,都監異於他軍門,故每自戶曹給價云矣。聖任曰,他軍門則戶曹不爲給價矣。文秀曰,都監則旣有定式,故牛數不縮不增,而禁御兩營,則自其營措辦,故今年犒饋,必欲勝於前年,以爲生色之地,故年年每添牛一二頭,有如增竈也。上曰,然則訓局稱冤耶?聖任曰,何稱冤之有哉?舊則各司劃給犒饋矣。中間自戶曹犒饋,今則又自戶曹給價,而自訓局貿牛矣。上曰,然則貿牛之際,似有弊矣。聖任曰,豈可使廛人落本也?上曰,必欲貿大牛之際,廛人得無稱冤耶?聖任曰,千斤大牛每難得,故一大牛代,例貿二牛或三牛,而各以其牛之大小,論價而給之,故無稱冤矣。上曰,今則無如此大牛耶?親耕時鄕牛多來,而果無大牛矣。文秀曰,畿內豈有如此大牛?郊外買柴之牛則不大,而湖南耕畓處,峽中耕山田處,多有如此牛。所謂千斤大牛者,自在犢去勢,如胡馬之割勢,自然如此大,而其角兒能跨矣。上曰,兵判訓將旣入侍,今日且從容,習操笏記事陳達,而訓將先爲陳達,可也。聖任曰,自前笏記中,無三班參現之規,此非遺漏也。蓋以其褻慢故闕之,親臨閱武時,殿下以大將登壇,開門後中軍參現,便是公禮,執事宣傳官各軍門執事軍牢揮旗手,豈敢如中軍參現之例而爲之耶?兵判之陳請添入者誠非矣。依前爲之,似好矣。上曰,頃者宣傳官參現,而敎鍊官不爲參現。予問兵判,則兵判謂以卑微闕之云。敎鍊官旣不參現,則何以聽令?然則臺下跪接宣傳官,亦當爲之。予備忘中,巡視聽令時,宣傳在前,敎鍊官在後爲之者,誠有意矣。宣傳官於臺上爲之,敎鍊官於臺下爲之,可也。文秀曰,其日殿下爲大將,而中軍參現後,宣傳官以旗牌官參現,棍手·巡令手·吹旗手·參現者,乃是軍中次第應行之事,笏記似落漏。故臣問於其時敎鍊官李蓍年則以爲,尹游·張鵬翼改笏記時,偶然落漏云矣。若以褻慢廢之,則巡視聽發放時,巡令手何爲而叩頭乎?其不以褻慢廢之者可知矣。上曰,本則訓將爲中軍耶?文秀曰,訓將則爲營將,而臣以中軍,率五營矣。大抵雖當臨陣對敵時,中軍不敢招大將之巡令手,而往而赴戰,軍中不畏中軍,而只畏大將。上曰,是矣。大將有令,則雖中軍前陪亦拿入,此則令嚴故也。文秀曰,其日臣陳達,而未及畢其說矣。若欲出一枝兵,則軍中暗令,中軍元無不可知之理,其日豹尾旗·肅靜牌旣豎之,則小臣亦死地也。軍法則兵房承旨外,他人則雖諸葛亮,不敢出一言,而中軍則以御前言,則旣無異於兵房承旨,以軍中言,則中軍也。暗令,中軍豈可不知也?軍律嚴則如雪霜,愛恤則如和日,可也。故雖中軍,亦拿入決棍矣。其時若拿入小臣,決棍四五,則軍中必震慄嚴肅矣。上曰,其日卿奏事時,承旨不請記過而請推考,故予以有違軍法非之矣。聖任曰,兵判素解事,而笏記事則非矣。張鵬翼豈偶然漏之?上曰,尹游亦同爲之矣。聖任曰,殿下爲大將,兵判爲中軍,臣爲營將,宣傳官爲執事,敎鍊官揮旗,則執事豈可三班叩頭耶?臣則謂非矣。更詢于諸武將而處之,似好矣。暗令則何必使中軍知之耶?文秀曰,狄靑,夜半開宴出暗令,三鼓奪崑崙而歸,所謂暗令如是矣。若如臨陣時,則暗令臣豈必知之也?其日旣發四色軍,而暗令臣則未知之,故節次甚紊亂,末梢收殺,不善爲之,此固可惜。大凡人之必欲勝人者,義理不明故也。訓將豈知兵書,臣亦豈知兵書?而臣與訓將爭之者,亦義理不明之致也。聖任曰,古之爲訓將兵判者,豈不愈於臣及朴文秀,而尙未變通者,良有以也。流來笏記,今豈可臆見添改耶?文秀曰,此則不然,古之笏記甚草略,中間添入者,非止一再。且臣所達,卽兵學指南所載也,此非古名將所撰定耶?不用兵學指南則已,若用之則何可不添改也?上曰,依兵學指南節次爲之,一如私操節目,可也。文秀曰,聖敎至當矣。聖任曰,兵判有甚非者,此等軍務事,欲爲變通,則當與臣及他武將相議,請對稟達,而渠自以爲知,而獨爲請對,此則不數臣也,誠甚慨然。文秀曰,訓將言非矣。臣雖無似,忝在本兵之長,摠領各營,而於訓局亦是提調也。若於其時,適逢訓將,則相議無妨,而旣以軍務事請對,則此等之事,陳達稟定,有何不可乎?今此所達,尤極非矣。何敢生心乃爾?泰溫曰,將臣事體,與他有異,而咫尺前席,交相爭較,聲氣太高,極爲非矣。竝從重推考,何如?上曰,予將欲下敎矣。兵判素多氣,訓將武夫故氣麤,互相務勝,雖於前席相爭,下殿則可能相忘耶?不然則予自明日當却膳。文秀曰,臣則初不失和氣,而訓將不知事理,如是强爭,至於聲色太高,而下殿後,臣豈介懷耶?然而壞損事體則極矣,惟願亟遞臣職。因退伏。聖任曰,臣亦願先被罪罰。又退伏。上曰,更爲進前。泰溫曰,筵席事體,何等嚴重,而互相爭較,終不知止,事體駭然,先爲推考後,使之進前,何如?上曰,一則傑,一則武夫,予因犒饋事,使之同爲入侍,而如是相爭,誠是意慮之外,其在事體,已極駭然,笏記猶是餘事也。予將特推,使之進前,可也。文秀·聖任皆進伏。上曰,予今番閱武於先朝閱武之地,心甚感愴,而且予已爲老人而無寐矣。軍務有修擧事,故使卿等入侍矣。卿等以勳戚之臣,俱爲將臣,如是爭鬨,朝廷少輩,或因此事,有右兵判者,有右訓將者,則其弊當如何哉?頃年華陽亭閱武時,訓將張鵬翼,龍虎將趙儆,皆有所失,而其時不加嚴處,李觀厚疏斥張鵬翼·吳瑗,以玉堂爲處置,而又不顧護趙儆矣。今訓將則不服兵判之言,故語頭如是,兵判則不欲見辱,故又如是。承旨請推,而予之姑不推考者有意,兵判本無黨心,予所知者。訓將前日則爲之,而今日則不爲,予所恃者卿等,故當此齋戒,從容召問,而若是起鬧,是因予而生葛藤也。予旣以一從兵學指南爲敎,則出於順便之意也。卿等出去後,兩相忘之,則予當笑而罷之,若不體予意而不解,則當自卿等始,而用軍法矣。文秀曰,臣性度雖過,本不掠人之美矣。此則殿下任使二十年,而天鑑孔昭,豈不洞燭耶?此事初則各陳所見,以俟裁處,而若有錯誤,則當婉曲陳論,而訓將忽加聲色,臣雖不似,旣忝本兵之長,而於訓局亦提調也。聖任曰,臣亦豈非訓局提調乎?文秀曰,朝廷文武,體面自別,而以本兵之長,一朝受咆喝於一將臣,如臣不似之見輕,雖是自取,有辱朝廷,死有餘罪,更何所達?上曰,太過矣。文秀曰,臣與訓將,本來相熟矣。訓將之子,則果佳矣,而訓將旣不知相敬之道。臣若以此爲怒,則天日在上矣。臣退出後,當不爲辭色,殿下勿慮焉。聖任曰,臣亦豈欲與之相較?而軍務重事,初若與武將,往復相議而爲之則好矣。朴文秀渠何有知,而獨自如是耶?今於筵中,又凌踏臣,臣雖武將,豈可安受之耶?文秀曰,臣雖無似,聖上旣曰卿矣。雖大臣亦必以兵判稱之,則訓將何敢曰渠耶?聖任曰,兵判旣以生心之語,加之於訓將,訓將亦豈不以渠字,加之於兵判乎?泰溫曰,筵席之上,諸臣本不得相爾汝,而今乃曰渠,訓將尤非矣。兵判生心之說亦非矣。文秀曰,訓將謂渠之說,在於臣生心之說之前矣。將臣之如是用氣勢者,誠不好矣。將臣事體,則內雖慍怒,外則縮默,如死者然矣。上曰,一節深於一節矣。兩人之如是,誠是夢寐所不到,今若止之則無事,而兵判則氣傑,武將則氣麤,予已解釋之後,猶不知止。左相言兵判善爲兵判之任,而銓地事有未可知,請速行都政,左相蓋知之矣。卿惟以文武事體爲言,而古之廉·藺,豈不以文而屈於武耶?兩虎共鬪之說,豈非可法者耶?文秀曰,訓將蓋以臣初不與厥相議,故有恚於心,以至此矣。上曰,以此觀之,訓將似以不相議有憾矣。泰溫曰,兵判言語,本多過激,而訓將則不料其如此矣。上敎雖以氣麤爲敎,咫尺威顔之前,誨諭之下,何可如是乎?今日事,訓將尤非,而大抵兩臣,俱有所失,景色極爲寒心,不可使聞於隣國。上曰,今日事大段該然,實不可使聞於隣國也。文秀曰,今已至夜,水刺尙未進御,請罷筵而出。上曰,罷筵後,欲兩忘之耶?文秀曰,臣豈以具聖任之言介懷耶?大抵有辱朝廷則多矣。上曰,有辱朝廷之言又太過矣。此事關係大矣。今日是齋戒,則不當爲召對,而因此召卿等者,予意有在,予見儀軌之後,夜亦無寐,常若有物在胸中矣。我國戎政,疎虞特甚,故欲爲勉飭自强之道矣。今忽互相務勝,以至於此,事體非矣。竝從重推考,而擧條則以奏達之際,擧措殊欠敬謹爲辭。出擧條明日雖値齋戒,有下敎者,備局日次爲之事,分付。出榻敎文秀曰,千萬意慮之外,有此相較,致勤聖慮,惶悚無地矣。上曰,卿猶不自反耶?文秀曰,實狀則臣如凌踏也,訓將凌踏臣也。上曰,訓將於卿,有何凌踏耶?訓將俄者,只稱張鵬翼,故予亦稱尹游者有意矣。文秀曰,此莫非臣不能見重之致也。臣若毫髮怒之,則天日昭臨矣。上曰,如此言之者,是兵判適足以自輕也。予今特推卿等,若不解之,則生何以見予?死何以見祖先?世祖時所撰,兵掌圖說,卽五衛法所載也。初則予欲出示卿等,以爲飭勵軍務之計,而事之至此,誠不意也。泰溫曰,其冊在於宮中耶?上曰,有之。外間則無之耶?泰溫曰,無之。上曰,軍門亦無之耶?聖任曰,無之。上曰,訓將此後能復如是耶?人心夜則必靜,卿等歸而靜止其心,若於明日日次,妥帖其心而入來,則可知其兩忘矣,予當見之矣。
上在昌德宮。停常參·經筵。
景宗大王忌辰齋戒。
南泰溫啓曰,領議政金在魯箚子到院,而以國忌齋戒,留院之意,敢啓。傳曰,入之。
備忘記,傳于李世璡曰,史官一員待命,騎馬三匹立之。
李世璡啓曰,今日大臣·備局堂上,旣有待開門入侍之命矣,兩司當爲入侍,而憲府無入侍之員,除在外呈告陳疏未肅拜人員〈外〉,竝卽牌招,以爲推移入侍之地,何如?傳曰,允。
又啓曰,備邊司郞廳,以左議政意來言,依下敎,率堂上知中樞申思喆,右參贊徐宗玉,判尹具聖任,禮曹參判金若魯,來會賓廳云矣,敢啓。傳曰,引見。
傳于兪健基曰,御將牌招,同爲入侍。勿出朝報
傳于兪健基曰,掌令李錫福上疏入之。
傳于兪健〈基〉曰,五部坊民中,以弊瘼上言者,使之來待政院。
傳于兪健基曰,五部官員,領率洞內任掌,來待政院。
記事官蔡慶承書啓,臣敬奉聖敎,馳往傳諭于議政府右議政趙顯命處,則以爲,卽者史官,來傳聖敎,以將臣處分事,使之扶掖入侍。從近登筵,面乞鞶褫,卽是臣定計,病若可動,則雖非聖敎,豈敢不趨詣乎?狗馬賤疾,自月初以來,益覺添苦,雖咫尺之地,不能運步,癃痼淹頓,殆同廢物。昨過妻葬於城外不遠之地,而不能隨往,則病狀之無以蠢動,可推知矣。特敎之下,末由趨承,臣罪萬死,伏地惶恐待勘云矣,敢啓。傳曰,知道。
李世璡,以兵曹言啓曰,卽接南所衛將牒報,則所屬曜金門下邊宮墻,三間頹落云。令紫門監,爲先把子圍排,急速修築,而金虎門入直砲手二十名除出,限修築間守直之意,敢啓。傳曰,知道。
領議政金在魯箚曰,伏以臣之强痛奔走久矣。況値涼意乍動,衰虛之喘,首先觸感連在呻吟之中,再昨忽聞有來會之特敎,不得不擔舁趨承,入夜始罷。往來之路,又添感風冷,鼻塞聲嘶,痰壅涕濁,咳嗽晝夜苦劇,喉門如裂,頭疼且甚,昏委凘惙,若將垂盡。加以宿患膈痛闖發,眞元益削,念臣積瘁之餘,病形至此,復起爲人,恐無其望。今日又有來會之命,而萬無起身詣闕之勢,伏枕惶悚,繼以紆鬱,玆敢短章呼籲。伏乞亟降威命,鐫臣職名。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭,遣御醫看病。
黃海監司宋秀衡疏曰,伏以臣,一疾沈篤,百務瘝墮,濱死之喘,已無自力之勢。分憂之地,元非尸居之所,是以不避煩瀆,屢陳情懇,冀蒙鞶褫之恩,而淺誠未格,兪音終靳。向日辭章之批,至以勿過辭爲敎,是聖明,以臣言爲例讓,而以臣病爲尙可强也。臣於此,惶懼悶鬱,誠莫知所以自措。顧臣病勢,若其可調而愈,可强而行者,則告瓜旣非甚遠,煩籲又知極猥,因仍耐住,挨過若干朔,固何所難,而敢爲此假飾例讓之辭,甘自歸於瞞上之科哉?蓋臣宿痾旣痼,新恙越添,胸痞膈塞等症,長時作苦,頭暈目眩之氣,一倍頓加,兼以胃逆而飮啖都却,火升而夜睡全失。以此之故,眞元日漸凘削,神識轉益迷瞀,尫然成癃老之形,凜凜有朝夕之危。凡於邑牒之來,公務之重,酬應無路,一切曠闕,況今秋事方殷,巡審政急,而以此病狀,萬無原隰驅馳之勢。海西一道,便是無監司矣。如此而一向虛縻,不卽遞改,則微臣死生,固不足言,其貽害民國之政何哉?噫,病已難醫,去死隔紙,委伏床席,萬念都休,惟是生歸故里之願,日夕憧憧,臣之情,其亦慼矣。衷懇所迫,不得不復瀝肝血,呼籲於仁覆之天。伏乞聖慈,亟許遞改,俾便公私。答曰,省疏具悉。卿其勿辭,調理察職。
掌令李錫福疏曰,伏以臣之情勢,已悉於前疏,不必架疊,而以此所遭,實無去就之可論,切冀天日之明,有所俯燭。及承批旨,未蒙恩遞,臣於是,一倍悶蹙,莫知所以自措也。噫,前後居臺者,夫孰無情勢之可言,而豈有如臣之無限被衊者乎?其言之絶悖,固不足較挈,而在臣廉義,決不可諉之以不足責,而有所自解也,明矣。玆於天牌之下,終無承膺之勢,隨詣闕外,更申前懇。伏乞聖慈,曲加諒察,亟遞臣職,仍治臣罪,以肅朝綱,以安私分焉。臣跡似傷弓,念切懲羹,復何敢開口論事?而適於目下事,切有所慨歎者,終不能自默,敢此復陳焉。昨日筵席罷後,重臣有汲汲納符之擧,筵話嚴祕,未得其詳,而略聞重臣此擧,蓋由於與訓將爭詰之端,彼此是非,雖未知如何,筵席事體,何等尊嚴,而訓將之言語相慢,旣欠相敬。將臣去就,不宜輕遽,而重臣之徑先納符,大駭聽聞,其在規警之道,不可置之。臣謂兵曹判書朴文秀,訓鍊大將具聖任,不可無責罰也。同日大臣備堂引見時,特敎罷職,故無批答
八月二十四日未時,上御熙政堂。大臣·備局堂上引見入侍時,左議政宋寅明,行知中樞申思喆,右參贊徐宗玉,禮曹參判金若魯,執義許沃,司諫李光溥,校理曺命敬,左副承旨李世璡,假注書李顯祚,事變假注書李聖運,記事官閔百昌·兪彦好入侍。行副司直金聖應追後入侍。上曰,預備史官入來事,注書出去,分付。兪彦好曰,趙明鼎·趙雲逵,已以曝曬事出去,預備兼春秋,以蔡慶承單付入啓,而姑未還下矣。上曰,然則從當下之。蔡慶承卽爲催促入來,因使之入侍。臣顯祚承命趨出。宋寅明曰,近來日氣,寒暑不適,聖體若何?上曰,好在矣。寅明曰,大王大妃殿氣候,何如?上曰,安寧矣。寅明曰,王世子氣候,何如?上曰,好過矣。上曰,昨日則無中生事,予若盡在上之道,則豈如此乎?寅明曰,日昨有來會之命,而臣旣有病未入來,今日首揆,以實病不入來,臣又不敢言病,力疾入來矣。上曰,訓將入來云,故入侍時欲下敎矣。訓將何故不爲入侍耶?李世璡曰,掌令李錫福之疏到院,故訓將還爲出去矣。臣顯祚還入來。上曰,凡事遲緩之,而思量之則果愈矣。予有今日早會之命而更思之,將臣事,事體旣重,今日若早爲之,則有似譏弄,故今日入侍,予果遲之矣。大諭後,君臣之分大嚴矣。予果有一新之意,而予甚柔,故以致筵臣體貌之漸不如前,此予自反處也。上曰,注書出去,與御將同爲入來。臣顯祚承命趨出。寅明曰,君臣之間,不必尙嚴云者,上下之情志流通,心腹之辭,亦無所隱之謂也。天威咫尺之地,何等尊嚴,而互相忿爭,朝體壞損,莫甚於此。聖上豈可以此過爲自謙?而臣等若能彈壓,則豈有此弊?先治臣等之罪,而嚴加處分,何如?臣顯祚,與金聖應入來。上曰,將臣事,已有申飭矣。況昨夜兩將臣交鬨,則御將以世祿之臣,宜卽入來,而遲徊觀望何也?其撕捱已極過矣,而今日之不卽入來尤非矣,從重推考。抄出擧條寅明曰,昨夜事,御將豈知之?上曰,豈不知也?申思喆曰,臣亦未知也。上曰,然則李錫福何以知之?昨夜事,一節深於一節,予當言其一節喧鬧之本事,次論兩將之罪矣。頃見李德悅日記後,心愈慨然,名以犒饋,使之入侍,此出於爲國之心,本事則卿應知之。寅明曰,臣入闕略聞之,而未能詳知矣。上曰,二陵事,卿及首揆,有所云云矣。漢赤眉事,則欲取寶物也,與此有異,倭奴則何爲,而至於如此耶?寅明曰,小說以爲,成廟·中廟,討三浦倭,故倭謂報怨,而如此云云矣。上曰,此亦斟酌之言也。徐宗玉曰,臣亦百爾思量,而久遠之事變難測,終莫知之。上曰,思之至此,每夜無寐而塡胸矣。上曰,昨夜兩將事,予當言之,本事則眞可笑事也。禁軍吹打,不必汲汲來稟,而雖於船所,亦足爲之,笏記非印刊者,則其所添刪,亦在大將意思,此是不急之事,而汲汲求對者,兵判爲人太傑,爲國之心勝故也。其時以爲,親閱武時,則予爲大將,而小開門吹打後,中軍執事參現,三班叩頭云云,參現一節,便似司官也,則添入無妨,笏記卽是敎鍊官所掌之事,比如儀注,是禮曹書吏之事也。軍中等分雖嚴,而臨陣則同冒矢石,同臥沙場而同甘苦矣,故海恩,犒饋時,必同食云,此固是矣。參現時敎鍊官,不爲參現,故問於兵判,則以爲,敎鍊官卑微故闕之云,故其後予果有下敎矣。無敎鍊官,則難以成樣,我國兩班武弁,驕重故過後便卽忘之,大抵軍法,不在於口誦,而惟在身親習爲之也。訓將以爲,敎鍊官爲大旗手,而予未知其必爲也。予其時,旣使依兵學指南而添入,謬例已釐正,則妥帖而更無可相爭事矣。頃者兵判,盛陳武士躁競之弊,至曰京華武弁,僅如筆頭匣,而凌侮鄕武云云。此非陳達之語,故予使注書,勿出於擧條中者,意有在矣。兩班武人,想必因此皆動,以爲此兵判,將抑我輩,以至惹事矣。兵判不但其才可用,亦有博識,而猶有麤氣,訓將則本是武人,豈無麤氣?昨日事,乃其本色也。預備兼春秋蔡慶承入來。上曰,領相有病,不可强也,而今日欲大處分,雖病,必扶腋入來事,預備須往諭於右相,與之偕來。慶承承命趨出。上曰,訓將話頭甚麤,常於筵中,或稱渠字者有之。此則似非凌轢之致,而兵判若正色言之則是矣,而生心之說,豈可發於筵中也?其後訓將,又用渠字矣。其時承旨請推,兵判訓將俱退去,予使之進前矣。靈城以爲,習陣時若決棍臣則好矣云云。蕭何以如呼小兒,豈不言於漢高耶?將臣當用軍律,豈可無罪而決棍也?此亦氣傑不擇之言也。頃年華陽亭閱武時,訓將張鵬翼,龍虎將趙儆,俱有所失,而其時不加嚴處,予到今悔之。李觀厚·吳瑗,其時因此事,互相扶抑,今番事亦易如此矣。耳目之官,今方入侍,而以常談言之,鯨戰,蝦豈可入耶?若以此事,各自扶抑,則是兩虎共鬪,而耳目之官,爲其爪牙也,予當繩以重律矣。予於其時,諭以卿等若不兩忘而出此門,則予自明日,將却膳矣下敎,至此而猶不知止,訓將又爲一場咆哮,兵判不勝忿忿,予又諭之以卿若思祖先,則必不若此,若此而生何以見予,死何以見祖先耶?具聖任則曾於護行,大將有勉戒之語矣。兵判則稱張鵬翼·尹游,而具聖任則只稱張鵬翼,不稱尹游,故予卽稱尹游矣。雖以此觀之,尙有甚麽意思矣。宣傳官之爲偏論,亦爲戒飭之語,揭其壁矣。將臣之爲偏論,其流弊當如何?寅明曰,臣意則昨日事,不知眞有黨心而然也。上曰,有此心而然也。兵判之納命召,又奇怪矣。予下敎之後,兵判當笑而罷之,不然則當引咎陳章,而不此之爲,一則大司馬,一則三軍之長,而如是交鬨,此弊誠不小。萊伯爲儒臣時,以爲舊則武弁,太恭於文臣,而今則漸不如前云矣。國家之道,宜扶武臣,不使之抑鬱,今處置一訓將,固不難,而幾箇武士將抑鬱耶?然聞昔反正時,下敎於勳戚之臣曰,卿等若爲黨論,則當用一律,予於靈城,常欲大用,訓將近來善回其意,此可惜也,而事已至此,在上之人,實宜裁抑,而亦不可容恕,予意則過國忌後,習操出令,竝用軍律,此果如何?寅明曰,此不過一時事也。元不干涉於黨論,何至如是?聖慮過矣。朴文秀與具聖任相親,嘗對臣亦譽之,此雖出於一時忿氣,非偏論也。具聖任常謹愼,而忽爲此擧,誠可怪矣,是天奪其魄也。文武雖曰一體,武臣尤當謹愼,豈可曰渠耶?上曰,訓將口業不雅,故常時筵中,善爲稱渠矣。渠字與彼字同也,我國人,以渠字爲賤稱,而古文見之則不必然,尙書中,或以爾汝稱其君矣。此未必凌侮之意,兵判正色言之,可也,而筵中又何可爲生心之說耶?寅明曰,渠與彼有異,而終是踐踏之稱,古之廉·藺·賈·寇事有之,而此則各係私事也。今豈可於天威咫尺之前如是耶?朴文秀以見侮,退而陳章,可也,而交相爭鬨非矣。此誠有先後之別,先爲之故應之,先者重而應者亦非矣,有何難處耶?不必召問臣等,昨日筵中,直爲施罪則好矣。上曰,豈料兵判之還納命召耶?寅明曰,兩人已不可行公,宜有分等處置矣。上曰,諸臣之意,何如?陳達,可也。寅明曰,此決非黨心,不過一時言語之罪,而先發則訓將非矣,軍律則誠非其律矣。思喆曰,筵席事體,豈可如是鬧亂?誠非矣,而軍律之敎,恐或不然。聖應曰,下敎縷縷,極爲惶恐。臣昨夜略聞之,今日始詳聞,而此誠萬萬意外矣。卽今域內太平,無可言者,而將臣卽他日同死一處之人也。廉·藺以私忿相爭,而卒乃顧國事而相解,此兩人事,實非平日所望也。殿下或以黨論爲慮,而決不出於黨心。朴文秀卽臣至親,而具聖任亦相親儕流也。常時非不好之間,而適以笏記事,開端相爭而至此矣。上曰,訓將似以初不相議,有憤心也。聖應曰,都監是首軍門,而笏記都監亦主之,兵判雖是本兵之長,而笏記添改時,訓將亦豈可不知?當初相議而爲之好矣。上曰,訓將以爲不與臣及諸武將相議云者,煞有見輕之疑心矣。末流之弊,不可爲黨耶?聖應曰,臣則決不知其爲黨論矣。不過以一時事,轉輾層激,筵席何等嚴重,兵判訓將,俱是八座之列,而至於如此,事體寒心,以此處分似好,而軍律之敎,恐非當律。宗玉曰,靈城之笏記不相議者,不善爲之也。訓將應有侮我之憤心,其疏末笏記之說,帶得不平意矣。具聖任常時恭謹,臣在銓地時,必章服名銜而來見矣。昨日事,誠是千萬意外,筵席事體,何如耶?雖非武將,而設令他重臣,當不敢如是,況將臣乎?嚴畏恭恪,所以待武臣之道也。曾在肅宗朝,御將尹趾完,十牌不進,故相臣南九萬,請施軍律矣。至今以南九萬謂得體,而昨日事則小有異者,王者處分得中然後,軍心可服,軍律之敎,臣誠不知也。若有功臣擊柱之事,則殿下將何以加律耶?黨論則聖慮誠過矣。從容嚴處分似好,御將所達,極甚穩當矣。若魯曰,爲黨之慮,聖慮過矣。萬萬不然,豈可以一時笏記之事而爲黨耶?若果有此慮,則臣等豈不仰達,而只庇護兩臣耶?軍律斷然過矣。朴文秀則氣稟本如是,而具聖任則不如是矣。昨日事誠怪矣,此後國體紀綱,將日隳矣。不可以貴近之臣而貸之,宜施重律以懲勵之也。上曰,承旨陳達。李世璡曰,前席安敢如此交鬨?而軍律則聖敎過矣。豈可至於此境耶?上曰,耳目之官陳達。許沃曰,咫尺筵席,交相爭辨,至以悖語相加,此是前所未聞。軍律之用,終涉重大,而亟施譴責之罰,斷不可已。李光溥曰,聖敎中若或扶抑,則施以重律之敎,誠萬萬惶悚,此非專指臣一人而下敎也。然而臣常無似,不能見信於君父之致,無可達者。上曰,旣不扶抑,則其言誠過矣。光溥曰,臣與朴文秀,本有嫌端。具聖任則初不相知,而黨論與否姑不論,咫尺前席,如是憤爭,擧措駭然,此不減於爲黨之罪,嚴處分爲是,而軍律則終過矣。曺命敬曰,臣則昨日講畢後,先爲退去,故未能詳知,而今朝始聞之,國體可謂寒心。大臣·諸臣,皆已仰達,更無可達,而御將所達是矣。至於軍律,則臣方兼禁營從事官,用罰與否,不敢仰達矣。若魯曰,儒臣之言苟且矣。雖帶從事官,今日旣以玉堂入侍,則論其罪罰,有何不可?上曰,儒臣所執是矣。舊亦有承旨,稱使道於武將者云,將幕事體重矣。宗玉曰,外議以儒臣之無一言爲怪,故臣亦怪之矣。今聞所達,始知有所執,其言是矣。旣帶從事官,則事體似不可論其罪罰矣。上曰,頃者左相,陳請速行都政矣,左相之言果符矣。今則非但惜兵判也,爲武士惜之,旣納命召,則當處分,而又不可草草爲之,兩將臣本不爲黨,予有何憎惡?而況兵判,予知其善爲兵判之任,方欲試都政,訓將亦與他有異。昔諸葛亮揮淚而斬馬謖者,非爲馬謖也,爲先帝也。此則異於干戈搶攘之時,而關係則不輕。昨日承宣所謂,不可使聞於隣國者是矣。予之欲用軍律,卽公心非私意,而又非恐喝群臣之意也。注書以此意,往詢于領相而來。李聖運承命趨出。上命內侍,以小紙傳于世璡,卽陵幸時,城中民人上言者,所列書之姓名,玄一龜·白七龍·蒼有詰·朱大鵬·黃在中也。上曰,王者雖愛民,而若不治亂民,則非愛民之道也。或有爲此上言者耶?注書出問於五部坊民而來。宗玉曰,此以五色,作爲姓名,有似譏弄者然,近來紀綱壞損,以至小民之爲此,誠極駭惋,此非可問事也。上曰,予未及覺悟,而此果五色也。注書勿爲出問。寅明曰,其措語,臣旣不知,則不知仰對矣。上曰,其措語,予當言之,論宗臣作弊,而至謂可合栫棘,又言廟堂知而不知,而至請痛飭廟堂云云。寅明曰,人心怪駭矣。上曰,慢侮國家也。世璡曰,假作姓名而書之者必有之,使捕廳譏捕,何如?寅明曰,此似無叵測之言矣。上曰,無之矣。寅明曰,然則何至譏捕耶?思喆曰,捉後原其罪,則似無可殺之罪,假名之罪,誠極痛駭,使捕廳譏捕,則豈不可捉耶?寅明曰,此又非捕廳之可譏捕者,而必欲譏捕,則使五部譏察或可耶?上曰,此非捕廳所可爲之事也。寅明曰,捕廳若得捕則幸矣,而不能捕之,則假作上言之漢,必暗自喜悅,而朝家又適足以見侮矣。預備蔡慶承,持右相書啓而入來。上曰,承旨讀之。世璡讀訖。上曰,面乞鞶褫云者,尙有欲遞之意耶?寅明曰,病則實狀也。思喆曰,臣數日前見之,以爲欲出仕,而痰入脚底,不能運步云矣。若魯曰,臣亦見之,左右扶腋僅步,而旋坐者數矣。上曰,注書俄已往詢于領相矣。預備逆于路上,使其注書,因又往詢於右相以來,可也。慶承承命趨出。若魯曰,近來紀綱漸壞,至有此假名之事,今日當如諸葛亮治蜀之法,若不譏捕,則此後陵幸,必復有如此上言矣。光溥曰,假名之罪,已極駭惋,豈可不譏捕也?許沃曰,上言之作者寫者,中路必有之,窺察,似好矣。上曰,中路能文者,必爲之矣。宗玉曰,旣非惡逆,則豈自捕廳譏捕也?臣意則人君如天也,如此小罪,則置之似好。上曰,蒼哥有之耶?宗玉〈曰〉,蒼頡後無之。上曰,爲民君父,不可回互爲之,招問上言者似好,有以民怨上言者,使之來待事,分付五部,可也。寅明曰,兩將誠可惜矣。近來將材漠然,甚可憫也。大將者有德器爲上,不然則有才局,人心盡服則爲好。向來用將之道,惟以偏論坐地爲之。如尹就商不過駔儈之輩,而初爲老論,故老論拔擢,至於將任,又爲少論,連爲大將矣。上曰,大司馬訓將,將有闕,此兩人予甚惜之,然欲用軍律,則予心已堅矣。大臣以人事君,入於御將選者,豈不有之耶?尹宅鼎參望時,則似不入矣。寅明曰,其時張泰紹·尹宅鼎,入於望中,此則偏論也。上曰,鄭壽松,何如?故咸恩常薦之矣。辛壬年間,武弁偏論奇怪,而猶能不染矣。寅明曰,宿將也,以其不染於偏論,故不得爲官矣。此是鄭羽良五寸叔,而臣亦連家,故每拘於連家之嫌,不能薦拔矣。聖應曰,此是臣之中軍,人則果好矣,而不見其有才。若以將材論之,則臣亦不知也。上曰,鄭纘述,何如?有才耶?寅明曰,此亦好矣。聖應曰,年今不少,而六兩尙能射之,柳葉箭騎芻,或三四中,而兵書每讀之矣。上曰,以此謂才耶?思喆曰,然則武才非將才也。上曰,誰家人也?寅明曰,圃隱之孫,而其祖有爲翰林者矣。上曰,卿曾亦言趙儆矣。寅明曰,然矣。鄭纘述·廉覈·趙儆忠厚,鄭壽松有德器矣。此三人皆好矣。上曰,李森·張鵬翼死後,予未見如其人之人也。寅明曰,殿下未見尹光莘矣。光莘不下兩將矣。上曰,予則知其如儒生矣。然否?宗玉曰,勇力絶倫,且有膽略云矣。寅明曰,不但勇力,其人誠可用矣。上曰,勸武時果似儒生,而其後漸勝於前。近來武將,未見角指者,而光莘則角指而入侍,居然爲將臣模樣,張泰紹舊則瘦矣。今則爲武夫模樣,趙儆果忠厚,而鄭纘述則予未知其有力,而聞有力矣。相則金洸好矣。寅明曰,纘述亦豪邁矣。金洸則以執法爲主,每於國事,力爲之而力守之,誠是不易得之人。臣常謂文官中,有如金洸者,復何憂乎云矣,今已死矣,極可惜也。上曰,金潝之子,勸武後亦稍勝於前。今番陵幸時,爲信箭宣傳官,而凡事周密矣。其年幾何?聖應曰,二十一也,而言語有所見,非泛然人物也。上曰,曺允成勸武時,予則慮其爲太精之武也,近亦稍勝於前矣。聖應曰,渠能文,故初則不欲出,旣出後則習騎射,已爲實武矣。上曰,近則渠亦似不作文矣。渠以爲今日武士,自謂精矣,而或多作文者,甚可怪也云云矣。李章吾卿可勸射也,予問汝何以能射云,則章吾以爲,渠父爲安東府使時,有時射帿,故渠亦隨往射之云。渠甚英透,且有力,眞天生武人也。然其射法,終是儒生之射法,而非武士之射法,卿必改敎其射法,可也。卿又率年少諸武士勸飭,同射之,可也。聖應曰,李章吾射法,臣亦見之,果儒生之射法也,臣近得私射庭,連爲習射矣。今承聖敎,謹當依聖敎爲之。上曰,兵將圖說,卿不知耶?聖應曰,未見矣。上曰,卽五衛法也。此法最精密,今則此法雖無,而將臣以此法,參互於今之軍法,則豈不有益乎?今下此冊,令藝閣印出廣布,可也。出榻敎因下其冊,諸臣相傳而見。上曰,今之所用者,兵學指南外無之耶?聖應曰,專用兵學指南矣。寅明曰,五衛法今雖無之,而將臣可見之冊也。李聖運入來。上曰,領右相議竝達之。聖運曰,領相則以爲,賤疾苦劇,不見外人,只聞將校輩風傳,而未得其詳。史官來臨,傳宣聖諭,且憑史官口傳,得聞梗槪,而筵席事體,則極爲寒心。聖上之嚴處,誠爲至當,而至於軍律之敎,此非行伍間事,又非犯師律,則施以軍律,終不襯着,以他律嚴處,恐合事宜云。右相則以爲,昨日筵席,不得入參,則兩臣爭詰,雖未詳知,而大體筵席事體,至嚴且重。兩重臣異於庶僚,而如是爭詰,極爲寒心。以其將臣之故,而殿下至有欲施軍律之敎,而此則終涉過重。臣意則以他律嚴處似好,而第其中先後輕重之別,天鑑想已洞燭,參酌譴罰似好云矣。上曰,卿等初見此冊耶?其法或有同於今用之法耶?聖應曰,異矣。我國未得禦倭法矣。兵學指南,卽戚繼光禦倭法,而我國得此法後,禦倭之法稍勝,而又以此法禦胡,故每敗矣。得鍊奇神篇後,禦胡之法,又稍勝云矣。上曰,今習陣,亦用鍊奇神篇耶?聖應曰,專用兵學指南矣。上曰,小退。上曰,五部坊民處,以民怨有上言者,問之,可也。諸臣以次退出時,上曰,承旨進前。旣欲用軍律,則訓將不可佩命召,可使知之,因使之納命召。兵判所納命召,承旨入來時持來,訓將命召,如或趁納,則同爲持來,可也。上曰,承旨書之。傳曰,問于大臣者,軍律一款,此非不知之事,兩大將處,使之聞知。世璡書訖退出。還爲入侍。上曰,軍律終過耶?寅明曰,此非違節制,又非軍行時得罪者,而只是言語之罪,軍律則過矣。上曰,俄見李錫福疏,則已有漸矣。其疏有曰,有欠相敬,大駭聽聞,有欠大駭,字句之輕重旣異,而以輕者爲先,重者爲次,而欠字刀擦而改書之,初則必下重於欠字之字而改之者,此已有扶抑之意,而用意無狀,隱然欲眩亂矣。寅明曰,此等處,何必深看之?必闊略之好矣。兵判之納命召,擧措果不從容,而猶是渠辭職之事,而惟是筵中憤爭爲罪矣。上曰,兩將交鬨之事,外間似已聞之。俄者右相,先後輕重之言,亦有意矣。兵判本傑然,常以予爲柔緩,而必不料予如此。若聞下敎,則必曰伊時承史,俱在我言,則不過如許云云,而益自耿耿矣。聞此議軍律之事,則兩臣似當待命,而或未及聞,則必默默而坐矣。宗玉曰,俄者臣等,已以當待命之意,私通之矣,似已待命矣。世璡曰,將臣命召還納,事體重大,訓將應使將校替納,雖替納,亦當受之耶?上曰,合符則過,故使之自知矣。世璡曰,訓將命召,似已來納,使注書出而持來,何如?上曰,注書出去,兵判命召訓將命召,竝爲持來。聖運承命趨出,只持兵判命召而來曰,訓將命召則姑未還納矣。上曰,予之所料果符矣。李錫福之疏,已扶抑矣。錫福如是阿諛於訓將,則訓將果可以錫福爲吏郞耶?欠字刀擦者尤巧矣。若魯曰,刀擦處,何必察之?或似於太細察矣。宗玉曰,古語曰察見淵中魚不祥,何必如是?其疏果顯有扶抑之意,而如大臣所達闊看似好。上曰,予於有欠大駭等句,屢次見之,偶見其刀擦痕,而旣見之則其用意之巧,益可見矣。予於行步時,亦避螻蟻,人命豈不重耶?李重泰嘗欲梟示,而因兵判言而止之,李重泰猶惜之,況勳戚之重臣乎?然雖以李錫福疏見之,已有其漸,今若薄罰,則必有加律之請,以啓爭端,必須無此兩人而後,可以止息。文武將臣,各相分黨,則其害必如高麗時事。寅明曰,豈有是慮?此非義理之事,不過猝然之間忿爭而然也。兵判亦豈無所失?而臣亦如右相之意,初欲分等矣。上曰,彼此皆非,豈可輕重也?且用軍律,則誰當死而誰當生耶?寅明曰,用軍律則已,不用則豈可無輕重?兵判訓將,雖因一時之憤,作此駭擧,而本非經營傾陷之意也。此後必歡如平昔,又安有朋黨之慮,設令一人被罪,一人在職,則或有忌疾之論,而此則兩皆遞職,尤無是慮矣。上曰,今若施軍律,則此後雖有如兩將之氣質者,必曰勳戚臣,尙不饒貸,況他人乎?是足爲玉成他人之道也。黨論亦必無之,而勝於趙泰彦之邦刑矣。諸臣所見,何如?更爲達之。寅明曰,此則非偏論,豈可爲玉成他人,而施軍律於此兩人耶?思喆曰,此豈可以黨論疑之乎?宗玉曰,不過造次之間,見識不逮,有此駭擧而已。旣非違節制之罪,則何至施軍律耶?聖應曰,黨之一字,實無此慮。若魯曰,偏論則誠無是慮,而旣已忿爭,不可假借,嚴處分好矣。許沃曰,一時猝遽之事,而非出於偏論也,軍律則過,而處分則可嚴。光溥曰,軍律則終過,軍律外嚴賜處分好矣。上曰,靈城其爲人,則卿等猶有不可及處,而此事則正由於無學識也。予常勉以學識,則靈城答以年少時,旣未讀書,今何可爲之云矣,果有此事矣。宗玉曰,靈城爲人,固何言哉?常時與臣等爭詰,而臣等笑而罷之矣。寅明曰,軍律則斷然過矣。處分早爲之如何?上默然良久曰,若用軍律,則卿必欲爭之耶?寅明曰,臣豈不爭也?凡用律,當於其罪然後,可無後人之非之也。上曰,漢帝之問薄昭故事,予於史記笑之,此則予豈爲恐喝之言耶?卿必欲爭之耶?寅明曰,軍律則終是過矣。聖上爲過擧措,而臣若不爭則不忠也。上曰,不敬矣。卿等雖謂軍律不襯,而漢法不敬,豈不合耶?寅明曰,果不敬,而又異於漢之不敬矣。上曰,注書出去,持訓將命召而來。聖運出去持來。上曰,此兩人今不處分,而日後若有各爲其黨者,則勢將處分兩人,繼起者亦當處分,今惜一人,而將至處分幾人耶?寅明曰,聖上過處太過,緩處太緩,此臣等所悶也。處分適中,律當其罪,則雖罷削之罰,亦足懲創,反是則雖誅殺,亦不懲創,何必以殺戮,爲懲創之道耶?殺戮決不可爲也。上曰,卿必欲爭之耶?寅明曰,不但臣爭之,領右相亦必爭之,一國之人,亦皆爭之,秉彝之心,人皆同然,孰不爭之?臣忝居大臣,豈可使聖上,過爲處分,而不爲爭之耶?上默然良久拍案曰,然則活之矣。予於兩人,豈有私惡?而予有深意矣。卿等之言如是,故予乃生之矣。然此後有弊,則卿可知之,此律名,何以爲定耶?寅明曰,其時事,必有輕重先後之別,亦不可無分等之道矣。上曰,若或有偏重,則必有其弊,雖大臣,不可偏重之也。且其時事,彼此相同矣。寅明曰,臣之初意,則在於削罷之間矣。上曰,削罷之於軍律,太減歇矣。諸臣之意,何如?思喆曰,此外何以加乎?聖應曰,旣不用軍律,則何必用之次律耶?宗玉曰,以法律言之,初欲用軍律,則今當用次律,而人君駕御之道,自有其道。今日雖如是,而明日亦豈不可用耶?聖度旣默運而生之,則駕御之道,又在聖上默運而已。若魯曰,徐宗玉之言好矣。臣亦無異見。許沃曰,旣不用軍律,則其罪自上斟酌處之。光溥曰,臣亦無異見矣。上笑曰,無如今日之公平矣。寅明曰,本事不當於偏論,故如是矣。宗玉曰,兩人之心事,人皆知之,故如此矣。上曰,初欲用軍律,而末乃削職,似涉如何?而諸臣所達如是,予當處分矣。兵判旣擇人而任之,欲責其成效矣,可惜。寅明曰,今雖施罰,後豈不可用耶?上曰,中外武士,得此兵判,鼓動歡悅之餘,必致落莫矣。上曰,承旨書之。傳曰,身爲勳戚,位在將臣,事體之重,非比他人,而因一微事,私相爭鬨,不顧紀綱,事之寒心,曾所無聞。顧其事,則兵判之初不問之,雖不周詳,筵奏可矣。含慍陳章,已有爭漸,其先雖訓將,筵席下敎,可爲感動,則急急納符,有駭聽聞,末梢擧措,兵判過矣。彼不擇語,咎則在彼,從容陳章,有何不可?而亦不擇語,聲色加之,招彼聲氣,大欠持重,共歸相鬨,讀書文宰,可謂慨然。噫,彼黨習所由務勝,兩將共鬨,或扶或抑,其流之弊,將至於何?噫,彼兩臣豈有黨心?而末流成弊,其本何歸?王者申飭,宜先此等之人,事由軍務,俱帶將任,其欲杜漸,遵昔日反正時敎,先施律乎勳戚之臣,以懲他人,故欲定師期,而用施軍律矣。大臣諸臣,咸皆曰過,半日相持,苦心可諒,抑回初心,竝施削黜之典,其旣減律,奚間竄黜故也?噫,彼二臣,恒日倚任,若何?而猶其杜其弊,嚴懲勵,其況他人,各自勉勵,其勿犯憲。傳曰,近日耳目之臣,挾私潛訐,非特一二,其漸雖駭,餘習欲售,可謂陋矣。不足深治,其可自消,何可勸成?近者處分,一事寬緩者,非不知也,意蓋在也。雖然事雖微,宜嚴堤防者,則豈可默焉?其防杜後弊,欲施極律于二將,身爲耳目之官,於本事有先後,則倒其輕重,抑何意思?或不詳知,陳章文字,宜無等分,而數行之間,隱然有挾雜,旣寬典于二將,又不飭于此習,則流弊勝言,不顧往飭,挾雜陳章之憲臣,特罷其職。傳曰,飭勵旣行。前判義禁金始炯,前監司權竝敍用。世璡書訖。上曰,兩臣,事予久,而豈爲黨習哉?然而予猶如此,此後諸臣,勉飭,可也。若有眞爲黨習之人,則卿等雖牽裾而爭之,予當不聽矣。兵判誠難,其人卿可薦之。寅明曰,僚相旣在,臣豈可獨爲薦擧?惟在聖鑑矣。昔孟明敗軍,而秦穆公不以一眚,掩大德矣。朴文秀不但有才智,盡心國事,不爲黨論,終非可棄之人。具聖任,亦爲人忠厚,不務黨習,今則被罪,而勿爲仍棄,何如?上曰,予初欲用一律,而卿等之言如此,故予勉從之矣。頃者李匡德,予豈不還生之耶?予之惜才之心如此矣。此兩人之心,予豈不知耶?上曰,御將進前。頃年領相,與彼重臣,補外之時,予談笑而處之。今日又不動聲氣爲之,而國之大司馬大將軍,旣欲用一律,則人心應易波蕩矣。兩大將命召,卿佩以鎭之,姑爲兼察。出榻敎前兵判訓將,必應得軍心矣。軍士輩,渠何知之?而亦應落莫矣。聖應佩禁衛大將訓鍊大將命召。寅明曰,臣伏聞頃日夜對時,自上以倚重之意,下敎於承旨洪象漢云。臣觀象漢之爲人,公平仁恕,通敏練達,前頭可以當事之人也,殿下得人矣。上曰,然矣。卿亦善知之矣。上曰,兵判之代,難其人矣。予自潛邸時聞之,所謂馬後輩政事甚難云。此蓋公議所歸而然也。近來正卿甚苟艱,從二品中升擢則,何如?寅明曰,何妨也?上曰,然則待開門,政官牌招開政,兵判有闕之代,從二品中加望以入,可也。出榻敎寅明曰,東北流民最多邑守令,昨冬以臺論罷職矣。旋因筵臣陳達罷職安徐,以待畢賑論罪事,有成命矣。今旣畢賑,而自朝家無處分,故擧皆上來待勘,曠官已久云矣。當初論罪,不過嚴示懲勵,以勸賑政而已。流民多少,以其道里遠近,被災輕重而已,守令非可深罪,大賑後邑事,付之生手亦可慮。臣意則竝皆從重推考,使卽還官察任好矣。待勘守令,卽安邊府使李喆輔,淮陽府使魚有龍,平康縣監李彝章云矣。上曰,依爲之。出擧條寅明曰,臣於夏間,以醫司別定救療官,醫治都下癘疫,多活人命者,別爲論賞事稟定矣。昨見醫司報狀,則以定送救療官,多所救活,而今始輟罷爲言矣。入秋以後,癘氣自息,死亡之數少,雖未知必由於救療官之醫治,而其在信朝令之道,不可不論賞。依辛壬年例,以當次審藥差定事,分付醫司,何如?上曰,依爲之。出擧條若魯曰,供上祭需所封昆布,義盈庫例以咸鏡道上納封進,而今年北道大小上納物種,雖係享上,特命蕩減,故昆布亦在其中。義盈庫卽戶曹屬司,宜自戶曹變通,而以供上代封例,自禮曹稟啓之,故戶曹不爲擧行。臣曹亦難以無前之事,直請代封,兩曹互相持難,弊歸殘司,今日就議大臣矣。昆布旣不上來,則義盈庫誠難進排。限前頭新捧前,以多士麻代封,而其加用之數,令戶曹給價,何如?上曰,依爲之。出擧條寅明曰,先正臣文成公李珥,本無嫡孫,只有庶派。祖宗朝以崇奉先正之意,其庶派中入仕陞六者,不拘格式,多有直差守令者,蓋急於先正享祀之官供也。尊儒重道之盛節,孰不欽仰?今聞先正庶派,又方有出六官別檢者,雖未知其人之如何,而依先朝舊例,相當邑中,破格直爲差送事,分付銓曹,何如?上曰,依爲之。出擧條上曰,其孫誰也?寅明曰,北部主簿李鎭五也。其父曾以內資主簿,先朝相當邑除授矣。寅明曰,判敦寧李秉常,禮曹判書李德壽,戶曹判書徐宗伋,庭試前催促使之上來,何如?上曰,依爲之。出榻敎命敬曰,玉堂下番,今方闕直,修撰金光世,待明朝牌招,何如?上曰,此外亦有他人耶?命敬曰,校理鄭翬良,修撰兪宇基,副修撰李濟遠有之,而牌不進禁推傳旨未下矣。上曰,竝只推,一體牌招,可也。出擧條諸臣以次退出之際,上曰,中官來言,五部坊民已來云。政院似已問之,注書出問以來。臣顯祚承命趨出,還爲入來。上曰,坊民所答何如云耶?顯祚曰,自政院問,則坊民以爲,折草廛,以扶持軍價事上言,而此外無更上言云矣。上曰,然則似非矣。扶持軍價事,則每爲上言矣。承·史以次退出。
上在昌德宮。停常參·經筵。
景宗大王忌辰。
莊烈王后忌辰齋戒。
夜五更,金星與木星相犯。
兪健基啓曰,大司憲趙錫命,執義許沃呈辭,掌令李彙恒,持平姜鳳休在外,掌令一員未差,持〈平〉韓德良牌不進傳旨未下。今日以監察茶時之意,敢啓。傳曰,知道。
李世璡啓曰,備邊司郞廳來言,今日賓廳坐起日次,而以國忌正日,不得來會云矣,敢啓。傳曰,知道。
李益炡啓曰,今日持公事入侍日次,而以國忌正日,不得入侍之意,敢啓。傳曰,知道。
李益炡啓曰,左承旨柳綏,右承旨南泰溫,今日俱不仕進,竝卽牌招,何如?傳曰,允。
以副修撰兪宇基牌不進禁推傳旨,傳于洪象漢曰,推考傳旨捧入。
南泰溫啓曰,卽者副校理曺命敬,因昨日筵中宰臣非斥之言,謂以情勢難安,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
李世璡啓曰,卽者副修撰李濟遠,陳疏到院,而觀其措語,則聞其親病之危急,蒼黃徑歸。原疏以國忌齋戒,雖已退却,其不待受由,徑先下鄕,殊甚未安。推考,何如?傳曰,允。
以兵曹判書望單子,傳于李世璡曰,李宗城外任屬耳,職務且緊,更問于大臣,加望以入。
有政。吏批,判書閔應洙進,參判元景夏牌不進,參議未差,李世璡進。以金始炯爲兵曹判書,李成中爲掌令,元景淳爲副校理,金炲炯爲判尹,李命坤爲兼弼善,柳徵爲典牲主簿,朴龍秀爲司議,金時敎爲司僕判官,趙擎爲持平。
兵批,判書金始炯未肅拜,參判徐命彬入直進,參議趙尙命病,參知吳遂采病,李世璡進。以權·李天輔副司直單付,李彦祥爲平安兵使。
備邊司薦,以金聖應爲訓鍊大將。
傳于洪象漢曰,御將以訓將仍兼察。
傳于李世璡曰,漢城判尹望單子,以休紙置之,後日政差出。平安兵使望落點,誤下於吏批望筒,中官方有下敎矣,望單子移送兵批。
備忘記,傳于洪象漢曰,判尹單初點置之,待兵判之備擬,旣點兵判,故判尹單,將更下敎。中官混下帥臣單,以待兵批,中官亦爲誤下,其涉矇然,當該中官,從重推考。判尹單,後日政擧行。
洪象漢啓曰,新除授訓鍊大將金聖應,卽爲牌招,命召傳授,御將兼察之命,亦令聽傳敎,何如?傳曰,允。
傳于洪象漢曰,禁衛大將出仕前,訓鍊大將兼察。
傳于洪象漢曰,犒饋日字,前訓將已達之,卽今訓將新出,依前定日擧行。
上在昌德宮。停常參·經筵。
莊烈王后忌辰。
李世璡啓曰,大司憲趙錫命,執義許沃呈辭,掌令李彙恒,持平姜鳳休在外,掌令李成中,持平趙擎未肅拜。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備邊司薦,以朴纘新爲御營大將。
上在昌德宮。停常參·經筵。
李益炡啓曰,明日常參·經筵,取稟。傳曰,只晝講。
又啓曰,來初一日輪對日次,而常參相値,頉稟。傳曰,知道。
兪健基啓曰,大司憲趙錫命,執義許沃呈辭,掌令李彙恒,持平姜鳳休在外,掌令李成中,持平趙擎未肅拜。今日以監察茶時之意,敢啓。傳曰,知道。
李世璡啓曰,兵曹判書金始炯,除拜有日,尙不出肅,卽爲牌招察任,何如?傳曰,允。
又啓曰,新除授御營大將朴纘新,卽爲牌招,命召傳授,何如?傳曰,允。
又啓曰,摠戎使朴纘新,移拜御營大將,而摠戎使之任,姑無摠察之人,何以爲之?敢稟。傳曰,御將兼察。
洪象漢,以弘文館言啓曰,新除授副校理元景淳,時在京畿驪州地,經筵入番事緊,請斯速乘馹上來事,下諭。副校理曺命敬,陳疏徑出之後呈單,不爲行公,卽爲牌招察任,何如?傳曰,允。
又以侍講院言啓曰,明日王世子,與賓客相見禮時,宮官不可不備員,而兼輔德洪昌漢,弼善權贒在外,兼弼善李命坤,兼文學李天輔除拜有日,不爲出肅,兼司書李成中本職未肅拜,兼說書未差,將無以備員。在前如此之時,亦多有變通之例。在外人員,令政院稟旨變通,與未差之代,以在京無故人差出,待下批,仍卽牌招,未肅拜人員,竝卽牌招,以爲備員進參之地,何如?傳曰,允。
又啓曰,因侍講院草記,明日相見禮時,宮官不可不備員。兼輔德洪昌漢,弼善權贒在外,令本院稟旨變通,與兼說書未差之代,以在京無故人差出,仍卽牌招事,允下矣。未差之代,政官卽爲牌招,開政差出,在外人員,合有變通之道,何以爲之?敢稟。傳曰,置之。
又啓曰,明日晝講,知事當爲進參,而知經筵李秉常在外,趙尙絅相見禮進,同經筵金若魯,長生殿坐起進,知經筵閔應洙,同經筵徐命彬·元景夏,俱爲病不進。在外公故外,病不進人員,竝待開門牌招,使之推移進參,何如?傳曰,允。
備邊司薦,以鄭壽松爲摠戎使。
京畿監司狀啓,副提學趙遠命病重,上去不得事。傳曰,卿其勿辭,俟間上來事,回諭。
李世璡,以內乘,以提調意啓曰,內乘具善復,累度呈狀內,矣身之病,乃積年痼疾,非一朝一夕所可調治之症,而以此病狀,虛帶職名,極涉未安,從速入啓遞改,以便調治事云。內乘具善復,今姑改差,其代,令該曹口傳差出,何如?傳曰,允。
又以訓鍊都監言啓曰。傳曰,犒饋日字,前訓將已達之。卽今訓將新出,依前定日擧行事,命下矣。卽當依傳敎擧行,而因大將之遞易,設饋凡具,自多未備。數多牛隻,宰殺熟設之際,勢將窘急,隨其牛酒之辦熟,差退設行之意,敢啓。傳曰,知道。
洪象漢,以吏曹言啓曰,不法守令,自金吾抄送該曹,薦主現告論罪事,命下矣。前甲山府使鄭楫,前通津府使朴守慶,以堂上官,例無薦主。前安城郡守朴琮薦主,前永平縣令尹尙遠薦主,旣已身故,俱無可論。前仁川府使李益炯薦主李夏源,前沔川郡守安宗海薦主鄭彦燮·朴弼正·申德夏·李潚·尹世謙等,依近例竝罷職,何如?傳曰,允。
又以戶曹言啓曰,依傳敎,右議政趙顯命,去三月四月五月六月七月,今八月合六朔祿俸,令倉官更爲輸送于本家,則以爲,雖已撤單,未及肅命行公之前,不當冒受常祿云。祿俸不爲領受,來九月朔祿牌,亦不出給,何以爲之?敢稟。傳曰,令倉官更爲輸送。
李世璡,以義禁府言啓曰,茂長縣監鄭權,拿問處之事,傳旨啓下矣。鄭權時在慶尙道永川地本家云。依例發遣府羅將,拿來,何如?傳曰,允。
又以刑曹言啓曰,武一所移文內,近來科場弄奸之弊,專由於差備官與擧子輩符同之致。故或慮錄名中,有用奸之弊,以單子比准於呼名冊子,則虛錄之數,至於九張之多。蓋一字錄名之數,例爲五十張,至於巨字則只以四十一張爲一字,而以無單子之人,假粧姓名於呼名冊,而仍書以呼不,其設計幻弄之狀,不可不懲。當該入門參軍嚴璨珠,照律定罪,以杜後弊云云。又移文內,保寧擧子趙鳳覽,當初掛單於二所,而開場之後,與二所差備官洪處仁有相避,移來弊所矣。六兩入格之後,其戶籍及單子憑問之際,其擧措頗涉殊常,故試問移來嫌避之端,則其言內,外三寸之庶女,爲二所差備官洪處仁之妾,故果爲移來云云。欲知嫌避之相符不左,移文二所,則回移內,問於洪處仁則以爲,趙鳳覽卽妻父成鑰之妻姪云云。鳳覽之言,與處仁之言,互相矛盾。近來代射之類,欲掩其跡,移往他所者,作一妙計。處仁身爲差備官,與擧子假稱相避,移送他所,其符同弄奸之狀,昭然難掩。又欲詰問於鳳覽,發牌推捉,則鳳覽仍爲逃走,其爲情狀,尤極可疑,其在嚴科場杜後弊之道,不可不徵治。自貴曹發關捉致,與洪處仁一處頭面,代射情節,各別嚴覈,依律定罪云矣。擧子趙鳳覽,則自本曹旣已發關推捉,待其押送,當爲依律科罪,而參軍嚴燦珠,差備官洪處仁,俱是朝官,移義禁府處之,何如?傳曰,允。
洪象漢,以宗簿寺官員,以提調意啓曰,卽接宗親府回移,則今此宣陵幸行時,諸宗中南原君,琅堤君燂,海雲君熻,月善君,齊平君㰒,海恩君爣,全恩君墩,原興君煦,夏陵君樀,琅玶君煇,西溪君熠,鎭川君松,順悌君炟,南陽君煐,行蓮恩令桴,行花豐令楏,行原平守爕,行坡春守穆,行花溪令檔,行興溪副令柚,夏坪正懋,原溪守㮿,茂林守塘,茂春守堉,密寧副守烷,驪平副守煋,原春副守梔,光陽副守榟,花城令槔,齊昌令㯙,完昌令柲,光雲令榶,唐城令楗,凝善令爔,花原副令樺等三十五員,無緣不參於出還宮時,其在事體,殊極未安,竝從重推考,以爲日後警責之地。鶴陵君榯,每品啓下之後,稱有身病,不爲陪從,殊非啓下之本意,事體分義,尤涉駭然,罷職,何如?傳曰,允。
慶尙監司金尙星疏曰,伏以臣,自承嶺藩新命,如負鉅擔,欲卸而無路,將行則必躓,臣誠狼狽迫阨,歷累日而不知爲計也。噫,諸路按察之重且要,唯嶺南爲最耳。其得人與不得人,而七十州休戚係焉,國家之難且愼,當何如?而今乃誤辱簡畀,得不乖於聖朝綜理之政哉?況今東北轉輸,民力已竭,而濱海懷襄之慘,有不忍聞。此正宣布德化,與民休息之時,則多少一路事,須待熟手,而臣之不善剸劇,臣自知之。事繁責巨,非臣所堪,仰惟天鑑至明,豈不洞照其長短哉?念臣受恩罔極,惟欲畢忠於王事者,此心如皦非所敢誣,則凡有緩急燥濕,惟命所使,而百爾揣量,實無堪承之路,泯伏多日,今始短章陳籲。伏乞聖慈,亟賜鐫遞,回授可堪之人,不勝幸甚。答曰,省疏具悉。卿其勿辭,速往欽哉。
弼善權贒疏曰,伏以臣,自遭任璞之誣辱,有靦心顔,無意於世。春間見除諫職,而不敢承膺,罷官歸休,私分粗安。忽於本月二十四日準承政院,二十二日所奉聖旨,以臣爲世子侍講院弼善者,繼而有馹召之命。天地之恩,至隆極厚,滓穢如臣,何以每蒙此抆拭之寵也?臣誠驚惶震惕,莫省攸措。此臣宿趼,豈敢飾辭虛讓,以干瀆擾之誅?而第向來璞之再疏,又構臣罔有紀極,滿紙臚列,無非難洗之辱。噫嘻,其亦太甚矣。其曰某事某事云者,必欲擠陷,專事誣罔,此同市虎車鬼,無足辨者,而天日之下,渠亦不敢白地指斥,始則曰未知彼此淺深之如何,末乃曰臣果聞,彼而不及聞,此其所謂彼者誰也,此者誰也?淺者何事,深者何事?渠雖急於陷人,何敢以未知與不及聞之事,圇爲說,以罔天聽耶?伏惟日月之明,洞燭幽隱,凡群下之誠僞曲直,蓋無所匿其情者。臣之前冬供辭,旣經乙覽,而仍蒙湔洗之澤,則臣不必呶呶辨釋,更塵聖聰,而此輩之必欲甘心於臣者,蓋有由焉,此則有不容不一番陳暴者,敢此仰首鳴號。伏願聖明,少垂察焉。璞之兄珽,少有疵謗臣之從弟,故持平臣顈,適參槐院圈坐,而珽枳其選,自此視臣家如血讎,百計而陰中之。珽之弟,爲高山察訪時,以法外之事狀,構臣之從兄,其時都事臣賅,欲寘重辟,而不得售其計。今璞,又做出此無根之說,一疏二疏,持臣益急,必欲報復而後已,觀其拳勢,萬萬危怖。況其入銓之後,尤無所忌憚,頤使長僚,恣行胸臆,至於秋曹首擬而極矣。此實有政官以來,所未有之政格,萬口皆言,而氣勢所壓,人莫敢誰何,則如臣孤弱,爲其虀粉,特反手間事耳。殿下之憐臣愈厚,則此輩之疾臣愈深,是以爲臣今日之計,惟有乞身就閑,或可少紓患害,若更徒恃寵靈,復冒此淸顯之地,則其速怨召禍,必有甚於前日,殿下雖欲終始保全,亦恐有所不能及矣。目今胄筵日闢,德學日就,臣雖不才,旣忝宮僚,則出入銅闈,瞻近离光,豈非臣之至願?而遭罹不幸,心計紕繆,彷徨歧路,四顧無依,想其情則誠有不勝其悲者矣。與至徒縻虛銜,受人踐踏,毋寧速褫鞶帶,退守本分,玆敢瀝盡肝血,縣道哀籲。伏乞聖慈,天地父母,察臣被誣之由,憐臣踪地之危,亟命鐫削,俾遠駭機而保性命,不勝至祝。答曰,省疏具悉。爾其勿辭,上來察職。
修撰兪宇基疏曰,伏以臣,頃忝館職,積犯違傲,累承聖敎,誨責備至,而衷情未暴於疏籲,罪戾自速於置對,臣分都虧,惶悚汔深。臣於日者園陵幸行時,適以軍銜,幸備陪扈之班,仍參將事之列,耿光獲近於咫尺,聖問偶及於賤名。噫,臣釋褐四年,一味逡巡,未嘗隨諸臣之後,入覲威顔,至使君父,不識其何狀,臣罪萬死萬死。且伏聞伊日下敎,以爲臣老病爲辭,而今見其人,猶爲矍鑠,仍勅銓官,擧擬玉堂。曾未幾何,除旨繼下,臣是何人,蒙此殊渥?惶感之極,繼以窮蹙,五內震剝,直欲鑽地以入,不可得也。仍念臣於是職,自畫已固,蓋其有難冒之情實,初非專出於衰病之難强,則今不可迫於嚴威,遽然變計。又不敢一向泯默,徒事違召,玆不避煩猥,將臣本末,庸煩崇聽。伏乞天地父母,俯察而矜憐之。臣本生於世祿之家,早登蔭仕,歷事三朝,于今二十有七年矣。臣家甚淸寒,以祿代耕,得祿則食,失祿則飢,以是尋常吏役,不擇燥濕,恪謹奉職,未嘗少懈,是臣本情然耳。中間險釁,九年苫塊,孑孑棲遑,僅保餘喘,而家聲寂寞,無望再振,何幸暮年,猥竊科名,前後踐歷,罔非踰分。臣非不知憑藉聖恩,隨除輒膺,出入要路,追逐時議,則聲價由是可增,進塗自此漸闢,而第人臣事君,必自度其材能,可堪其職然後,出而供仕,乃其宜耳。若無此材能,而輒自托於嚴畏分義,苟竊寵祿,則其爲欺負,孰甚於此?顧臣無似,最居人下,性本魯莽,學甚滅裂,加以年紀漸邁,鬢髮盡變,則今以臣責之以言議論思之任者,此奚異於責瞽者之相色,聵者之相音也哉?强其所不能,非道也,可爲而不爲,亦非道也。故臣於內外試士之役,前後差祭之任,惟其筋力可以奔走,雖在散地,未嘗規避,而至於三司之職,有除輒辭,必遞乃已者,只是自知也審故耳。然惟此數款,猶屬第二件事,顧今情勢之不可冒出者,有大於此。伏聞曩日次對,大臣有以向來新錄後,似有聖敎,其所不安,不至甚異爲言云。筵席語祕,雖不得詳,蓋再昨年新錄之後,筵中有云云之敎。臣卽錄圈中一人,論其才學淺陋,不合是選,臣實爲最。故聖敎雖未嘗指斥臣名,臣亦不敢顯言爲嫌,而其爲私心之惶愧不安,固已深矣。今者大臣之言及此,則蓋其意以爲當初聖敎,似指臣身者然,始知臣從前力辭,誠不爲無據。臣若於初授之下,不知自引,昧然膺命,則幾不免爲沒廉恥之人矣。況大臣又言臣年且衰頹,若當連日開講時,銓官知其可擬之人,而擬之可矣。夫君德成就,專在經筵,不可一日而廢講,今其言政欲備年少講官,俾專開講之地,則如臣衰頹,自歸澄汰之科矣。噫,臣之情病俱苦,決難冒出之狀。今因大僚所忖度,次第陳達,以開臣自處之路,其爲臣地,曲且盡矣。臣儕友,毋論親疎,自有是說,皆爲臣言,不費瀆擾,自此可免,臣亦大以爲幸。乃於伊時,具由治疏,卽呈喉司,則適値淸齋,未及登徹,遽爾就吏,不得已敢陳於供辭之末,切冀聖鑑俯燭微懇,夬賜處分,從玆以往,謝絶榮塗,投置散地。不料日月之明,猶有未照,今此下敎,又出意外,臣誠惝怳,莫省所以。噫,近來朝臣,往往有始辭而旋出者,故殿下一例看作例讓,而臣則初非無端撕捱,故爲占便之比,其不堪冒承之實,已經前席所稟斷,則其後銓官之因循檢擬,尙且不可,況殿下奚取於臣,而特令擬差也?噫,臣今年殆近六十,安可謂之不老,而假使臣猶有精力,可以挾冊登筵,顧其形容已改,不能自掩,時入朝班,衆皆嗤點,則非獨相臣之言如是而已,其於一世之公議何哉?蓋臣本來情地之外,又有此難安之端,而乃欲冒沒承膺,以趨命爲恭,則豈不大有關於廉隅乎?夫廉隅一節,卽人臣大防,於此,少有所放倒,則不但其人之無足可取,在聖朝使臣以禮之道,所損亦自不細。臣雖不肖,寧忍爲此?儻聖上,不以臣爲老衰,不欲永棄,則閑司漫職,惟命是從,何必迫以決不出之任使,自喪其廉隅而後可乎?臣雖萬被誅戮,實無抗顔就列之望。伏乞聖明,俯諒微悃,曲遂私願,特命削臣匪分之職,仍令選部,勿復檢擬,且治臣逋慢之罪,以勵群工,俾肅朝綱,千萬至祝,千萬至祝。臣於兩承宣及重臣之奏對,又有所未安者。臣於最初禁推時,臣以曾祖臣希曾,原從功書給單子,粘連供草。俄而府吏,還析來告曰,律官以爲,此原從功,不可懸云。臣與之辨詰,事涉疲惱,故果爲不懸,因循至今,則此豈出於要解見任,故掩先功之意乎?至於在外一事,臣於昨年,荐遭三喪,奔走營葬,在外者實多,而每以軍職,依例呈狀,受暇往返,則亦豈出於假稱在外,苟且規避之計乎?噫,今此三臣,不諒事實,容易下語,至煩上聞,何莫非平日誠信,未能相孚之致,尙誰咎哉?只自愧恧而已,此亦臣難進之一端也。臣於日昨,承牌來詣,陳此血懇,冀被嚴譴,而喉司阻搪,終不得徹,臣於是,狼狽而退,累犯違逋,律以邦憲,萬殞難贖。聖度寬恕,不以爲罪,又下只推,惶霣踧踖,罔知攸措。第臣迷見,終難撓改,玆將未徹之前疏,仰籲於九閽之下。伏乞聖明,特降威命,遄伏重誅,不勝幸甚。答曰,省疏具悉。爾其勿辭察職。
上在昌德宮。停常參·經筵。
下直,咸平縣監李聖檍。
洪象漢啓曰,明日常參·經筵,取稟。傳曰,只晝講。
李世璡,以都摠府言啓曰,副摠管成殷錫,以能麽兒堂上,本廳坐起晝仕出去之意,敢啓。傳曰,知道。
又啓曰,兵曹判書金始炯,昨違召命,今日又不出肅,事甚未安,卽爲牌招察任,何如?傳曰,允。
以副校理曺命敬牌不進禁推傳旨及兼弼善李命坤,兼文學李天輔牌不進罷職傳旨,傳于洪象漢曰,竝推考傳旨捧入。
洪象漢,以侍講院言啓曰,今日王世子,與賓客相見禮時,宮官不可不備員。兼弼善李命坤,兼文學李天輔,旣有只推之命。更卽牌招,以爲備員進參之地,何如?傳曰,允。
兪健基啓曰,新除授摠戎使鄭壽松敎書,雖未及啓下,卽爲牌招,諭書密符,先爲傳授,何如?傳曰,允。
兵曹政事,以李章吾爲兼內乘。
兪健基,以義禁府言啓曰,武一所移文,據刑曹草記內,訓鍊院參軍嚴燦珠,差備官武兼洪處仁等,移本府處置事,允下矣。嚴燦珠·洪處仁等,今方待命,卽爲拿囚之意,敢啓。傳曰,知道。
又以義禁府言啓曰,公洪監司狀啓內,因具昌宗殺獄事,尹東喆亟令王府,爲先拿囚後,錄條件,發爲問目,取招行關,以爲憑覈,其餘以生爲死,圖出立旨之罪,此事究竟後,照律嚴處,中部官員之僞出立旨之罪,亦令該府勘處事,啓下矣。司禦尹東喆,今方待命,卽爲拿囚,而部官則依狀請此事究竟後,査問現出,以爲勘處,何如?傳曰,允。
又以義禁府言啓曰,京畿楊州牧推考敬差官啓本,據刑曹粘目內,弑兄罪人金太漢,移本府處置事,允下矣。太漢時囚楊州牧,依例發遣府都事,拿來,何如?傳曰,允。
柳綏·兪健基聯名疏曰,伏以臣等,今日晝講入侍時,以臺諫之不爲同入,儒臣至有該房請推之擧,臣等誠不勝訝惑之至。臺諫之入闕詣臺,適會講筵將開之時,則使之同入,卽其例也,而今掌令李成中,以宮官,入參相見禮,仍以僚員有故,持被春坊,初無詣臺之事,則此與諸臺之官有異,固非本院所可知。儒臣豈不知此等事例,而或者筵奏之際,未暇詳察而然耶?雖然,旣被其斥,則亦難晏然於職次,敢暴事實,仰請譴罰。伏乞聖慈,俯賜諒察,亟遞臣等之職,俾安私分,不勝幸甚。答曰,省疏具悉。爾等勿辭察職。
行副司直金聖應疏曰,伏以臣,於將任,實有私義之萬萬難冒者。御營除命,殆至數朔,而終不敢爲承膺之計,連値動駕,雖不得不冒赴陣上,至於營中事務,一向抛置,賓對召命,亦未趨承,惶隕迫隘,唯願速被重譴。迺者訓局移除之命,遽下意外,臣誠驚惶震剝,尤不知置身之所。噫,如臣無似,百無一能,而濫被洪造,陞擢太驟,一官之遷,輒有人言,其貽累聖簡,固已多矣。至若向來儒臣所論,誠非尋常彈劾之比,歷擧本末,辭意嚴截,始謂之安知軍國重務,結之以斥去無能,其所論斥,豈但止於一時本兵之濫冒而已哉?顧此新授之任,事權至重,機務且繁,比諸他營,尤爲自別。若論軍國重務,誠無過於此者,而臣之愚劣,又不止於無能而已,則其於前任,猶且恐懼不敢當,又況於此,而敢有一分冒當之意哉?日昨筵席,猥承聖敎,開釋旣勤,責勉且嚴,惶恐感激,雖不敢復恤一身之廉愧,但公議至嚴,彈墨未乾,而徒恃寵靈,揚揚冒出,則其爲放恣無憚,又當如何哉?今臣處義,寧被誅譴,去就一節,更無可論,縮伏屢日,彌增惶蹙。玆敢不避煩猥,披瀝肝血,仰瀆宸嚴。伏乞聖慈,亟命遞臣新授訓局之任,不勝萬幸。答曰,省疏具悉。卿勿過辭察任。
副校理曺命敬疏曰,伏以臣,於日昨筵中,以兩將臣軍律事下詢也,臣方兼禁營從事官之任,揆以事體,實難可否於其間,敢以此略有所仰陳,而獲蒙聖明之俯燭,至有事體當然之敎矣。宰臣旣曰今以玉堂入侍,則宜不敢引嫌斥之以苟且,重臣亦言外議以爲,在直玉堂,宜有箚論而不論,故將欲論責矣。今聞所達,事勢果然云。夫重臣雖知事勢,而欲論不論,外議之譏斥自在,宰臣之言又如是深緊,則在臣廉隅,其何敢諉以日月之已燭,而晏然冒居於職次乎?此臣所以陳章徑出,而昨日召牌,出於意外,冒死違逋,恭俟大何,只推之命,實出常格,臣誠惶感悶塞,罔知攸措。此際嚴召又降,怵分畏義,趨詣闕外,而難進之義,與前無異。且念臣,自經草土,疾病沈痼,少有勞動,失汗輒多,氣虛則胃脾陷矣,火升則怔忡發矣,兩旬淹直,不敢言病,而種種諸證,有時復發。又自數昨,重添泄患,度數無算,寢食俱廢,神昏氣短,日就濱危,臣之去就,雖非難安之勢,目今病狀,萬無供職之望。伏乞聖慈,天地父母,亟命鐫削臣職名,不勝幸甚。答曰,省疏具悉。爾其勿辭察職。
兵曹判書金始炯疏曰,伏以臣,待罪金吾,因一覆奏間事,重速臺評,薄蒙恩罷,逬出城外,蟄伏追愆。不意恩敍特降,寵除旋辱,以臣爲本兵之長者,臣誠驚惶感激,益不知措躬之所也。噫,向來所被臺言,今不必喋喋辨理,而若臣本意,有不容不一暴者。今番赦典,係是國家不常有之盛擧,區區同慶之意,務主曠蕩,使之咸囿於蹈舞之中者,耿耿此心,天日可鑑,臣於諸道赦狀之覆讞也,一從寬議,除非干係惡逆之類,則隨其犯科輕重,或請全宥,或請減等,而至若特旨島配,固非一獄官所可輕議。初欲稟裁前席,以俟處分,而事異疏決,未免見格,末又廣詢朝堂,且議僚席,而旣無異辭,竝請出陸矣。伊時事實,已經僚疏之辨晳,仰惟淵鑑至明,業亦洞燭,而臣之所慙恧者,職忝有司,奏當失平,名入臺章,遭罹狼狽,皆臣自取,尙復何言?踪地危蹙,惟當引義自靖,而今玆所叨新除,此何等職任也?司三軍之命,詰一國之戎,其任之鉅而責之大,尤非他職比耳。堂堂聖朝,不患乏人,再次加望之命,亦可見難愼之聖意,而畢竟誤恩,遽及臣身,其累聖簡而駭物情,誠非細故,是何數年之內,再畀是任?殆若主兵之責,非臣莫可者然,其人器之不相稱,姑舍勿論,抑臣有私心之懍惕者。臣以孤門冷族,盈滿已極,人猜鬼嫉,理所必至,一念危兢,如履淵氷,猶幸避遠於權要之塗,庶幾爲保持身命之計,而今若貪冒榮寵,唐突盤礴於中權之地,則此豈臣平日所相勉勵者哉?至於甄別人物,操鍊戎務,尤非衰朽如臣者,所可堪當。反復思量,惟有早晩顚沛,則冒沒承膺,萬無是理,而恭竢累日,未聞駁正之論,日違嚴召,尤增罪戾。玆敢悉暴衷懇,仰瀆崇聽。伏乞聖慈,俯賜諒察,亟許遞臣職名,回授可堪之人,不勝幸甚。同日夕講入侍時答曰,省疏具悉。往事不過飭勵,今者此任,意蓋在矣。卿勿過辭,從速行公。
同日夕講入侍時,傳于兪健基曰,都政豈可遲滯?兵判批下,牌招察任。
安興君埱疏曰,伏以臣,本以病廢之人,起居動作,不得自比於恒人矣。迺者千萬意外,獲承摠府除命,前旣以病辭遞,再授之下,不敢每每煩瀆,不得不黽勉出肅,仍就禁直,此不過一時暫出,以伸臣子分義而已。本不欲因仍久冒,致令宿衛重地,作一養病之所,伏乞亟遞臣職,以便公私,不勝萬幸。且念臣高祖父綾昌大君臣佺及臣父義原君爀墳山,竝在於廣州地。臣曾祖父麟坪大君臣㴭及臣祖父福寧君臣栯墳山,皆在抱川地,而臣之不得省掃者,殆近六七年,當此秋涼之節,倍切霜露之感。臣雖有癃痼之疾,必欲一番躬進,瞻拜丘壟,實是情禮之所不容已者。玆敢披瀝衷懇,冒瀆宸嚴。伏乞聖明,俯燭微懇,特賜恩由,俾伸追遠之情。答曰,省疏具悉。卿其勿辭,依所陳往省焉。仍傳曰,大君墓拜掃時,澆奠床備給。
八月二十八日未時,上御熙政堂。晝講入侍時,知經筵閔應洙,特進官李壽沆,參贊官柳綏,侍讀官鄭翬良,檢討官金光世,假注書李顯祚,記事官閔百昌·兪彦好,宗臣慶興君栴,武臣行副護軍吳入侍。上曰,晝講久未爲之,而今始爲之,夕講亦循例爲之。鄭翬良讀心經,自上蔡謝氏與伊〈川〉先生別一年往見之,止聖人之所以爲深戒也。上讀新受音訖。翬良曰,謝上蔡英透才高之人也。見其病痛,在於矜字,勇斷一年而改之。學者近思之工,如彼其美,雖以聖學言之,或有氣質之病,精察而務祛之,如謝氏祛矜,則豈不好耶?光世曰,朱子曰上蔡才高,病專在矜字。矜是上蔡之病,而能一年而祛之,豈不美歟?矜字之病,又是人君易生之病,此可深戒處也。上曰,矜字之義,凡事務勝者爲矜耶?閔應洙曰,此近之矣。上曰,或侮人者,或誇於人者亦矜耶?光世曰,此則驕矜之矜也。翬良曰,俄者務勝之敎近之矣。朱子論遷善改過,而若以遷善改過,分以言之,則果有淺深難易之別矣。上曰,朱子亦言其如是矣。予以矜字,先問之者有意,慢侮人者,氣質之病中尤深者也。初見之則矜字之害,似淺矣,而終是心術之病也。此下番所謂驕矜也。以時象言之,自少爲黨論者無之,或常時自謂不爲黨論,而當之則爲之者有之,此是心術之病,予則謂如此者難矣。朱子所論遷善如滲淡之物,要使之白,改過如黑之物,要使之白者,喩其學者工夫也。應洙曰,益,風雷益也。見遷則遷,有過則改爲益。易則以遷善改過,爲內外之分矣。翬良曰,殿下以前代哲辟之事,較看於殿下之事,則亦爲遷善之道矣。應洙曰,此亦爲益矣。翬良曰,古之學者,無一念不在自家心身之中。況人君之學,萬機之繁,兆民之廣也,則實難每事當理,此是人君加意處也。光世曰,上番所達好矣。惟願殿下加意焉。上曰,勉齋身心之言好矣。若在身心之中,則可以爲聖人也。光世曰,顔子不遠復,故能改過矣。上曰,不遠復者,聖人之事也。應洙曰,改過當如雷之猛者,亦言其自克於身心之中也。應洙·壽沆,先爲退出。上曰,注書以夕講爲之事,言于知事,可也。臣顯祚承命出,戶外傳之而還入。翬良曰,修撰兪宇基則疏批已下,副校理曺命敬,元無可引之嫌,竝牌招,何如?上曰,依爲之。出榻敎上曰,兪宇基過矣。政院何以捧其疏耶?翬良曰,特除之下,如是引嫌,誠過矣。曺命敬則聞筵臣之斥,初不大段,而其所引嫌,不成說矣。上曰,撕捱過矣。翬良曰,俄見弼善權贒之疏,極爲駭然。近來朝臣疏章中,多有反詈之言。此等風習,已極不美,而至於權贒疏而極矣。贒怒其見彈於任璞,至辱其兩兄,又及其父,此非士大夫風習,朝廷禮讓之地,豈容有此?其疏所謂見枳槐院者,蓋贒之四寸顈,與逆瑺,以任珽之曾參尹志述疏下,枳其槐院矣。到今何可以此爲言耶?其所反詈,關係風習,此則宜有嚴處懲勵之道矣。光世曰,怒其人而辱及其父兄者,實閭里賈竪之習也。有關世道,如此事,宜有嚴處之道矣。柳綏曰,其兄弟之口業怪駭矣。權藎以空桑之說,詆辱鄭俊一矣。今權贒之疏,尤駭悖矣。翬良曰,權藎事,則不能適中之人,或有如此事,然此已可駭,而權贒事,則亦異於此矣。且以任珽,謂有氣勢者,豈不可笑耶?上曰,氣勢則以任珽爲吏議而言之,除授吏議,豈有氣勢耶?大抵任璞事亦過矣。可謂反乎爾者,此則任璞自反處也。權贒疏,異於權藎,儒臣所達是矣。權贒削職,可也。抄出擧條出朝報翬良曰,出肅臺官,旣已入闕,則詣臺連啓,前例則然。今日臺官,以春坊兼官,相見禮時入闕,而旣不詣臺,又値講筵,不爲入侍,此則政院,難免不能申飭之失,請當該承旨推考。上曰,依爲之。出擧條光世曰,臺官之不爲傳啓,臺體則未安矣。翬良曰,我國以禮義立國,無論士夫閭閻,最重喪制,而近來風俗漸壞,聞閭里間行喪時,或以居士,念佛於前,或以三絃隨其後,風化所關,極爲駭異矣。此則宜令京兆及五部,捧甘禁斷,旣有所聞,故敢此仰達。光世曰,三絃之隨後者,此是胡風也。胡人每鼓吹送葬矣。自數年前,始有此弊,而風化所關,不可不嚴禁矣。上曰,依爲之。兩班家亦爲之耶?翬良曰,兩班家則豈爲之耶?翬良又曰,喪制之禮,何等嚴重,而近聞士夫家及閭閻間,以染病遭喪者,稱以拘忌,或葬前,始爲成服,甚者或至於葬後成服,此實關係風化之事,不可不別樣嚴禁矣。光世曰,令京兆申飭,而此後如又有此事,則該部官員論罪,宜矣。上曰,此則初聞之矣。風化所關,極爲寒心。此不可書出擧條,爲先以聞,儒臣所達,有極涉寒心者。京兆堂上,從重推考事,出擧條。出擧條自政院發牌,京兆官員,申飭禁斷,而此等事,柏府尤當檢飭,一體申飭,可也,而禁亂則不必出之。柳綏曰,政院牌招時,各司下吏,例爲持牌往來,而近有新規,院隷持牌往來矣。今番庭科時,試官將過二十餘人,些少院隷,有難持牌往來矣。翬良曰,承宣以庭科時,院隷持牌事,有所煩達,極涉猥屑,請承宣推考。上曰,依爲之。出擧條上曰,夕講爲之時刻,隨時入之。出榻敎諸臣以次退出。
八月二十八日申時,上御熙政堂。夕講入侍時,知經筵閔應洙,特進官李壽沆,參贊官兪健基,侍讀官鄭翬良,檢討官金光世,假注書李顯祚,記事官閔百昌·兪彦好入侍。鄭翬良讀心經,自復之初九曰不遠復,止無心過難。上讀新受音訖。翬良曰,子曰顔氏之子,其殆庶幾乎?顔子地位,豈有過也?所謂過者,謂其微有差失,而旋卽知之,故謂不遠復也。有不善,未嘗不知,知其不善,豈不甚難耶?此顔氏之所以見許於夫子也。此等處,惟願殿下體念焉。光世曰,失而後有復,聖人地位,不可以復論之,而顔子亞聖,故有失而有復,至於衆人,一有所失,豈易復之哉?聖狂之分,於此亦可知矣。翬良曰,曾子三省,亦或有不足處,故省之矣。上曰,此非省三事,而日三省也。翬良曰,然矣。不遠復工夫,曾子亦有之。上曰,以此書見之,緊約束云者,以曾子謂過於顔氏耶?翬良曰,只論其工夫而已,非謂過於顔氏也。大抵曾子地位,則幾至於顔子矣。應洙曰,緊約束者,言曾子工夫之縝密也。翬良曰,言之於口,不若行之于身,行之于身,不若盡之于心者,言其工夫之次第,而末乃結之曰無身過易,無心過難,以心字結之者,誠有意也。亦願殿下,體念於是。光世曰,聖人之千言萬語,其歸趣則皆心字工夫也。心上工夫,又無過於愼獨二字,亦願體念焉。上曰,矜字比之於此,猶是外面也。無心過,卽裏面也。人之心各異矣,自謂無黨心者有之,又其中稍勝者果有之。渠輩見予,則自以爲元無黨心者然,而其心則猶存,其誰欺乎?應洙曰,心者一身之主宰也。此心若僞,則發於行事者,安得無過?上曰,然故,心堅後可以爲之。翬良曰,心不堅則每易綻露矣,人無不知其過之理矣。上曰,自知其過,而故爲之者或有之。諸臣以次退出之時,上曰,承旨進前,訓局犒饋,前訓將以今日將爲之矣。今訓將,已以退行之意,草記啓下矣。申飭都監,犒饋速爲擧行,禁營則兵判待其行公,犒饋卽爲擧行事,申飭。竝出榻敎承·史以次退出。
上在昌德宮。停常參,只晝講。
初昏,流星出女星下,入巽方天際,狀如拳,尾長三四尺許,色赤。
下直,孟山縣監李師重。
李益炡啓曰,明日常參·經筵,取稟。傳曰,停。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,兵曹判書金始炯,鎭日違召,尙不出肅,其在事體,誠甚未安。卽爲牌招察任,何如?傳曰,允。
又啓曰,都政·犒饋,俱有申飭之特敎,而兵曹判書金始炯,連日違牌,尙不出肅,事體誠極未安。更卽牌招察任,何如?傳曰,允。
又以備邊司言啓曰,近日久曠本司之坐,故今日出令來會,而堂上書進來參,只是二員,未得備員,單子不敢循例書入,而堂上公故應頉外,懸病人員,竝推考牌招。行副司直金聖應·鄭錫五,申飭特牌之後,一向撕捱。吏曹參判元景夏,差下之後,尙不行公,尤爲未安。竝從重推考,一體牌招,何如?傳曰,允。
李益炡,以弘文館言啓曰,副校理曺命敬,疏批已下。卽爲牌招,察任,何如?傳曰,允。
以修撰兪宇基牌不進禁推傳旨及兼弼善李命坤,兼文學李天輔牌不進罷職傳旨,傳于洪象漢曰,竝推考傳旨捧入。
以常參節目,傳于洪象漢曰,庭試當親臨,常參停。
正言宋時涵疏曰,伏以臣,疎迂拙澁,百不猶人之狀,聖明亦已洞察無餘矣。其於言責之職,夫豈有萬一堪承之望?而每緣承膺,輒被顚沛,此豈但在愚臣爲不幸而已?實有歉於聖朝爲官擇人之道。思之及此,惶恧冞深。向臣論一重臣疏語之謬戾,而重臣不加自反,一疏再疏,齗齗反詈,以臣疲劣,顧何敢更事呶呶?而第其惜臣生晩,何其相念之太厚,而引古大禹母,亦自歸於猥比耶?且曰朴㻐有疏,請警責臣者,而政院拒而不納,翌日臣疏乃上,隱然驅臣於冒彈上章之科,而臣於伊日,與朴㻐同時隨牌,竝爲陳章,則政院一退一捧,假使㻐疏,有所論臣,臣何能逆知而自引乎?㻐疏誠有劾臣之語,則喉司必不退却,而況其時該房承宣,與臣素昧,豈一有曲爲臣地,不捧臺臣言事之章乎?凡臺疏之到院,無論徹却,其日字俱載兩司朝報,非可掩諱,則翌日之說,雖急於構臣,又何自失其照管也?至於前秋論書院再現告事,臣意本出於朝令之必行,初不問某人之當入,則安有挾雜於其間?而無心之語,有意看過,僚臣以挾雜,置之落科,聖上亦以挾雜爲敎,此莫非臣平日言議,不能取重,情志不能見孚之致,尙誰咎哉?及夫現告之出也,幸而非臣嫌惡之人,而卽臣親厚之間,則一世之疑謗,自然氷釋,於事過之後,臣何必費辭追辨也?臣之本來情勢,自畫言地,而昨年再叨,又遭新案,且聞大臣之前後筵斥,亦極非常,筵席語祕,雖未得詳,其爲惶怖,久猶轉深,臣非不知一一條辨,而顧念大體,恐有所損,毋寧斂迹息影,避遠駴機,苟全性命之計也。杜門窮巷,分甘棄捐,不自意薇垣新命,忽降於千萬夢寐之外,臣誠驚惶感激,莫知所以措躬也。曠日虛縻,轉益窮蹙,不得不冒死自引。伏乞天地父母,亟命鐫削臣職,千萬幸甚。答曰,省疏具悉。爾其勿辭察職。
吏曹判書閔應洙疏曰,伏以臣之素患痰癖,近益肆氣,諸症迭苦,而職務鞅掌,不敢言病,黽勉奔走,蓋有日矣。昨於嚴召之下,分義是懼,又未免强疾趨承,連參晝夕講筵,歸來宿病,挾感添劇,達宵呻楚。今日籌坐,不得進參,以致堂上不備,廟堂至有推考請牌之擧,而顧臣病狀,實難自力,終未免坐違召命,逋慢之罪,無以自贖,席藁私次,祗竢重勘,而念臣此病,實是三十年沈痼之症,每當換節之際,輒必發作,而若不趁卽善治,則變出百般怪症,藥餌亦難責效者,卽親知之所共憐,醫人之所共慮者也。況今積瘁之餘,重傷於向來暑熱,調息失宜,觸感非細,癖氣轉盛,乘時作孽,舊痾新症,迭出交劇,乃至於此。失今不治,則非但無限彌留,亦不知將生何樣別症,大政當頭,私心悶迫,有不可言,玆敢不避煩猥,冒死哀籲。伏乞天地父母,特許五六日由暇,得以及時調治,千萬幸甚。答曰,省疏具悉。卿其依所陳,調理行公。
副修撰尹光毅疏曰,伏以臣,向叨館職,因處置事,聖敎嚴截,特令遞職,罪大罰輕,彌增惶懍。曾未幾何,新除踵及於適出郊外之日,聞命感激,不知所處,馹召之下,不敢久偃,謹此來伏私次,而伊時諫臣處置,旣有兩儒臣了當之敎,臣不敢冒當,自有所執,館僚之疏,已陳事實,聖明亦賜俯燭,則事過之後,臣不必更辨,而惟是所被喉司之斥,全沒本事,極意蹈藉,追惟至今,恥辱尙在,在臣私義,不敢晏然就列也,決矣。玆敢隨牌陳疏,略陳難安情勢。伏乞聖明,亟命鐫削,不勝大願。答曰,省疏具悉。爾其勿辭,從速察職。
咸寧君朴纘新疏曰,伏以臣,庸陋譾薄,百不猶人,弓馬發身,不過失學之致,超躐隆顯,本非夢寐所到,而夤緣倖會,分外冥升,無功而猥忝盟府,蔑效而久典畿兵,雖含恩畏義,黽勉承膺,而居常愧懼,若隕淵谷,每日反顧,怵然而驚。年前京兆之被劾,已驗人望之素輕,近者獨子之夭折,亦知過福之招殃。所帶之職,旣如是踧踖不敢安,則況復一步地進於是者乎?迺於千萬意慮之外,忽承御將寵擢之命,臣誠惶懍愕眙,汗背粟體,不能自定也。噫嘻,兩局是武臣極職,所管卽輦下親兵,此何等地分,此何等重任,而遽爾加之於如臣萬萬不近似者耶?謂臣班秩稍逼,而有此節次推排,則聖王之官人,惟才是擇,末世循資之謬,不宜蹈襲於今日矣。謂臣任使頗久而責其可,幸無罪,則從前所叨,已多不稱,及今僬僥之扛鼎,其顚沛必矣。在國家則名器之淆混,重務之瘝廢,所關不輕,在臣身則涯分之已溢,罪戾之必至,亦非細故。於公於私,可憂可怖者,非止一二,則臣豈可徒恃寵靈,敢爲承當之計也哉?且臣年紀已暮,貌髮全衰,自遭慘慼以來,神精日益消耗,筋力日益疲苶,區畫鈐轄之務,奔走操鍊之場,自量實無以堪任,則其不可一日仍冒也,決矣。第以所佩前符之親納,身旣詣闕,不得不祗受新符而出,此雖出於事勢體例之使然,而私心兢惶,益復靡措。且念言議之地,必有駁正之論,縮伏恭俟,蓋有日矣。今因籌司草記,天牌降臨,不敢坐違,謹此趨進闕外,拜章徑退。伏乞聖慈,亟命鐫遞,以重將任,以安賤分,千萬幸甚。答曰,省疏具悉。卿其勿辭察職。
洪象漢啓曰,兵曹郞廳來言,闕內各處入直軍士,夜巡檢云,敢啓。傳曰,知道。
八月二十九日午時,上御熙政堂。晝講入侍時,特進官徐宗玉,同經筵金若魯,參贊官洪象漢,侍讀官鄭翬良,檢討官金光世,假注書李顯祚,記事官閔百昌·兪彦好,宗臣東陽君㭻,武臣行副護軍金養正,掌令李成中入侍。上讀前受音訖。鄭翬良讀心經,自朱子曰屛山先生病時,止名吾室曰不貳。上讀新受音訖。翬良曰,劉屛山以不遠復三字,答朱子之問,不遠復者,與司馬光之不妄語,其意相近,朱子於此,得力者多矣。朱子曰,今人只知顔子知之未嘗復行爲難,殊不知有不善,未嘗不知是難處。蓋顔子則知與行兼進,而後之學者,則或不知不善而行之者有之,或知不善而故爲行之者有之,知而故爲行之者,固不足言,而不知者見理不明,故致有此病。知與行,學者之所可兼進,而人君之學,尤不可不十分用力也。惟願殿下,各別留念焉。金光世曰,有不善,未嘗不知者,眞知然後,可以爲之也。傅說之戒高宗曰,非知之艱,行之爲難。高宗賢君也。且其天姿旣高,則有不可加勉,而傅說之如是勉戒者,蓋爲人臣,勉君學之道,可以如是故也。殿下每以爲予之何事,是不足處耶?精察而加勉之。上曰,其不知者渾濁,而猶勝於知而故爲行之者也。金若魯曰,知與行俱難,而行尤難。顔子有不善,未嘗不知者,此言顔子尤難處也。人誰無過?能不遠復,故至亞聖之地位,不遠復者,卽爲賢之道也。翬良曰,南軒心過之言好矣。心身有過,恐人知之,而卽爲改之,則豈不好矣?而若心過漸長,則時習之功,自然間斷,故必欲防之,此是南軒一生用工處也。光世曰,心過微有差失,則已滋長矣。此不可不急改之,而若不改之,則不但爲心過而已,又爲口過身過矣。上曰,心過最重矣。若魯曰,最重者心過,若無心過,則口與身豈有過也?翬良曰,此章皆不遠復之意矣。掌令李成中曰,臣於昨者,以春坊兼任,承牌肅新除,茶時分臺後,進參於東宮見賓之禮,而適會僚員有故,遂不免入直矣。伏聞晝講筵中,儒臣以臣之旣入闕而不傳啓,請推承宣,而至謂之不爲申飭,臣誠不勝瞿然之至。臣只知兼官入直之曾有院規,不悟當日闕啓之大損臺體,致令規正之言,重發論思之地,語意指斥,便一彈駁,雖以臣之見帶臺銜,姑請承宣之警責,而事則由己,罰乃移人,在臣情勢,已極危蹙。至於申飭二字,尤爲深緊。臺官之受,申飭於喉院,自臣創聞,貽羞臺閣,更無餘地,決不容一刻淟涊。且承宣則卽已陳疏承批,而臣昨旣晩聞,又緣日暮,今始來避,所失愈大,請命遞斥臣職。上曰,勿辭。成中謂承旨曰,退待。洪象漢曰,掌令李成中,再啓煩瀆,退待物論矣。上曰,知道。上曰,予則以爲李成中,以儒臣入侍矣,果以掌令入侍矣。象漢曰,以吏郞陞爲掌令矣。徐宗玉曰,吏郞必以應敎陞之矣。今則自上屢度,申飭之下,成中以爲陞應敎,有所未安,以掌令陞之矣。象漢曰,舊則吏郞或爲兼弼善,或爲應敎,而今則陞掌令者,謂之罰陞,陞後始通應敎矣。翬良曰,掌令如李成中者皆爲之,則朝廷豈有憂乎?上曰,今後則李成中,以儒臣使之外,無他使之之道矣。宗玉曰,掌令通淸,如弘文錄晩紅,每不數之,而草野之人朴直,故以芻蕘必擇之義,草野人多爲掌通,是以儒臣,亦多爲掌令矣。上曰,承旨書之。傳曰,凡庭試命官,卽權禮,昔則庭謁聖一也,而今則凡科循便作爲庭試,故庭謁聖作二也。頃者元良齒學後,欲求俊乂,特命視學,而亦非文具,其所得者,惟林錫憲一人,心常慨然矣。今者庭試,京外共歡,遐方必多咸集。昔之漢法,雖常時取士,親試況有名之科乎?今番庭試,欲爲親臨,以求賢才,其令儀曹擧行,而其旣親行,則文武當合設,春臺亦爲分付。凡庭謁聖親臨,卽日唱榜,故悤悤考試,遺才者多。今番其日捧券後,考券仁政殿,從容擧行入侍,合考拆榜,而唱榜依前擇日擧行,而當臨法殿,亦依此擧行,而今者親臨之命,欲求俊乂之意,其亦從容考試,則試官若博雜取多,豈淘沙揀金之意乎?依他庭試試官數擧行,而政院知悉,另擇其人。昔故判書金鎭圭,純公考試,故一人所考,文任者爲四,遵予意公試,惟在試官,其令知悉此意。象漢書訖。上曰,鄕儒上來云耶?若魯曰,或有留京爲工夫者外,姑未上來。宗玉曰,留京工夫之人實才也。上曰,實才亦臨時上來矣。宗玉曰,武科初試,其數甚多,似難於其日盡射矣。上曰,其數雖至五百,其日足可盡射。宗玉曰,試官例自政院差出,今番則可別樣擇人矣。上曰,庭謁聖時試官,未及詳見其文之好否,而惟事打之,豈可知其善惡耶?試官可別擇,曾聞金鎭圭一考後,其貌似愚然云。多用精神故然也。豐陵·尹淳·李德壽·李眞望,皆金鎭圭所考得者也。宗玉曰,不但此人也。權益寬·李喜春,又其所考得者,此亦能文人也。上曰,李喜春行實雖無狀,而文則能善爲之矣。然曾聞金鎭圭考科後,見某處紙帳,則其文果善作,而見屈於鎭圭者也。鎭圭亦嗟惜不已云矣。胡安國進春秋傳之題,豈非豐陵所作耶?以紙帳文推之,則豐陵之作雖善,而勝於豐陵之作者,亦應見屈矣,此豈非考官所可戒者耶?若魯曰,舊則時刻促,故收券不多,收券不多,故考出者甚精,而今則時刻甚緩,收券太多,故不能精考。臣曾與尹淳同考。尹淳之聰敏過人,而然考過五六百丈,則輒自嘆其不能別其臧否,臣亦過五六百丈,則不能別其臧否矣。蓋文多則精神錯亂而然也。翬良曰,金鎭圭時則收券,或不過五六十丈云矣。宗玉曰,今人試鑑,不如金鎭圭,而惟欲促時,故臣亦與鄭羽良笑之矣。大抵收券多,則有難精考,而有精誠,則豈不可得實才?旣無精神,且無精誠,故每不得矣。上曰,小科則善書者,易入選云,然否?象漢曰,精神錯亂之時,善寫者果勝矣。翬良曰,不善作之文,善書之,則別樣憎惡矣。若魯曰,善書者,初見之時似勝矣。上曰,書冊亦然,善印者則勝矣,監試則初頭多取之耶?象漢曰,或有取早呈者,或有取晩呈者,試官之所尙各異,而俗以謂科場得失,試官亦不能以其心爲之,而在於士子之數云矣。大抵試官,欲得實才之心,無異於士子欲爲科之心矣。若魯曰,庭試親臨事,命下矣。殿坐後擧子,始爲許入乎?抑先爲許入於殿坐之前乎?上曰,擧子則先爲留門入之,題則殿坐後出之,而殿坐亦當趁早爲之矣。若魯曰,然則留門依前庭試爲之,試官亦趁未留門,先詣試所,而收券後卽詣仁政殿宜矣。還宮則當在武科畢射後乎?上曰,武科畢後,始禮畢而當還宮矣。設科之翌日,每爲出榜,而第三日出榜,則自前無之耶?象漢曰,三日出榜者,舊有一次矣。若魯曰,勿論何日,畢考後,事當入侍擧行矣。上曰,此則政院當爲擧行矣。若魯曰,合考入侍時,則只諸試官及試所承旨,似當入侍矣。上曰,然矣。謁聖則數少,而卽日唱榜,故衣服自該司進排,而此科則旣異謁聖。且非卽日唱榜,帽服,登科者當自備,而該曹則只以賜花賜蓋待令,而舞童亦無矣。親臨取士及親臨唱榜儀注,似在於五禮儀矣。若魯曰,俱有五禮儀及謄錄所載,可以考出磨鍊矣。上曰,依爲之。出擧條上曰,今番試官可別擇,試官十則望中人爲三十,擬望之際,若苟艱則以二人擬望,亦何妨耶?若魯曰,數年前果有二人擬望之例,而今則似當充其望矣。象漢曰,弘文提學徐宗伋及曾經文任之重臣在外人,竝各別催促,使於庭試前上來,何如?上曰,親臨命下之後,事體重大,各別催促上來,可也。出榻敎翬良曰,副修撰尹光毅,自鄕入來云。牌招察任,何如?上曰,依爲之。出榻敎上曰,今此庭試,雖親臨異於謁聖,宗宰入侍事,勿爲擧論,可也。出擧條若魯曰,庭科當前,而弘文提學徐宗伋下直單子,政院之捧入非矣。當該承旨,推考,何如?上曰,依爲之。出擧條諸臣以次退出之時,象漢曰,筵說申飭之命,前後非一,而近日筵話,又有訛傳者,敢此仰達矣。向者夜對時,因李善泰事,聖上以若是前日黨習之時,則爲善泰者,欲通執義大諫,而對善泰者,亦必請鞫問邦刑,而以予鎭定,故彼此不敢動爲敎。故臣對以善泰情狀叵測,而亦不過孤雛腐鼠,誰有爲善泰右之者哉?伊時聖敎及臣之所對,明白如此,而得見外間謄傳二十二日大臣引見時筵說,則其中上敎有曰,予以爲善泰事,必有指使者云,則承宣儒臣以爲,豈有指使善泰者哉云云。有若聖上,詢問其指使,而臣等周遮者然,善泰必不能獨辦之狀,擧世所知。臣等雖不敢以某人之指使臆對,而聖上若果下詢指使有無,則臣等豈敢曰無指使乎?以夜對時上下酬酢推之,則今此二十二日筵說,必是訛傳,二十二日入侍記注之臣,不可無責。當該注書,從重推考,何如?上曰,依爲之。出擧條翬良曰,近來筵中小小之言,每致訛傳,極可異也。象漢曰,臣只以事體,請推注書,而筵中所不出之言,多行外間,外間氣象,亦可以想知矣。翬良曰,此非史官傳之也。光世曰,史官則筵說,豈傳之也?象漢曰,試官牌招時,堂上以下三司,若入試官望,而牌不進,則例入罷職傳旨,故堂下牌,每患苟艱矣。上曰,今番則親臨也。試官之牌不進,豈可至於是耶?以次退出。
上在昌德宮。停常參·經筵。
洪象漢啓曰,吏曹郞廳來言,臺諫有闕,政事何以爲之?取稟。傳曰,當日爲之。
又啓曰,明日經筵,取稟。傳曰,停。
李世璡啓曰,備邊司郞廳來言,今日賓廳坐起日次,而大臣有病,故差退一兩日來會云矣,敢啓。傳曰,知道。
洪象漢啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
李世璡,以都摠府言啓曰,副摠管成殷錫,以訓鍊都監馬兵別將,馬兵等納馬事,慕華館晝仕出去之意,敢啓。傳曰,知道。
又啓曰,掌令李成中,引嫌退待,已至經宿,尙未處置,監察茶時,俱涉未安,諫院闕啓,亦至多日。兩司除在外外,呈告未肅拜人員,竝卽牌招,何如?傳曰,允。
又啓曰,兵曹判書金始炯,鎭日違召,無意膺命,其在事體,誠極未安。卽爲牌招察任,何如?傳曰,允。
又啓曰,兵曹判書金始炯,牌招不進,推考傳旨,纔已捧入,而日事違牌,犒饋尙不擧行,其在事體,殊甚未安。更卽牌招察任,何如?傳曰,允。
洪象漢啓曰,卽者吏曹郞廳來言,今日爲政事,命下,而判書閔應洙,陳疏受由,參判元景夏病不進,參議未差,不得開政云。參判元景夏,卽爲牌招開政,何如?傳曰,允。
又啓曰,吏曹參判元景夏牌不進,推考傳旨,今方捧入,而開政命下之後,不卽擧行,事甚未安。更卽牌招,何如?傳曰,允。
又啓曰,吏曹參判元景夏,再牌不進,推考傳旨,今方捧入,而開政命下之後,尙未擧行,事甚未安。所當更請牌招,而一日三牌,有傷事體,何以爲之?敢稟。傳曰,待開門牌招開政。
又以弘文館言啓曰,修撰兪宇基,旣有只推之命,副修撰尹光毅,疏批已下,竝卽牌招察任,何如?傳曰,允。
又以侍講院言啓曰,本院新除授兼弼善李命坤,兼文學李天輔,旣有只推之命,竝更爲牌招察任,何如?傳曰,允。
又以義禁府言啓曰,弑兄罪人金太漢,旣已拿囚,依法例三省推鞫,何如?傳曰,允。
執義許沃啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭竝在上新除授持平姜鳳休,時在平安道泰川縣任所,請斯速乘馹上來事,下諭。掌令李成中以云云。措辭在上引嫌而退,不爲傳啓,終損臺體,旣被筵斥,勢難仍在。請掌令李成中遞差。答曰,不允。下諭事及處置事依啓。
正言宋時涵啓曰,請充軍罪人李時蕃,依律處斷。請逆魁坦,緣坐籍沒等事,亟命王府,依法擧行。請還寢泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請還收罪人朴重葵放送之命,嚴鞫得情,依律勘斷。請還收楊就達酌處之命,仍令該府,依前嚴覈勘處。請栫棘罪人宋翼輝,更令王府,拿鞫嚴問,期於得情。措辭竝在上新除授獻納徐命臣,時在黃海道瑞興地,請斯速乘馹上來事,下諭。答曰,不允。下諭事依啓。
李益炡疏曰,伏以臣,伏聞昨日講筵,因宰臣陳達,以弘文提學徐宗伋下去捧單事,至有承旨推考之命,臣於是,實有所惶悚不自安者。蓋重臣受由,在於月初,而臣意則庭試迫近,職在主文之人,不可在外,過科後,欲許下直矣。適當臣未克仕進之日,重臣遽爾辭出,聞其情理,雖甚切急,而其在喉院之道,未免率爾。臣忝在一院之長,凡係辭單出納,臣皆主之,論其不職之失,臣實爲首,而今此問備之罰,只及於僚員,臣何敢以伊日不在院,獨爲晏然於職次乎?且臣情勢之外,卽今病狀,十分難强,四朔供劇之餘,素患痰癖之疾,挾感重發,症形危惡,頭目眩暈,肢體牽痛,委頓床席,氣息昏綴,此皆積勞所祟。舊痾新恙,乘虛交劇,非若一時偶感之比,旬日之內,萬無束帶趨朝之勢,玆敢疾聲號籲於天地父母之前。伏乞聖明,亟遞臣職,俾得調治幸甚。答曰,省疏具悉。其何撕捱?卿其勿辭察職。
柳綏疏曰,伏以臣,卽伏聞昨日講筵,以弘文提學徐宗伋下直捧單事,至有該房承旨推考之命,臣於是,不勝瞿然竦蹙之至。蓋重臣受由,在於月初,而下直呈單之時,則與科日相距數十日之間,而亦在於朝臣由單勿捧稟定之前,則其何能臆料於期限之淹滯,而預防其情理之緊急乎?且重臣以科前之復路爲言,故量其道里之遠近,計其日字之遲速,參以事勢,遂許捧單,而伊日長席,不爲仕進,臣猥以次僚,適參坐直,則院中出納,其責在臣,今何可諉之於朝令未定奪之前,而晏然自解乎?玆敢露章自列,略暴事實。伏乞聖慈,天地父母,亟賜鐫免幸甚。答曰,省疏具悉。不過飭礪,爾其勿辭察職。
司諫李光溥疏曰,伏以臣之情勢,豈容復廁於臺端?而適値武科開場,臨急變通,義在往役,冒沒承膺,擬於竣事之後,引義自處矣。復命之日,又當入侍,不敢徑退,備數邇列,久違軒陛之餘,得覲耿光,是臣至幸,而有若夤緣事會,無故行公者然,此豈私分之所自安者哉?況臣水土之疾,源委已痼,奔走試役,殆近兩旬,觸冒風濕,重添外感,乍寒乍熱,嘔逆兼發。最是頑痰塞胸,拘攣作痛,忍死登筵,虛汗如瀉。及至退出之後,諸症倍劇,氣升喘急,殆不省事。今至屢日,少無所減,宛轉牀席,晝夜叫楚,以此病狀,萬無供職之望,玆於牌召之下,擔舁進伏闕外,略陳微懇,仰瀆宸嚴。伏乞聖慈,亟許鐫遞臣職名,以幸公私,千萬至祝。臣頃於罷對後,留門出來時,切有目見而駭之者,信鑰方臨,喧沓莫甚,跟隨應入之外,他雜人之趁門爭出者,極爲紛然。初令禁斷其闌入,則當夜整肅之地,豈若是乎?事極寒心,其在嚴飭之道,兵曹伊日入直堂上,從重推考,郞廳拿處,有不可已也。答曰,省疏具悉。所陳者依施。爾其勿辭,調理察職。
持平趙擎疏曰,伏以臣,本庸愚譾劣,百無肖似,猥蒙聖上拂拭之恩,向叨言責之任,惶隕感激,思效一日之責,敢以其時目擊數事,有所論列。自顧愧歉,如負大何,以聖明虛受之量,不以爲罪,反賜開納,而其中論兵判一事,大觸時諱,南泰齊倡之以挾雜,其姪惠老,不但傳襲挾雜,而□加之以傾軋二字,隱然驅臣於憑公伐異之科。噫嘻,甚矣。此何言也?臣之所論,不過嚴邊禁重國體而已,有何一毫所挾雜於其間?臣於重臣,素無恩怨,行公與否,干臣甚事,而必欲求過於無過之地,以爲擊去之計耶?如許黯昧詖險之態,臣本恥之,切爲惠老輩哂之也。雖然,臣之不可復入臺地,不待一二談而決矣。今此除命,實出於千萬意慮之外,天牌之下,不敢坐違,趨詣闕外,而情勢如右所陳,反復思惟,末由入肅,玆敢略入文字,仰暴微懇,徑歸私次。伏乞聖明,削臣之職,治臣之罪幸甚。答曰,省疏具悉。爾其勿辭,速察職。
上在昌德宮。停常參·經筵。
洪象漢啓曰,明日常參·經筵,取稟。傳曰,只晝講。
兪健基啓曰,大司憲趙錫命,執義許沃呈辭,掌令李彙恒,持平姜鳳休在外,掌令一員未差,持平趙擎未肅拜呈辭。今日以監察茶時之意,敢啓。傳曰,知道。
洪象漢啓曰,吏曹參判元景夏,牌招不進,推考傳旨,今方捧入,而開政命下之後,經日不得擧行,事極未安。更爲牌招開政,何如?傳曰,允。
李世璡啓曰,都政申飭,旣有特敎,禁營犒饋,一時爲急,而兵曹判書金始炯,陳疏承批之後,鎭日違牌,尙不出肅,事體極爲未安。卽爲牌招察任,何如?傳曰,允。
以右尹朴弼均三度呈辭,傳于洪象漢曰,只遞本職。
洪象漢啓曰,吏曹參判元景夏,再招不進,推考傳旨,今方捧入,而開政命下,今至兩日,一向違召,尙不擧行,事體極爲未安。所當更請牌招,而一日三牌,有傷事體,何以爲之?敢稟。傳曰,待開門牌招開政。
又啓曰,卽者輔德沈,以其親病,陳疏徑出,原疏纔已捧出矣。所當直捧禁推傳旨,而此與無端徑出有異,推考警責,何如?傳曰,允。
兪健基啓曰,明日次對,兩司無進參之員,除在外·身病·受由外,大司憲趙錫命,執義許沃,持平趙擎,正言宋時涵,竝待開門牌招,以爲推移入侍之地,何如?傳曰,允。
李世璡啓曰,假注書權崇,已至三朔身病,亦且甚重,勢難察任。今姑改差,何如?傳曰,允。
洪象漢,以侍講〈院〉言啓曰,本院上番輔德沈,連日入直矣,以親病陳疏徑出,兼輔德洪昌漢在外,弼善未差,文學李渭輔呈辭受由,兼弼善李命坤,兼文學李天輔,牌不進傳旨未下,勢當以下番姑陞入直,而司書李壽海,謂有身病,不爲行公,兼司書李成中,未付軍職。兼司書李成中,令該曹口傳付軍職,竝卽牌招,以爲推移入直之地,何如?傳曰,允。
兵曹口傳政事,李成中副司果單付。
輔德沈疏曰,伏以臣之老母,沈病多年,恒無粗安之日。夏秋之間,又經重感,氣力不啻落下數層。臣之情理,實難離側從仕,而春坊除命,忽於意外,區區延頸之忱,實不能自已,黽勉上來,供職已過數旬矣。卽於直中,得聞家信,臣母宿病,近因日氣涼冷,風寒感觸,諸症添動,一倍苦劇,而下利之症尤重。食飮全廢,眞元益陷,委身床席,氣息凜然云。臣聞此報,心神飛越,人子至情,按住不得。玆敢冒進短章,徑尋鄕路。臣罪至此,無所逃矣。伏乞天地父母,俯垂矜惻,亟許遞職,俾得調護。仍命有司,重勘臣罪,以爲徑情擅行者之戒。答曰,省疏具悉。爾其勿辭,往護焉。
兵曹參判徐命彬疏曰,伏以臣,素患目疾,去盲無幾,寧有供職之望?而分義是懼,不敢輒煩控籲。黽勉强策,忍痛奔走。其昏憒難堪之狀,見者代憫。仰惟天鑑至明,庶有以俯燭。乃自數日前,症狀頓爾添加,始則瞳人隱隱作疼,有若引拔然,仍忽突然散大,胞弦緊急,冷淚不止。俄頃之間,赤暈遍肆,膜翳犯睛,病勢轉劇,若受芒刺,晝夜狂叫,不省人事,雜試砭焫,少無所減。此實臣本來內障之症,源委旣深。或觸風冷,或失夜睡,輒致如此,非如一時風熱所祟,乍劇乍歇之比。時月之間,萬無束帶起動之勢。宿衛緊任,旣非暫曠之地。至於經筵·籌司,夫豈如臣廢疾無用,儱侗不文者,所宜僥冒,而一向虛帶,尤宜無謂。猥陳血懇,未獲上徹,荐違嚴召,冞切兢蹙。此際得見司諫李光溥疏本,以爲,頃於罷對後,留門出來時,跟隨應入之外。他雜人之趁門爭出者,極爲紛然,末乃結之以事極寒心。兵曹入直堂上,至請重推。臣於是,不勝瞿然之至。每當留門之際,易致擾聒。故臣於伊日,入直本曹,非不另加申飭,而適會其時,大臣諸宰外,五部官員及坊民等,因傳敎來待者,亦皆待鑰退去。當夜多人之逬出喧沓,勢所必至。臺臣所覩,抑誤認此輩爲闌入耶?毋論事狀之如何,臺言旣如是,則問備薄罰,不足以塞其罪,其何敢晏然於職次乎?伏乞聖慈,將臣所帶本兼,亟許鐫免,幸甚。答曰,省疏具悉。其何撕捱者?卿其勿辭,調理察職。
上在昌德宮。停常參·經筵。
下直,康翎縣監金宗爀。
李益炡啓曰,明日常參·經筵,取稟。傳曰,只晝講。
又啓曰,左副承旨李世璡,今日病不仕進。卽爲牌招,何如?傳曰,允。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李益炡曰,今日次對相値,晝講停。
兪健基啓曰,備邊司郞廳,以大臣意來言,今日雖九日次,而久未登對,來會之意,敢啓。傳曰,知道。
李益炡啓曰,右副承旨兪健基,以代房今日次對,當爲入侍,而謂有身病,投章徑出,原疏纔已退却矣。兪健基,卽爲牌招,何如?傳曰,允。
以賓廳坐起,進不進單子,傳于洪象漢曰,向者下敎矣。其間然乎?懸注者多,更爲修整以入。
傳于李世璡曰,懸注者多,更爲修正以入。
李益炡啓曰,吏曹參判元景夏,牌不進推考傳旨,今方捧入,而開政命下,已至多日,尙不擧行,事體極爲未安。更卽牌招開政,何如?傳曰,允。
以修撰兪宇基,副修撰尹光毅,牌不進禁推傳旨,及右副承旨兪健基,兼弼善李命坤,兼文學李天輔,牌不進罷職傳旨,傳于柳綏曰,竝推考傳旨捧入。
柳綏啓曰,開政命下,已至多日,而尙未擧行,事甚未安。吏曹參判元景夏三牌,何以爲之?啓辭姑未批下,而判書閔應洙,由限已過,卽爲牌招開政,何如?傳曰,允。
李世璡啓曰,明日晝講,知事當爲進參,而知經筵李秉常在外,閔應洙·趙尙絅,同經筵元景夏,俱以病不進,徐命彬受由,金若魯長生殿坐起進,無推移進參之員,趙尙絅·閔應洙·元景夏,竝待明朝牌招,以爲推移入侍之地,何如?傳曰,允。
又啓曰,禮曹兼春秋崔一奎外任代,令該曹,卽爲口傳差出,何如?傳曰,允。
又以弘文館言啓曰,修撰兪宇基,副修撰尹光毅,旣有只推之命,竝卽牌招察任,何如?傳曰,允。
傳于李世璡曰,金瑗欲見之,明日法講,同爲入侍。
洪象漢啓曰,因義禁府草記,弑兄罪人全太漢,三省推鞫事,命下矣。委官何大臣進去乎?敢稟。傳曰,左相進去。
李世璡,以兵曹言啓曰,去八月朔各廳堂下武臣等試射,當爲設行,而連因有故,今已踰月,不得爲之之意,敢啓。傳曰,知道。
又啓曰,因弘文館草記,修撰兪宇基,副修撰尹光毅,牌招事,允下,而闕門已閉,待明朝出牌之意,敢啓。傳曰,知道。
正言宋時涵疏曰,伏以臣,於日昨詣臺罷還之後,寒熱猝發,吐瀉兼作,胸膈痞塞,精神迷瞀,似感似瘧,症形難名。一晝一夜,出入人鬼,雜施醫藥,僅得少甦,而若論其束帶供職,則固已無望矣。方此床席宛轉之際,又以賓對,恩召儼辱。怵分畏義,不敢坐違,忍死擔舁,來伏禁扃之外,而顧此病狀,尙多危惡,實無自力登筵之勢。短章哀籲,冀被聖慈之矜憫,而特許鐫免,以延殘喘焉。臣於請急之章,不宜贅及他說,而適有聽聞之可駭者,敢此尾陳焉。守令乘轎,朝禁旣嚴,而寶城郡守崔命錫,以其居在隣邑之人,欲爲諈榮鄕里之計。往來之路,輒必乘轎。年少武弁驕汰之習,已甚駭然。且邑多姻戚,政由請囑,豪民猾吏,無所懲畏。如此之人,不可置而不論。臣謂寶城郡守崔命錫,宜罷其職也。答曰,省疏具悉。所陳者依施。爾其勿辭,察職。
知敦寧金鍰疏曰,伏以臣本庸陋,際遇聖明,荐蒙寵渥,常懷糜粉之志,而未有涓埃之報。身在江湖,心馳魏闕,犬馬之誠,不能自已。扶曳就道,重入脩門,秪謝恩命,而久滯旅邱,其勢末由,敢控短章,徑歸鄕廬。伏乞聖慈,憐臣癃老,解臣職名,俾得安意歸田,畢命故山,不勝私幸。臣今當速離輦轂之下,瞻望北宸,未忍便訣,倍切葵藿之忱。略效芹曝之獻,敢以國家之大本,今日之急務贅陳焉。國家之大本,卽殿下之心也。今日之急務,卽敎世子恤窮民是也。臣以殿下之心,爲國家之大本者,何也?蓋人君,位億兆之上,總萬機之政。其心廓然大公,儼然至正,如日中天,照臨萬物,無所偏蔽,然後發號施令,任賢退邪,皆合於理,而朝廷以正,百官萬民,皆得其正矣。古者聖帝明王傳授之際,丁寧告戒,未嘗不以心法爲先者,正爲是也。心之本體,廣大光明,善養而無害,則與天地同其大,與日月同其明,大可以容萬物,而群黎品彙,咸被其澤,明足以照萬變,而是非邪正,莫遁其形。紀綱由是而立,風行由是而行,而若其正心之方,亶在經學。故昔我太祖康獻大王,日引名儒,商確經史,日昃夜艾,未嘗小怠,而喜讀大學衍義中釋洪範九五福,尤詳且明,故我聖祖,深造自得,不但爲緝熙睿學,開廣聖德而已。亦以節宣順養,以爲延壽之源者,作爲家法。此所以列聖朝,必選儒臣,置諸經幄,而從容延訪,夜直禁中,而不時召對者也。臣致身京輦,伏聞殿下,暮夜便殿,召對儒臣。伏想睿思高遠,深知夜對之益,有非晝訪之比故也。臣竊忭幸,欲以一言以贊我殿下盛心。伏願殿下,頻賜夜對,於其昏冥易忽之際,尤加戒謹之功,以之朝夕自省,而言及稼穡艱難,則務遵節儉,言及閭閻疾苦,則議省征徭,以爲端本出治之說,而亦爲頤神延壽之方焉。臣竊伏惟念,皇天后土,眷祐我殿下,篤生聖嗣,此實宗社億萬年無疆之休也。東宮邸下,岐嶷夙成,睿質超凡,而上有祖宗創垂之艱,後有子孫長久之計,而年尙幼少,德性未定。若於是時,輔養得其方,而敎諭盡其道,前後左右,皆得正人,昌言格論,日陳於前,則必有涵養成就,日新又新之美,可與爲堯·舜之聖,可與爲禹·湯·文·武之君矣。殿下所以輔養之方,敎諭之道,靡不用極,而老臣憂愛之心,尙且耿耿,敢陳加勉之言者也。臣曾佐北幕,近寓東峽,東北二道之地形物産,聞見熟矣。蓋山高谷深,土瘠民貧,一遇荒歲,所資者不過魚蝦螺蚌,草根木皮而已。比年以來,連値荒歉,魚蝦螺蚌,草根木皮,亦已盡矣。面無人色,形如鬼物,而扶老携幼,宛轉號呼,流離愁怨,蒸爲疾疫,僵屍塞路,餓殍盈野,有不忍言者,而請之官,無可發矣,勸之民,無可分矣,乞諸隣,無可予矣。幸賴我殿下,推哀矜惻怛之心,布蠲貸賑救之政,特令移粟以就民,匍匐悲號於道路者,得以全活。窮山絶峽之外,含齒戴髮之民,如在殿陛之間跬步之近,親聞玉音之懇惻,親見天顔之憂戚。使二道生靈,得有今日者,莫非殿下如傷之仁,而今歲又未免卒痒而嘆。伏願殿下,益加勤恤,以畢濟活之恩。身雖處乎宮闈廈氊之上,而心恒存乎郡縣閭里之中。端拱穆淸之時,恭默注想之際,四方八表之遠,有若躬閱而目擊。常於斯民平居完聚之日,豫爲一朝流散之慮,必寬賦役,必課農桑,而又於方伯守令陛辭之時,親加勉戒,視千里之遠,如陛庭之間。先水旱而爲水旱之備,未饑饉而爲饑饉之儲,俾無不幸而至於流亡也。凡此所陳,皆不可緩者,而敎世子恤窮民之本,在於殿下之一心。惟殿下加意留神,不以老耄而廢其言,則豈不大有光於擇蕘之德也耶?惟冀聖明,少垂澄省焉。答曰,省疏具悉。其勉者其用可尙,卿其勿辭焉。
九月初二日午時,上御熙政堂。大臣·備局堂上引見入侍時,領議政金在魯,左議政宋寅明,兵曹判書金始炯,行副司直朴纘新,行副司直金聖應,漢城左尹鄭羽良,禮曹參判金若魯,左承旨柳綏,校理曺命敬,執義許沃,假注書李顯祚,事變假注書李聖運,記事官閔百昌·兪彦好,入侍。金在魯曰,日氣稍冷,聖候何如?上曰,無事。在魯曰,眩氣差後一樣乎?上曰,然矣。在魯曰,大王大妃殿氣候,何如?上曰,安寧矣。在魯曰,足部之症,其果永差耶?或有餘氣耶?上曰,今則已瘳,而猶或有餘氣矣。在魯曰,王世子氣候,何如?上曰,好過矣。在魯曰,近日講筵連開,而聖體無他病候,臣等喜幸,曷可勝達?今日雖非日次,而次對入侍,久未爲之,今日臣等入來矣。近來百度解弛,今日備堂,僅備三員,而單子改修以入事,命下之後,吏參之去來,姑未知之,而其餘皆不入來。如兵曹參判徐命彬,則昨夕受調理之批,固爲應頉,而吏判閔應洙,則雖曰受由,由限已過,而稱以疏中,請得五六日之暇,尙未滿限云,而終不進參,事體極爲未安。除在外公頉及受由未過限外,再次命下後,不進人員,竝從重推考,何如?上曰,吏判由限已過,而政院不爲牌招,予固訝之,方欲下敎矣。重推事,竝依爲之。出擧條上曰,政院俄者稟之,而是不當稟者也。吏判疏中請由雖一朔,旣有調理定日,則當從原定日而行之。宋寅明曰,近來備坐出令,而每患未備員。今則二將臣旣在前頭,則似可以備員開坐矣。上曰,二將臣旣在,且禮堂則勤仕,前頭則可以備員矣。備堂之不進者,卽試官違牌之漸也。寅明曰,豈可爲此而自今預爲不進耶?上曰,預爲之然後,可以試官違牌,故如此也。文試官則將臣將爲之外,無他道矣。寅明曰,或有實病者,而大抵太多懸頉矣。在魯曰,此卽黃海兵使具善行狀啓也。備陳習操停止之非宜,而以爲春操則不可不爲之。臣營屬團束闕額,則必先刻期代定之意,方嚴督於守令,而守令如或不卽擧行,則自臣營,直爲啓聞論罪事,請令廟堂,稟旨,分付矣。習操必行之請,雖曰帥臣之擧職,今年則許多死亡之軍額,決難於秋操前充待。今秋停操,事勢之不容已也。自備局,纔以兵曹騎·步兵三軍門軍保,爲先塡充之意,發關催促,而本道春操前,兵營所屬軍兵,亦爲盡數代定事,更爲行關申飭,明春巡操,則斷然爲之之意,預爲知委諸道,何如?上曰,依爲之。出擧條寅明曰,見其狀啓,則其不因循懈怠之意,可見矣。上曰,然矣。在魯曰,此卽京畿監司洪景輔狀啓也。備陳道內凶荒濱海尤甚之狀,及南陽府使鄭弘濟善治之績。以爲今將瓜遞,一境之民,咸惜其去,請留營門,逐日紛紜。瓜滿出代,雖是金石之典,在前如此之時,亦多有變通仍任之例。限麥秋仍任事,請令廟堂稟處矣。守令仍任,當請該曹稟處,而爲慮該曹之必防塞,反請令廟堂稟處,事體固已未安。卽今非如設賑之時,而瓜滿守令之仍任,旣非褒勸之道,又是法典之外,畿伯推考,仍任事勿施,何如?寅明曰,臣意則畿伯推考,鄭弘濟旣善治,仍任事許施,似宜矣。上曰,畿伯推考,南陽府使,限麥秋仍任,可也。出擧條在魯曰,此卽京畿監司洪景輔狀啓也。備陳道內癘疫之特甚,年事之判凶,而以推奴徵債,一倂停止爲請矣。今年京畿凶荒,最於他道,不可爲擾民之政。依施,何如?上曰,依爲之。出擧條出朝報在魯曰,此卽慶尙監司沈聖希狀啓也。以爲彦陽縣監趙廷佑牒呈內,本縣邑基處,在雲門嶺下五十里。長谷之水,直衝於邑中。若欲堤防,則非數萬人所可訖役。且本縣邑基,素稱不吉。今番水災,許多人民,漂失家舍,更無奠居之心,日夜號訴,欲爲移邑於他處。縣西距五里許,有一古所云云之基址,質之堪輿,無一所欠,而前後移建之請,不啻縷縷,請亟令廟堂稟旨矣。此則異於鄕校移建之弊習。而況適當大水,民居蕩析之餘,因此移邑,似爲便當。許施,何如?上曰,依爲之。出擧條在魯曰,此卽統制使狀啓也。統營穀一萬石,轉運北道後,其代則勿論某衙門穀物,使之充報移錄事,當初已啓下分付矣。今已准數北運云。所當移錄換給,而會付穀則本甚不足。以常賑穀移錄,而兩南各折半式,道臣分俵各邑後,報本司事,分付,何如?上曰,依爲之。出擧條在魯曰,臣有惶愧事矣。忝居首相,頃日薦擬加望,至於二次,而所薦不能當上心,畢竟未免爲虛套之歸。臣之憒憒不職如此,誠不勝惶愧矣。古之大臣,則必以此引嫌,而臣則煩猥是懼,不敢陳文字。今旣入侍故,仰達矣。寅明曰,臣於其日入侍,親承聖敎矣。判書雖曰數多,而其中多老病者。卿宰大抵苟簡,則欲爲簡拔之聖意,誠好矣。臣意則今日用人之道,宜以緊急需用之人先之矣。鄭羽良·金若魯,似宜升擢,而首揆,以金若魯之爲親嫌難之,其在謹愼之道,從久次爲之者,亦有意見。且其日事勢甚急,未及消詳往復矣。此兩宰臣之簡拔,惟在於聖意矣。在魯曰,臣則只守拙法,故薦拔之際,一循常例。其日初加望命下之後,未知聖意之攸屬,只以地望久次兼備者擬之。再加望命下之後,臣素無藻鑑,誠爲茫然,而兵參之地望久次,爲湖西伯之次,故又擬之矣。所薦之人,皆不見用,臣心惶愧,當如何哉?臣意則今日卿列,未甚苟簡,不必急急陞擢。且前薦之人,未及見用,則何可又議他人耶?親嫌之人,臣初未嘗相議,如臣不肖,何敢妄擬古人之內擧也?設令合於陞擢,亦何必急乎?湖西伯,下去屬耳。聖意難於內遷,而內外輕重旣異,稍待災實分等之了當,歲末間,陞品內遷,似好矣。上曰,左揆其日筵中,以爲升擢事,豈可自下達之云,大體則好,而大臣以人事君,則如剛柔相濟,二者不可偏廢矣。今則卿等皆入來,故予言之。左相前日,以今湖西伯禮參達之,故予則擧鄭羽良矣。李宗城,雖曰爲黨論,終非負國之人。寅明曰,李宗城,今則不爲黨論矣。上曰,予亦知之矣。唐太宗用人事,予常淺之矣。我國用人之道,誠極可笑。卜相例經吏兵戶三判書後,必爲之。雖使伊·傅,在於今世,必不得爲之矣。古則有爲文任者,有爲將任者,各異其路矣。今則地位,苟可以爲之,則吏兵戶,皆遍歷之矣。掌銓則一心恬雅後,可以爲之。度支則有幹局之材後,可以爲之。將帥則有氣力後,可以爲之。將任,率幾武士耶?度量廣然後,又可以爲之。靈城除拜兵判後,予以煞用精神爲敎者,誠有微意。今此升擢之際,予將用精神矣。領相初擬之人,果是循次當然,而纔已下去,未及休息,坐席未暖,而復授劇務,此亦可憫。予非以其人謂不合是任也。精言之則可合銓長矣。寅明曰,何必銓長而已?戶判亦可合矣。在魯曰,兵判亦豈不合耶?上曰,其人極是儒士,而不爲私情者也。如此之兵判,亦多有之,而終合於吏判,予欲使之休息,故更命加望,而其宰臣入於望中,與予意懸殊。首揆之以近親而不擬者,誠過嫌也。首揆事,終未免文具。若不知而如是,則可矣,知而如是,則是過於謙挹。以古人言之,謝安薦謝玄,爲國之道,當用公而應,可用之人必可用之。卿之過爲謙挹,予固心常嘉之,而終過矣。今以久次,苟且爲之,卿固非矣。然必欲用應當久次之人者,卿心予又嘉之,彼重臣入侍矣。其時敍用,予實有意。故予欲復用初料,果除之矣。用人之道貴乎當,而若苟且爲之,則予以爲非矣。在魯曰,謝安則灼知其姪之出征成功,故薦之,而臣則旣當平時,且無灼知之鑑識。本兵陞擢,又非循例薦望之比。再次之後,設或三次加望,臣則以決不得薦進爲定計矣。上曰,予知之故,亦不使之加望矣。在魯曰,新除之人固好矣。曾經之人,亦有之而未經中如李箕鎭者,亦豈不合耶?上曰,頃者兪健基,以爲兵書,士皆知之云,此言近於古談矣。諸葛亮外,誰知兵書者?李宗城,亦豈不可爲兵判,而終是吏判材矣?寅明曰,度支之任亦重矣。上曰,度支,非偏論之場,而異於吏·兵判,則於彼此,無可以見其功矣。在魯曰,銓任誠重矣。非但調和言論,如該司外方之職,其所差除,各當其材,然後方可謂堪是任矣。上曰,公平用人,誠今之急先務。故予則以吏·兵判爲尤緊矣。寅明曰,首揆之意,固謹愼而臣意則不然。薦拔人材,旣是大臣之責,而古語曰,衣不徑新,何由而舊?今若只拘於資級次第,則非臣意也。在魯曰,臣意則不然。世所不知之人如李舜臣者,則薦拔,可也,而此則俱登宰列,地望且優,自當次第陞用,何必預薦其某某而擢之耶?寅明曰,今臣所達,非直請也,又非預薦也。若以毫髮私意陳達,則是欺君負國也,死有餘罪矣。苟其人之可也,而大臣不爲奬拔,則人主何以知其人?大臣若以謹愼之道,專拘履歷,則烏在其奬拔之道也?在魯曰,諸臣立朝已久,致位稍高者,其本末長短,聖上旣皆俯燭。或命臣等陞擬,或自上特簡,無所不可,何必待自下仰請也?臣意則湖西伯宜升遷也。寅明曰,特簡固不害也。若頻頻特簡,則群下可以爭之。如初年兵判之特除者,則誠可爭。聖鑑洞燭人才,而有時特簡,豈可爭也?上曰,李裕民則其祖先,卽國初知遇之名將,故予果特除,而大抵其時,予未熟諳而不善爲之也。在魯,以膈痛衝亘,請少退服藥而出去。上曰,俄見首揆之意,雖更使加望,似將不爲之矣。今則卿可達之,而不必待當職之闕矣。寅明曰,何職不可爲也?上曰,頃者政望,中官誤下尙餘一窠,而卿之所達旣是二人,則予豈可彼此也?寅明曰,此兩人,亦久次也。上曰,五鹿充宗事,野王事,漢成帝事有之矣。漢之用循良吏之法,固周密矣。李善行,以入學時輔德,亦已加資,而其後又爲承旨矣。鄭羽良之剛方正直,金若魯之勤國奉公,予常知之。卽今正卿乏少,卿可知而爲之。寅明曰,然則竝特爲升品何妨耶?上曰,然矣。寅明曰,升擢體重。首揆入來後,更爲下詢,仍以特敎爲之,似好矣。上曰,此旣是特簡,直出擧條,兩宰臣,特爲升擢,可也。抄出擧條出朝報寅明曰,尹得和·金若魯,皆是首揆之從弟,故首揆每以親嫌難之。我國用人之法,每先用經名宦者,宰相中經名宦者甚少。權則新自湖南入來,元景夏則加資屬耳,申晩則年猶少矣。上曰,然矣。彼宰臣應因鄭翬良,聞予頃日下敎矣。彼宰臣異於凡臣。予在潛邸時,其祖爲宗親府官,予與之同過,予入東宮時,其父爲春坊,今則其兄弟俱在朝,豈不異於凡臣耶?少時以激揚自任矣,今則剛方正直,似不及於前,似因地位漸高而然也。此則卿可申飭,使之自勉也。寅明曰,渠有兩老親,常有病憂,故備坐,亦不能種種來赴矣。上曰,頻赴備坐,然後豈必謂剛方正直也?予言則非謂此也。寅明曰,聖敎如此,渠豈不加勉?近來渠以兄弟登朝,謂有滿盈之戒,常欲退步。臣則每以爲受國厚恩,若以私門滿盈爲退步,則不忠,甚矣云云矣。守令善治者有之,此言似涉煩屑,而敢達矣。天安郡守李彦熽,密陽君之子,而於臣亦一家兒也。頃者李天輔疏褒,而臣則以爲似過矣。其後金尙翼,湖西伯遞歸後,來見臣,臣問道內第一治爲誰,則尙翼,以彦熽爲對,因言其治績矣。上曰,李天輔疏中,亦褒徐命五治績。命五似疎迂,而能善治矣。寅明曰,雖似疎迂,而應疎明矣。上曰,尹得載亦言其治矣。寅明曰,渠以年少豪富家人,能善治,豈不貴乎?李天輔之疏批,以依施爲敎,則准職似可爲之,而其疏中,初不以某賞爲請,故無可施之賞云矣。在魯還爲入來曰,其疏中,似有論賞之語矣。上曰,准職勝乎?升敍勝乎?在魯曰,令該曹,稟處則好矣。上曰,相臣旣達,則准職,亦何妨也?寅明曰,臣旣有所聞,自上欲知其然,故仰達,而非欲請賞也。吏曹某時,從當稟之,稟後爲之,似好矣。上曰,依爲之。上曰,左揆以兩宰臣升擢事,言于領相,可也。寅明,言于在魯訖。在魯曰,近來紀綱解弛,朝儀未肅,臣適有所慨然者,故敢達矣。頃者宗廟秋展謁出宮時,臣在祗迎班列。越見西班,班首有崇品宗臣數人矣。及其望廟禮時,西班,只有知中樞申思喆爲班首,宗臣則皆無之。意謂其間,或中暑有病矣。還宮時,則依舊在祗迎之班,固已未安。且於陵幸時,大駕渡江向陵所後,位高宗臣,有乘船流下,下江作船遊樣,而仍不還來者。又於將臺殿坐時,日勢漸暮,則宗臣多有先爲入城,直還其家者。又於昏黑燃炬後,家在江上之宗臣,或有從班列,橫馳直向江上路而徑歸者,外朝亦不無此弊云,雖未知某某人,而事體之寒心,莫此爲甚。此後則令宗簿寺,預爲另加糾察,若復有如此之事,則一一草記請罪,外朝則臣等當隨聞,仰達矣。各別申飭於宗簿,何如?上曰,前者李益俊之父,嘗言於予矣。宗廟親祭時,有人俯伏,故使之起立,則其人,答以御前,禮當俯伏云云。此等事種種有之矣。今聞所達,極涉寒心。擧條則當以班列,事雖不的知,宗臣之內班不參,事極寒心。宗簿提調從重推考,外庭班列,押班監察,令該府勘處,可也。出之矣。出擧條出朝報在魯曰,臣近聞文學李渭輔,以微細事,發怒於捕盜部將。捉致部將之父正科出身曾經萬戶者,捽曳脫衣,罰定陪隷,備極侵辱之後,因他人力挽,始止之云。此是無前駭擧,聽聞所及,不可置之,罷職,何如?上曰,正科出身,則雖差備內,亦不以賤隷使之,事體極爲寒心。削職,可也。出擧條寅明曰,李渭輔,以金壽煃事,提論臣之亡從,以爲困侵臣之計。臣於筵中,欲一仰達,而旣涉呶呶。渭輔且爲臣之外屬,故臣不欲相較,果不仰達,而此事,亦可怪矣。渠於常時,知以爲名士,則每事皆可爲之,故至於如此矣。上曰,予亦見其人不了了矣。此事,亦不知事體故然也。在魯曰,平安監司趙觀彬,屢度催促,而尙未出肅,事體極甚未安。兩次爲箕伯,而終未送之,則其於朝體,果何如也?上曰,尙無動意耶?寧置於胄筵,反復勝耶?在魯曰,尹陽來·徐宗玉,皆因傳敎,其翌日,卽赴平安監司矣。今趙觀彬,旣非自廢,而且非不仕之人,則固無不可去之義,而不欲循例往赴,朝家宜有別樣擧措矣。上曰,以補外往赴箕伯者,何人耶?在魯曰,尹陽來也。上曰,如此事,王者豈可頻爲之?從重推考,卽爲謝恩,仍爲下直事,分付。出榻敎寅明曰,今則兩銓已備,都政當催促擧行。吏曹參判元景夏,方以李善泰疏引嫌,而善泰疏之無據,世所共知。聖上已照燭嚴處則,凡有所遭者,不必過爲撕捱,而吏參事尤過矣。從重推考,各別嚴飭行公,俾爲都政,似好矣。上曰,三牌啓,俄纔入之,予將下敎矣。大臣如是陳達,從重推考,嚴飭行公。出擧條出朝報在魯曰,都政,申飭速行,似好矣。上曰,武士兵判見之後,當爲都政,武士則兵判見之,他事則皆仍前兵判所爲而爲之,可也。始炯曰,不肖無狀,猥受重任,而揆分度才,萬無堪當之望。都政過後,欲爲陳情力辭矣。昨日吏判,以爲都政如是遷就,相議速行爲宜云,而臣則武士尙未見之。八道武士,聞前兵判公道,聞風而來留京城者,不知其數,至於七十老人亦來云,此則似是老妄。禁衛營大廳,甚寬敞故,臣方於此見武士,許多武士之望,雖未能副之,而一二次見之,在所不已。且應行之事,非一二坐起所可爲者。臣以觀勢隨爲之意,答于吏判矣。上曰,予豈慰藉言之?卿之力量,雖不如靈城,而卿之氣力與公心,予亦信之。然卿之氣稟,不能耐煩。武士終日來見,能不苦之乎?此下敎,非泛然也,卿可加勉。寅明曰,願以公道加勉之。上曰,擇用必公,可也。始炯曰,都目,大政也。人皆拭目而見之。上曰,然矣。一爲大政,則公不公,判矣。始炯曰,聖敎縷縷如彼,臣豈敢用一毫私意?而臣品旣迷劣,識見魯莽,政注不可預知。臣之事,臣亦豈可知之?然謹當念念在玆,惟以仰體爲心矣。寅明曰,元景夏年旣少,朝家如是倚任,則渠當以國事自任也。近來以吏參撕捱者,非渠之過,而備坐亦連不來赴,非矣。上曰,備坐之不赴,渠似有所執。寅明曰,無所執矣。嚴飭使之行公宜矣。今之謗元景夏者,或以爲元景夏,欲與南人合之云。此則實是情外之談,誠可笑也。上曰,元景夏之坐地,豈可以此而有益耶?寅明曰,南人,初亦以元景夏之或可與渠輩同事,希望之矣。到今又謗之云,當初希望已過矣,此亦可笑。今若嚴敎責出,則其在分義,渠豈敢不出?始炯曰,凡武科直赴之赴於庭試,自是法外。故必筵達或啓稟而後,方可許赴矣。卽今直赴之類,至於四十餘人之多,依近例似當許赴於庭試,而前年初試擧子中一人,有陳試者,在前亦有陳試者許赴於庭試之例。且濟州武科初試一人,候風渡海之際,未赴會試者有之。亦爲一體許赴,何如?上曰,依爲之。出擧條出朝報始炯曰,此卽平安監司李周鎭狀啓也。江界等邑,庚申辛酉兩年都試時,居首及沒技者,至於十三人,而訓將爲兵判時,或慮有濫雜之弊,使之令本道査啓矣。沒技之比前數多者,似由於兩年都試合試之致,而帥臣旣已親試,則事體與他自別。道臣狀辭,亦出待帥臣之意,不必査實。依當初帥臣狀啓,許赴於今番庭試,何如?上曰,依爲之。出擧條在魯曰,臣追後聞之,坊民上言,事極爲駭。然其日筵中諸臣,皆達所見云,而申思喆所達,最有所見矣。此何等無嚴巧慝耶?不可不懲戒。宗臣雖不知誰某,廟堂雖不知何事,而其上言之構訴,已極妖惡。雖已從中置而不施,而自上猶似有如何之心矣。上笑曰,予豈以五色坊民之上言,有是疑耶?其上言,則論宗臣投錢奪婢等弊,而以爲此等人,宜永永藏置之云云矣。在魯曰,此便是勒名書,旣得上徹,則渠應已爲悅矣。上曰,若循例下政院,則承旨其將以猥濫拔去耶?持入而陳達耶?始炯曰,爲承旨之道,似應持入而仰達,似不可猥濫拔去矣。柳綏曰,亦宜在於其言之輕重矣。始炯曰,臣爲忠淸監司時,有以李厄運·金忠國等名呈一議送,而其辭緣,則怪怪奇奇,論其倅不善給災,而卽尋其人則無之矣。上曰,予初則未覺其爲五色矣。捕廳雖如神,其人何以得捕?雖近在差備門前之人,爲此上言,將何以知之?在魯曰,旣以其上言,下敎之後,則譏捕可矣。譏捕而雖不得捕,其在杜後弊之道,似有益矣。上曰,將何以得捕,能文者在於深處夾室,爲此上言,則雖其父子間,似不知之矣。其計不過欲一辱之,以洩其憤而已。此可謂愚且迂之民也。又非關係國家之事,則何必捕之?若譏捕而不得捕之,則國家豈不見笑耶?在魯曰,使臣之任,非但往役義重,不可辭免。行李旣不艱,因此而觀游異國,亦一快事。故人皆欲往,元非厭避之地。今書狀官李命坤,父母之年俱高,母病之積年沈痼,同朝所共知,且渠是獨身,無他兄弟,曠離病側,萬里作行,有所不忍,前頭行期漸迫,則雖欲遞易,尤必窘急,特爲許遞,似不妨於體下之政矣。上曰,親病旣如此,則豈可强迫?依爲之。出擧條在魯曰,日昨李錫福之罷職,臣諦觀其疏,處分終似過矣。其疏中,兵判則論徑先納符,訓將則論言語相慢者,自有主客輕重。疏末請罪處,先擧兵判者,只從爵秩而然,則亦非以兵判爲重也。聖上於文字之間,時或太加細察,恐有欠於持大體,而其所細察者,亦或未必皆然。臣意則李錫福,罷職還收,似好矣。上曰,予則終不知其如是矣。雖曰卿則闊看,予則細察,而其疏終有輕重之意矣。然罰已行,何必靳持?依爲之。抄出擧條在魯曰,臣衰老病甚,今年則氣力,月以益下矣。當此初涼,感冒已深,臂痛苦劇,不能任自着衣。宿患胸膈之痛,又復重發,常以童便薑茶,自隨而救急。入侍時,雖强能作氣,而在家則澌頓昏苶,長思頹臥,雖一反手之勞,亦艱難爲之。以此病狀,萬無堪承重任之望,旣不可堪當而虛縻相職,適足以重其罪也。卽今至願,惟在於釋負。若得一二年休息,病勢少差,則庶復可以效力。區區性命,固不足恤,而恐負聖上委任之責,以是夙夜悚恐,欲以文字仰請,而旣難以一二疏得請,則實無氣力可以連章控籲,故不得不泯默矣。今則將以私懇,出往鄕郊,其間又將曠廢職任。本職及藥院兼任,若蒙許遞,則他事或可自量筋力,間間供職,鑑臨至誠,卽爲許遞,千萬伏祝。上曰,頃者陵所親祭時,見卿之行步,筋力尙强。今何爲巽辭?兩臣升擢,則予不循例爲之,而果用意爲之矣。今可與卿等共國事,是豈卿可辭之時?在魯曰,縷縷更達,極涉猥屑,而列聖朝規模,相臣許遞,比比有之,蓋體諒其情病之不得已也。聖上則雖是衆所共知應遞之人,猶皆堅持不許,臣常爲之抑鬱矣。相臣遞易,雖曰重難,苟其病情,至於決難堪任,則姑許勉副,使之調息,豈不爲禮使之道也?藥院兼任,則異於他職。臣子情理,以遞解爲缺然,豈欲辭免,而今則衰落實甚,病勢無餘地,軀命得全,然後可議於報效。藥院異於本職,而臣病之最難堪,則尤在於此矣。上曰,況內局,卿豈可辭乎?姑爲安心行公。在魯曰,臣之母墳,在於廣州,而墓道有修治事,明日將爲加土呈辭矣。且父母墳,各在數日程,而術家皆有訾毁,故今至四十年二十年尙未合窆。臣老病如是,餘年不遠,臣之兄比臣尤老,故斷然以明春,將欲合窆。有一二占山處,而必須臣親見後,可以決定。今於加土之行,將轉往見之,似費多日矣。且臣祖父母墳山,亦在廣州地,而相去一息許,病若添加,則雖未保其必往,而如或少間,可以自力,則亦欲往省矣。科前則臣豈敢出去?而過科後,將辭陛,敢此仰達。上曰,依爲之。執義許沃所啓,請逆坦孥籍,一依王府草記,卽令擧行。上曰,勿煩。請還寢泰績酌處之命,仍令鞫廳,嚴鞫得情,夬正王法。上曰,勿煩。請還寢夏宅島配之命,仍令鞫廳,嚴訊得情,夬正王法。上曰,勿煩。請瑞虎等兩賊孥籍,亟令王府擧行。上曰,勿煩。請還寢遠材減死定配之命,更令王府,拿鞫嚴問。上曰,勿煩。曺命敬曰,近來玉堂不備,兪宇基·尹光毅,則牌不進傳旨姑未下,元景復·李濟遠,則下鄕尙未上來,催促使之上來,何如?上曰,依爲之。出榻敎諸臣以次退出。
上在昌德宮。停常參·經筵。
下直,長淵府使趙徽。
李世璡啓曰,大司憲趙錫命,執義許沃呈辭,掌令李彙恒,持平姜鳳休在外,掌令一員,持平一員未差。今日以監察茶時之意,敢啓。傳曰,知道。
李益炡啓曰,明日常參·經筵,取稟。傳曰,只晝講。
又啓曰,右副承旨兪健基,昨旣有只推之命,而今日不爲仕進,牌招,何如?傳曰,允。
又啓曰,吏曹參判元景夏,再招不進,推考傳旨,今方捧入,而開政命下之後,鎭日再違,尙不擧行,其在事體,誠極未安。所當更請牌招,而一日三牌,有傷事體,何以爲之?敢稟。傳曰,牌招開政。
傳于李益炡曰,經筵官牌招之際,易致日晩,今日晝講停。
傳于李益炡曰,知敦寧金鍰,明日法講入侍。
李世璡啓曰,密符親納,新有定式,而前全羅監司權,來到闕外,所受密符,使褊裨替納,依定式從重推考,傳旨捧入之意,敢啓。傳曰,知道。
李益炡啓曰,吏曹判書閔應洙,牌不進推考傳旨,及參判元景夏,再招不進,推考傳旨,今方捧入矣。開政命下之後,不卽擧行,事甚未安。判書閔應洙,更爲牌招開政,何如?傳曰,待開門牌招。
兪健基啓曰,明日晝講,知事當爲入侍,而知經筵李秉常在外,趙尙絅·閔應洙,同經筵金若魯·元景夏,俱以病不進,徐命彬由限已過,竝待開門牌招,以爲推移入侍之地,何如?傳曰,允。
以領議政金在魯,廣州地,母墳加土呈辭,傳于李世璡曰,給由馬,澆奠床備給。
以京畿監司啓本,判府事兪拓基,月廩不受事,傳于柳綏曰,令本道更爲輸送。
兪健基,以侍講院言啓曰,本院上番,連日姑陞入直,事甚未安。兼弼善李命坤,兼文學李天輔,旣有只推之命,竝更牌招。弼善·文學有闕之代,今日政,以在京無故人差出,待下批仍卽牌招,以爲推移入直之地,何如?傳曰,允。
又以禮曹言啓曰,各陵殿官員試暇假官,以付祿忠義差送矣。卽接忠義廳所報,則今此庭試時,以二十員忠義,各陵殿,不得推移差送云。其不足之代,依前例以三醫司,差送之意,敢啓。傳曰,知道。
李世璡,以兵曹言啓曰,今九月初三日,幼學金甲升稱名人,自丹鳳門入來,差備門外擊錚,極爲駭愕,令攸司囚禁治罪。同門守門將朴寅輔,常時不能禁斷雜人,以致闌入,亦難免其責。推考,何如?傳曰,允。
又以禁府都事,以委官意啓曰,三省推鞫,卽當開坐擧行,而判義禁申思喆,呈辭給由,知義禁徐宗伋,同義禁徐命九,竝受由在外,同義禁洪好人未肅拜,無以備員。呈辭在外堂上,竝姑許遞,其代卽令該曹差出,與未肅拜堂上,一體牌招,以爲備員開坐之地,何如?傳曰,允。
柳綏,以戶曹言啓曰,依傳敎,右議政趙顯命,去三月四月五月六月七月八月今九月,合七朔祿俸,令倉官更爲輸送于本家,則以爲,雖已撤單,未及肅命行公之前,不當冒受常祿云。祿俸又不領受,何以爲之,敢稟。傳曰,令倉官,更爲輸送。
正言宋時涵啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。措辭竝在上新啓,被人彈論者,事苟可辨,只當平說而已。權贒之反詈言者,殊非淸朝之美習。儒臣請罪,可謂得體。聖明亦已洞察,已施削職之罰,則今無更論,而任珽之臨政不謹,不爲嫌避,任他呼擬,致有人言,豈獨無規警之道乎?請前大司諫任珽罷職,咸安郡守李彙晉,躬操樂技,甘伍伶人,對妓起舞,不自知恥。雖在邑宰,尙辱搢紳,況通臺望,尤駭物情。澄汰之典,宜先此輩。請咸安郡守李彙晉,永刋臺選,勿復檢擬。答曰,勿煩。
敎平安道觀察使趙觀彬書,王若曰,國家任才之道,內外匪有重輕,人臣盡瘁之誠,出入豈擇勞佚?玆從上卿之隆秩,庸畀故都之雄藩。惟卿稟器天球,襲徽台鉉。平步華要,孰埒當世之名譽?妙年超陞,最荷先朝之知遇。斂巨手於彰施,黼黻略試庖刀,保貞操於隕剝,風霜祗蘊腔血。驗志氣於髭髮,投海何傷,究義理於簡編,在野亦樂。固知卿平生之自許,諒爲國矢死而靡他。逆變纔經,近京闕者十稔,親戒是述,眷王室於一心。躋以八座之班,行寵渥於墜履,勉爲貳極之輔,進嘉言於登筵。處禁闥參廟謨,雖自嫌踪跡之多礙,作屛翰布時臬,每欲令才猷之少施。蓋念西關領鑰之權,久貽丙枕宵旰之慮。儲金峙粟,可以支需於不虞,葺壘敹戈,可以備豫於有急。灣·瀋之財貨交市,奸輒滋於潛商,靺鞨之屯戍相隣,釁易生於犯禁。苟非得貴重而專制,疇能善牧禦而底功。曩寄此路之旬宣,惜未赴而旋褫,今當斯民之日困,故申命而往欽。懇辭畢陳,思不改於素節,嚴旨屢飭,固已定於予衷。玆授卿以行平安道觀察使兼兵馬水軍節度使都巡察使管餉使平壤府尹。卿其祗承特恩,懋展良畫。褰帷而臨封部,數十州之察民情,仗鉞而行邊疆,三百里之奮武衛。棠陰宿化,想有先卿之美規,玉節新榮,豈無遺老之感涕?必能斥紛華而務實政,佇見敷惠威而服群聽。以卿廉約剛明,律其貪虐,以卿愷悌慈恕,蘇其瘠疲。凡施措皆從便宜,若裁稟厥有典例。於戲,一面之大事可屬,隱若長城,八條之餘敎猶存,撫玆舊壤。逖彼行矣,式殫報效之圖,遄其召之,須體眷注之意。故玆敎示,想宜知悉。知製敎李重協製進
刑曹參判朴弼周疏曰,伏以,臣猥蒙不世之渥恩,而不得一覲耿光,虛帶實兼兩任,而近者亦過五朔,到底爲罪,食息靡寧。前後疏狀,旣未準請,則固合連續辭免,以期必遞,而不惟不敢將螻蟻微悃,每每瀆撓,顧以險釁之生。今在衰老之境,至親死亡殆盡,只餘姪子二人,相依爲命,而不意於去月初,又喪其一。其外切近喪慘連仍,腰間所帶之麻,恰有六重,自春徂玆,日以涕淚爲事。疾病益劇,神精無存,以致遷就許久。噫,數行文字之構出,夫豈甚難?而猶不能自力如此,況能有仕宦之望乎?天日明明,卽可據是而知臣之決無用矣。近纔艱難來省父母墳山,以展霜露之思。依依遲遲,滿目悽愴,曳疾還次,亦姑未期。念臣本以在野之身,凡所行止,直可自在,而只緣見帶職名之故,如有拘係,每不勝其惕息,矧夫秋曹劇任,尤不可一日曠虛,而狀樣旣屢暴於前疏,伏想聖明,豈不念及,而過垂誤眷,不卽許遞,以至如此?此亦臣罪,日夕悚凜,無地置身。伏乞聖明,快將臣實兼兩任,卽許倂遞,以幸公私焉。答曰,省疏具悉卿懇。欲見卿之意,曾已諭矣。今此職政曹之循例擧行者,豈待儒臣之道,召儒臣之道?豈可以職名靳持哉?曾前批旨亦諭,雖初職名上來,予豈强哉?時職特爲勉副,以安卿心。須體慇懃之意,幡然上來,用副此意。仍傳曰,遣史官傳諭。
吏曹參判元景夏疏曰,伏以,臣於四日之內,八違召牌,臣分蔑矣,臣罪極矣。惶隕震越,寧欲遄就鈇鉞而不可得矣。臣所遭人言,萬萬醜悖,實是沒身難湔之恥,而至於銓職,其所謂政注失望四字,尤是矢心自畫之端。顧臣昏愚未諳,前後政席,其所注擬者,豈得一一協望,而使李善泰輩,滿心歡聳,則臣固恥之。臣孑然孤立,其於東西南北之人,無所偏黨,而若夫名義關頭,則綱紀彝則之攸係,苟或於斯放忽,其不爲夷狄禽獸者幾希矣。區區苦心,竊嘗慕先輩,攻其人毋攻其黨,攻其事毋攻其人之言,惟賢惟材,是求是擇,而陰陽邪正之際,臣必欲分錙析銖。天地鬼神,寔所鑑臨,彼操戈者,紛然四起,視臣如奇貨,視臣如孤注,或操或縱,或抑或揚。怳惚眩晃,莫可端倪。嗚呼,此何世界,此何人心?只自仰屋長吁而已。踪地危臲,未登文陛,今已六箇月,犬馬戀主之誠,豈不欲一近耿光?而所帶本職,便限鐵壁,瞻天望雲,曷任耿結?今於經筵召命,亦不得趨承,臣罪萬死。伏乞聖明,亟許鐫遞,以謝人言,以安私分。答曰,省疏具悉。撕捱過矣。卿其勿辭,從速察職。
檢閱閔百昌疏曰,伏以,臣因下位之奉命出外,替入上番,已累日,而父病積瘁之餘,近復添苦,至於陳疏受暇,則臣之情理,實難因仍淹留,而臣父勉臣曰,目下病狀雖劇,此是宿疾,方欲調治,少得差歇,卽當供仕。當此申飭之日,決不可輒事煩控。臣於是,雖不得不按抑情私,忍住以度,而憂慮憧憧,晝宵未弛。非但臣父病勢,尙今彌留。俄自筵中退出之後,又接家信,則臣母閱月沈綿之中,又傷於近日陰冷之候,宿病挾感越添,一倍危劇。見今寒熱交作,頭疼兼發,膈痰痞塞,嘔逆最劇。飮啖殆至全廢,眞元漸益澌脫,實有頃刻凜凜之憂云。臣旣聞此報,煎迫之情,尤無暫留之勢。玆敢冒進短章,徑出禁門。伏乞聖慈,亟削臣所帶之職,俾專救護,仍治臣擅離之罪。答曰,省疏具悉。爾其勿辭,護焉。
上在昌德宮。停常參·經筵。
下直,海南縣監金廷鳳。
兪健基啓曰,大司憲趙錫命,執義許沃呈辭,掌令李彙恒,持平姜鳳休在外,掌令一員,持平一員未差。今日以監察茶時之意,敢啓。傳曰,知道。
洪象漢啓曰,明日常參·經筵,取稟。傳曰,停。
藥房都提調金在魯,副提調李益炡啓曰,秋雨連日,伏未審近間,聖體若何?眩氣益有差歇之勢乎?臣等久未入侍,兼有稟達事,今日率諸御醫入診宜當。大王大妃殿氣候,更何如?足部餘症,漸臻復常乎?臣等不任區區憂慮,敢來問安,竝此仰稟。答曰,知道。慈殿氣候差勝後一樣。予則一樣矣。待下敎入侍宜矣。又口傳下敎曰,稟達事,晝講,同爲入侍稟之。
大王大妃殿·中宮殿·賢嬪宮,藥房口傳問安。答曰,知道。
李益炡啓曰,左承旨柳綏,今日不爲仕進,牌招,何如?傳曰,允。
傳于李益炡曰,今日晝講停,領相入侍。
傳于李益炡曰,領議政入侍時,知敦寧金鍰,同爲入侍。
洪象漢啓曰,吏曹判書閔應洙牌不進推考傳旨,今方捧入,而開政命下,已至屢日,尙未擧行,事甚未安。判書閔應洙,參判元景夏,竝卽牌招,何如?傳曰,開政命下幾日,則其在道理,豈若此乎?參判之下敎之下,尙今撕捱,其涉寒心。從重推考,更卽牌招開政。
又啓曰,親臨庭試,只隔數日,承旨不可不備員。承旨有闕之代,今日政,以在京無故人差出,仍卽牌招察任,何如?傳曰,允。
有政。吏批,判書閔應洙,參判元景夏進,參議未差,洪象漢進。吏批啓曰,臺諫及玉堂闕員,今當差出,而擬望之人乏少,相避及承旨外任,竝擬,何如?傳曰,允。又啓曰,新除授咸鏡都事鄭熙揆呈狀內,兩脚拘攣之症,鍼灸未效,作一枯木樣子,斯速入啓處置云。身病旣如是危重,則不可强令遠赴。依例改差,何如?傳曰,允。以趙尙絅爲判義禁,金若魯爲知義禁,李壽沆爲同義禁,權爲刑曹參判,李周鎭爲右尹,金相奭爲大司諫,尹汲爲吏曹參議,鄭翬良爲應敎,閔洙彦爲掌令,金光世爲吏曹正郞,洪啓禧爲正言,李彝章爲持平,趙載德爲兼說書,閔宅洙爲弼善,金尙迪爲文學,朴春普爲兼文學,朴致隆爲泰川縣監,趙哲命爲高城郡守,權䭲爲寶城郡守,李錫福爲平安都事,徐宗玉爲禮曹判書,洪重一爲書狀官,鄭俊一爲承旨,金正觀爲思陵參奉,朴弼周贊善單付。左尹鄭羽良,禮曹參判金若魯,今超資憲,特陞正卿事,承傳。
兵批,判書金始炯出官坐起進,參判徐命彬病,參議趙尙命入直進,參知吳遂采呈辭受由,洪象漢進。兵批啓曰,羽林衛將李義璧呈狀內,自數日前,猝得泄痢,度數無算,旬月之內,萬無隨行之勢,卽爲遞改云。病狀果如是,則宿衛輪直之地,不宜暫曠。改差,何如?傳曰,允。又啓曰,因賑恤廳草記,設粥監官朴泰錫,日雖不準,以王事身故,可尙可惻,特爲加資事,命下矣。泰錫旣已身故,則所當贈加資成給,令吏曹擧行之意,敢啓。傳曰,知道。
以朴弼均副護軍單付,南泰溫·李鼎輔·李德壽副司直單付,南泰耆副司果單付。
假注書權崇改差,代以兪漢蕭爲假注書。
李益炡啓曰,今下遠道中道·京畿·京中上言,合五百九十七張內,三百九十七張分下各該司。猥濫一百九十六張,違格二張,疊呈二張,啓字爻周次,還入之意,敢啓。傳曰,知道。
又以忠勳府言啓曰,本府書寫忠義衛李廷夏有頉,代忠義衛金世伯差下,依例假郞廳稱號,何如?傳曰,允。
李世璡,以兵曹言啓曰,武藝別監方泰興,內中日試才時,鳥銃無間連三次三發三中,似當依定奪,直赴殿試。三次所授賜馬之帖,亦當依例一倂還收,而係干恩典,自下不敢擅便,上裁,何如?傳曰,依爲之。直赴殿試。
進善朴弼傅疏曰,伏以臣,病伏鄕廬,虛帶宮僚,今幾月矣。瀝血哀籲,非止一再,而首夏以後,亦不敢每每煩瀆。恭俟處分,至于今日,非徒終逭王章。間者復叨憲職,繼有馹召,臣益不勝驚隕罔措之際,旋蒙恩遞。臣誠感激,不知死所,而若其春坊之職,則因復如舊,召命又下,臣之狼狽,轉加一層,而其爲惶蹙隕越,爲如何哉?第伏念前後誤恩,於臣身本無一分近似之狀。擧世之人,無不知之。非笑之來,固已久矣,而論劾之事,終未見行,連章屢辭,徒爲虛文,溫批優禮,反歸無實。臣之罪狀,死無所惜,而抑恐有累於大聖人知人之明也。在昔漢之賈誼,告其君曰,慶賞而勸善,刑罰而懲惡,先王執此之政,堅如金石,行此之令,信如四時。夫以臣之慢蹇,宜伏懲惡之罪,而反蒙勸善之慶,使先王之政令,不行於聖明之世,此尤臣難赦之罪,而豈不爲空疎蔑裂欺世盜名者之幸歟?歷數古今,如臣之濫叨匪據者,雖或僥倖於一時,而畢竟顚沛者,亦多有之,豈不可畏也哉?且臣苟免人非,難逃鬼責。雖有爵慶,而反爲災孽。夏秋以來,渾舍患染,無不痛,七歲男孫,下殤獨女,相繼夭折。病裏情懷,一倍難抑。因此增疾,精神錯亂,風眩兼發,如醉如夢,已無陽界上意思,而每伏想我春宮邸下,德容岐嶷,開筵講學,大小僚屬,擧皆奔趨,而獨臣,以病以情,無由蠢動,隨參於宮官之末,微誠莫遂,生不如死,一向尸居,罪復添罪,雖至經年閱歲,實無暫時冒出之勢。雖加之萬戮,尤無以自贖矣。伏願聖明,察臣危迫之懇,削臣匪據之職,使之安意待盡於丘壑,千萬幸甚。臣又有所懷,玆敢冒死以陳。臣祖文純公臣世采,當肅廟乙亥之歲,欲將所著小學讀書記,投進東宮,以爲講筵之助,而臣祖遽爾卒逝,未及進獻。故臣伯父故判官臣泰殷,以臣祖遺意,陳疏以納矣。其書方在春坊,而臣伏聞春宮邸下,不久當進講小學云。此書甚切於旁照,若令講官取入,參以文義,間間陳達,則不無裨益之效矣。臣雖不敢冒當職責,旣係院僚,愚忠所激,有懷必達,而僭越之罪,益無所逃矣。伏惟聖明垂察焉。答曰,省疏具悉爾懇。所陳當下敎春坊矣。爾勿過辭,卽速上來,輔我元良。
慶尙監司金尙星疏曰,伏以臣之父母墳山,在於京畿漣川地。臣方猥叨藩寄,匪久陛辭,而省掃將曠,霜露感深。儻蒙聖慈,特許恩暇,俾得以趁今來往,則千萬不勝幸甚。答曰,省疏具悉。依所請往省焉。
工曹判書趙尙絅疏曰,伏以臣,情危病痼,實無就列之望,而感激恩私,不敢告休。扶曳殘骸,曉夕奔走者,今已六朔餘矣。其間豈無難强之疾?可以控極之時,而他無報效之道,惟以顚仆爲期,而若其危綴㱡㱡之狀,卽通朝之所共知,而臣亦朝不慮夕矣。日昨書筵罷歸之路,精神忽覺怳惚,肢體猝然不收,頹倒床席,不省人事。前患痰癖之症,又闖發。胸腹若刺,頭部如碎,呼吸不通,飮啖專却,綿薄之氣,更無餘地。加以眼中赤膜,日漸蔓延,將至於蔽遮黑睛,雖幸而不死,未免爲廢明之人。昨今經筵,召牌連降,而竟未趨承,藥院問候而亦未進參,病裏惶隕,求死不得。噫,臣之猥蒙恩渥,不啻海山之深重。卽日滅死,固無所恨,而所帶諸任,無非緊重,則一日虛縻,罪戾層積。其中內局提擧·經筵賓客,尤不容暫曠。玆敢疾聲仰籲於仁覆之下。伏乞聖明,亟命鐫遞臣本兼諸任,不勝幸甚。答曰,省疏具悉。卿其勿辭,調理行公。
行副司直權疏曰,伏以臣,猥以魯質,久廁周行,歷試內外,莫效涓露。一自出按湖藩以後,釁尤百出,疵謗四至,早晩顚沛,固已自料。前後辭免,亶出至悃,非直爲一時疾病之難强而已。至竟以攝遂兩罪人,擧置稟秩事,自速大何,致有特罷之命。此莫非臣昏謬疎率,未可細究之致。孽旣自作,尙誰尤哉?夫大僚筵奏,聲罪狼藉,憲臣疏論,下語深重。冒嫌之責,庇護之斥,俱是人臣莫大之案。反省惶懼,心骨沸熱,忽不知此身之寄在地上也。噫,臣旣不能固守初心,輕撓公法,乃以罪名至重之人,遽稟朝家赦宥之典。彼體國之相臣,執法之臺官,安得不大加驚怪,迭請譴罰?而惟是聖度寬大,曲加體諒,以至委曲開諭於筵席。遠外傳聞,雖未端的,其所以鑑燭臣本情,庇覆臣一身,則殆無異於日月之明天地之仁也。臣誠感泣,不知死所。不料玆際,恩敍特降,軍銜自如,未知負累賤臣,何以得此於聖明?念臣歷事三朝,年屆七旬,死期將迫,世念都消。到今罪釁甚重,身名僇辱,雖荷殿下不遺簪履之舊,欲加薰沐之恩,尙以何心,揚揚就列,重貽淸朝之羞恥,更致一身狼狽也哉?臣於日昨,纔得交龜,來詣闕外,略控血懇。謹令褊裨,替納密符,退歸私次,恭俟鈇鉞之誅。伏乞聖慈,特垂矜憐,亟令攸司,永刋臣姓名於仕版,仍許臣屛伏田里,杜門省愆,不勝幸甚。答曰,省疏具悉。卿勿過辭焉。
九月初四日午時,上御熙政堂。大臣入侍時,領議政金在魯,都承旨李益炡,假注書李顯祚,記事官蔡慶承·兪彦好入侍。知敦寧金瑗,同爲入侍。金在魯曰,今日藥院啓已承批,然日氣不好,聖體若何?上曰,一樣。在魯曰,王世子氣候,何如?上曰,好過矣。知卿旣有稟達事,則法講爲之際似將晩,故法講止之,只使卿入侍矣。在魯曰,口傳啓辭,則猶未能詳知,故欲爲入侍稟達矣。旣停問安,又停晝講,聖心或有動否?聞醫官之言,則似不至於大段矣。上曰,今則姑未可的知,前者則所患不至大段矣。今則予亦心動,凡事豫則立,故使卿入侍而欲問之矣。在魯曰,臣則以水痘之類知之矣。今聞聖敎,姑未知其爲大小痘矣。翁主若有出避之規則似好,而此亦似難。雖是小痘之類,自內遠避之,使東宮不相往來,何如?上曰,予意則欲速移御,何如?在魯曰,移御於慶德宮耶?上曰,然矣。予將與世子,不卜日移御,而此則已堅定於心中,各殿則徐當相議定之耳。在魯曰,若移御則庭試親臨,似未爲之矣。上曰,此則當觀勢而爲之。在魯曰,每當科時,以試官事,上貽煩惱於聖心,事體已極未安矣。聞弘文提學徐宗伋,今已復路,來住江郊數十里外。調理數日,科前入來云。當初旣已明言于政院,則似不失信。且今番庭試,乃是親臨盛擧,事體尤別,而遲回近畿,不卽還京,事甚未安。更爲從重推考,各別催促上來,何如?上曰,依爲之。出擧條出朝報李益炡曰,知敦寧金瑗,今將入來,而脚力不調,不能升降,姑未登筵矣。上命二宦侍,扶腋以入。在魯曰,慶德宮役事,了當與否,未知之。上曰,尙今未了耶?益炡曰,數日前見尹尙遜,以爲分內外二監役官分監,渠亦監其一處,而或有始役處,或有幾了當處,而統言之,役事尙未半爲之矣。紫門監下人則似當知之。使注書,出問其役事之至於何境,似好。上曰,注書試出問之。臣顯祚,趨出還入曰,紫門監下人則以爲,渠輩則一未往見,故不知云矣。益炡曰,然則招問役所下人好矣。上曰,依爲之。臣顯祚趨出,以役所書員招待事,分付而還入。金瑗入侍曰,臣於戊午年入侍,請瞻天顔,自上許之。今又入侍,切欲仰瞻矣。上曰,依爲之。似未能聞知。承旨,以此下敎,高聲傳之。益炡依下敎傳之。此下,承旨以上敎皆傳之鍰進曰,戊午入侍時,特借一席之地,使之仰瞻矣。今亦稍近御座,何如?上曰,依爲之。鍰進前曰,臣已過九十,尙在人間,今特蒙天恩,爲此官,欲一更瞻天顔,自窮峽上來矣。上曰,卿能識予顔乎?鍰未卽對。上命宦侍,開南窓。鍰曰,朱子云,不但臣之蒼顔白髮,已迫遲暮,仰瞻天顔,亦覺非昔時矣。今臣老耄,無復可言,而天顔,亦似略有白髮矣。上曰,謂之略有者,似未能詳見矣。卿已老矣,而予亦衰矣。鍰曰,聖算今至五旬,是向衰之境,而萬機酬應,自多煩惱。近伏聞聖上言語文字之間,多費精神。草莽老臣,或恐有妨於保嗇之道,不勝憂慮之忱。伏望專意保嗇,以享億萬年無疆之壽。在魯曰,其所陳之言,誠甚切當矣。益炡曰,此固耆老臣拳拳憂愛之意。上曰,此似華封人之祝矣。老人拳拳之誠可嘉。鍰曰,戊午入侍時,獲瞻東宮,其時四歲矣。自上撫頂而有移彼壽之敎矣。臣於今春入學時,欲爲上來,而家有薰染之疾,不敢上來矣。卽今則春宮想益歧嶷,輔導之道,在於文王世子保傅篇,留念,何如?臣居在窮峽,虛帶職名。此雖出於聖朝惠養之意,而其在分義,極爲惶恐。若許遞免,則復歸深山,採喫蔬菜,而歌咏聖德矣。上曰,故參判李世瑾,亦爲奉朝賀矣。給此三字號,使歸之,似好矣。在魯曰,奉朝賀者,朝廷任使之重臣,致仕後可爲之。此則初無仕宦之事,何必如是耶?知敦寧,異於知中樞,是淸職而又是閑漫之職。使帶此職,亦何妨耶?益炡曰,榻前辭職,大臣外,例不得爲之,而今金鍰,旣是篤老人,故臣亦不請推考,而事體則未安矣。上曰,老人豈可以規矩責之耶?益炡曰,曾於戊午年,金鍰入侍時,臣以承旨同爲入侍矣。其間精力別無所減矣。頃者肅謝時,入來政院,作詩自寫,而文與筆,不似篤老之人矣。上曰,卿今亦可能作詩耶?鍰曰,若命製呈,則謹當以絶句仰呈矣。上命承旨,以紙筆給之曰,卿雖無眼鏡,能書之乎?鍰曰,臣常時不用眼鏡矣。上曰,故崔奉朝賀,以爲,少時則用眼鏡,七十以後,則不用云矣。鍰親寫絶句曰,命召催宣九耋臣,威顔咫尺玉音新,榮優老老恩何報?惟祝齊天壽萬春。書訖親呈。益炡,以俯伏之意言于鍰。上曰,老人何可責耶?鍰曰,此後雖欲重入脩門,仰瞻天顔,其可得乎?雖甚猥越,而切欲起坐仰瞻,久爲侍坐後,出去矣。上曰,依爲之。益炡曰,瑗之子,扶腋入闕,而年今七十一,爲小科矣。上曰,然耶?一命之官,亦不得爲之耶?在魯曰,此則非異事,如此者多矣。上曰,不用公道而然矣。益炡曰,其子孫隨來者多,而皆俊秀不似鄕人矣。上曰,七十之人,可爲何官耶?在魯曰,七十則守令,例不得爲之,而他官則無不得仕之法,或只可改號耶?上曰,承旨書之。傳曰,知敦寧金鍰,登科五十年後,晩後陞擢,入侍筵席,可謂稀有,而今聞其子,以司馬之人,年過七袠,尙無一命之官,銓曹用人之不廣可知。卽令該曹,特除其職,示予尊年之意。益炡書訖。上曰,使知敦寧見之。鍰見訖曰,又蒙此恩,益不勝惶恐隕越矣。上曰,卿以民弊,有所欲達者耶?鍰曰,豈無可達之事?而非但臣前忘後失,閭里間細瑣事,仰達於咫尺天威之前,亦涉煩屑,故不敢達之矣。益炡曰,曾聞沈聖希,以監司巡到時,金鍰,奉戊午御製,設宴於其家。見其所居,不甚薄陋,子孫甚多,可貴云矣。在魯曰,金鍰之父,亦享遐壽。其子又踰七旬,誠奇矣。上曰,卿家,世世享壽,有何享壽之道?予欲知之。鍰曰,享壽豈有道乎?人或有以此問臣者,則臣答曰,峽居家貧,常食蔬菜。其中,或有不老草不死藥之屬耶?以此爲答矣。上曰,程子亦以忘生徇慾爲恥。卿於食色二者,何如?鍰曰,食則少時亦不多食,今則朝夕不過數匙,色則不無操心之工,無過傷之事矣。上曰,食道則應淡薄矣。鍰曰,臣有所望者矣。殿下不必多用精神,必思所以保嗇頤養之道,享壽億萬年,千萬顒望。春宮漸長,敎導之道,不可不及時爲之,而必以精一心法之學傳授焉。顧此峽中老臣,惟以是祝手焉。上曰,如此重言之者,老人拳拳之意也。此人曾未通淸耶?在魯曰,四十二登科,掌令通淸,而未及經之云矣。上曰,卿之子孫,幾何?鍰曰,二十餘人矣。臣今昵侍天顔,久承下敎,榮感則極,而自上御座頗久,亦甚惶恐。今將辭退,今日是永訣也。古語曰,未忍便永訣,臣心誠罔涯矣。上命賜豹皮一領曰,此則應製故也。鍰曰,荷此賜物,聖恩益罔極,不知所達矣。上命兩宦侍,扶腋以出。臣顯祚,將問慶德宮役事而趨出。在魯曰,臣以太醫外院久勤,每都目,修送兩銓收用事,已稟達出擧條矣。其後,自上慮其有難便生弊之端,特命更爲商確以稟。臣亦更思之,以外院仕日修送久勤者,外面看之,終有輕重倒置之嫌。且只以六朔內,仕日多少爲計,則新進者,或反居於十餘年入仕者之上,此皆不便。雖然,外院之輪回仕進,多閱病人,論難脈藥者,蓋欲練習成就,有益於國家需用時也。若勤仕者無功,慢仕者無罰,則孰肯有勤苦仕進者乎?今若以外院爲無益而罷之則已,不罷則亦不可全無勸懲之道。臣意久勤修送之規,只依前一從年次,而若其當次者,外院闕仕最多,爲諸人之末,則以其下當次者代送,久勤年數同者,則觀外院仕而陞除似好。前擧條勿施,以此更出擧條,分付,何如?上曰,依爲之。出擧條出朝報在魯曰,外方之爲親上言人,待其回啓而留京。夏間,以時患死者,亦多有之云,誠甚可憐。上言回啓事,當申飭速爲矣。非但今番上言,其前上言,亦多未回啓者。禮判李德壽,頃以賓客,催促上來,而終不上來,合有變通之道矣。上曰,本職許遞。今日政,以無故人備擬。上言下該司後,卽爲回啓。出榻敎益炡曰,侍從臣坐罷者多,今庭試試官望,似將苟艱矣。上曰,堂上堂下,違牌坐罷人員,竝敍用,可也。出榻敎顯祚還入。上曰,役事果何如云耶?顯祚曰,問于書員則以爲,興政堂則扇子椽,今方改之,明日似可蓋瓦。龍飛樓蓋板,鳳翔樓浮椽,方改之。紫蘭堂與崇政殿月廊,傷處已毁之,將欲改葺。世子宮則景賢所屬行閣,椽木所傷處,與慶雲門所傷處,今方始役改之。外則兵曹·尙瑞院·典設司·翊衛司,今方改葺,而此則似易了當云,而大抵役事,姑未了三分之一云矣。上曰,不急處則雖已始役,當停止,而急處則勢將畢役後,可以移御。急處之役,當於今明日了當耶?更爲問來。臣顯祚趨出。益炡曰,在前命牌,例使各其司書吏送之矣。近來新有定式,每於出牌之時,皆令院隷持去。今番庭試時,試官出牌,將至七十餘員之多,院隷太半不足,誠難充其數。莫重命牌,將有稽滯生事之弊,一有變通,然後可無臨時窘急之患。旣係傳命重事,故敢此仰達矣。在魯曰,此事臣亦聞承旨之言,而以一時雇立,使令出牌,事涉苟簡。堂上命牌,則以各其司書吏擧行,堂下粉牌,則使院隷擧行,似好矣。上曰,旣定式之後,不可數數變改,而事勢如此,則只於庭謁聖試官出牌之時,堂上命牌,使各其司書吏擧行,堂下官粉牌,則依定式,以院隷擧行,可也。出擧條在魯曰,臣之懇迫矜惻之情,宜若蒙聖明之體諒,而非但本職之未能得遞,竝與內局兼任而如是靳難,臣實悶塞焉。今臣下鄕,有經營重事,還朝似稍遲滯。若於其間,或有問安之節,則公私豈不狼狽乎?上曰,如有大段問安,則當不待卿陳請,而先爲變通也。在魯曰,聖上軫念至此,不勝惶感,而猶不如預爲變通也。且臣兼帶司譯院,已七年。譯院雖非劇任,自多酬應之公事。最是等第作闕甚多,必須臣開坐,然後取才塡補,而病且多事,如此一任廢閣,渠輩之滯鬱,甚矣。臣旣全然廢坐,身則雖不以此添勞,而於心豈能少安乎?譯院許遞之意,亦已再次陳懇,而未蒙俯許。臣不敢知聖上於此等任,一例靳難,何也?上曰,此亦姑爲察任宜矣。顯祚還入曰,問之則以爲,諸處役事浩繁,旣難一兩日內了當。興政堂則可於四五日間訖役,而土役則猶未可爲之。其他緊急處,亦推於四五日了當云矣。上曰,若然則不可移御也。在魯曰,旣不可移御,則自內遠避之,十分謹愼爲之,何如?上曰,已令世子,不相往來,而遠避之矣。上曰,金鍰數日後,將下去云,其子亦必隨去,今日旣已開政,相當窠使之擬差,可也。江原道參奉,尤似好矣。益炡曰,江原道,則只有莊陵參奉,而此去春川,猶是二三日程矣。上曰,然則京參奉,反復勝也。今日若爲之,則明日當謝恩而下去矣。古語曰,人生七十古來稀,此亦古來稀者也。諸臣以次退出。
上在昌德宮。停常參·經筵。
兪健基啓曰,大司憲趙錫命,執義許沃呈辭,掌令李彙恒,持平姜鳳休·李彝章在外,掌令閔洙彦未肅拜。今日以監察茶時之意,敢啓。傳曰,知道。
李世璡啓曰,備邊司郞廳來言,今日賓廳坐起日次,而無時急稟定事,頉稟。傳曰,知道。
洪象漢啓曰,明日常參·經筵,取稟。傳曰,停。
兪健基啓曰,今日賓廳坐起,旣已頉稟,所當持公事入侍,而本院無時留公事,不得入侍之意,敢啓。傳曰,知道。
李世璡啓曰,卽者副修撰尹光毅,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪象漢啓曰,判義禁趙尙絅,所當出牌,而方在受由中,何以爲之?敢稟。傳曰,旣已受由,過限後出牌。
又啓曰,應敎鄭翬良,陳疏受由,副修撰尹光毅,以其親病,陳疏徑出,上下番俱空,事甚未安。除在外及禁推傳旨未下外,副校理曺命敬,卽爲牌招入直,何如?傳曰,允。
兪健基啓曰,知義禁金若魯,時無職名,令該曹,口傳付軍職,何如?傳曰,允。
李世璡啓曰,假注書兪漢蕭,時無職名,令該曹,依例付軍職,冠帶常仕,何如?傳曰,允。
兵曹口傳政事,副司直金若魯。
傳于洪象漢曰,禮房承旨入侍。
傳于鄭俊一曰,史官一員待命,騎馬三匹立之。
傳于李世璡曰,當該中官,當爲莫重公事,誤踏啓字,極爲非矣。推考。
洪象漢啓曰,副校理曺命敬,牌招事,允下,而闕門已閉,待明朝出牌之意,敢啓。傳曰,知道。
洪象漢,以侍講院言啓曰,本院新除授兼文學朴春普,時無職名,令該曹,口傳付軍職,仍卽牌招察任。兼說書趙載德,時在京畿楊州地,書筵入番事緊,斯速乘馹上來事,下諭,何如?傳曰,允。
兵曹口傳政事,以朴春普爲副司果。
兪健基,以備邊司言啓曰,今日本司坐起,出令來會,而堂上進參,只是兵曹判書金始炯,咸寧君朴纘新,終無以備員,單子不敢循例書入,而累次嚴飭之餘,堂上之不齊如此,事極未安。今日公故應頉外,懸病人員,竝從重推考,何如?傳曰,允。
又以備邊司言啓曰,藩臣辭朝前,必歷見大臣,自是流來體例。今番平安監司趙觀彬之不爲歷辭大臣,雖云迫於朝命,未及周旋,而揆以事面,終涉未安。平安監司趙觀彬,從重推考,略存藩體,何如?傳曰,允。
洪象漢,以右邊捕盜廳言啓曰,本廳囚推罪人私奴金太伊招內,其上典寡女,淫蒸節次,旣已箇箇直告,今無可問之端。移送秋曹,依律處斷。其知情容隱人司憲府所由鄭有男,亦爲移送秋曹,照律懲治事,今初三日入啓,今纔允下,而金太伊受杖之餘,已有身病矣。未及移送刑曹之前,病勢猝重,今初四日申時量,物故矣。旣是啓下罪人,則不可不檢屍,令漢城府,依例擧行之意,敢啓。傳曰,知道。
兪健基,以備邊司言啓曰,本司武郞廳沈錡,奔走勤仕,又滿十五朔。依例陞敍,或守令除授事,捧承傳施行,何如?傳曰,允。
知義禁金若魯疏曰,伏以臣,昨侍前席,忽承陞秩之命,仍有褒予之音,此誠千千萬萬夢寐之所不到。驚駭震慄,五內喪守,退伏私次,歷日靡定。金吾之除,又下此際,隆恩異渥,迥出尋常。臣益復感惶,繼以憂恐,不知所以獲此於聖明之下也。夫超擢重典也,卿月峻秩也。有國之所難愼,無大於此,必須資猷地望,爲世所推,任使積久,績用有著,然後施之而不濫,受之而不僭。於此而上下苟焉,則國其殆矣。臣之庸陋鈍劣,最出人下,偏蒙不世之遇,致身至此,陳力單誠,酬報萬一,豈非臣耿耿至願?而心勞才拙,觸事憒憒,攝參曹務,一味尸素,協贊廟謨,茫無施爲,孤負恩寵,無往非罪,寤寐點檢,怵然知懼。訖逭刑章,亦云厚幸,而今乃不問材器之當否,不顧進擢之驟躐,一朝簡而拔之於人望之外,有若臣眞有可取者然,其累則哲之明而來四方之譏者,孰甚焉?況臣年來情地,寧有再襲冠冕,復廁榮塗之理?而向者一出,只爲感激恩數,少伸分義而已。及夫受分司之寄而膺內召之命,轉輾推遷,心跡乖舛,遭罹危誣,身名僇辱,正宜積誠祈籲,退守本分,而顧戀主眷,未忍便訣。荏苒時月,饕冒利錄,考其出處,誠亦無所據矣。中夜撫枕,未嘗不愧汗沾背。今又叨匪分之寵,而不思掉脫,履滿盈之戒而一直冥進,卒之自陷機穽,底于顚覆,則臣之方寸,無以自白,人之指笑,無以自解,而是猶未暇說,豈不大有閼於天地生成之仁乎?此又臣之所大懼也。昨今召牌洊臨,而揆分揣義,趨承無路,坐犯逋慢,尤增踧踖。玆敢披歷肝血,冒瀆宸聽。伏乞聖上,察臣才分之萬不稱似,諒臣衷情之絶可悲愍,將臣新授資級職名,亟命收還,俾公器重而賤分安,不勝至禱云云。答曰,省疏具悉。今者陞擢,爲國綜政,卿其勿辭,行公。
兼弼善李命坤,兼司書李成中聯名疏曰,伏以臣等,卽伏聞貴主所患,症是水痘。昨日藥院筵稟,蓋由於此云。夫水痘,實係運氣流行之疾,與大痘有難明辨。且其爲病,亦或再經。臣等忝居宮僚,區區微忱之爲我邸下憂,自倍常情。伏想自內謹避之節,靡不用極。豈待臣等之煩陳?而第伏念一宮之中,侍御往來,自難嚴截。況儲承之於昌慶,相望則邇。其在十分愼重之道,終不如卽避別處矣。慶德移御,如不可猝擧,則此闕之內,亦必有東西隔遠之所。此實與世俗拘忌有異,誠不可少忽而暫緩。伏望聖上,深加睿思,特命東宮,移次別處,以盡保護之義,千萬幸甚云云。答曰,省疏具悉。職在春坊,所陳是矣。當留意矣。
副修撰尹光毅疏曰,伏以臣,老母年迫九耋,宿病風痰之症,每於秋冬輒發,發輒閱月彌留。惟其元氣漸微弱,故居常懍懍。少有添傷之節,則轉益綿綴。以臣情理,實無離捨供職之勢,而嚴召之下,怵畏分義,又不得已黽勉持被矣。卽於直中,聞自昨又添寒感,達夜呻痛,食飮全却云。臣不勝方寸焦灼,而館僚不備,無可推移替出之路。不得不急投短章,徑出禁門。伏乞聖明,亟許鐫遞臣職名,以伸至情。仍治臣擅離之罪,以肅朝綱云云。答曰,省疏具悉。爾其勿辭,護焉。
應敎鄭翬良疏曰,伏以臣,於昨日直中,伏承東壁除旨,身在禁裏,控辭無路,不得不趁朝祗肅,而第臣素患痰癖之症,每當新涼,例必發作,發輒危死,隨節如期,此固臣旣痼之疾,而又自昨日初昏,舊症忽劇,癖氣衝上,頃刻欲絶。方其逆陞之時,則有如一條鐵杖,直撑胸堂。氣息喘數,若難暫支,雜試藥物,幸得少蘇。朝者,盡氣束帶,忍死肅恩,歸到館中,一倍㱡㱡。失今不治,實有汚穢淸禁之慮,玆敢冒死實陳病狀。伏乞聖慈,天地父母,亟命鐫遞臣職名,俾臣得以隨便調息,獲延殘喘,不勝大願云云。答曰,省疏具悉。爾其勿辭,調理察職。
壬戌九月初五日辰時,上御熙政堂。禮房承旨入侍,思陵參奉金正觀追後入侍時,右副承旨洪象漢,假注書兪漢蕭,記事官蔡慶承,記事官兪彦好進伏訖。上曰,注書出去,思陵參奉金正觀,肅謝後,與之偕入,可也。右副承旨洪象漢曰,注書則使之記事而置之,兼春秋出送,使之偕入,何如?上曰,依爲之。記事官蔡慶承,出去與之偕入。象漢曰,曾以啓覆事,有問于該曹,以啓之命矣。詳考該曹謄錄及本院文籍,則宣廟朝,不拘春秋,而行於二月三月,仁·孝兩朝,多行於九十月,故先朝壬戌年,因故相臣金壽恒所達而變通。丙寅年則行於九月,辛未·辛卯兩年,行於十月,此外未能詳知矣。上曰,予思量之,外方文書晩來,故似不得行於十月之內矣。今後則必於至月晦前,或臘月旬前,擧行,可也。出擧條象漢曰,渰死人恤典,蓋出朝家憂民之盛意,而俄見關西伯恤典狀本,則或給稷一石,或粟一石,或木麥一石。雖未知定式之如何,而不但厚薄不均,一斛之粟,或木麥,安能恤其水火之患乎?是有恤之之名而無恤之之實矣。旣有所懷,敢此仰達。上曰,所達誠得出納唯允之責。令道臣,釐正啓聞,可也。出擧條上曰,相臣前已陳之,而庭試試官,必多苟艱矣。象漢曰,房單子未下,故姑無該房,而院中亦不無相議之事,而前頭試牌,必難免紛紜違傲,易致紀綱之損傷,臣預以爲慮矣。上曰,侍從敍用人,付軍職後,若稱在外,則計其程道,期限內不爲上來者,政院直捧禁推,可也。出擧條象漢曰,實注書任師夏,在湖中三四日程,下諭已過二十日,尙不上來,故屢次催促,而聞有病故,以致遲滯云。雖未知病狀輕重如何,而事體極爲非矣。上曰,此則小官怠慢之習,寒心,禁推,可也。出擧條上曰,實注書,以薦次擬望耶?象漢曰,以薦次擬望,而若以副·末擬受點,則不得行公矣。上曰,今番所薦,合爲幾人耶?象漢曰,注書,先生在堂下,各薦二人,故今番被遷人,合爲九人矣。上曰,卽今檢閱四窠,皆滿耶?象漢曰,然矣。然前頭則似有苟艱之患矣。卽今亦以兼春秋入侍,事體未安。上曰,何故而然耶?象漢曰,趙明鼎·趙雲逵,皆往曝曬。閔百昌由限今日已盡,明當牌招,而非久又作曝曬行矣。上曰,翰林多故,曝曬如是易矣。在前則豈如是乎?象漢曰,曝曬處所多,故自然如此矣。上曰,卽今則幾盡爲之,而太白山獨不爲之耶?象漢曰,然矣。上曰,卽今未付職者,有幾人耶?記事官兪彦好曰,卽今所餘者,惟李毅中一人。及在喪未召試人閔百祥·吳彦儒兩人而已矣。上曰,判金吾,由限已過耶?象漢曰,明日則由限盡矣。上曰,然耶?象漢曰,藥房問安,亦未進參,似是實病矣。上曰,方帶賓客,如何耶?上曰,判義禁前望幾人耶?在京人似皆老矣。象漢曰,其中亦有年輩差池者,年老人,亦有之矣。象漢曰,弘文提學徐宗伋,催促之下,尙不上來。庭試不遠,而主文之臣,如是不來,重臣體國之道,極爲未安。更爲催促,使之上來,何如?上曰,各別申飭,使之上來,可也。出榻敎上曰,金正觀進來。正觀進伏。上曰,今年幾何,而小科何榜耶?正觀曰,今年七十一,小科則乙酉榜矣。上曰,有弟幾人,而年皆幾何耶?正觀曰,有弟三人,而第二則丁巳生,第三則癸酉生,第四則庚辰生矣。上曰,知敦寧長孫,年幾何?而玄孫亦有之乎?正觀曰,長孫則今年十八,玄孫則今年七歲矣。仍起伏曰,小臣,以草野微賤之身,旣被除職之異恩,咫尺前席,又被曠世之恩典,區區微忱感祝,不知所達矣。上曰,內外孫,合爲幾人耶?正觀曰,同姓異姓,合爲五十餘人矣。上曰,皆能文而今科赴擧者亦幾人耶?正觀曰,安能盡文,而今番赴擧者,則只是三人矣。象漢曰,知敦寧,以百歲耆舊之臣,氣力尙强健,其子又如是丁丁,臣隣見之,莫不聳動感歎,而小臣,昨見其與知敦寧入來政院者,則其眉目儀形,美如玉矣。上曰,汝父方欲下去耶?正觀曰,日氣漸寒,留連旅托,一時爲急,而天恩罔極,未忍便訣,然末梢則不得不下去矣。上曰,汝欲入番而下去耶?正觀曰,所當一番入直後下去,而離捨老父,而處此百里外之地,私情甚多切迫處,未知何以爲之也。上曰,七十之年,始爲初入仕,將何爲之?與汝父,及此日未寒前而下去護養,可也。仍出絶句而命賜曰,此乃汝父昨日榻前所製絶句也。須還爲持給,可也。昨日其父製納,而今日其子持去,可謂貴矣。象漢曰,其絶句極爲精妙,而筆法亦奇特矣。且精神筋力,無異少年。其爲奇特,無復可言,而雖以朝廷言之,年近百歲而位在正卿,豈不貴乎?正觀曰,今日恩榮,非隕首結草,所可盡報也。上曰,使之退去,可也。上曰,筋力凡百,可謂丁丁,而誰謂七十翁乎?象漢曰,峽中人多壽,雖在常漢輩,多有享壽者矣。上曰,耽羅人多享壽云,然耶?象漢曰,聞有老人星,故然云矣。諸臣,遂以次退出
上在昌德宮。停常參·經筵。
下直,平山縣監尹彙貞。
夜一更,電光。三更四更,電光。五更,火星犯鬼星西南星。
李世璡啓曰,玉堂備員間,視事,頉稟。傳曰,知道。
洪象漢啓曰,大司憲趙錫命,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
以同副承旨鄭俊一,修撰兪宇基,牌不進禁推傳旨,及文學金尙迪牌不進罷職傳旨,傳于柳綏曰,竝推考傳旨捧入。
柳綏啓曰,同副承旨鄭俊一,旣有只推之命,卽爲牌招,何如?傳曰,允。
李世璡啓曰,檢閱閔百昌,由限已過,卽爲牌招入直,何如?傳曰,允。
洪象漢啓曰,今此省鞫時,金吾堂上,不可不備員。知義禁金若魯疏批已下,同義禁李壽沆,尙不出肅,竝卽牌招察任,何如?傳曰,允。
又啓曰,卽者禁府都事,以委官意來言,今日省鞫,因禁府堂上不備,不得開坐云矣,敢啓。傳曰,知道。
李世璡啓曰,修撰兪宇基,旣有只推之命,卽爲牌招入直,何如?傳曰,允。
鄭俊一,以都摠府言啓曰,今此庭試親臨時,侍衛不可不備員。堂上二員未差之代,令該曹,以在京無故人,卽爲口傳差出,以爲備員侍衛之地,何如?傳曰,允。
又以兵曹言啓曰,今此親臨春塘臺文科庭試時,本曹堂上侍衛,不可不備員。參知有闕之代,令該曹,以在京無故人,口傳差出,仍卽牌招,以爲侍衛備員之地,何如?傳曰,允。
又以兵曹言啓曰,今九月初六日,守護軍金世奉稱名人,自曜金門入來,差備門外擊錚,極爲駭愕。令攸司,囚禁治罪。同門守門將禹宗績,常時不能禁斷雜人,以致闌入,亦難免其責。推考,何如?傳曰,允。
又以備邊司言啓曰,摠戎使鄭壽松狀啓,以壯抄牙兵上番事,令廟堂稟旨,分付之意爲請,啓下本司矣。今年畿內,癘疫孔慘,農形又不免凶歉。自前災年,擧皆停番,而到今許令上番,極涉重難,今姑依前停番宜當。以此分付,何如?傳曰,允。
洪象漢,以義禁府言啓曰,承政院注書任師夏,禁推事,傳旨啓下矣。任師夏,時在公洪道海美地云。依例發遣府羅將,拿來,何如?傳曰,允。
正言宋時涵啓曰,請充軍罪人李時蕃依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請前大司諫任珽罷職。請咸安郡守李彙晉,永刋臺選,勿復檢擬。措辭見上新除授正言洪啓禧,以監賑御史,時在咸鏡道,請斯速乘馹上來事,下諭。答曰,不允。洪啓禧,竣事後,自當上來,勿爲下諭。
敎摠戎使鄭壽松書,王若曰,凝宸想於鼓鼙,疇膺予簡,畀戎權於畿輔,僉擧卿材。寵渙絲綸,光昭旌鉞。惟卿,家傳儒素,智涉韜鈐。投筆有懷,夙歲名卿之所擧,揮椎示勇,昔年寧考之曰能。莅四州而治績彌彰,才猷足驗,歷六閫而名位尙滯,恬靖可知。蓋三朝眷遇之益隆,惟兩廳譏詗之是責。桴鼓之警稍息,實籍卿威,笠轂之望久儲,常注予意。顧玆摠戎之任,良以得人爲難。爲爪牙於王家,卽周祈父之職,壯根本於關輔,若唐神策之軍。兼閫外節度之權,與守禦而作翰,管轂下宿衛之重,竝兩局而開營。矧近日饑癘之荐仍,而戎政衰廢之益甚。按簿籍而死亡殆盡,伍符難充,經歲年而巡操未行,軍務易弛。伊兵事當屬於宿望,顧廟揀尤愼於他時。玆授卿以摠戎使,卿其勉究良猷,祗膺寵命。申嚴師律而必務恩威之竝行,撫慰軍情而必使苦樂之盡聞。自古說雲鳥之陣,節制當專,未雨爲桑土之謀,緩急可恃。於戲,非公明無以御衆事,非猛毅無以齊群心。若寬和謹愼之有餘,予所嘉者,今勉勵飭諭之非偶,卿其欽哉。壯略縱橫,定驗敦詩說禮之力,强兵訓鍊,須如臨陣對壘之時。故玆敎示,想宜知悉。知製敎兪健基製進
上在昌德宮。停常參·經筵。
世祖惠莊大王忌辰齋戒。
洪象漢啓曰,大司憲趙錫命,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
李世璡啓曰,左議政宋寅明箚子到院,而以國忌齋戒,留院之意,敢啓。傳曰,入之。
洪象漢啓曰,卽者禁府都事,以委官意來言,今日省鞫,因禁堂不備,不得爲之。初七日國忌齋戒,初八日國忌正日,初九日親臨庭試相値,不得開坐云矣,敢啓。傳曰,知道。
又啓曰,知義禁金若魯,連違召命,尙不出肅,金吾滯囚,委屬可慮。卽爲牌招察任,何如?傳曰,允。
又啓曰,判義禁趙尙絅,疏批已下,由限亦過,卽爲牌招察任,何如?傳曰,允。
江原監司狀啓,平海等邑人物渰死事。傳于柳綏曰,渰死人等,亦令本道,恤典擧行。
傳于兪健基曰,今番庭試,比謁聖觀武才有間,只取士而已。科中,宜簡侍衛,騎曹,摠府堂上各二員,郞廳各二員,五衛將二員,而雲寶劍略之,只置守門將雲劍差備,而宣傳官武兼,有差備皆侍衛,而唱榜時,依例擧行事,分付。
李世璡,以弘文館言啓曰,本館僚員,見存八員內,副提學趙遠命,校理洪重一,副校理元景淳,副修撰李濟遠,俱在外。應敎鄭翬良,副修撰尹光毅,陳疏受由。修撰兪宇基牌招不進。臣命敬,獨爲入直,而下番闕直,事體未安。有闕之代,令政院,稟旨變通差出,仍卽牌招,以爲推移入直之地,何如?傳曰,允。
洪象漢,以義禁府言啓曰,今初九日,親臨文武科庭試,春塘臺設場時,本府都事,竝皆赴擧。靑陽門禁亂官一員,仁政殿三門禁亂官三員,及本府入直都事,回公都事,當直入直都事各一員,合以七員分差。假都事七員,令該曹差出,以爲分排之地,何如?傳曰,允。
傳于李世璡曰,戶曹判書徐宗伋上疏,旣已濃墨,故不下矣。
負罪臣兪拓基疏曰,伏以臣,積罪如山,尙逭刑章,屛息蟄處,未敢以生人自居者久矣。前月之初,又患毒痢,阽危幾死,殆及數旬。向日園陵動駕之時,旣末由進伏路左,仰瞻羽旄,又末由自力治疏,恭請誅譴,只有伏枕遑懍,日夕隕越。臣旣人事都絶,一切時議,不翅聾瞽。晩始伏聞,頃者筵中,大臣以年前將望中,拔去朴纘新而新擬張泰紹·尹宅鼎事,至謂以專出於偏論,筵話甚祕,雖未得其詳,而臣於此,誠不勝懼然驚悚之至。夫國家任人,孰非不重?而惟置將爲大,人臣負國,不一其罪,而惟偏黨爲尤。如臣不肖,忝居廟堂,苟於將任進攘之際,專出偏論而無所忌,則其爲罪當如何哉?纘新始於戊申一擬於摠戎使,而其後故領相臣洪致中,與故相臣李㙫·趙文命,同在鼎席,相議拔去。自是以來,摠戎之任,七易其帥,武宰新擬,亦至四人,而纘新則終不得更與焉。此又卽今原任二大臣,及領左兩揆,當軸時事也。雖其復擬摠帥,乃在丁巳之夏,進擬御將,又在己未之秋,而臣之區區微見,旣不異於前後諸大臣,則其不敢屈己意而仍擬者,實自附於從衆之義也。至於新擬之兩人,臣於其日,適赴籌司,詢議將望,則參坐之兩重臣及訓將,俱言惟兩人可合,一辭僉擧。臣固不敢自信而重宰與武將之言,獨不足以見一時之公議乎?臣之取舍本意,大較如此,而誠信未能見孚,負犯久愈難掩。到今三載之後,重被大臣之筵斥,揆以邦憲,無所逃罪。何可以身伏田里,而晏然泯默乎?玆敢仰控危懇,祗俟嚴譴。伏乞聖明,亟命攸司,論臣罪狀,以爲人臣之戒,以安賤分,千萬幸甚云云。答曰,省疏具悉卿懇。頃者下敎,豈其深意?而卿何過爲撕捱?其涉過矣,其涉過矣。卿須安心勿辭,宜體前批,其卽上來,用副此意。仍傳曰,遣史官傳諭。
密昌君疏曰,伏以臣,伏聞日昨筵中,大臣,以宗班班行之不肅,有所陳達,至有宗簿提調重推之命。臣於是,伏不勝惶隕震越之至。噫,近來宗戚之臣,日益零替,崇品之班,不過如臣衰朽病痼者若而人。凡於大小朝班,不免寂寥疎落。臣常傷歎,而抑亦聖鑑之所俯燭矣。然而緣臣無似,猥忝宗正之任,常時不能糾檢諸宗,前後班列,以致失儀不齊之弊,溺職之罪,臣所甘心。今於誨責之下,益增悚蹙,靡所容措。玆敢略具短疏,仰請譴罰。伏乞聖明,亟遞臣兼帶宗簿提擧,仍勘臣罪,以肅朝綱,以安微分,千萬幸甚。答曰,省疏具悉。今者特推,意在勉飭矣。卿其安心勿辭焉。
左議政宋寅明箚曰,伏以臣,卽伏見原任大臣疏本,以臣日前筵奏中將望事,深引爲嫌,臣不勝瞿然慙悚之至。伊日筵席,聖敎,偶及於將望見拔事,而臣亦卒口,以此乃偏論爲對。旋又覺其事關大臣,則自愧其失言,而已無及矣。今大臣疏辨如此,雖其前後事狀,臣固未及諳悉,而因臣妄發,致令大臣不安,臣方自訟其疎率之失,其何敢晏然於職次?伏乞聖慈,亟命遞削臣相職,俾臣得以自靖私義焉。答曰,省箚具悉卿懇。其撕捱過矣。卿亦何撕捱?卿須安心勿辭,視事焉。仍傳曰,遣史官傳諭。
工曹判書趙尙絅疏曰,伏以臣,幸蒙恩由,安意調病,恩山德海,報答無階。第狗馬賤疾,是數十年沈苦之症,勞瘁之餘,闖然重發。旬月之內,固難復起爲人,而忽伏承金吾新命,又有三省重鞫,而顧此病形,末由起動。且臣方待罪於內局及講院,自前帶此任者,不敢冒據刑獄之官。輒皆陳籲,以俟處分者,便成法例。玆敢略入文字,仰暴於紸纊之下。伏乞聖明,亟令該曹,照例稟處,不勝幸甚云云。答曰,省疏具悉。今無問候之事,卿其勿辭,行公。
副校理元景淳疏曰,伏以臣,月前在囚,重得關格之症,終日昏窒,作一僵屍。喉司之臣,至煩微稟於社壇親祀之日。伏蒙聖慈垂恤,恩宥特霈,左扶右擁,擔歸私次,多灌藥物,僅得回甦,稍有知覺,始聞其詳,惶隕感激,涕淚無從,殊私異渥,惟隕結是期而已。間叨諫職,旋遭劾罷,旅托齟齬,調治無路。舁載尋鄕,寸寸作行,及到田廬,一倍澌頓。雜試砭藥,了無顯減,宛轉叫苦,與鬼爲隣。不意恩敍遽下,除命繼降,馹召之旨,遠辱於床席㱡㱡之中。積罪如臣,何以得此?隕越震惕,益不知措躬之所也。目今狗馬之疾,尙在危域,膈痞腹脹,胸背牽痛。潮熱往來,痰頑隨而升降,呼吸有時而不通,坐臥或至於須人,胃土潰敗,食飮全阻。一日所噉,不過數匙,而膠滯不下,輒費半日辛苦。房闥之間,少有起動,則頭暈目眩,虛汗如注,昏倒移時,喘喘欲絶。以此病狀,萬無致身京輦之路。抑臣疾病之外,實有情勢之萬萬危蹙者。臣頃忝館職,適當諫臣處置,因僚議不合,至有各陳所見,逬出禁門之擧,此雖非臣所樂爲,而臣罪固不容誅矣。及伏承責敎,辭旨嚴截,鐫誨備至,至今追思,惶汗浹背。噫,臣本賦性巽軟,不喜與人爭較。矧於前後勅勵之下,豈敢爲務勝之計?而至於臺臣立落,事件自別,旣有微見,强屈苟同,不徒自欺,實歸於上欺天日。臣雖無狀,豈忍爲此?只緣臣誠意未孚,言行無素,因一微事,致勤嚴旨,反躬循省,莫非臣罪。推當屛跡追愆,以圖息黥補劓而已。至於不參誓戒事,惠文之彈,臣所甘心,豈敢追提於日久之後?而初旣徑蒙宥釋,未徹爰辭。雖以日月之明,何由俯燭其情實哉?凡差祭之人,雖尋常誓戒,固不敢不參,況親臨事面之嚴重,臣豈不知?而臣於伊日,陳疏待勘,批下之前,理難唐突。原疏還給之命,承聞於正時已過之後,雖欲祗詣,勢所未及矣。然毋論事狀之如何,國體所關,臣罪當死,一時薄罪,何足以贖其萬一乎?以此以彼,臣之不容冒進於榮次也審矣。玆從縣道,猥陳危懇。伏乞天地父母,俯垂矜諒,將臣職名,亟賜鐫削,俾得安意調息,以延殘喘。仍命有司,勘臣負犯,使具僚知警,邦憲少肅,公私不勝萬幸云云。答曰,省疏具悉。爾其勿辭,調理察職。答戶曹判書徐宗伋疏曰,省疏具悉。以文任申飭之下,分義若此乎?所陳者,下敎之下,其在事體,豈過執乎?
上在昌德宮。停常參·經筵。
世祖惠莊大王忌辰。
自辰時至未時,日暈。自三更至五更,電光。
洪象漢啓曰,大司憲趙錫命,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
李世璡啓曰,領議政金在魯,箚子致院,而以國忌正日,留院之意,敢啓。傳曰,入之。
又啓曰,來十一日,輪對日次,取稟。傳曰,停。
傳于李世璡曰,堂上以下,牌去來,申飭。初牌不進,則直捧禁推傳旨,而過三朔後照律,相臣外二品以上,牌不進,則亦爲禁推。
李世璡啓曰,前左尹鄭羽良,前參議曺命敎·吳遂采,前校理李天輔·南泰齊,擬入於庭試試官,而時無職名,令該曹,卽爲口傳付軍職,何如?傳曰,允。
兵曹口傳政事,副司直鄭羽良,副司果曺命敎·吳遂采·李天輔·南泰齊,竝單付。
李世璡啓曰,行司直鄭羽良,以試官,旣已承牌,而不爲加資肅拜,事體未安。推考,何如?傳曰,允。
傳于兪健基曰,今番與謁聖觀武才有異,雲寶劍以略之書下矣。政院微稟望單子,盡爲書入,故以休紙置之。只守門將雲劍差備,改書以入,唱榜時,依前擧行。
傳于李世璡曰,戶判更爲牌招。
傳于鄭俊一曰,堂上以下,初牌不進則禁推,二品以上則再牌不進禁推事下敎矣。中官矇矓,傳之如是,稟啓竝置之。
李世璡啓曰,今此仁政殿庭試試券課次時,香室移接於尙瑞院,春秋館移接於堂后之意,敢啓。傳曰,知道。
鄭俊一啓曰,因弘文館草記,下番闕直,事體未安。有闕之代,令本院,稟旨變通差出事,允下矣。政官,所當牌招開政差出,而國忌齋戒相値,何以爲之?敢稟。傳曰,庭試後,牌招開政。
以修撰兪宇基,牌不進禁推傳旨,傳于鄭俊一曰,推考傳旨捧入。
吏曹口傳政事,以權爀爲兵曹參知,兵曹口傳政事,以驪善君壆,爲都摠管,以李玗爲副摠管。
兪健基,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以兵曹言啓曰,今此庭試親臨殿試時,前後直赴殿試事,捧承傳人朴梓奎等,六十七人,庚申庭試初試陳試人鄭峋,庚申大增廣初試濟州人吳聖道等,許赴事,旣已捧承傳矣。隨其錄名,一體許赴於明日殿試之意,敢啓。傳曰,知道。
領議政金在魯箚曰,伏以臣,近來衰病頓甚,如崦日灘舟。其尫萎懍惙之狀,伏想莫逃於天鑑之下矣。積傷之感氣,迄未和解,而數日以來,膈痛臂痛,又一倍陡劇。臂則以毛物,重重包裹而猶不堪其寒冷,膈則痞悶如石壓,刺疼如刀劙,晝夜叫楚,寢食全廢,眞元澌苶,生意都盡。今此親臨庭試,何等盛擧,臣子分義,何敢偃息在床?而百爾思量,萬無自力趨承之望,終未免坐違讀券之召。臣方以試官之每貽聖勞爲悚慮,而乃反躬犯其罪,論以邦憲,宜先被重戮,玆敢冒死席藁哀籲。伏乞亟降威命,削臣職而勘臣罪,以肅朝綱,以安私心,千萬幸甚。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭。
判中樞府事金興慶箚曰,伏以臣,近歲以來,已成癃癈之物。凡於朝儀應行之節,間多曠闕之時,居恒悚懍,如負大何。自客月念後,重患泄痢,晝宵之間,度數無算,今至一望,不離牏廁。醜穢之症,未敢煩陳,而廢食失睡,眞元澌陷,復起爲人,斷無其望。今者親臨庭試,實是稀有之盛擧,而召牌之下,未免秪承,伏枕惶隕,無地自容。玆敢略具短箚,仰請嚴譴。伏乞聖明,亟命鐫削臣職秩,以肅公綱,以安私分焉云云。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭。
上在昌德宮。停常參·經筵。
夜二更,流星出奎星下,入巽方天際,狀如拳,尾長三四尺許,色赤。
洪象漢啓曰,大司憲趙錫命,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
傳于洪象漢曰,兵曹禁喧郞廳,記過蕩滌,而只爲推考。
春塘臺親臨擧動罷後,政院·藥房口傳問安。答曰,知道。
洪象漢,以義禁府言啓曰,對讀官李天輔,禁推事傳旨啓下矣。李天輔時在公洪道新昌地云。依例發遣府羅將,拿來,何如?傳曰,允。
李世璡,以成均館官員,以同知館事意啓曰,今九月初九日,儒生課試,當爲設行,而大提學·大司成,俱未差,且與庭試相値,不得爲之。今月內無故日退行之意,敢啓。傳曰,知道。
壬戌九月初九日卯時,上御春塘臺。親臨庭試入侍時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,假注書李顯祚·兪漢蕭,記事官趙雲逵·兪彦好,讀券官左議政宋寅明,吏曹判書閔應洙,禮曹判書徐宗玉,前左尹鄭羽良,戶曹判書徐宗伋,吏曹參判元景夏,行副護軍吳光運,對讀官前參議曺命敎,前參知吳遂采,工曹參議金尙魯,行副司直趙明履,行副司直南泰良,應敎鄭翬良,司僕正李命坤,副修撰尹光毅,吏曹正郞李昌誼,前校理南泰齊,武所參試官,行副司直金聖應,行副護軍鄭壽松,同知中樞府事具聖益,參考官掌樂正李延德,訓鍊正魚有珪,都摠經歷金柱殷,進伏訖。上曰,靑陽門內,有喧譁聲,禁喧郞,所當記過,而姑置之。雜下人切禁事,申飭。諸試官肅謝後,左議政宋寅明曰,早爲殿座,聖體若何?上曰,一樣矣。寅明曰,增別試則例爲限終日,而庭謁聖則事體異於增別試,時刻不可不早限矣。上曰,出題後,時刻可以講定,而今番試官,累次申飭,多有苟艱之慮矣。皆能濟濟承牌,於心幸矣。寅明曰,然矣。試官中,雖有小小情勢,而親臨事體自別,皆能濟濟承命,臣心幸矣。寅明曰,闕內動駕時,兩局大將,例爲入闕待令,而聞御營大將朴纘新,以原任大臣疏,自謂難安,方在闕外而不敢入內待令云。武將事體,何敢以小小情勢引嫌乎?推考,使之依例待令,何如?上曰,依爲之出擧條兵曹判書金始炯曰,今番殿試,松都選武軍官直赴人,及內中日三中直赴人,依例許赴,何如?上曰,依爲之。出榻敎上曰,書題欲出,承史外,試官及侍衛諸臣,皆少退試所。承旨進來,而兩館提學進來。弘文提學徐宗伋,藝文提學元景夏,都承旨李益炡進伏。上口呼書題,使承旨書之。書畢。上曰,賦表則捷徑尤多,故今番則欲問策,預爲出草矣。兩館提學,詳見其不成說處有無,可也。宗伋·景夏,皆稱好。上曰,以何時爲定則好耶?行副司直趙明履曰,限皮鼓則,似好矣。吏曹判書閔應洙曰,日入則似盡捧矣。寅明曰,限酉初則好矣。上曰,諸試官,皆以酉初爲好云耶?寅明曰,皆以爲好矣。遂以酉初書揭。禮曹判書徐宗玉曰,親臨策士,事體何等嚴重,而場中雨具,猥屑莫甚。使之撤去,則似好矣。工曹參議金尙魯曰,若然則相持之際,時刻似多失之矣。上曰,金尙魯之言是矣。若出令而儒生輩自爲撤去則好,而若有不從令之弊,則徒傷國體而已。不如置而不禁之爲愈矣。上曰,頃者翰林召試所作,則皆不爲三伏讀而爲之。今亦雖不爲三伏讀,若爲經綸而善作,則無妨。試官中趙明履,以殿策爲之可知之矣。益炡曰,鄭翬良,亦以殿策爲之矣。明履曰,然矣。始炯曰,今番親策,有意存焉。雖非三伏讀,若能破格善作,則可取之矣。上曰,重臣之言是矣。上曰,嶺南人多善策者,然耶?益炡曰,近來則京儒,亦多善策者矣。尙魯曰,雖京儒,策則製呈者少,而如賦表箴銘等文,則雖十人入來,皆自製呈矣。上曰,此題,雖以策題言之,可謂大題耶?益炡曰,此題雖大,皆有假令矣。上顧宋寅明曰,儒生輩,皆製置假令云。此五條皆似有假令耶?寅明·明履曰,雖有假令,以自己意見出用者,及以假令臨時編入者,見其文則皆可見矣。上曰,儒生輩,呈渠文後,同接必相救爲之云。若然則是一人之意思,豈能辨其主客乎?寅明曰,自然有知之之道矣。上入小次,少頃出臨。上曰,論語曰,君祭必先飯,應辦所飮食之薄劣,予素知之。今日則宣飯於試官,水刺亦欲同爲進御,此意知悉。上曰,侍衛諸臣,使之還爲入侍,可也。上曰,訓將進來。金聖應進伏。上曰,自古如此殿座,則前排例爲待令矣。今亦依例待令於靑陽門內事,訓將知悉擧行。上曰,禮房承旨進來。李世璡進伏。上曰,卽今雖任儒生輩之來謄,而盡謄書題後,若有儒生輩之胡亂於臺邊者,則當爲停擧。以此意大呼,使儒生輩知之,可也。上曰,北道儒生,亦有上來者耶?右副承旨洪象漢曰,不能的知其北道人上來與否,而今番入門數無前,殆近三萬餘人矣。上曰,武科設場,若待謄題後,則日勢似晩。使之先爲尺量,而試所執鼓,可也。執鼓後,可以呼名矣。左副承旨兪健基,進達柳葉箭貫革尺量後,仍爲尺量,呼名次次入射。始炯曰,今番直赴不來者十六人,則書闕之外,無他道矣。健基曰,今番殿試,無緣不呈人元榜,李遇華,林處弘,直赴朴梓奎·鄭弼周·申秀迪·朴廷彪·趙弘良·張再洙·金時亨·白有成·金重豪·李尙采·金世柱·朴挺茂·丁道昌·玄德恭·金遠鏡·李進祥等十八人,依例陳試,何如?上曰,依爲之。出擧條右承旨李世璡曰,今日當爲藥房問安,而都提調金在魯,受由,提調趙尙絅牌不進,副提調李益炡,試所進去,他無推移之員。提調趙尙絅,卽爲牌招,以爲問安之地,何如?上曰,依爲之。出榻敎上曰,題中所問者,雖不能逐條盡對,若有意思可觀處,則可取之耶?寅明曰,五條中,若有拔,而不對則不可取矣。象漢曰,臣亦見策科,而逐條盡對,必無不對之理矣。上曰,分考之時,若見其能分明對五條者,則豈不有識乎?宗伋曰,科文之拔取,不一其規,見之則豈不知之乎?副護軍吳光運曰,如此曠典科擧,豈以例考之?而雖欲得才藝,近來儒生中,無留意經綸之人。今此策題,全可見儒生輩意思,而皆以類聚,段段假令而用之,安得其有才者乎?上曰,若然,則非臨軒親策之本意也。光運曰,得人之道,專在於科擧,而近來用人之道,專以私意爲之,故雖以臺閣言之,猥雜者皆通淸,臣常慨然矣。今日策士,雖得人才,不以其才而用之,豈不難乎?今日親臨,可見聖上求賢如渴之盛意。在下者,當奉承上意,十分惕念,期於得人才而勵末俗,則豈不好乎?今以此意,責勉於主文之臣,則似好矣。景夏曰,臣等豈敢歇後?而所見專是魯莽,以是恐負我聖上親臨之意也。上曰,第須十分詳審,而不可草草考之矣。景夏曰,平生爲抱負之人,則今日必當盡其所見。然則文不期好而自好矣。上曰,所恃者惟試官耳。儒生輩,例責試官之不知文,而今番則必不責矣。吳光運,曾前幾次入試官耶?光運曰,入別試·庭試兩試官矣。寅明曰,今日儒生,必恃此試官,而能盡所欲言矣。象漢曰,儒生中,能有對敵此試官者,臣未能的知也。上曰,兵房承旨兪健基,年老不能升降。洪象漢,以代房兼察,可也。健基曰,臣年老且病,升降奏達之際,自多差誤,至有代房之命,不勝惶悚。然臣謹當仍帶該房矣。上曰,依爲之。上曰,趙雲逵進來。雲逵進伏。上曰,今番盡爲之而來耶?雲逵曰,臣於今番實錄曝曬後,以樻子換奉事,旣已書啓,而鼎足山城,負山臨海,嵐霧薰蒸。實錄所藏樻子,多有年久剝弊者。書啓中,以十樻改造事爲請,而其外十七樻,比諸書啓中十樻,雖似有間,而亦不無傷弊之患,故臣亦爲尺量以來,分付該曹,劃卽造送於本館,以爲前頭史官曝曬時,一體換奉,似好矣。上曰,依爲之。出擧條上曰,咫尺殿庭,着笠下人,冒沒入來,解取武科人筒介,極爲駭然。當該禁喧郞,記過,可也。仍使宣飯於試官,進水刺後,上入小次。以承傳色口傳下敎曰,雨勢如此,姑待設雨具後,當呼名入射,而其中如有冒雨願射者,則亦當從之問啓。象漢曰,卽今應試者二十人,而在外者,皆不願射云矣。又以承傳色口傳下敎曰,雨勢少止,姑觀入射,可也。少頃上出臨。上曰,武試所雨具事,俄已分付,而中官糢糊傳之,尙不設之,事甚稽緩。當該中官,從重推考,可也。出擧條始炯曰,雨勢如此,場中似難矣。如賦表等句文,雖大雨,易於書呈,而如此長文,則置地而書,故必多苟艱矣。副司直金聖應曰,此雨於武科則無妨矣。日氣似涼而無風,放矢而無飄去之患矣。上曰,科日例云風雲際會日,故每致雨陰然耶?然豈如壬辰庭試之雨耶?始炯曰,然矣。上曰,直赴以次附之,而李章吾,當附下耶?始炯曰,然矣。以李章吾事,有所達者矣。南行宣傳官,則及第後應遞,而內乘則未滿三月,何以爲之乎?上曰,過放榜後可出代,而參下官,可卽擬差也。上曰,雨勢如此,而場中則姑未半成,雖賦表,尙難盡意。況逢此大策,而其能盡意展布耶?時刻少退則似好,諸試官之意,何如?吏曹正郞李昌誼曰,縱橫禮樂三千字,獨對丹墀日未斜,古人已言之。今日時刻,有何不足之慮乎?上曰,文士好勝之習,何足道也?應敎鄭翬良曰,殿庭科擧,事體自別,退時似重難矣。上曰,以不拘時刻,只盡經綸之意分付,則何如?昌誼曰,臣之意見已陳之,更問于大臣則好矣。上曰,大臣·重臣,先爲進來。寅明·應洙·宗玉,進伏。上曰,雨勢如此,京儒則猶有雨具,而鄕儒則極難。若有意思,而以雨未得展布,悤悤製呈,則豈不可惜乎?退時似無妨。諸臣之意,何如?寅明曰,時則足可作,必無未及之患矣。應洙曰,實才遇雨,則無左右紛沓之事,故還以爲幸矣。寅明曰,臣則少時,元無持入雨具之事矣。宗玉曰,更觀雨勢,雖少退,亦何妨也?卽今則場中已過半,而彼來謄書題者,卽無文鄕儒之欲示鄕村而謄去矣。上曰,禮判之言過實矣。上曰,元景夏·吳光運之意,何如?景夏曰,今日時刻,有文者則足盡其才矣。光運曰,時刻急促之中,可擇人才矣。上曰,文雖盡作,安能及盡書乎?光運曰,策問每於虛中兩頭,失時刻,而此題則無大段虛中頭,豈有未及書之患乎?景夏曰,故判書金鎭圭,掌試時,時刻必早定,考文必精詳,故其手多出文任。李眞望·尹淳·李德壽,皆出其手矣。今亦促時刻,只捧若干軸而考之,則必精考而得人才矣。上曰,元景夏,以何文爲科耶?益炡曰,以賦爲之矣。上曰,然故如彼易言矣。象漢曰,李光紹,卽宗室錦平令之孫,河原君之曾孫,而爲五中矣。上曰,五中可謂壯矣。寅明曰,李翊漢,立朝顯廟,而光紹,似是其同姓矣。上曰,李翊漢,卽李重庚之大父行耶?寅明曰,非李重庚之祖行,而名字相同矣。上曰,然矣。始炯曰,今日日氣甚好,武科多出矣。上曰,兵判例惡武科之多出云,而稱好,何也?須無抱牌虛老之患,可也。試官及承史侍衛,皆各宣醞後,上曰,南益祥,卽忠臣之孫,宜有調用之道矣。始炯曰,新出身唱榜後,例爲分防西北,而雖準防而歸,又必有內三廳薦然後,可以調用。自上追念其祖之節死,特爲調用,則除赴榜之外,無他道矣。上曰,除赴防有前例乎?始炯曰,前例有無,臣未能知,而聖上別爲調用,則雖無內三廳薦,如差備邊郞,則似好矣。寅明曰,備邊郞,必經軍門將官後爲之。都監將官,亦必有宣薦後,可以爲之矣。上曰,然則卿所帶軍門將官,除赴防,直差,可也。出擧條上曰,曾聞尹鏶,於差備門外,請酒而飮之云。尹光毅,爲其孫矣。亦飮酒乎?特給一椀酒,可也。光毅起伏痛飮。上曰,可謂善飮矣。予見尹彙貞之爲人,甚質實矣。見光毅則以草野人自處,其亦貴矣。仍命召光毅進前曰,酒量尙未滿耶?限量而飮之,則能爲幾杯耶?儒臣質實,可直言而勿爲謙讓也。光毅曰,酒亦有得失,不可以一槪論之也。上曰,今日當考文,故姑置之,前頭當饋之矣。科文,亦以樸直考之,可也。上曰,尹用理,使之入來。象漢曰,方來待而此乃坡原府院君尹任之後孫,故兵使尹廷舟之孫矣。上曰,汝是尹光理之弟乎?用理曰,然矣。上曰,汝兄弟皆有職乎?用理曰,臣兄光理,軍門出六後,十餘年沈屈,而第三兄宅理,則方爲訓鍊主簿矣。上曰,尹廷舟,有見之者乎?面色甚貌沈矣。象漢曰,勇力絶人矣。上曰,今日得坡原之孫,可謂貴矣。使之退去,申時先呈始入。上曰,彼先呈者一軸,作軸踏印後,持來,可也。予欲見其爲何樣文矣。益炡持納一軸。象漢曰,試券只可下覽而已,勿爲下敎則好矣。上曰,前後有何耳目之官言比而不周者乎?此文,言之而予未覺得矣。諸承旨,皆以不知爲對。武科盡射出榜,上覽一軸畢後,還下曰,略略看過,而多有不成說處。且此文,此外不得加進之文矣。象漢曰,元不知自作之不好,近來士子中,無如趙明履之策矣。上曰,其時爲第幾人耶?明履曰,爲第二人矣。大抵儒生輩多狐疑,雖有文有意者,必出狐疑曰,若如是破格,則恐違於科規,或有不得之慮。如是咨且,故雖有文者,必不爲破格矣。健基曰,頃者傳敎後,方外物論,皆預度親臨問策矣。上曰,然矣。見其傳敎,則孰不知之?然儒生中,能有明陳五條者乎?明履曰,殿策無常作之事。執策雖或作之,而近來未聞有善作殿策者矣。南泰齊曰,其言過矣。豈有無儒之理乎?上曰,場中姑未半成,而酉時則已至,何以則好耶?象漢曰,限此時盡捧,則似好矣。景夏曰,臣之所見,大異於此。臣少時見大小科時,皆限天地軸,故臣嘗自謂此後雖入試官,取早爲定矣。今日時刻,豈有不足之慮乎?卽今未呈券者,皆非實才矣。上曰,李延德進來。延德進伏。上曰,樂工勸課,幾何爲之耶?延德曰,連値國忌,不得逐日開坐,昨日始連爲之矣。寅明曰,李延德長置春坊事,曾有下敎,而昨者兼弼善,亦不檢擬,極爲未安。延德方有實職,春坊則兼官擬差事,分付,何如?上曰,一身兩役,可謂難矣。令政院,申飭,可也。應洙曰,李延德,春坊兼官擬差事,俄仍大臣所達,有成命而春坊兼官,自有通淸之階,直差實官,卽令所帶掌樂正,以兼正啓下仍帶,似好矣。上曰,依爲之。出擧條象漢曰,大臣奏事榻前,而左右史及廳注書,未及入侍,事甚未安。竝從重推考,何如?上曰,依爲之。出擧條戌時始覆帳。上曰,覆帳後則不可追後呈券。把守一哨,使之入來,牢守,可也。且今則將呼禮畢,而予將入去。臨軒策士,有意存焉。古人云,陶沙鍊金。取人之道,必期得俊乂,可也。然俄見一軸,則都無可取矣。其下若盡如其文,則大違於予之所望矣。寅明曰,臣意,則以爲限日暮則幾盡捧矣。卽今場中,似多曳白,心甚懼然矣。上曰,元景夏,以爲卽今未呈券者,皆非實才,此言予不信也。尙魯曰,場中尙此岑寂,不得爲半場中矣。終不如限人定之爲愈,而今則已無奈何矣。明履曰,卽今所捧者,爲一千四百餘丈,其下豈有實才乎?宗玉曰,今後則專在於試官,若鑑識不逮,則亦無如之何,而必以誠求之,則豈有失人才之患乎?上曰,予欲得見其對五條,如解繩塊者,必無如是者矣。旣曰罄竭所蘊云,而時刻太促,有若誑士者然,豈不歉然乎?金尙魯之言,自初是矣。寅明曰,以此懼然之心,惜文而考之,則豈有所失乎?上曰,趙載敏,召試之作文雖好,而有眩亂試官之意,近來此習,可謂絶痛。渠則不能對某事,只云惟在於在上者,此是游辭之文,決不可取也。精誠所至,金石可透。故判書金鎭圭,考試則若愚人然云。卿等可依此以誠取之,合考亦優數持入,毋致臨時窘急之患,可矣。上遂還入後,以承傳色,口傳下敎曰,俄者忘未分付,兵曹郞廳記過置之,推考,可也。
上在昌德宮。停常參·經筵。
自昧爽至卯時,有霧氣。夜五更,火星入輿鬼星。
洪象漢啓曰,大司憲趙錫命呈辭入啓,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
兪健基啓曰,備邊司郞廳來言,今日賓廳坐起日次,而庭試相値,頉稟。傳曰,知道。
鄭俊一啓曰,賓廳坐起,旣已頉稟,所當持公事入侍。而本院時無留公事,不得入侍之意,敢啓。傳曰,知道。
傳于李益炡曰,試官,持試券入侍于崇文堂。
傳于兪健基曰,殿試日入直五衛將·內三廳將一·扈衛將一·局將一·把摠一·哨官三。部將·守門將入侍,五衛將差備,守門將差備,武兼差備,訓鍊院官員·軍器寺官員,竝卽刻來待靑陽門。
李世璡,以弘文館言啓曰,本館上番副校理臣曺命敬,以禁衛營郞廳,今番犒饋時,未及上下物力出給次,晝仕出去之意,敢啓。傳曰,知道。
又以弘文館言啓曰,本館下番闕直,事體未安。修撰兪宇基,旣有只推之命,卽爲牌招入直,何如?傳曰,允。
又以侍講院言啓曰,本院新除授兼輔德洪昌漢,自鄕上來云。文學金尙迪,旣有只推之命。竝卽牌招察任,何如?傳曰,允。
鄭俊一啓曰,修撰兪宇基,兼輔德洪昌漢,文學金尙迪,牌招事,允下。而闕門已閉,待明朝出牌之意,敢啓。傳曰,知道。
以江原監司狀啓,宗廟薦新生鰱魚,追于封進,而不能檢飭之失,在所難免,惶恐待罪事,傳于李世璡曰,勿待罪事,回諭。
以公洪兵使狀啓,淸州居私奴崔甘男等,爲虎囕死事,傳于柳綏曰,囕死人等,令本道恤典擧行。
兪健基,以兵曹言啓曰,訓鍊都監砲手李進祥·柳遇春·金爾柱等,內中日試才時,鳥銃無間連三次三發三中,似當依定奪直赴殿試。第三次所授賜馬之貼,亦當依例還收。而係干恩典,自下不敢擅便。上裁,何如?傳曰,依允,竝直赴殿試。
校理洪重一疏曰,伏以臣於前月初九日,在旌善郡任所,伏奉有旨。以臣爲弘文館校理,使之乘馹上來者,榮光所被,一邑動色。臣誠驚惶感激,莫省攸措。念臣逖違天陛,倏已七年。犬馬之戀,日夕耿結。矧玆收召之恩,出於拂拭之盛意。臣雖愚蠢,亦不至全昧分義。豈不欲竭蹶趨命,少伸叨謝之忱?而第臣素患痰火之外,又於七月晦間,監糴外倉之際,重患輪感。初似疑疾,轉成氣瘧,日再寒熱,症狀危惡。而窮峽無醫,藥治失宜,胃土陷敗,臟火焚灼。晝無所噉,夜不交睫,今已一朔餘矣。宛轉床席,叫楚度日,豈有一分作行之望?而恩召之下,不敢久淹。不計顚仆,寸寸擔舁。行到原州地,又添關格之症。中焦隔塞,勺水不下,暴泄兼作,虛汗如注。痰積上衝,時時昏窒,委頓旅館,作一僵屍。傍觀代悶,醫者危之。勢須多日調治,少尋生路,然後方可以作氣前進。當此講筵日開之時,身帶館職,一向淹滯。不但臣心之萬萬惶悶,論以邦憲,合被重誅。玆敢縣道陳章,疾聲呼籲於天地父母之前。伏乞聖明,俯垂矜憐,亟命罷削臣職名。仍命攸司,重勘臣不卽赴召之罪,以肅朝綱,不勝幸甚云云。答曰,省疏具悉。爾其勿辭,俟其小間,上來察職。
掌令閔洙彦疏曰,伏以臣,性本巽軟,最居人下。言議之職,萬不稱似。頃忝諫省,猥陳狂瞽之說,以效一日之責。聖批溫諄,有若慈父之詔迷子,亦不無一二開納者。臣於是,莊誦反復,不覺感涕之被面。而第中間一轉語,狂率妄發,致勤誨責。臣誠惶懍,罔知攸措。當初臣言,不過請恢言路,泛論流弊耳。伏惟聖德如天,無物不囿。彼以言獲罪者,獨靳收敍之恩。區區寸忱,竊有望於堯·舜曠蕩之至仁。而辭不達意,反承未安之敎。此莫非臣誠意淺薄,未能孚格之致。在臣處義,宜卽自列。而賤疾適苦,未及詣臺。正言李衡萬之彈,遽發於此際。聲罪狼藉,直斷以不職。至其勘律,則曰宜改其職。夫職在臺地,宜避不避,則不職之誚,何敢自解?而惟是改職之云,便是改正。縱賴日月之明,只降遞差之命。而其受人蹈藉,則無復餘地矣。追思至今,餘愧尙存。杜門省愆,念斷榮途。忽於千萬夢想之外,又奉柏府除旨。臣感激隕越,不知死所。第惟狼狽之蹤,轉動無路。外怵公議,內迫私義。恩命之下,末由趨承。私心惶蹙,益不知置身之所也。噫,不職之斥,白簡森嚴,有非等閑損體之比,則雖在冗官散秩,尙不可以冒據。況淸朝耳目之寄,何等責任,而其敢不恤人言,揚揚冒進,以益其瘝曠之罪,以壞其廉隅之防也哉?鐵壁在前,透過不得。去就一節,都無可論。玆陳短章,仰徹危懇。伏乞聖慈,俯垂矜諒,亟命削臣之職,治臣之罪。仍命選部,勿復檢擬於臺望,以謝人言,以安賤分云云。答曰,省疏具悉。爾其勿辭,察職。
咸寧君朴纘新疏曰,伏以臣年紀已衰,望稱素蔑。今玆所叨,萬萬不近。揣量才分,實無一分堪承之望。而疏暴血懇,未蒙恩遞。跡異文宰,懼深偃蹇。雖不得一再趨詣於籌坐筵對之末,而公議不允,理所必至。私心兢惕,久猶靡定。且臣素患痰癖之症,猝發於換節之交。呼吸不通,寢食全失。眞元日鑠,藥餌無效。營務凡百,亦不能酬應,病裏憂惶,如添一病。敢控短章,仰冀鐫遞。而見阻喉司,一味悶蹙。昨者親臨試士,百僚奔走。而職在將任,旣不得趨侍環衛,亦不敢偃伏私次。走伏闕外,恭俟重勘。臣罪至此,尤無所逃。雖仍特敎,不敢每事逋慢。忍死趨詣,粗伸分義。而及夫罷退之後,賤疾一倍添劇。達宵叫痛,宛轉床玆。時日之內,無望起動。以此病情,實無虛糜重任之勢,不得不更此申籲。伏乞聖慈,天地父母,特諒疾痛之呼,亟降鐫削之命,俾得專意調治,以安賤分,千萬幸甚云云。答曰,省疏具悉。卿其勿辭,調理察職。
壬戌九月初十日戌時,上御崇文堂。讀券官以下,庭試課次入侍時,行都承旨李益炡,假注書兪漢蕭,記事官趙雲逵,記事官兪彦好,讀券官左議政宋寅明,吏曹判書閔應洙,禮曹判書徐宗玉,戶曹判書徐宗伋,前左尹鄭羽良,吏曹參判元景夏,行副護軍吳光運,對讀官前參議曺命敎,前參知吳遂采,工曹參議金尙魯,行副司直趙明履,行副司直南泰良,應敎鄭翬良,司僕正李命坤,副修撰尹光毅,吏曹正郞李昌誼,前校理南泰齊,進伏訖。上曰,趙明履進來。讀券趙明履進伏,讀第一券。吏曹參判元景夏曰,時刻急促,而猶有如此之文,不無儒矣。上曰,有尤勝於此者乎?左議政宋寅明曰,此下連有如此之文矣。上曰,然耶?寅明曰,此文五者,皆不可爲之云矣。上曰,有如此之規乎?景夏曰,例有如此之勒矣。上曰,意則雖好,問戶布口錢而答才人,不亦過乎?景夏曰,才人亦有役矣。上曰,其文多讀古書之作矣。景夏曰,時刻急促,故如此善作,多在於早券,而不在於晩券矣。寅明曰,文多神奇處矣。上曰,多識古語,而有條理矣。景夏曰,然矣。上曰,持大典而入來後,可如是爲對矣。寅明曰,皆非虛語,而實可用之言矣。至請伏妄言之誅。上曰,渠能自任經綸矣。吳光運意思,何如?副護軍吳光運曰,可謂善作矣。上曰,金尙魯進來。金尙魯進伏,讀第二券。上曰,其中法殿二字,打之,可也。景夏曰,此則例用文字,不必打之矣。上曰,雖然,不好矣。上曰,逐條盡爲之乎?寅明曰,盡爲逐條而更爲收論矣。且進士榜,盡置於賢館爲好云矣。至輔導元良云云。上曰,其言有意思矣。景夏曰,其言則例辭,而大體甚鈍,元無發揮處矣。讀畢,置之落軸。上曰,鄭翬良進來。鄭翬良進伏讀第三券。上曰,此文亦不好矣。景夏曰,未知勝矣,而皆是陳談也。禮曹判書徐宗玉曰,不爲出意見論利害矣。讀畢,置之落軸。上曰,李命坤進來。李命坤,進伏讀第四券。景夏曰,此文亦不好矣。光運曰,以雷同落者多矣。上曰,然耶?景夏曰,小臣與吳光運,對讀落一丈矣。尙魯曰,此則士習無狀矣。上曰,軍制引用孔子未學之語而不爲耶?寅明曰,然矣。上曰,以心爲捄弊耶?寅明曰,以不忍之心爲之,而甚不好矣。讀畢,置之落軸。上曰,李昌誼進來。李昌誼進伏,讀第五券。上曰,觀初丈而眼高故然耶?何其無文也?景夏曰,雖無勝於初丈者,而亦有相等者矣。上曰,然。此文則不至無形矣。景夏曰,勤巨,然皆是陳談矣。寅明曰,能知變通,而言皆有識矣。上曰,趙明履進來。趙明履進伏,讀第六券。上曰,此文氣運直矣。景夏曰,優優矣。至擇冢宰云云。上曰,雖擇冢宰,不改其法而安用乎?景夏曰,此文,首尾皆用周禮,而實則不知之文矣。上曰,元景夏之見,可謂精矣。讀畢,置之落軸。上曰,南泰齊進來。南泰齊進伏,讀第七券。上曰,此文捄弊何耶?寅明曰,必得人而後,可以爲國,而國有紀綱而後,可以爲國云矣。上曰,尹光毅進來。尹光毅進伏,讀第八券。寅明曰,此文則多爲經綸矣。上曰,然耶?景夏曰,儒生皆受臨講,而課次賦表亦好云矣。上曰,此文則可謂經綸而軍制科擧等法,皆議論矣。寅明曰,文體甚潔矣。上曰,非但論五條而已。亦言音樂,音樂知之,故以伎倆書之矣。上曰,鄭翬良進來。鄭翬良進伏,讀第九券。寅明曰,文理無滯矣。景夏曰,雖無病而別無發揮處矣。上曰,然矣。上曰,鄭翬良仍讀。鄭翬良讀第十券。上曰,此文元無經綸矣。景夏曰,文體甚粗疎矣。讀畢,置之落軸。鄭翬良又讀第十一券。上曰,蕩平之說不緊矣。景夏曰,然矣。疏章間,或有之故得用矣。上曰,蕩平之心撑中,而爲此言則好。而此則必欲悅豫君心而爲此矣。用意可痛,直書違字,落之,可也。寅明書次上出之。鄭翬良又讀第十二券。寅明曰,文體似餒,而然且熟矣。上曰,雖熟,而不合於予之欲求之本意矣。景夏曰,熟與不熟,姑捨勿論。只充數而已矣。上曰,趙明履進來。趙明履進伏,讀第十三券。上曰,與俄者文似勝矣。景夏曰,此亦場中例套矣。至八路軍摠數。上曰,此數謄持耶?尙魯曰,時弊題數出,故例爲謄持矣。寅明曰,文體極例事,而甚熟矣。景夏曰,過於充數而足可爲之矣。趙明履仍讀第十四券。至生長鄕曲云云。上曰,似是鄕人矣。寅明曰,何以知之?上曰,此文可優爲之矣。與第一券,何如?寅明曰,互有優劣矣。趙明履又讀十五券。上曰,戶布·口錢·游布,士大夫皆入云耶?景夏曰,此文言之,而士大夫皆入於口錢矣。上曰,太野俗矣。十五券盡讀後,上曰,昨者墻內所棄帳後文,論其罪則小可停擧,大可投畀。而予在君師之位,不能正士習故如此,是予自反處也。卽爲去祕封,而置之合於落幅,可也。寅明曰,有一儒生,作賦呈券者矣。景夏曰,此則自上,不可不罪之。今番親策,何等重大,而渠乃敢如是,豈可無懲創之道乎?上曰,此則不知人事之致,何足治也?景夏曰,聖上涵容之德,孰不欽仰?而臣意則斷不可無罪矣。上曰,持此落軸,出外相議。其中一丈擇入,可也。諸臣,以次退出。少頃還入。上曰,所擇之文,何如耶?都承旨李益炡曰,大臣與提學,更抄一丈矣。上曰,鄭翬良讀之。翬良進伏讀之。上曰,其文專是良役矣。寅明曰,然矣。上曰,兩館提學及諸試官,皆入楹內,見之,可也。景夏曰,此文專言良役矣。上曰,然則何以抄入耶?使李命坤,更讀金尙魯所讀第二券。上曰,法殿還生,可也。更思之,打之似太過矣。上曰,諸條能對答矣。寅明曰,五條着實爲之矣。上曰,此文勝矣。仍拔置。使趙明履,更讀第一券。上曰,文在腹中,任意出用,故不擇文字而用之矣。明履曰,臣則以爲必預爲段段假令矣。景夏·光運齊聲曰,此則趙明履之言是矣。上曰,以此文爲定,而書等次,可也。寅明書三上,十券定次書等後,上親拆祕封。第一券,卽李孟休也。上曰,此是駿譽乎?其下,卽任瑋·李永祚·南處寬。寅明曰,南處寬,卽故相臣南九萬之孫矣。上曰,然耶?景夏曰,臣則未知其人,而嘗聞有幹局。故相臣文集,以私力爲之云矣。其下任珣。上曰,任哥又爲之矣。景夏曰,與任珽皆爲六寸間矣。其下李宇和·趙明健·朴敬行·洪應輔·南鶴老諸人,盡爲拆榜後,合考四丈皆書次上。而拆封,卽具善慶·辛應三·成德朝·李潝,四人也。寅明曰,提學乃主文之任。而弘文提學徐宗伋,無一丈持入合考,推考,何如?上曰,依爲之。出擧條寅明曰,北道賑後凡事,靈城君朴文秀主管矣。方在削黜中,姑令吏曹判書閔應洙,檢察,何如?上曰,依爲之。出擧條
上在昌德宮。停常參·經筵。
下直,三陟府使鄭亨復,杆城郡守尹潗。
夜三更,流星出天中淡雲間,入坤方天際,狀如拳,尾長三四尺許,色赤。
李世璡啓曰,明日常參·經筵,取稟。傳曰,只晝講。
洪象漢啓曰,大司憲趙錫命再度呈辭入啓,執義許沃呈辭,掌令李彙恒,持平李彝章·姜鳳休在外,掌令閔洙彦未肅拜。今日以監察茶時之意,敢啓。傳曰,知道。
有政。吏批,閔應洙進,參判元景夏進,參議尹汲牌不進,右副承旨洪象漢進。啓曰,大司成今當差出,而擬望之人乏少,外任竝擬,何如?傳曰,允。以金尙魯爲大司成,以李濟遠爲吏曹正郞,以朴春普爲吏曹佐郞,以嚴瑀爲禮曹佐郞,以沈䥃爲司諫,以金尙迪爲修撰,以李縡爲右參贊,以金若魯爲判尹,以徐命聖爲工曹佐郞,以南泰爀爲咸鏡都事,以張德紹爲富寧府使,以申晙爲三登縣令,以鄭錫百爲平康縣監,以金始炯爲軍器提調,以沈潤海爲祥雲察訪,以金墰爲判決事,典籍李孟休,歸厚別提李光紹,以上文武科第一人,竝單付。
兵批,判書金始炯進,參判徐命彬病,參議權爀入直進,參知趙尙命病,同副承旨鄭俊一進。啓曰,同知中樞府事金棠呈狀內,宿病沈篤,閱月虛縻,分義惶悚,斯速啓遞云。病勢旣如此,則西樞雖是閑局,不可一向虛帶。今姑改差,何如?傳曰,允。又啓曰,前主簿朴纘文,及第金燦興·金晨芳·金重呂·康敏亮,閑良趙升明·金象鉉·權治·宋重弼·林彦儒·宋夏康·尹鼎錫,良人卓後聖等,或以拯活,或以捉虎,俱有加資之命。而朴纘文,雖已資窮,未經準職。金燦興·金晨芳·金重呂·康敏亮·趙升明·金象鉉·權治·宋重弼·林彦儒·宋夏康·尹鼎錫·卓後聖,係是出身閑良,何以爲之?敢稟。傳曰,竝加資。以鄭錫五爲知事,以朴鏜爲同知,以盧世煥爲僉知,以李聖望爲五衛將,以李命峻爲中樞都事,以具煐爲訓鍊主簿,副護軍尹宅鼎·具聖弼,副司直李光溥,副司果朴宗誠,副司正兪漢蕭,以上竝單付。
洪象漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以修撰兪宇基牌不進禁推傳旨,傳于鄭俊一曰,罷職傳旨捧入。
以吏曹參議尹汲牌不進罷職傳旨,傳于李世璡曰,推考傳旨捧入。
鄭俊一,以戶曹言啓曰,依傳敎,右議政趙顯命去三月·四月·五月·六月·七月·八月·今九月,合七朔祿俸,令倉官更爲輸送于本家。則以爲雖已撤單,未及肅命行公之前,不當冒受常祿云。祿俸又不領受,何以爲之?敢稟。傳曰,令倉官更爲輸送。
假注書李聖運書啓,臣敬奉聖批,馳往傳諭于楊州渼陰村行判中樞府事兪拓基所住處。則以爲臣誅責尙逭,罪咎彌彰,冒昧陳籲,嚴譴是俟。伏蒙史官臨宣聖批,至諭以過爲撕捱,仍命以其卽上來。臣惶感之餘,益切隕越。臣負犯深重,疾病危苦,萬無以仰承恩旨。本罪之外,尤增死罪。伏地悸慄,不知所對云矣,敢啓。傳曰,知道。
正言宋時涵啓曰,請充軍罪人李時蕃,依律處斷。請逆魁坦緣坐籍沒等事,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。請前大司諫任珽罷職。請咸安郡守李彙晉,永刊臺選,勿復檢擬。措辭見上新除授司憲府持平李彝章,時在江原道平康縣任所,請斯速乘馹上來事,下諭。答曰,不允。任珽事,次對欲爲下敎。一樣循批,豈擧措之道乎?不悛舊習,效許采可駭之斥,其敢揚揚,曰有其君,其敢若是乎?極涉無嚴。李彙晉則治吏也。是果公乎?其可擧一知他,自雖揚揚,其誰忌乎?良可寒心。下諭事依啓。
正言宋時涵,避嫌啓曰,臣以巽懦之性,拙弱之姿,豈有一分可堪於諫諍之任?而感激恩數,怵畏分義,只欲略論目前之事,以效一日之責矣。批旨嚴截,多有臣子所不敢聞之敎。臣伏承此敎,五內震惕,直欲剖心以明,鑽地以入,而不可得也。任珽·許采之交鬨,關臣何事,而臣乃苦爲之左右耶?至於權贒之反詈,臣亦未嘗不以爲非。而第使任珽,臨政謹愼,遠避嫌疑,則雖有百權贒,何能抉摘逞忿耶?今珽顧乃同參政席,呼擬其父於曾所未經之官人,安得無譏議耶?初若以篤厚之風,置而不論,則容或可也。旣已登諸章奏,上達天聰,則又安可一向掩覆乎?此事自權贒而發之,則誠爲可駭。而自他人而論之,則烏可無規警之道乎?臣不過因權贒已發之端,輕示弦韋而已。其與許采所論,豈不萬萬不相干乎?若夫李彙晉之治績,臣未知如何,而其不合於臺選,一世之所共知也。臺省之職,豈必只取吏治?而亦安有處地行己,一不審量者耶?臣之但擧其駭擧者,意實在於忠厚。而不欲索言,亦爲此足以刊汰臺望也。何意聖明於此,亦疑臣不公,敎之以寒心耶?臣尤惶駭,莫知所措也。臣人微誠淺,論一二細事,而亦未蒙開納,反承非常之敎,莫非臣平日不能見孚於君父之致,其何可一刻仍冒於臺次乎?請命遞斥臣職。答曰,不知自勵,其敢張皇?勿辭。同副承旨鄭俊一啓曰,正言宋時涵,再啓煩瀆,退待物論矣。傳曰,知道。
判敦寧李秉常疏曰,伏以臣頃於陵下祗迎之日,疾勢猝劇,未遂陪扈之初心。敢控短章,冀蒙重譴。伏承聖批,至以極涉過矣爲敎。有若臣猶不能無執於去就之際者,臣誠抑塞悶鬱,不省所出。臣之在前難進私義,便爲朝家禁令。尙不憚冒死固守,累被威譴而不已。今有所執,何所忌而不爲明言顯引,故乃崎嶇假托於疾病事故之間哉?不但臣本無是,亦非臣所肯爲也。臣是祿仕中庸品,初非淸朝恬退者流。近雖在京,已成病廢。未嘗少效筋力,亦非有勞悴思休之計也。今此由出,只爲有事先壟。事役旣訖,何復少須遲回,違越期限,棲遑旅托,甘自爲兩妨公私之歸?而臣於向來殤慼之所疚傷,近日風寒之所觸感,舊疾新恙,迭相爲祟。此症少減,彼症又發,今日乍歇,明日復劇。扶杖欲起,旋卽顚仆,束裝將行,屢輒停止。自爾遷就,以至于今。目下淹滯,雖極惶悶,而要當少差卽進,此特遲不過時月間事耳。不意今者,新有庭試前在外人催還之敎,而臣名亦入曾經文任之中。臣又惝怳驚惑,自不覺將進之足,還復退却也。臣於文任,雖不可不謂之曾經,而聖明之所諒許,朝廷之所恕悉,旣已永謝此地。今豈可見數於曾經一例,而復責文任之事哉?未知誰果陳達,致有此擧,而此無異欲其入而閉其門者也。臣雖無故在朝,以此招臣,臣只當有死而已。見方處外,其可以曾經自處,晏然冒進於混同招徠之列乎?臣於此,心已自畫,行止進退,不係疾病有無。第親臨盛擧,適在此際,恬然無動,尤涉惶懼。義當進身京輦,以俟處分,而此則病實爲魔耳。要之無論病故如何,由暇自有科式,而三朔稽淹,罪一也。批敎不啻勤摯,而一味偃伏,罪二也。旣進陵底,不得隨後扈還,罪三也。今承促旨,又復如前違逋,罪四也。顧此罪犯,實係孤恩慢命昧分蔑義之科。一之已難赦,何況過二三而至於四乎?負此四罪,冒入脩門,亦有所不敢。此臣所以必欲受譴於未及造朝之前者也。臣方引罪不暇,詎敢復貢他懇。而求解惠堂之一念,自有所按住不得者,又此冒煩尾陳焉。提擧,本非必解之職。惠局事務,豈不緊重?而別無奔走效勞之事,漫應例簿,徒享厚廩。亦或苟幸支遣,何爲而臣今苦辭力懇,若是之甚哉?良以僨誤已極,揣量甚熟。以公以私,誠有萬萬不獲已者存耳。臣旣以必遞爲期,決不可仍帶還入。設令罪不顯加,病或少强。早晩未免冒還,亦不當復按廳事。長時撕捱,自可冞增罪戾。無故察任之僚堂,若或有因此推誘之擧,則亦豈不重貽公務積滯之弊乎?百爾思量,惟有急速一遞,可無窒礙狼狽之患。而今臣所請,旣主照勘邦憲。斯若蒙許,則卽此兼任,不必別求控免,自在應解之中。區區祈懇,惟在於此。伏乞聖上,亟命嚴處焉。臣無任云云。答曰,省疏具悉。卿非山林高道之士,頃者之批可謂感動。復事執滯,若是逡巡,其過道理,爲卿慨然。卿勿過辭,上來行公。
刑曹判書李箕鎭疏曰,伏以臣素患風症,實係死兆。幸蒙恩暇,日事灸治。不料試擬,混及天牌遽辱。親臨策士,事體尤別。苟使臣病,有一分可强之勢,豈容傾刻遲回?而見方艾焫殆遍於頭面肢體,瘡處多至十數。焦爛作痛,蠢動無路。怕風忌濕,久廢盥靧。尤難入侍,竟犯違傲。禁推有命,惶怖罔措。擔詣詔獄,囚服祗俟。何幸聖度天大,終寬吏對。喘喘危命,免爲犴狴之鬼。向闕攢手,有淚無從。然臣負犯,大關憲綱,何可卒逭於鈇鉞之誅哉?伏乞亟命攸司,嚴賜勘處焉。臣方席藁請譴,何敢輒以病爲辭?而顧臣症情,非如外傷之可以時月望瘳者。危徵敗形,朝夕莫保。疾痛之呼,安得自阻於天地父母之前乎?醫家有言,肥人多濕,濕生風。臣本外實而內虛,肌盛而骨脆。纔及中身,已發風痺,垂老加甚,理之常也。口眼漸覺喎緊,手足常患麻木。把筆而多不成字,握匙而時自墜地。人雖不言,臣則自危蓋久矣。頃適早朝赴衙,忽爲寒氣所襲,渾身如縳。因而精神怳惚,頭目眩暈,欲言則語多錯發,欲起則脚便無力。左顚右倒,前扶後掖,僅還私次,昏窒移時。醫者謂類中將發,砭刺艾灼,雜治已浹旬而訖不知有勝。加以素苦耳聾之症,祟本頭風。風痰用事,司聽頓廢。靜處對人,尙艱酬酢。虛汗動輒如注,而色若染黃。中氣常似暴飢,而食不知味。種種形症,俱屬惡候。縱或賴天之靈,不卽溘盡,能得復起爲人。陳力就列,則已無望矣。噫,臣以千萬無似之賤品,荷聖上不世之殊遇。謬加拔擢,驟躋崇顯。恩山德海,欲報罔極。糜身粉骨,何所顧惜?臣爲是之故,每當入京而從仕,必以夙夜奔走,殫竭筋力。爲毫分自效之道,卽臣區區苦心所在。而臣今不幸,病忽至此。見叨司寇之任,不比閑司漫局。獄訟攸萃,事務至繁,少有瘝曠,害及民國。是尙可以作臣養疴之坊而莫之恤乎?虛帶一日,爲罪萬死。玆不得不疾聲哀籲於閔覆之下。倘蒙聖明,特垂憐察,將臣職名,劃賜遞改,仍許長暇,專意調治,則臣庶幾公而免陷罪戾,私而獲延殘喘,豈不爲生成之大造也?抑臣於曹中事,有欲一經筵稟者,而今不可得。玆因請急,略此附陳焉。臣在庚申三月,待罪本曹時,嘗仍疏決。以殺獄罪人魯希聖,旣無狀者,更爲詳査以決,伏奉判下。而臣適旋移他職,未克登時擧行。今臣入曹,取閱文案,其獄尙在未決中,此亦臣之罪也。蓋希聖情節,十分可疑。今右議政臣趙顯命按曹時,所鉤得而成獄者,有不可以無屍親,遽傅生意。而被囚八年,受刑亦近五十次,年來屢經大霈,雖情犯較重於此,倖參寬典者亦多矣。或以好生之德,特施減死之律,固不害罪疑惟輕之義。而若欲更査其隱情,則不但無狀者,亦無參證。前已摘發者外,別無端緖之可尋。其在獄體,唯有限死加訊取服而已。不殺不活,徒作久囚,決非法理所宜。臣謂俯詢大臣而處之,不可已也。且如典錄通考釐正及全家律條更定等事,成命之下,已多年所,而訖未收殺。此雖由於朝廷多事未遑,而事體之未安,甚矣。亦願令廟堂,速行稟裁,毋歸於因循擔閣焉。臣無任云云。答曰,省疏具悉。是卿曹擧行者,其所陳過矣。卿其勿辭,擧行。
上在昌德宮。停常參,只晝講。
李世璡啓曰,明日大殿誕日相値,視事,頉稟。傳曰,知道。
洪象漢啓曰,大司憲趙錫命三度呈辭入啓,執義許沃牌不進,掌令李彙恒,持平李彝章·姜鳳休在外,掌令閔洙彦陳疏入啓。今日以監察茶時之意,敢啓。傳曰,知道。
又啓曰,憲府監察茶時,已至多日,事甚未安。除在外·呈辭受由外,呈告未肅拜人員,竝卽牌招,何如?傳曰,允。
又啓曰,掌隷院,以詞訟劇地,久無行公堂上。昨日政新除授判決事金墰,卽爲牌招察任,何如?傳曰,允。
鄭俊一啓曰,京兆久無行公堂上,詞訟重地,委屬可慮。新除授判尹金若魯,牌招察任,何如?傳曰,允。
又啓曰,卽者禁府都事,以委官意來言,臣於考試罷退後,猝有身病,今日省鞫,不得爲之,極爲惶恐,而十二日·十三日·十四日,以大殿誕日及前後各一日,不得開坐。十五日望祭,十六日望日,十七日文武科放榜相値,過此後,可以開鞫云矣,敢啓。傳曰,知道。
洪象漢,以都摠府言啓曰,副摠管成殷錫,以能麽兒堂上,本廳坐起,晝仕出去之意,敢啓。傳曰,知道。
又以兵曹言啓曰,今九月十一日,幼學趙夢臣稱名人,自丹鳳門入來,差備門外擊錚,極爲駭愕。令攸司囚禁治罪。同門守門將崔泰基,常時不能禁斷雜人,以致闌入,亦難免其責。推考,何如?傳曰,允。
鄭俊一,以禮曹言啓曰,今此誕日陳賀,諸道封進箋文中,定州牧使李希夏所封箋文,印跡漫漶,且有油染處。草溪郡守金瑀所封箋文,紙品最薄。昌城府使金澱所封箋文,紙品甚劣,殊無敬謹之意。竝推考警責,何如?傳曰,允。
又以禮曹言啓曰,箋文差使員,必以守令定送。如不得已,則以察訪代之,乃所以重事體也。今此誕日箋文差使員,他道皆以守令·察訪,陪箋以來,而黃海道,則以僉使定送。其在事體,誠甚未安。當該道臣,推考警責,何如?傳曰,允。
右承旨李世璡疏曰,伏以臣卽伏聞今日講筵,以試牌去來事,仍儒臣陳達,特降重推之命。臣於是,誠不勝悚恧之至。蓋伊日讀券官李聖龍,初爲在家不進。特敎之後,始乃送人更書進字,而本院旣以不進呼望,故變通無路,果以不進,懸於單子中。對讀官李天輔,初則以在外呼望,旋以來到闕外書進字,末又稱在外。其時事實,不過如斯。諸試官之進不進,本院一從其呼望,則儒臣之請推該房,恐未諳院例而然也。雖然,旣被其斥,則在臣廉隅,何可冒居於出納惟允之任乎?玆敢投進短章,略暴事實。伏乞聖慈,亟許遞免,以安私分,不勝幸甚。答曰,省疏具悉。爾其勿辭,察職。
掌令閔洙彦疏曰,伏以臣昨一疏,猥陳所遭之非常,而及奉批旨,乃以勿辭察職爲敎。臣誠愕眙失圖,不知所以自措也。顧臣私義之萬分難强,不但臣心之所自畫,抑亦公議之所不容。雖不敢每每煩陳,以犯瀆擾之誅,而尺守之難改,固已決矣。且臣所患痰癖之症,近益添苦。膈痞而不能開,喘急而不能通。飮啗專却,神氣如綴。委身床席,實有懍懍之憂。旬月之間,萬無起動之望。以此病狀,雖無情勢之可言,決無自力趨承之路。今於召牌之下,不敢坐違。謹此隨詣,而目今情病,如右所陳。略控短章,自外徑歸。伏乞聖慈,亟削臣職。仍治臣罪,以安賤分,以警具僚,千萬幸甚。臣方乞免之不暇,宜不敢贅及他說,而顧於目下事,有不勝駭歎者,略此附陳,以備澄省焉。伏聞今番試券,有以賦寫呈者,而句語之間,慢褻無比云。夫親臨試士,何等事體,而乃敢以格外之文,肆然投進,胡辭說去,略無嚴畏之意。至於末端一句語,殆同玩戲,猥越莫甚。此等狂悖之人,雖不可責之以士習,而紀綱所在,決不可置而不論。臣謂宜卽査出,施以投畀之罰也。且伏聞伊日場中,賣酒賣食之徒,紛然雜錯於多士之中,殆若市肆,所見可駭。咫尺帳殿,試圍之不嚴如此,事之寒心,孰甚於此?臣謂伊日禁亂官及守門將,亦宜拿處,以懲日後也。臣無任云云。答曰,省疏具悉。所陳者依施。其儒,業已下敎,復何治乎?爾其勿辭,察職。
壬戌九月十二日午時,上御熙政堂。晝講入侍時,特進官吳光運,同知事元景夏,參贊官鄭俊一,侍讀官曺命敬,檢討官尹光毅,假注書兪漢蕭,記事官趙雲逵,記事官兪彦好,宗臣密恩君煿,武臣行副護軍李聖魯進伏訖。上讀心經前受音,自朱子曰屛山先生病時,止如此可爲學者法。侍讀官曺命敬讀自子絶四,毋意·毋必·毋固·毋我,止顔子則尙有些未盡,所以未達一間。上更讀新受音訖。命敬曰,此云子絶四,孔子則大聖人,固無可言,而顔子則亞聖,未必能此四者,故謂之未達一間。聖學高明,非臣等之所可及,而此等處亦可留念也。上曰,以本文言之,則爲四節矣。命敬曰,然矣。聖人之心,虛明如太空。初無四者之可論,而猶以毋爲言。毋意之毋字,是爲工夫深緊處。毋字工夫,能爲之則,其下工夫,自然致之。伏願留念用工也。檢討官尹光毅曰,爲學工夫,四毋皆爲緊切,而人君之學,則猶異於韋布。其中毋我二字,尤爲用工切要處。人君用此工而推之於捨己從人,凡於國家事,皆用此道理,則豈不好乎?同知事元景夏曰,儒臣用工於無我之言,好矣。光毅曰,私意微渺萌動之時,以毋字猛加警省,可以復初。其微渺之際用工爲尤難矣。上曰,然矣。特進官吳光運〈曰〉,毋字,是禁止之辭,其地境甚難矣。誠意章亦曰,毋自欺。毋字意味,專在於愼獨,而且曰,戒愼乎所不覩,恐懼乎所不聞。人雖不見而我則若見,人雖不聞而我則若聞。無聲無色之境,能用工夫,可謂爲學之方矣。上曰,所達是矣。我私已也之註,是歸屬於我者也。可謂奇特,而首尾私字,尤好矣。下番以爲捨己從人,可謂爲學之方。今番試文,亦說剛果,而此曰毋固,雖於國事之可固守處,亦可毋固耶?景夏曰,若擇善而固執之,則豈不好也?察其事之是非,若其是處則牢守而勿爲撓攘,此爲眞箇聖學工夫矣。光運曰,爲治必以唐·虞自期,凡於施措政令之間,必以三代爲準的而固執,則固字豈不好乎?上曰,特進官之言,可謂過高之論,而朱子註,首尾入私字,其意可謂深緊矣。景夏曰,過高之論,果如聖敎,而擇善之後,不可不固執而守之。必也以堯·舜爲期,行堯·舜之事,法堯·舜之道,則工夫自然至於純熟矣。用此工而毋必然後,亦可爲之。若其必期,則其中亦有生弊之患矣。光毅曰,用工於精微之地,能克得自己私意,則私意漸祛,而一世之公議可致矣。若以必毋自期,則是亦私意矣。景夏曰,小臣則如是知之,見善必欲行,見私必欲祛者,是爲私意也。若其無私意,則天君泰然。自然學堯·舜之事,而至堯·舜之域矣。上曰,同知事之言,是矣。必欲爲之之意,果是私意也。命敬曰,不但一己私意而已。一世之私盡祛然後,工夫可至於克復之境矣。上曰,然矣。上曰,試券中,論音樂者誰文耶?景夏曰,似是李宇和之文矣。光毅曰,似是任瑋之文矣。諸臣未能明對。上曰,承旨考見而後日入侍時,啓達,可也。剛毅之說誰文耶?景夏曰,朴敬行之策也。天之生才,將以需世而圓全者未易。且我國規模,所拘者多,不但門地也。李孟休,臣素不識其何如?竊聞物議,不但場屋有聲譽,卽是博學善文之人,而李潛之姪云矣。上曰,然乎?景夏曰,李潛被罪先朝,關係至重。朴敬行則其文多可取之言,而又是秩卑人。才之圓全甚難,此可惜矣。上曰,皇朝之法不如是矣。景夏曰,誠如聖敎。皇明則門地華赫者,不得爲淸顯之職。草野遐遠之人,爲閣老學士。葉向高,以閩越之人,數十年爲閣老矣。上曰,其文集,卿見之乎?景夏曰,其文集,有蒼霞草·續草·詩草·奏草,而奏草則罕見於世。臣嘗屢求於燕行,今番始得來,其奏疏多有可觀。蓋向高,自神宗末年,至崇禎末年,爲閣老,而明末黨論乖激,竟以此亡國。向高則雖東林之人,而持論公正,必欲彌綸保合,使國家享和平之福,而其疏有曰,天下一家,朝紳皆吾兄弟,而畫界分疆,判若異域。楚人齊人云者,甚不祥。其言可謂切中時病,臣疏嘗引向高之言矣。上曰,其文自玉堂持來,謄出以入,可也。景夏曰,前日陸宣公奏議,抄出進講。此亦謄抄,以爲睿覽,似好矣。上曰,依爲之。命敬曰,政院乃摠察百事,而頃者試官牌招時,有一宰臣,初則牌不進,再次則承牌,三次則還爲牌不進。有一對讀官,則初則稱在外,再次則懸進字,三次則又在外。事體所在,不可無警。當該承旨,推考,何如?上曰,該房承旨從重推考。出擧條命敬曰,承旨今方入侍,而都承旨乃一院之長,而申前先出,則諸承旨皆次次先出。臣連直銓曹·玉堂,其去來必有聲,故詳知之矣。右承旨李世璡外,皆不免申前徑出,事甚未安。諸承旨竝推考,何如?上曰,依爲之。出擧條參贊官鄭俊一曰,都承旨則以藥房問安進去後,或因出,他餘承旨,則有不得已私故,或有推移先出之事,何可每每如是乎?景夏曰,承旨所達未安矣。雖未知事實之果如何,而儒臣旣請推承宣,則承宣似不敢分疏。推考,何如?上曰,依爲之。出擧條俊一曰,上注書李顯祚,屢次申飭,而今日終不仕進。新進怠慢之習可駭,從重推考,何如?上曰,依爲之。出擧條諸臣以次退出。
上在昌德宮。停常參·經筵。
昧爽,有霜氣。
大殿誕日,政院·玉堂單子問安。答曰,知道。
大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿,朝廷二品以上·六曹單子問安。答曰,知道。
李世璡啓曰,右議政趙顯命箚子到院,而以誕日留院之意,敢啓。傳曰,入之。
兪健基啓曰,大司憲未差,執義許沃牌不進傳旨未下,掌令李彙恒,持平李彝章·姜鳳休在外,掌令閔洙彦牌不進。今日以監察茶時之意,敢啓。傳曰,知道。
洪象漢啓曰,監察茶時,已至多日,事甚未安。除在外及牌不進傳旨未下外,掌令閔洙彦,卽爲牌招察任,何如?傳曰,允。
李世璡啓曰,卽者副校理曺命敬,謂有難安情勢,陳疏徑出,原疏纔已退却矣。所當直捧禁推傳旨,而此與無端徑出有異。推考警責,何如?傳曰,允。
又以弘文館言啓曰,本館上番副校理曺命敬,以難安情勢,陳疏徑出,上番將未免闕直。應敎鄭翬良,卽爲牌招入直,何如?傳曰,允。
右議政趙顯命箚曰,伏以臣病狀癃痼,前後朝班,闕禮已多。今日誕辰之候,又不得趨參,臣罪萬死。顧臣犬馬之疾,誠支離矣。自六月撤單以後,亦已至八十日之多。而中間加減,進退百變。蓋臣素患痰癖之症,衰後益猖獗。上升則爲膈痞嘔泄,下降則爲腰痿脚軟之症。醫者皆言其如此,故腹脅要害之地。今方受數寸之鍼,見者危之,而臣實不獲已也。鍼之不效,則又將灸之。鍼與灸,皆不效則將爲廢人而已矣。雖幸不至於廢,而得幸完復,要不可以時月期,而相職之不容一向虛帶則決矣。臣考之政府謄錄,則不呈單·不出仕,曠八十日而無動靜者,自臣創有。事異常例,有駭聽聞。揆以國體,所損尤當何如哉?姑觀十數日終無減勢,則臣又將不得已有以自處。上下相持,公私恐益交病。伏乞早賜處分,遞臣相職,改卜賢德,以幸國事,使臣亦得以安意調攝焉云云。答曰,省箚具悉卿懇。以疾未參,其何所傷?卿須安心勿辭,益加善攝,用副慇懃之意。仍傳曰,遣史官傳諭。
上在昌德宮。停常參·經筵。
初昏,流星出王良星下,入東方天際,狀如拳,尾長三四尺許,色赤。夜五更,下霜。
李世璡啓曰,明日經筵,取稟。傳曰,只晝講。
兪健基啓曰,大司憲未差,執義許沃,掌令閔洙彦牌不進傳旨未下,掌令李彙恒未肅拜服制,持平李彝章·姜鳳休在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李世璡啓曰,左承旨柳綏異姓四寸妹,前郡守權聖重妻淑夫人李氏身死,服制已行四日。出仕,何如?傳曰,允。
以常參節目,傳于兪健基曰,殿座不遠,停,分付禮曹。
以備局本司坐起進不進單子,傳于兪健基曰,來會。
兪健基啓曰,今日次對,兩司當爲進參,除在外·引避退待·牌不進傳旨未下外,未肅拜人員,竝卽牌招,以爲推移入侍,何如?傳曰,允。
又啓曰,備邊司郞廳,以大臣意來言,依下敎來會云矣,敢啓。
傳于李世璡曰,領議政宣醞親爲之。先爲來詣。
傳于李世璡曰,北道監賑御史洪啓禧,肅謝後,今日次對,同爲入侍。
傳于李世璡曰,今日視事,取稟。牌留置,卽欲來會而然矣。來會事,旣已下敎,視事停。
李世璡,以侍講院言啓曰,本院新除授兼說書趙載德,自鄕纔已上來,而時無職名。令該曹,口傳付軍職,仍卽牌招察任,何如?傳曰,允。
兵曹口傳政事,以趙載德爲副司正。
行都承旨李益炡疏曰,伏以臣,夙夜供劇,恰滿五朔。些少精力,澌頓無餘。而區區寸忱,看得目下分義太重。輒乃拚却性命,惟職事是趨。日昨奉命試院,深夜罷退之後,病情添苦,未克連日仕進矣。再昨仍藥院提調有故,日次御藥監劑,不敢遲滯。臣果暫赴藥院,旋卽出來。而伏聞筵中儒臣,以申前先出,至請推考云。臣於是,竊不勝惶恧,而繼之以訝惑也。夫本院之規,旣不仕進於本院,只以藥院監劑及廚院視膳入來,則直自其處出去,自古而然矣。今儒臣所陳,有若臣,伊日循例仕進,未申而退,任其諸僚之隨臣而出者然。直斷以徑出之科,外若泛論,意則頗緊,是豈儒臣未諳此等古例而然耶?抑豈知之而故爲拶逼而然耶?臣實莫知其所由也。至於試官牌去來事,請推該房,尤有所難安者。伊時臣亦在院,試牌出納,不可專委於該房,摠而照管。而兩試官初旣違牌之後,送人更書進字,臣所未聞。而儒臣未能詳知其委折,只憑誤出之小報,率易陳達,責之以事體,臣實慨然矣。然而如臣無似,忝居一院之長,不能振勵職事,譏斥之言,至發於論思之地。其在自處之義,何可一刻冒居於是職乎?且臣素患痰癖之症,觸冷重發,橫亘肚腹,呼吸促急,食飮不下,昏倒床席,殆不省事。以此症形,旬日之內,萬無束帶供職之望。玆敢疾聲呼籲於天地父母之前。伏乞聖明,俯諒臣卽今情病之難强,亟賜鐫遞,俾得專意調治,以尋生路,千萬幸甚。臣無任云云。答曰,省疏具悉。卿其勿辭,調理察職。
左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,聯名疏曰,伏以臣日昨筵中,儒臣以政院諸承旨之申前先退,至請問備。臣等於此,不勝慙悚之至。臣等待罪近密,區區願忠之意,非敢忽。謹守法度,恪謹奉職。而間以疾病冗故,相議於院中,時或退出於未申之前。雖緣事勢之不得已者,而自負職守,尋常愧恧。今此警飭之言,出於論思之地。臣等只當受而爲罪,誠喜其經幄言論之得體也。雖然,旣被峻斥,揆以廉隅,亦安敢晏然於職次乎?玆陳短章,敢請譴罰。伏乞聖明,亟遞臣等之職,以安私分,不勝幸甚。答曰,省疏具悉。爾等勿辭,察職。
掌令李彙恒疏曰,伏以臣性本疎戇,智昧周容。負罪明時,屛跡窮鄕,無復有當世之念矣。不意聖上,誤加拂拭之隆恩,復畀臺閣之宿趼。召命遠辱,蓬蓽生輝。在臣義分,不敢一向偃逋。扶曳病軀,昨始來伏僑次。而區區情地,有不容更廁於臺端者。臣於頃年辭疏之末,略論金翰運蔑義冒恥之狀矣。及見翰運自明之疏,則其所爲說,莫非窘遁,專事反詈。臣雖疲駑,不欲呶呶較擊於年久事冷之後,以益其羞恥。而至若安攻臣之疏,則用意危險,遣辭駭悖,直驅臣於黨習之科。噫,亦憯矣。我聖上,方以祛黨爲先,建極爲治。凡在群下,孰不感歎而祗承?而第臣愚淺之見,竊以爲含垢滌瑕。雖曰聖世之寬典,激濁揚淸,固是臺閣之職責。苟或夤緣機會,不別淑慝,則其流之害,有不可勝言者矣。臣之所以輕輕論斥者,何嘗一毫近似於黨習?而乘機旁伺之徒,盛氣替當,憑藉恐動,以爲陷人之資斧。其情態之巧密,想莫逃於日月之明矣。噫,臣本孤蹇疎逖,無足比數。若其憂世之志,願忠之誠,固不後於恒人。其視如輩附會時論,媚悅權要者,常欲一唾而過之矣。一言脫口,酷被誣捏,莫非滄浪,尙誰咎哉?向使臣所刺論者,果如言者之言,則聖朝固安用臣哉?如其不然,則耳目之官,言責是任,不得其言,義在當去。更以何心,復立於顚沛睢盱之場,重誤聖簡,自受怒踢也哉?今以賓對,天牌儼臨,怵分畏義,不敢坐違。謹此隨詣於九閽之外,而情窮勢蹙,末由冒進,略暴微衷,拜章徑歸。臣罪至此,尤無所逃。伏乞聖慈,察臣情勢之難强,亟命鐫遞臣職名,以肅朝綱,俾安私分,千萬幸甚。臣無任云云。答曰,省疏具悉。撕捱過矣。爾其勿辭,察職。
壬戌九月十四日未時,上御熙政堂。領議政宣醞入侍。大臣·備局堂上追後入侍時,領議政金在魯,左副承旨兪健基,假注書兪漢蕭,記事官趙雲逵,記事官兪彦好,左議政宋寅明,吏曹判書閔應洙,兵曹判書金始炯,行司直朴纘新,訓鍊都正金聖應,漢城判尹金若魯,應敎鄭翬良,北道監賑御史洪啓禧,事變假注書李聖運,進伏訖。領議政金在魯曰,昨今日氣猝寒,聖體若何?上曰,一樣矣。在魯曰,大王大妃殿氣候,何如?上曰,安寧矣。在魯曰,足部其後,益有差減之道乎?上曰,其氣尙有之矣。在魯曰,王世子氣候,何如?上曰,安過矣。在魯曰,翁主水痘,初頭不無憂慮之心,今則已至收合之境云,不勝萬幸矣。上曰,然矣。在魯曰,丸劑連爲進御乎?上曰,間間服之矣。在魯曰,今此臣行,非但霜露之感而已。有不得已之事,故今將下去。而日氣猝寒,恐難如意爲之矣。上曰,卿必欲下去,故許之。而初則欲使之停行而調病矣。在魯曰,其間無次對,故意謂終不得入侍而下去矣。今日使之入侍,故入來,而腰痛尙未差,恐難久爲入侍矣。上曰,今日巧値北道御史之入來,以卿之病,似難處冷矣。在魯曰,日氣姑未極寒,且王靈所曁,豈不無事往還乎?必欲速爲回程矣。上曰,速爲還來,可也。仍出一冊子,使見之曰,此是稼穡圖也。欲使元良見之矣。在魯曰,豈不好乎?仍曰,今年北道,又不免凶歉,此爲可悶矣。上曰,何處爲尤甚云耶?在魯曰,端川等六七邑,雹災孔慘,而南北之間,皆然云矣。南·北關,皆是黍粟。而被災如是慘酷。今年黃海道·京畿,皆不免凶荒云矣。上曰,御史想必知而來矣。仍命宣醞。上曰,今番科作,卿亦見之而何如耶?在魯曰,臣亦見之而皆是實才云矣。上曰,頃者元景夏以爲,李孟休是李潛之姪,不可用之云。而豈可以潛之故,不用孟休乎?盜跖之弟,亦有柳下惠,豈可以此而拘之乎?在魯曰,然而終不如平常無故之人矣。上曰,彼注書誰也?在魯曰,姓名卽兪漢蕭。而故監司兪榥之玄孫,故監司兪省曾之五代孫,而判府事兪拓基之近族矣。上曰,與承旨爲幾寸耶?左副承旨兪健基曰,與小臣纔踰寸數矣。上曰,行列漢字上何字耶?在魯曰,漢字上卽彦字,彦字上卽基字,基字上卽命字,命字上卽木邊,木邊上卽曾字,曾字上卽大字,大字上卽三水邊,故相臣兪泓,卽承旨之祖先矣。上曰,然耶?宣醞罷後,上曰,注書出去。大臣·備局堂上,使之入侍。臣漢蕭承命與之偕入。左議政宋寅明曰,日氣猝寒,聖體若何?上曰,一樣矣。寅明曰,大王大妃殿氣候,何如?上曰,安寧矣。此處有齒痛者乎?予則見效於細辛,而初則神奇矣。屢次則無靈矣。寅明曰,川椒水好矣。上曰,所謂俗方有效,川椒,似好矣。兵曹判書金始炯曰,齒痛則無好藥,而取汗爲好矣。在魯曰,燒酒止痛矣。寅明曰,王世子氣候,何如?上曰,安過矣。寅明曰,今年農形,京畿·三南,初則有豐登之望矣。近來漸次聞之,則皆未免凶歉云。忠淸道內浦,尤爲慘凶。以道路所傳聞之,嶺南無水災處,則皆免凶云。而其水災處,則田畓姑捨勿論,鷄犬亦無遺類而漂死云。且興海海中,有山突出,已是莫大之變。湖南則雹災大如鷄卵,田場若兵馬蹂躪之狀云。昨年東北大歉之餘,今年三南又如是孔慘。開春後,朝家之憂,將不知止泊之所矣。上曰,狀啓已見之,而可謂罔措矣。健基曰,今日次對,兩司當爲進參,而憲府則執義許沃牌不進,諫院則御史洪啓禧,以正言入侍之意,敢啓。上曰,知道。寅明曰,此黃海監司宋秀衡狀啓也。備論本道災荒之狀,以爲年分事目,以戊午摠比,準戊午災結三千八百餘結。其後各年川浦永頉,爲一千一百餘結,則其餘災結,不過二千七百餘結。若欲準戊午實結之數,將未免白地徵稅。請限三四千結,特許加給矣。朝家旣令比摠之後,雖不可變改,而今年農形,初則雖有豐徵,而秋後則大違所料,間或凶歉,亦不可全無變通之道。以二千結特爲加結災結,何如?上曰,依爲之。出擧條寅明曰,以海西事,與首揆相議。而監司宋秀衡,以實病不得出巡云。當此災年,廢巡而坐,則其病之實狀可知。且瓜滿不遠,卽爲遞給。其代,不可不擇差,勿拘副使而擬望,待下批催促下送,何如?上曰,首揆之意,何如?在魯曰,聞其病狀一向委頓,臣意亦以爲可遞也。上曰,依爲之。出榻敎寅明曰,此公洪監司李宗城狀啓也。備言本道災荒之狀,以爲年分事目,以乙卯比摠,給災之數,當爲五千餘結。庚申·辛酉兩年,年事皆優於免凶,竝以丙辰比摠。庚申則又加給三千結。今年被災,姑捨勿論,晩移秧未除草者,已不下於三四千結。重以右道或遍一境而被災,通同言之,將爲幾何?而許災之數,半減於庚申·辛酉,決是事理之外。乞令廟堂,急速稟處矣。朝家旣令比摠之後,雖不可變改,而今年年事,初有豐徵,而秋後則大違所料,以湖西言之,間或不免凶歉云。不可全無變通之道。特以四千結,加給災結,何如?上曰,依爲之。出擧條寅明曰,此慶尙監司沈聖希狀啓也。蔚山府使鄭廣運,不無治聲。而刑杖過濫,置之中考矣。三呈辭狀,今又老父病重之報,投狀發行。有戰船官,不待交替,擅自徑行,所當請罪。而旣以父病爲辭,不得已罷黜。其代,以曾經守令有聲績人,各別擇差,不多日給馬發送。本府形勢,蕩析無餘,挈眷一款,勢當安徐云矣。鄭廣運,旣云有治聲,蔚山水災孔慘,便同開闢。其在急病讓夷之道,爲守令者,何敢爲棄官圖便之計?而且是有戰船官,則尤不可徑先上來。其親病未知如何,而今則似已見差。臣意則姑先拿問,仍爲勿罷仍任,催督下送,似好矣。在魯曰,其治聲未詳知,而道臣旣請罷黜,不必仍任。拿問後,令該曹另擇差出下送無妨矣。上曰,拿問事依爲之。其代,以侍從人擇差,可也。寅明曰,道臣以除挈眷給馬下送爲請,此亦當從之矣。上曰,依爲之。寅明曰,狀啓又言戶曹鹽盆之在蔚山者,水災時,盡數毁破,將未免白地徵稅,令戶曹頉案云矣。今番水災異常,則鹽盆毁破,勢似然矣。前頭雖或更爲査得,而今姑頉案之意,分付,何如?上曰,依爲之。出擧條寅明曰,歙谷縣令趙鎭泰,以進上闕封事,道臣狀啓請罷矣。嶺東荐饑之餘,杆城·高城·通川三邑守令,皆以癘疫身死,歙谷獨無事,而此邑近甚,數遞縣令。趙鎭泰,頗有治聲。以高城兼官,主倅身死後,始爲兼察,以致進上後時闕封,而似非其罪。自前進上闕封守令,雖其事體至重,而多有爲民請仍之例。趙鎭泰,亦勿罷仍任,何如?上曰,從重推考,仍任,可也。寅明曰,歙谷旣已仍任,則同罪之人,不可異同。祥雲察訪,亦當推考仍任矣。上曰,一體仍任,可也。在魯曰,然則新除授察訪沈潤海,奉常主簿,姑未出代,依例次次仍任,何如?上曰,依爲之。出擧條寅明曰,此慶尙監司沈聖希狀啓也。慶州新羅憲德王陵,處於北川邊。八月二十一日大雨,水勢橫衝,陵寢毁破東西長廣四十四尺,至犯塋域,內外階砌,亦皆圮破,便成深川,難以土築,必以石改築,可免前頭之患,今方經紀改築云矣。新羅雖云久遠,王陵有此毁破,則其所修築,不可委之守令而已。令道臣,定差員董役,而自朝家,別遣香祝致祭,恐爲得宜矣。上曰,依爲之。香祝,令該曹下送。凡事,令道臣擧行,可也。出擧條寅明曰,此慶尙左水使沈瑎狀啓也。西平津戰船,爲風雨所漂失,不知去處。莫重戰船,旣已失之,故當該監色,使之着枷上送,萬戶全興尙罷黜。其罪狀,令廟堂,稟處爲請矣。戰船漂失,雖云難容人力,而所關至重,事甚可駭。拿問處之,何如?上曰,依爲之。出擧條寅明曰,今年諸道秋操,俱皆停止。南漢輪操,亦當一體入於停止中耶?上曰,依爲之。出擧條在魯曰,南漢秋操,仍僚相陳達,有停止之命。而今年秋操,大都停止,則江華府秋操,亦宜一體停止矣。上曰,依爲之。出擧條上曰,江留何故一不上來耶?在魯曰,時或上來,而巧違不得入侍矣。始炯曰,聞方築城而役事幾盡了當云矣。上曰,築城於何地,而所築者外城耶?始炯曰,臣未見地形,未能詳知。而大抵盡築四十里周回,物力艱乏,未得訖役云矣。寅明曰,遂安銅山採鑄事,曾令朴文秀主管矣。文秀削黜後,更無主管之人,此非可屬之一司鑄錢衙門皆當採用。令戶曹·賑恤廳·三軍門,竝爲主管,各自從便設施,何如?上曰,依爲之。出擧條寅明曰,凡有朝令,宜務着實。而鑄錢之命,至今累朔,外方則未知何如。而京司專無擧行之事,悠悠度日,恐終無實而見譏,殊甚未安。今更別爲嚴飭,使之從速擧行,何如?上曰,何至今尙不擧行耶?依所達,申飭,可也。出擧條吏曹判書閔應洙曰,本曹褒貶,因堂上不備,未得爲之。明日欲爲出令,二十日欲行都政。而頃日大臣,以湖西按覈御史李天輔疏陳沃川郡守徐命五,天安郡守李彦熽,論列治績,至請褒賞。自上依施,使吏曹擧行事,有所稟定矣。兩守令褒賞之典,何以爲之乎?事係恩典,敢稟。上曰,兩守令皆陞敍,可也。出擧條寅明曰,刑曹,乃詞訟重地。而判書李箕鎭,欲使久任而責效矣。聞其病狀,實爲危重云。艾灸遍身,不離枕席云。實病旣如此,則啓覆雖遠,獄訟緊務,不可一任瘝曠。遞差,何如?上曰,依爲之。出榻敎寅明曰,鄭纘述,卽可用之武弁也。其履歷,不必爲北兵使。而渠聞北兵使人皆厭避,慨然自當云。故臣意以爲貴而差出矣。聞其實病,萬無時月內起動赴任之勢云,似不可不遞差矣。上曰,可惜武帥,不可輕遞。而實病果如此,則遞差,可也。出榻敎寅明曰,高麗忠臣鄭夢周,不但節義卓然,且有繼往開來之功。故列聖朝,每加褒崇,特敎錄用奉祀孫。奉祀孫,或身歿·或未及成長。則雖其旁枝兄弟叔姪中,亦必擇用,使之權奉祭祀矣。今聞其奉祀孫身歿云。其子若成長,則可以除職,或未成長,則其兄弟叔姪中,擇其可合人,除職事,分付銓曹,何如?在魯曰,錫,卽故判書權之甥,而鎬爲其兄。以錫之子健,爲鎬之後而身死。故又以錫之子,更爲立後矣。未知卽今奉祀孫,果生存而年歲幾許矣。上曰,奉祀孫若成長,則卽爲除職,或未成長,則兄弟叔姪中,除職事,分付,可也。出擧條上曰,御史進來。監賑御史洪啓禧進伏。上曰,當初別遣,有意存焉。何以爲之而來耶?啓禧曰,臣以無似,猥當重事,才所不逮,則無可奈何。而若其可爲之事,則盡心竭力,恐負我聖上恤民之盛意。而才識魯莽,元無設施之效,只自惶悚竢譴。而至於察守令之能否,則亦是故例,不可專闕。故略上之別單矣。上曰,潛行亦爲之耶?啓禧曰,初頭則果爲之,而終則不得爲之矣。大抵關防重地,未免疎虞之歎。如臣魯莽,有何識見?而設有可爲之事,仰請朝家,終不免備局休紙。而其事則甚大,臣略論於別單中矣。若下詢大臣而其中亦有可爲之事,則亦勿難而爲之,則不但關防之有益,賤臣亦有榮矣。上曰,今年年事,大抵何如?啓禧曰,年事雖以麥言之,南邑蝗災非常。三·甲·六鎭,大體亦然。北靑以北,六七邑近千里之地,雹霜之災,亦孔慘。且臣來時,歷南關而來,去月二十二日大風,左右田場,殆無形容,有萬馬蹂躪之狀,至淮陽地境而皆然。民皆呼哭道路,景像慘然。明年亦難免設賑之患矣。上曰,所得穀石,何以區畫用之耶?啓禧曰,所得合爲十餘萬石。北人,皆以爲前古所未有,感祝天恩。而此猶不足,天山倉一萬石,小數亦入其中矣。且北道饑饉癘疫,死亡甚多。以南關言之,三十餘萬民口,死亡至於七萬有餘。其中全家合沒者,亦多。還上特爲蕩減,以示朝家隱恤之典,似不可已也。臣已爲論列於別單,而回啓必不免遲滯。故又此仰達矣。在魯曰,全家合沒者然後,方可蕩滌矣。啓禧曰,雖非全家盡沒,而只餘一二稚弱者,則便同合沒矣。蕩減之規,前期知委,然後可蒙實惠。若欲遲待,則恐有後時之歎矣。判尹金若魯曰,合沒査抄,例多虛實相蒙。各別精査之意,另加申飭,宜矣。上曰,特爲蕩減,而依所達,申飭精抄,可也。出擧條上曰,原單中守令論啓者,御史展讀,可也。啓禧曰,守令若盡論其小小曲折,則可無全人,而今年賑事,是大事也。與之同見賑政,則其能否,於此可知。故他餘事,姑不論矣。上曰,治績之爲一道最者,誰耶?啓禧曰,單子中亦陳之,而定平府使趙星瑞,初當賑事,凡百設施,無一差誤,卽今見之,則別無奇異之事。而末梢成就,果爲善處,可謂歲計則有餘矣。上曰,不治之爲一道最者,誰耶?啓禧曰,洪原縣監洪一涵。臣暗行時廉問,則多有所聞。故出頭後見之,則文簿分明。而大抵廉聲不足,故臣亦勉戒申飭,而終無惕念之事。書啓亦備陳。而如此之人,似不可無責罰矣。上曰,趙星瑞可謂循吏,而洪一涵則極爲殊常,入己愈往愈甚云。貪者豈以不足而貪乎?趙星瑞,予嘗見其爲人甚沓沓矣。今爲治如此,知人豈不難耶?在魯曰,循良之吏,例似無能無謀,此爲無妨矣。啓禧曰,高原郡守韓址,又爲趙星瑞之次,而爲人剛明,治譽甚盛。家在咸興咫尺之地,而廉聲藉甚,臣心甚可尙,而爲此褒啓矣。一道之中,無如趙星瑞·韓址兩守令矣。上曰,可尙矣。論禹夏亨之段,讀之,可也。禹夏亨之除此職後,予言於左揆曰,此人才有餘而德不足云矣。禹夏亨,功不少而爲國事如是無據,此則加於洪一涵,而人之守分不易矣。啓禧曰,胡差出入,事甚可驚。問於渠,則以爲有前例云。而其在防後弊之道,極爲未安矣。始炯曰,禹夏亨所犯甚重矣。上曰,不法爲一道最矣。寅明曰,知人甚難矣。禹夏亨,爲人甚可愛,而且戊申之功不少,故朝家亦所倚仗。在渠,可謂受國厚恩。而今聞爲治如此,甚可慨也。上曰,爲人多有衒能之弊矣。頃者比之李馨遠,而有才則必衒能矣。上曰,韓址等兩人,從當下敎。而禹夏亨·洪一涵,亦何以處之則好耶?不法之人,似爲拿問,諸臣之意,何如?在魯曰,不無勸懲之道,惟在處分之如何矣。始炯曰,此兩守令,果如此,則不可不嚴處矣。行司直朴纘新曰,洪一涵則雖所聞如此,無分明見捉之事,似當參酌處分。而禹夏亨胡差相通之說,甚可驚駭,不可無嚴處之道矣。上曰,胡差往來,有前例耶?始炯曰,會寧開市時,通官或有往來之事矣。應洙曰,洪一涵之鄙瑣,非罷職可論。禹夏亨,身爲邊帥,所當惕念爲治。而胡差還上等事,俱極無據,嚴處似不可已矣。訓鍊都正金聖應曰,洪一涵,本是鄙瑣之人,入己之謗,果如此,則極爲無據,似當拿問。而禹夏亨則胡差出入,已成謬規,則渠當革之。而不此之爲,任其往來,其在嚴邊境之道,似當嚴處矣。若魯曰,御史旣陳其所見,其罪狀則付之金吾,處之,似好矣。上曰,北關亦有善治者乎?啓禧曰,富寧府使鄭汝稷,爲政精詳。而今年賑政,亦善爲之。自備木車,使衙屬作薪而用之。凡於此等事,一不煩民力。此在常時,可謂要譽,而當此大歉之年,能爲此事,此亦爲貴矣。上曰,然矣。御史能以要譽知之,可謂見之精矣。上使承旨書之曰,北道御史入來,先聽原單之大略,可謂精審。而今番北道賑政,非比他道,豈可循例勸奬?其中褒吏中,趙星瑞,首尾賑政,其循可嘉。韓址之家在近地,其廉可尙,竝特爲加資。富寧府使鄭汝稷,其節目間政事近要譽,其若常時,宜抑何奬。而生民顚連之時,心由不忍,勤幹救民,其政可尙。特賜表裏一襲。其不治中洪一涵,其所不法,可謂鄙瑣,不足問也。而噫値大歉,斯民嗷嗷,則雖不能捐廩濟民,忍何心循私入己?禹夏亨,則職不卑矣。不思報效,恣意不法,已涉痛駭。北差入衙,亦涉寒心。竝拿問處之。出榻敎上曰,邊地察訪·邊將之屬,所見何如耶?啓禧曰,多有不成貌樣處矣。上曰,白頭山亦見之耶?啓禧曰,白頭山,卽慶興藩籬。而入無人跡處三百六十里後,始到其地。臣則盡見其立碑處矣。上曰,入其定界處,而無虎豹之患耶?啓禧曰,盡見其定界處,而虎豹則元無矣。遂出地圖,按圖而達之。上曰,白頭山上有澤云,亦見之耶?啓禧曰,果見之。而周回爲八十里,望見則水色皆黑矣。上曰,黑龍江亦黑云矣。應洙曰,聞金鎭商言,則黑龍江,爲天下壯觀云矣。上曰,邊地往來之際,胡人可逢見耶?啓禧曰,在他處則無逢見之事。而過訓戎時,見十餘獵胡矣。上曰,其風俗何如耶?啓禧曰,風俗不可謂全然淳朴,而亦不至巧詐。若以敎化善導之,則可與爲善之俗矣。上曰,三·甲加於六鎭,而民人所食者何穀耶?啓禧曰,不知食米,而專以牟爲生。而金遇泰多作畓,甲山人則多賴金遇泰之功而生活矣。寅明曰,禁御軍,以癘疫停番矣。今則癘疫旣寢息,而宿衛不可一向單弱。自今十一月,使之上番,似宜矣。始炯曰,有備則無患。宿衛之軍,不可許久停番。以臘月,上來立番,似好矣。上曰,朔限有之耶?始炯曰,非有朔限,而今年癘疫,振古所無。見今瘡痍甫起,卽使立番,豈不惻然乎?臣意則以十月徵兵,臘月宿衛之地,似好矣。上曰,十月徵番,臘月立番,可也。出擧條始炯曰,北道安邊折衝趙時恒加資事,朴文秀,頃已陳達蒙允。而以不出擧條之故,該曹尙未擧行。其時當該注書,推考,備局回啓中,使之改付標,何如?上曰,依爲之。出擧條聖應曰,臣方待罪軍器寺提調,故敢達矣。頃年弓子加造,而盡用於各軍門前後貸用者,卽今遺儲甚些。前頭賞下所用,必有苟艱之端,不可不加造矣。入侍大臣,亦帶本寺提擧,下詢,何如?寅明曰,不時之用,不可不前期造置。今雖始役,畢造之間,自致遲延。且旣造角弓,則戶曹萊角未盡之前,可以始役。限八百張加造,似不可已矣。聖應曰,頃年加造時,以戶曹之無黑角,動費三四年矣。聞戶曹,方有新捧黑角云。趁卽加造,以爲繼用之地,似好矣。寅明曰,限八百張加造,則何如?上曰,依爲之。出擧條寅明曰,臣待罪司僕,以職事敢達矣。咸興牧場,無流來還上。故猝遇凶荒,則牧卒無以支保。昨年,臣亦請得嶺南移轉穀百石,而僅僅賑救矣。今秋勢將收捧,而旣不必卽爲還送嶺南,則姑令牧官,次知捧留於牧場,以爲牧卒水旱之備。而前頭若有還送嶺南之時,則或推出元數移送,或以嶺南各牧場還上換錄,仍留,俱涉無妨。以此分付,何如?上曰,依爲之。出擧條寅明曰,都政旣已定日,西北人收用事,宜有申飭。而以今春事言之,聖上爲慮北道凶荒,文武間上來求仕者,有收用之命。北道人,聞有此命,多數上來。而畢竟兩銓,一無收用,擧皆狼狽而歸云。朝令失信,非小事矣。若魯曰,松都人收用,亦有昨年下敎。而其時滿月臺殿座時,特命除職者,武弁二人,文官一人,又有儒生二人除職之承傳。而今至三年,更無擧論。文武三人,皆以其時所除之職,更不遷而俱將仕滿。其中一武弁,已身歿云,甚可矜矣。此非聖朝撫恤舊都人物之盛意,亦宜收用矣。寅明曰,以魏昌祖事言之,特敎使之收用者,非止一再。而留連都下,至今未付實職云矣。上曰,此則銓曹非矣。尙不收用,予實歉然。北道·松都,不爲收用之兩銓官,從重推考,別爲調用。此後則申飭句管堂上,隨聞陳達,可也。出擧條寅明曰,戊申去今不遠,而詳知其時事狀者,無過於臣矣。臣於鄭觀賓事,常加憫惻。以告變言之,觀賓最先爲之,所告尤實。其爲人,雖未必大段,而其辭賞馬,隱然有古人之風。以此前後筵臣,屢請收用,至有成命,而銓曹迄未擧行矣。都政不遠,更爲申飭,何如?上曰,依爲之。而鄭觀賓,初則雖有功,而末後則無據矣。出擧條若魯曰,昨年各道諸色目成冊,自備局旣已査整。而姑觀前頭,發送御史之意,前已稟達於筵中矣。其中京畿,則査整之數最少,不必爲此而別送御史。今年癘疫之餘,充代甚急,今方申飭列邑,而道臣,亦可以擧行。備局査整之數,出付道臣,使之更加精査於各邑,卽速塡闕,似宜矣。上曰,依爲之。出擧條若魯曰,京兆異於諸各司,郞官必須久任,然後可責成效。而近來此法,廢閣不行,極爲未安。庶尹趙哲命,爲人勤幹詳明,頗能擧職矣。日昨政,除拜外任,詞訟劇地,失此擧職郞廳,誠甚可惜。若令仍任庶尹,而仍爲久任責成似宜,故敢此仰達。上曰,依爲之。久任之法,近來懈弛。更加申飭,復有如前之弊,政院察推,可也。出擧條啓禧曰,臣以無似,謬膺重寄。觸事憒憒,瘡疣百出。因備局草記,再被重推。薄罰不足當罪,悚恧有難勝言。而末後問備,則在臣入臺之後,臺官之不得帶推行公,例也。其何可一刻仍冒於臺次乎?請命遞斥臣職。上曰,勿辭。左副承旨兪健基曰,正言洪啓禧,再啓煩瀆,退待物論矣。上曰,知道。啓禧退出。上曰,爲人甚精詳矣。寅明曰,雖以前後狀啓觀之,如貫珠之有序矣。始炯曰,三·甲·六鎭,備經艱險,其爲功勞,無復可言。不可無勸奬酬勞之道矣。上曰,然矣。寅明曰,藝文館員役,曾前裁減之後,尙未復舊矣。卽今翰林數多,而員役數少。本館以復舊加定之意,每每論報於本司。此時準數復舊,雖未易,而本館事勢,亦不可全無變通。以加出二名事,已與首揆議定矣。書寫使令,各一名加定,令戶·兵曹,依例給料布,何如?上曰,書寫則不緊,使令二名定給,可也。出擧條上曰,北兵使卽爲薦望事,分付。出榻敎諸臣以次退出。
上在昌德宮。停常參,只晝講·夕講。
兪健基啓曰,備邊司郞廳來言,今日賓廳坐起日次,而纔經登對,不得來會云矣,敢啓。傳曰,知道。
李世璡啓曰,明日常參·經筵,取稟。傳曰,停。
洪象漢啓曰,大司憲未差,執義許沃,掌令閔洙彦牌不進傳旨未下,掌令李彙恒未肅拜,持平李彝章·姜鳳休在外。今日以監察茶時之意,敢啓。傳曰,知道。
有政。吏批,判書閔應洙臚唱坐起進,參判元景夏進,參議尹汲陳疏入啓,同副承旨鄭俊一進。啓曰,判書閔應洙,臚唱取才坐起進,參議尹汲陳疏入啓,小臣獨政未安,何以爲之?敢稟。傳曰,仍爲之。又啓曰,黃海監司,今當差出,而擬望之人乏少。承旨竝擬,何如?傳曰,允。又啓曰,玉堂闕員,今當差出,而擬望之人乏少。外任竝擬,何如?傳曰,允。又啓曰,定平府使趙星瑞,高原郡守韓址,特爲加資,漆原縣監金弘魯,以拯活人命二十四名之功,亦爲加資事,命下矣。俱已資窮,未經準職,何以爲之?敢稟。傳曰,竝加資。又啓曰,咸鏡都事南泰赫呈狀內,素抱痰癖之症復發,飮啖專廢,眞元日鑠,作一病廢之人。以此病狀,旬月之內,萬無起動赴任之望,斯速入啓處置云。病狀果如是危重,則不可强令赴任。改差,何如?傳曰,允。以鄭羽良爲刑曹判書,以徐命彬爲大司憲,以徐命九爲黃海監司,以李成中爲修撰,以南泰齊爲校理,以沈聖希爲戶曹參議,以尹志泰爲蔚山府使,以洪得厚爲開城經歷,以金尙翼爲刑曹參議,以吳光運爲禮曹參判,以金聖梓爲戶曹正郞,以洪晉猷爲司饔僉正,以閔應洙爲司宰提調,以洪啓禧爲副修撰。
兵批,判書金始炯訓鍊院將鬼薦坐起進,參判徐命彬入直進,參議權赫病,參知趙尙命陳疏入啓,同副承旨鄭俊一進。啓曰,宣傳官李章吾呈狀內,身病添劇,萬無供職之望,則宿衛之任,不可一日虛帶,斯速入啓遞改云。病勢如此,則有難强令察任。今姑改差,何如?傳曰,允。副護軍李善行,副司直李箕鎭·趙錫命·宋秀衡,已上竝單付。
兪健基,以都摠府言啓曰,副摠管成殷錫,以內三廳將鬼薦取才坐起,訓鍊院晝仕出去之意,敢啓。傳曰,知道。
李世璡啓曰,今日晝講爲之事,命下。而知經筵李秉常在外,趙尙絅長生殿曝曬事進,閔應洙,同經筵元景夏,吏曹褒貶進,同經筵金若魯病不進,徐命彬,以兵曹入直當進政廳,無他推移入侍之員。除在外·公故外,同經筵金若魯,卽爲牌招,以爲入侍之地,何如?傳曰,允。
又啓曰,同經筵金若魯,牌招不進,推考傳旨,今方捧入,而今日晝講,時刻漸近,他無推移入侍之員。更卽牌招,何如?傳曰,允。
又啓曰,預備兼春秋權潗,身病猝重,勢難察任。兼春秋之任,今姑減下,其代令該曹,卽爲口傳差出,何如?傳曰,允。
傳于兪健基〈曰〉,北道帥臣,趁今日政,擬入事,分付。
傳于鄭俊一曰,工曹參議,以副修撰洪啓禧除授。
洪象漢啓曰,今日政新除授玉堂,牌招事,命下,而闕門已閉,待明朝出牌之意,敢啓。傳曰,知道。
李世璡,以吏曹言啓曰,本曹褒貶坐起,定行於明日,而參議尹汲,時未肅拜,待明朝牌招,以爲備員開坐之地,何如?傳曰,允。
鄭俊一,以吏曹言啓曰,本曹所屬宗簿寺·司饔院官員等矣。今壬戌年春夏等褒貶等第,當爲封進,而因本司提調有故,不得磨勘之意,敢啓。傳曰,知道。
又以吏曹言啓曰,今日本曹開拆坐起時,考見各道褒貶啓本,則彦陽縣監趙廷佑,以勤愼可尙,疲殘宜警爲目,懷德縣監洪聖揆,以雖自勉勵,其奈優柔爲目,則宜置下考,而置之中考。此兩邑守令。或疲殘不能莅民,或雖欲自勵而優柔,難以莅事,俱不可仍置。竝罷黜,何如?傳曰,允。
李世璡,以內醫院官員,以都提調意啓曰,駝酪粥,自十月初一日,當爲封進。依前例擧行事,預爲分付司僕寺之意,敢啓。傳曰,知道。
副司直鄭羽良疏曰,伏以臣前日入侍筵中,忽承寵命,以臣爲正卿陞品者,繼以恩諭丁寧褒予。不惟賤臣之所不敢得者,卽傳記所稱古之遺直,亦未易承當。而歷數千古以來,君臣之際,曷有如臣之所被隆且異者哉?此實臣無狀,平日欺罔聖聰,以致誤奬如此。於是,臣罪又不可勝言矣。伏惟念臣家世寒素,自頃以來,過荷洪渥。臣父旣涵濡惠養之澤,以老臣食祿於家。臣之才資文質,本無足以備明時任使之末。而凡宦跡所至,皆極一時之高華。臣愚弟翬良,又日侍講筵顧問。父子兄弟,夫孰非吾君之所造化哉?此固非臣糜粉所可言酬報者。而但念天道虧盈而益謙,鬼神害盈而福謙,斯理之非難曉者。世固有一家同時立朝,竝霑渥恩者。而其人才德,有足稱勝,雖盛而非滿也。如臣之譾劣無一短長,而衰門薄祚,何足以堪之哉?臣是以入而語家人,出而對朋曹,惟過福之是憂是惕。今又於夢寐之外,晉之以卿月之貴,置之於八座之尊,此殆天之益臣之災而重臣之罪也。臣之悸恐震栗,當復如何哉?然此只言臣私心殞越而已。雖以公朝官人之體而論之,有不宜如是猥濫,而至於四字之褒,尤不近似。殆非所以示列位而令衆庶也。蓋古者公卿大夫以下,位各稱其德,終身居之,得其分也。位未稱德,則上擧而進之。士修其學,學至而上求之。各以才之所至而置選焉。故曰賢在位·能在職。惟職也,則言才與能,而於位也,則言賢與德。蓋其重可知,而其愼如此也。今迺以如臣之無寸長可紀,無一藝曲諒之可錄,卒然畀之以崇資重品德選之地。又以如綸之敎,施之於不當施,加之於不當加。而使百僚四方觀德,有以窺其淺深,而竊言其是非。其所以損聖德則哲之明,失王言愼重之體,豈但止於微臣一身之故哉?噫,天威不違咫尺,恩言歷擧臣祖臣父。鄭重勤摯,藹然若春陽之被物。夫布衣之相然諾,得一言之重,尙有許以死者。況臣子之得之於君父,顧臣何以爲心哉?此臣所以感激涕血,不知死所。而生生世世,殞結爲報而已。惟是晉秩之恩,褒寵之旨,實非臣賤分所敢冒承,如上所陳。伏乞聖慈,念隆恩之不可輕授,王言之不可虛施,諒臣才之本無可取,所辭之亶由衷懇,亟命改正收還,以重公選,以安私分,不勝萬幸。日昨親臨試士,臣以考官,天牌下臨,嚴敎荐降。臣之私義,不可復涉試事。又晉秩有命,不當冒入闕庭。而竊自思此時引舊嫌而違傲,有甚未安。以前品而隨參,亦似未害,故黽勉承應。而至於新命,則不敢謝恩者,蓋隨宜裁量,不敢糊塗。喉院至以此請推,臣尤一倍惶隕矣。臣無任云云。答曰,省疏具悉。今者陞擢,爲國綜政,卿其勿辭行公,今改本職。
兵曹參知趙尙命疏曰,伏以臣,伏見掌令閔洙彦之疏,以爲場中賣酒賣食之徒,紛然雜錯於多士之間,殆若市肆云。臣看來竊不勝其驚駭之至,而繼之以瞿然也。誠如臺言,凡於闕中闌入之禁,其責專在於本曹。臣以伊日入直之該堂,其何可諉之以事係試圍,而獨自晏然冒據於職次乎?玆事未出場之前,莫非臣俟勘之日。顧此宿衛輪番之職,決不可一任瘝曠也,明矣。此臣必遞之義,公議皆許。而抑臣情勢之外,實有疾病之難强者。臣之宿患痰癖之症,積年沈苦。有物潛伏於心脅之間,時時活潑,爲跳動之狀。每當秋冬之交,少觸風寒則輒發,發則中焦悶塞,頃刻有難支之慮矣。迺者親臨試士之辰,忝在侍衛之列。終日處冷,癖氣上衝,頻頻退出,僅僅鎭定。及其日暮替歸之後,連宵叫痛,一向無減。又於日昨,爲承誕辰起居之節,力疾入參,少伸區區頌祝之誠,而乘曉往來之際,適當天氣之猝冷,添得寒感。宿恙新症,一倍危劇,種種症狀,猥不敢盡達,而此不但一時偶感而已。其有根委者久矣。失今不治,實有死生之慮。玆敢疾聲呼籲於天地父母之前。伏乞聖慈,諒臣情勢之難安,察臣病狀之頻危,亟命特加重勘,以靖私義。仍許及時調治,俾尋生路,千萬幸甚。臣無任云云。答曰,省疏具悉。爾其勿辭,調理察職。
吏曹參議尹汲疏曰,伏以臣謝跡於睢盱之場,息影於閑漫之地。風波不到,是非無聞,循分供仕,竊自爲幸。乃者天曹除旨,忽及於已試僨誤之身,驚惶震悚,靡所容措。臣於向來冒叨是職,非不知世路之至艱,人心之難平。而嚴命所迫,黽勉承膺,參政者,不過數次。而以政法則旣欠激揚之責,以本心則且多孤負之歎。公私兩妨,已不勝其愧懼。而前有虛景之啓,後値苛摘之疏,交詆互攻,至於去職而未已。臣追思至今,餘悖猶存。從玆以往,自分斂避名塗,永絶駭機,俾朝著致寧靖之休,私分得粗安之便矣。千萬意外,復有此忝竊,臣誠愕然失圖,莫知所以致此也。噫,人臣出處,廉隅最重,銓任去就,審愼尤別。今若諉以事端之已息,時日之稍久,抗顔復玷於被彈之地,則前日之力辭必解者,終歸於一時塞責而止。其不能正己也如此,則將何以有辭於權衡甄別之際乎?百爾思量,進身無路。頃於天牌之下,未克祗承,徊徨兢惕,恭俟譴罰。例勘猶靳,嚴召又辱,進退狼狽,轉益窮蹙。玆敢隨詣闕下,略陳短疏,退還私次,臣罪益萬萬矣。伏乞聖明,俯諒危懇,亟許鐫削,以幸公私,不勝大願。臣無任云云。答曰,省疏具悉。爾其勿辭,從速察職。
壬戌九月十五日午時,上御熙政堂。晝講入侍時,特進官徐命九,同知事徐命彬,參贊官洪象漢,侍講官鄭翬良,檢討官金尙迪,假注書兪漢蕭,記事官趙雲逵,記事官兪彦好,宗臣海雲君熻,武臣宣傳官李徵瑞,進伏訖。上讀心經前受音,自子絶四毋意·毋必·毋固·毋我,止有些未盡,所以未達一間。侍講官鄭翬良讀,自顔淵問仁,子曰,克己復禮爲仁,止其序固如此也。上讀新受音訖。翬良曰,此章,乃克己章,聖人傳心之要法。而凡人每於私慾,克去爲難,故此所以有四勿之目矣。學者,固當體行,而人君之學,亦不可不留念用工也。檢討官金尙迪曰,上番,亦言克己之最難,而形氣之私,不外乎耳目口體之慾。故以顔子之亞聖,猶申之以視聽言動四者。故書曰,人心惟危,道心惟微,惟精惟一,允執厥中。此皆克己復禮之工夫。然識得道理分明,是爲克復之要道矣。翬良曰,此云克己,須從性偏難克處克將去,此言甚好矣。顔子則猶可如此,而常人豈知其性之偏而能克去乎?故如等處用工尤難,而帝王家工夫,尤當各別留意矣。同知事徐命彬曰,此如一氣之難制,謝氏之言,甚好矣。翬良曰,伊川先生曰,顔子得孔子之敎,一言領會。如視聽之自外入者,則猛加警省,是乃內外交修工夫矣。尙迪曰,不遷怒不貳過等說,不過一段文義。而以前古帝王事論之,昔宋仁宗,有詔書,則有臣杜衍,每見其事之是非,若其非者,則封還內降詔書。故仁宗謂歐陽脩曰,外人知杜衍封還內降耶?吾居禁中,有求恩澤者,每以杜衍不可告之而止者,多於所封還也。其言載於宋史。人君之過,塞於未萌,是人臣之責。而卽今朝廷,其有如杜衍者乎?如臣等無似,雖欲裨益於聖學,納吾君於無過,其可得乎?上曰,所達誠是矣。宋仁宗有杜衍,故能爲克己上工夫矣。參贊官洪象漢曰,大抵愼獨二字,爲克己工夫第一要道矣。上曰,非言之難,行之惟難。予於宋仁宗,心有愧焉。求厥有咎,當體于心。而隨事思量者多矣。翬良曰,臣於聖敎,不勝慨然。近日聖學日就,所當自任以堯·舜之道。立志而用工,則何所愧於宋仁宗乎?上曰,是學者高談,而實則然矣。象漢曰,儒臣未得領會聖敎矣。大凡人性,能克去其偏狹,爲尤難。故孔子以非禮勿視,非禮勿聽,非禮勿言,非禮勿動,四者勉戒顔子,使之用工於克己。雖以聖學言之,殿下常時自省,而有某事不足處,則是居敬工夫不足故也。居敬有餘則涵養自修,一日二日,必以克復爲心,豈無進就之效乎?上曰,是則謝上蔡之意。而承宣欲予檢飭而爲此中庸工夫之言矣。象漢曰,謝上蔡操心,故如此矣。上曰,當夙宵體念,而卽今日氣漸冷,回思百姓,而一擧足一擧匕,皆吾心慮,此是性偏處。而其克祛工夫,何以爲之,則可愈耶?頃者大臣,以求放心爲勉。而予心每如空中往來矣。翬良曰,臣感歎恤民之盛意,而此亦留着則爲病。堯·舜非不憂民。而如稷·契之臣,承佐下風,各自治民,故自不憂矣。象漢曰,聖上憂民之意,臣不勝感歎。而有一二要約者,王者體天行德,若有雨暘寒暑之不調者,則反躬自省,可也。殿下或有未盡道理,則當改之。而物來順應,心體虛滉,如止水明鏡,涵養而居敬而已。若太爲洞洞屬屬,則還爲不好矣。尙迪曰,洞洞之心,出於一誠字,豈可爲病?而以卽今言之,殿下一心對越,而其實效未著於外。此則不過在下者,不能對揚之致。而水旱盜賊之患,疊見層出。北路水災,振古所無。而殿下豈不兢惕乎?且嶺西金城·伊川等賊變,非小小鼠竊之比,則廟堂之臣,所當講究消弛之策,議論譏捕之道。而不此之爲,頃者賓筵所講磨者,不過一蔚山倅擇差之令而已。臣實爲之慨然也。翬良曰,今年水災,可謂非常。而人物之渰死,殆近數千餘名,恤典亦近文具矣。象漢曰,殿下奮發振勵,每覽災狀,必以誠心,渙發絲綸,使該道百姓知之則好矣。尙迪曰,廟堂諸臣,若於此等事,留心變通。而至於金城之有賊處,則雖稟啓,擇送武倅,亦何妨也?上曰,使彼儒臣,若當廟堂之責,則又安知不亦然也?我國人,當局則大抵皆然矣。然擇送武倅之言好矣。勿出擧條,大臣·吏判許,皆以此意使聞之。金城則以武倅差出,可也。仍出一軸書法曰,此是東宮謄出童蒙先習序文者也。聞渠獨居書之云。今予出見者,非爲誇示之意,欲使諸臣知之,而彼翰注則年少,尤於東宮,不可不知也。諸臣展看後,齊聲稱賀。象漢袖而起伏曰,此則小臣已受之矣。臣欲持之。翬良·尙迪曰,承宣之言極非矣。割而分之,均及於入侍諸臣,可也。豈可爲獨專之計哉?命九·命彬曰,此則儒臣之言是矣。承宣,豈可獨持之乎?象漢曰,雖如崑山之美玉,若片片破碎,則豈爲寶乎?此筆亦然矣。若割分而爲片片,則豈爲貴乎?上曰,其言則是矣。元本則粧置春坊,而入侍諸臣則模出各分一件,可也。元本,則卽今送春坊,使上下番請入書筵,講論文義,後入侍事,分付,可也。頃者首揆·右揆,勉以誠敬孝悌矣。其後見之,則四字書付壁上。此序文,亦自謄出。凡兒每事,終則有怠心,而此則不然,可謂良知之能矣。諸臣皆曰,然矣。上曰,夕講爲之,可也。翬良曰,副校理元景淳,向來催促之下,尙不上來,極爲未安。更令政院,申飭催促上來,何如?上曰,依爲之。出擧條翬良曰,今日新除授玉堂,待下批卽爲牌招,何如?上曰,依爲之。出榻敎諸臣以次退出。上曰,承史則待令於熙仁門外,更爲入侍,可也。遂盡退出。少頃還爲入侍。上曰,此有可書者,注書出去,敦厚壯紙持入,可也。臣漢蕭承命持入。上命承旨,書兵將圖說書畢。上曰,以鑄字入梓,可也。遂以次退出。
壬戌九月十五日申時,上御熙政堂。夕講入侍,春坊上下番追後入侍時,特進官徐命九,同知事徐命彬,參贊官洪象漢,侍講官鄭翬良,檢討官金尙迪,假注書兪漢蕭,記事趙雲逵,記事官兪彦好,弼善閔宅洙,兼說書趙載德,進伏訖。上命承旨書之曰,往者北道荐歉,近古所無。因此運穀南沿。而因此之故,南民運船之渰溺者居多。王者視民,南北奚間?雖施矜恤之典,其尙矜惻。豈意被洪水而渰溺者,將近數十百?噫,爲民君父,聞此而惻傷曷喩?其他寬民之策,在於廟堂。而昔之掩骼之政,雖不能施於沙泥蕩漾之中,而其拯得者,其令本官,顧恤族屬,以助掩土。此非循例掩溺之比,其恤典各別擧行。而沿民之因王事,洪水而沈溺者,北道運穀,雖云共濟,在上者,若有德而調陰陽,則北豈荐歉,而困我南民?嗟今南水,亦由涼德。此與驅民溺于洪水,奚間?思之及此,尤爲矜惻。咨道臣,飭沿邑之守令中,方設壇致祭,慰我藏魚腹之元元事,下諭于嶺伯。侍講官鄭翬良讀,心經,自張子曰天體物不遺,止先所據守。上讀新受音訖。翬良曰,張子此言,誠好矣。禮儀三百,威儀三千,無一物之非仁。此可見人心之專德而天理之完全矣。孔子則全然天理,而顔子則不遷怒不貳過,能用工於克己復禮者,於此可見矣。檢討官金尙迪曰,孟子曰,萬物皆備於我。人之體物,宜體萬物之備我矣。上曰,其意思甚好矣。翬良曰,程子使學者,先有所據守,習禮而有依據處。其敎學之親切,於此可見矣。上曰,又曰亦張子言耶?翬良曰,然矣。皆發明克己復禮之意,此爲一篇大旨矣。上曰,今番試文,最後拆封者誰文耶?翬良曰,洪應輔之文矣。上曰,誰耶?參贊官洪象漢曰,與臣爲同姓之親,而故判書姜鋧之外孫矣。上曰,曳白者,初非可爲之人矣。象漢曰,故判書金昌協,每科必曳白云矣。上曰,然耶?太欲點檢,故似然矣。翬良曰,考文之規,試官入精神而考之,然後可無失文之歎,而今番亦孜細考試矣。上曰,其中亦安知其必無遺逸耶?翬良曰,今番策則無設捄間,故考之易矣。尙迪曰,如欲得實才,無如策問矣。上曰,命官以爲科作皆粗云,而任瑋之文則甚精矣。尙迪曰,壯元之文,亦是善作。而其人元是博識之士矣。象漢曰,諸作皆未免粗率,而大抵無神奇處矣。翬良曰,皇朝策題,則只是二字矣。象漢曰,非但策題之二字而已。其科擧法,只限燭三隻,燭若盡煎則不捧矣。上曰,非但科法,諸法代各不同矣。上曰,今年渰死人之數,不至如己酉年之多耶?尙迪曰,一夜之間,渰死者至於數千名之多。己酉年之數,臣未的知,而豈如今年之無數乎?上曰,其屍亦不可拯得耶?象漢曰,安能盡爲拯得乎?上曰,春坊上下番,書筵退出後待令云。注書出去,與之偕入。臣漢蕭承命與之偕入。上曰,上下番爲誰耶?象漢曰,弼善閔宅洙,兼說書趙載德矣。上曰,序文文義問之耶?弼善閔宅洙曰,俄以大朝,持此序文,講討文義之意陳白,則突誦其文,而文義皆明白對答矣。且臣觀其書法,筆畫如鐵,終始如一,臣不勝感祝。兼說書趙載德曰,問誠敬二字,可分而二之與否,則敎謂誠敬如鳥兩翼,如車兩輪,何可分而二之乎?如是爲答矣。上曰,其序已誦之,故能知鳥翼車輪之引用矣。諸臣以次退出。
上在昌德宮。停常參·經筵。
李世璡啓曰,明日親臨放榜相値,視事,頉稟。傳曰,知道。
洪象漢啓曰,大司憲徐命彬未肅拜,執義許沃,掌令閔洙彦牌不進,傳旨未下,李彙恒未肅拜服制,持平李彝章·姜鳳休在外。今日以監察茶時之意,敢啓。傳曰,知道。
又啓曰,刑曹久無行公堂上,訟獄重地,委屬可慮。新除授刑曹判書鄭羽良,參議金尙翼,竝卽牌招察任,何如?傳曰,允。
傳于李世璡曰,文武科放榜時刻,以午初初刻擧行,侍衛依前爲之,單子斯速書入。
鄭俊一啓曰,明日親臨放榜,兩司當爲進參,而大司憲徐命彬,掌令李彙恒未肅拜,執義許沃,掌令閔洙彦,大司諫金相奭,獻納徐命臣牌不進,傳旨未下,持平李彝章·姜鳳休,司諫沈䥃在外,正言宋時涵引避退待,一員未差,無進參之員,事體未安。大司憲徐命彬,掌令李彙恒,明日待開門牌招,正言未差之代,政官卽爲牌招,開政差出,一體待開門牌招進參,何如?傳曰,開政置之,違牌臺官,只推,明日待開門,一體牌招。
李世璡啓曰,卽者弼善閔宅洙,以親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
北兵使禹夏亨狀啓,今春夏等褒貶,不得擧行,惶恐待罪事。傳于鄭俊一曰,勿待罪事,回諭。
李世璡,以吏曹言啓曰,都目大政,今方定日入啓。今日本曹講坐起時,堂上亦不可不備員,而參議尹汲,疏批已下,卽爲牌招,以爲備員開坐之地,何如?傳曰,允。
鄭俊一,以禮曹言啓曰,傳曰,往者北道荐歉,近古所無,因此運穀南沿。而因此之故,南民運船之渰溺者居多。王者視民,南北奚間?雖是矜恤之典,其尙矜惻,豈意被洪水而渰溺者,將近數十百?噫,爲民君父,聞此而惻傷曷諭?其他寬民之策,在於廟堂。而昔之掩骸之政,雖不能施於沙泥蕩樣之中,而其拯得者,其令本官,顧恤族屬,以助掩土。此非循例掩溺之比,其恤典,各別擧行。而沿民之因王事,洪水而沈溺者,北道運穀,雖云共濟,在上者,若有德而調陰陽,則北豈荐歉而困我南民?嗟,今南水,亦由涼德,此與驅民溺于洪水,奚間?思之及此,尤爲矜惻。咨道臣,飭沿邑守令中,方設壇致祭,慰我藏魚腹之元元事,下諭于嶺伯事,命下矣。致祭祭文,令藝文館急速撰出下送,中央設壇,隨時卜日設行之意,分付,何如?傳曰,允。
洪象漢,以義禁府言啓曰,洪原縣監洪一涵,前北兵使禹夏亨等拿問處之事,傳旨啓下矣。洪一涵,今方待命於本府,卽爲拿囚。而禹夏亨,時在任所,依例發遣府都事交代後,拿來,何如?傳曰,允。
鄭俊一,以社稷署官員,以都提調意啓曰,本署之有守門部將,蓋出於尊事體禁雜人之意,而今此部將廳,在於壁後隱奧之處,與大門相背,凡人之出入,不得看檢。故頃以移建門傍之意,報請該曹,而不卽擧行。莫重祭享之所,使門閾不嚴,誠甚未安,令該曹急速改建,俾爲尊重享祀之地,何如?傳曰,允。
柳綏,以戶曹言啓曰,永嘉府院君權慄,恩賜田結,尙未準受矣。慶尙道密陽府數外官屯田畓竝二結,自本家望呈。査問本官,打量成冊,今已上來,依例折給,何如?傳曰,允。
又以戶曹言啓曰,依傳敎右議政趙顯命,去三月·四月·五月·六月·七月·八月,今九月,合七朔祿俸,令倉官更爲輸送于本家。則以爲雖已撤單,未及肅命,行公之前,不當冒受常祿云。祿俸又不領受,何以爲之?敢稟。傳曰,令倉官更爲輸送。
又以漢城府言啓曰,今下上言,竝爲回啓以入。而其中廣州居幼學李道賢上言,不爲着名,係是違格,不可循例回啓,置之之意,敢啓。傳曰,知道。
大司成金尙魯疏曰,伏以臣於萬萬意想之外,忽伏承國子新命,驚駭惝恍,歷累日而蹙蹙罔措。不審殿下,以今賢關,爲何如也?學政寢弛而不見絃誦之美,黨論橫馳而作一爭敓之場,風氣日漓,習尙日渝,如水之下,莫可救止。聖明之臨筵發歎,每在於是。隨事戒飭,前後非一,而亦未有一分半分之效矣。當此之時,雖使老成耆宿,負一時重望者,處以師席,尙難爲功,況可以千不稱萬不似之臣,苟然取充之乎?顧臣才分之魯下,學識之蔑裂,不惟自視歉然,人之視之,抑有浮於臣之自視。雖尋常章句之間,閒漫事爲之末,猶患其百不如人。則矜式多士,作成人才之責,臣何以堪之?此於臣誠可謂挾山超海之類。而今若容其濫竽,昧然冒受,罔念古人量而後入之訓,則一身顚沛,有不足卹,其辱名器而羞朝廷,非細故也。伏乞聖明,諒臣肝膈之懇,非出飾讓,將此新授職名,亟賜遞改,以重官方,以安愚分,公私不勝兩幸。臣無任云云。答曰,省疏具悉。爾勿過辭,察職。
校理南泰齊疏曰,伏以臣於前月,忝叨憲職,情地危蹙,未克祗承試牌,幸蒙恩罷,得以粗安私分。曾未幾何,敍命特下,新除復辱,天牌又踵以狎臨,揆以分義,固當竭蹶趨承之不暇。而第念臣向差社壇執事,適於親臨誓戒之日,陳疏徑出,未及承批,法例所拘,固不敢爲唐突趨班之計。原疏還給之命,又在於城鑰已下之後。臣本家在城外,雖欲進參,其勢末由。而嚴敎夜下,卒從吏議,臺評隨發,竟遭勘罷,悚蹙之心,至今未已。且臣以諫院處置事,所被特敎,尤有所萬萬惶懍者。噫,以臣無似,待罪經幄,區區所自勉者,惟在於持心絶偏係之私,隨事盡是非之公而已。今若仍一微事,遽變常度,則非臣所以藉手而事殿下者。殿下亦安用臣爲哉?雖然,十行備忘,辭旨截嚴,誨責備至。此莫非臣之平日言行,不能見信於君父,有以致此。撫躬慙悼,尙何咎哉?情實未暴之前,無非臣戴罪之日。而至若趙擎之疏出,而其所遣辭,不知自反,專事詬辱。臣雖疲劣,不欲與擎,呶呶相較,重爲淸朝縉紳之羞。而在臣廉義,亦何可諉以其言之不足辨,而晏然爲進身之計哉?玆敢隨詣闕外,投進短章,仰瀝危迫之懇。伏乞聖慈,特賜鑑諒,亟命鐫削臣新除職名,以靖私義,不勝幸甚。臣無任云云。答曰,省疏具悉。爾其勿辭,察職。
弼善閔宅洙疏曰,伏以臣,本以無似,猥忝宮僚。昨奉寶墨,仰瞻心畫之正,今登書筵,俯聆誦讀之音,筆勢嚴重,有若天成,講解明透,可見日就。區區攢祝欣聳,自不覺其舞蹈。昵侍銅機,時入胄筵,豈非微臣之至願?而家有九耋老父,氣息澌綴之中,近患外感,症甚危劇。書筵退出之後,急報來傳,臣方寸焦灼,不能頃刻自定。玆陳短章,徑出禁門。伏乞聖明,俯諒危悃,亟許卸解臣職,以便救護。仍治臣擅離之罪,以肅朝綱,千萬幸甚,臣無任云云。答曰,省疏具悉。爾其勿辭護焉。
上在昌德宮。停常參·經筵。
初昏,月出時月色赤。夜三更,白雲一道如氣,起自坤方,直指艮方,長十餘丈,廣尺許,漸移東方,良久乃滅。四更五更,月暈。
李世璡啓曰,明日常參·經筵,取稟。傳曰,只晝講。
庭試放榜親臨罷後,大殿,政院·玉堂·藥房口傳問安。答曰,知道。
兪健基,以都摠府言啓曰,今日入直內三廳武兼禁軍及軍兵等,當爲中日習射,而親臨放榜相値,不得爲之之意,敢啓。傳曰,知道。
洪象漢啓曰,刑曹判書鄭羽良,昨旣陳疏承批,今日不爲出肅。獄訟重地,長官不宜久曠,卽爲牌招察任,何如?傳曰,允。
李世璡啓曰,大司成金尙魯除拜累日,尙不出肅,卽爲牌招察任,何如?傳曰,允。
兪健基啓曰,明日省鞫,兩司當爲進參,城上所牌招言送,何如?傳曰,允。
又啓曰,明日省鞫,諫院無進參之員,正言未差之代,政官卽爲牌招,開政差出,待下批牌招言送,何如?傳曰,允。
又啓曰,刑曹判書鄭羽良,牌招不進,推考傳旨,今方捧入,而除拜累日,尙不出肅,事甚未安。卽爲牌招察任,何如?傳曰,允。
傳于鄭俊一曰,夜對爲之。夙興夜寐箴,若有兩件,上下番持入,若一件,上番持入。
有政。吏批,判書閔應洙進,參判元景夏進,參議尹汲進,左副承旨兪健基進。以成範錫·金光國爲正言,任師夏爲注書,李延德爲文學,徐命彬爲冬至副使,沈星鎭爲大司諫,柳萬樞爲掌令,金尙迪爲獻納,梁見龍爲崇寧殿參奉。漢城庶尹趙哲命,歙谷縣監趙鎭泰,祥雲察訪安鳴鶴,奉常主簿沈潤海,仍任事承傳。
兵批,判書金始炯病,參判未差,參議權爀進,參知趙尙命陳疏受由。同副承旨鄭俊一進,以趙虎臣爲北兵使,副司直權,副司果宋時涵單付。
鄭俊一啓曰,刑曹判書鄭羽良牌招事,允下。而家在城外,闕門垂閉,待明朝出牌之意,敢啓。傳曰,知道。
李世璡,以侍講院言啓曰,本院上番閔宅洙,連日入直矣。以親病陳疏徑出,輔德·文學,俱未差。兼文學朴春普,以本職入直。吏曹兼輔德洪昌漢,兼弼善李命坤,謂有身病,不爲行公。兼輔德洪昌漢,兼弼善李命坤,竝卽牌招,以爲推移入直之地,何如?傳曰,允。
兪健基,以兵曹言啓曰,今九月十七日,武臣堂上以上祿試射日次,而親臨放榜相値,不得設行,以無故日退行之意,敢啓。傳曰,知道。
又以備邊司言啓曰,卽見全羅右水使盧啓禎狀啓,則枚擧羅州地黑山鎭留鎭將所報,以爲彼國商船,飄風到泊於大牛耳島前洋,該鎭將勸誘移入鎭村,自島中供饋守直,而彼人,但視風色,全無欲留之意云矣。彼人居住名數及所載物件,旣未及報來,則雖未詳其形止,而商船漂到,似是實狀。旣無欲留之意,而待風將發,則不必挽止。船隻或破傷處,從便修補,以給糧資。或慮不足,則以儲置米,參酌上下會減,卽爲從願許還之意,分付于本道道臣,何如?傳曰,允。
執義許沃啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請還寢遠材減死定配之命,更令王府,拿鞫嚴問。措辭見上新除授司諫院司諫沈䥃,時在京畿安城地,請斯速乘馹上來事,下諭。引嫌而退,兩款所論,俱欠公平,揆以臺體,勢難仍在。請正言宋時涵,遞差。答曰,不允。下諭及處置事,依啓。
判府事金興慶箚曰,伏以臣,苦痢兩旬,劇歇靡常,日前誕彌之辰,强趨起居之列矣。曉觸風冷,症形越添,遍身灑淅,臍腹絞痛,日夜之間,登溷甚數,眞元澌敗,殆無餘地。今日親臨受賀,實是罕有之盛儀。而自力無望,終未進身於庭班,瞻望宸極,兢殞靡容。玆敢略申疾痛之呼,仰瀆崇嚴之聽。伏乞聖明,亟命鐫罷臣職秩,以肅朝綱,以安賤分焉云云。答曰,省箚具悉卿懇。以疾未參,其何所傷?卿須安心勿辭,善攝焉。仍傳曰,遣史官傳諭。
掌令李彙恒疏曰,伏以臣於臺職,斷無冒進之望,昨陳微懇,冀蒙恩遞。及承批旨,不準所辭,至以撕捱過矣爲敎,臣一倍兢惶,靡所容措。在臣分義,宜不敢一向引伏,而區區情勢之外,又有疾病之難强者。臣稟賦虛脆,本來善病,最是痰癖之症,越添於撼頓之餘,心腹如刺,飮啖全廢,跧伏旅舍,生意索然。卽因親臨唱第,召牌儼辱,不敢坐違,忍死趨伏於禁扃之外。而以此病狀,末由入肅,略控短章,徑歸私次,逋慢之誅,實無所逃。伏乞鐫臣之職,勘臣之罪,以安私分,以肅朝綱焉。臣於乞免之章,不宜贅及他說,而身從東土,目擊災荒,略此附陳,仰備財幸焉。嶺東九邑之地,土瘠産貧,雖在樂歲,民不聊生。比年以來,仍之以飢饉,加之以癘疫,死徙相續,殆於十室而九空矣。孑遺殘民,僅僅服田,間有秋成之望矣。八月下旬,猝遇風水之災,水邊田畓,成川覆沙之處,已無可言。而風力所蕩,無論山野,擧皆莖穗摧拉,顆粒剝落,有若千軍萬馬,躪打而過去者然。懷襄之害,折拔之變,前後何限?而今玆之災,實是振古所無。哀彼一隅之民,有何獲戾于天,而遭罹薦瘥若是其孔酷也?目前檢放之政,來頭賙賑之策,必如救焚拯溺之不暇,然後庶可以救得一分。亟命廟堂及地部,預講寬恤之典,且勅道臣,專意荒政,俾無盡劉之患焉。臣伏讀日昨傳敎之出朝紙者,以嶺民渰死之慘,特命覓尸掩骼,設壇致祭,哀傷惻怛之旨,眞可謂一字而一涕矣。今番水災,東南一般。東民渰死,其數亦多,至若癘氣之滋蔓,到秋猶酷。闔家而沒死者,在道而殣斃者,無人收瘞,穢氣干天,驚心慘目,有不忍言。亦願申命道臣,另飭列邑,一一收埋,無或遺漏,使彼海隅無依之魂,偏蒙聖上及骨之澤焉。生民休戚,係守令之賢否,三百郡縣,孰非可擇?而至於災弊之邑,尤宜另揀。亦命道臣,嚴其黜陟,使貪吏知懲,凡有窠闕,必以循良有聲績者差遣,俾盡字牧之道焉。平海郡守許佐,三載居官,一無善狀,惠不及民,利專封己,山氓海戶,莫不怨咨。今年災荒,本郡尤酷,芻牧之責,決難仍畀。而家有悖子,濁亂官政。逆樞之女,孥屬爲婢者,與之交淫,醜行狼藉,出沒衙內,賂門大開。渠雖武弁,族是簪纓,而溺於所愛,略不防閑,東土人士,莫不駭罵。亟罷其職,以示懲勵之方,恐不可已也。臣無任云云。答曰,省疏具悉。所陳者,竝依施。爾其勿辭,察職。
壬戌九月十七日午時,上御仁政殿。文武科唱榜入侍時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,假注書李顯祚·兪漢蕭,記事官趙雲逵·兪彦好,進伏訖。右承旨李世璡曰,今日親臨唱榜時,兩司當爲進參,而諫院則無進參之員,憲府則執義許沃進參之意,敢達。上曰,知道。上曰,紅牌安寶,禮房承旨爲之耶?右副承旨洪象漢曰,然矣。上曰,文武榜呼名時,高聲呼之事,分付。上曰,武科幾人耶?兵曹判書金始炯曰,六十餘人矣。上曰,何其少也?始炯曰,比前則爲三分之一矣。上曰,賜牌後這這賜花事,分付。上曰,彼武科呼名中,原從功臣,何以書於職銜耶?都承旨李益炡曰,元無功臣書職銜之事,而彼職銜書之,可怪矣。上曰,武科中西北人,幾許爲之耶?始炯曰,不能的知其數,而海西人最多矣。上曰,彼衣紅袍者,壯元耶?益炡曰,然矣。始炯曰,出六者,皆着紅袍矣。上曰,賜花後,當卽爲賜酒。分付廚院,使之待令,可也。益炡曰,非廚院,乃內資待令矣。上曰,文科中出六者,幾人耶?益炡曰,四人矣。始炯曰,事雖微矣,筵席從容,故敢達矣。本曹二軍色,專管錢木出入,爲任甚緊重,故判書李瑜長本曹時,陳達筵中二軍色郞廳,自辟久任,頗有效矣。待該郞有闕,依前定式辟送,而因令久任責成,何如?上曰,依爲之。出擧條上曰,賜酒時,杯數多耶?始炯曰,一臺置五盃而饋之矣。上曰,在前武科多出,則滿於兩庭矣,今則可謂少矣。始炯曰,例爲五六百,故然矣。上呼吏曹承旨曰,唱榜罷後,文科十人,當爲引見于宣政殿,使之待令于闕中入侍事,分付,可也。出榻敎世璡曰,今番親臨,自當擧行,而禮曹及承文院,互相推諉,而不爲待令,極爲駭然矣。上曰,禮房,以致詞之不爲待令,禮曹及承文院官員,互相推諉等說,陳達。此乃自政院催促擧行之事,而不爲申飭,如是煩達,該房承旨,推考,可也。出擧條上曰,該房承旨,旣命推考之後,又以大臣送言之意煩達,事甚未安。從重推考,可也。出擧條同副承旨鄭俊一曰,今此親臨唱榜時,致詞一節,自當擧行,而禮曹及承文院官員,初不待令,致令遲滯,事甚未安。當該堂上及承文院官員,竝從重推考,何如?上曰,此乃朝儀所關,誠極寒心。禮判遞差,承文院當該官員,令該府從重勘處,可也。出擧條應敎鄭翬良,修撰李成中·金尙迪,副修撰尹光毅曰,親臨唱榜,事體至重,儀節之間,不可少忽。而致詞一節,初不待令,致令該官,倉卒口告,事極苟簡,誠可寒心。禮官及承文院官員,臣等方欲請罪矣。今聞已爲處分,而該房承旨,不無未檢飭之失,請從重推考。上曰,依爲之。出擧條上曰,以致詞事,承文院官員,旣已處分,則不可無勸懲之道。致詞,引儀,無笏記而善爲誦達,上弦弓一張賜給,可也。出擧條上曰,致詞一通,正書入之,可也。出榻敎諸臣以次退出。
壬戌九月十七日申時,上御宣政殿。文科新恩入侍時,行都承旨李益炡,假注書兪漢蕭,記事官趙雲逵,記事官兪彦好,新恩李孟休·任瑋·李永祚·任珣·趙明健·南處寬·李宇和·洪應輔·朴敬行·南鶴老進伏訖。上曰,次次進來。李孟休進伏。上曰,見汝文,多爲經綸矣。大抵我國良役租稅之法,比之前代,與何國彷彿耶?李益休曰,小臣,以鄕曲間尋摘小儒,實無見得之事,聖敎及此,而臣惶悚不敢煩達矣。上曰,我國租稅,爲什一耶?抑爲什二耶?孟休曰,臣極惶悚。而我國,初則爲什一矣。量田磨鍊後,其中或有什一者,或有什二者矣。上曰,我國用人,專尙門閥,故卽今規模,則雖有周·召·伊·傅,無登庸之路,此則何如耶?孟休曰,臣何敢的指其如此則好?而大抵得人,爲第一矣。上曰,多讀古人書,而四書三經,亦皆盡讀耶?我國科儒,拘於科文,雖見古書,而惟文字之涉獵矣。孟休曰,未能多讀,而略干爲之,然安能免涉獵乎?上曰,其次任瑋進伏。上曰,汝文汝自書云,然耶?儒臣,頃謂任瑋,自作自書,而盡誦之云,然耶?任瑋曰,果是自作自書,而其日則能誦得過半矣,日久則不能誦之矣。上曰,汝篇終論音樂,汝必知之,故然矣。黃鍾之法,何以則可得古調耶?瑋曰,臣有何別般曉音樂之見?而律呂新書及大明集禮,有論黃鍾之說。故臣之所用,不過引用古人文字上而已。安有所見之可達者乎?上曰,其次李永祚進伏。上曰,今番問策,有意存焉。汝亦對策,何以輔國耶?李永祚曰,臣以草野賤品,全無知識。雖從科臼而對策,安有輔國之才乎?上曰,其次任珣進伏。上曰,今番親策,有意存焉。汝亦對策,何以輔國耶?任珣曰,臣不過章句小儒,無才無識,雖對親策而有何輔導之可論乎?聖敎至此,而臣不知所對矣。上曰,其次趙明健進伏。上曰,汝是曾爲溫陵參奉者耶?趙明健曰,小臣果經溫陵陵官矣。上曰,今番親策,有意存焉。汝亦對策,何以輔國耶?明健曰,猥入應製,幸忝科第,而知識淺短,有何輔國之可論乎?殫竭誠力之外,無他道矣。上曰,其次南處寬進伏。上曰,汝是故相之孫耶?予曾於班行見之矣。汝祖立身先朝,多有輔國者。今番親策,有意存焉。而汝亦對策,汝能無墜祖風也否?南處寬曰,臣祖,出身於孝廟朝,身事三朝,致位上相,其所爲國輔導之事,莫非忠愛之至。而臣則不肖無狀,雖科甲,猶不得早爲,五十之年,始乃猥忝科第,咫尺前席,猥被聖敎之諄諄。而臣祖,以忠事國之事,臣何敢望也?臣感泣不知所對矣。上曰,其次李宇和進伏。上曰,今番親策,有意存焉。汝亦對策,何以輔國耶?李宇和曰,以臣愚淺之見,有何所見,而古人曰,願爲良臣,不願爲忠臣。臣之區區意見,則與古人一般矣。上曰,其言好矣。上曰,其次洪應輔進伏。上曰,今番親策,有意存焉。汝亦對策,何以輔國耶?洪應輔曰,臣元無知識之可論,而古判書姜鋧,卽臣之外祖也。常以爲人臣事君之要,無過於不欺君三字,臣之受此說,久矣。欲以此事殿下也。上曰,其言好矣。上曰,其次朴敬行進伏。上曰,今番親策,有意存焉。何以輔國耶?我國,拘於法制,如汝門地之卑微者,則雖有才識,終不得登庸,豈不慨然耶?朴敬行曰,臣門地卑微,而猥忝科第,今日又被特恩,聖敎諄諄及此,臣惶恐感激,不知所對矣。然爲國圖報,不在於官之大小,雖微官末職,臣當以死圖報矣。上曰,其言可謂善矣。而其意不偶然矣。上曰,其次南鶴老進伏。上曰,今番親策,有意存焉。汝亦對策,何以輔國耶?南鶴老曰,草野微物,何敢仰對聖問?而區區愚淺之見,則在於出入禁闥,補闕拾遺矣。上曰,其言,諸類中最大矣。汝以新榜,敢爲此大言,汲黯之任,汝能可堪否?上曰,十人皆離席,予有下敎者矣。十人皆離席進伏。上曰,親策之後,得汝輩十人,十人之中,未知誰爲俊乂,而試可後乃已矣。今日,卽初見君父之日,無他下敎者,而予以循公祛黨四字,爲汝輩事君之資。宜以此四字,銘鏤而勿忘也。若聞此下敎之後,有黨習之事,則非予今日勉戒之本意也。孟休曰,臣咫尺筵席,親承聖敎之至此,從今以往,豈敢有一毫黨習之萌于心哉?處寬曰,出身初頭,聖敎及此,諄諄下敎,罔非臣等微末之所未堪當者。而循公祛黨四字,夙夜敢不銘鏤于心乎?上曰,汝輩報答之道,惟在於此四字。卽今一箇公字,不足,尤可勉也。上曰,使之退去,爲人皆俊秀矣。上曰,翰林進來。趙雲逵·兪彦好進伏。上曰,灑掃應對進退之節,卽小學敎人之方也。先朝設置藝文館於禁中,咫尺之地者,有意存焉。蓋新進慢蹇之習,不可不摧折,故使史官,秉史筆而進退,使不得慢蹇。若任置則其習漸長,售之於國事。故設置之意,可謂非輕,而古例卽然矣。汝輩,今日可招見一榜於藝文館而後,出送,可也。記事官趙雲逵曰,出榜後,臣果出令,而其中或有不知而未及入來者矣。記事官兪彦好曰,此雖是古例,而太近戲謔,故臣則以爲不好也。上曰,其言則然矣。都承旨李益炡曰,今日又武科親臨唱榜,實是罕有之盛擧。而莫重致詞之不卽待令,雖極未安,聞其事實,則當初禮曹,旣已捧甘於承文院,而承文院不爲待令云。若然則似非禮曹之咎矣。禮判遞差之命,似爲過重矣。上曰,然則禮判遞差事,置之,可也。出擧條益炡曰,頃以試官牌去來事,曺命敬筵達請推矣。上曰,其說則待後日更達,可也。諸臣以次退出。
壬戌九月十七日二更,上御熙政堂。夜對入侍時,參贊官兪健基,侍講官鄭翬良,檢討官尹光毅,假注書兪漢蕭,記事官趙雲逵,記事官兪彦好進伏訖。上曰,史記欲讀之,而似致夜深,故使之持入夙興夜寐箴者,有意存焉。此箴,與孟子夜氣章同矣。上下番,各讀四大文,仍達文義,可也。侍講官鄭翬良讀,自第一章,止第四章。檢討官尹光毅讀,自第五章,止第八章訖。翬良曰,此首章,卽夜將朝而覺寐後工夫也。或省舊愆,或省新得,此學問工夫緊切處也。上曰,其下註文義,亦達之,可也。新得者何物耶?翬良曰,着力於學問工夫,誠敬無怠,反求諸身,無一物未盡處,則此豈非新得者乎?上曰,然矣。翬良曰,此云齊之於外,以安其內,此是內外交修之工夫。上曰,此是覺後工夫耶?何必鷄鳴而起後,思慮漸馳?光毅曰,古者鷄鳴之時,人必起坐,整衣冠尊瞻視,如孝於其親,敬於其長等事,各自爲之,則其所思慮,豈不美乎?上曰,我國人則無鷄鳴而起者,睡甚熟,故然矣。聞承旨,鷄鳴之時,起來云,而亦安知其必然也?士大夫中,其能有從此者乎?翬良曰,人或有父母者,與有學識者,則雖未知其必起於鷄鳴之時,而亦能早興矣。光毅曰,非學問之士,則此實難矣。翬良曰,此三章,卽讀書之工夫。此云夫子在前,顔·曾在後者,蓋人必以敬爲主,雖於讀書之際,必若聖人之儼臨,顔·曾之在傍者。然則其主一無怠之工,豈不美哉?上曰,其次第甚好,而我則如舊云者,尤奇特矣。光毅曰,此五章,卽晝夜弛張之工夫。若其或游或泳,精神思慮,安靜而泰然,則此乃大本。而至於對夫子顔·曾而讀書,則此乃接應人物之工,是乃一張一弛之工矣。此六章,卽日色已暮,人氣甚倦,昏昏之氣,漸漸侵入。故如此之時,則必覺得,而齋莊整齊,喚醒恭敬之心,還爲儼然之工夫矣。此七章,卽中夜之工夫。人之昏倦之時,物慾自然易乘,故必也齊手斂足,使其神心,歸屬於我者,此等處尤好矣。上曰,物慾之易乘,奚特昏倦之時也?朝晝亦然矣。翬良曰,然矣。此段,非但爲學者用工之最緊處,亦爲帝王家工夫之要道矣。上曰,眞德秀以爲,夜對勝於晝講,誠有意矣。翬良曰,其言誠好矣。上曰,醫人亦云臥宿時,必齊手斂足,毋作便臥。予亦常時,或放手足而臥,忽然覺得其言,而收斂,其言果奇特矣。然人人便臥,易矣。光毅曰,此末章,卽貞則復元之意。夜半則爲貞,曉頭則還爲元矣。上曰,元亨利貞,卽春夏秋冬,其八章中,春夏秋冬,皆可分言乎?翬良曰,人之一身,有四時之氣,雖以一日言之,亦有元亨利貞矣。上曰,尋繹其章次而達之,可也。光毅曰,鷄鳴而起,則是爲元,乃啓方冊,則是爲亨,讀書之餘,則是爲利,夜久思寢,則是爲貞矣。上曰,其上二字,則有元意思矣。光毅曰,其理可謂奇特矣。日夕乾乾,則晝夜皆入矣。參贊官兪健基曰,先正臣李珥,必鷄鳴而起,敎誨學者云矣。光毅曰,註卽故相臣盧守愼謫所所爲也。上曰,然耶?其註,上下番亦分讀,可也。翬良讀,自第一章註,止第四章註。光毅讀,自第五章註,止第八章註。上曰,其下跋,誰作也?光毅曰,此則御製跋文矣。光毅曰,此註善出,而言皆切緊,蓋盧守愼熟讀詳味,融會貫通,故出註如是矣。翬良曰,今此夜對之特命持入夙興夜寐箴者,聖意甚好矣。今我東宮邸下,方在沖年,此政開發德性之時。若令春坊,繕寫此箴,投進,時於講學之暇,朝夕諷詠,則其爲開益之端,誠不少矣。旣有所懷,敢此仰達矣。上曰,所達好矣。令春坊,卽爲寫進,而只抄大文字樣,稍大,使之易見,可也。出擧條上曰,此箴,與小學題辭無異矣。春坊,想必有此箴矣。翬良曰,急爲入侍,故未及問之,而似有之矣。上曰,張思叔座右銘,好矣。翬良曰,好矣。上曰,嘉隆聞見,儒臣見之耶?翬良曰,厥冊,玉堂有之矣。上曰,注書出去玉堂,冊置簿持來,可也。臣漢蕭承命出去,持入。上盡爲考閱後,上曰,頃者庭試時,與儒臣,以夜對饋酒之意言之矣。古人與虞人相約,而猶且不欺,況此乎?今日見省記,則儒臣果入直,故使之入侍,而別作御廚香醞而待之矣。仍命宣醞。光毅起伏曰,小臣以無似,猥被特恩,至有此夜對饋酒之命,臣不勝惶感。健基曰,彼儒臣,爲人質直,凡於國事,以公爲心。近來用人,皆得如此之人,則豈不好乎?臣因此言端,有所仰達者矣。古則鄕曲間,聞有佳士,則朝廷必薦聞登庸,故致位卿相者,亦有之。蓋公議不泯,故然矣。竊觀近來,則雖有可用之人,世無公道,終未免老死鄕曲。殿下方懋蕩平之治,而臣則以爲有名無實也。上曰,此則承宣之言,是矣。翬良·光毅皆曰,承旨之言,純直矣。健基曰,卽今文士中,無如鄭翬良·尹光毅矣。然臣旣免玉堂,故敢爲此說。如此儒臣,每當經筵,或召對,無一毫精誠。近來晝講亦連日開筵,而文義亦草草了當,不爲剖釋善對,惟以規避館職爲意,故違牌。爲卽今第一義,豈不慨歎之甚者乎?臣每欲一陳而未果,今始煩達。而聞古則早爲入侍,終日開筵,上下論難,故罷退則綠陰滿庭云。豈不美乎?翬良曰,此則承旨之言,是矣。光毅曰,如彼相規之言,受以爲罪矣。健基曰,輔導聖學,無過於招致山林之士,羅布朝廷,使之論文講道,則豈不好乎?臣之區區意思,每如此矣。上曰,豈不好乎?光毅曰,承旨之言,是矣。招致山林之士,向用而講學,然後聖學,可以日就高明。如臣等無似,其何有毫分裨益於聖學之道乎?翬良曰,朝家之待儒賢,自先朝有別。若是抄選被徵之人,則雖在參下,堂下小官,凡有疾病,或因筵臣陳達,或因自上特敎,輒有藥物賜給之命。此實先朝已行之規。卽聞前贊善沈錥,纔得重病,症形甚危,而家貧不得繼藥云。此人旣是自朝廷待以儒賢之人,今若特命賜給藥物,則實合於崇儒待賢之道,故敢此仰達矣。上曰,其人有病,今始聞之矣。依所達賜給藥物,可也。出擧條上曰,尹光毅幾杯耶?光毅曰,六杯矣。各進數杯後,上曰,彼注書,亦善飮矣。臣漢蕭起伏曰,小臣常時無飮酒之事,而分義惶恐,不敢爲辭酒之計,實則未飮矣。上曰,注書與下番,爲幾寸耶?記事官兪彦好曰,與小臣爲十一寸叔姪矣。上曰,一家三人,同登筵席,可謂貴矣。注書,頃者領相,以爲誰人之孫云耶?健基曰,故監司兪榥之玄孫,故監司兪省曾之五代孫。兪榥之弟,故大司憲兪㯙,卽判府事兪拓基之祖父也。其時兪省曾,則爲江原監司,兪榥則爲全羅監司,兪㯙則爲京畿監司,三父子一時顯颺,故時人傳謂一家三觀風云矣。上曰,然耶?彦好曰,臣極知惶悚,而臣本不飮酒,嚴畏分義,前三盃,已爲卒酌,此杯,萬無更飮之路,惶恐敢達。光毅曰,翰注,例不得爲言,而下番翰林兪彦好,敢爲辭酒,極爲未安。推考,何如?上曰,勿推,而使之飮其杯,可也。上曰,上番亦不飮乎?翬良曰,元不飮矣。上曰,翰林上番,亦不飮耶?記事官趙雲逵曰,臣則元不接口矣。上曰,汝父亦不飮乎?雲逵曰,不飮矣。上命,兩上番,則勿饋,可也。上曰,頃者領議政宣醞時,下番翰林酒杯,半飮而半餘。予其時見之,而意謂將爲記事,故故置之矣。今日則以罰更饋一盃,可也。彦好又飮一盃。上曰,尹光毅執法之故,下番果更飮一杯,可謂有效矣。光毅曰,筵席事體,至爲嚴重。臣頃聞朴文秀與具聖任,相較於咫尺前席。臣其時聞之,不勝駭憤。臣於其時,若有館職,則豈不冒死請罪乎?上曰,彼言是矣。其時擧措之無狀,儒臣常懷心中,故今乃借酒而言,而言甚截直矣。翬良曰,其言出於醉中,而言則質實矣。上曰,然矣。特爲賞給一杯。光毅又飮一杯曰,小臣心中,不勝痛憤,故如是,咫尺筵席,幺麽將臣,安敢爲相戰乎?臣無職名,其時不能請罪,此臣之罪也。仍曰,古人言巵酒安足辭?小臣願得一杯更飮。上命加饋一杯,光毅又飮。健基曰,尹光毅,請酒而飮,小臣亦願復飮一盃。上又命饋一杯後,翬良先爲退去。而承旨·玉堂,俯伏不出。翰·注齊聲呼出。健基·光毅起伏曰,翰·注安敢爲承旨·玉堂退出之說乎?此則筵席不嚴之致,事甚未安,推考,何如?上曰,待酒力之醒,更來請推,可也。健基·光毅,固請推考。翬良還入曰,翰·注推考後,承旨·玉堂可出去矣。上曰,依爲之。出擧條諸臣以次退出。
上在昌德宮。停常參,只晝講。
李世璡啓曰,明日常參·經筵,取稟。傳曰,只晝講。
又啓曰,新除授注書任師夏,牌招察任,何如?傳曰,允。
洪象漢啓曰,小臣省鞫坐起進去下直。傳曰,知道。
李世璡啓曰,未署經守令,至於三員,兩司鞫坐進去在外外,未肅拜人員,竝卽牌招,以爲署經之地,何如?傳曰,允。
又啓曰,大司諫沈星鎭,掌令李彙恒,承牌來詣闕外,而闕門已閉,待明朝肅謝之意,敢啓。傳曰,知道。
傳于洪象漢曰,武科中,西北邊地人及松都人欲見之,使之來待。
傳于洪象漢曰,明日晝講停。
李世璡啓曰,今九月二十日都目政事爲之之意,敢啓。傳曰,知道。
吏批啓曰,瑞興縣監徐宗秀,以善治善賑之功,加資事,命下矣。雖已資窮,未經準職,何以爲之?敢稟。傳曰,特爲加資。
李世璡,以禮曹言啓曰,今九月十四日,大臣·備局堂上引見。北道監賑御史洪啓禧,同爲入侍時,左議政宋寅明所啓,此慶尙監司沈聖希狀啓也。慶州新羅憲德王陵處於北川邊。八月二十一日,大雨,水勢橫衝,陵寢毁破。東西長廣四十四尺,至犯塋域內外,階砌亦皆圮破,便成深川,難以土築,必以石改築,可免前頭之患,今方經紀改築云矣。新羅雖云久遠,王陵有此毁破,則其所修築,不可委之守令而已。令道臣定差員董役,而自朝家,別遣香祝致祭,恐爲得宜矣。上曰,依爲之。香祝,令該曹下送,凡事令道臣擧行,可也事,命下矣。致祭祭文,令藝文館急速撰出下送,隨時卜日設行之意,分付,何如?傳曰,允。
洪象漢,以備邊司言啓曰,駕前上言,雖云導達下情,而若其事體,則至爲嚴重,故朝家以四件事爲定矣。近來人心不淑,國體不尊,甚至牟利之徒,希望僥倖,輒皆冒瀆天聽,其習絶痛。今下上言中,繕工監貢物主人李厚春等之請,以兩南進上靑大竹,作爲貢物事,金兌萬等之請,以嶺南方物進上彩花席,黃花席,作爲貢物事,南部嘉善金億齡等之請,以吉祥牧場,移放馬匹,設鎭開墾事,或不有國制,圖占私利,或假托防守,意在冒耕。其爲設計,極涉可駭。政院之混同啓下,亦不無不察之失。此上言三張,有不可循例回啓,防塞而止。李厚春·金兌萬·金億齡等,令法曹推治懲勵,當該承旨,推考,何如?傳曰,允。
兪健基,以兵曹言啓曰,今九月十七日,武臣堂上以上祿試射日次,而親臨放榜相値,以無故日退行事,草記允下矣。今十九日設行,而試官望擬入之意,敢啓。傳曰,知道。
洪象漢,以義禁府言啓曰,西平浦萬戶全興尙,拿問處之事,傳旨啓下矣。全興尙,時在任所,依例發遣府羅將,交代後拿來,何如?傳曰,允。
又以省鞫問事郞廳,以委官意啓曰,三省罪人太漢,嚴刑取服事,纔已啓請,而卽見禮曹傳關,則今日停朝市單子啓下云。有不可開坐用刑,省鞫姑停之意,敢啓。傳曰,知道。
傳于洪象漢曰,省鞫,明日趁早開坐。
禮曹判書徐宗玉疏曰,伏以臣於昨日賀班,伏聞特遞之命,逬退私次,泥首俟罪。繼又伏聞知申陳達,旋賜反汗,臣尤不勝惶愧也。自前文武放榜,用權停禮,故致詞一節,不爲磨鍊。而今番則依春塘臺放榜例,添入節目中,旣已啓下。又捧甘於該院,若其申飭擧行,自非本曹之事。然親臨唱第,事體,如何?而應行節目,幾致欠缺。臣以掌禮之官,其敢曰不知?雖因同朝之申白,姑示聖度之寬假,而在臣私分,其不容仍冒也,決矣。伏乞聖明,更加處分,亟命鐫罷,以爲不職者之戒,幸甚。臣無任云云。答曰,省疏具悉。卿其勿辭行公。
副校理曺命敬疏曰,伏以臣於日者,講院以試官牌去來及申前先退事,請推諸承旨而蒙允矣。翌日直中,忽聞知申,以書出小報,至有本館吏促囚之擧,臣不勝訝惑之至。臣之當初所論,只出於一時相規之意,而其事之不爽於該房對疏,尤可見其較然矣。若使喉院,初無牌去來呼望之事,且無進不進改易之擧,則彼館吏,何由而謄諸小報?不獨此耳,各司之謄本,皆無異同。此禁中諸人,所以目見而莫不異之者也。由此觀之,館吏何罪?而喉院之今忽督過,豈不異哉?設令館吏,有不當書而書之者,喉院若趁卽致責,固無甚怪。而到今直提於請推之後,强覓其罪者,無乃出於移乙之計耶?臣雖無似,職是論思,隨事相規,自是美意。而怒臣不已,至令下吏替囚,臣何足言?有辱朝體,此莫非臣罷軟見輕之致,廉愧所在,不得不略陳徑出。而又阻喉院,臣之縮伏,又數日矣。伏見諸承旨之疏,皆平說不失和氣,獨知申之齗齗不已者,何耶?申前先出,固非一二,而竊見近來,此習最甚。故臣之請推,不過相勉之意。而張皇自明,臣實笑之。至若替該房而費力分疏,尤未可曉也。彼望八老病之臣,情地難便之人,勢難承牌,孰不料之?嚴敎之下,欲爲承命,分義亦然,臣豈非此?而若牌望一出之後,政院之容易隨改,大關後弊。臣之規警,誠以是爾。其後,臣適對諸承宣,提及此事,仍言喉院之失體,則咸曰君言良是。豈諸承旨,皆聞是事,而獨在院長席,乃未聞知歟?何其與該房之疏,相反也?臣固不欲較辨,而區區情勢,今無去就之可論。一日虛帶,尤增惶愧,且臣宿病,有時復劇,怔忡之發,殆不忍耐,胃氣之陷,幾廢食飮。又自再昨,重添感寒,頭疼如碎,肢節若刺,連飮和解之際,少無向減之勢。雖非目下情勢,卽今症形,萬無供職之望。若不調治,實有死生之慮。玆陳日前未徹之章,兼暴疾病難强之狀。伏乞聖慈,天地父母,諒臣情地之至難冒居,察臣病勢之不可起動,亟命鐫削臣職名,以謝人怒,以延殘喘,不勝幸甚。臣無任云云。答曰,省疏具悉。爾其勿辭,調理察職。
注書任師夏疏曰,伏以臣性至騃而才最下,童習擧業,猶不如人,晩占科第,只是幸耳。惟其昏昧之見,全無曉解,但自知則明。元來齟齬之蹤,兼以疎迂鈍根之性,自非入俗之姿,斷無供世之望。退居鄕廬,擬守本分。迺於千萬夢寐之外,堂后除書,遠降於窮海寂寞之濱,繼有馹召之命。恩榮所被,里閭相與欣聳,桑梓爲之動輝。臣驚惶感激,繼之以悶蹙。顧此見叨之職,素稱參下官淸選,有非如臣庸瑣陋劣,所可堪承。況臣頃年,以假官屢次入侍,記到許多筵說,才非副急,宜多疎漏之失,性本固滯,不解變通之機,誚謗四起,畢竟請譴之言,至發於臺章。雖蒙聖度天大,郵罰不加,而追思至今,悚愧冞深。見侏儒一節,其全體之矮短,有不可諱矣。前後所叨,實假雖殊,而職任則一也。此非但區區廉義,實無冒當之勢。在聖朝試可乃已之義,不宜復授記事之任也,決矣。宜卽上來,亟陳自劾之義,而病狀適苦,萬無蠢動之勢,一向退處,亦有所萬萬惶懍者。忍死登程,寸寸前進,至中道而聞拿命,私分震越,尤當如何?金吾例勘,不足以少贖怠慢之罪。不意玆者,恩除旋下,天牌踵至,不敢坐違,隨詣闕下,略控短疏,敢陳難冒之義。伏乞聖明,削臣之職,治臣之罪,以重官方,以安私分,千萬幸甚。臣無任云云。答曰,省疏具悉。爾其勿辭,從速察職。
壬戌九月十八日午時,上御熙政堂。晝講入侍時,特進官朴弼均,同知事元景夏,參贊官鄭俊一,侍講官鄭翬良,檢討官尹光毅,假注書兪漢蕭,記事官趙雲逵,記事官兪彦好,宗臣平原君標,武臣行副護軍沈鳳徵,進伏訖。上讀心經前受音,自張子曰天體物不遺,止學者先有所據守。侍講官鄭翬良讀,自顔子克己復禮,如紅爐上點雪,止纔克去便能復禮。上讀新受音訖。翬良曰,此章,朱子言甚好矣。顔子則雖只說克己復禮,可以領會,而至於樊遲,則告以居處恭,執事敬,與人忠,告之甚詳細,可見樊遲之下於顔子矣。檢討官尹光毅曰,此云此爲天理,彼爲人慾。理與慾,交相勝負,其勝負之際,有若大小路之分,此等處甚好矣。翬良曰,物慾未生之前,天理自然易知,如一條大路之平易,豈不好哉?而及其人慾之交攻,不知天理之如何,如一條小路之狹塞。學者之用工,不可不分明看得。而人君事務酬應之際,尤宜明察其天理·人慾之分矣。上曰,然矣。理慾交戰之機,分之甚難矣。同知事元景夏曰,理慾交相勝負之際,其機甚微,故分而知之,爲尤難。若不知其勝負之機,所見昏塞,則此甚可畏矣。翬良曰,大抵克己工夫,在於理慾交戰之際。顔子則見得分明,有積習之工,故能至於克己之域。而常人則不能分明於理慾之際,浸浸然入於利慾之場,其機可不懼哉?上曰,然矣。光毅曰,大路如天理,小路如人慾,孰欲就小路?而只以私心之故,道未分之前,當路而熹微,不得明白去就,故然矣。景夏曰,用工之道,勿字似旗脚,聖學工夫,當留意於此等處。若其不可爲之事,則以勿字工夫,勇斷不爲,則此是遏慾存理之工夫矣。上曰,然矣。景夏曰,臣伏聞昨夜,與儒臣講夙興夜寐箴云,可見我聖上奮勵之工夫矣。上曰,安有奮勵之可言乎?上曰,注書出去,春坊冊置簿持入,可也。臣漢蕭承命持入。上曰,吏曹堂上,今方入侍,有下敎者矣。向者以東北人調用事,命下。而聞相臣言,無一人錄用者云,是予欺東北人也。松都人則自戊申以後,亦命調用,而每歸文具。今番是慶科,故邊地出身,特爲召見,則多俊傑。而此輩,抱紅牌而空老,則於國體,何如哉?淸白吏戰亡子孫,都政時雖錄用,見其懸註,皆是兩班。我國用人,雖取門閥,此等子孫錄用,豈可見其門地乎?景夏曰,小臣新進驟陞,猥叨此任,而此皆臣等不能恢公之罪也。今承聖敎,不勝惶恐。淸白吏戰亡子孫之不當視其門閥,誠如聖敎,而武弁則吏曹收用,難矣。臣於此竊有所懷。大抵文科,則雖無勢之人,自有出六之道,武科則無勢者,一受紅牌之後,無所歸屬,老死遐方。龍虎榜,一體也。宜有變通之制,臣亦未知何以則爲好。而次對時,大臣·兵判·兩局大將,入侍時,下詢而議其疏通之道,似好矣。然此則非臣職責,而銓曹用人事,亦有慨然者。今日長席不入,如是陳達,惶恐,而旣有言端,故敢達矣。嶺南人收用,每於都政下敎,而輒歸虛文矣。嶺南七十州,幅員千餘里,今之嶺南,雖異於古,亦豈無人才乎?戊申逆變之後,雖有執言之端,而本是鄒魯之鄕,其中亦有忠孝之人,何可一向廢枳乎?頃者以李東標事,因大臣發端,臣亦仰達。自上特命贈職,而其子濟兼,令銓曹調用,而其後仍臺言,尙不得擧行矣。今則濟兼已死,更無可言。而有發於臣口者,人必斥之。臣不敢更有所達,而如李東標之獨持淸議,樹立卓然者,豈不可貴乎?聞其子孫零替流離云,誠甚愍然。臣不敢直請錄用,而自朝家宜有表奬之道矣。上曰,李東標,頃者大臣陳達,而今聞李濟兼,已死云。心甚矜惻,令銓曹奉祀孫錄用,可也。出擧條因此有下敎者,卿於頃日,以李孟休,是李潛之姪,陳達,與朴敬行之秩卑,同言之。其後領相入侍時,以古有盜跖·柳下惠,父子兄弟之間,亦不可拘之意,下敎。領相以爲與平常無故之人有異,此亦循俗之言也。其人,不但文也,爲人精緊矣。方長之人,何如是爲言耶?爲卿慨然也。景夏曰,天日炯燭,咫尺前席,豈有所欺哉?臣實無適莫彼此,而其時所達,亦有意矣。古則沈貞之孫守慶爲相,此乃先朝已行之事也。祖孫之間,亦不爲咎,況叔姪乎?其人或賢或材,則簡拔何妨哉?方長之初,臣豈欲遏絶?而但自上無由知某家之人,欲君父之知者,自是臣子道理。臣意不過如此。然當觀前頭,渠若樹立卓然,則當勿拘用之,而樹立未著之前,自與無故之人有異矣。上曰,卿以下敎之意,言于銓長,嶺南·西北人,雖難盡用,其中緊者用之,則用一人而百人可聳動矣。勿使下敎,爲文具,可也。關東人,有求仕留京者,亦可調用也。光毅曰,臺閣,是耳目之任,而主張公議者也。凡於停啓之際,一聽公議而爲之,可也。今番如楊就達之關係至重者,亦爲停啓,極爲非矣。上曰,其停啓者,爲誰耶?翬良曰,正言宋時涵停啓矣。臣則不知其關係之如何,聞南泰良之言,而始知之。其停啓,極爲非矣。景夏曰,楊就達,干係惡逆,所坐至重。聖上雖以好生之德,靳允執法之論,而一臺臣何敢遽然停啓乎?儒臣非斥,雖是矣,旣已發端,宜有勘罪,而末梢則無結語,今此聖敎,誠爲至當。筵奏殊甚矇矓,推考,何如?上曰,依爲之。出擧條光毅曰,近來專有排軋異己之論,雖以新啓言之,其所論列,豈不非乎?景夏曰,任珽事,其父爲刑曹參判時,鄭錫五爲吏判,小臣爲參判,而擬望矣。其時考前例,則壬子九月,判書趙尙絅,參判申昉,參議李瑜,參政之時,李瑜之父命熙,以首望爲慶州府尹。前例如是,而任守迪,以三司出入之人,嘉善數年,尙未經參判,故臣等果無心呼擬矣。其後臺言如此,臣亦惶恐不敢言。而任珽事,亦難矣。兩銓堂,旣知前例,呼擬其父,而珽乃曰不可爲,則人事豈不殊常乎?上曰,宋時涵,是鄕人耶?極怪異,而猶自揚揚,故其批,果下敎矣。翬良曰,似是忠淸道人矣。光毅曰,論彙晉事,亦豈不無據乎?彙晉本是善治之人矣。翬良曰,善於彈琴云矣。上曰,古人言琴鶴自隨,其亦爲不治耶?光毅曰,如此臺言,日前處置,不少提起,其亦非臺體矣。參贊官鄭俊一曰,昨日放榜時,以致詞之不爲待令,承文院下吏,自本院捉囚,而禮曹旣捧甘之後,下吏不卽擧行。官員旣命從重勘處,則下吏亦不可不嚴治,令攸司從重科罪,何如?上曰,依爲之。出擧條上覽春坊冊置簿曰,夙興夜寐箴,春坊亦多有之矣。翬良曰,成仁錄,卽論列文天祥及文忠公鄭夢周事實之冊也。上曰,圃隱畫像,亦有否耶?注書出去持來,可也。臣漢蕭承命持入。上曰,此冊誰所作也?俊一曰,先正臣李珥之所作。而臣之十二代祖,與文天祥同節,故合爲一冊矣。臣家亦有梅竹帖,皆是名臣碩輔畫像也。上曰,予則初聞矣。儒臣亦未聞承旨家,有此冊乎?持來入之,可也。其奉祀孫家,亦有之耶?翬良曰,未能的知其有無,而其奉祀孫,頃者使之錄用矣。上曰,朱子畫像及古名臣像,皆有之耶?俊一曰有之矣。上曰,冶隱像,亦有之,而儒臣見之耶?光毅曰,其畫像小本,見之,則貌甚磅礴敦厚矣。李穡像,亦見之而眉目如畫,所見甚端妙奇特矣。諸臣以次退出。
上在昌德宮。停常參·經筵。
五更,月暈,白雲一道如氣,起自坤方,直指艮方,長十餘丈,廣尺許,漸移東方,良久乃滅。
李世璡啓曰,明日視事,都目限畢間頉稟。傳曰,知道。
洪象漢啓曰,大司憲徐命彬呈辭入啓,執義許沃,掌令柳萬樞呈辭,李彙恒服制,持平李彝章·姜鳳休在外。今日以監察茶時之意,敢啓。傳曰,知道。
兪健基啓曰,備邊司郞廳,以大臣意來言,賓廳日次,在於明日,而都政相値,今日來會之意,敢啓。傳曰,日已晩矣,先詣閤外。
又啓曰,卽者議政府錄事,以右議政趙顯命意來言,向者書啓,以病若差歇,則一番登筵之意,敢達矣。今日强疾,隨入次對云矣,敢啓。
以賓廳坐起進不進單子,傳于兪健基曰,纔已下敎而又如是乎?此單子,更爲修入。元景夏,纔聞下敎,又如是乎?牌招同爲修入單子。
傳于李世璡曰,慶尙監司金尙星,次對同爲入侍。
兪健基,以兵曹言啓曰,明日都目大政時,本曹堂上,不可不備員。參判有闕之代,令該曹,以在京無故人,口傳差出,仍卽牌招。參知臣趙尙命,由限已過,亦爲牌招,以爲同參之地,何如?傳曰,允。
吏曹口傳政事,以尹得和爲兵曹參判。
洪象漢,以義禁府都事,以委官意啓曰,省鞫問事郞廳李夏宗,以本職兵曹正郞,當進參都政,有難兼察問事郞廳之任,今姑遞改,其代,以宗簿正李箕獻差下,使之察任,何如?傳曰,允。
兪健基,以兵曹言啓曰,今九月十九日,武臣堂上以上祿試射時,文試官李壽沆,首擬受點矣。以同義禁,省鞫坐起進參,所當改付標以入。而副望趙錫命,未付軍職,前已下鄕云,不得已改望以入之意,敢啓。傳曰,知道。
洪象漢,以兵曹言啓曰,今九月十九日烽軍林世雲稱名人,自丹鳳門入來,差備門外擊錚,極爲駭愕,令攸司囚禁治罪。同門守門將朴寅輔,常時不能禁斷雜人,以致闌入,亦難免其責。推考,何如?傳曰,允。
兪健基,以兵曹言啓曰,卽接分繕工監牒報,則興仁門南邊門隻,年久破傷,今方撤毁改造云。令該監假門設置,依例晨昏開閉。亦令分授訓局,除出軍兵,定將校與本門把守將卒,限畢造改懸間,嚴加把守之意,分付,何如?傳曰,允。
執義許沃啓曰,臣年紀衰邁,志氣摧頹,決不堪言地。而每於除命之下,嚴畏分義,黽勉承膺,觸事憒憒,瘡疣層出,早晩顚沛,臣固自知。伏聞昨日講筵儒臣,以前正言宋時涵處置中,不論楊就達事,有所非斥云。筵席語祕,雖不得其詳,而就達事,乃是諫臣避辭之外也。凡臺閣處置,只就其避辭,論列立落,故臣果循例爲之而已。儒臣之以此譏斥,臣誠莫曉也。雖然,臣旣被其非斥,其何可一刻仍冒於臺次乎?請命遞斥臣職。答曰,勿辭。左承旨柳綏啓曰,執義許沃,再啓煩瀆,退待物論矣。傳曰,知道。
黃海監司徐命九疏曰,伏以臣,年來恩造如山,而不克於任使。受命南藩,而見何人之擠斥?擢置居留,而罹不干之現告,寸長未效,而一身徒榮。雖荷聖明,知臣罪臣,其累簡畀而僨職責,則大矣。居常愧惶,惟以巽避緊要之務,奔走閑漫之途,爲一分報效之圖。專對之任,非不重矣。而事係往役,未敢辭避,尙懼不稱。迺於此際,回授海臬,以旬宣難愼之任,付前後僨誤之身,已是不意。而顧今民憂,屬荐饑之餘,海防有疎虞之慮,尤非淺薄之才,所可堪。而矧臣屢經喪慼,精力消減,疾病多端,左右思量,實無冒承之望。玆敢不避瀆撓之誅,仰陳量進之情。伏乞聖慈,俯垂省察,特令改擇,以重藩選,以安私分,千萬幸甚。臣無任云云。答曰,省疏具悉。卿其勿辭。速往欽哉。
敎慶尙監司金尙星書,王若曰,或慮朝著內輕,今卿不宜出外。近以嶺藩爲重,惟卿然後無憂,勉殫乃心,毋負隆寄。眷彼新羅舊域,卽我火維雄藩,一嶺通完南,三嶺通湖西,實是天塹之區,根本之地。左道尙敦厚,右道尙氣節,素稱人才之府,鄒魯之鄕。第自逆變纔經,而災沴歲仍,以致士風益壞,而民生日困。不拘當階與崇品,其所擇者惟賢,欲責鎭俗而興儒,苟非人則莫可。惟卿,咸推國器,少號神童,世謂張文忠,是人間瑞物,席上奇珍,孰如斯者?古稱庾氏家,有豐年美玉,荒歲嘉穀,卿實兼之。炯炯雙眸,瞭然於是非得失,昻昻七尺,擔着以禮樂兵刑。早發軔於一門顯颺之時,能駐足於少年榮進之路。雖故相愛人之意,謂宜十年讀書,而老蘇軾才,而寡躬惜才之心。必欲一番見面,而許解縉暇,由豸冠而處經幄,秉銓筆而升銀臺,事功推文學之餘,自任則䌤綸世道。言議戒激渝之習,實本諸淳厚家風。曩外邑萬言陳章,由平日一念憂國,歷論於天災衮闕,能盡人所難言。特書之金櫃芸編,明示予不諱過。當靑宮齒胄,長成均而治禮儀,以黑頭衣緋,官通政而參廟算。先卿之典刑猶在,爾不愧司馬家兒,寧考之眷契追思,予有感王朝故事。非不欲委任於銓衡人物之地,今姑且試用於錢穀甲兵之間。玆授卿以守慶尙道觀察使兼兵馬水軍節度使巡察使大丘都護府使。卿其毋蹈循常淺規,以副簡心隆眷。他餘事,有典可率,何用多言?急先務,在士與民,故爲特諭。校院課儒之際,宣予泮橋立碑之意,而務爲鎭安,州縣簽丁之時,體予繡衣有弊之敎,而毋致騷擾,可弛予宵旰之慮,庶展卿盤錯之才。於戲,式永令譽,祗膺寵命,遙瞻宸北,詎無玉宇之思,暫出江西,將有銀信之召。故玆敎示,想宜知悉。知製敎兪健基製進。
壬戌九月十九日午時,上御熙政堂。大臣·備局堂上引見,慶尙監司金尙星同爲入侍。長陵參奉沈一鎭,追後入侍時,左議政宋寅明,右議政趙顯命,刑曹判書鄭羽良,漢城判尹金若魯,開城留守申晩,吏曹參判元景夏,慶尙監司金尙星,左副承旨兪健基,大司諫沈星鎭,應敎鄭翬良,掌令李彙恒,假注書兪漢蕭,事變假注書李聖運,記事官趙雲逵,記事官兪彦好,進伏訖。左議政宋寅明曰,日間聖體,若何?上曰,無事矣。寅明曰,大王大妃殿氣候,何如?上曰,安寧矣。寅明曰,王世子氣候,亦何如?上曰,安過矣。寅明曰,今日當進省鞫,而民事有切緊稟處者,且聞右相欲入來,故今日雖非日次,而入侍矣。上曰,右相之病,近來差愈乎?右議政趙顯命曰,小臣病狀,自五六日前,行步少勝,故入來。而臣之未得登筵,于今七朔矣。請仰瞻天顔。上曰,依爲之。顯命仰瞻後曰,臣之情願,姑徐陳達矣。寅明曰,此乃江原監司趙明謙狀啓也。以爲軍米布身貢·還上之未捧者,秋成之後,宜卽督捧。而當此荐凶之日,若聞舊逋收捧之令,則必將有魚駭鳥竄之患。舊未收軍布·還上,朝家雖許分數蕩減,侵毒於民則一也。今此舊逋,數旣零星,在朝家,所失不多,在窮民,其惠莫大。特施廣蕩之典,舊未收身米布·還上,或停退,或蕩減,俾慰將散之民情,恐合事宜云矣。荐饑之餘,水災又如此,則民事不可不優恤。然旣非通一道被災,則全數蕩減,似未易。昨年以大凶,還上所捧無多,雖以移轉添補,而若只捧新還,則來春救民之資,必苟簡。臣意則軍米布身貢,庚申·辛酉兩年條,退捧數內,限折半特爲蕩減,以爲均惠之地。還上則庚申條以上未捧,竝姑停捧,似好,以此分付。此事,曾仍本道句管堂上稟請,有廟堂,稟處之命,欲待當年分等狀啓,而覆奏矣。道臣有此狀請,爲慮後時,如是區劃,其稟處擧條,則當置之矣。上曰,所達是矣。依爲之。而軍米布未捧折半,不爲蕩減者,今年被災尤甚邑,則一倂停退事,分付,可也。出擧條寅明曰,此咸鏡監司尹容狀啓兩度也。初狀啓,則以爲北靑等六邑,設賑已判。今欲請粟於朝家,則東南之力已竭,又不可坐視生靈之就盡。去年本營經紀賑資時,所貸京外各衙門錢木,其數頗多。如大同米二萬石價,京各司災減代布,不可不還報,而其餘許以仍貸,待明春畢賑後還報。箕營銀代錢二萬兩,此在地部,非應入之經費。不過箕營之剩錢,移用於北道之賑救,不害於大體,勿責還報,則稍可以接濟民命云。後狀啓,又備言風雹水災孔慘之狀。以爲日前狀聞,只請賑本之仍貸,箕錢之勿報者,其時秋事,姑未出場故也。今忽疊遭無前之災,決非些少經紀,所可接濟。前狀尙未回下,民憂轉加十倍,乞令廟堂,速卽稟旨知委云矣。本道農形又如此,極爲可慮,來頭事,當隨其所請量處。而箕營錢二萬兩,則初雖使之畢賑後,上送戶曹,而本非自戶曹出給者,且以箕營錢木之數,已爲推出還報於各衙門身布作米之代。今無戶曹上送之可論,此則依狀請施行。此外賑本之可以仍貸者,未知爲何物。而頃聞本道幕裨之言,則幾皆還報,餘數無多云。今雖仍貸,數旣零星,則未必爲大段添補,而因循不報,徒有後弊。此一款置之,畢還報後,如有指的狀請者,則別爲參量劃許似好。以此分付,何如?上曰,依爲之。出擧條寅明曰,此慶尙前監司沈聖希狀啓也。北道運穀時敗船米,人物渰死之類,事當蕩減。船完人全者,則不可不徵捧。而冬運則沙格軍糧,計日而給,故以敗船日,爲限會減,而春運段,旣給船價,敗船之後,當竝船價而蕩減云矣。此甚微瑣,不必至煩狀請。而旣有廟堂,稟處之請,明知其敗船,則何可以其日限之未準,而還徵格糧耶?一倂使之蕩減,似好矣。上曰,依爲之。而此當報備局者,以瑣細之語,登諸狀聞推考,可也。出擧條寅明〈曰〉,日前放榜致詞,不卽待令,莫重盛擧,未免苟艱,事極未安。而以臣以爲本無致詞一節云云之意,仰達云。臣則本無是言,而承旨必是誤傳之致,推考,何如?上曰,以一事已爲三推,勿推,可也。寅明曰,關東竊發,誠爲可慮。金城賊患,有監營報狀,果是實狀。而至於高城事,則傳聞未詳。欲更加詳審後,武倅變通事,有所稟請矣。因儒臣陳達,已有變通之命矣。儒臣之隨所聞陳達,固好,若有所見,則亦可陳之。而至於武倅變通,實是大擧措,若以詢問廟堂爲請,則固無不可。而直請變通,有關體統,終涉未安。當該儒臣,從重推考,何如?上曰,依爲之。出擧條寅明曰,邊倅或有情理之矜惻者,則道臣之故置中·下考,古或有之,而直以私情爲言,狀請罷黜,曾未有見。富寧府使鄭汝稷,情理未知如何,而監司尹容之以此直請罷黜,極涉未安,終非重邊防·嚴公體之道。咸鏡監司尹容,從重推考,何如?上曰,道臣不欲回互爲之。以實言之,意則是也。而所達然矣。推考,可也。出擧條寅明曰,頃年平安兵營設置壯四部,蓋倣監營壯十部之制,而使之推移充定於安州境內,欲其便於徵發也。當初兵使金潝,主管成節目,而其後不善擧行,軍制紊亂,兵民俱困,莫可收拾,無以得力於緩急云。不可不一番釐正。而吏判·禮判,俱經道伯,熟諳其事,令此兩重臣,往復兵營及本州,大加釐正,改成節目,以爲久遠無弊之地,何如?上曰,依爲之。出擧條寅明曰,安州城在直路,且以兵營所在,爲西邊關防之最要切處,兵營有物力。而城堞修補之役,則以本州爲守城將,而專委之,兵營則便同越視。本州素稱殘薄,以何物力而能修補耶?以此一任抛置,城堞盡爲頹圮,往往爲茂草之場,前頭之不能得力,姑勿論,卽今所見,可駭。平安新兵使,今將下去,自兵營出物力,別爲修築之意,爲先嚴飭,而此後則隨毁隨補之役,勿復委之本州,兵營專當擧行事,定式,分付,何如?上曰,依爲之。出擧條寅明曰,今番庭試後,宜有依節目會圈之道,申飭藝文館,有無間卽爲擧行之意,分付,何如?上曰,依爲之。寅明曰,近來備局堂上行公之人甚少,極爲苟簡。以兵曹判書金始炯,訓鍊大將金聖應,前左尹李周鎭差下察任,何如?上曰,依爲之。出榻敎上曰,右相行步猶艱,近來則差勝耶?顯命曰,初則渾身皆廢,只有一段省覺,恐不復獲瞻天顔矣。特蒙聖上遣醫官賜藥物,幾死回生,今復登筵,莫非天恩。頃與領相往復,欲一入次對,又因病勢添劇,未果矣。五六日內,行步稍勝,且欲更瞻天顔,因爲乞遞,故扶曳入來。而此病,朝夕有異,明日事亦不可知矣。卽今脚部艱枯,心火漸盛,醫言一時閑放,出入郊野,則可以疎暢降火云。暫賜遞免,得以隨便調息,復爲完人,則水火燥濕,亦所不避矣。上曰,往事勿說。而頃者之批,悉諭予意。心所愧者,知卿幾年,而因一時事,未免有過擧,群下見之,則有若予謂卿不免黨習,卿亦豈能知乎?君臣際遇,豈有如卿予?而至今愧恧。閔昌洙事,其時下敎,注書所錄詳矣,諸臣似皆看之矣。日昨元景夏,以近來夜對法講之頻行,謂予奮勵。而予於向來,亦非倦怠,予意有在,而旣未遂志,則不可不如是。故不知者,以予爲奮勵,而只是書自書,我自我矣。人以精神做事,而今如許矣,此非例讓之事。今則所望者非他,元良以童蒙先習,旣讀之,又自書之。左相所陳四條,自書付壁,此誠好機會。故命宮官入見,而問其文義矣。金判府事,常言雖匹士,五十後則着意讀書爲難,此言然矣。今則一番讀書,數次痰升矣。頃聞申思喆言,卿以年少扶腋爲嫌云。卿則猶稱年少,而予則每自稱老,卿年多於予,自處以老,何妨哉?日前首揆辭免,故予諭之曰,予亦幾時爲之,欲與卿等共之云矣。予望卿等,不尋常。中官扶腋,卿雖有難色,而予當勿拘。予在時則欲與卿等爲之,卿何可請遞?以實心做國事,可也。若欲時時調息,則時·原任,豈有間哉?此則當不拘束矣。顯命曰,臣一息未泯之前,當終身於殿下之廷,豈敢有任便之意哉?今以往事下敎,不勝惶恐,一時匪怒之敎,臣豈敢介滯?而其時大諭,明臣之過,諭告軍民,臣心惶懼,曷有其極?而臣之其日擧措,果爲乖常。臣子有失,君父言之固當,而臣之苦心,已蒙鑑諒,辭敎之過中,亦有悔之之敎,臣雖無狀,豈復以此爲嫌?而臣之情勢,只以閔昌洙脅持君父四字,心驚骨痛,欲死無地,納符待命。而處分之後,渠雖被罪,臣以身兼將相之人,雖狂夫之言,旣聞此四字,猶復恬然。則此無人臣禮也。臣之以情勢,呈辭期於必遞,只以此也。君父之敎,旣蒙開釋,則何敢爲嫌?而況臣非無所失,況聖上以過中之敎,追悔爲敎者乎?先正臣朴世采,戊辰吏判時,肅廟朝,有過中之敎。甲戌再入之時,士友謂不可入,則先正答書,以爲君父旣曰追悔,則臣子何敢如是?此則臣有所受矣。只是四字之言,至今思之,寢息靡寧矣。上曰,卿之情勢,在於四字,而初未知之,今聞所達,此何足介滯耶?是卿欲望盜跖之仁者也。脅持等字,古則下敎,或有之,雖下敎,若開釋之後,則皆不爲嫌矣。今欲待閔昌洙之謝過而行公,則雖百番問之,彼必不爲。渠是無據,卿等忘之,可也。予常於中官左右之屬,長處則言之,短處則不欲言之,況朝臣乎?閔亨洙則有欲爲國事之心,而今已死矣。閔通洙,近來任使其短處,予不言而爲人善矣。爲其兄用心而死矣。予於其兄弟,心甚惻傷矣。顯命曰,臣雖偏狹,豈以閔昌洙爲私讎耶?臣於閔亨洙,則常好之矣。只以其脅持二字,是人臣所不忍聞者故耳。上曰,予亦豈謂卿私惡昌洙耶?渠之心性誤入,至以交結宦寺之事,爲是底道理,此人之言,何足責也?卿常於厭惡此等之言,分數太過,與靈城同矣。顯命曰,殿下猶未體諒臣情實矣。臣之仕宦十五六年,身兼將相,處地自別,而爵位先於他人。以此處地名位,當此時勢,聞此二字之言,臣雖無狀,豈謂殿下,或納此言?而戴天履地,聞此言而安於心,則非臣子也。然旣已處分,亦不必撕捱。而今則病不可强忍,且以古例言之,呈辭撤後,至八十餘日,而不行公,又不遞職者,三百年來所無之事。今日退出之後,將試針灸,又不知爲幾日矣。上曰,針灸呈辭,則當許之,而其他,決難許矣。顯命曰,臣筋力奔走,已不可爲,而帶重任·食原俸,古雖有臥閤論道之說,而臣豈有論道之效哉?臣雖庸鹵,決不敢仍據也。雖以待大臣之道言之,不可强而强迫,則非誠心體下也。臣雖遞職,豈遯世入山林者乎?臣雖在罪中,亦嘗干涉大議論,豈以原任,不參朝議耶?將來之日無限,何必强策癃病也?上曰,卿欲一番解免,以伸情勢,大體則是。而大臣不當如是,於此於彼,無可介滯者,雖以病爲言,此後行動,則亦必漸差矣。顯命曰,俄見王世子序文謄本,則筆畫如鐵,首尾如一,以此觀之,可謂宗社無彊之福矣。臣待罪師傅之列,欲一番仰聆英音,而禮節等事,多有弊,尙不得一登仰瞻,悵缺之懷,不可勝言。而卽今則春秋漸免沖年,伏願凡百事爲,毋外乎規矩準繩,以至於成就之境焉。上曰,向者童蒙先習,盡讀後,來曰艱辛畢卷云,有厭讀之心,故然矣。寅明曰,讀書外事務,亦不可不知矣。上曰,然矣。顯命曰,筵席之上,煩瀆是懼,不敢畢陳,退出後,當以文字更陳之矣。寅明曰,金城賊趙明謙往後,使軍官多捉囚禁,而末終則無實云矣。上曰,軍官豈擇玉石而捉之?雖曖昧之人,於亂杖無不承款,宜使擇玉石而治之矣。上曰,秋判進來。刑曹判書鄭羽良進伏。上曰,今者陞擢,意有存焉。人命之生死,皆係於秋曹,凡於治獄之際,不可不詳審矣。羽良曰,聖敎至此,敢不盡心爲之?而所見昏昧,無路盡知其眞僞也。昨日始坐起,而凡重獄,不見文書而治之,亦涉不可,故姑未究覈矣。上曰,頃者召見武科邊地人,則爲人皆可用,而此輩皆抱牌虛老云。豈不可惜乎?聞有出身作隊之議云,此議何如?寅明曰,此意有之已久,而其中亦有掣肘之端,不可爲之。而臣以爲鄕貢法,稍勝矣。顯命曰,武弁事,終無好道理,而小臣待罪兵判時,以別取才用之,此爲少勝矣。上曰,左揆以鄕貢法爲勝,右揆以別取才爲好,其勝否,不可知矣。判尹金若魯曰,其兩議,皆一體矣。羽良曰,勿論彼此,定式行之,豈不好乎?翰林召試,亦如此定式後,自然爲之矣。寅明曰,朴文秀,若在兵判,則必善爲之矣。上曰,聞靈城爲兵判,遠方人聞風而來者,甚多云。未知卽今兵判,將何以爲之也?寅明曰,開城留守申晩,今方入侍,靑石洞築城事,下詢,何如?上曰,右揆意,何如?而留守意亦何如?顯命曰,臣則常以爲處處築城,皆好矣。開城留守申晩曰,臣亦以爲築城爲好。故財力,今方鳩聚,而若仍舊址築之,則殆近三十里,若棄舊址而新築,則周回不甚遠矣。上曰,其谷爲幾許里?而入洞之路,人馬可幾許竝行耶?晩曰,長谷爲二十餘里,而或有人馬可竝行處,或有不得竝行之處矣。若魯曰,若仍舊址築城,則臣以爲大關防矣。上曰,前前留守之意,何如?羽良曰,舊址則有難更築,而若欲禦賊,則雖是天險之地,有城而後,軍士可以守之矣。上曰,大興山城之北,爲靑石洞耶?晩曰,右則是礪峴,左則是大興,其間爲靑石洞矣。若魯曰,此非猝乍間可知之事,令留守圖形啓聞,則似好矣。上曰,所達是矣,依爲之。晩曰,麗朝諸陵,禮郞奉審時,有執頉處,夏秋間當爲修改。而境內癘疫孔熾,多發民丁有弊,尙不得擧行。而今則冬節已迫矣。在前如此時,亦有退行之例,姑待明春退行,何如?上曰,依爲之。出擧條上曰,長陵參奉,誰也?注書出去,出直參奉,勿論誰某,使之來待,可也。臣漢蕭承命,分付後,還爲入侍。吏曹參判元景夏曰,開城留守申晩,以校書校理金相礪將爲作散之意,陳達。而各司如是者,多矣。此等煩瑣之事,何可陳達乎?事體未安,推考,何如?若魯曰,金相礪事,有委折。當初特敎除職之時,有今雖特除,銓曹不用,則前頭必無故作散之敎,而尙未遷轉。臣等所慨然,在此。故與申晩在賓廳,有所酬酢,其所達不爲非矣。景夏曰,金若魯如是繼陳,殊涉煩屑,筵體未安,亦爲推考,何如?上曰,重臣·宰臣,有可推考者,申晩則當初親聞下敎,而只除校書校理,今爲松留後,始爲慨惜之語。金若魯,亦因松留之言,始爲陳達。元景夏,則以銓官,纔承松都人收用之敎而如是爲言,竝推考,可也。出擧條寅明曰,臣頃以戊申緣坐中可冤事,請令禁府,考出文書,稟處矣。其後已近半年,而可否間終無稟旨之事,朝令之無實,每如此矣。前後禁堂推考,卽速稟處事,申飭,何如?上曰,依爲之。出擧條寅明曰,今日次對退出後,欲參省鞫矣。日勢已晩,省鞫則明日爲之,何如?上曰,依爲之。而其漢,無變辭難處之患耶?寅明曰,元非可疑之事,而其漢,少不動心矣。上曰,嶺伯進來。慶尙監司金尙星進伏。上曰,今年嶺南水災非常,年事又未免凶荒,下去後,卿可着慮爲之,有所懷達之,可也。尙星曰,聖敎如是勉勵,豈不惕念爲之?而如臣不才,萬無堪承之望,以是爲懼矣。所懷則別無可達者。而沿海邑被災驚慘,臣方以是悶矣。嶺南是根本之地,而民力已竭於去年移轉,今年被災,又如是孔慘,卽今第一急務,無過於蓄積矣。在此而形便有難的知,下去後有可爲之事,則當啓聞變通矣。然災邑中,蔚山爲尤甚,新差府使尹志泰,可謂得人,而聞有篤老之親,以其除挈眷之故,將欲辭遞云。情理雖切,公私有別,不可不催促下送矣。寅明曰,其私情,固可矜,而旣已擇差,則何可許遞?使之挈眷將往,似好矣。上曰,使之將母以往,可也。尙星曰,然則各別催促下送,何如?上曰,依爲之。出擧條尙星曰,卽今秋事漸急,彦陽·金海·固城三邑,皆已瓜滿,各別擇差,令政院別爲催促下送,何如?上曰,依爲之。出榻敎寅明曰,嶺南前伯,旣以積儲之意,狀請,而新伯所達,又如此矣。本道水災雖慘,而不過爲六七邑事,其他各邑,皆爲大豐,米直至賤云。此誠作米積儲之時,而連年災減,作米之餘,各衙門,擧皆蕩殘,今不可復爲作米,他無善處之道。本道鳴智島,雖令賑廳句管,而該廳尙無設施之事,勢將歸於無實。臣意則限今年,屬之本道監營,使之貿鹽作米,而形止則這這報於備局,以數三萬石穀物,辦出爲限。而在前則此島,爲巡營貿辦私財之歸矣。今則專意爲國家積儲,而鹽民,亦國家赤子,方便除弊,俾不稱冤之慮,道臣處別爲申飭以送,何如?上曰,依爲之。出擧條尙星曰,本道災邑擾民之端,不可不一切禁飭,推奴徵債等事,竝爲防塞,何如?上曰,依爲之。出擧條上命承旨書之曰,以嶺南左沿事,頃已下敎,而想像海民,食息奚弛?此等之時,凡干擧行,豈可使之於此等之民?嶺南大小進上中左沿物産所封者,限麥秋特爲停封,示我伸慈聖之德意,軫小民之矜惻。尙星曰,本道守令中受由上京人,令該曹各別催促下送,何如?上曰,依爲之。出榻敎尙星曰,今番渰死人,自上特爲致祭,東朝進上,又爲停封,臣之下去後,有藉手宣布德音之道矣。顯命曰,臣待罪嶺藩時,水災非常,故自上特送安集御史矣。上曰,卽今都事,誰也?寅明曰,呂善應而廣州人矣。上命承旨書之曰,嶺南左沿,洪水可謂矜慘,當遣御史慰問。而方伯得人,都事旣令句管,庶觀前頭,而此時都事,不可不擇差,不爲赴任都事,改差。其代,以曾經侍從之臣,另擇差送事,分付銓曹。承旨宣諭後,大司諫沈星鎭啓曰,請逆魁坦緣坐籍沒等事,亟命王府,依法擧行。上曰,旣諭勿煩。請還寢罪人泰績酌處之命,仍令鞫廳,嚴刑得情,夬正王法。上曰,其勿更煩。請充軍罪人李時蕃,依律處斷。上曰,勿煩。請聖鐸等二人,竝令還發配所。上曰,此非强執者,其勿更煩。又啓曰,近來秩高武臣圖便之習,誠爲痼弊。日前北兵使鄭纘述,元無難强之疾,卽世所共知,而厭就邊地,終至得遞而後已。廟堂之請遞,固爲未安,而若此不已,則國家將無以差遣武臣於邊地,事關後弊,殊極寒心。請前北兵使鄭纘述,亟命仍任督送。上曰,依啓。又啓曰,近來京官,苟得殘邑,則草記請仍,誠一弊習。日昨高城郡守趙哲命之仍任京兆,顯有圖仍之跡,請京兆當該堂上,從重推考,高城郡守趙哲命,仍任。上曰,大體是矣。依啓。又啓曰,筵席不嚴,俄者以松都人事陳達之際,重臣·宰臣,迭相紛鬧,語聲漸高,固已未安,而承旨之不爲警飭,亦甚未安。請入侍重臣·宰臣及承旨,一竝推考。上曰,依啓。又啓曰,新除授正言金光國,時在京畿竹山地,請斯速乘馹上來事,下諭。上曰,依啓。掌令李彙恒啓曰,請還寢泰績酌處之命,仍令鞫廳,嚴鞫得情,夬正王法。上曰,其勿更煩。又啓曰,請還寢夏宅島配之命,仍令鞫廳,嚴訊得情,夬正王法。上曰,此何强執?其勿更煩。又啓曰,請逆坦孥籍,一依王府草記,卽令擧行。上曰,旣諭何煩?請瑞虎等兩賊孥籍,亟令王府擧行。上曰,其勿更煩。應敎鄭翬良曰,聞校理洪重一,自鄕上來云。待明朝牌招察任,何如?上曰,依爲之。出榻敎寅明曰,北兵使鄭纘述,旣仍臺啓仍任,則新除授兵使趙虎臣,亦當仍任永興府使矣。上曰,依爲之。出榻敎上曰,長陵參奉來待云,注書出去,與之偕入。臣漢蕭承命偕入。上曰,姓名誰也?左副承旨兪健基曰,姓名卽沈一鎭,而此是淸平尉之奉祀孫矣。上曰,長陵局內,鄕校舊基,卽今所見,何如?一鎭曰,鄕校舊基,築土後植木,方爲一尺許矣。上曰,所築處土色,何如?無雜土雜石耶?一鎭曰,新築之土,姑未成生地,而雜土雜石則元無之矣。上曰,其穴,予有意,而如是分付,所植木,皆移種於他處,而其所築處,成生地與否,參奉親往見之後,使禮曹草記,可也。使之退去。一鎭退出。上命承旨書之曰,親策用人,其後大政,豈可尋常?今都政,當爲親臨,依此擧行。書畢。諸臣以次退出。
上在昌德宮。停常參·經筵。
兪健基啓曰,備邊司郞廳來言,今日賓廳坐起日次,而纔經登對,都目相値,頉稟。傳曰,知道。
又啓曰,大司憲徐命彬再度呈辭入啓,執義許沃避嫌退待,掌令李彙恒服制,柳萬樞呈辭,持平李彝章,姜鳳休在外。今日以監察茶時之意,敢啓。傳曰,知道。
鄭俊一啓曰,執義許沃,引避退待,已至經宿,尙未處置,事甚未安。除在外·呈辭受由外,掌令李彙恒·柳萬樞,竝卽牌招,以爲處置之地,何如?傳曰,允。
以時刻單子,傳于兪健基曰,殿坐,以崇文堂改付標以入。
兪健基啓曰,假注書兪漢蕭,方有身病,事變假注書李聖運,已滿三朔,竝改差,何如?傳曰,允。
鄭俊一啓曰,兼弼善李命坤入直矣,以親病陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
兪健基,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李世璡,以吏曹言啓曰,本曹郞廳李濟遠,親病甚重,不得察任云。依例改差,何如?傳曰,允。
鄭俊一,以司饔院官員,以都提調·提調意啓曰,今日政,本院奉事徐命維,禧陵直長遷轉,奉事沈廷儀,宗廟直長遷轉,而徐命維,以明年燔造官,卽今柴場摘奸事,方在廣州·楊根等地,穀物收捧,凡諸物力,旣已區處,則今不可付諸手生之人。且沈廷儀,以今年燔造官,時在燔所,當此燔役旁午之時,亦不可付之於他人。徐命維·沈廷儀,竝與本院直長,依例相換,以爲竣事之地事,分付該曹,何如?傳曰,允。
兪健基,以兵批意啓曰,前萬戶權尙鼎,及第郭起完·徐漢明·禹興昌,閑良權錫重,幼學李德垕,監官金炅,司果金德重等,或以拯活,或以捉虎,或以軍器別備之功,俱有加資之命,而權尙鼎,雖以資窮,未經準職,郭起完·徐漢明·禹興昌·權錫重·李德垕·金炅·金德重,係是出身·儒品·閑良,何以爲之?敢稟。傳曰,竝特爲加資。
又以武臣堂上以上祿試射所差備官,以試官意啓曰,臣宗伋,改落點後,來詣試所,而日勢已暮,未及畢射,明日仍爲繼射之意,敢啓。傳曰,知道。
又以武臣堂上以上,祿試射所差備官,以試官意啓曰,副司勇朴晩竣,未滿四矢,副司勇張齊尹,病不進,竝依承傳罷職,何如?傳曰,允。
又以兵曹言啓曰,今九月二十日,文臣朔試射日次,而都目大政親臨相値,不得爲之之意,敢啓。傳曰,知道。
鄭俊一,以禮曹言啓曰,今九月十九日備局堂上入侍時,傳曰,嶺南左沿事,頃已下敎,而想像海民,食息奚弛?此等之時,凡干擧行,豈可循例使之於此等之民?嶺南大小進上中,左沿物産所封者,限麥秋特爲停封,示我伸慈聖之德意,軫小民之矜惻事,命下矣。慶尙道所封十月朔朔膳,例於九月晦前上來,其前勢未及知委。來十一月朔爲始,朔膳物膳中,左沿被災邑所産物種,限麥秋停封之意,知委,何如?傳曰,允。
兪健基,以義禁府言啓曰,權知承文院副正字李弘德,從重勘處事,傳旨啓下矣。李弘德,時在江原道原州地本家云,依例發遣府羅將,拿來,何如?傳曰,允。
又以訓鍊都監言啓曰,仍兵曹草記興仁門南邊門隻,年久破傷,今方撤毁改造,令該監假門設置,依例晨昏開閉,亦令分授訓局,除出軍兵,定將校與本門把守將卒,限畢造改懸間,嚴加把守事,允下矣。砲手二十名,將校率領,限畢役間輪回守直之意,敢啓。傳曰,知道。
掌令李彙恒啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。措辭見上引嫌而退,處置之規,一循臺避,儒臣筵斥,無乃不諒,請執義許沃出仕。
兼弼善李命坤疏曰,伏以臣之老母,素患血崩·虛勞等症,積年沈痼,在常時凜凜有難保之慮,而專賴蔘·附之劑,扶補度日,前後以親病控籲,不止一再,此則通朝之所共知,聖明之所俯燭也。昨於直中,得接鄕信,則臣母本病之外,重添感冒,飮啖全廢,嘔噦特甚,老人眞元,漸就澌甚,一日之間,或至數三次昏塞云。臣自聞此報,心神飛越,不敢耐住,卽欲陳情請急,而門鑰已下,達宵焦煎,玆敢略構短章,仰暴危懇,徑出禁門,仍尋鄕路。伏乞天地父母,俯垂矜愍,亟命鐫削臣職名,俾得留護病親,重勘臣任情擅行之罪,以肅邦憲,不勝萬幸云云。答曰,省疏具悉。爾其勿辭往護焉。
持平姜鳳休疏曰,伏以臣,待罪西邑,居然有二年所矣。臣之生父母墳山,在於黃海道海州地,而身縻職事,久闕省掃,人子情理,不勝悲缺。月前受暇來省,未及還歸官次之際,柏府除旨,忽下於窮鄕數百里之外,繼而有斯速乘馹上來之命,恩榮所被,感激靡措。宜卽竭蹶登途,以伸叩謝之忱,而淸朝言責之任,固非如臣庸陋賤品,所可堪承。且臣向來所遭洪廷命之僇辱,實是士夫莫大羞恥。雖不足與渠呶呶較辨,而在臣反求之道,自劃已固,臺端一步,不啻若鐵壁千重,去就一節,尤無可論,而臣之素患冷痰之症,越添於行役之餘,乍寒乍熱,嘔逆兼發,加以泄痢,度數無算,寢食俱廢,神昏氣短,日就濱危。以此病狀,萬無擔舁作行之勢,玆敢略入文字,仰暴微懇。伏乞聖慈,天地父母,削臣之職,治臣之罪,以肅朝綱,以安賤分,不勝幸甚。臣無任云云。答曰,省疏具悉。爾其勿辭,俟間上來察職。
壬戌九月二十日辰時,上御崇文堂。親政入侍時,吏批,判書閔應洙,參判元景夏,參議尹汲,同副承旨洪象漢,記事官任師夏,記事官趙雲逵,正郞金光世·金漢喆,佐郞朴春普·李昌誼,兵批,判書金始炯,參判尹得和,參議權爀,參知趙尙命,左副承旨兪健基,假注書兪漢蕭,記事官兪彦好,佐郞吳命修·李箕彦·李胤沆進伏訖。兵曹判書金始炯曰,本曹參判尹得和,當此親政,不爲出肅,卽爲牌招,使之入侍,何如?上曰,依爲之。吏曹判書閔應洙曰,今都目政,各岐仕滿應遷者,相避及未準朔監察·禁府都事·刑曹掌隷院郞廳·各司久任時推人員,竝擬,何如?上曰,依爲之。應洙曰,史官陞出六品之時,有九處講後遷轉之規,而承文院褒貶,亦或有故過限,史官積滯,不可不慮,故自前雖未講,亦有陞六之規矣。去春夏等褒貶,不得爲之,故當出六品者,未免積滯。依例遷轉,何如?上曰,依爲之。應洙曰,玉堂闕員,今當差出,而擬望之人乏少,相避外任竝擬,何如?上曰,依爲之。應洙曰,玉堂及春坊闕員,今當差出,而曾前出入之人,多在違牌坐罷中,無以推移備擬,合有變通之道,何以爲之?上曰,違牌人竝敍用。始炯曰,閫帥多窠,今當差出,而擬望之人乏少,守令中擇差,何如?上曰,依爲之。上曰,親策多士後,初爲親政者,有意存焉,此是今日行一政明日行一政之意也。名官則雖不出六,六品窠,調用沈滯人,可也。頃者亦申飭,淸白吏·戰亡子孫,錄用,而其中亦擇有形勢者,爲之。此甚慨然,今番則鄕人沈滯者,錄用,可也。始炯曰,本曹武兼·守門將·部將出六者,甚多,而窠闕不足,吏曹差除外任然後,可以成樣爲之矣。以此意申飭吏批,何如?上曰,依爲之,而聞北人,聞靈城爲兵判,多數上來云,各別調用,而必使用一人而當百人,可矣。昨者右相,以爲別取才而用之,則可無沈滯之患云,兵判之意,何如?始炯曰,敢不惕念爲之,而取才之議,臣已與大臣相議,而取才,多出於西北人,只以天才除職,非擇人之意。臣意本如此,而不可爲之矣。應洙曰,此則兵判之言,然矣。始炯曰,平安兵虞候,今當差出,而擬望之人乏少,未準朔禁軍將竝擬,何如?上曰,依爲之。仍命承旨書之曰,大政,兩銓,申飭守令擇差,淸白吏等子孫錄用,初入仕擇擬,各有條目,而每爲文具,尋常慨然,于今親策多士,臨殿親政之時,尤宜着意,竝依每節目,申飭。條件着實擧行事,分付兩銓。生民休戚,係於守令,可不重乎?十考十上,五考五上,守令檢擬,每都目申飭,而亦爲文具。用人之道,良役之弊,豈在他乎?惟在得人,勿以爲人擇官,專以爲官擇人事,申飭吏曹。西北·嶺南人·松都人調用,亦於每大政,申飭,而今番事體,尤宜着意擧行事,分付兩銓,五考五上,邊將錄用事,每都目申飭,而作爲文具。今番着意擧行,武士多滯,心常慨然,雖不能一一調用,用一聳百,惟在於公,另飭銓曹。上曰,金城差出時,以有風力人差送,而望筒速爲擬入,慶尙都事,亦速擬入,可也。且趙星瑞,已爲瓜滿耶?聞御史言,則極是循吏,加資後,勿使空來,兵批卽爲錄用,可也。始炯曰,所當卽爲調用,而外任復職,見拘解由矣。上曰,鄭汝稷,是堂上人耶?始炯曰,以營將堂上,今爲富寧府使矣。上曰,林錫憲,欲置之桂坊矣。聞與兵判相避云,吏批中相當職差出後,與侍直相換則好耶?吏曹參判元景夏曰,方有童蒙敎官窠闕,以此爲之,則好矣。上曰,吳命修年,幾何,而何年直赴耶?兵曹佐郞吳命修曰,小臣今年五十六,而爲己未年黃柑,直赴於庚申年增廣殿試矣。上曰,李景喆,年少之人耶?應洙曰,卽今滿浦僉使,而年少之人矣。上曰,今日吏·兵批,窠闕多耶?始炯曰,今日則不至甚多,而明日則出六之窠,似多矣。應洙曰,本曹正郞金漢喆,旣已下批,卽爲牌招,使之參政,何如?上曰,依爲之,而兵曹參判,亦肅謝云,速爲入侍事,分付,可也。兵曹參判尹得和入侍後,上曰,藝文應敎事,頃亦言之,而今番差出,則何如?吏曹參議尹汲曰,二百年後無差出之事,今何可猝然差出也?景夏曰,延陵府院君爲之後,更無爲之之人矣。上曰,李延德掌樂兼正,今日政,單付,可也。金台南,誰也?未知鄕人耶?右副承旨洪象漢曰,聞居在壯義洞云,未見其人矣。始炯曰,此是昨年溫陵復位時,上疏人也,其時以特敎除職矣。上曰,以特敎除職,則何必擇莊陵而爲之也?此後須勿更爲莊陵奉事,可也。象漢曰,奉事·直長則以次爲之,故移易不得矣。上曰,吏·兵批,各上一望筒後,少退。一望筒下批後,諸臣少退,少頃還入。上曰,親政終日,例爲宣醞,今日則只欲一日爲之,故宣醞矣。上曰,李徵瑞,年雖多,而爲人精緊矣。象漢曰,臣以御史,往江原道時,李徵瑞爲鐵原府使矣,見之則爲治剛明,且善於治盜矣。上曰,如此人,好矣,方爲行首宣傳官矣。象漢曰,然矣。仍曰,宣傳官李徵瑞擬望之際,不知其有實職,以軍銜書於望單,銓官有不察之失,吏曹堂上推考,何如?上曰,依爲之。出擧條景夏曰,李宜炳,雖善書,而於治民則未知何如也。上曰,誰也?應洙曰,工曹佐郞李宜炳,入三嘉縣令首擬,而淸簡之士也。上曰,書雖善,何益於治民也?應洙曰,足可爲之之人矣。上曰,尹九淵,誰也?始炯曰,兵使尹宅鼎之姪,而其人有將才之人矣。上曰,注書出去,軍號受來,可也。臣漢蕭,承命持入。上覽下後,上曰,桂坊官員,必擇差,可也。然世子見初入之人,則不無厭苦之心,蓋面生,故然矣。始炯曰,桂坊,是極選之職,敢不另擇爲之乎?上曰,李垍,是李埰之弟耶?象漢曰,然矣。上曰,予見其人,爲人甚精,而勝於李埰矣。象漢曰,臣亦熟知而善文之士也。始炯曰,高嶺僉使,今當差出,而擬望之人乏少,堂下曾經三品人,竝擬,何如?上曰,依爲之。典翰之不出,于今幾何?始炯曰,先王朝典翰差出,而朴世堂爲首,尹敬敎爲副,崔錫鼎爲末,以末擬受點,其後尙此不出矣。上曰,申光宅,何如人也?景夏曰,臣與判書,皆是驪州人,故詳知其治績,爲人謹愼,而爲治亦着實云,故擬之矣。上曰,徐敏修,何如人也?應洙曰,同是達城徐哥,而臣待罪秋曹時,見之,則爲人精詳矣。上曰,李孟休,欲試其才,如漢城府部官之類,差之,以觀其施設,則何如文官,亦爲部官耶?景夏曰,兩班則不爲部官,今有漢城主簿闕,以此擬差,則似好矣。上曰,不可以常例試之,必如漢城府部官而後,可觀其施爲矣。景夏曰,臣待罪京兆時,見之,則郞廳,親民而聽訟,故其能否,皆可知矣。上曰,親民無如部官矣。景夏曰,京兆,亦親民之官也。上曰,然則漢城主簿擬差,可也。上曰,任瑋姑參下矣。其文篇終,論音樂,必有知之者,故然矣。何以則可得與掌樂院,預聞其雅樂也?景夏曰,任瑋,早晩必侍,下詢而果有所知者,則使之預聞,何妨也?吏批,以金漢喆爲吏曹正郞,以宋輝明爲司畜別提,以李瑗爲尙衣別提,以朴獜源爲軍資直長,以徐有常爲敦寧主簿,以安德亨爲氷庫別提,以李宜復爲定平府使,以沈獜之爲禮賓別提,以李震炳爲瓦署別提,以李箕彦爲慶尙都事,以徐命維爲禧陵直長,以宋秀雍爲禮賓直長,以南泰耆爲兵曹正郞,以李允執爲禮賓主簿,以李景喆爲金城縣令,以李最源爲司宰奉事,以李海賓爲掌樂主簿,以徐命儒爲靖陵直長,以柳瑜爲內資主簿,以申珪爲宗簿直長,以崔鳳興爲典設別提,以吳大經爲濟用直長,以成疇錫爲泰陵直長,以蔡膺一爲掌苑別提,以趙尙圭爲造紙別提,以沈鳳徵爲朔州府使,以金道健爲義盈奉事,以張趾德爲司饔直長,以趙偰爲熙川郡守,以李宇濟爲掌苑奉事,以尹國彦爲廣興奉事,以李廷瑗爲禮賓奉事,以金台南·洪啓鉉·兪彦宗,俱爲司饔奉事,以沈廷儀爲宗廟直長,以李徵瑞爲金海府使,以南惠老爲慶尙都事,以愼後成爲尙瑞直長,以李義璧爲宣川府使,以尹審爲漢城庶尹,以許鋿爲獻陵令,以李益烈爲刑曹正郞,以申光宅爲昌城府使,以田日祥爲茂山府使,以吳爲三水府使,以徐敏修爲三嘉縣監,以田東里爲桃源察訪,以李鼎輔爲禮曹參議,以李道普爲尙瑞副直長,以李天輔爲司藝,以閔宅洙爲獻納,以李孟休爲漢城主簿,以李宗白爲驪州牧使,以尹九淵爲昌原府使,以金文行爲廣興副奉事,以李鎭五爲丹城縣監,以尹昌垕爲平陵察訪,以金始炯爲繕工提調,以尹得和爲掌樂提調,以鄭來周爲刑曹參判,以李壽沆爲漢城左尹,以韓億增爲修撰,以南泰齊爲輔德,以李光運爲司成,以趙祉命爲繕工主簿,以金柱殷爲居昌府使,以鄭遇寧爲陽智縣監。永興府使趙虎臣,高城郡守趙哲命,以上仍任事承傳,瑞興縣監徐宗秀,今加通政,善治·善賑加資事承傳。兵批,以許㻑爲兼五衛將,以趙東恒爲兼羽林將,以李揚顯爲同知,以姜尙稷爲僉知,以金有慶爲知事,以鄭重百爲黃海兵虞候,以朴奎晃爲全羅右水虞候,以洪有源爲公洪兵虞候,以李聖魯爲平安兵虞候,以魚有珪爲忠原營將,以韓佾爲訓鍊判官,以韓光國·鄭纘曾爲訓鍊僉正,以金致龜爲訓鍊副正,以朴載海爲內禁將,以具善復爲宣傳官,以具石柱·李春馨爲都摠都事,以鄭運一爲都摠都事,以李思述爲兼司僕將,以曺夏臣爲訓鍊副正,以朴奎晃爲武兼,以柳萬春爲高嶺僉使,以李垍爲司禦,以成德涵爲加德僉使,以李光龍爲惠山僉使,以趙東夏爲宣傳官,以尹九淵爲都摠經歷,以金汝豪爲尙州營將,以金德九爲全羅右水虞候,以文道一爲乶下僉使,以安宗大爲內禁衛將,以鄭巑爲兼司僕將,以鄭益良爲都摠經歷,以金德厚爲宣傳官。北兵使鄭纘述,仍任事承傳。管城將邊聖佑,同知李萬興,副護軍金養曾·閔襫·申智,訓鍊主簿申旼,副司果金重泰·李章五·李潤成·李起龍·林國泰·韓聖儉·禹宗績·韓宗浚·趙以垕·皮弘淵·尙雨澤·全始宅,以上竝單付。訓鍊主簿曺廷弼,本院去官。吏·兵批姑罷後,上曰,吳命修進來。吳命修進伏,上曰,庭策五條,爾其敷奏以言。命修曰,臣本魯莽,且猥越不敢對。上曰,旣賜之問,有何猥越?良役爲先達之,可也。命修曰,凡矯弊,溯其源而治其本,可以祛之,良役設法之初,民不加多,設法之後,民不加少,前則有餘,後則不足,其所以然,不難知也。守令昏黯,色吏弄奸,逃故未充,故白骨隣族之弊,乃生,而百姓皆以爲,一入良役,害及隣族,逃避之謀,百出,而可充者漏,可冤者簽,民怨於是而極矣。今若嚴勅守令,良役逃故,未充則重其錮法,雖不更張舊法,白骨隣族之弊,可以盡祛矣。上曰,然矣。戶布·游布,口錢結布,則何如?命修曰,此則皆不可也。若以白骨隣族之弊,創此新法,則久而弊生,亦豈無白骨隣族乎?上古有井田法,兵出於田,今則兵田,分而二之矣,乃以軍保之布,責出於田,是稅外加稅也。民怨又當如何?上曰,然矣。錢貨,或曰行之,可也,或曰廢之,可也,或曰加鑄,可也,或曰紙幣,木幣,可也,如何?命修曰,臣聞九水七旱之時,民有賣子者,堯·湯鑄錢而贖還夫錢,則聖人用之,懋遷有無者,莫如錢也。且今藏之於國,藏之於民,一朝廢之,則財益匱,用益不足,廢之未可也。紙幣·木幣之勝於泉貨,臣則不知其說也。今方鑄錢,而銅不足鑄不贍,然則制樣稍大於舊,而以一分爲一錢,以一錢爲一兩,則鑄少而用裕矣。舊錢則依前規用之,但新錢如是,則亦無所不便於通貨也。上曰,用人以資級門地爲之,故不得賢才,此則如何?命修曰,不以資級,不以門地,登庸俊良,是在殿下,殿下何憚而不爲之?上曰,歸之於予矣。學校,乃培養人才之所,而今則不然。此則何如?命修曰,時論紛挐,有識者不入儒宮,無會同講習之風,何以養成人才乎?上曰,然故何以則可袪其弊乎?命修曰,殿下,躬修聖德,建中導率,可以感化,培養人才,惟在君上矣。上曰,好矣。且軍制,今用戚法,而廢五衛,則如何?命修曰,古之名將,論秦·楚·三晉之陣,而敵戰之道,各異其法。戚繼光之陣法,只可於禦倭,不可以禦鐵騎,五衛陣法,亦不可廢也。上曰,戚亦用銃,倭亦用銃,何以則勝耶?命修曰,是在用之之如何。上曰,好矣。然銃出之後,世無勇將,此則何如?命修曰,名將則使銃,不得爲用矣。上曰,予欲聞其說。命修曰,名將有奇權,或出不意,或襲其亂,使賊不得措手也。上曰,好矣。且五衛陣法,何如?命修曰,五衛,卽五行也。上曰,五行陣,明言其制。命修曰,方陣屬金,直陣屬木,曲陣屬水,銳陣屬火,圓陣屬土矣。上曰,用之如何?命修曰,彼用直陣,我用方陣,金克水,餘皆倣此矣。上曰,九軍·八陣·六花陣,明言其法,可也。命修曰,九軍,乃九宮數也,小陣,九九八十一,合爲一大陣也。八陣,卽八卦陣也,小陣,八八六十四,合爲一大陣也。八陣,有八門,乾爲開門,坎爲休門,艮爲生門,震爲傷門,巽爲杜門,离爲景門,坤爲死門,兌爲驚門,八門不定其方,變化不測也。三國誌,曹仁作八門金鎖陣。徐庶曰,生門在東南角,景門在正西,遣趙雲從東南角生門入,出正西景門還,從景門入,出生門,其陣自潰。曹仁曰,彼箇軍中,有神人恇怯而走。以此觀之,則變化可知也。上曰,六花陣,亦明言,可也。命修曰,陰花有六出,而花有蔕,竝其葉爲七陣制。前鋒後鋒,左廂右廂,左候右候,與中軍爲七小陣,七七四十九,合爲一大陣也。上曰,以今軍制,亦可作此等陣乎?命修曰,兵法有合變,昔孫武子,以宮娥作陣勢,可以赴水火也。若將得其人,則亦何難乎?上曰,長蛇陣,何如?命修曰,率然者,常山之蛇也。擊其頭,則尾至,擊其尾,則頭至,擊其中,則首尾俱至。擊此之道,擊其頭,擊其尾也。上曰,可謂善達矣。上曰,使汝敎武士,可乎?命修曰,術業有專攻,武士,專治武經,自少學習。小臣則少時自謂如或出身,而或當事變,則一身生死,雖不足恤,而國家存亡,係焉,此先儒所謂不知兵,非眞儒也。略觀兵書,故今於前席,下詢敢陳糟粕,豈有敎成之術乎?上曰,謙讓之言矣。汝見南漢山城乎?命修曰,臣家在廣州,故曾見之矣。上曰,如何?命修曰,山城乃重險也。守之則固,賊若不與之戰,四面守之,使內外不相通,則勢孤力窮,不能久守,此兵法所謂栖也。上曰,善矣。汝見開城府乎?築城則未知何如。命修曰,臣果見之,而古者五畝之宅,二畝半在外,二畝半在內。書曰,下民柝農作之時,在野收穫之後,入城以此觀之,州縣之皆有城,可知,而卽墨彈丸之城,得牛千餘,亦其驗也,而況開城府要衝之地?城亦無所不可。仍起伏曰,臣兒時,有受於家庭,入則事親,出則事君,外無他道理,今臣父母俱沒,作一天地間窮人,幸而出身,身不自有,只知國事。凡有所畀,則雖死不避,而竭心殫力也。上曰,汝言善矣。如此之人,用而試之,則似好矣。然年已多,將何用之?命修奏訖,退伏。諸臣以次退出。
上在昌德宮。停常參·經筵。
同副承旨鄭俊一啓曰,明日國忌齋戒,明明日正日,此兩日視事頉稟。傳曰,知道。
右副承旨洪象漢啓曰,小臣,省鞫坐起進去下直,請出推案。傳曰,知道。
藥房提調臣趙尙絅,右承旨臣李世璡啓曰,近來日候不適,伏未審聖體,若何?昨日親臨都政,終夕酬應,不瑕有疲勞之節乎?臣等久未入侍,今日與諸御醫,入診,詳察聖候,宜當。大王大妃殿氣候,更何如?足部餘症已盡復常乎?臣等不任區區憂慮,敢來問安,竝此仰稟。傳曰,知道。慈殿氣候,差勝後一樣,予則一樣矣,待下敎入侍,宜矣。
左副承旨兪健基啓曰,都承旨李益炡,三度呈辭。傳曰,旣已加由,元單給之,明朝牌招。
備忘記,史官一員待命,騎馬三匹立之。
左副承旨兪健基啓曰,新除授注書趙漢彬,卽爲牌招察任,何如?傳曰,允。
同副承旨鄭俊一啓曰,成均館到記,儒生殿講,微稟。傳曰,忘却而分付矣。以二十四日擧行。
又以禁府言啓曰,卽者禁府都事,以委官意來言,今日親臨都政相値,省鞫不得爲之云矣,敢啓。傳曰,知道。
右副承旨洪象漢啓曰,今日三省推鞫出令,而知義禁金若魯,陳疏入啓,同義禁李壽沆,本職未肅拜,不得備員。同義禁李壽沆,卽爲牌招參鞫,何如?傳曰,允。
又啓曰,知義禁金若魯,疏批已下,卽爲牌招,進參鞫坐,何如?傳曰,允。
傳于同副承旨鄭俊一曰,大司憲徐命彬,三度呈辭,只遞本職。
又傳曰,到記儒生,明日親臨殿講事,分付,四學儒生,一體擧行。
又傳曰,童蒙敎官林錫憲,有欲除翊衛之意,使之參下翊衛相換。
罪人太漢,刑問二次,訊杖第二度承服。
罪人太漢,結案取招。
又啓曰,新除授鍾城府使李光溥,時無加資之命,何以爲之?傳曰,加資。
右承旨李世璡,以侍講院言啓曰,本院上番弼善閔宅洙,昨日政,移拜臺職出去,兼弼善李命坤,陳疏受由下鄕,兼文學朴春普,以本職入直,吏曹兼輔德洪昌漢,謂有身病不爲行公。兼輔德洪昌漢,新除授輔德南泰齊,文學李延德,竝卽牌招,以爲推移入直之地,何如?傳曰,允。
左副承旨兪健基,以吏批言啓曰,新除授雲山郡守白尙靑呈狀內,矣父今年八十五歲,揆以情法,不當冒赴,斯速入啓處置云。親年旣過八十,則其在法例,不可强令赴任,依例改差,何如?傳曰,允。
又以吏批言啓曰,新除授平安道都事李錫福呈狀內,九耋病母,奄奄床簀,萬無離側遠赴之望,斯速入啓處置云。情理果如是危急,則不可强令赴任,依例改差,何如?傳曰,允。
都政。吏批,判書閔應洙進,參判元景夏進,參議尹汲進,左副承旨兪健基進。
兵批,兵曹判書金始炯進,參判尹得和進,參議權爀進,參知趙尙命入直進,左副承旨兪健基進。
以鄭亨泰爲尙衣僉正,林錫憲爲童蒙敎官,趙載淵爲禁府都事,朴泰寧爲典籍,金尙欽爲平海郡守,白尙靑爲雲山郡守,魚有成爲敬陵令,洪采輔爲陰城縣令,李夏演爲固城縣令,南胤寬爲興海縣監,陳在搏爲洪原縣監,朴宗儒爲幽谷察訪,文復亨爲參禮察訪,金柱星爲刑曹佐郞,趙明健爲兵曹正郞,鄭德鳴爲礪山府使,兪隆基爲柒谷府使,洪彦奭爲旌義縣監,朱杓爲彦陽縣監,李夏圭爲熊川縣監,李顯行爲貞陵令,趙龜彬爲居山察訪,韓命夔爲西部主簿,李彦煥爲懷德縣監,李胤沆爲咸鏡都事,李光溥爲鍾城府使,李命垕爲假引儀,尹尙遜爲繕工監役,趙壙爲兼引儀,李天輔爲南學敎授,李命坤爲西學敎授,趙暾爲說書,金宗台爲弼善,沈麟之爲禁府都事,金埅爲明陵別檢,崔鎭衡爲輸城察訪,崔鎭岳·金是㝡爲典籍,安克孝爲監察,柳億爲直講,金鎭商爲大司憲,鄭維一爲左通禮,李宅心爲奉常僉正,李知聖爲禮曹正郞,權舜衡·韓德一爲監察,趙尙圭爲司䆃主簿,尹澈爲刑曹佐郞,朴弼均爲戶曹參判,金尙迪爲副修撰,李天輔爲校理,金益憲爲直講,李始寬爲監察,李世瑍·朴寅輔·張揆漢爲引儀,金根爲典獄主簿,韓聖儉爲造紙別提,吳命欽爲高靈縣監,兪彦國爲兵曹佐郞,李思勗爲禁府都事,禹景漢爲昌樂察訪,趙世選爲慶安察訪,宋浩源爲繕工假監役,金陽澤爲永禧殿參奉,趙漢彬爲注書,李世德爲莊陵參奉,李坦爲慶基殿參奉,徐日修爲英陵參奉,金斗秋爲翼陵參奉,李敬天爲康陵參奉,崔一星爲社稷令,尹光理爲禮曹佐郞,金翼臣爲監察,金時哲爲尙衣主簿,柳重鼎爲禮賓別提,柳善養爲徽陵參奉,李聖興爲敬陵參奉,沈廷㝡爲戶曹佐郞,魏昌祖·權潗爲司藝,李齊嵒爲監察,李福海爲厚陵參奉,韓光朝爲慶基殿參奉,權烋爲引儀,鄭觀賓爲氷庫別提,李廷德爲南部主簿,金致良爲懿陵參奉,徐命仁爲獻陵參奉,南肅寬爲穆陵參奉,李仁好爲禮曹正郞,康弘濟爲直講,李翊之爲掌樂主簿,任安世爲廣興主簿,金致謙爲左水運判官,金淳慶爲司宰主簿,趙鼎彬爲顯陵令,洪尙輔爲造紙別提,宋龜明爲司饔主簿,申寧夏爲中部主簿,金養義爲雲山郡守。
左副承旨兪健基,以兵批言啓曰,五衛將李聖望呈狀內,身病甚重,實無供職之望云。宿衛輪番之地,不宜久曠,改差,何如?傳曰,允。又啓曰,僉知中樞府事姜尙稷,家在遠鄕,老病不能上來。西樞雖是閑局,不可虛帶,改差,何如?傳曰,允。又啓曰,新除授阿山萬戶李瑞春呈狀內,母年七十五歲云。邊將親年七十五歲以上,許遞,已有定式,改差,何如?傳曰,允。
兵批,以柳涑爲群山僉使,白尙靑·沈鋅爲都摠經歷,金天益·崔秀華爲同知,安泰一爲訓鍊判官,閔孝彦爲德積僉使,曺廷弼爲水口萬戶,崔昌佐爲彌串僉使,任世晃爲椒島僉使,金天柱爲吾叉浦僉使,邊夏德爲馬梁僉使,李淯爲牛峴僉使,崔斗雄爲訓戎僉使,李輔臣爲多大浦僉使,宋瑞行爲龜山僉使,崔天若爲蛇渡僉使,申暄爲德池洞別將,姜瑛爲老江僉使,尹就周爲柔院僉使,朴時梓爲寧城僉使,金履泰爲永登萬戶,裵仁碩爲金甲島萬戶,李坦爲幕嶺萬戶,金義鑑爲呂島萬戶,李瑞春爲阿山萬戶,廉德謙爲南村別將,金振聲爲寅火堡萬戶,權繼重爲威鳳山城別將,文弼周爲格浦別將,安廷元爲笠巖山城別將,廉處仁西平浦萬戶,表世望爲蟾津別將,金鳴漢爲新門別將,申瑩爲水原監牧官,宋德相爲侍直,副護軍魚有珪·金汝豪·以李震實爲古豐山萬戶,李漢輔爲包伊萬戶,韓致祥爲撫夷萬戶,李漢範爲訓鍊正,金重呂爲開雲浦萬戶,孫俊萬爲晴川別將,任弘德爲訓鍊僉正,李章五爲都摠都事,閔師騫爲訓鍊主簿,李弘肇爲僉知,金起弘爲九月山城別將,李舜采爲吾老梁萬戶,李時華·李彙晉爲五衛將,李彦臣爲翊贊,李邦綏·沈義希·李碩儒·許昪爲訓鍊主簿,崔後泰·韓光德·金鎭明·韓宅箕·李彦綵·具恒柱爲武兼,鄭纘增爲別害僉使,金國敞爲阿山萬戶,兪宇基爲北評事,趙東升爲宣傳官,崔翊賢爲訓鍊僉正,安相五爲五衛將,閔師騫爲平南萬戶,韓光德爲羅暖萬戶,李碩儒爲神方仇非萬戶,尹汝迪爲仁遮外萬戶,韓光國爲都摠經歷,洪有輔爲武兼,朴師維·洪觀海爲部將,朴東㝡·李春榮·權重垕·金老星爲守門將,睦興胤·林國泰爲武兼,崔瓘·劉錫祚·安處仁爲守門將,李長燮·尹珖·李再馨爲部將,金光白·李景弼·李廷壽爲宣傳官,崔遠祚·金重釴·金夏重爲守門將,李漢相爲文兼,李起龍爲部將,韓宗俊爲守門將,李潤德爲宣傳官,尹東度爲洗馬,具恒柱·申思儼爲訓鍊主簿,金昌垕爲訓鍊僉正,李度燮爲都摠都事,具偀爲訓鍊判官,具學萬·崔後泰爲訓鍊主簿,全始宅·皮弘淵·尙雨澤爲武兼,趙以垕爲部將,權管秩,廟坡,金台重,馬馬海里,嚴以性,栗浦李貴悅,雲頭里鄭義重,直叱洞田春雨,於汀灘·表光尹,甲巖尹景周,乾川申泌,楸仇非李仁普,大坡兒李春祥。以朴奎晃爲武兼。
左副承旨兪健基,以兵曹言啓曰,今九月二十一日,武臣賓廳講書日次,而都目政事相値,不得爲之之意,敢啓。傳曰,知道。
又以義禁府言啓曰,卽接月令醫員李盛澤手本,則時囚罪人尹東哲,閱朔處冷之餘,病勢甚重。自前罪人病勢如此,則有保放救療之規,敢此仰稟。傳曰,依爲之。
同副承旨鄭俊一啓曰,巡將姜一珪受點後,不卽入來,闕門已閉,尙未受牌,事之稽緩,莫此爲甚。推考警責,下吏令攸司科罪,何如?傳曰,允。
又以捕盜廳言啓曰,今八月初旬間,軍資監南門外居私奴占山之家,無出處米三十二石,深夜積置,故米石則自本監搜納於倉中,占山則逃走云。臣聞來驚怪,別定軍官,窺伺之際,本監郞官,亦爲詗察賊情,密通於臣,故逃走人占山,捉來推問,則招內,渠以本監書員張斗光之奴,居在倉底南門外只尺之地。八月初九日夕,倉底居蔡之土里等,來言本監三所掌庫中米偸出事,已與上直書員,庫直軍士輩,符同相約,當積置汝家,分食云云,而渠則不無畏心,揮却不聽矣。之土里等,與其徒倘張乭軍等,踰越本倉墻垣,隱身於神堂內。夜深後,庫中米三十二石,偸出,自南門輸致其米於渠家。故不勝惶怯,使其母往言於上典申斗光,則斗光,轉告於入直倉官,搜納其米云。此實前所未聞之事,極爲驚駭。所援同倘,一倂發捕,庫直張斗圭·金世雄,書員金永輝,巡更軍李末石,爲先捉來推問,則初則抵賴不服,及其追後捉來同倘金福命,今八月偸米時,渠無同參事,而曾於丁巳年八·九月間,庫直張斗圭·金世雄·姜士俊物故,庫直朴枝夏等,兩次偸出庫米,各分之際,渠果同參,初則三石分執,再則二石分執云,故張斗圭·金世雄等,始乃語塞自服,而今八月初九日,果與蔡之土里等諸人,符同締結,騰字庫米三十二石,偸出,現捉的實。丁巳年兩次偸米時,亦果同參,而庫門下鎖時,用巧作奸,任自開閉。偸米節次,平問之下,箇箇直告,庫直姜士俊,又爲捉來推問,則丁巳年偸米時,同參辭緣,一如金福命之招。巡更軍李末石,則陷於之土里及庫直輩之誘引,偸米時,果爲開門之意,亦爲承款,故發關于軍資監見偸米石數爻,使之査實,則回牒內,騰字庫所入米一千四百四十三石十一斗三升八合內所欠,果是三十二石云矣。庫門下鎖封標之際,臺監及倉官,書之以臣謹封,俱爲着名着押,則係是莫重御庫,而下輩之幻弄用奸,恣意作賊。至於累次,情狀之絶痛,姑捨勿論,言念紀綱,不覺寒心。若不痛治嚴懲,則日後之弊,有不可勝言。上項承款罪人張斗圭·金世雄·姜士俊·金福命·李末石等,移送秋曹,依律處斷。占山,雖是今番發告之人,丁巳年偸米時,旣已分食三石半,則不宜全釋,亦爲移送秋曹處之。申永輝及倉底所居人鄭潤光段,初雖出於占山之招,元犯張斗圭等諸罪人,皆以爲少無同情之事云,分揀放送。其餘未捕同倘蔡之土里·張乭軍·張乭無致·金破回·金世建己男·許破回·同伊·莫石伊,庫直金興甲·高混同,巡文軍繼先·春興,隨廳軍朴萬起·占同,房直全三男,都掌李守彦等,另飭軍官,今方跟捕,隨其捉得,取服後,移送秋曹。龍山加設軍官曺時澤,伊日巡邏,不但不謹,字內都掌李守彦,亦入於賊黨之中,而不能覺察,不職之罪,在所難免,故自臣廳已爲決棍三十度,懲治之意,竝敢啓。傳曰,知道。
又啓曰,今九月二十一日,全羅監司狀啓,十月朔朔膳進上物種中,生鰒·柚子·甘苔·乾柹等及進上乾柹·柚子,節候尙早,限內不得封進,惶恐待罪事。傳曰,勿待罪事,回諭。
漢城判尹金若魯疏曰,伏以臣,昨在賓廳,松都守臣,以松都人收用事,將入奏,而問於臣,故臣有酬答,及夫登筵,守臣果引臣語,而有所達,語未畢,宰臣猝然請推。臣旣與人議,而懾於督過,泯默而退,恐非古人上前直陳之義,不得不略暴委折,宰臣請推又峻,臣已惝怳悚惕,而畢竟臺啓,兩罪俱發,臣益復惶蹙,無所容措。京兆郞官之仍任,前例固多,而臣不敢遽然啓請,就議廟堂,裁稟前席矣。臣於兩事,愚迷之見,不過爲聖敎之或歸失信,詞訟之欲得久任,而不自覺卒歸於不審奏語之重,曲循圖仍之跡,一登筵席,三推竝下,釁尤層疊,愧赧無已。區區難安之情,不可晏然仍冒於職次,敢控短章,仰干宸嚴。伏乞聖明,亟命鐫削臣本兼諸職,以安私分,不勝幸甚云云。答曰,省疏具悉。卿其勿辭察職。
工曹判書趙尙絅疏曰,伏以臣,於今日藥房問安罷後,來到金吾,方訊問罪人,而明日,是東朝所進生脈散監劑日次也。卽今都提調在外,副提調呈辭入啓,臣當監劑,而顧此按訊之餘,入監御藥,極涉未安,玆敢仰暴於黈纊之下。伏乞聖明,亟命遞改所帶藥院提調,以幸公私,不勝幸甚云云。答曰,省疏具悉。兼帶判金吾許遞。
工曹參議洪啓禧疏曰,伏以臣,情危病苦,望絶供仕,前春撕捱,非出獲已,五被吏問,卒蒙薄勘。昨冬監賑之命,出於意慮之外,義在往役,不敢終辭,黽俛承命,强策駑鈍。事旣竣矣,命旣復矣,行將悉暴忱誠,歸伏弊廬,歌詠聖德,畢命松楸,而不意水部特除之旨,忽加於萬萬無似之身,臣拜命悸恐,不知所出。夫爵位,公器也,擢拜,異恩也。非有才德勞勩之不可不酬者,則莫宜輕施,今殿下,遽以此加之於臣者,果何名也?使臣出身伊始,醜拙不露,則殿下過聽,而誤加恩命,容或可也。臣之事殿下,已有年矣,而其本末,宜莫逃於淵鑑之下,則殿下亦何取於臣哉?臣聞知臣莫如主,以殿下之明聖,必有以悉燭臣不肖同狀,而乃有此格外非分之命者,豈以臣不能早自訟其愆尤,以致殿下偶未垂察,而降此誤恩也?夫如是則臣之罪,尤大矣,臣請自陳臣罪。臣於頃年入臺之日,妄以開言路,爲匡格之第一義,言不中用,罪在罔赦。雖蒙天地寬貸之恩,而臣之罪釁,已著於是矣。今春過擧,適在臣還朝之時,而臣待罪經幄,憂惶罔措。不能力爭於前,只得略陳於後,言議巽軟,旣失論思之責,律以邦憲,合被不匡之刑矣。臣於所管賑事,規劃失宜,賙捄乖方,竟未能宣揚德意,全活黎元,滿目叢塚,令人驚心,寤寐懍惕,罔非臣罪。是宜歷數厥罪,特施鈇鉞之誅,以警具僚,而今乃不惟不之罪,又從而加之爵命,置諸下大夫之列,從今以往,有罪者,無所懲畏,而無功者有所希望矣。是不但臣心之惶隕愧恧,其爲聖代刑賞之累,當如何哉?臣不忍以賤臣一身,玷淸朝之政,而來後世之議,玆冒萬死畢暴危悃。惟聖明,俯加諒察,亟命收還臣所授職秩,仍飭選部,勿復檢擧,許臣以退守本分,獲全微尙,千萬幸甚云云。答曰,省疏具悉。特擢之命,意在矣爾其勿辭察任。
上在昌德宮。停常參·經筵。
神懿王后忌辰齋戒。
右副承旨洪象漢啓曰,大司憲金鎭商,持平李彝章·姜鳳休在外,執義許沃,掌令柳萬樞呈辭,李彙恒服制。今日以監察茶時之意,敢啓。傳曰,知道。
又啓曰,監察十三員內,五員未署經,一員受由在外,四員未肅拜,一員本府入直,行公,只是三員。纛所·南關王廟·東關王廟祭,各一員當爲進參,而無以推移分排,未署經監察,依例署前行公事分付,何如?傳曰,允。
右承旨李世璡,以弘文館言啓曰,新除授校理李天輔,時在京畿安山地。經筵入番事緊,請斯速乘馹上來事,下諭。修撰韓億增,副修撰金尙迪,竝卽牌招察任,何如?傳曰,允。
又以禮曹言啓曰,今此儒生親臨殿講處所,以何殿磨鍊乎?敢稟。傳曰,以崇文堂爲之。傳曰,兵曹都摠府,依熙政堂例,各一員式入之。
上在昌德宮。停常參·經筵。
神懿王后忌辰。
李世璡啓曰,明日視事,親臨殿講相値,頉稟。傳曰,知道。
洪象漢啓曰,大司憲金鎭商,持平李彝章·姜鳳休在外,執義許沃,掌令柳萬樞呈辭,李彙恒服制呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于洪象漢曰,侍衛將士,使之依前擧行矣。便殿異於法殿,單子中,將士去之,更修以入。
以弘文館修撰韓億增,副修撰金尙迪牌不進禁推傳旨及輔德南泰齊,兼輔德洪昌漢,文學李延德,注書趙漢彬牌不進罷職傳旨。傳于柳綏曰,竝推考傳旨捧入。
假注書兪漢蕭改差,以李宇和爲代,事變假注書李聖運改差,以任瑋爲代。
李世璡,以禮曹言啓曰,卽接長陵參奉沈一鎭所報,則本陵局內,鄕校舊基,拔去草木,掘見土色事,親承聖敎。故參奉卽爲馳進陵所,鄕校舊基處,仔細看審後,拔去若干雜木,掘見其土色,則年前所築處,深不過一尺許,元無雜土雜石,而皆是新築之土,姑未成生地云矣,敢啓。傳曰,知道。
柳綏,以戶曹言啓曰,依傳敎右議政趙顯命,去三月·四月·五月·六月·七月·八月·今九月,合七朔祿俸,令倉官更爲輸送于本家則以爲,雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
李世璡啓曰,右議政趙顯命箚子到院,而以國忌正日,留院之意,敢啓。傳曰,入之。
右議政趙顯命箚曰,伏以臣,扶病登筵,得以仰瞻天顔,今雖死,可以無恨矣。惟是癃痼之實,旣蒙鑑燭,聖慈體下,謂必卽許遞免,不意聖旨靳允,敦責彌勤,其中至有臣子所不忍聞者,臣誠感激涕泣,繼之以悶鬱也。誠使狗馬之疾,有一分可堪之勢,則臣雖無狀,豈敢爲飾辭圖便之計也?步趨拜跪,不成貌樣之狀,天日在上,非敢誣也。如是而扶曳顚頓,以自附於趨命之恭,則具瞻之地,豈容有是也?昔者司馬光,以元祐大臣,有足疾,屢箚祈免。其箚有曰,身據高位,坐受厚俸,旣不趨朝,又不供職,宴安偃仰,養病於家,何待人言?獨不內愧。夫以光之宿德重望,可以坐鎭天下,而尙以不趨朝不供職爲愧,則臣是何人?敢爲司馬光之所不敢爲者,而厭然不以爲愧乎?陳力就列,不能之形已著,臥閤養病,古人之戒如此,斯二者,皆不可爲,則一遞之外,豈有他哉?伏乞聖明,更加三思,特許遞免,以幸公私焉云云。答曰,省箚具悉卿懇。頃者見卿,尙用欣矣,筵席面諭,其何復諭?但股肱之職,豈筋力之任?旣許調理,隨便入侍,君臣之間,知心重矣,況輔相?卿須體慇懃心曲之意,安心勿辭,益加善攝焉。仍傳曰,遣史官傳諭。
上在昌德宮。停常參·經筵。
夜三更四更,巽方有氣,如火光。
洪象漢啓曰,大司憲金鎭商,持平李彝章·姜鳳休在外,執義許沃,掌令柳萬樞呈辭,李彙恒服制呈辭。今日以監察茶時之意,敢啓。傳曰,知道。
柳綏啓曰,注書趙漢彬,旣有只推之命,待明朝牌招,何如?傳曰,允。
傳于李世璡曰,儒生齊會後,儒長領率食堂于〈?〉殿座後,當爲入侍,卽爲稟告。
傳于李世璡曰,名紙及書題紙待令事,分付本館。
傳于李世璡曰,生·進當製述名紙待令,幼學則殿講爲之事,分付。
傳于李世璡曰,諸生殿庭食堂後,時刻卽入。
以禮曹判書徐宗玉三度呈辭,傳于鄭俊一曰,只遞本職。
以慶尙監司狀啓,蔚山等官居私奴金番節等渰死·壓死事,傳于柳綏曰,渰死·壓死人等,令本道恤典擧行。
鄭俊一,以侍講院言啓曰,本院輔德南泰齊,兼輔德洪昌漢,文學李延德,旣有只推之命。新除授說書趙暾,除拜有日,不爲出肅,竝卽牌招察任。弼善金宗台,時在黃海道金川地,書筵入番事緊,斯速乘馹上來事,下諭,何如?傳曰,允。
又啓曰,仍侍講院草記,輔德南泰齊,兼輔德洪昌漢,文學李延德,說書趙暾牌招事,允下,而今已夜深,待明朝出牌之意,敢啓。傳曰,知道。
洪象漢,以義禁府言啓曰,弑兄罪人太漢,不待時凌〈陵〉遲處死事,承傳啓下矣。所當卽爲擧行,而今日國忌正日,明日親臨殿講,待無故日擧行,何如?傳曰,允。
又以義禁府言啓曰,刑曹啓目內,武臣嘉善金億齡,移本府處置事,允下矣。金億齡,今方待命,卽爲拿囚之意,敢啓。傳曰,知道。
鄭俊一,以觀象監官員,以領事·提調意啓曰,天文學兼敎授張揆漢,東班職遷轉,代以本監訓導邊億老差下,依例付軍職冠帶常仕,何如?傳曰,允。
九月二十四日辰時,上御崇文堂,親臨成均館。到記儒生,四學儒生·殿講製述入侍時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,記事官任師夏,事變假注書任瑋,記事官趙雲逵·兪彦好,試官左議政宋寅明,判尹金若魯,右尹李周鎭,大司成金尙魯,行副司直李重庚,修撰李成中,吏曹正郞金光世,以次進伏。宋寅明進伏曰,近來日氣陰濕,聖體,若何?上曰,無事。寅明曰,大王大妃殿氣候,何如?上曰,安寧矣。寅明曰,王世子氣候,何如?上曰無事矣。上曰,到記儒生中,不習講經,而只業製述者,例甚落莫。今番則講經製述,從自願竝行事,分付。上曰,製述考官,以講經試官仍行,何如?寅明曰,提學招入,以主考試,似宜矣。若魯曰,何必提學入之?以講經試官,仍行考試之下敎,好矣。上曰,此後從當下敎,而上齋,則以表·賦·策,取才入之,下齋,則以講經取才入之。以此欲爲定式,而有掣肘事,若然則京華儒士,多入,鄕曲人,則必不能多入,是可慮也。唐時高麗,遣子入學,其時入學之數,多從可知矣。若以供士之具爲難,則眞所謂不可使聞於隣國者。雖云國用不贍,而堂堂大朝,豈惜供士之費乎?寅明曰,古有增廣生員之規,居館之生徒,果增,則自戶曹加給廩料,何妨乎?寅明曰,試紙,以戶曹大戶紙給之,似好矣。上曰,依爲之。上曰,儒生等處募〈?〉問製述者,則使之出外庭,可也。成中曰,設製於此庭,而筆墨給之,似好矣。象漢曰,其言好矣。上曰,依爲之。講經生製述員,分庭而坐。上曰,獨於此科儒,一切禁書冊,誠苛矣。前見殿試及召試時,皆挾冊而入矣。象漢曰,前者壬辰庭試時,古大提學金鎭圭,嚴搜篋之令,儒生輩,多藏書冊於方席中矣。尙魯曰,掌議,何以爲之?上曰,掌議有點乎?尙魯曰,似無之。上曰,若以製述,設節製,則掌議自當入之,今番則不必入掌議矣。寅明曰,內庭無乃狹窄乎?上曰,不然,亦觀其恢恢也。上指製述儒生曰,彼中一切無書冊,應有切迫者。成中曰,不必此科,雖他科,一切禁書冊,則其中實才,則還以爲幸矣。京華儒士輩,自多好科擧,不必喫苦居館,而鄕中善文之士,聞有此法,必多上來居館者矣。上曰,大臣來。寅明進伏,上命書題行一·三善曰,此解題,儒生輩,知之耶?寅明曰,似或知之。上曰,或有預構者耶?象漢曰,纔經東宮入學,儒生輩,例或有留意於此等題矣。李成中所啓,儒生製述之意,朝已下敎,則凡諸擧行等事,喉院所當預爲申飭,而通禮院官員,尙不待令,御題旣出之後,未卽懸揭,事甚未安。該房承旨推考,何如?上曰,依爲之。出擧條李益炡所啓,以懸題事,通禮院官員,屢次催促,而尙不入來,當此殿坐之時,初不待令於闕內,極爲駭然。推考,何如?上曰,依爲之。出擧條開講,生員李世璜,易不利君子貞,大往小來章,不。生員田光玉,易以正可以正章,五通二略。生員李廷彙易象曰,有命無咎章,不。生員朴性淳,易象曰雷在地中章,六通一略。生員孫必達,易其位剛得中章,五通二略。生員李東華,易象曰夬履貞厲章,五略一通一粗。生員房泰河,易初九履錯章,六通一略。生員成海龍,易九四商兌未寧章,不。生員全聖賓,易是故天生神物聖人則之章,六通一略。生員朴弼淳,易九二幹母之蠱章,不。生員張天維,易九三咸其股章,四通三略。生員金觀錫,易上六女承筐無實章,五通二略。進士鄭相垕,易上六苦節貞凶章,不。進士全大震,易象曰幹父之蠱章,不。進士黃履大,易六三三人行則損一人章,五略二通。幼學劉命亨,易九二鼎有實章,純通。幼學金澤麗,易象曰改命之吉章,純通。幼學梁禹恒,易極天下之賾者,存乎卦章,五通二略。幼學金鏜,易象曰往蹇來反內喜章,純通。幼學趙雲龍,易子曰易其至矣乎章,不。幼學河錫範,易九二包蒙吉章,純通。幼學曺廷奭,易象曰震蘇蘇章,純通。幼學李奎復,易象曰枯楊生華章,二通四略。幼學黃德潤,易象曰震索索中未得章,一通四略二粗。幼學金錫魯,易勞謙君子萬民服章,不。幼學鄭模易,彖曰夬決也剛決柔也章,不。幼學鄭亨國,易是故剛柔相摩章,不。幼學李靖胤,易象曰山下有雷頤章,純通。幼學鄭國章,易求小得章,不。幼學兪淑基,易行有尙往有功章,不。幼學金球重,易六二己日乃革章,五通二略。幼學韓命三,易象曰豐其蔀章,不。幼學柳光晉,易上九王用出證章,不。幼學姜德恒,易小過亨利貞章,純通。幼學金德升,易爻象動乎內章,三通四略。寅明曰,儒生未講者尙多,如欲畢講,則必致夜深。講經今日姑停,何如?上曰,姑停,承旨傳言於儒生,退出。諸臣小退,差久復入侍。上曰,今日科儒,無寫手,而納券可嘉。寅明曰,任瑋,半日場中,能自寫云。其敏才可知。臣於其時,掌試得任瑋·李宇和之文曰,此必才子之文,拆號則果然矣。任瑋,乃八代及第,豈有如許世祿之臣乎?上曰,瑋來。瑋進伏。上曰,汝其陳世系,至十代。瑋曰,臣父,進士臣守朝,早世,臣養祖父,文科佐郞臣翊元,亦早世,臣生祖父,文科重試左參贊臣相元,臣曾祖,文科持平臣重,亦早世,臣高祖,文科府使臣善伯,臣五代祖,文科吏曹正郞臣章,臣六代祖,文科重試正臣榮老,臣七代祖,文科判尹臣說,臣八代祖,參奉臣明弼,臣九代祖,生員臣濟,至臣身爲十代矣。八代文科云者,臣之從兄前應敎臣珖,以臣伯父,故承旨臣守幹,爲文科,故爲八世及第,而在臣身,則爲七世及第矣。上曰,任守幹,爲讀書堂矣。諸試官進伏香案前,入試券,燃燭而考選五張。上曰,壯元試券上之。承旨奉上之,上親書等題,親下御批,仍親拆皮封,屢加稱善曰,常時大科如此,文亦未易矣。第二文,上之,亦親拆皮封,又下御批。上曰,居魁人高裕,第二崔大潤,何如人也?諸臣莫能知之。上曰,明日殿講時,兩人招入,可也。傳曰,居首儒生高裕,其次崔大潤,直赴殿試,其餘給分。上顧判尹金若魯曰,李孟休,特除京兆郞,有意,第爲任用,可也。明日殿坐時刻,以辰正三刻爲之事。出榻敎諸臣以次退出。
上在昌德宮。停常參·經筵。
下直,結城縣監崔一奎,椒島僉使任世晃。
李世璡啓曰,明日常參·經筵,取稟。傳曰,停。
洪象漢啓曰,大司憲金鎭商,持平李彝章·姜鳳休在外,執義許沃,掌令柳萬樞呈辭,李彙恒服制呈辭。今日以監察茶時之意,敢啓。傳曰,知道。
兪健基啓曰,備邊司郞廳,以大臣意來言,今日賓廳坐起日次,而親臨殿講相値,頉稟。傳曰,知道。
李世璡啓曰,副校理元景淳,修撰韓億增,副修撰金尙迪牌招事,命下,而闕門已閉,待明朝出牌之意,敢啓。傳曰,知道。
傳于李世璡曰,居首生員高裕,進士崔大潤,竝直赴殿試,之次進士李洙源,直赴會試,生員黃璸,洪範源,李德履,各給二分。
兪健基,以御營廳言啓曰,本廳別抄武士,別武士別破陣,京標下軍兵,秋等射砲,用劍各技藝試才賞格,從分數多寡,以本廳所儲木綿面給後,別單書入之意,敢啓。傳曰,知道。
九月二十五日辰時,上御崇文堂。親臨成均館。到記儒生·四學儒生,殿講製述入侍時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,記事官任師夏,事變假注書任瑋,記事官趙雲逵·兪彦好,試官左議政宋寅明,判尹金若魯,右尹李周鎭,大司成金尙魯,行副司直李重庚,修撰李成中,吏曹正郞金光世,以次進伏。寅明進伏曰,日氣陰濕,夜來聖體,若何?上曰,一樣矣。大王大妃殿氣候,何如?上曰,安寧矣。寅明曰,臣出去後,見春坊分撥,則東宮有不安之節,未知何如?上曰,近來有感氣,而卽今則差勝矣。上曰,左相見兩新來乎?寅明曰,其壯元,非但文才,爲人殊非等閑,諸名士會集,呼新來而渠反多侵言。以此見之,前頭官職,似不草草,其連姻,多士族矣。上曰,注書出去,呼兩新來入之。上曰,居首新來,先爲引見。高裕進伏,上曰,汝先世有顯職,白之。裕曰,臣十一代祖直提學,七代祖都承旨,五代祖慶尙都事。上曰,科擧初試,已前爲之乎?裕曰,十九歲時,爲監試初試矣。上曰,頃日庭試,對策乎?裕曰,入場而曳白矣。上曰,雖曳白,而造意則有之,第達之。簽丁,何以則爲善?裕曰,有力之民,脫出,惟貧殘者,入之,此在守令,擇守令則善矣。上曰,學校,何以爲之?裕曰,以太學言之,有識之士,多不入之。臣以爲,齋任,必以老成而有時望者爲之,尋常居齋,而敎導之,則似有效矣。上曰,軍制,何以爲之?裕曰,臣未能多見前言往事,不敢指陳利害,而歷過南漢時,聞軍器朽鈍而不堪用,山城沈醬,年久如泥滓,不堪食,此等事,申飭,似好矣。上曰,用人之道,何如?裕曰,銓官多不秉公,鄕曲例多沈滯之歎。臣以爲,孝悌忠信之人,自鄕中,升聞而調用,則庶有得人之效矣。上曰,錢弊,何如?裕曰,錢事,入場時未及運意,而出場後聞他人言,則猝不可革罷,加鑄亦有弊。不爲加鑄,而以米布行之,十年則錢弊,自然減殺矣。上出給試券,使讀之,裕讀之,聲甚揚。上曰,汝今釋褐矣,將以何物事君?裕曰,人皆以忠孝自期,臣之自期,亦此箇物事而已。上曰,汝自何歲始學?裕曰,自九歲入學矣。上曰,今番庭試,擬得人才,而如汝之才,今始見之,凡人之才,年長而後,乃成,必自勉旃,以待他日需用。第二新來崔大潤進伏,上曰,汝先祖有顯職乎?大潤曰,臣十一代祖臣致雲,吏曹參判,十代祖臣應賢,兵曹參判,九代祖臣世節,戶曹參判,八代祖臣壽嶒,郡守,五代祖臣文漢,當廢母之日,以館掌議,上疏極論,癸亥反正後,直拜直長,終殉節於丙子之難,曾祖武府使,祖武郡守。上曰,出給試券,使讀之。大潤受而讀之,甚安祥,上曰,其人亦雅重矣。東宮方始開講,何以早報?大潤曰,誠正二字,最喫緊矣。上曰,其言雖似例談,而舍此而何求?開講,幼學韓益珍,易象曰大有上吉章,二通五略。幼學梁禹漸,易天地絪縕章,六通一略。幼學李命栽,易泰小往大來吉亨章,不。幼學文命龜,易象曰幹父之蠱章,純通。幼學姜一琪,象曰弗過遇之位不當章,不。幼學丁志復,易柔上而剛下章,六通一略。幼學朴成彪,易凡益之道與時偕行章,四通三略。幼學金晉鐸,易初六晉如摧如章,純通。幼學曺德潤,易六三衆允悔亡章,不。幼學張命德,易上九王用出征章,純通。幼學金尙麟,易象曰咸臨吉無不利章,六通一略。幼學羅彦垕,易利涉大川章,不。幼學姜彦輔,易解利西南往得衆章,不。幼學林致長,易九二不出門庭凶章,不。幼學吉聖垕,易六三衆允悔亡章,純通。幼學洪命寅,易天一地二天三地四章,不。幼學金益濟,易象曰永貞之吉章,不。幼學金相楫,易象曰震索索中未得章,純通。幼學李復徽,易象曰改命之吉章,不。寅明曰,純通數多,當比規而以何冊比規乎?上曰,以詩傳比規。幼學金澤麗,詩翩彼飛鴞,集于泮林章,純通。幼學文命龜,詩皇矣上帝,臨下有赫章,不。幼學曺廷奭,詩於皇武王,無競維烈章,不。幼學張命德,詩爗爗震電章,純通。幼學吉聖垕,詩無念爾祖,聿修厥德章,純略。幼學劉命亨,詩瞻仰昊天,有嘒其星章,不。幼學金鏜,詩哀哉爲猶,匪先民是程章,不。幼學河範錫,詩觱沸檻泉,維其深矣章,不。幼學金晉鐸,詩有卷者阿,飄風自南章,純通。幼學李靖胤,詩天命多辟,設都于禹績章,不。幼學姜德恒,詩伐木丁丁章,不。傳曰,居首幼學金澤麗·金晉澤·張命德,竝直赴殿試。之次幼學吉聖垕·劉命亨·金鏜·文命龜·河範錫·曺廷奭·李靖胤·姜德恒,竝直赴會試。生員朴性淳·房泰河·金聖賓·田光玉·孫必達·金觀錫·張天維,幼學梁禹漸·丁志復·金尙麟·梁禹恒·金球重·朴成彪,各給二分。幼學金德升·李奎復·韓益珍·金相楫·黃德潤,生員李東華,各給一分。上曰,李重庚來。重庚進伏,上曰,爾任安東時,前嶺伯,請仍任安東事,果何如?重庚起伏曰,臣惶恐敢達。殿下,戊申年於嶺南之流,太用寬典,在渠輩之道,宜思銜恩自靖,而乃反相率作怪。先正臣金尙憲,何關於渠輩,而高張白幕,威脅本倅,必毁撤其書院而後已,事之駭惋,莫此爲甚。其時監司,令臣査治,故臣於夜間,捉入其徒,閉門而略加刑推也。上笑曰,何必於夜乎?若魯曰,此易知之,必卜夜又閉門者,只名以刑推之意也。寅明曰,當初嚴治則已,到今何必提說緩治耶?上曰,嶺東,何如?尙魯曰,江陵多土豪,常年所納糴穀,例多虛殼。臣巡到時,各別申飭,刑推其甚者,而其弊猝難革矣。象漢曰,近來治江陵監色者,惟金尙魯一人而已,金尙迪,亦以其本土之人,難於痛治云矣。上曰,金哥,江陵人耶?象漢曰,然矣。重庚曰,安東,有一端好風俗,毋論常漢兩班,隨其豐凶,計糧而食,故常多儲稸矣。上笑曰,諺稱安東沓沓,儉嗇固可嘉,而亦似吝矣。寅明曰,安東風土儘好,公賦稅,不待急索,而必盡納然後,乃休。至於騎·步兵布,亦然。此等風俗,非他鄕之比,國家他日,終必賴之矣。周鎭曰,臣待罪關西時,多貯料理錢,此後則位太之弊,似不至如前矣。寅明曰,臣亦於永宗及德津,有所設施,而未知近來何如,從近欲送備郞看審矣。上曰,泮製,何以變通則爲好耶?健基曰,臣老於場屋,別試,是眞正科擧,若間間設行,則可得實才矣。上曰,別試,每以物力之不足,止之矣。上曰,上齋,以製述選入,下齋,以講經選入,則鄕曲治經之士,必多無聊。以兩岐竝許取才,似好耶?象漢曰,興學校之意,甚盛,如欲節目燦然,風采丕變,則必使大臣·重臣·師儒之臣,一齊會議,稟定新般節目,似得矣。寅明曰,承旨之言,好矣。上曰,使之商議稟定,則無日可成矣。若魯曰,雖來頭,率如今番之爲,則似無所妨矣。尙魯曰,初入時,區別以製述生·講經生,各受擧案,講經時,只入講經生,製述時,只入製述生,恐便宜矣。上曰,其言甚好矣。寅明曰,臣意,圓點復古,儘好矣。上曰,重臣·師儒之意,何如?若魯曰,圓點亦有弊。京外儒生,齊會賢館,習爲黨論,自相鬪鬨,則奈何?俊一曰,重臣之言,絶是矣。傳曰,學校之不興,心常慨然,故及於大庭親策之條,而噫,魯兩生不云乎?培養士氣,非一朝一夕,本在於君師,而勸奬興起,亦興學之一道也。今後則到記儒生,依今番例,製述講經兼行,而此蓋勸奬興學之意。師儒之長,製述儒生與講經儒生,頻頻考試勸奬,而若於殿講製述,其或自不曳白者,則其時大司成,當爲飭勵。泮製,蓋爲太學,而今反爲小庭試,一不食堂於賢關,自以泮儒應製,李君行豈不云乎?頃年人日七夕製,許製泮儒之意,有陳請之儒長,意雖美矣,不可預定,故只聞而不諭矣。節製已成近例,雖不可盡革漸之道,亦易之義也。凡節製中,倣到記儒生例,間或行之於太學,若此之後,科道宜嚴,今番則乃令前也。雖用此例,今後則殿講製述,宜各取居首,令太學知悉,養士之需,就議廟堂增置,而殿講製述,各取一人,則亦不可臨時雜亂。師儒之長,月課勸奬之時,預各選置,以待不時之命事,分付本館。尙魯曰,自古戶曹給養賢庫,無過七十員料,若過於七十員,則成均館,自當近來。或過百員·二百員,大臣方入侍,詢問加給,何如?上曰,豈有增其員而不加其廩之理乎?宋寅明所啓,俄聞翰林之言,李毅中,當以次陞付,而方在削職中,故不得付職云矣。當初罪譴,不過出於飭勵,則今雖收敍,使之付職,似無妨矣。上曰,給牒敍用,申暐·趙重晦,亦一體爲之。出擧條又所啓,臣於丙辰年間,以外方各邑賑穀備置事,爲請矣,其後賑政,果多得力,今則餘存無多矣。所當每年申飭備置,而連値災年,此等申飭,非其時,故或備置,或不備置,一任之矣,今年則三南各邑,若干被災外,擧皆豐登,關東雖有災邑,而亦不無稍勝之處云。一依丙辰年例,備置賑穀,成冊牒報事,三南·關東,一體嚴飭,而成冊上來後,賞罰一款,亦依丙辰年例,施行,何如?上曰,依爲之。尙魯曰,以關東言之,本非生穀之地,兩年慘凶,連設大賑,如無各邑別備穀,則賑政何以成樣乎?此乃已著之效也。亦依三南例,各別申飭本道,使各邑年年多儲別備穀。而今年災邑外,亦令擧行,似宜矣。上曰,自廟堂,一體申飭。出擧條宋寅明所啓。此乃京畿監司洪景輔狀啓也。備陳巡審時農形慘凶之狀,以災結比摠,戊午事,爲請矣。畿農,誠未免凶歉,當初自戶曹比摠庚申時,固慮其不足,而未得相當結總,姑且任之。根本之地,理宜優恤,欲待畿營狀啓而處之,狀請又如此。雖不必一準丙辰,而二千結,特爲加劃給災,則比丙辰不足,不過數百結,而足而分俵,似涉便當矣。上曰,依爲之。出擧條洪象漢所啓,昨日大臣箚批,旣下之後,事變注書李聖運,屢次催促,終不入來。夜深後,始令他注書傳諭,已極未安,而新進怠慢之習,尤爲駭然。李聖運,從重推考,以警日後,何如?上曰,依爲之。出擧條鄭俊一所啓,司直李箕鎭,以身病陳疏下鄕,雖有實病,上來未久,遽爾徑歸,原疏退却,而事體未安,推考警責,何如?象漢曰,投疏徑歸,事體如何,而聞其病狀,則頗重云矣。上曰,事體極爲駭然,從重推考,可也。出擧條李益炡所啓,數日前大風,蓮池洞閭閻數三家失火,至於人物致傷,而其中前察訪金光胤爲名人,求仕寄旅,亦不免燒死云,極爲驚慘。如此之人,宜令該曹,恤典擧行,而遐方朝官,客死於京輦之下,則例有駕牛題給之事,亦令各其道,運其柩,似宜矣。上曰,事甚驚慘,依所達擧行,可也。出擧條兩司除在外外,呈告未肅拜人,竝待明朝牌招,守令署經事。榻敎諸臣以次退出。
上在昌德宮。停常參·經筵。
右承旨李世璡啓曰,明日常參·經筵,取稟。傳曰,停。
左副承旨兪健基,以都摠府言啓曰,今日入直內三廳武兼禁軍及軍兵等,當爲中日習射,而罪人行刑相値,不得爲之之意,敢啓。傳曰,知道。
都承旨李益炡啓曰,左承旨柳綏,今日不爲仕進,牌招,何如?傳曰,允。
藥房提調臣趙尙絅,副提調臣李益炡啓曰,伏未審霜冷,聖體,若何?連日親臨殿講,終日乃罷,不瑕有傷損之節乎?大王大妃殿氣候,若何?伏聞王世子,有欠安之節,昨日雖承差歇之敎,醫官待令,已至多日,卽今症候諸節,已至快減乎?臣等區區悶慮,猶不自已,今日與諸御醫入診,詳察聖候,仍詣東宮診察,宜當,臣等敢來問安,竝此仰稟。傳曰,知道。慈殿氣候差勝後一樣,予則一樣矣,勿爲入診,世子微感之候,差勝矣。勿爲入診,亦勿問候。
右承旨李世璡啓曰,明日專〈經〉文臣親臨殿講事,命下矣。節目及儀注,卽當磨鍊以入,而禮曹判書未差,參判吳光運未肅拜,參議李鼎輔在外,無行公堂上,尙不得擧行云。參判吳光運,卽爲牌招,使之擧行,何如?傳曰,允。
傳于右承旨李世璡曰,明日待開門,專經文臣親臨殿講爲之,而時刻則辰正三刻,處所熙政堂,冊子,前有次例講冊,以此擧行事,分付。
傳于左副承旨兪健基曰,今此殿講,亦便殿侍衛,依儒生殿講時例擧行。
右承旨李世璡啓曰,今日開政事,命下矣。以罪人行刑相値,何以爲之?敢稟。傳曰,政事殿講後爲之。
又啓曰,吏曹判書閔應洙,兵曹判書金始炯,三度呈辭入啓。傳曰,加給由。
右副承旨洪象漢,以備邊司言啓曰,本司堂上徐宗玉,纔遞本職矣。有司之任,多有擧行之事,徐宗玉,令該曹口傳付軍職,以爲察任之地,何如?傳曰,允。
兵曹口傳政事,副司直徐宗玉。
右承旨李世璡,以弘文館言啓曰,副校理曺命敬辭疏承批之後,連呈辭呈,不爲行公,卽爲牌招察任,何如?傳曰,允。
左副承旨兪健基,以訓鍊都監言啓曰,卽接興仁門門役牌將手本,則本門南邊門隻,今日已爲修補改懸云,把守軍兵,依例撤罷之意,敢啓。傳曰,知道。
同副承旨鄭俊一,以戶曹言啓曰,依傳敎右議政趙顯命,去三月·四月·五月·六月·七月·八月·今九月,合七朔祿捧〈俸〉,令倉官更爲輸送于本家則以爲,雖已撤單,未及肅命,行公之前,不當冒受常祿云。來十月朔祿牌,亦不出給,何以爲之?敢稟。傳曰,令倉官更爲輸送。
獻納閔宅洙,正言成範錫啓曰,請充軍罪人李時蕃,依律處斷。請逆魁坦緣坐籍沒等事,亟命王府擧行。請還寢罪人泰績酌處之命,仍令鞫廳,嚴刑得情,夬正王法。請聖鐸·獻章,竝令還發配所。措辭竝見上新除授司憲府大司憲金鎭商,時在公洪道連山地,請斯速乘馹上來事,下諭。答曰,不允。下諭事,依啓。
修撰韓億增疏曰,伏以臣,待罪北幕,仍承監賑之命,月前始得竣事還朝,而才疎計拙,未能全活,方切悚蹙以竢矣,不意聖明,不加之罪,反縻之以玉署華銜,臣誠感懼,莫省攸措。固當卽日趨謝,以伸微分,而第臣素患痰痞之症,已成癃痼之疾。雖在閑居之時,少失將攝,輒至增劇,一自北路往返以來,累千里撼頓之餘,重觸風寒,積致損傷。舊痾之外,添得咳·疝,二症發作,頃刻難忍,呼吸不平,行步亦艱。今雖在家調治,猶患閱月靡效,矧可望持被於淸禁之中,挾冊於法筵之上乎?且臣伏聞因北道監賑御史書啓,以開市事,有會寧前府使禹夏亨拿問之命。其啓本,姑未得見,雖未詳措語之如何,而臣於此,亦有不能檢察之失,蓋此開市,例設於會寧館所,而會寧之於行營,乃是五十里之地。臣於到幕之後,屢關嚴飭,非不申勤,而凡諸事情,有難屬屬親檢,況胡馬買取,則假名親騎,實非外面之可覰。淸差入衙,則事未前聞,而亦非常慮之所及,其不得預禁於未然之前者,卽其勢然,及其事過之後,臣亦有一二所聞。至有首鄕該校捉致之事,而帥臣例狀,旣已封發,幕官別啓,亦無近規,故不免姑置,擬於還朝後一陳,而繡衣之啓,已上聞矣。夏亨不法之狀,固難徧擧,而若其事關開市者,卽臣之職掌所管,而不能糾檢,致令主市之猝作此無前之擧,則臣之昏謬溺職之失,著矣。病勢之難强,旣若此,情地之不安,又如彼,故頃於天牌之下,不得不猥入文字,略暴微懇,而見阻喉司,未得上達,終至於冒犯違慢之科矣。只推之恩,出於格外,更召之命,又復繼至,臣於是一倍惶霣,玆敢隨詣禁扃之外,復陳未徹之疏。伏乞聖慈,俯垂諒察,亟許鐫遞臣職名,俾便調理,仍治臣不職之罪,以嚴邊事,不勝萬幸云云。答曰,省疏具悉。爾其勿辭,從速察職。
正言金光國疏曰,伏以臣,有事松楸,久爾跧伏,不自意諫省除旨,忽下此際。臣聞命惝怳,且惶且感,不敢退處,卽日登程,中路繼聞有馹召之旨,榮恩所被,道途生輝,微末如臣,何以得此?念臣賦命甚奇,涉世昧方,信已逕情,媢嫉者多,通籍未久,輒遭坑窞,卒至於洪廷命之醜辱而極矣。兩日臺端,一言未及出口,一年屛廢,利害都不相關,而搏擊之論,忽發於歲抄收敍之前。臣未知廷命,有何機關而遽然爲此?噫,臣實寒微孤弱,四壁無倚之一窮人耳,第以世祿餘裔,粗守己分,世所謂吮咀脅諂,可惡情態,臣嘗爲末俗病之。不自意此等題目,擦着臣身,臣始焉駭惑,悲身名之僇辱,末復點檢,覺行止之無愧然後,益歎世道之難平,人心之難爲耳。臣人微識寡,百無肖似,耳目重寄,不可濫竽,誠如人言,而第其題目不倫,旨意暗慘,加之者易於爲說,受之者難於辨解,淸朝司直之論,恐未宜如是也。臣一未出脚,而前後踢拳,已不勝支梧,臣若徒恃明主拂拭之恩,唐突榮道,爲一分報效之道,則擠之不已,必將下石而後已。且廉愧大防,自有鐵限,此而放倒,豈不重爲愚妄之歸乎?至於前夏香祝事,臣固有生疎做錯之失,則惟被享官體例上相規,事理當然,而伊日事情,煞有不然者。屛身廛舍,衆目所覩,而全不分別,沒去事實,至謂之亦不回避,而有若眞犯者然,卒陷於慢蹇之科,衷情抑塞,無地自暴,歲月彌久,惶懍益切。雖蒙慈覆,竟從薄勘,恩敍隨下,職名復加,而雖非臺言之憯毒,實有私義之難安。天牌之下,隨詣闕外,略暴危懇,徑歸私次,臣罪至此,益無所逃。伏乞聖明,將臣前後辜犯,亟賜照勘,仍令選部,永行刊削,以快人心,以安私分,不勝萬幸云云。答曰,省疏具悉。爾其勿辭,調理察職。
掌令柳萬樞疏曰,伏以臣,言議巽軟,年紀衰邁,本不合淸朝耳目之任,而惟以奔走供職,自矢於心,前後除命,輒敢承膺,自顧多慙,人謂斯何?且臣日前參省鞫之坐,深夜罷歸之際,重觸寒感,所患痰癖諸症,乘機發作,調治有日,藥餌罔效,委頓床席,㱡㱡欲絶。似此病狀,旬月內萬無蠢動之望,玆敢略陳危苦之情,仰瀆宸嚴之聽。伏乞聖慈,俯垂矜憐,特許鐫罷,俾便調息,不勝幸甚。臣於乞免之章,不宜贅及他說,而目下一二事,誠有所慨歎者,敢此附陳焉。夫朝廷之不可壞損者,體統也,士夫之不可放倒者,廉義也。迺者平安監司趙觀彬,旣無西鄙警急之報,而只憑末梢催促之令,卽日辭陛,蒼黃赴任,歷辭一節,仍廢不行,其處義之苟艱,已不足言,而廊廟之上,或拘顔情,或礙形跡,筵請旣涉,曲循啓推,亦近塞責,臣竊爲慨然也。其在存體統礪廉義之道,終不可不置而不論,臣謂趙觀彬,宜加譴罷也。朝廷主敎化,風習貴敦厚,而向者宋時涵之論任珽事,其傷風敗俗,極矣。珽父之循例擬望,此豈藉力於其子,而今乃掇拾他人反詈之言,用意訴斥,不先不後,必使見拔於銓擬而後已,欲攻其人,語及其親,世道至此,良可寒心。此等巧險之態,不可以旣往而不懲,臣謂宋時涵,特令削罷,以礪末俗尖薄之習也。司巡之職,不輕而重,申而受牌耶,而納牌定式,甚嚴,而日昨有一巡將門限已過之後,始爲來詣,至令政院煩稟留門,犯夜受牌,此實前所未聞之事,伊日當該巡將,宜令拿處也。臣於治疏將上之際,以守令署經,天牌儼臨,不敢坐違,忍死扶舁,來伏禁扃之外,而咫尺天陛,末由趨謝,玆呈已書之章,自外徑歸,臣尤死罪。伏願天地父母,更加諒察,亟命鐫削,以肅朝綱,以延殘喘,不勝萬幸云云。答曰,省疏具悉。申飭道臣,而曾有其例,下敎之下,不敢撕捱。人臣道理,挾雜舊習,以不當之斥,譏斥。此等之習,焉敢售於予乎?宋時涵巡將事,依施。爾其勿辭,察職。
上在昌德宮。停常參·經筵。
夜五更,電光。
右承旨李世璡啓曰,初一日輪對日次,而常參相値,頉稟。傳曰,知道。
又啓曰,明日常參·經筵,取稟。傳曰,停。
右副承旨洪象漢啓曰,大司憲金鎭商,持平李彝章·姜鳳休在外,執義許沃,掌令柳萬樞呈辭,李彙恒服制呈辭。今日以監察茶時之意,敢啓。傳曰,知道。
有政。吏批,判書閔應洙受由,參判元景夏受由在外,參議尹汲進,左承旨柳綏進。
吏批啓曰,判書閔應洙呈辭受由,參判元景夏受由在外,小臣獨政未安,何以爲之?敢稟。傳曰,只出緊任。
又啓曰,侍從臣父年七十者,每於歲首,該曹抄啓,而丙午年因大臣陳達,雖非歲首,亦爲書啓,曾有定式矣。侍從臣父年七十人,依例別單書入之意,敢啓。傳曰,知道。
又啓曰,行花溪令檔,今陞昭義,而未經都正,稟旨封君事,曾有定式,何以爲之?敢稟。傳曰,依例封君。
以金始炯爲判義禁,李箕鎭爲禮曹判書,趙榮曾有永柔縣令,南漢紀爲靑松府使,韓德弼爲仁川府使,元重采爲河東府使,申源爲求禮縣〈監〉,李基敬爲平安都事,李天輔爲掌令。待敎單趙明鼎,花溪君檔封君事,承傳,前正趙泰耆,今加通政。年七十侍從臣注書趙漢彬父加資事,承傳。童蒙敎官林錫憲,侍直宋德相相換。兼甕津府使李義翼,兼天文敎授邊億老。
兵批,判書金始炯呈辭受由,參判尹得和呈辭在外,參議權爀病,參知趙尙命進,左承旨柳綏進。
兵批啓曰,同知中樞府事金天益呈狀內,老病在鄕,勢難上去,斯速入啓遞改云。西樞雖曰閑局,不可虛帶,改差,何如?傳曰,允。
又啓曰,新除授五衛將李彙晉呈狀內,年紀衰暮,疾病且痼,萬無肅謝之望,宿衛重地,不可暫曠,斯速遞改云。病狀果如此,有難强令察任,改差,何如?傳曰,允。
副護軍閔襫·申智·金棠·韓澤周·姜尙稷·韓夢弼·高漢章,副司正任瑋。
執義許沃疏曰,伏以臣之老父,年逾八耋,衰病轉甚,臣之情理,實無離捨供職之勢,而頃於除命之下,適値園陵幸行,不敢偃伏鄕廬,抑情上來,黽勉承膺,一再登筵,未效補拾之責,徒貽尸素之譏。荏苒之間,離違病側,已浹兩月,戀慕憂菀之懷,實難堪抑,此際得接鄕信,則臣父宿病之外,又添寒感,飮啖全廢,危凜度日。臣自聞此報,方寸煎灼,按住不得,玆敢疾聲哀籲於孝理之下。伏乞天地父母,諒臣情勢之憫迫,亟命鐫削臣職,俾得專意歸護,仍令選部,勿復檢擬,獲遂終養之願,千萬幸甚云云。答曰,爾其勿辭往護焉。
九月二十七日辰時,上御熙政堂。專經文臣殿講入侍時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,記事官任師夏,事變假注書任瑋,記事官趙雲逵·兪彦好,試官左議政宋寅明,判書徐宗玉,參判吳光運,參議金尙翼,副司直鄭必寧,修撰尹光毅·韓億增,以次進伏。象漢曰,翰林及兵曹郞,入於擧案中,左·右史及侍衛,皆不可苟簡,何以爲之?上曰,史官誠不可闕之,而侍衛則他郞廳代之,而擧案郞廳,入之,可也。上曰,儒生容可恕也,而文臣則其間必習讀,不可恕也。諺解入之。承旨曰,已入之矣。寅明進伏曰,比日連爲親臨酬應,聖體,若何?上曰,一樣矣。大王大妃殿氣候,何如?上曰,安寧矣。王世子氣候,何如?上曰,無事矣。寅明曰,臣所居深僻,罕與人接,詣闕後,始得見臺疏,有云拘於顔情,礙於形跡,下段所云,卽指臣也。大臣若礙於形跡,而當事苟然,則是不忠也,惶恐待罪矣。上曰,人心如此,誠爲無狀矣。彼柳萬樞不足責,故無處分矣。寅明曰,追論已過之事,固非矣。此時藩任之遞易,極爲重難,以此責之,則好矣,而下政院備忘中辭意,似過矣。上曰,趙觀彬,有何可非之事?旣有上敎,且有前例矣。若或以除歷辭,當日下直,歸咎於廟堂,而亦以君上處分爲非,則容或可也,而拘顔情·礙形跡等語,隱然遊辭說去,而末乃請譴趙觀彬者,是不滿於舊日之意也。寅明曰,大訓旣下之後,若懷舊日不滿之意,則是二心也。豈有如許之臣乎?今臺臣,儘非出於此意也。上曰,卿不知予心矣。向者閔昌洙,甚無形,而予則不深治矣,大訓之初下也。如有不滿之意,則其時爭之,未爲不可,而其後陰懷不滿者,何可言,何可言?上仍厲聲曰,辛·壬事,果何事也?前者業已盡言之矣。趙觀彬,有何差失之事?今此臺言,只是不滿於舊日之心也。以礙形跡等語,摻引卿者,尤巧密矣。寅明曰,柳萬樞,明是非不滿舊日之意也,如有此意,則臣亦當非之矣。上曰,此非舊日不滿而何?趙觀彬,有卽今可非之事,則就事論之,何不可之有,而舊日不滿,則決非今日臣子之分也。予不能辦殺萬樞耶?予今卽言之,卽今入侍諸臣中,安知無這箇心乎?卿之救萬樞,誠極非矣。趙觀彬有何非乎?必不滿於其父之故耳。寅明曰,臣非敢救萬樞,只明備忘之過而已,如有不滿舊日之心,則臣之素所非斥也。上曰,柳萬樞疏,若無請譴趙觀彬之語,而只歸非於上,則儘無異矣。向日予之把作補外之擧者,殆近於詭術,而有近例,故爲之矣。上曰,李孟休,向日不知何許人,而元景夏,以潛之姪,達之。潛雖罪死,而在其姪,豈可枳之耶?向者已下敎,三黨中名,在丹書之外,欲蕩滌收用矣。寅明曰,臣亦以萬樞之疏爲非,而所達者,只明非出於不滿舊日之心也。如或有是心,則臣亦謂之貳心,而今日臣子,必無是矣。上曰,豈其然乎?苟無沮抑萬樞之擧,則今番除職中,李翊之等,亦必有彈駁之人矣。寅明曰,豈有如是之理乎?今番都政,吏判見臣而言,欲收用四大臣子孫,臣亦勸之矣。上曰,大訓之後,今日臣子,如有不滿之心,則予當斷不饒貸。若因此機,而又有以子若孫之事,惹起鬧端者,則亦斷不饒貸矣。少退復入侍。上曰,大臣進來。予於凡事,知之而置之者多,而惟萬樞事,極慨然,故俄者下敎如是。名在丹書之外,大訓之後,欲蕩滌而用之。俄間南人二字之敎,旋知其非矣。不知李孟休之入於講列,而說及李潛事,爲其姪者,聞之,豈不悶乎?潛雖罪死,而亦非逆矣,先朝預料爲辛·壬之本,故嚴爲處分,其後贈職之擧,亦出於黨心,甚非矣。向者李昌誼,言撰給虎龍敎文之李巨源,其可用乎?元景夏亦有云云,而巨源之子宇和,亦可因此而枳之耶?凡罪過人之子姪,何可枳而不用?寅明曰,聖德,天地同大矣。上曰,向日金錫一事,領相有所云云,而予則初已忘之矣。卿等亦如予之不置懷中,好矣。寅明曰,備忘中子若孫等句,不無流弊之慮,臣分等〈?〉敎,亦太過。臣非爲臺臣之地,雖以當之者言之,如是云云,豈不添不安之端乎?上曰,然則祛之,可也。禍家子弟,如有有才者,擢用,可也,而若或有可非之事,則隨事論之,亦可也。如以禍家子孫,而不敢言,則豈理也哉?上曰,然。上曰,藏頭說去,外似糢糊,而內實刻害,此態近來多有之。大抵怪底之言,多出於掌令之類,是必大訓後,不敢親爲,而嗾使掌令之類,掌令之窠,寧欲革罷,何如?光運曰,此非掌令官之過,乃掌令官不得其人之故也。宗玉曰,掌令之窠,申飭銓官,使之極擇,如有無狀人擬差,則依守令薦之例,雖重究銓官,無妨矣。象漢曰,若以臺諫之罪,輒加譴於銓官,則政注必大段,掣肘銓官。雖有藻鑑,何能盡知臺諫之善不善乎?臺諫論事,挾雜不公者,則嚴處臺諫,好矣,罪銓官則恐未知其得當矣。象漢曰,掌令柳萬樞詣臺,臣方執冊,使他承旨,出去接待,何如?上曰,使之入侍。上曰,柳萬樞原疏,注書出去持入。寅明曰,趙觀彬於臣,本無他端,若來見,則何不可之有?至於右相,則觀彬曾彈豐陵,而右相則以爲,若以公體來見,亦當見之云,而觀彬,皆不見而去。右相送言於臣,臣以爲,若推治其吏,則是沮其去也。若全然置之,則大乖體例,故草記矣。上見臺疏,下敎曰,旣斥首揆,又斥卿,此等處,極巧,此非黨心乎?寅明曰,欲使之居外,以安其蹤跡,固可也。以朝體之乍涉苟簡爲言,亦何害乎?上曰,此謂卿等之過,則可也,而豈趙觀彬之罪乎?開講,應敎鄭翬良,易蒙亨匪我求童蒙章,不。修撰李成中,易飛龍在天章,不。說書趙暾,易師左次無咎章,不。吏曹佐郞李昌誼,易天造草昧章,不。參軍權崇,易師左次無咎章,不。典籍姜守珪,易觀乎人文以化成章,不。成均學錄金宗洙,易初九壯于趾征凶章,不。成均學諭趙處魯,易九三伏戎于莽章,略。承文副正字申五淸,易其唯聖人乎知退進存亡章,不。社稷直長李仁默,易九三伏戎于莽章,通。漢城主簿李孟休,易乾道變化各正性命章,不。兼說書趙載德,易象曰幽人貞吉章,不。正郞趙明健,易象曰幽人貞吉章,不。司藝魏昌祖,易象曰永貞之吉章,不。典籍李壽根,易曷之用二簋章,略。成均學錄梁德廈,易九三艮其限章,不。承文副正字李永祿,易彖曰蒙山下有險章,不。承文正字金光礪,易象曰鼎有實章,純通。副司果李昌儒,易九三鼎耳革其行塞章,粗。承文副正字李顯祚,易見龍在田章,不。宗玉曰,翰注,以不應講定奪耶?上曰,殿講時,翰注,例好耳。上曰,李昌誼講章,誤讀,而收栍之際,有出粗者,當該試官,推考,可也。出擧條徐宗玉所啓,專經文臣鄭翬良,臨講剩語,事體未安矣。上曰,推考,可也。出擧條洪象漢所啓,文臣殿講命下之後,儀註等事,禮曹不卽擧行,至令擧案,深夜入啓,事體已極未安,而凡該司之聽傳敎,郞廳例爲親進,而屢次催督,終不入來,替使下吏往復,尤極駭然。宜有別樣勘處之道,而本院請推之外,無他可施之罰,敢此仰達。上曰,極爲駭然,令該府從重勘處,可也。出擧條上曰,不通人員,罷職,則遐方典籍之流,可慮,竝禁推事。出榻敎掌令柳萬樞所啓,臣志氣衰頹,言議巽懦,屢玷言地,未嘗激仰論事,惟是耿耿一心,每以乖激之言,黨私之習,爲戒,庶欲少補我聖上平明之治,而今者偶論目下一事,批旨與特敎,旣嚴且截,臣誠惶隕抑塞,莫省所措。噫,臣之所論趙觀彬事,非爲他也,時無急報,官非斥補,而特藉筵請,不爲歷辭,有乖體統,且損廉義,故臣果惜其人之擧措。顧朝廷之事例,自附於官師相規之義而已。此豈一毫彷彿於黨心哉?臣之入臺地,已多年所,觀彬之歷揚顯仕,亦非一再。臣苟有黨心,則前日何無一言之斥,而必於外藩之任,始有所云云耶?臣言之非出黨心,此而可見,而縷縷嚴敎,至有臣子所不敢聞者,莫非臣平日言行,未能見孚於君父之致。其何可一刻冒居於臺次乎?請命遞斥臣職。上曰,挾雜條列,反飾自是,表裏不同,事君不公,依啓。宋寅明所啓,臣方待罪司僕提擧而自辟,水原監牧官申暎,誤以申瑩,書送單子,入啓受點。臣固不勝惶恐,而依本名,以申暎改付標,何如?上曰,依爲之。出擧條上曰,尙翼來,纔自公洪道遞來,道內事,陳達,可也。尙翼曰,臣於癸丑年,以暗行,遍行湖西,故頗諳熟道內物情。今番往見,則人心之不淑,比前有加。若以弊端之最甚者,言之,軍丁之弊,比他道尤甚。今年遘癘而死者,九千餘數。上來後,又不知其幾何軍額之減縮,甚可憂也。穀物則臣暗行時,見各邑,絶無儲積處,今番見之,頗勝於前。然而右沿之邑,全無所儲,左道如四郡等邑,頗多委積。竊欲轉移均適,而未果矣。寅明曰,次次移給,則似能諧矣。尙翼曰,雖欲移授,而民情抵死不願,故無奈何矣。上曰,此外更有何弊?尙翼曰,道內多重獄久囚,不殺不生,經閱屢歲,已非慮囚之意,臣才疎識蔑,未能剖判,而心實愍惻。交龜時,屬托於新方伯,而第自朝家申飭,似好矣。象漢曰,外方獄事之久滯不決,實有上干天和者矣。顯廟朝,別設疏決廳,大臣管領,差出郞廳,參決遠外久遠罪囚,今若復行此法,則似可以少洩冤枉幽欝之氣。凡外方獄囚,雖使一月內三次同推,而推官不過塞責而止,汎稱訊杖三十度,與前招無加減,如是而何望其得情結末耶?寅明曰,曾前外方疑獄文案,上來秋曹,使之考覈,而秋曹與道臣,亦有拘於格例,而不能自斷,若如承旨所達,則似有實效矣。上曰,承旨所達,儘好,令廟堂考出前例,稟而行之,可也。寅明曰,待首揆還朝,當商議行之。出擧條寅明曰,頃年揀選守令,爲瑞山等邑,李性孝善爲之,其後尹志泰亦善爲之,今則不聞有弊矣,今者下詢弊邑之爲最處,別擇守宰,則似有實效矣。尙翼曰,大臣之言,是也。當今之務,莫如擇守令,平澤·懷德等邑,守令,另使擇差,則必有所益。且營將之任,甚緊重,百姓畏之,殆有加於監司·守令矣,分付銓曹,竝爲擇差,似宜。上曰,從當分付矣。傳曰,再昨下敎,無他也,節製卽泮製,常不投足於賢關。及其命製,混爲入參,居齋儒生之券,徒歸休紙,隨時入參之儒,名登及第,慨然于此者,而雖曰謬例,近例不可盡革到記。製述殿講,自有無時特敎,而今後則凡節製中,或以隨近例行之,或以只取泮儒,而取泮儒之時,其製講,依到記例,欲爲之矣。頃者下敎,不能詳備,令初之時,不可不詳諭,分付賢關,詳令知悉。上曰,齋任圓點,當限,以幾許點,爲好耶?諸臣或言五十點,或言三十點。上曰,三十點,亦似多耶?翰林纔經齋任,達之。彦好出伏曰,如欲行圓點之規,則三十點,何可已乎?上笑曰,已登科第,故其言如是。傳曰,漸之義,曾已下敎,而常意則圓點可復,而雖難經行于一時,掌議色掌之守聖廟,申飭之下,不爲奉行,其習不可不飭。在上者,以非義而導之,則不遵,可也。爲章甫而守聖廟,道理當然,焉敢不遵?圓點等節,宜先齋任。今後則齋任滿三十點後,許赴泮製,而其若不滿,自謂靑衿,儒衣入庭,其誰欺乎?分付賢關,到記科節製,知悉擧行。不能準點冒赴者,雖入格,本館草記拔去。此是初令,令前齋任,不在此定式。從今以往,依此擧行事,分付。昨日下政院備忘,還收事。出榻敎東北守令一司署經人員,催促下送事。出榻敎上曰,韓億增來。億增進伏,上曰,北路事,達之。億增曰,大體在道臣狀中,御史亦必有陳達。小臣別無可達之事,而自上如有指事下詢,則當條對矣。上曰,關北年事,何如?億增曰,鏡城等六邑,又當設賑云,而臣七月間離來,未及見農形之成就也。上曰,韓億增,以注書,親政出六者耶?寅明曰,然矣。上曰,其後今始入侍耶?億增曰,其後以臺官得罪時,入侍矣。上曰,予已忘之矣。上曰,北關人心,何如?億增曰,北關人心,本來愚朴,自經戊午慘凶之後,非復舊日人心,更過昨今年荐饑,又當落下數層,大抵北方朴實之風,漸變,生出詐風矣。上曰,以其俗而加之以詐,則難矣。億增曰,開市變通事,大關利害。每當開市,胡人入我地,留連累朔,所經處貽弊滋多,贈給漸加。當初布數匹贈給之處,今爲三十餘同,一同之處,今爲一百二十餘同,而太半徵出於民間,此誠北路弊端中最甚者也。上曰,所欲移設處,何地也?億增曰,乃珥島也。距慶源二十里,距後春胡人所居之處,亦爲二十里矣。寅明曰,不可自此辦決,似當奏聞而處之。此事已因報來,方在商議中矣。億增曰,臣下去時,道臣閔亨洙語臣曰,開市之弊,甚大,須細訪而詳報,以爲自此狀聞之地云。故臣果着意審察,備局關文又到,故已爲探報矣。上曰,移設則弊自祛耶?億增曰,然矣。北人皆曰,若移設,如義州中江例,則吾屬,庶可保存云,聞備局詢問之事,莫不懸望矣。上曰,北評事爲兵使從事官耶?象漢曰,相對時稱使道,軍禮具甲冑,旣遞年久之後,先輩或有稱使道者矣。上曰,如是甚宜矣。旣稱使道,則兵使雖有可罪之事,評事不敢論劾耶?億增曰,評事之職,糾劾一路守令,至於兵使,則臣未知其爲然也。然而若有大段關係於國事者,則豈可顧此歉而不言乎?似當觀其事之大小輕重而爲之矣。寅明曰,北路監賑御史啓本中,亦有可施者。會集諸臣,今日了當一事,明日又了當一事,宜矣。上曰,人固未易知。向者權瑩,以承旨入侍時,見之甚良善,大異於罪譴時所見,故曾已下敎於渠矣。韓億增,只記注書時見之,其後入侍,則未能思得。卽今見之,甚周詳矣。仍顧左相曰,備局文郞廳,備員耶?寅明曰,無見差之人矣。上曰,如此之人,差下,宜矣。億增曰,曾經評事中,金漢喆,最諳北路事情,且北路人,至今悅服而稱道之。昨秋漢喆,初爲督運時,北人聞之,皆云金評事,豈不活我耶?寅明曰,漢喆,頗勤幹而周詳,則似遜於洪啓禧矣。象漢曰,約而言之,洪啓禧精詳,而金漢喆淳實矣。上曰,金漢喆,亦差文郞,可也。寅明曰,當待首揆之入來,而差下矣。億增曰,臣旣待罪館職,敢陳所懷矣。俄者掌令,當爲革罷,爲敎。掌令,居鄕人多爲,故固多鄕音,而在朝家,當一例看取。殿下於掌令,每下輕侮之敎,此恐有欠於聖朝待臺閣之道。惟當飭勵銓曹,別揀臺閣之臣,而絲綸之間,勿復區別,掌令則豈不益光於聖德乎?上曰,其言誠然矣。象漢曰,臣於俄者,已有所達矣。儒臣之言,切是,如或少有輕侮臺閣之意,則豈不有妨於言路乎?億增曰,殿下以今日言路,何如耶?以臣見之,言路之杜塞,未有如今日也。此固群下之罪,而殿下若有樂聞之心,虛受之量,則必不如是矣。上曰,當加意也。仍問曰,柳萬樞事,何如?億增曰,臣姑未見其疏,不得仰對矣。上命出給其疏,使看之,億增看畢,上復問之。億增曰,下款兩件,臣未諳其事實,而以關西伯事言之。關西伯,若有干囑大臣,求爲此事,則罷職亦輕。今旣無是事,則只論事體之苟艱,容或可也。關西伯,則初無可以請罪者,而其疏乃如此。以此言之,俄者下敎,誠然矣。上曰,所達,甚精矣。億增退出,上問曰韓億增,誰也?象漢曰,故承宣韓重熙之子也。上曰,有其父典形乎?象漢曰,未必知其然也。諸臣以次退出。
上在昌德宮。停常參·經筵。
右承旨李世璡啓曰,明日大王大妃殿誕日相値,視事頉稟。傳曰,知道。
又啓曰,吏曹判書閔應洙,三度加由之後,不爲行公,卽爲牌招察任,何如?傳曰,允。
左副承旨兪健基啓曰,兵曹判書金始炯,三度加由之後,不爲行公,冬三朔祿都目政事,今月將盡,尙不得擧行,事甚未安。卽爲牌招擧行,何如?傳曰,允。
右議政趙顯命箚子,傳曰,承旨敦諭。
右承旨李世璡啓曰,右議政趙顯命處敦諭事,命下矣。臣世璡,與同副承旨鄭俊一伴直矣。闕門已閉,留門體重,右副承旨洪象漢,牌招使之傳諭,何如?傳曰,允。
又以弘文館言啓曰,本館上番闕直,事體未安。副修撰尹光毅,卽爲牌招,以爲姑陞入直之地,何如?傳曰,允。
右議政趙顯命箚曰,伏以臣,血心祈免,誠未上格,批旨優隆,不允所請,臣奉讀感泣,尤不知所以自措也。癃痼之狀,天鑑業已俯燭,今雖更加調攝,其完復早晩,不可知。其間重務之一任瘝曠,豈國體之所宜有,私心之所敢安也?抑惟念臣之叨冒相職,三年於此,憒憒碌碌,無一善狀,藉令臣病,不至於此,而猶可以黽勉供職,不過復踏磨驢之故跡耳,在國事,何利焉?病枕無寐,默念愆尤,臣之不得職者,蓋多矣,臣請悉數之。臣雖無狀,其職則古人所謂大人格君之任也,始臣妄不自揆,輒誦孟氏求放心之說,以獻焉。此實端本澄源之妙訣要法也。臣不能有之於己,而求之於君父,多見其僭猥,然蓋亦出於區區芹曝之誠,臣不敢知殿下,果能實體而驗之否乎?心之存放,雖若無跡可見,然卽夫喜怒之際,聲氣之間,而自有不可掩者。殿下之心,不能常存,而七情之發,或有時而失平者,何哉?誠不足以孚格穹蒼,言不足以啓發聖心,致令殿下,不免於頻復之厲者,皆臣之罪也,臣之不得職,一也。饑荒荐仍,癘疫連年,流離死亡,動以億計,骸骨暴於原野,啼哭遍於里閭,此皆有耳目者,所不忍見聞,至於盲風怪雨,地陷山出,無非可驚可愕。夫陰陽錯而妖沴行,大臣之罪也,臣之不得職,二也。不能嚴體統而尊朝廷,不能礪廉恥而抑躁奔,不能戢豪勢而使小民怨咨,不能崇禮讓而使風俗益薄。廟堂之臣,多不肯實心擔當,而臣不能董之,擧措之地,猶不能一循至公,而臣不能糾之,臣之不得職,三也。臣意,本欲劑合酸鹹,仰贊聖化,而畢竟身未免於蹈荊棘而入水火,況今世道益裂,士風益卑?天下事,益有不可勝憂者,而調娛彌綸,坐鎭浮薄,非臣之所能爲,則臣之不得職,四也。凡此數者,皆臣所不能,惟有筋力奔走一事,粗若可能,而筋力,今且盡矣。臣將何所藉手,而據高位食厚俸,以自安也?臣雖不病,此已爲必遞之義,況加之以癃癈不可强之疾者乎?以此以彼,實無一分可冒之理。伏乞曲加矜察,卽許遞免,改卜賢德之臣,責之以臣所不能者,殿下於孟氏之說,亦願益加勉焉。有以立大本而行達道,則殿下雖不用臣,實深用之也。惟聖明,恕其愚而納其忠焉。
兵曹判書金始炯疏曰,伏以臣於本職,特副急之用,屢辭不獲,黽勉冒出者,豈有因仍久據之意哉?誠以特敎鄭重,緊務多滯,惟以挨過大政,爲必遞之限,三度加由,不準所請,愕然失圖,莫知所以爲計也。念臣以寒門單族,遭遇明時,恩山渥海,毛髮,皆聖賜,從前踐歷,何莫非過分逾涯,幸以無罪得免顚沛者,特其身不處權要,而顧此所叨,掌三軍司命之重,操一世用捨之柄,是何等國之重任?覆餗之懼,履氷之憂,着在心曲,天實鑑之,然此猶臣身家計耳。今臣旣出而膺命矣,一段願忠之誠,豈不欲殫竭自效,而只緣年紀已邁,精力俱弊,鑑識淺短,甄別無素,猝當親政,勉飭諄複,而臣不過按簿陞遷,苟循常規,終不能副聖上委毗之盛意,臣之罪,固大矣。惟且係戀榮寵,淟涊不去,畢竟瘡疣百出,誤事僨身而後已,則殿下雖欲終始眷庇,恐不可得。況今磊落才望,不患無人,在聖朝綜核之政,亦豈一任臣久冒而已耶?此臣所以反復思惟,只以褫鞶爲期,而且於一二政注,有做錯之失。夫許多武士之積久淹滯,未有如近日,而窠闕至窄,雖不能一一疏通,然至若應薦年久,而一未參望,在任在喪,而時未甄復者,勿論參上參下,固多其人,故臣於臨政注擬之際,間有不見其面,只閱名案,而有所檢擬矣。追聞新除部將李再馨,守門將崔遠祚,俱在喪中,至蒙天點,職此一事,而其昏謬之端,亦可驗矣。尤何可苟冒重寄,以益其罪戾也哉?臣方以此祈免之際,又伏承金吾除命,區區蹤地,益不勝悶蹙之至。臣於向來,忝叨是任,因一議讞,重速臺評。其時事狀,已悉於前日辭疏中,臣何敢每事煩瀆,而若其僨敗之地,決無復冒之理。今因政院啓辭,天牌下臨,而情窮勢蹙,承膺無路,未免坐違,臣尤罪死,玆敢悉籲於天地父母之前。伏乞聖慈,察臣由中之懇,非出一毫矯飾,將臣本兼兩任,亟賜鐫遞,毋使重務久曠,私分粗安,不勝幸甚云云。答曰,省疏具悉。旣諭初批,豈爲大政?卿勿過辭行公。
上在昌德宮。停常參·經筵。
夜自二更至四更,巽方·坤方有氣,如火光,四更,電光。
大王大妃殿誕日,大殿·中宮殿·世子宮·賢嬪宮,政院·玉堂口傳問安。答曰,知道。
大王大妃殿,政院·玉堂單子問安。答曰,知道。
大殿,朝廷二品以上·六曹口傳問安。答曰,知道。
大王大妃殿,朝廷二品以上·六曹單子問安。答曰,知道。
右承旨李世璡啓曰,今日持公事日次,而大王大妃殿誕日相値,頉稟。傳曰,知道。
左副承旨兪健基啓曰,備邊司郞廳來言,今日賓廳坐起日次,而大王大妃殿誕日相値,頉稟。傳曰,知道。
又啓曰,大司憲金鎭商,掌令李天輔,持平李彝章·姜鳳休在外,執義許沃受由在外,掌令李彙恒呈辭。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而大王大妃殿誕日相値,不得爲之之意,敢啓。傳曰,知道。
傳于左副承旨兪健基曰,今下弓矢,牛峴僉使李淯處給送。
右承旨李世璡啓曰,吏曹判書閔應洙,昨日違牌,不爲應命,事體未安,卽爲牌招察任,何如?傳曰,允。
左副承旨兪健基啓曰,兵曹判書金始炯,昨日違召,不爲應命,祿都目,尙未擧行,事甚未安,卽爲牌招察任,何如?傳曰,允。
左承旨柳綏,以戶曹言啓曰,右議政趙顯命,自去三月至來十月,合八朔祿俸,令倉官更爲輸送則以爲,未及肅命行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
右副承旨洪象漢,以義禁府言啓曰,副司果金尙喆·閔百行·李益輔,權知承文院副正字李象靖·南龍震·尹昌祺·李慶濟·宋德中·李文濟·鄭彦郁禁推事,傳旨啓下矣。金尙喆·李益輔,今方待命,卽爲拿囚,而閔百行,時在京畿驪州地,李象靖·南龍震,時在慶尙道安東地,尹昌祺時在京畿水原地,李慶濟時在慶尙道順興地,宋德中時在京畿龍仁地,李文濟時在振威地,鄭彦郁時在公洪道扶餘地云。依例發送府羅將,竝拿來,何如?傳曰,允。
同副承旨鄭俊一,以成均館官員,以同知館事·大司成意啓曰,今九月初九日儒生課試,今日內無故日退行事,曾已啓達矣。大提學未差,今月已盡,更無餘日,限內不得設行之意,敢啓。傳曰,知道。
右副承旨洪象漢,以義禁府言啓曰,時囚罪人李顯祚,所當與他禁推人,一體捧原情以入,同義禁李壽沆三寸叔姪,法例所拘,不得擧行之意,敢啓。傳曰,知道。
傳于左承旨柳綏曰,咸鏡道定平渰死人等,令本道恤典擧行。
禮曹參議李鼎輔疏曰,伏以臣,頃遭李善泰之凶誣,驚懼震厲,急於嗚呼,略暴危衷,恭俟處分,及承聖批,開釋備至。且伏聞伊後筵中,日月之明,俯燭善泰構誣情狀,至以必有指使窩窟爲敎,讒間之說,不得售焉。闔門感泣,生死肉骨之恩,殞結難報。臣雖伏蒙聖上哀憐保全之澤,得免湛滅之禍,臣固當高飛遠走,息影滅跡,以避駴機,而臣家有八耋兩親,氣息奄綴,凜有朝夕之憂,跬步難動,不得將往,而亦不敢偃息於輦轂之下,彷徨近畿,屛蟄省愆,自分爲聖世之棄物。千萬夢想之外,遽承春曹除命,臣驚惶兢惕,益感殿下不遐棄之聖意,瞻望京闕,不覺血淚之交逬也。噫,讒人之說,何代無之,而未有如臣等之所遭,其危悖巧捏之言,至今思之,五內震剝,今不忍復提筆端,仰浼崇聽,而所可痛酷者,彼乃裒聚人臣之極罪,人主之所深惡者,白地臚列,怳惚閃射,有若急變之書,直驅之於罔測之科。其爲設計,非徒臣闔族之夷滅而已,寔出於嫁禍搢紳,網打一世之計,此實古牒所未有之一變怪,其經營排布,必欲甘心者,吁亦怕矣。臣之初疏,驚魂震駴,未暇緩聲,而諦視其疏,俱是沒摸捉之說,自有一代公眼,臣則一倂置之於無辨,而獨怪夫凡今同朝之人,以私義相從者,何限,而未聞推上於朝,今乃以此訐揚,爲臣等莫大之罪案,而言涉其人,事關其人者,皆歸之於臣等,慘毒之誣,至及於三司章甫,其心所在,有不可測,而臣等有罪無罪,聖鑑照燭,臣不欲呶呶條辨也。臣竊有所私自悼傷者,臣自先世,受國厚恩,致位崇顯,保有令名,而未曾以權勢二字,見忌於人者,蓋以忠厚淸愼,爲世守之法,以是,立朝而事君,故世之論故家之累代明哲,不嬰於世禍者,必稱臣家。臣等不肖無狀,涉世眛方,通籍未幾,危禍逼至,卒罹罔極之誣,身名僇辱,家聲墜落,撫躬痛泣,寧欲無生,幸賴聖明在上,讒說不行。臣雖退死丘壑,萬萬無限,而今若憑恃寵靈,遲廻榮塗,知進而不知退,則駴機在前,危穽在後,殿下雖欲曲全終始,其可得乎?臣等死生禍福,有不足恤,聖明之世,若因此而釀成禍機,涓涓而滔天,則世道之憂,當如何哉?言念及此,益切痛心。伏願聖上,俯諒臣哀懇,特削臣職名,俾臣優游田野,歌詠聖德,以卒生成之澤,千萬至幸云云。答曰,此何撕捱者?爾其勿辭察職。
吏曹判書閔應洙疏曰,伏以臣於銓任,卽是從前僨敗之地也。情同傷弓,戒切懲羹,夫豈有一分復當之勢,而除拜之初,都目過限,僚堂不備,政牌荐降,懇辭靡獲,逃遁不得,遂未免黽勉冒承。此其計,只欲速完大政,趁卽解免而已。初非敢有仍因蹲據之意,而事端層生,遷就至今,包羞戴罪,冒沒行公,已至數三箇月矣。旣覆之轍,復蹈,磨驢之步,依舊,昏憒愈甚,瘡疣百出,一念惶懍,如坐針氈,屈指算日,區區顒祝。惟冀挨過是政,掉脫重擔,而不料三度加由之命,遽出於千萬意慮之外,臣誠愕然失圖,罔知所以自措。噫,臣之苦情血忱,曾已略暴於初疏,今雖更不縷陳,仰惟淵鑑,必盡俯燭,緣臣誠意淺薄,不能孚格於慈覆之天,今此請急之單,反歸於過政後例讓,撫己慙靦,尙復何言?夫銓官報瓜,例以都政爲限,雖地望鑑識,爲一世所推服者,輒皆呈告,莫敢仍冒,則況今如臣屢敗之蹤,尙何敢不自懲艾,放倒廉隅,弁髦舊例,苟然復進,又取其無限狼狽乎?揆以事理,必遞之義,較然明甚,憑藉一時之副急,仍爲盤礴,斷無是理。且以今番親政時事言之,其所做錯,亦非一端,身犯禁條,猶未盡解者,至或矇然檢擧,曾經邑宰,實居下考者,亦或混被陞擬,其昏謬不察之失,於是益著,究厥罪狀,尤無以自贖。臣論其情跡,則旣不可仍據於銓地,語其負犯,則終難以倖逭於邦憲。今方縮伏,恭竢嚴譴,昨日召命,旣致坐違,今日賀班,又不能趨參於嵩呼之列,情禮俱缺,分義掃地。臣方治疏請譴之際,天牌復此臨辱,而顧臣情勢,決無冒進之路,又犯逋慢之科,臣罪至此,益復萬萬,敢此冒死,疾聲哀籲。伏乞聖慈,亟降威命,鐫削臣職名,勘正臣罪犯,以肅朝綱,以安微分,不勝幸甚云云。答曰,省疏具悉。冢宰重欲成其效,卿其勿辭行公。
上在昌德宮。停常參·經筵。
下直,泰川縣監朴致隆,開城經歷洪得厚,慶尙都事南惠老。
右承旨李世璡啓曰,明日經筵,取稟。傳曰,只晝講。
右副承旨洪象漢啓曰,大司憲金鎭商,掌令李天輔,持平李彝章·姜鳳休在外,執義許沃受由在外,掌令李彙恒呈辭。今日以監察茶時之意,敢啓。傳曰,知道。
都承旨李益炡啓曰,吏曹判書閔應洙,辭疏承批之後,不爲行公,牌招察任,何如?傳曰,允。
左副承旨兪健基啓曰,兵曹判書金始炯,連日違牌,祿都目政事,尙未擧行,事甚未安。卽爲牌招,何如?傳曰,允。
傳于右承旨柳綏曰,今聞臨陽君延諡,定於初九日云,王孫延諡,事體重矣。賜樂之意,分付該院。
吏曹口傳政事,檢閱李毅中。
右承旨柳綏啓曰,檢閱李毅中,旣已付職,卽爲牌招,何如?傳曰,允。
又啓曰,常參,六曹長官進參事,曾有申飭,而明日常參時,吏曹·戶曹·兵曹,俱以次官書呈擧案,政府西壁,亦無進參之員。吏曹判書閔應洙,戶曹判書徐宗伋,兵曹判書金始炯,左參贊尹陽來,竝待明朝牌招,何如?傳曰,允。
傳于右承旨柳綏曰,宗臣召見試射時,礪恩君梅,帿箭四中,加資。
右承旨柳綏,以侍講院言啓曰,本院文學李延德,連呈疏單,不爲行公,說書趙暾,旣已帶職蒙宥,竝卽牌招,何如?傳曰,允。
又以弘文館言啓曰,本館番次苟簡,連日姑陞,又極未安。應敎鄭翬良,副校理曺命敬·元景淳,修撰李成中,副修撰金尙迪,旣已帶職蒙宥,竝卽牌招,以爲推移入直之地,何如?傳曰,允。
又以吏曹言啓曰,新除授靑松府使南漢紀呈狀內,新除本職,年限已過,格例有拘,入啓處置云。年限旣過,則揆以法例,不可仍置,依例改差,何如?傳曰,允。
同副承旨鄭俊一,以兵曹言啓曰,去九月朔各廳堂下武臣等試射,連因有故,今已踰越,不得爲之之意,敢啓。傳曰,允。
以南鶴老爲假注書。
同副承旨鄭俊一,以兵曹言啓曰,去九月朔各廳堂下武臣等試射,連因有故,今已踰越,不得爲之之意,敢啓。傳曰,知道。
左副承旨兪健基,以御營廳言啓曰,禁·御兩營退番軍兵,十二月立番事,已爲榻前定奪矣。本廳後部左司屬黃海道五哨軍兵,來十一月二十五日,京中逢點,十二月初一日爲始,准二朔立番,海西六番·七番別馬隊,一體調送。逐朔立番事,本道監·兵使處,預爲知委之意,敢啓。傳曰,知道。
又以禁衛營言啓曰,禁·御兩軍門軍兵,十二月立番事,已爲定奪於榻前矣。來十二月當四番左部左司屬公洪道五哨軍兵,來十一月二十五日,京中逢點,依例准二朔立番,十一番·十二番海西別驍衛,一體調送。逐朔立番之意,兩道監·兵使處,預爲知委,何如?傳曰,知道。
判敦寧李秉常疏曰,伏以臣之病勢,豈有一分起動之望,而前後恩批之下,義不敢一向偃伏私〈次〉,亦急於醫治,不得已擔舁作行,到底休憩。半百之地,三日始達,而重重蔽遮,猶不免冒襲風冷,纔及卸下,渾身戰掉靡定,必欲趁今日入肅,仍參東朝誕辰問安,取汗太急,元氣暴虛,昏瞀澌綴,如將就入地下。此固萬萬難强,而猶不至目前殞絶,何敢恤明日死生?惟是臣病源委,都是痰祟,少有觸感,此輒作梗,有時衝亘,殆若頃刻卽窒,隨處凝聚,常恐早晩一膿。忽自數日以來,核如一拳大者,猝結於腰下分野至重之處,毒氣外熾,痛勢內劇,畢竟成膿之慮,姑舍不言,見今屈不得伸不得,便作一箇籧篨,左右人扶,亦不能移運一步,其何可趨走闕庭,以成拜跪興伏之節乎?積逋嚴命,違越由限,自有應照之邦憲,未效反面之誠,至闕起居之禮,此其罪尤在難貰。衰年此疾,已無望復起爲人。設令幸而無死,差復供職,難以時月爲期,兩筵緊任,決不可一味虛帶,惠堂之四疏力懇,旣已膠固自畫者。尤不宜一日冒據,而惶慼之至,姑不暇費辭煩控,惟願亟被威譴,以安私分,席藁哀籲,惟命是竢焉云云。答曰,省疏具悉。卿其勿辭,調理行公。
掌令李天輔疏曰,伏以臣,頃遭李善泰之誣,闔門危怖,恭竢顯誅,而天鑑孔昭,批旨筵敎,特賜開釋,臣招回驚魂,偸息窮谷,感祝天地父母之至仁至慈,而玉署恩除,未過一旬,柏府新命,又及於負釁屛伏之身,臣惶隕惝怳,不覺感淚之被面也。噫,臣之所遭,至今追思,心骨猶寒。臣於伊時,旣不能刎心刳腹,以明衷曲,急於疾痛之呼,又未能逐條陳暴,幸賴聖明在上,得保性命。伏惟聖恩,天高地厚,世之受誣於人者,顧何限而其爲言也,雖以黑爲白,指東爲西,猶有摸捉,有可以據實自明。如臣受誣,則滿紙張皇,皆是空中鋪景,卽之無形,攬之無物,就其一二容有摸捉者,瀝血哀籲,以冀俯察焉。人臣以權勢得罪,而未有不赤其族者,自古不幸被其題目者,非赫然手執國命者,則必藉君上之寵遇,有足以威福一世者也。其所謂陰操通塞者,臣未知通者何人,塞者何人,而臣出於故家衰門,從兄弟濫竊榮塗,在私門固已過分,而譬如弱植,風至則搖,恐無以自立,豈有毫髮彷彿於權勢之名,因一朋友間私義,以人臣之極罪,加之於身?噫嘻,痛矣,向者一二臣之論宰臣者,無論其言之得失,臣與其人,固嘗親厚,而其人之於宰臣,同是朋儕。設令臣與人修隙,豈肯聽臣之言,構怨於人,獲罪於上耶?至於儒生事,尤不相干涉者,臣不欲多辨,而事關於宰臣者,出於三司,則歸罪於臣,出於章甫,則歸罪於臣,必欲湛滅臣等而後已。天下寧有是耶?嗾人者固有罪,受嗾者亦爲累,何如也?只緣構捏臣等,使三司章甫,皆陷於受人陰嗾之科,以貽聖世之羞恥,此莫非臣罪也。至於史官之或爭館制,或違召命,顧何關於臣,而特以設法之初,新進不卽奉承,致勤嚴敎,故妄意殿下,尙不釋然於淵衷,藉此而欲構成臣罪。朝廷之一言一事,有若臣等無不主張於其間,凡今之見忤於時,得罪於上者,擧皆移罪於臣,臣之冤酷,一至此哉?夫暗地糾結,廣張形勢,擅行威權者,世或有之,而主張之罪案,反及於臣,抑何故也?臣每讀前史,至君子見幾而作,迢然於禍福之際,未嘗不掩卷太息,悲其時慕其人,而臣性本疎闊,不善俯仰,不知周防,信心冥行,身蹈大戾,其事已發,其勢已迫,不啻其幾之可見而已。臣若仰戴恩造,遲回世路,猶不知戒,駕已覆之轍,行乎險途,至於摧轅而敗載,則殿下雖欲終始曲全,恐不可得也。臣之一身死生,固不足恤,而以臣之故,益激禍機,上累淸朝,則臣罪尤大矣。從今在臣之道,惟有沒齒自屛,庶幾少贖前愆,得守本分,不負我聖上生成之至意,而所可傷悼者,凡於尋常患難,得人拯拔之力,則自敵以下,猶知感激思報。況臣之得有今日者,聖恩罔極,而報答無路,瞻望宸極,但有悲咽。臣於向日試牌事,因下吏之中間錯誤,承宣玉堂,迭相陳疏,致有情外之鬧端,臣心惶蹙,又添一節,玆敢從縣道,悉暴危懇,仰干天聽。伏乞聖慈,特垂哀憐,亟削臣職名,使之退伏丘壑,以全大恩,以安微分,千萬至幸云云。答曰,撕捱過矣。勿辭上來察職。
說書趙載德疏曰,伏以臣本顓蒙,素蔑經學,日昨親臨試講之時,醜拙畢露,罪戾自速,聖度天大,薄從吏議,恩宥旋降,職名如舊,感愧之極,靡所容措。臣於再昨就理之際,得接家信,臣父素患痰火之症,自數日前,猝然添劇,肌膚烘熱,脣舌燥焦,寢啖全然廢失,元氣日漸澌綴,急足跟到,覓藥以去。臣自聞此報,焦迫之情,實難按住,而畫地之限,無路脫出,繞壁彷徨,度日如秋,在囚諸人,無不爲臣憫之,昨夕蒙宥,城鑰已下,坐待天曙,今始投章徑行,擅便之罪,尤無所逃。伏乞天地父母,諒臣之情,遞臣之職,仍命重勘臣罪,以爲任情行止者之戒,不勝幸甚云云。答曰,省疏具悉。爾其勿辭往護焉。
上在昌德宮。只常參·停經筵。
夜自三更至五更,有霧氣。
下直,平康縣監鄭錫百,通川縣監尹得履,龜山僉使宋瑞行,寧城僉使朴時梓,金甲島萬戶裵仁碩,寅火堡萬戶金振聲。
李益炡啓曰,明日常參·經筵,取稟。傳曰,停。
又啓曰,假注書南鶴老,時無職名,令該曹,依例付軍職,冠帶常仕,何如?傳曰,允。
傳于兪健基曰,王孫宣諡,夫人在焉,可謂希有。燕需,其令該曹,卽爲顧助。
濟州防禦使狀啓,漢學吳處周等渰死事,傳于柳綏曰,渰死人等,令本道,恤典擧行。
兪健基,以承文院官員,以都提調意啓曰,院吏文學官李世煥遷轉,代進士金益謙差下。付軍職冠帶常仕,何如?傳曰,允。
又以兵曹言啓曰,去秋三朔能麽兒試講時,活人別提文天擎,二次不通,殊無申飭勸課之意,依定式推考警責,以懲日後,何如?傳曰,允。
行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一等疏曰,伏以臣等,於今日常參時,時刻已迫,忙率入侍之際,未及細察於儀註之節,有矇然做錯之失,至有該房承旨特推之命,臣等伏不勝惶悚之至。此非尋常溺職之比,論其謬誤,合被譴罷,玆敢相率陳章。伏乞聖明,亟遞臣等之職,以重朝儀,以安私分,千萬幸甚。臣等無任屛營祈懇之至,謹昧死以聞。答曰,省疏具悉。卿等勿辭察職。
檢閱李毅中疏曰,伏以臣,怵迫嚴命,冒沒應試,喪失素守,罪釁增積,重勘之罰,不足以小贖其萬一,而不意今者,收敍有命,除旨繼降,有若臣前旣赴試,今猶可以夤緣冒承者然。臣於是,羞愧罔措,惶汗浹背,撫心自悼,寧欲無訛,而竊恐賤臣微諒,雖以天日之明,猶有所未盡照燭者,玆敢冒死瀝血,畢陳其得罪忠孝之實,而仍請鈇鉞之誅,惟聖明之小垂察焉。臣本魯莽空疎,百無肖似,而區區願忠之志,竊嘗自勵,以爲昧分貪榮,人臣大戒,非招不往,聖人所許,辭受去就,惟當視其才之可堪,義之所適而已。奔走奉承,是爲事君之末節,故妄以量己而受職,度義而盡分,爲一分圖酬之道矣。乃者翰圈之選,亦及臣身,而又有親臨召試之命,臣非不知逋命之爲罪,趨令之爲恭,而反顧循省,千萬不稱,則斂避淸選,退守微分,乃所以自靖其身,仰答聖恩,遂敢再犯違傲,恭俟誅罰,而嚴敎荐降,至有再牌不進人父拿處之命,臣誠震駭痛迫,求死不得,而及至更試之日,則前日之威命,雖已反汗,臣身之私義,轉益惶蹙,終不敢爲憑依冒應之計。微誠淺薄,不能上格,嚴旨屢下,督責愈峻。至有爲其父兄,不能戒飭,其可參酌,此輩無嚴,其有來脈之敎,則尤非臣子所敢聞者。臣情理迫急,不暇他顧,蒼黃趨進,苟冀免父於譴何。噫,自作之孽,在於臣身,不敎之罪,將及臣父。今臣所處,實傷倫義,又況因其萬萬迫不得已之應試,而幸其入格,揚揚冒出。是則外爲遲回,故俟嚴敎,以賭一己之榮也。其不孝不忠之罪,將安所自贖哉?始欲力辭非分之榮,而致有父兄論罪之擧,終又藉父兄論罪之擧,而仍爲一身榮進之階,則狗彘將不食其餘。臣固不足言,使臣爲此者,獨不爲淸朝之疵政乎?在臣私義,雖因急於免父之罪,不得固守初志,亦必永謝簪筆之列,循分沒齒然後,庶可以自暴其本心,而得免於大戾,有死而已。其忍萌一毫冒進之念哉?抑臣終難冒進之義,聖明亦豈不俯燭,而只以聖意所在,無或敢違,爲尊國體·立紀綱之要。是以,如臣蟣蝨之賤,猶且重辱雷霆之威,匹夫之志,不獲自守。臣若不顧倫義,放倒廉隅,但以恐懼趨承爲心,則是殿下之威怒,祗足爲賤臣憑藉叨榮之資。國體之壞損,紀綱之隳廢,豈不反有甚焉者乎?且殿下,若以臣之恇怯趨命,便謂威怒利祿,可以驅策一世。雖有不可屈之人,至難進之義,亦皆以臣爲例,而縛束馳驟之如此,則其爲聖德之累,當何如也?臣恐嗜利無恥之徒,假借人主之喜怒,規爲自己之進就者,亦必以臣爲嚆矢,士夫廉義之大防,從此益壞,而國家千萬世,將受無窮之害矣。臣之無狀,實爲罪首,倘以殿下之明聖,慮及於此,則必將刊臣仕籍,枳臣淸塗,以懲其褻天威·壞世敎之罪,固不待臣言之畢矣。至若避召,試慢君命,要譽私黨,背馳國論之斥,實爲搢紳之危辱,人臣之大罪。凡史薦之或遭人言,不得應命,從古皆然,則臣之去就一節,此足以爲斷案矣,而臣衷情悲隘,有不遑及此者,庚牌之下,謹詣闕外,悉暴終始不敢進之義,冒瀆崇聽。伏願聖明,俯諒臣危苦之情,亟削臣非分之職,仍命銓部,勿復檢擬於史局之選,而治臣之前後罪犯,以爲爲人臣子不忠不孝者之戒焉。臣無任涕泣陳章戰兢俟罪之至,謹昧死以聞。答曰,省疏具悉。爾其勿辭,從速察職。
壬戌十月初二日辰時,上御宣政殿。常參引見時,行都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,記事官任師夏,假注書南鶴老,記事官趙雲逵,記事官兪彦好入侍,東班,左議政宋寅明,漢城判尹金若魯,禮曹參判吳光運,戶曹參判朴弼均,吏曹參議尹汲,掌令李彙恒,正言成範錫,副修撰尹光毅·金尙迪,吏曹正郞金光世,戶曹佐郞沈廷最,禮曹佐郞宋儒文,西班,月城尉金漢藎,工曹判書趙尙絅,刑曹判書鄭羽良,東陽君㭻,同敦寧李亨宗,同知中樞府事具聖益,商興君朴道常,兵曹參議權爀,兵曹正郞李晉吉,工曹正郞李吉輔,刑曹佐郞金柱星,分東西庭侍立。上曰,常參時,例有承史先四拜之規,而廢闕不行,常參儀註,該房不能致察,至有闕禮之事,該房承旨,從重推考,可也。上曰,備局堂上·大臣·儒臣·耳目之官,當引見于便殿,此外有啓事之官,入侍。寅明進伏曰,數日間聖體,若何?上曰,一樣矣。寅明曰,大王大妃殿氣候,何如?上曰,一樣安寧矣。寅明曰,王世子感氣,近來,何如?上曰,差勝矣。世璡曰,西溪君熠,以常參官書塡。旣以單子入啓之後,臨時稱頉,不爲入來,乃以東陽君㭻替入,以至於煩稟之境,其在事體,誠甚駭然。西溪君熠,從重推考,何如?上曰,依爲之。出擧條上曰,常參小朝會,而六曹堂上郞廳,無一人啓事者,徒是文具,誠極寒心矣。寅明曰,有些小陳達之事,當於便殿入侍時仰陳矣。冬至正使洛昌君樘曰,臣猥膺專對之任,出疆之期不遠矣,行中有不可不稟定事,敢此仰達矣。彼地入送方物,自朝家,前後申飭,非至一再,而聞近來使行時,綠紬及白細木·生細木·紙地等物,不好,或至生事之境云,此事極爲悶慮,故以此已爲申飭於戶曹,而大臣今方入侍,亦令廟堂,更加申飭,何如?寅明曰,近來方物,比前稍勝云矣,今聞使臣之言如此,自廟堂,別爲申飭,似好矣。上曰,依所達,自備局另加申飭,可也。出擧條上曰,副使,誰耶?寅明曰,徐命彬矣。上曰,綠紬,何物乎?樘曰,染綠之紬也。寅明曰,遠路運去之際,自致色渝,其勢然矣。上曰,不特我國所送之物如此,彼地出來之物,亦然矣。樘曰,犯越咨文,雖先爲入送,表文,則使行當爲持去,或有彼中質問之事,卽今行中,無一幹事者,誠爲可悶。譯官韓壽禧,別爲帶去,何如?上曰,依爲之。出擧條寅明曰,日昨右相箚子,非循例箚子,有所陳戒者,便是言事之疏,宜可別諭矣。上曰,卿之所陳,然矣,當依爲之。益炡曰,凡係繼後之事,兩家與受俱亡,則在前或以同生切族中,上言該曹,回啓特蒙立後之恩矣,今番上言,皆爲循例啓下云。雖不敢直請特恩,此固人倫重事,關係繼絶之典,故敢此仰達矣。上曰,該曹覆啓,忘未及下敎,而循例踏啓矣,所達誠是,該曹原啓目,卽爲還入,可也。出擧條樘曰,各道所送求請等物,乃是盤纏所需,而亦有禮單所用也。曾有令廟堂申飭之敎,而近來則比前尤甚不好,各樣物種,一無可用者。且行期不遠,而各道應送之物,太半不來,此亦寒心矣。已來之物,已無可言,而兩西則使行下往時,例爲收捧矣,此則猶可及之,令備局,別爲申飭,何如?寅明曰,求請之尤甚不好邑及最晩不到者,事當論罪其守令,而廟堂,何以知物種之精不精及來不來而罪之乎?此則自行中,抄送備局,以爲憑處之地,爲好矣。上曰,竝令廟堂,各別申飭,而尤甚處,則自使行,抄送廟堂,可也。出擧條象漢曰,今番殿講時,在外人有拿推之命,而本來在外人,則宜有分揀之道,臣該房故敢達矣。上曰,左相之意,何如?寅明曰,不必分揀矣。上曰,勿爲分揀,可也。上曰,此後殿講不通人員,以不能爲律,定式施行,可也。出擧條益炡曰,卽今守令未赴任,至於十一人之多,諫院則雖已署經,憲府則掌令李彙恒外,俱在外,署坐無期,在外臺官,合有變通之道,惶恐敢達。上曰,憲府之尙未署經,誠爲寒心。在外臺諫,雖以變通差出,輒皆在外,猶復前日,其在事體,不可循例變通。在外人員,依前下敎,除原不上來人,其餘則計其下諭日字,直捧禁推傳旨,可也。竝出擧條榻敎益炡曰,許沃纔以親病下鄕,計其日字過限,則亦直捧禁推乎?上曰,凡事之爲弊,必求其本,近來之事,漸解弛,下諭後不來者,直捧禁推,可也。象漢曰,大司憲金鎭商,宜有分揀之道矣。上曰,渠非高蹈之士,而自處以隱逸,朝家何可以隱逸,待之乎?其人曾未見之,其狀貌,何如?象漢曰,其人短少,而狀貌磅礴矣。上曰,兩局進來。金聖應·朴纘新進伏,聖應曰,古之勸武者,蓋以士夫之不樂執弓,故勸出者多矣,今則不然,士夫家表表者,不待勸武而圖入,故未及盡爲收用矣。寅明曰,武弁中,四祖有顯官者,不多起於寒微,而爲閫任者,甚多矣,今則文官子姪,直可爲吏郞者,比比有之矣。上曰,內三廳,有別取才之規乎?聖應曰,近來出身甚多,故宣傳,無別取才,部將·守門將則爲之,今番不爲之矣。上曰,武士之初入仕者,一一取才,其中入格者用之,則似爲公道矣。聖應曰,臣待罪本兵者,久矣,深知其弊,出身則無數而窠闕甚窄,爲及第而老死於牖下者,甚多,此弊每欲陳達而未果矣。凡武科初試之規,雖至歇無害,而至於會試之規,則極峻,似好矣。寅明曰,訓將之言,切是矣。纘新曰臣曾於筵中,有所陳達,而自上無發落,至今惶悚矣,今此訓將之言,至當,多出武科而不能盡爲收用,怨謗之及於兵判,勢所然矣。上曰,庭試外皆有數耶?聖應曰,如式年增廣謁聖之科,皆有數矣。上曰,古語云,躬自厚而薄責於人,欲歇初試而峻於會試者,便是五十步之類矣。雖參於初試,而不能參於會試,則豈無冤者乎?慰悅之道,唯以公心用人,則人心自聳動矣。上曰,王孫延諡時,有賜樂之規乎?㭻曰,無前規矣。上曰,親臨宗臣殿講,以今月中旬前,擇日擧行。出榻敎諸臣以次退出。
壬戌十月初二日午時,上御熙政堂。大臣·備局堂上·三司引見時,左議政宋寅明,工曹判書趙尙絅,咸寧君朴纘新,行副司直金聖應,刑曹判書鄭羽良,漢城判尹金若魯,左副承旨兪健基,掌令李彙恒,正言成範錫,副修撰尹光毅,假注書南鶴老,事變假注書任瑋,記事官趙雲逵,記事官兪彦好入侍。寅明進伏曰,近來外方年分狀啓,未及上來,姑無以年分等事,仰達矣。上曰,已來者,幾處耶?寅明曰,全未來矣。上曰,何時當上來耶?寅明曰,旬間當上來矣。寅明曰,此乃統制使宋徵來狀啓也。備陳風落松作錢煮鹽之狀,作租後賑廳或監營句管事,乞令廟堂,稟旨分付,末又言監董將校輩效勞之事,以空名帖三·四十張,成送施賞爲請矣。貿穀後穀物,當自備局,姑爲句管,煮鹽時將校輩,雖云有勞,與頃年備堂下去時,有異,不過爲帥臣一時使役而已,非可自朝家施賞也。名帖事,置之,賑廳或有用餘帖文,則自本司,參酌分付下送,亦無妨。以此分付,何如?上曰,依爲之。出擧條寅明曰,朝家方飭戎政,而懲勸之道,則未免有忽,久勤差送之法,當計其勞役緊歇,而以五軍門言之,則訓局爲首軍門,以勞役言之,擧動時及各處入直,身役偏苦,邊將中,當擇其稍優處差送。而爲兵判者,每偏私於禁營將校,好處皆歸禁營,此固慨然。況今訓局執事,皆以行伍陞差,此與中庶有異,安有扳援之勢?若非自朝家申飭,則其勢皆得遠惡之地,而殊無久勤慰悅本意矣。今番都政,訓局執事崔斗雄,爲訓戎僉使。訓戎卽北邊薄地,自前訓局久勤之差送北道者,絶少云,兵判生疎,未必知各鎭好否,而斗雄則積仕軍門,今已年老,得此遠地薄鎭,勢將中路顚仆云。臣請自今,久勤邊將中,訓局將校,首先擇送事,定式。崔斗雄訓戎僉使遞改,待後窠擇差以送,訓局久勤之未盡用者,亦令隨窠差送,何如?上曰,曾前有所申飭矣,竝依爲之,兵判推考,可也。出擧條聖應曰,臣見兵判,亦以此意言及,則非其本意矣。上曰,今番都政,軍門六品,已盡調用乎?寅明曰,窠闕甚窄,不能盡爲調用矣。上曰,今此推考,有意焉。其所調用者,雖自以爲公道,以先入之言,爲主而用之,則是亦私意矣。將官官案,注書出去,持來以入。任瑋持入,上曰,禁衛營,有旗牌官乎?都監摠戎廳,亦有敎鍊官乎?聖應曰,皆有之矣。上曰,何許人爲之乎?聖應曰,雜色人爲之矣。上曰,取才爲之乎?聖應曰,以鍊習之人,各別擇用矣。上曰,曾見敎鍊官,不能彎弓者多矣。曾聞鄭錫五之祖有庶子,常時稱號甚難,欲以敎鍊官拔身,故每習射云矣,今則不能如此矣。上曰,此官案出置于外。任瑋持而出去,上曰,宣傳官中李殷春最佳矣。其族,誰乎?寅明曰,與李聖肇爲近族矣。上曰,宣傳官,皆以薦取才用之乎?抑以次用之乎?寅明曰,在於兵判之手矣。上曰,李觀祥亦佳矣。聖應曰,許伋,有文才而尙不得爲宣傳矣。上曰,武夫焉用文爲?寅明曰,卽今治道莫如擇守令,擇守令之道,亦莫如擇送已試著績之人。頃日北道御史,以定平府使趙星瑞,稱爲首褒,臣固未詳其爲治,深以爲鬱矣。適與安邊府使李喆輔相遇,細問其治法,則略擧一二事以言之,其政皆務實惠。以賑政言之,亦可爲法於後,始雖若任怨,而終皆稱便,此眞循良之吏。當今號爲能治者,多是要譽,又或肆爲不法,而自託於不要譽。如趙星瑞之任怨奉公,眞實惠民者,宜各別褒勸,以風勵一世,恐不可加資而止。此後州牧窠中,卽爲陞差之意,申飭該曹,何如?上曰,依爲之。出擧條寅明曰,趙星瑞之捐俸救民,非出於要譽之意矣。上曰,予當試用之矣。以御史書啓觀之,非求譽者矣。此有公私之分,而趙星瑞,則全出於爲公,以順便爲政爲第一,而至於秋毫不犯,官庫板蕩者,無足道也。寅明曰,昔李貴,到處貪虐,唯以軍政爲務矣,及其有兵亂,果有其效,爲守令之道,不一其揆矣。纘新曰,加鑄命下之後,宜卽擧行,而銅商藏置銅錫,冀占厚利,不爲出賣,故尙今不得鑄錢,此當議于大臣而變通矣,宜使鑄錢各衙門,酌定銅價矣。寅明曰,必如是酌定之後,銅商出銅矣。上曰,依爲之。出擧條纘新曰,臣待罪平安兵使時,巡見嶺隘,則自江界逖踰嶺,至鐵山雲巖山城,八百餘里要險處,皆有內外防戍,他日得力,姑未可必,而至於宣川左峴,二十餘里低下處,無防戍設置之事,此是通京大路,疎虞莫此爲甚。大抵宣川府,平野無城,不合邑基,以宣川府使兼陸軍防禦使,爲獨鎭移設於左峴下東林城,以其獨鎭之卒,常爲習操於左峴,則庶有緩急可恃之道,故以此啓聞,而其時故判書臣尹淳,燕行還來時,臣以此相議矣。其後以淸江萬戶陞僉使,移置於東林,此緣宣川府之移設,爲力鉅難施之事,而大非臣當初啓聞之意。且淸江僉使移設之後,無防戍軍卒,初頭設施之意,恐歸虛套,故敢此更達。寅明曰,郭山東屯,割給淸江僉使,而其後給與不給,臣不知矣。纘新曰,淸江僉使,自今尤可別擇以送矣。寅明曰,移邑,大事也。待首揆還朝後,相議爲之,而移給東屯事,更爲申飭,何如?上曰,依爲之。出擧條上曰,右相箚子,注書出去持來。任瑋出而持入,寅明曰,臣方待罪司僕提擧,故敢達矣。御乘可合之馬,非不廣求,而自此無以覓得。曾前使行,每入送理馬,而亦未見實效矣。聞今番上使軍官韓尙訥,號善知馬。若自司僕,付送價銀於行中首譯,仍令尙訥,照檢貿來。出來後,果可合於眞御乘,則論賞激勸,亦無妨。以此分付,何如?上曰,依爲之。出擧條上曰,予每欲得人才以用矣。今番泮製時,儒生等拜禮如儀,可謂有禮讓之風矣。泮製入格之文,可以優入於東人乎?寅明曰,可謂善作矣。羽良曰,第二人所製,精緻亦佳矣。上曰,果其然乎?羽良曰,十室之邑,必有忠信,誰知四十人中,有如高裕之才者乎?今日用人之道不廣,只取色目,故異色之人,無一人居於宰列者,若是而可以爲國乎?當今用人,不出城內,臣嘗以此慨然也。上曰,城內之人,亦豈能盡用乎?羽良曰,在上之人,以至誠求賢,則可以得人才矣。上曰,卿之言,果其然矣。彼注書二人,皆今番庭試榜中人,亦安知非可用之人乎?予頃招宣傳官,問誰當將軍椎,則所對皆是兩班中人。南益祥,亦受將軍椎矣。宰相用人之道,見賢則宜用之矣。邊地武弁,頃者召見,皆俊秀者也。全命肇,向以末望爲禮郞,今則無故作散,殿講時,見其子,亦佳士也。持紅牌老於牖下者多,殊可慨也。以今時氣見之,日暖如春,此陰盛陽微之兆,上下交修,此其時也。方今急務,唯在於輔導元良。林錫憲,亦嘗以此爲言,而近來侍講院,徒事文具,講冊文義,不爲質問,何可望其成就乎?此後則書筵諸臣,必須質問文義,以盡輔導之道。講論之際,問其疑惑處,若有未解,則必羞愧而有將進之道矣。寅明曰,桂坊官員,亦宜別樣擇差矣。上曰,侍直,誰乎?寅明曰,林錫憲,方爲之,而兵判金始炯之甥侄也。上曰,宋徵相,何如人耶?寅明曰,不知其爲人何如也。上曰,洗馬尹東度,年幾何?寅明曰,不能知矣。上曰,其父爲人純實。此人果如其父乎?寅明曰,臣不能詳知矣。羽良曰,崇儒重道,政爲貽燕之謨,宜令各道道臣,選進學行之士,以爲隨才取用之道矣。上曰,郤缺,耕於野,而胥臣,一見而薦之,其事像想,甚奇異矣。寅明曰,郤缺之父,欲害晉文公,而文公,能用郤缺,是亦奇矣。上曰,知人誠難矣。今雖得田野之賤士,而欲用之,則拘於政例,每以太驟爲言矣。今番庭試中人,豈無大用之才?予欲擢用,則可以用之乎?寅明曰,如知其有可用之才,則可以用之矣。上曰,今榜中,必有可爲翰苑說書者,予欲用之則可乎?寅明曰,若大臣及吏判之任,不知其才而擢用,則其害無窮矣。至於翰林說書,不過微末小官,殿下若知其可合而用之,則何害之有?臣聞人之有善,則必心悅誠服。羅蔘,卽臣所薦進,而不能知其人果何如也。上曰,予亦見之而不能知矣。羽良曰,林錫憲,科儒中實才,羅蔘則多讀古書,留意經濟之務,且氣甚高矣。上曰,氣高則必有窒礙處矣。上曰,道臣及御史,爲國薦賢,有何不可,而徒事文具,不爲擧行,予甚慨然。大臣,以人事君,侍講院可合之人,宜有所薦達矣。寅命曰,猝難薦達矣。上曰,洪啓禧,予以謂使氣之人矣,今觀之,果不然矣。鄭翬良,才敏實合於輔導元良之任,尹光毅,性甚矻矻,亦似善爲輔導之任矣。寅明曰,宜擇端正方直之士而用之矣。上曰,必宜愼擇,而卿亦深思薦達之道焉。寅明曰,以今日常參言之,朝體不嚴,各司官員,不能擧職者多,宜有申飭矣。上曰,今日事寒心矣。常參,小朝會,而各司無一語而退,予甚慨然。日後更如此,則當汰去,堂上推考,郞廳從重推考,可也。竝出榻敎擧條上曰,常參時,入侍人員單子,注書出去持入。任瑋持入,健基曰,近來百隷怠官,慢不擧職,而至於經幄之臣,亦漸懈怠,每當進講之時,皆厭避矣。羽良曰,罪人盧喜聖獄事,屢次究覈,終無可生之道。依前刑推取服,何如?上曰,依爲之。出擧條上曰,前慶尙監司沈聖希,來納密符云,注書出去,與之偕入。鶴老,出去偕入,上曰,沈聖希進來。聖希進伏,上曰,本道農形,何如?聖希曰,年事前後狀啓中,旣有所仰達矣。不被水災處,則皆成實矣。上曰,被水災處,何如耶?聖希曰,送軍官摘奸,則蔚山·梁山兩邑,災多實少,今年水災,振古所無,山峽與平地,沙汰處甚多,且軍丁,今年癘疫,死亡者亦多,實難充代矣。嶺南弊瘼中,寺奴婢推刷之際,爲弊滋甚,故前後狀啓中,有所達矣。寅明曰,臣亦見沈聖希狀啓,可令人落淚矣。此後則不爲發遣推刷官,而使其本道守令,捧納元數,似宜矣。不然則十五年內,一次大推刷則好矣。若魯曰,人之生産死亡,逐年不一,何可定其元數而捧貢乎?上曰,刑判之意,何如?羽良曰,若魯之言,是矣。上曰,此當熟講而爲之矣,予意則有善策,一道守令,別擇以送則好矣。寅明曰,此則尤難矣。上曰,嶺南句管堂上,誰乎?寅明曰,嶺南則無句管堂上差出之事矣。上曰,然則以金始炯爲嶺南句管堂上。寅明曰,金始炯與本道方伯金尙星,爲三寸叔姪,事涉非便矣。關東·北道,亦無句管堂上,首揆適在外,故不敢啓下,而事或有可悶者矣。上曰,吏判閔應洙,移差嶺南句管堂上。關西則令李周鎭句管,北道·關東句管,則姑留之。竝出榻敎擧條若魯曰,坊役均平事,曾有下敎,故臣方悉考前後事目。且訪問坊民弊端,從當更作事目,就議廟堂啓下,而設有事目,部官疲殘,不得奉行,故自前事目非不美矣,而輒歸文具,實由於此。部官必變通然後,始可有效。五部官員,如得別擇,則豈不好,而以卽今規模,士夫之有風力者,孰肯當之?吏曹亦豈能差除乎?五部竝置直長·奉事,以作陞遷之窠,則自然擇差,而亦不得爲厭避之計。且就小各司中,有直長·奉事處,以部主簿·參奉換置,則官方無大段掣礙之端矣。下詢大臣而處之,何如?尙絅曰,小臣,累叨判尹,習知五部難支之弊,思所以救弊之道,則莫如擇差五部官員,而蓋部官,例多以中庶或遐方武弁塡差。間或有士夫之見差者,而皆是疲弊之人,誠無以釐正其弊端。莫如以五部主簿·參奉,變作直長·奉事,以陵官陞差之梯,則年少士夫,自幸布列於五部,如是則可期其革弊蘇殘,故以此意,酬酢於廟堂及判尹金若魯矣。上曰,令廟堂,商確稟處,可也。出擧條上曰,訓將·御將進來。聖應·纘新進伏。上曰,我國軍兵,每以禦倭之法,放鳥銃,而倭人亦放鳥銃,是以倭禦倭,如是而可以禦敵乎?纘新曰,聖敎至當。兵家勝算,只在於將帥之得人,而不在於兵器矣。上曰,古人有善用刀者,善用槍者,今之人,亦有長技乎?聖應曰,將帥則躬不接刃,而運籌於帷幄之中,長槍短兵,是災擊之器也。我國長技,則無過於銃與弓矢矣。上曰,我國步軍,皆是白徒。設若遇桀黠之賊,則何以當之?纘新曰,必得地理以後,可以禦敵。以西關言之,如有意外之患,則嶺阨外無可恃處矣。上曰,聞鄭履儉言,則尹光莘坐傍,常置鐵鞭云。年少武弁,宜留意於武藝,而今如光莘者鮮矣。纘新曰,臣亦各色軍器,常置於坐側,而士友中,或有笑之者,以一身許多兵器,何以竝用乎云矣。光毅曰,筵席事體至嚴,而纘新,奏事之際,敢稱士友,士友二字,武將,何敢白之於筵中乎?請纘新推考,何如?上曰,依爲之。出擧條上曰,訓將,亦備置軍器乎?聖應曰,臣則不能然矣。上曰,俄者儒臣,請推禦將,此罰宜施於卿矣。年少武弁,何可無軍器乎?曺允成,以武弁不欲應製,其意是矣。頃見李殷春,手有角指,武弁當如此,將臣必相與勸飭,宜矣。光莘,每於家間,習用其兵器乎?寅明曰,家中習之而能善用云矣。聖應曰,頃以鐵甲事,有所下敎矣。常時操鍊時,大將以下中軍·諸將校·軍兵等,元無被甲之事,依聖敎,自今爲始被甲乎?上曰,依前爲之。出擧條寅明曰,見本司謄錄,則廟堂每以諸上司侵責部屬,啓請禁斷矣。蓋五部,實掌坊民,爲任則至重,而以其官員疲殘,各司互相侵責,其勢難支,故廟堂,不得不有此申飭矣。近來五部之見侵於各司,必非前日之比,判尹方入侍,各司中侵責尤甚者,隨聞入啓論罪事,申飭,何如?上曰,依爲之。出擧條彙恒啓曰,請逆坦孥籍,一依王府草記,卽令擧行,具辭見上。上曰,旣諭勿煩。請還寢泰績酌處之命,仍令鞫廳,嚴鞫得情,夬正王法。具辭見上上曰,勿煩。請還寢夏宅島配之命,仍令鞫廳,嚴訊得情,夬正王法。具辭見上上曰,其勿更煩。請瑞虎等兩賊孥籍,亟令王府擧行。具辭見上上曰,其勿更煩。新啓,新除授掌令李天輔,時在京畿安山地,請斯速乘馹上來事,下諭。上曰,依啓。範錫啓曰,請充軍罪人李時蕃依律處斷。具辭見上上曰,勿煩。請逆魁坦緣坐籍沒等事,亟令王府,依法擧行。具辭見上上曰,旣諭勿煩。請還寢罪人泰績酌處之命,仍令鞫廳,嚴刑得情,夬正王法。具辭見上上曰,勿煩。請聖鐸等二人,竝令還發配所。具辭見上上曰,勿煩。新啓,俄者常參入侍之際,承旨之遽然闕禮,終有所未安者,不可以該房特推而止。請諸承旨一倂從重推考。上曰,依啓。上曰,承旨書之。傳曰,卿箚中有兼爲勉陳者,而大體則辭免矣。初批旣諭,故令承宣敦諭,而敦諭之文,不盡予意,左揆所陳,是矣。其不盡者,卿方調理,何待登筵略諭焉?噫,卿之所引四條,豈卿之過?卽予之過。況首條,頃者入侍,豈不云乎?因予凉學,尙無其效,尤切恧焉。雖然,豈不益加自勉之意?遣史官傳諭于右相。諸臣以次退出。
上在昌德宮。停常參·經筵。
自昧爽至巳時,有霧氣。
下直,高城郡守趙哲命,西平萬戶廉處仁,吾叉浦僉使金天柱。
兪健基啓曰,明日常參·經筵,取稟。傳曰,只晝講。
又啓曰,大司憲金鎭商,掌令李天輔,持平李彝章·姜鳳休在外,執義許沃受由在外,掌令李彙恒呈辭。今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
柳綏啓曰,卽者下番翰林兪彦好,以其親病,陳疏徑出,新除授檢閱李毅中牌不進,上番翰林趙雲逵以不能檢下,陳疏徑出,副修撰尹光毅·金尙迪謂有情勢難安,亦爲陳疏徑出,原疏纔已捧入矣,所當直捧禁推傳旨,而此與無端徑出,有異,竝推考警責,翰林及玉堂上·下番俱空,事甚未安。待敎趙明鼎,修撰韓億增,竝卽牌招入直,何如?傳曰,允。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳綏啓曰,右副承旨洪象漢,同副承旨鄭俊一,今日俱不仕進,竝卽牌招,何如?傳曰,允。
又啓曰,吏曹判書閔應洙,連違召命,不爲行公,卽爲牌招察任,何如?傳曰,允。
兪健基啓曰,兵曹判書金始炯,連日違召,尙不膺命,其在事體,極涉未安。卽爲牌招察任,何如?傳曰,允。
又啓曰,檢閱李毅中,疏批已下,卽爲牌招,何如?傳曰,允。
鄭俊一啓曰,玉堂上·下番俱空,事甚未安。應敎鄭翬良,校理元景淳,副校理曺命敬,修撰李成中,旣有只推之命。修撰韓億增,副修撰金尙迪,疏批已下,竝卽牌招,何如?傳曰,允。
兪健基啓曰,昨日常參入侍時,在外臺官禁推事,命下矣。持平李彝章·姜鳳休,司諫沈䥃,爲先遞差,傳旨捧入之意,敢啓。傳曰,知道。
以應敎鄭翬良,校理元景淳,副校理曺命敬,修撰李成中牌不進禁推傳旨,傳于柳綏曰,竝推考傳旨捧入。
以待敎趙明鼎,說書趙暾,檢閱李毅中牌不進罷職傳旨,傳于柳綏曰,竝推考傳旨捧入。
傳于兪健基曰,今番都政,內三廳武兼新差人,以戎服,禁·御兩營,守禦·摠戎廳,行伍陞差外,敎鍊官·旗牌官,以軍服,靑陽門待令事,分付禁·御兩營,曾以看勢入參矣,置之。
備忘記,昨日筵中有下敎,故今日各營敎鍊官試射時,禁衛營敎鍊官鄭德章,以古忠臣鄭忠信之孫,能誦陣法,擧止可尙。奬一人礪百人,其令該曹,僉使待闕除授,御營廳·守禦廳·摠戎廳敎鍊官,陣法不通者多,事當棍汰,而旣而抽栍試講,故雖參酌,宜乎飭勵。三軍門前後大將·大臣外,竝從重推考。
柳綏啓曰,臣綏,今日與左副承旨兪健基伴直矣。兪健基因儒臣之疏,陳疏出去,尙未承批,都承旨李益炡病不仕進,右承旨李世璡式暇,右副承旨洪象漢以親病,纔已陳疏入啓,同副承旨鄭俊一牌不進罷職傳旨,亦已捧入。臣獨在院中,伴直無人,而都承旨李益炡,拘於廳規,不得請牌,右承旨李世璡,方在式暇中,亦不得請牌,何以爲之?敢稟。傳曰,都承旨李益炡牌招。同副承旨鄭俊一,只推牌招。
傳于柳綏曰,明日晝講,漢學殿講,當爲兼行,以在京無故人書入。特進官,亦兼試官,以文臣使之進參。
柳綏啓曰,檢閱李毅中牌不進罷職傳旨未下,下番翰林兪彦好,上番翰林趙雲逵,俱爲陳疏徑出,疏批未下,待敎趙明鼎,亦爲違牌,罷職傳旨,今方捧入。不得已上·下番,以兼春秋當爲入直,而兼春秋蔡慶承·嚴瑀,竝受由在外,只有宗簿正李箕獻,上·下番預備,無以推移入直。蔡慶承·嚴瑀,兼春秋之任,竝減下,其代令該曹卽爲口傳差出,卽爲入直,何如?傳曰,允。
吏曹口傳政事,兼春秋李仁好·丁喜愼。
以京畿監司啓本,判府事兪拓基月廩不受事,傳于柳綏曰,令本官,更爲輸送。
假注書任瑋書啓。臣敬奉聖諭,傳宣于議政府右議政趙顯命處則以爲,臣頃上辭本,獲承承旨敦諭,恩禮優隆,至今惶感,史官卽又來臨,傳宣別諭,辭旨溫諄,至有益加自勉之敎,臣奉讀感激,繼之以欣幸也。重務瘝曠已久,揆以私分,已極惶悚。目今狗馬賤疾,不無分減,姑觀數日,謹當扶舁出肅云矣,敢啓。傳曰,知道。
柳綏,以戶曹言啓曰,依傳敎右議政趙顯命,去三月·四月·五月·六月·七月·八月·九月·十月,合八朔祿俸,令倉官更爲輸送于本家則以爲,雖已撤單,未及肅命,行公之前,不當冒受常祿云,祿俸又不領受,何以爲之?敢稟。傳曰,令倉官更爲輸送。
柳綏,以吏曹言啓曰,今此宗廟冬享大祭終獻官,以行副司直徐命彬·權,實預差啓下矣。徐命彬則以病陳疏,權則家有拘忌之疾,明日隷儀,俱未進參。不得已以戶曹參判朴弼均,改付標以入之意,敢啓。傳曰,知道。
柳綏,以司僕寺官員,以提調意啓曰,濟州牧使安慶運,遞任進上馬三匹,今纔上來,禾毛色,別單書入,而依例內廏立養之意,敢啓。傳曰,知道。
左副承旨柳健基疏曰,伏以臣,卽伏見兩儒臣疏,則以臣昨日筵中奏語,引以爲嫌,至有徑出之擧,臣於是,不勝慙悚訝歎之至。臣於向日夜對,區區相勉之情,有率爾妄陳之語,而昨於筵中,語端適及於伊日夜對事,故略以數句語,仰對,此是復誦前說,本非別般新語,而都出於坦率之本態,期待之苦心矣。不意在直兩臣,不少相諒,過爲嫌端,有此陳章也。然此莫非臣坦性愚忠,任情妄發之致,尙誰尤哉?儒臣旣已徑出,則臣不可晏然在職,且於臺臣重推之啓,亦有所萬萬難安者,玆敢投進短章,徑出禁門,臣尤死罪。伏乞聖明,天地父母,特賜諒察,治臣之罪,削臣之職,以警具僚,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
右副承旨洪象漢疏曰,伏以臣,再昨公退之後,忽然渾身灑淅,支節如碎,達夜叫痛,無望强起,常參在卽,不敢言病,忍死趨參矣。觸風勞動之餘,諸症越添,退歸直廬,未及脫衣,昏倒涔涔,不省人事,一院上下,莫不危之,誠不無汚穢淸禁之慮,故不待報申,擔舁還家,多灌藥物,少無分效,痰壅而嘔逆頻數,火升而咽喉刺痛,其他頭疼·肌熱等症,種種危惡,目今病勢,顯有彌重之漸,萬無速瘳之望。此際召牌儼臨,病裏惶隕,如添一症,念臣受恩如天,報答無地,宜有筋力奔走,少效臣分,故四朔夙夜之役,未嘗一日告病休息。庶幾天鑑俯燭,而衆目所覩之病狀,獨未見諒於同僚,混請牌招,有若無端不爲仕進者然,臣尤慙悚,無所容措。且臣尤有情理之萬萬焦迫者,緣臣病狀之如此,臣之老母,憂慮太過,以致眠睡大失,食飮全廢,宿患諸症,頓然添劇,眩暈作而精神如醉,火熱盛而煩燥忒甚,到此地頭,臣未暇念臣之病,而惟母病遑遑扶護,以此情理,寧有片刻離捨供仕之勢乎?因一病而上煩召命,下貽母憂,不忠不孝,莫大於此,臣罪至此,益無所逃。在家坐違,分義惶悚,拚死曳到禁扃之下,而氣昏脚戰,趨承無路,心焦神飛,歸省益急,敢陳煼灼之私,兼暴疾病之號,投進短章,自外徑還。伏乞聖慈,俯垂諒憐,亟許鐫削,以伸至情,以延殘喘,千萬幸甚。臣無任喁祝祈懇之至,謹昧死以聞。答曰,省疏具悉。爾其勿辭,調理察職。
黃海監司徐命九疏曰,伏以臣,冒謝恩命,赴藩有期,而父母墳山,曠省有年,今當遠出,冞增感慕,敢望數日之暇,仰干孝理之下。伏乞聖慈,俯循至情,特許往來,千萬幸甚。臣無任屛營祈懇之至,謹昧死以聞。答曰,省疏具悉。依所陳往省焉。
檢閱趙雲逵疏曰,伏以朝者下番翰林兪彦好,以其親病,投疏徑出,揆以館例,臣不當替直,而新有特敎定式,不敢以古例援請,且臣於檢閱李毅中之屢違稽謝,誠有不能檢飭之罪矣。夫新除史官之翌日肅命,自是三百年古規,遵守而不可廢者也,今毅中,旣陳章而承批,再召之下,又復違牌,未知其所引情勢之其果如何,而館規之壞損則極矣。此莫非如臣無似,忝居右位,不能檢率之致,何敢一刻仍冒於職次乎?玆敢援例陳章,走出禁門。伏乞聖明,亟削臣所帶之職,俾存舊規,仍治臣擅離之罪,以肅頹綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
檢閱兪彦好疏曰,伏以臣有偏母,年已衰老,且抱奇疾,少失將攝,輒至增劇,居恒有凜凜之憂。臣以孑然一身,左右扶護,夫豈有離側供仕之勢,而顧玆眇末之臣,不敢以區區私懇,仰瀆天聽,抑情淹直,亦已數朔,方寸焦熬,常不能自定矣。卽接家信,母病近又復發,添以寒感,日漸加劇,種種形證,雖不敢縷陳,而危篤澌綴之狀,殆無餘地云,臣聞來神精飛越,他不暇顧,蒼黃陳章,徑出禁門。伏乞聖慈,天地父母,俯垂矜憐,亟許鐫遞臣職,以便救護,仍命重勘臣罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
副修撰尹光毅疏曰,伏以臣,蹤地臲卼,情理懇迫,決無供職之勢,適値番次苟簡,召牌下臨,不敢坐犯違傲,黽勉持被,已過屢日矣,卽聞鄕信,則臣所生母,宿病之外,又添寒感,症情不輕云。夫以至衰之年,抱積痼之疾,居常有懍懍之憂,加以郊居荒落,調將失宜,每値寒節,舊症輒發,發輒閱月彌留,右臂旣不運用,痰痎幾遍項脅,晝夜叫痛,殆無寧時,在臣情理,豈有少須臾離側之勢哉?方寸焦灼,精神飛越,坐而待明,投進短疏,徑尋鄕路。伏惟聖明,以孝爲治,必有以俯賜矜悶,俾得以少伸至情矣。仍竊伏念,臣之庸愚駑劣,最出人下,猥忝侍從,出入筵席,亦已有年,則其本末長短,莫逃於天鑑之下矣。性旣迷迂,學亦滅裂,文質無所當,上之不能啓沃聖心,下之不能獻納風儀。顧乃伈伈泄泄,如醉如癡,備員充數,徒竊榮寵,中夜思之,撫躬慙恧,不知將何以稱塞殊遇之萬一,臣於是,竊自悼矣。至於昨日承旨之譏斥,乃臣之藥石,謀避之目,臣當受而爲罪而已,不欲費辭自解,而亦爲難冒之一端,豈可盤礴榮次,以自損其廉義,而以益嗤點也哉?伏願聖上,亟賜鐫削,勿復責之以論思之任,以得退守本分,仍治臣擅離徑行之罪,以礪臣分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭往省焉。
副修撰金尙迪疏曰,伏以臣,得伏聞昨日筵中,承宣陳說時弊之際,且及近日經幄事,而以謀避等語,譏斥備至云,筵話甚祕,雖未得其詳,而此固臣誠萬萬難安者矣。臣之出入論思,今已有年,而未曾有一言一事可以裨補職責之萬一,內自循省,固已惶愧。況臣平日所自勉者,竊戒無端逡巡,自占便宜,而此猶不能恪勤,以致規責之言,至發前席,此在臣,誠是藥石,只當受而爲罪,而參以廉隅,亦不可淟涊榮次也,決矣。昨緣門鑰已下,今始露章自引,仍出禁門。伏乞聖慈,遞臣見帶之職,俾靖私義,仍治擅離之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
修撰韓億增疏曰,伏以臣,才識空疎,情病危苦,論思重任,本非所堪,而新除之旨,適下於歸自北路,久違天陛之餘,嚴命所迫,不得不黽勉一肅,淹直數宵,昨纔替番退歸矣。卽伏聞昨日筵中,承宣以講席謀避之弊,張皇陳達,筵席語祕,雖不得其詳,而臣於此,實有所慙悚不自安者。臣之忝叨是職,亦已三次矣,未嘗有進一言論·一事,以效萬一之補,而前後持被,亦不過五·六日字耳。其間適無開講之命,未嘗一登法筵,此雖非厭避圖便之計,而若使臣恪勤供職,有所補益,則豈有此譏斥之言耶?在直兩僚,旣以此陳章徑出,臣何敢獨爲晏然,淟涊蹲冒,以益其嗤點也哉?玆於召牌之下,隨詣禁扃之外,略陳危懇,仍歸私次。伏乞聖明,亟許鐫削臣職名,以靖私義,以礪群工,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭察職。
上在昌德宮。停常參,只晝講。
夜二更,電光。
下直,驪州牧使李宗白,蔚山府使尹志泰,撫夷萬戶韓致祥,阿山萬戶金國敬。
兪健基啓曰,大司憲金鎭商,掌令李天輔在外,執義許沃受由在外,掌令李彙恒呈辭,持平二員未差。今日以監察茶時之意,敢啓。傳曰,知道。
李世璡啓曰,明日常參·經筵,取稟。傳曰,只晝講。
又啓曰,吏曹判書閔應洙,連日違召,尙不應命,事甚未安,卽爲牌招察任,何如?傳曰,允。
鄭俊一啓曰,兵曹判書金始炯,鎭日違召,無意行公,其在事體,極爲未安。卽爲牌招察任,何如?傳曰,允。
傳于李世璡曰,今日下直守令,晝講,同爲入侍。
備忘記,今下弓矢,阿山萬戶金國敬,撫夷萬戶韓致祥處給送。
李世璡啓曰,待敎趙明鼎,檢閱李毅中,旣有只推之命,趙雲逵·兪彦好,疏批已下,卽爲牌招,何如?傳曰,允。
以應敎鄭翬良,校理元景淳,副校理曺命敬牌不進禁推傳旨,傳于鄭俊一曰,竝推考傳旨捧入。
傳于鄭俊一曰,向日所達旣久矣。日次所達,亦不關緊,以此撕捱,將爲欲避,此後不可以一毫撕捱,切勿捧疏。入直儒臣及李成中上疏批下,儒臣牌招,法講爲之,漢語講官書入。
李世璡,以侍講院言啓曰,本院說書趙暾,旣有只推之命,更卽牌招察任,何如?傳曰,允。
傳于李世璡曰,書入漢語講官八人,待令事,分付。
鄭俊一,以義禁府言啓曰,前持平李彝章·姜鳳休,前司諫沈䥃等,禁推事傳旨啓下矣。沈䥃今方待命,卽爲拿囚,而李彝章,時在京畿抱川地,姜鳳休時在黃海道海州地云,依例發遣府羅將,竝拿來,何如?傳曰,允。
鄭俊一,以義禁府言啓曰,平安·慶尙兩道監司狀啓,刑曹粘目內,永柔前縣令金聖廈,金海前府使申思冏等,移本府處置事,允下矣。金聖廈,今方待命,卽爲拿囚,而申思冏,以兼營將,時在任所,發遣府書吏,依例交代後拿來,何如?傳曰,允。
柳綏,以漢城府言啓曰,因貞夫人洪氏上言及幼學金甲升擊錚,所爭墳山,發遣本府郞廳,摘奸後,稟處事,覆啓蒙允矣。郞廳一員,今方發送,郞廳及書吏所騎馬,令該曹依例題給,何如?傳曰,允。
行都承旨李益炡,左承旨柳綏,右承旨李世璡,右副承旨洪象漢,同副承旨鄭俊一等疏曰,伏以臣等,以常參時闕禮之失,聯名陳章,猥承溫批,而繼有諫啓之請推,彌切私心之惶蹙,卽當更暴衷情,恭請譴罰,而或因院僚之不齊,或承召牌之夜降,怵分畏義,冒沒含默,達宵撫躬,愧恥若撻,玆敢相率引咎,露章自劾,而其所做錯,已悉於前疏之中,故今不敢復事煩瀆。伏乞聖慈,俯垂鑑諒,竝許鐫遞臣等之職,以謝臺言,以安私分,不勝萬幸。臣等無任戰栗祈懇之至,謹昧死以聞。答曰,省疏具悉。卿等勿辭,察職。
修撰李成中疏曰,伏以目今本館諸僚,以承宣筵斥,逬出自引,蓋其譏切之言。雖若泛指,而若論除拜之最數且久者,則臣實爲首,私心愧蹙,如獨箚着。況臣見職,旣在應罷之科,有不可以聖度之寬貸而冒沒更進,故日昨違召,實非得已,玆固同朝之所共知。然規避之目,遽發此際,心跡見疑,情實莫暴,撫躬悼歎,尙復何言?且臣老母,近來宿疾沈頓之餘,重以暖霧乖常,脫着失攝,添得輪感,證勢甚重。臣方扶護煎泣,藥餌爲事,區區所遭,姑不暇論,卽此情理,萬無離捨之望,而天牌之下,不敢坐違,抑情暫詣,瀝血哀籲。伏乞聖慈,天地父母,亟遞臣職,俾便救護,仍治臣前後逋慢之罪,以警具僚,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
壬戌十月初四日午時,上御熙政堂。晝講兼行漢學殿講時,同知事金若魯,特進官李周鎭,參贊官鄭俊一,宗臣琅坪君煇,武臣副護軍朴時佐,檢討官韓億增,檢討官金尙迪,假注書南鶴老,記事官丁喜愼,記注官李仁好,下直守令,驪州牧使李宗白,蔚山府使尹志泰,同爲入侍。上講前受音一遍。億增進講,自西山眞氏曰箕子,止不謹其所操哉。上講新受音一遍訖。億增曰,眞氏之言,雖不言思,實則思在其中矣。若魯曰,上番所陳思字,有深義。視聽言動之際,無不有思焉。思字有二義,有思善之心則爲善矣。有思不善之心則爲不善矣。思慮之中,實有善惡之分矣。上曰,思字,以二義兼看無妨矣。於心曰,是禮乎,非禮乎,則便是思矣。操存此心,亦是思矣。右相以求放心陳戒,所謂求放心,亦是思字工夫矣。億增曰,如手反復,如臂屈伸云者,是言人之脩省其身,如手臂之反復屈伸矣。上曰,此言人之有動靜屈伸自然之理也。是喩克不克在我耳。在我不在他,有如手臂之反復屈伸,唯在我之所欲爲矣。若魯曰,聖敎至當矣。手臂之喩,言其克不克之機栝,只在我矣。上曰,兪,遂掩卷。上曰,下直守令進來。宗白進伏。上曰,驪州異於他邑,必努力爲之。宗白曰,臣才雖鹵莽,智慮所及者,敢不盡心爲之乎?志泰進伏。上曰,本邑乃是無前災邑,而今此各別擇送,意不偶然,不待勉飭,自當盡心,而如有所懷達之。志泰曰,臣所除之邑,災荒無前,民事誠急,而姑未赴任,不能遙度。下去後,當與道臣相議,大則狀聞變通,小則從便區畫,而第聞本邑今番水災,振古所無,便同開闢,人戶大縮。目前第一急務,惟在於勞來安集,募入民丁,而傳聞今夏癘疫之餘,又當水災,渰壓致死,殆近千數,而其中良役額數,太半減縮云。今當歲抄,若行簽括之政,則孑遺僅存之民,旣難支保,散四餬口之類,聞風驚懼,近千戶漂沒之基址,因作空虛之場,而終於邑不爲邑而止耳。軍政至重,雖不敢如是變通,如是措置爲達,而朝家必有別樣優恤,大段善處之道,然後可以一分蘇活,不如此,實無措手之路矣。臣赴任後,當與營門,商議稟聞,惟願特加聖念,以爲各別優恤之政焉。上曰,此則予當別爲留意,而今此差遣,乃是朝家另擇之意。下去後須體此意,盡心民事,使被災之邑,得成完界,然後可以歸見予面,以此知之,可也。志泰曰,臣以不才,猥當災邑,雖微前席勉勵,自當隨力所到,殫竭爲期,而今者聖敎,期勉縷縷如此,臣雖無才無能,敢不竭心盡力?上曰,以侍從出宰,七事除之,兩邑守令退去。宗白·志泰退出。尙迪曰,法講罷後,仍爲漢學講,事甚未安矣。上曰,有前例,何不可之有?老乞大御覽卷入來乎?俊一曰,入來矣。上曰,何以謂老乞大乎?周鎭曰,以所撰之人姓名稱之也。上曰,講官進來。李昌儒·權崇·金尙喆·梁德廈·南泰齊·趙暾·李夏宗·金尙迪,收栍官任師夏,追後入侍。上曰,以次進講。昌儒講粗。上曰,李昌儒則曾已多讀矣。何以爲粗乎?若魯曰,誤讀一字故爲粗矣。崇講粗。上曰,此則宜粗矣。尙喆講略。上曰,此亦多讀矣。德廈講不。上曰,此則不曾讀矣。如梁德廈者,雖讀何爲?當爲漢學敎授者,可以讀習矣。泰齊講不。上曰,三字誤讀,宜不矣。暾講不。上曰,此亦不讀矣。夏宗講略。上問文義數處,尙迪講略。上曰,善讀矣。此從兄弟,他日足可見抄於漢學敎授矣。講官以次出去。上曰,濟州人付料者幾人?上番,出外知來。喜愼出去。上曰,武臣進來。時佐進伏。上曰,軍門執事,以何如人爲之耶?時佐曰,或取才爲之,或觀人爲之矣。上曰,重臣進來。若魯進伏。上曰,軍門執事,取才用之則似好,卿意何如?若魯曰,各軍門執事,出闕二窠,則都提調·大將,皆以所親人差出。故皆是閑雜無用之人,臣意則以出身爲之,似好矣。上曰,軍門執事,取才爲之,則必無閑雜人充差之弊矣。儒臣亦有意見達之。億增曰,如此則必有所益矣。喜愼進伏曰,出外問之,則濟州人祿窠恒定六窠。卽今付料者五人,而勿論武士·儒生,來卽付料,而隨其多寡,輪回付料云矣。上曰,扈衛軍官,有定數乎?時佐曰,有定數,數外不許入矣。近來閑良甚多,故取才入之矣。上曰,予見將官官案,皆是閑散人。故頃者試以陣法,則不成貌樣,殊可慨也。若魯曰,皆是京中中庶人,故如是矣。周鎭曰,出身之委積,誠爲可悶。自上宜思變通之道矣。上曰,是難矣。爲守門將,則遽思陞資,安得人人而盡用?雖申飭,終無善處之道矣。周鎭曰,數多出身,雖不能盡用,而如有變通之道,則庶爲慰悅之方矣。上曰,更張固有弊,而予之苦心欲爲如此者,實爲貽燕之謨。至於武士之欲變通,亦出此意也。誠之所到,必有所感。以今番庭試言之,予以誠心欲得人才,故所得之人,其中若有所抱焉。卿等以爲何如?若魯·周鎭曰,物議皆以爲得人,無一倖科云矣。上曰,四十人中,豈知有如高裕之才乎?他日成就如何,姑未可知也,以卽今言之,可謂才士也。兩儒臣,見其文乎?尙迪曰,信佳作矣。若魯曰,儒臣,於諸玉堂牌不進傳旨未下之前,徑先陳達,顯有顧護之意,事涉如何?上曰,玉堂推考,可也。出擧條上曰,承旨書之。傳曰,三度加由之後,尙不行公,兩銓重任,豈可曠職?吏·兵判,待開門牌招。傳曰,凡奬飭亦有漸。頃者命講,事近令前,故不過重推,時時此講,曰以文具則已,予之勸飭,意蓋深矣。今番殿講,猶無其效。金尙喆·金尙迪外,能口誦者猶罕,可謂寒心,而此兩人,其有鐵中錚錚,而文義之際,亦且不勤,推考勉飭。其外雖入格,不過僅誦,竝從重推考,其不通人員,竝依殿講不通例禁推。傳曰,軍門執事,手握戎務,節操可謂重矣,而軍門多以白徒充差,曾於筵中慨歎者多矣。故一欲試之,召試則爲人精詳俊邁者多,較諸所聞,雖或過矣。其中非武無才,以雜技充差者有之,此慰悅武士之道乎,擢用行伍之道乎?此不過一時大將之一私字也。以此久勤,推爲邊將,官方之淆雜可知,豈是渠之過也?卽爲將之過,渠雖紛爭,將若守一公字,焉敢淆雜?常時不能以公,臨陣對敵,其能萬人一心乎?此後則雜技差執事者,竝爲嚴飭,其犯者,繩以違令之律。噫,京外武士之多滯,莫若今日。勿論出身閑良,其抱才者亦幾人?不可不因此而釐革謬弊。其訓局行伍升差之外,各軍門諸般執事色目中,末流淆雜,廟堂與五軍門大將釐正。或以行伍升差,或以出身閑良取才升差,而升差之際,必也取才,各定其額之意,作爲節目,以爲永久遵行。諸臣以次退出。
上在昌德宮。停常參,只晝講。
自未時至酉時,日暈。
夜三更,坤方巽方,有氣如火光。
李世璡啓曰,明日常參·經筵,取稟。傳曰,停。
兪健基啓曰,備邊司郞廳來言,今日賓廳坐起日次,而時無時急稟定事,頉稟。傳曰,知道。
又啓曰,大司憲金鎭商,掌令李天輔在外,執義許沃受由在外,掌令李彙恒呈辭,持平二員未差。今日以監察茶時之意,敢啓。傳曰,知道。
傳于李世璡曰,昨日晝講時,下敎,勿出朝報。
事變假注書任瑋有頉,代李仁默落點。
傳于李世璡曰,今日晝講,漢城主簿李孟休,五部官員中有二員,則皆爲入侍,或有一員,則一員入侍事,分付。
李世璡,以弘文館言啓曰,本館上番,姑陞入直,事體未安。應敎鄭翬良,副校理曺命敬·元景淳,旣有只推之命,竝卽牌招,以爲推移入直之地,何如?傳曰,允。
兵曹判書金始炯疏曰,伏以臣,猥上辭本,瀝盡肝血,蓋高之天,庶幾聽卑,一物之微,宜在曲遂,而及承聖批,大失所圖。諭之以豈爲大政,敎之以卿勿過辭,莫非臣忱誠淺薄,不能孚格於穹蒼,俯仰悶塞,益不知措躬之所也。噫,臣之向來暫出,誠亦迫不得已耳。六月都政,拖到九月,而臣於此時,適叨是任,仰念國事,且迫嚴命,唯以速了大政,爲臣必遞之限。斷斷此心,有如皎日,若臣素戒之決難久據於權要,才力之決難仍冒於重寄,已於前疏,悉陳無餘,其辭苦矣,其情慼矣。今若弁髦初心,係戀榮寵,盤礴於必敗之地,僥倖於易覆之轍,則早晩無幸,可坐而待,此臣一遞之計,唯有抵死而不能回者。中權重任,豈容臣一向虛帶而已耶?且臣於日昨問備之下,誠有所萬萬不自安者。夫京外軍校之積仕軍門者,其數幾何?窠闕至窄,雖未能一一移遷,至如訓局,係是首軍門,其所收用,與他自異。首擬受點者,爲三人,而其中訓戎,則臣於昔年按廉時,亦嘗歷過。此是北路之巨鎭,故臣果循次擬望。若其年老難赴,有未及曲念,而今大臣筵奏,似若臣知其厚薄而有所彼此者然。雖非臣本情,此亦臣不善奉行之罪,已極惶蹙。而伏聞伊日筵下,有內三廳新除者,使將臣向奏之命云。八路武士之檢擬多寡,跡涉自明,雖不敢煩陳,若使臣,果能體聖上飭勵之敎,行一世聳動之政,則亦何至聖慮之及此也?此尤臣愧悚難冒之大者。顧今祿都目,例在九月之內,而緣臣泯伏,過期至此,八日之內,八違召命,徒使急務稽滯,國體虧損,論其罪犯,誅戮猶輕。至於金吾兼任,自來踪地,決難復冒,而臣方祈免本職,猶有未暇論者。今又特敎鄭重,天牌下臨,而左右思量,承膺無路,玆冒萬死更申前懇。伏乞聖慈,天地父母,察臣情之難强,念臣職之難曠,亟許遞改臣本兼兩任。仍治臣前後逋慢之罪,以肅頹綱,以安微分,不勝幸甚。臣無任屛營祈懇之至,謹昧死以聞。答曰,省疏具悉。承批之後,其涉過矣。卿其勿辭,卽速行公。
吏曹判書閔應洙疏曰,伏以臣於本職,萬無仍因冒據之勢,猥暴血懇,冀蒙矜諒,而微誠未格,天聽愈邈。不惟不許鞶褫,恩諭鄭重,責勉益勤,臣誠惶感震越,不知所以自措也。噫,以臣庸愚,屢當銓任,鑑識素昏,未能恢張淸朝之公道,標致不高,未能杜絶末世之倖門,做錯多端,瘡疣百出。旣無以仰贊平章之盛化,終未免孤負欲試之聖敎。則銓衡一步地,非但臣之所自畫,其在聖明綜核之政,亦不容使之復玷於宿昔狼狽之地,以重誤國事也,審矣。雖緣大政過限,聖簡謬及,怵迫嚴命,黽勉冒出,磨驢之步依舊,新路難尋,傷弓之情易㤼,虛彈亦驚,挨過都政,還尋初服。此實臣日夜區區所顒祝者,仰惟體下之仁,亦必曲諒。而今殿下,旣知冢宰之任重,而反欲强責成效於已試蔑效之賤臣,此曷故焉?敗轍之不可復蹈險塗,弱蚊之不可强負泰山,事理甚明。雖無人言,決不敢寅緣一時之副急,仍爲盤礴之計。況今大僚,以擧措之地,不循至公爲言。夫任一世銓衡之責,果不爲循至公而乖擧措,至使大臣,以不得糾正,陳箚自引,則其罪當復如何耶?此亦莫非臣當此難平之世,謬當匪據之任,昏愚冥擿,鑑別不能曲當衆心,注擬不能允叶時義之致。殿下,雖欲强加抆拭,臣雖欲冒沒自進,其所莫效付託之意,而觸處僨誤之狀,於此益驗。揆以邦憲,理難容貸,尙何敢徒恃寵靈,苟然仍冒哉?方此縮伏,恭俟重譴,鎭日違召,惶悚冞切,卽以特敎,天牌又此臨辱,臣嚴畏分義,不得不趨詣闕外。而顧臣情跡,萬萬臲卼,反覆揣量,實無轉動之路,玆敢更冒萬死疾聲哀籲於宸嚴之下。伏乞天地父母,曲垂諒察,亟削臣職名,仍勘臣負犯,以肅朝綱,以安微分,千萬幸甚。臣無任惶隕震悸屛營祈懇之至,謹昧死以聞。答曰,省疏具悉。承批之後,其涉過矣。卿其勿辭,卽速行公。
壬戌十月初五日午時,上御熙政堂晝講時,同知事金若魯,特進官李壽沆,參贊官柳綏,宗臣星昌君濡,武臣行副護軍安宗大,檢討官韓億增,檢討官金尙迪,假注書南鶴老,記事官丁喜愼,記注官李仁好,漢城主簿李孟休,中部主簿申寧夏,參奉鄭衡周,東部主簿朴得遠,參奉趙永世,西部主簿韓命夔,參奉南泰觀,南部主簿李廷德,參奉朱炯正,北部主簿李挺茂,參奉柳逅,黃海水使李義翼,同爲入侍。上講前受音一遍。億增進講,自西山眞氏曰堯·舜,止皆可一以貫之矣。上講新受音一遍訖,億增曰,仁與中,名雖異而義實同然,仁謂心體之全德也。中謂無過無不及也。以是言之,則其義差異矣。尙迪曰,仁字始見於仲虺之誥,仁者體也,中者用也。此皆聖人踐履之工也。若魯曰,學問之工,非高遠難行之事,只在於實踐矣。上曰,凡人之性,欲有餘而理不足,爲學之道,只在於理欲上分析矣,遂掩卷。上曰,近思錄與心經同乎?若魯曰,大體則同矣。上曰,心經講畢後,當進講周禮節目講定,宜矣。若魯曰,進講節目,當爲定式乎?上曰,待領相入來,相議稟定,可也。出擧條上曰,李義翼進來。義翼進伏。上曰,有所懷乎?義翼曰,自前荒唐船,因採海蔘,遇風漂泊於我境,近來則往來之頻數愈甚,至或採薪汲水於我境。沿海愚氓,與之慣熟,或至於潛相買賣,邊將·守令,非不嚴防,而邊禁漸弛,莫可禁止,誠爲可悶。若於彼船來泊時,用數百將校五六大砲,則足可陷沒。而此不過漁採往來之船,則待之若應變,似不無日後生梗之慮,宜不可輕施。而至於沿海民交通之事,每由於彼此買賣之故。臣到營後,更探事情,果有一毫犯禁者,則隨其輕重,或狀聞後梟示,或自臣營重勘,以爲懲勵之地,此爲今日最當先者也。詢問之下,惶恐敢達。上曰,荒唐船來泊時,守令·邊將多設兵威逐去之說,卽是欺君之事。而此後則荒唐船如有犯境者,該邑守令·邊將,依軍律決棍,沿海民之犯禁交通者,先斬後啓,可也。出擧條改付標上敎在下。上曰,漢城主簿進來。李孟休進伏。上曰,親策時,旣有所陳,都民休戚,更爲悉陳焉。孟休曰,漢城府,掌五部坊民。而臣所掌之務,松禁檢屍及閭家奪入等事,臣待罪本司日淺,故雖知有些小弊端,而不能知變通之道矣。上曰,雖日淺,必有所講定者,先陳爲弊之端,更陳救弊之策,可也。孟休曰,漢城府書吏輩,元無給料之規,故府屬唯以侵虐小民爲事。本府負債之數,至於五百兩錢,無以還報,故書吏輩,以爲出禁亂而後,可以得報此債云。臣以爲豈有出禁亂報債物之道乎?臣姑防塞不許矣。本府,是詞訟衙門。而近來則訟者,請囑吏輩之際,所費甚多,故雖有可訟者而初不接訟,當初設職之意,必不如此矣。本府吏胥,全以松禁資活,故一松葉一松枝之雜於樵柴者,皆謂犯禁而侵虐,故小民不能支堪。此數弊,臣未知何以則可救也。上曰,京兆府屬,何爲不給俸祿乎?若魯曰,本府甚疲弊,元無給料之物矣。上曰,京兆古之開封府,而疲弊如此,不可使聞於隣國也。上曰,閭家奪入,近來何如?孟休曰,自各部,五日內一次來報,而姑無奪入之弊矣。上曰,汝掌檢屍云,幾次檢屍而何以爲之耶?孟休曰,臣所檢者二,而一則無疑,故臣不爲親檢,一則可疑,故臣親自檢屍矣。上曰,無疑與可疑者,何事?孟休曰,西江有女人,作間夫逃去,故其本夫,搜得殺之,刃痕狼藉,故臣不爲親檢。東門外,有殺人者,臣馳往檢屍,則有靑黑色,聞發明者之言,則以爲受針而死云。以臣所見,若杖打而死者,故臣親自檢驗矣。上曰,見無冤錄乎?孟休曰,臣入本司後,始見之矣。上曰,京兆古開封府,與堂上相議而必思救弊之道焉。孟休曰,敢不竭力爲之乎?上曰,中部主簿參奉進來。申寧夏·鄭衡周進伏。上曰,主簿履歷達之。寧夏曰,小臣初授假引儀,陞六爲造紙別提,遷贊儀及珍島監牧官,今番都政復職,待罪本職矣。上曰,爾所管部內幾坊幾契耶?寧夏曰,本部爲八坊九十契矣。上曰,坊名·契名,能一一奏達乎?寧夏曰,除職纔過一旬,故契名未能盡知矣。上曰,八坊名號則可盡達乎?寧夏曰,寬仁坊·堅平坊·貞善坊·壽進坊·瑞獜坊·澄淸坊·長通坊·慶幸坊也。上曰,爾部內,無閭家奪入事耶?寧夏曰,姑無此患矣。上曰,奪入有無,爾何以的知?寧夏曰,有無手本,洞任每五日爲之,故以此知之矣。上曰,洞任手本,何可取信乎?寧夏曰,手本有難盡信,故又爲摘奸矣。上曰,摘奸何以爲之乎?寧夏曰,以痘疫摘奸言之,率巫女而摘奸禁標內矣。上曰,非此之問,奪入摘奸,何以爲之?抽栍爲之耶?盡爲摘奸耶?寧夏曰,不能遍看,抽栍摘奸矣。上曰,抽栍何能盡知耶?座更,近亦着實爲之乎?寧夏曰,新有事目,故卿宰以下,皆爲座更,誰敢闕直耶?上曰,卿宰盡爲坐更事,旣有事目,果無闕直之弊乎?咫尺前席,坐更一事,不宜有欺罔也。寧夏曰,臣安敢一毫欺隱?臣之部姑無此弊矣。若魯曰,此部官,卽故相臣申琓之子也。上曰,然耶。上曰,參奉居在何處?衡周曰,臣生長廣州,今居砥平地矣。上曰,中部民戶幾何?人口幾何,男丁幾何?衡周曰,民戶爲三千八百一戶。人口爲一萬八千九百二十五口,而男八千三百八十七口,女一萬五百三十七口矣。上曰,閭家無奪入之弊乎?衡周曰,染患熾盛時,則閭家奪入,尤爲可慮。故四月以後,五日或間一日摘奸,如有入處而有買得文書,則置之,不然則督使出去矣。上曰,所謂文記,白文也。何可信乎?必須善爲擧職焉。上曰,東部主簿參奉進來。朴得遠·趙永世進伏。上曰,主簿履歷達之。得遠曰,臣以政府錄事,三月除本職矣。上曰,坊數幾何?得遠曰,未能詳知,契數則三十八契矣。上曰,近來閭家奪入之弊,何如?得遠曰,夏間則因癘疫避寓,不無其弊。故臣或隨所聞,或因廉問,卽往督出矣。近間則姑無奪入之事矣。上曰,汝果能督出乎?得遠曰,臣雖人微,此乃朝令,旣現之後,誰敢拒逆不出乎?上曰,汝言是矣。近來坐更,無闕直之弊乎?得遠曰,新頒定式後遵行矣。近來漸至懈弛,間不無闕直之弊,故隨現治罪矣。上曰,懈弛之由詳達,可也。雖宗班卿宰,有闕直者,不可諱也。得遠曰,朝士中有闕直者,而姓名不能記知,其時都監郞廳云矣。上曰,參奉先世,有顯官乎?永世曰,豐壤君世勛之兄,世賢之後孫也。曾祖全素,以司書,陪孝廟入瀋陽矣。上曰,豐壤君,誰也?永世曰,中廟朝勳臣,右相趙顯命之六代祖也。上曰,東部則戶數幾何?永世曰,元戶五千七百四十四戶矣。上曰,人口幾何?永世曰,男女合爲二萬五千一百五十七口矣。上曰,無閭家奪入耶?永世曰,夏間癘疫熾蔓之際,或有兩班家奔避一兩日,寄宿閭家,則任掌卽爲來告。臣卽親爲摘奸,則或已聞風而去,或督令驅出之矣。近間則亦無此弊矣。上曰,此外又有何弊?永世曰,部隷只是書員四名,使令四名,而各司下人,因事侵責,星火捉去,逐日如此,故官員多獨坐時,雖有時急國役,無以擧行,每致生事。且坊役調發之際,軍門入屬之類,皆不立役,此亦爲弊矣。上曰,然則部官何不報京兆耶?永世曰,如欲論報,則疲殘部隷,㤼於觸怒,此輩擧房齊訴,以爲一忤彼輩,日後如或因事有礙於軍門,捉去矣等,則重棍之下,必售私嫌,一二杖難保性命云,故每不得論報矣。上曰,西部主簿·參奉進來。韓命夔·南泰觀進伏。上曰,主簿履歷達之。命夔曰,以假引儀陞六,今番都政,待罪本職矣。上曰,坊名幾何?命夔曰,仁達坊·積善坊·餘慶坊·養生坊·皇華坊·盤松坊·盤石坊·龍山坊·西江坊矣。上曰,本部有何弊乎?命夔曰,戶氷爲民之弊,而此外,又有貿氷之弊。貿氷規例,以木一匹量爲四十尺,每尺納氷一丁,故價甚不足,有江民之稱冤矣。上曰,參奉履歷達之。泰觀曰,以南部參奉,遷禮賓奉事,司宰直長,罷散十年矣,昨年冬,待罪本職矣。上曰,旣經直長,復爲參奉,有此例乎?若魯曰,參下復職極難,故或有復除參奉者矣。上曰,本部元戶幾何?泰觀曰,一萬二千四百十九戶矣。上曰,人口幾何?泰觀曰,六萬九千七百五十九口矣。上曰,所懷達之。泰觀曰,五部之弊,本來同然。今日入侍諸部官所達,雖有詳略之不同,旣已仰達,而日昨因判尹詢弊,甘結,果有十數件條列之弊,未及枚報,而不過如上司侵責部隷,坊民謀避坊役等事。上曰,閭家奪入,近來何如?泰觀曰,朝令之下,有識士夫,初不敢生意,疲弊兩班,間或借入,則家主洞任輩,旣無畏憚,故卽爲來告,自部登時驅出矣。上曰,疲弊者固不敢奪入,而有勢者則豈不犯禁乎?泰觀曰,苟有奪入之弊,則天威咫尺之下,小臣安敢欺隱乎?若魯曰,臣亦聞之,近間則實無奪入之弊矣。上曰,坐更,何如?泰觀曰,新節目定式之後,大臣·公·翁主·盲獨外,從家座出坐更。如或闕更,則自捕廳推治部吏,闕更之人,則部官亦爲捉治,故姑無不出坐更之弊矣。上曰,南部主簿·參奉進來。李廷德·朱炯正進伏。上曰,本部人口幾何?廷德曰,人口五萬一千八百餘矣。上曰,參奉履歷達之。炯正曰,以濬源殿參奉,準朔移差本職矣。上曰,年幾何?炯正曰,時年六十五歲矣。上曰,本部坊名幾何?炯正曰,小臣老昏,且居在外方,故坊名不能一一記知矣。上曰,坐更無闕直之弊乎?炯正曰,坐更闕直之弊,與他部一體。而士夫家,時或闕直,則部書員或使令,有守直之時矣。上曰,夜深後,終至闕直,則似不無如此之時矣。事雖疲軟,其言則質實矣。廷德曰,炯正所達非矣。實無部吏代坐之事矣。上曰,閭家奪入之弊,近來何如?炯正曰,四月以後,士夫家以染患避寓者多,有似乎奪入矣。上笑曰,奪入,豈有似奪之理乎?炯正曰,小臣每馳往摘奸,則或有因其親而接焉,或有得空舍而處焉。若有强借民家,遷延不去者,則捉致奴子,施笞而逐之矣。上曰,北部主簿·參奉進來。李挺茂·柳逅進伏。上曰,主簿履歷達之。挺茂曰,臣以假引儀,陞六遷造紙別提·通禮院引儀,今五月,待罪本職矣。上曰,本部元戶幾何?挺茂曰,四千五百三十四戶矣。上曰,人口幾何?挺茂曰,人口男女竝二萬五千三十八口矣。上曰,男丁幾何?挺茂曰,男丁,一萬二千四百五十六口矣。上曰,參奉先世,有顯官乎?逅曰,宣廟朝駙馬全昌尉柳廷亮之曾孫也。上曰,坊數幾何?逅曰,七坊矣。上曰,閭家奪入有之乎?逅曰,近來則無奪入之弊矣。上曰,坐更,亦無闕直之弊乎?逅曰,坐更亦無闕直之弊矣。上曰,北部多士大夫,似必難矣。逅曰,固多士夫與軍兵,實不一一聽令,而朝令旣嚴,且自本部,數數申飭,故姑無闕直之弊矣。上曰,京兆堂上進來。若魯進伏。上曰,更張吾不取也。欲除一弊,則弊又隨生焉。觀此三部官,則能奉公擧職,而下二部官,則其能令行而禁止乎?召見之後,不得已有變通之道,卿意何如?若魯曰,臣意亦以爲不如變通,而擇人以用,則庶有其效矣。上曰,儒臣,亦以意見陳之。億增曰,判尹之言甚是矣。先正臣鄭汝昌爲南部參奉,其時擇任之意可知矣。尙迪曰,判尹所達,唯在於擇人,其言是矣。如彼之輩,不足與有爲也。上曰,李孟休進來。孟休進伏。上曰,汝雖新進,必有意見,判尹所達是乎?與如彼部官,何事可爲乎?陳之。孟休曰,以古道言之,擇人任官之說是矣。上曰,此言亦有識矣。綏曰,初以士夫爲部官,則必有厭避者矣。爲遷轉之職則何敢避乎?上曰,下番儒臣,奏對之際,有語言之失,推考可也。出擧條上曰,承旨書之。傳曰,都民休戚,係於部官,今亦有量者,召見部官矣。其中不無奏對糢糊者,而或除拜日淺,或遐方鄕暗,不可以節目責之,雖不深責,宜有警飭,竝從重推考。閭家借入申飭。自嗣服初一法制也,而不無法久解弛,故下問,則不無其弊。而此不轉奏,奏對亦糢糊,其若此而焉能令行耶?中部參奉鄭衡周,事當汰去,而他奏質實,參酌拿推。聞東部之官所達,坐更雖微,大典所載,其亦新令,則雖卿宰,焉敢不遵?其名爲朝士,不遵令者,令秋曹,問于當部,現告拿問,從重勘處。噫,京兆,卽古之開封府,部官卽昔雒陽令,而世道降·紀綱解,亦不能令行禁止。若此而能濟都民,曾於次對,有下敎者。其令備局,待首相上來,卽爲商確,稟處。尙迪曰,下敎中人微之故四字,語欠渾厚矣。上曰,大體然矣。人微之故四字,改以世道降·紀綱解六字,可也。諸臣以次退出。
上在昌德宮。停常參·經筵。
下直,興德縣監南胤寬,多大浦僉使李輔臣,平陵察訪尹昌垕,公洪兵虞候洪有源。
李世璡啓曰,明日冬享大祭齋戒相値,視事頉稟。傳曰,知道。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以副校理曺命敬牌不進禁推傳旨,傳于兪健基曰,推考傳旨捧入。
李世璡啓曰,吏曹判書閔應洙,辭疏承批之後,不爲行公,卽爲牌招察任,何如?傳曰,允。
兪健基啓曰,兵曹判書金始炯,辭疏承批之後,尙不行公,祿都目遷就,亦甚可慮。卽爲牌招察任,何如?傳曰,允。
掌令李彙恒所啓,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,快正王法。請還寢夏宅島配之命,仍令鞫廳,嚴訊得情,快正王法。請瑞虎等兩賊孥籍,亟令王府擧行。措辭竝見上新啓,九月朔廣興倉頒祿時,成均館使令,與本倉書員符同,館職貯闕三窠,假作虛名,圖出祿牌,潛自受出分食,爲臺監所發覺。犯者旣移秋曹,査實勘罪,今無更問。而爲倉官者,初若致察於按簿閱名之際,則吏隷之弄奸,必不如此,其在重筦庫嚴頒祿之道,不可以事往而置之。請廣興倉當該倉官拿處,作奸犯科,孰非可惡。而科場弄奸,尤宜痛懲。今番庭試初試時,武兼許奎,訓鍊判官崔瑞雲等,或以代射擧子之保,主試所招問,而諱不直告,或以非其族屬之擧子,詐稱相避。而移送他所,用奸情節,俱無可疑,而王府議讞,只以笞四十,付過還職。勘處照目一出,物情俱駭。其在嚴科場·防奸竇之道,不可以置而不論。請當該禁堂,竝從重推考。律官令攸司科罪。許奎·崔瑞雲,竝施削職之律。禁用圓杖,朝令申嚴,而一新縣監朴弼重,一生伎倆,專在貪虐,曾典數邑,輒皆被劾。彊壯之日,已著不治,則及今老誖,爲政可知。沈酗顚妄,恐人議己,別造法外之大棍,濫施無辜之窮民。民不堪命,如在水火。當聖朝欽恤之時,寧容此殘暴之吏?而況巖邑撫綏之責,尤不可仍畀於貪殘老荒之人,以益生民之害。請一新縣監朴弼重罷職。佐幕之職,卽一外臺,責任不輕,遴選有飭,其所差遣,率多侍從中出。而新除授咸鏡都事李胤沆,旣乏地望,且無名稱,除目之下,物情未允。請咸鏡都事李胤沆改差。答曰,勿煩。
以江原監司狀啓,十月朔朔膳生文魚,無端闕封,惶恐待罪事,傳于李世璡曰,勿待罪事,回諭。
上在昌德宮。停常參·經筵。
李世璡啓曰,明日常參·經筵,取稟。傳曰,只晝講。
兪健基啓曰,大司憲金鎭商,掌令李天輔在外,執義許沃受由在外,掌令李彙恒呈辭,持平二員未差。今日以監察茶時之意,敢啓。傳曰,知道。
李世璡啓曰,領府事徐命均,上疏到院,而以大祭齋戒留院之意,敢啓。傳曰,入之。
柳綏啓曰,右副承旨洪象漢,由限已過,同副承旨鄭俊一,不爲仕進,竝卽牌招,何如?傳曰,允。
李世璡啓曰,吏曹判書閔應洙,連日違召,無意應命,其在事體,極爲未安。卽爲牌招察任,何如?傳曰,允。
兪健基啓曰,兵曹判書金始炯,連日違召,尙不應命,其在事體,誠極未安。卽爲牌招察任,何如?傳曰,允。
李世璡,以侍講院言啓曰,本院司書李壽海,連日入直矣,以身病,陳疏受由出去。兼司書李成中,纔遭服制,未經成服。兼說書趙載德,受由在外。而輔德南泰齊,說書趙暾,旣已帶職蒙宥,竝卽牌招,以爲推移入直之地,何如?傳曰,允。
李世璡,以侍講院言啓曰,本院新除授弼善金宗台,自鄕纔已入來,又呈辭疏,卽爲牌招察任,何如?傳曰,允。
傳于洪象漢曰,宗臣殿講時,侍衛依儒生殿講時例爲之,軍兵去之。
傳于鄭俊一曰,日寒,薄衣軍士,襦衣題給。曾前襦衣短薄,各別申飭於該郞,使之厚長。
備忘記,史官一員待命,騎馬三匹立之。
鄭俊一,以禮曹言啓曰,今十月初二日常參入侍時,親臨宗臣殿講,以今月中旬前擇日擧行事,榻前下敎矣。卽令日官推擇,則今十月十二日爲吉云。以此日定行,何如?傳曰,允。
鄭俊一,以禮曹言啓曰,親臨宗臣殿講節目,當爲磨鍊,而殿講處所,以何殿磨鍊乎?敢稟。傳曰,以崇文堂擧行。
洪象漢,以刑曹言啓曰,殺獄是人命所關,不可不十分詳審。而殺獄檢屍,最爲緊重,獄之成不成,人之死生係焉。其不可不愼重,明矣。本曹昨年五月分,有陳尙斌打殺謁男獄事,尙在未完決中。故臣羽良,取前後文案,屢次反覆考閱,則多有違端。蓋屍帳實因,例以二字雙書,而此則屍帳中,元無實因懸錄,其檢屍狀末段,只以飮毒二字書報,不但有違法例,顯有用情弄奸之跡。凡初覆檢,各自堅封,移送本曹者,蓋防其用奸而欲執違端之意也。京兆覆檢時,移文本曹,來索傷處看審記,已甚怪訝。而覆檢屍狀及檢狀中,一如看審記懸錄,而至於本曹郞官三檢時,所執傷處,一不懸錄,此其用奸之跡,昭然難掩。近來紀綱解弛,百隷怠官,莫重檢屍之事,官員一委於下吏,故以致如此,極涉駭然。初覆檢官員,竝拿問定罪,其時醫律官應參各人等,自本曹嚴覈,從重科罪,何如?傳曰,允。
領議政金在魯疏曰,伏以臣伏蒙恩暇,歸省母墳,又以前所陳懇看山事及祖父母墓省拜事,連有行役,道途之所撼頓,風寒之所觸襲,本患膈痛臂痛,一倍添劇,腦後風刺之痛兼發,日夜叫楚,神氣漸益澌綴,姑無自力還朝之勢,瞻望宸極,只俟重譴。且臣於諫啓之請仍北閫,憲疏之論劾西伯,俱有所大段不安者。夫鄭纘述病情之奇惡,非但擧世共傳,武將數人,亦以目見而危之者,來言于臣,皆曰見任之赴不赴,有不足論,實深有死生之慮。臣聞而愍惻,僚相亦聞其實病,有意變通,故臣果贊勸於相對之時,而略又繼陳於筵奏之際矣。諫臣若以事體責廟堂曰,渠雖有病,邊閫何可輕遞云爾則猶可也。今乃曰其無難强之疾,世所共知,告君之辭,何其太容易也。近來浮謗,不問虛實,唯以害人爲能事,而諫臣又輕信而實之,殊可慨然。至於趙觀彬,常有感泣圖報之忱,而且其才具,虛抛可惜,故臣屢以宜試外庸之意陳達。及除西藩,復以私義過辭,再授而終不得送,則實亦大關國體,故臣又以別樣督送之意,有所仰勉矣。自上旣下卽令出肅,仍爲辭朝之命,則在觀彬之道,黽勉承膺可乎,終始違拒可乎?臣方以其赴任爲喜,憲臣反以卽日辭陛爲罪,此非常情之所料也。前後藩臣之因特敎出肅,仍卽辭朝者,比比有之,何嘗於其時,眞有邊鄙之警,而亦何嘗有以未行歷辭,爲擊去之資者耶?噫,辛壬大臣家子弟,獨有觀彬在朝,而蹤跡罣礙,旣不能自效於京職,僅赴外任,彈射隨其後,其亦太甚矣。如臣庸陋,忝居廟堂,一藩臣一閫臣之或督送或許遞,皆咈於物情,是臣之處事無往而非咎也。尙可晏然仍冒於元輔之重乎?伏乞聖明,憐臣病狀,察臣情勢,亟賜盡鐫臣本兼職任,仍命勘臣罪負,以安私分,以謝人言,千萬幸甚。臣無任悚隕祈扣之至,謹昧死以聞。答曰,省疏具悉卿懇。旣諭左相,業亦下敎,於卿豈有一毫撕捱之端?待卿深矣。卿須安心勿辭,其卽上來焉。仍傳曰,遣史官傳諭。
領府事徐命均疏曰,伏以臣伏蒙恩暇,歸省先壟,累年曠掃之餘,情理粗伸,且得盛旨,轉往溫泉,浴洗療治,感戴隆渥,不知所以仰報。數日前,來伏私次,而撼頓道途,澌憊不振,昨始强扶入肅,惶悚已極。顧臣病源深痼,終未見減,足跗浮腫,行步一向艱辛,左右膝脛,結核益盛,拜跪不能成樣,雖使留住城裏,參與朝班,了無其望。且所處當寒疎冷,有妨調治,不得不擔舁病軀,復還郊舍。臣之事勢,雖出迫切,其任情徑行之罪,自有邦憲,不容寬貸,玆敢冒死陳暴,仰干嚴誅。伏乞天地父母,特賜諒察,重加勘處,以肅朝綱,千萬幸甚。臣無任戰越祈懇之至,謹昧死以聞。答曰,省疏具悉卿懇。日寒郊外,豈若京中?須體慇懃之意,安心勿辭,仍留京邸,用副此意。仍傳曰,遣史官傳諭。
禮曹判書李箕鎭疏曰,伏以臣身嬰奇疾,命迫墓門,江寓荒涼,轉益危劇,情急歸死,聲竭籲天,而喉司不諒,血疏終阻,事勢到此,窮且阨矣。以臣妄想,竊自謂原初蒙恩解職而調病,寔出於天地父母,愛欲其生之至仁。今若徒懷嚴畏,一味濡忍,奄作羈旅之鬼,則不但臣含恨於無窮,亦恐非所以仰承德意,推廣化育之道。遂不免出萬死一生之計,臨發拜章,舁載登程,步步停憩,寸寸躋攀,唯以及其餘喘,得返于弊廬爲幸。而自顧行止之妄輒,眞是病風人事,鈇鉞之嚴,殆若全昧者然。分義掃地,罪戾如山,昏倒之中,少有省悟,則不寒而慄,惶汗自流,忽不知其身之坐在地上。迺者伏聞臣最後一疏,亦歸見却,而因承宣陳白,聖敎截嚴,仍有重推之命。筵席語祕,雖非臣所敢詳,以臣作孽之至重,止於薄責,實荷寬恩。旣又除書遠降,授臣宗伯之任,令臣乘馹上來。臣是何人,而負罪彌深,紆寵彌隆,一至此哉?臣含恩撫躬,無以圖酬,但有涕血之流滿枕席也。噫,以臣不肖無狀,受知聖明,致位崇顯,一毛一髮,無非君賜,縱乏螢爝之微,可裨日月之明。唯其犬馬之誠,秉彝攸根,城闕之戀,至死難泯,一朝謝病,便訣明時,非惟臣分所不敢,亦豈臣情理所忍爲哉?向臣猥藉溫沐之暇,轉到老母之側,內而情有難强,外而身無實職,而及承陵幸卜期,顚倒趨朝,路經家鄕,目見妻病瀕死,而亦不暇遲回,必及於陪扈之列,是其區區寸心,本不在忘國而便身,天日孔昭,庶有以鑑燭也。至於銅闈勸講之任,在臣延頸之忱,尤所自盡者,涼生以來,懸情倍切。而賓客之特改,亶爲專責於秋官。夫爲人臣子,荷君父委任,而不思所以殫竭報效,則尙可謂有人心哉?臣固至庸,無職可辦,而從前屢叨是任,私義所自勉,亦未嘗不在於夙夜奔走,不辭筋力之勞。今焉不幸,數日赴公,一案未了,而遽挻无妄之災,作一未冷之屍。上孤聖主眷畀之盛意,下負賤臣宿昔之微志,命之窮矣,生亦何爲?臣本鄕人,京無居第,尋常旅食,靡室靡家,及此沈疾,祟在風痰,處冷觸風,醫家所絶忌,而棲息齟齬,失攝多端。有時危在呼吸,知舊來見,輒皆爲臣代懍,勸臣亟歸。臣亦病心怯弱,唯恐委屍道路,貽羞朝廷,按住不得,終至徑退。知臣者孰不愍其情實?而祗緣臣將死之鳴,不見哀於出納之地,疾痛之號,一未徹於聽卑之天,以致容光之照,獨漏覆盆之下,至辱今日之誤恩,將益臣無限慢命之罪。此臣所以竊自悼傷,靡所因極,唯遄死是求者也。若臣痿癈醜陋之形,雖不敢猥煩縷陳,而坐臥專任扶擁,精神如在煙霧,宛轉床褥,涔涔昏昏,不識戶外天日陰晴者,行且二十有餘日,特一線危息未絶焉耳。符到便行,非朝伊夕,而尙或賴天之靈,能有起死之日,則收拾殘骸,更備聖朝器使之末,豈非臣至願?只此目下病情,已不爲陽界上物,名係朝籍,尙屬難安,矧如秩宗重務,寧容一日虛縻,以辱國體而駭物情乎?玆不得不忍死作氣,泚血治疏,猥從縣道上聞。伏乞聖明,深推閔覆之仁,亟將臣新除春官,先賜鐫改,兼帶籌司·雲臺·史局·槐院等任,次第許免,俾臣安意調將,得延晷刻之命,以卒天地生成之恩造,不勝幸甚。臣神識迷昧,語言顚錯,數行文字,亦難締構,所陳多失倫脊,臨紙益增悲咽,唯聖慈之哀憐而財幸焉。臣無任瞻天望聖隕越懇禱之至,謹昧死以聞。答曰,省疏具悉。卿其勿辭,俟其少間,上來行公。
司書李壽海疏曰,伏以臣稟賦虛脆,未老先衰,百病交侵,每當換節之時,輒生出一番新症,辛苦浹辰乃已。此臣所嘗居恒畏懼,知其然而不能免者也。今玆秋冬之交,又値疾作之會,而直廬淸幽,動息優閑,持被屢日,尙能支吾,竊自幸,而今免夫,亦荷聖恩。不意昨夕以來,忽然寒縮,四體如束已而,發熱如烘,少選,流汗如雨,未及半夜,神氣大敓,眩甚而白黑歷亂,暈極而屋宇旋轉,風痰乘時作孽,潮壅乎胸膈,則粥飮不能嚥下,流注于肢節,則手脚無計動軃,不言不食,僵臥如尸。種種危惡之症,雖不敢悉擧,而若復遲延晷刻,不卽醫治,則實有汚穢淸禁之慮。玆伸疾痛之呼,仰瀆崇高之聽。伏乞天地父母,哀而憐之,亟賜鐫遞,少延殘喘,不勝幸甚。抑臣有區區所懷,欲一達於書筵。而近以東宮微感之候,書筵頉稟頗久,臣又不幸有狗馬賤疾,挾冊登筵,恐不可易矣。方上請急之章,敢此附陳,唯聖明垂察焉。惟我東宮邸下,天姿夙成,睿學漸進,政宜日闢离筵,頻接宮官,以責其日就月將之效。而自臣忝叨是職,月計則四,日計則百,其間入直,亦且强半,若其侍講,不過兩三遭,則臣不在直之日,雖或有幾次開筵,而要之恐不免一曝十寒之慮矣。伏願聖慈,特加勉諭,益篤時敏之工,常存間斷之戒,則吾東億萬年無疆之休,實基於此矣。臣又謹按國朝寶鑑,世宗大王,嘗命左弼善鄭獜趾,右文學崔萬理,更番入侍世子講論,或陳古今嘉言善政,或說民間之事,至夕乃罷,日以爲常。此誠親賢士大夫之時多之意也。日以爲常,今雖難行,亦願講讀之暇,時時引接,使得或討論書典,或陳說古今,則其爲薰陶輔導之益,豈淺淺哉?今之僚屬,雖不敢謂盡是正士,而不猶愈於宦妾阿姆之狎暱嬉戲乎?臣之必以此爲請者,亦自附於欲法堯·舜,當法祖宗之義也。臣病裏譫囈,雖出願忠,神精迷瞀,語無倫序,秪增惶恐。臣無任屛營祈懇之至,謹昧死以聞。答曰,省疏具悉。其勉者宜勉,爾其勿辭,調理察職。
上在昌德宮。停常參,只晝講。
李世璡啓曰,明日常參·經筵,取稟。傳曰,停。
李益炡啓曰,左副承旨兪健基,今日病不仕進,牌招,何如?傳曰,允。
又啓曰,吏曹判書閔應洙,兵曹判書金始炯,連日違牌,無意膺命,事體極爲未安。竝卽牌招察任,何如?傳曰,允。
李世璡啓曰,吏曹郞廳來言,臺諫有闕,政事,何以爲之?取稟。傳曰,當日爲之。
李益炡啓曰,吏曹郞廳來言,今日爲政事,命下。而判書閔應洙,再招不進,參判元景夏受由在外,參議尹汲病不來,不得開政云。判書閔應洙,係是三牌,參議尹汲,卽爲牌招開政,何如?傳曰,允。
李世璡啓曰,今日晝講爲之事,命下,而經筵無進參之員。除在外外,知經筵李秉常·趙尙絅·閔應洙,同經筵金若魯·徐命彬,竝卽牌招,以爲推移入侍之地,何如?傳曰,允。
李世璡,以侍講院言啓曰,本院下番闕直,事甚未安。司書李壽海,以身病陳疏受由。兼司書李成中,纔遭服制,未經成服。說書趙暾,牌不進傳旨未下。兼說書趙載德,受由在外。勢當以上番,姑降入直,而輔德南泰齊,牌不進傳旨未下。兼弼善李命坤,受由在外。兼文學朴春普,以本職入直吏曹。兼輔德洪昌漢,文學李延德,竝卽牌招,以爲推移姑降入直之地,何如?傳曰,允。
洪象漢,以備邊司言啓曰,義州府尹洪啓裕,意外卒逝矣。係是二品實職,返柩歸葬時,依例擔軍題給之意,分付所經各道,何如?傳曰,允。
又以義禁府言啓曰,漢城府前主簿尹東濂,北部前主簿朴孝建等,拿問定罪事,傳旨啓下矣。朴孝建,今方待命,卽爲拿囚。而尹東濂,時在公洪道尼山地本家云,依例發遣府羅將,拿來,何如?傳曰,允。
又以義禁府言啓曰,公洪水使狀啓,據刑曹粘目內,馬梁前僉使洪輔人,移本府處置事,允下矣。洪輔人,今方待命。卽爲拿囚之意,敢啓。傳曰,知道。
又以義禁府言啓曰,卽接月令醫員卞鵬瑞手本,則時囚罪人金聖廈,素患痰病,每當寒節,輒復發作,而卽今屢日處冷,頑痰作孽,轉成關格之中,添得泄痢,度數無算,食飮全廢,氣息澌綴云。姜一珪,本以年衰抱病之人,屢日處冷,素患痰火之症,挾感添劇,飮啖全廢,自昨日頑痰塞胸,氣息凜凜云。自前罪人病勢如此,則有保放救療之規,敢此仰稟。傳曰,依爲之。
柳綏,以戶曹言啓曰,傳曰,日寒,薄衣軍士襦衣題給,曾前襦衣短薄,各別申飭於該郞,使之厚長事,命下矣。本曹,每年例以一匹木一斤綿花,預爲措備待令。而今此特敎,申飭之下,不可以循例造作之襦衣分給,故見方使之汲汲改縫造,而如是之際,其勢自未免差遲矣,敢啓。傳曰,知道。
有政。吏批,判書閔應洙牌不進,參判元景夏在外,參議尹汲進,同副承旨鄭俊一進。
吏批啓曰,判書閔應洙牌招不進,參判元景夏受由在外,小臣獨政未安,何以爲之?敢稟。傳曰,只出緊任。
又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
以宋翼輔爲大司諫,徐命臣爲司諫,李命坤爲獻納,金光國·李昌儒爲持平,魚錫胤爲正言,李天輔爲校理,徐宗浹爲靑松府使,申寧夏爲召村察訪,黃顥源爲長水縣監,金相紳爲輔德,金善行爲說書,崔天擎爲孝章墓守衛官,徐命聖爲戶曹佐郞,南泰良爲義州府尹,兼掌令洪重一單付,礪恩君梅,嘉德加資事承傳。
兵批,兵曹判書金始炯身病受由,參判尹得和受由在外,參議權爀入直進,參知趙尙命病,同副承旨鄭俊一進。
兵批啓曰,九月山城別將金起弘呈狀內,老父今年七十二歲,且無兄弟,不當遠離赴任,斯速入啓遞改云。邊將之親年七十歲無兄弟獨子者,許遞其任,已有定式,依法典改差,何如?傳曰,允。
副護軍沈星鎭·沈䥃·柳萬樞,副司直閔宅洙·洪重一·姜鳳休,副司果金光國,副司正南鶴老,副司勇金益謙。
副校理元景淳疏曰,伏以臣稟賦虛薄,受病多端,風痰爲祟,源委已深。每當換節之際,固輒一番重痛,自經初秋關格幾殊之後,眞元頓敗,氣息短乏,便成癃痼之人。頑痰停留於胸腹之間,乍聚乍散,或升或降,暫觸風寒,其害立至,萬無陳力供職之望。而懇辭不獲,身旣入城,狗馬之疾,不敢屢煩陳控,强策祗謝,仍爲就直矣。再昨以來,風日猝寒,脫着失宜,感氣隨發,忽覺渾身灑淅,肢節如束,痰塊衝亘於下腹,與留在胸膈者,連勢作痛,俯仰不得,呼吸斷續,作一蘧蒢,僵臥如尸。昨伏聞今日晝講命下,已慮有公私狼狽之患,而唯以積事違逋,持被屬耳,揆分揣義,瀆擾是懼。多灌藥物,擁衾取汗,冀或表感減解,妄擬忍死登筵矣。夜來症形,一倍增加,目不交睫,宛轉叫苦,精神迷瞀,語不成音,昏昏頓頓,若將垂盡,種種危惡之狀,有不暇備陳焉。假使臣,病情如有一分可强之勢,則久違軒陛之餘,豈無入覲之願?而致身前席,非所可論,若不趁卽醫治,則實有汚穢淸禁之慮。玆敢疾聲哀籲於法筵將開之時,尤增死罪。伏乞天地父母,俯垂矜察,亟賜鐫削,俾延危喘,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭,調理察職。
平安監司趙觀彬疏曰,伏以臣本以險釁之危喘,久爲閑廢之散蹤,分甘窮壑,念絶亨衢。而猶夫前後出脚,未敢自居以一節謝世之人者,誠以罔極之恩,貫徹幽明,圖報之義,未忘寤寐故也。見今所叨之職,卽前日限罪必遞之地,辭受去就,宜無終始之異同,而及其筵敎甚嚴,至有便是補外,焉敢不赴之命。則臣於是乎怵難逃之義分,感欲試之恩意,顚倒出謝,仍爲辭陛,而固已反顧初心,恧縮靡容,若其衆媢之隨集,傍狙之立至,臣亦不暇顧矣。及到中路,聞有備局請推之啓,臣不無憂悸之意,而平心看過,意謂言雖不諒,不害爲體例間事,未有一疏引嫌,仍爲赴任。而以年分事急,仍發巡審之行,纔歷六邑,又聞臺疏峻發,請加譴罷,觀其疏語,與前日備局之啓,一串語也。而旨意深緊,無復餘地。噫,彼不悅臣者,必欲齮齕,使不得容跡於內外者,固無足怪也。苟求襯切題目,不患無辭。而其謂不歷辭壞體統者,太不成說。從前外官之卽日辭朝者,何嘗暇及於懷刺踵門之例。而今臣則謝辭同日,仍受符節,直出城外,假使臣欲存朝體,如他人之爲,勢有所不可得者,則以此爲言,抑何意耶?彼苟急於擠臣,不容乍留,則亦可斥之以鎖鑰雄藩,非一學究所堪也。如此則言之者不孟浪,當之者但宜遜謝而已。何不出此,而乃爲如許艱辛之說也。臣雖疲軟,不欲與之呶呶較辨,然在臣私計,亦有大可幸者。臣之此來,其責甚重,上念聖上委寄之殊眷,下追先臣撫摩之遺惠,夙宵一念,惟在一分稱塞,而獨奈才識短拙,精力昏耗,未過一朔,已有衰竭僨敗之慮。中夜以思,有時無睡,正欲待畢巡,上章懇辭,讓諸當世識務之人,使一道兵民,得蒙拯救之澤矣。此際人言,適爲臣及早遞歸之端,言者之餉臣,可謂厚矣。噫,臣固無似,秩則上卿,西門按察,比他道尤重,而緣臣不審出處,致有搏擊之論,坐席未暖,駭機隨後,臣實反躬自省,無面可施,一日仍淹,便爲一日之羞恥。伏想聖明,亦必俯諒事勢,不待臣之一二言而卽賜變通也。玆敢略陳至懇,畢瀝肝血。伏乞聖慈,天地父母,察臣所辭實關大防,亟命罷臣之職,仍令廟堂,卽速薦差,使重務不至久曠。仍治臣喪私義損公體之罪,以勵他人,不勝幸甚。臣無任瞻天望聖隕越懇迫之至,謹昧死以聞。答曰,省疏具悉。業已下敎,旣知挾雜,於卿有何毫分撕捱之端?卿其勿辭,察任。
咸鏡監司尹容疏曰,伏以臣,卽伏見備局關文,以臣日前舊還分數減捧狀啓,覆奏知委,而新舊兩年條,竝令准捧,不許減分矣。臣竊觀覆啓辭意,蓋以往年之盡分而停捧,今春之穀竭而民死,爲可懲可毖,此卽臣之身所經歷,而焦遑罔措者也。至今思之,心焉欲折。其懲前毖後之圖,豈遽減於廟堂之所慮?且以目下事言之,自北靑至鏡城六邑及三·甲,便成赤地之慘凶,一分可救之道,唯在於捧糴,故日加嚴飭。而民皆荷擔,隨督隨亡,牟麥所捧,各不滿千,則晩糴之難捧,可坐而策矣。將不得不復事移粟。而六鎭穀物,已殫於今春之移轉,更無下手之地,其欲加俸南官之糴,以補北民之賑者,不啻若渴者之求飮,而顧其勢,誠有萬萬不可爲者。所謂七八邑稍實·之次云者,視諸尤甚之處,則或不無彼善於此,故强有此稍優之分。而以大較言之,則亦不免於凶歉。蓋今年農形,無種糧而未墾土,因饑疫而廢耘草,陳荒殆居其半。禾麥又全失於春夏之久旱。雖使菽粟黍稷,無所災損,猶不可謂登稔。而況蝗雹風雨,種種作害於西成之際,場圃纔滌,而農家已多艱食之患,則彼僅存於饑癘之後,而初不耕作之民,又何有輸租之望哉?以事勢論之,新還之外,舊還則固難竝擧,而國穀之漸耗,不可不顧,嗣歲之新憂,又復當頭,故思之又思,不得已參酌分數於稍實·之次之間,有所狀請。而先始臣營,從分數出令,則民已大驚小怪曰,今年亦捧舊還耶?怨謗朋興,逃移相續,今若聞准捧之朝令,則必將鳥駭魚散,莫肯一日而留,此固必然之勢也。卽今本道景像,有若新經兵燹,死者未盡掩土,生者僅或扶杖,蓬蒿滿目,十室九空,人皆蕭然無樂生安土之心。而所謂舊還,當年全然未捧,故其數甚多。試以咸興·永興兩邑言之,俱不下七八萬石,反加於今年新分之數,以此數多兩年之條,責彼孑遺將散之民,而欲望其無所逃竄,不亦難乎?廟堂未詳遠外事情之如何,而徒以已事爲戒,有此矯枉過直之擧,臣誠不勝其沓沓。如有可捧之勢,臣亦何心,故爲過實之言,以欺我殿下,而求媚於民哉?姑不得頒示備關於各邑,輒此疏籲,仰稟睿裁。伏乞竝與臣日昨所封進,分等啓聞中,蠲役減賦等條項,而俯詢廟堂,亟賜施行,以救北民倒懸之急,不勝萬幸。臣無任屛營祈懇之至,謹昧死以聞。答曰,省疏具悉。所陳者,令備局稟處。
壬戌十月初八日午時,上御熙政堂。晝講,特進官金聖應,同知事金若魯,參贊官洪象漢,宗臣新溪君,武臣行副護軍朴載海,侍讀官元景淳,檢討官韓億增,假注書南鶴老,記事官丁喜愼,記注官李仁好入侍。象漢曰,上番玉堂元景淳,方入侍而有實病,使下番玉堂,依近例進講,何如?上曰,依爲之。上讀前受音一遍訖。億增進講,自仲弓問仁,止正與中庸戒謹愼獨二節相類。上讀新受音一遍訖。億增曰,出門如見大賓,使民如承大祭,言敬也。己所不欲,勿施於人,言恕也。敬者體也,恕者用也。是爲體用之工也。仲弓學問,幾至於成就之境,故孔子以此言之,表裏如一,而後不至於象恭而色莊矣。若魯曰,學問工夫,有諸中而後見於外,儼若思,是第一工夫,愼獨是第二工夫。爲學工夫,專以愼獨爲主。不愧屋漏,然後可以謂愼獨工夫矣。上曰,兪,大約言之,則動靜,是體用也。象漢曰,以心言之,則無一毫未盡,然後心德全矣。以帝王之治言之,則九分爲王道,一分爲伯道,則不可以謂治矣。以用人之道言之,則用君子雖多,而或用一小人,則其害大矣。故心有一毫未盡,不可謂全德矣。上曰,兪,遂掩卷。象漢曰,上番元景淳,有實病,先使退出,何如?上曰,先爲出去,可也。聖應曰,頃以閱武時甲冑事,有所仰達矣。卽見擧條,則以親行閱武時,皆着鐵甲事啓下。然則親行閱武時,上自大將,下至軍兵,鐵甲皮甲,皆着之乎?上曰,一時閱武,不必着矣。不然則軍兵當着之矣。聖應曰,此後則定式,各軍門皮鐵甲,皆運去乎?上曰,親行閱武時,則依舊例爲之,可也。聖應曰,陵行回還時,欲爲閱武則不可不預爲定式矣。上曰,予以爲常操時,皆着鐵甲矣。果爲不着,則取便而然乎?象漢曰,是出於取便矣。聖應曰,馬軍步兵,不被鐵甲者已久,非爲取便而然,只爲習坐作進退之節故也。上曰,然則前日擧條中,親行閱武時,被鐵甲事,拔去,付標以入,可也。若魯曰,日昨筵中,黃海水使李義翼,以荒唐船止接之人,先斬後啓事仰達云,自上許之乎?上曰,許之矣。重其法而後可以禁之矣。若魯曰,義翼所陳先斬後啓之言,終涉過矣。上曰,然則擧條中,上敎當改書,以下付標以入,可也。上曰,以荒唐船狀聞者,以爲多張威儀,鼓噪前進,則掛白色帆向西南而走云,此皆鋪張論報之意矣。象漢曰,若水軍皆在手下,而不爲追捕,則爲將帥者,難免其罪矣。所謂水軍,皆在遠道,故不能追捕,其勢然矣。上曰,守令則有作隊之卒,可以追捕乎?象漢曰,作隊之卒,亦無所用矣。上曰,然則守令無一卒乎?象漢曰,無一枝軍兵矣。聖應曰,各邑軍兵,領付於兵營,則守令無一卒矣。上曰,承旨書之。象漢,以上曰唐船若下陸,而我國之人有潛通者,則是犯禁,其中甚者,先梟示而後啓聞,可也。而凡守令·邊將之逐船之報,只謄舊文,鋪張聲勢,而於窮逐之際,極其疎迂。爲守令·邊將者,登船追捕者,亦罕有云。此後地方守令·邊將之只報,而當登船而不爲登船追捕者,自營決棍啓聞,可也。改付標於李義翼所陳擧條中以下。掌令李彙恒所啓,請逆坦孥籍,一依王府草記,卽令擧行。措辭見上上曰,旣諭,勿煩。請還寢泰績酌處之命,仍令鞫廳,嚴鞫得情,夬正王法。措辭見上上曰,勿煩。請還寢夏宅島配之命,仍令鞫廳,嚴訊得情,夬正王法。措辭見上上曰,其勿更煩。請瑞虎等兩賊孥籍,亟令王府擧行。具辭見上上曰,其勿更煩。請廣興倉當該倉官拿處。措辭見上上曰,依啓。請當該禁堂竝從重推考,律官令攸司科罪,許奎·崔瑞雲,竝施以削職之律。措辭見上上曰,依啓。請一新縣監朴弼重罷職。措辭見上上曰,果若所陳,不可止此,拿處。請咸鏡都事李胤沆改差。措辭見上上曰,王者用人,豈曰京鄕?親策多士,其方勵精,茸闒遐方之文,至登彈文,若此不已,王者用人,只取京華〈子弟〉,予不知得當,此時北道佐幕,亦不可撕捱,依啓。又啓曰,臣卽遐鄕疎逖之一掌令耳。不合言責,自知甚明,而亦不敢自阻於聖明之下,敢以一二庸瑣之事,有所論列矣。聖明不棄,逐條開納,有以感大聖人必擇芻蕘之盛。而至於李胤沆改差之啓,旣準所請,反下敎誨,臣尤以見我聖上一視京鄕之盛意,而竊不勝慨歎之至。夫佐幕之職,責任不輕,掌試士之權,操考績之筆,苟非地閥風力,彈壓一道者,莫宜居之。前後差遣,皆從侍從中出,則雖未通淸,必有名稱,然後乃可以充擬。而今此胤沆之窮鄕闒茸,世所共知。則臣之所謂闒茸云者,非直謂胤沆之全然寒微也。亶出於另擇佐幕之意,而殿下反以王者用人,何論京鄕爲敎。噫,不取地閥而用人,一如聖敎所諄諄,則日後官方之壞,誠非細慮。雖然,臣何敢自以爲是,而仍冒於臺次乎?請命遞斥臣職。上曰,上款所論,其涉過矣。李胤沆,秉筆入侍已多矣。旣覩其人,非爲闒茸已知之。此孔子所謂,己所不欲,勿施於人也。姑略諭意,勿辭。右副承旨洪象漢曰,掌令李彙恒,再啓煩瀆,退待物論矣。上曰,知道。上曰,此掌令在於何處乎?象漢曰,在於襄陽,於李彙晉爲四寸矣。爲人稍强,且有文才,榻前避嫌,亦善爲之矣。上曰,李彙恒,自以爲遐鄕疎逖之一掌令,掌令其可忽之乎?其所論啓,不甚生疎。然李胤沆,則非闒茸之人矣。億增曰,頃以周禮事,有所下敎矣。問于本館,則已盡開刊矣。上曰,善爲開刊乎?象漢曰,所刊頗精矣。以圖本印出者見之,比古本,益分明矣。上曰,幾件來乎?億增曰,十五件印來,而未及盡粧矣。上曰,御覽件亦來乎?億增曰,所印十五件已來,而御覽件,入於其中與否,臣不能知矣。上曰,注書出問以來。鶴老出問還告曰,御覽件,同爲入來云矣。上曰,進上件一件,善爲粧黃以進,可也。上曰,軍中入夜後,所以號令者何物乎?聖應曰,入夜後所以號令者,放砲,而亦以旗幟號令,旗幟上懸燈,而不甚分明矣。上曰,以今番親習陣時見之,塵埃漲天,何以辨旗色乎?聖應曰,雖如此,辨之易矣。象漢曰,東宮親筆,旣已粧帖,一經睿覽,何如?上曰,注書出去持來。鶴老出去持來,象漢奉進。上曰,上番,居京乎,居鄕乎?喜愼曰,臣之九代祖,開國初,自松都移來,今至十世而世居京中矣。上曰,爾之祖先來歷,何如?喜愼曰,臣九代祖,登英廟朝文科。八代祖,亦以文科事中廟,官參判。七代祖,官贊成而入於國朝名臣錄矣。上曰,其名何也?對曰,玉亨也。上曰,其後亦有顯官乎?對曰,臣六世祖亦爲贊成矣。象漢曰,世傳此人,食量過人,爲八道監司,此亦名臣也。喜愼曰,臣五世祖,以都憲,壬辰亂扈從,沒於嘉山。高祖四兄弟俱文科,而三父子,入於盟府鐵券。臣之父亦文科,以史官,嘗被肅廟朝異數矣。上曰,所被異數何事?對曰,有豹皮·虎皮特賜之物矣。上曰,下番居在何處,而祖先來歷亦何如?仁好曰,小臣居在畿內金浦地。臣之九代祖潑,入我朝爲兵曹判書,六代祖爲戶曹判書矣。上曰,其名爲何?對曰,李自堅也。上曰,予似見其姓名矣。億增曰,李成中疏批已下,牌招察任,何如?上曰,依爲之。修撰李成中,卽爲牌招察任事,榻前下敎。象漢啓曰,昨有薄衣軍襦衣題給之命,而自戶曹製給者,短狹且薄,故兵曹點退,尙未擧行云,事甚未安矣。上曰,注書出去,兵曹郞廳招來。鶴老出去傳命,郞廳兪彦國進伏。上曰,聞承旨所達,則薄衣軍題給襦衣,尙不擧行云,何爲而尙不製給乎?彦國曰,襦衣,自戶曹製來,而看品則短狹綿薄,故皆已點退矣。上曰,曾見薄衣軍襦衣,則皆精造且厚矣。今則何爲而然乎?象漢曰,體樣長短大小,雖不如自其家爲之,而製衣如結屨,如以常時所着之衣爲之,則豈有短狹不可着之理乎?近來各司疲弊,不能着實擧行,故如是矣。彦國曰,製來之衣,着綿雖不甚薄,而袖短不能覆手,所入綿布,不過二十餘尺,而厚則一斤綿入之矣。上曰,日氣漸寒,與本司眼同擧行,而日後當摘奸,若有襦衣甚薄者,則當用罰矣。象漢曰,卽今時氣乖常,聞外間言,則癘疫有更發之漸,軍兵尤爲可悶矣。上曰,申飭兵曹及摠府,着實擧行。而戶曹亦不無不謹之失,事極駭然。戶判從重推考,可也。出擧條上曰,兵曹郞廳中,擧職者誰乎?象漢曰,此郞廳,能擧職,趙明健,亦能擧職。大家之人,則皆思盡其職責矣。上曰,李孟休所陳擇人以用之說,亦有理矣。象漢曰,以向時部官言之,萬無擧職之望矣。上曰,承旨之意亦然乎?象漢曰,臣亦以爲部官變通,然後可以責效矣,不然則部屬不堪其苦矣。上曰,部屬,有何科外徵斂之弊乎?象漢曰,科外徵斂及其他弊端無數矣。近來兩班家之不爲坐更者,亦多矣。上曰,然矣。以向日部官,以部屬代坐之說觀之,不無其弊矣。諸臣以次退出。
上在昌德宮。停常參·經筵。
下直,彌串僉使崔昌佐,德積僉使閔孝彦。
李世璡啓曰,明日常參·經筵,取稟。傳曰,停。
鄭俊一啓曰,掌令李彙恒,所當出牌,而闕門已閉,待明朝出牌之意,敢啓。傳曰,知道。
李世璡啓曰,說書金善行,牌招事,允下。而闕門已閉,待明朝出牌之意,敢啓。傳曰,知道。
兪健基,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今下弓矢,彌串僉使崔昌佐處,給送。
李世璡啓曰,吏曹判書閔應洙,連日違召,無意行公,其在事體,誠甚未安。卽爲牌招察任,何如?傳曰,允。
兪健基啓曰,兵曹判書金始炯,連日違召,祿都目尙不擧行,事甚未安。卽爲牌招察任,何如?傳曰,允。
李世璡啓曰,未署經守令,至於十六員之多,而尙未署經,事甚未安。憲府除在外·引避退待外,未肅拜人員,竝卽牌招,以爲署經之地,何如?傳曰,允。
鄭俊一啓曰,明日次對,兩司當爲進參,而諫院無入侍之員。除在外·呈辭受由外,正言魚錫胤,待明朝牌招,以爲入侍之地,何如?傳曰,允。
李世璡,以弘文館言啓曰,新除授校理兪宇基,卽爲牌招察任,何如?傳曰,允。
又以侍講院言啓曰,本院下番,無行公之員,上番姑降入直,事甚未安。新除授說書金善行,卽爲牌招,以爲入直之地,何如?傳曰,允。
鄭俊一,以備邊司言啓曰,義州,以邊上重鎭,防守之任,不可一時暫曠,而逐朔巡檢贈給之際,亦不可無主管之人。府尹身死之代,旣已差出矣,不可不各別催促,罔夜下送。新除授義州府尹南泰良,一兩日內,使之出肅,仍爲下直,何如?傳曰,允。
又以兵曹言啓曰,傳曰,日寒如此,薄衣軍士,襦衣題給,曾前襦衣短薄,各別申飭於該郞,使之厚長事,命下矣。發遣本曹郞廳,摘奸其中尤甚薄衣者,二百五十五名,別單書入。而該曹所送襦衣,先爲看品,則皆依前短而且薄。特敎申飭之下,不可如是,故一一點退,使之改造以送之意,達夜申飭,而成命之下,未卽擧行,惶恐敢啓。傳曰,知道。
又以兵曹言啓曰,薄衣軍士所着,襦衣,依傳敎,以厚長者,各別擇捧,纔已分給之意,敢啓。傳曰,知道。
持平金光國所啓,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,快正王法。請還寢夏宅島配之命,仍令鞫廳,嚴訊得情,快正王法。請瑞虎等兩賊孥籍,亟令王府擧行。措辭竝見上新啓,國家置將之道,孰不爲重?而至於御將,爲任自別,內而參廟謨,外而掌重兵,苟非威望素重,人器著稱者,決不可輕授也,明矣。御營大將朴纘新,人望素輕,性且驕妄,平生伎倆,不過善事貪侈而已。雖以前後摠使之拔望,向來京尹之被論觀之,公議之不允可知,及授親兵之任,物情莫不爲駭。請御營大將朴纘新罷職。名官之出宰外邑,其分憂奉職之道,當自倍他人。而寧海府使韓師得,曾任靈巖郡守也。取本邑流來帳籍,浮作油芚,其貪鄙不職之狀,此已可判。而及莅本府,不治之聲,尤爲藉甚,南來之人,莫不爲言。此時民牧之寄,不可付之此人。請寧海府使韓師得,罷職不敍。新除授司諫院大司諫宋翼輔,時在平安道寧邊府任所,司諫徐命臣,時在京畿楊根地,獻納李命坤,時在江原道原州地,請竝斯速乘馹上來事,下諭。掌令李彙恒,引嫌而退。措辭見上其所論列,誠得臺體,聖敎誨諭,不必爲嫌。請掌令李彙恒出仕。答曰,不允。韓師得事,下諭事及處置事,依啓。宋翼輔,交龜後,自當上來,勿爲下諭。
工曹判書趙尙絅疏曰,伏以臣於近日,爲薄寒所中,添得外感,委頓叫苦,殆不省事,宿患痰癖,又從以發作,陋穢諸症,雖不敢一一煩溷,而胸腹刺痛,不能食不能睡,不能屈伸,便作一蘧蒢,頓絶陽界上意思矣。此際得伏見憲府新啓,則以許奎·崔瑞雲勘律太輕事,至請重推,此猶不足,又有律官科罪之請,臣於是,誠不勝其慙恧惶悚之至。夫許·崔兩弁所犯,事係科場,固宜重勘。而第奎之畢竟捉納弄奸者,瑞雲之自初爲人所欺者,不無參酌恕諒之道。而今臺言至於如此,臣之溺職之失,著矣。何可以已離其職,而晏然而已乎?噫,臣之蒙被聖渥,與天無極,以筋力奔走,爲一分報效之圖,而不幸疾病危苦,無望陳力,神思昏耗,隨事生疣,反顧慙悚,無地容身,百爾思量,決不可仍冒於職次。玆敢略暴危懇於紸纊之下。伏乞聖明,削臣職名,以安私分,以謝臺議,千萬幸甚。臣無任屛營祈懇之至,謹昧死以聞。答曰,省疏具悉。此何撕捱者,卿其勿辭,從速行公。
持平李昌儒疏曰,伏以臣父母之病,俱極沈痼,扶護救藥,長時焦遑,一切世念,灰冷已久,前後諫省之除,終未一謝,情理事勢,雖適然矣,跡涉慢蹇,心甚惶悚。日前進參殿講,祗爲入覲耿光,粗伸犬馬之忱而已,亦非以私情,有一分可强之勢也。迺者柏府新命,又下意想之外,臣誠驚感惝怳,不知所出。顧臣倥侗譾劣,本不合於淸朝耳目之寄,自量已審,固無承膺之望。而臣父流離漂泊,百疾交侵,間遭同氣之慼,諸症益復越劇。臣母,虛勞之病,轉入膏肓,凜凜有朝夕不保之慮,寂寞江村,將理孔艱,不得已爲便醫藥,將還城第,而床簀委頓之中,强移棲息,危兆敗症,疊見層出。又自數昨,猝添寒感,寢食都廢,眞元澌陷,坐臥起居,動輒隨人,非臣在傍,藥物亦難及時。人子至情,不忍離捨供職,隨牌控懇,自外徑歸,臣分都虧,合被重誅。伏乞聖慈,天地父母,俯垂矜諒,特許鐫遞,俾得安意救護。仍治臣違逋之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,護焉。
上在昌德宮。停常參·經筵。
李世璡啓曰,來十一日,文臣殿講日次,取稟。傳曰,停。
又啓曰,明日常參·經筵,取稟。傳曰,停。
李益炡啓曰,吏曹判書閔應洙,連日違牌,尙不膺命,事體極爲未安,卽爲牌招察任,何如?傳曰,允。
兪健基啓曰,兵曹判書金始炯,連日違召,無意應命,其在事體,極爲未安,卽爲牌招察任,何如?傳曰,允。
傳于兪健基曰,大臣·備局堂上引見。
洪象漢,以義禁府言啓曰,廣興倉前主簿韓德一,前副奉事李道普,一新縣監朴弼重等,拿處事,傳旨啓下矣。李道普,今方待命,卽爲拿囚。而韓德一,時在公洪道公州地本家,朴弼重,時在任所云,依例發遣府羅將,竝拿來,何如?傳曰,允。
鄭俊一,以宣惠廳言啓曰,本廳郞廳徐宗浹,移拜靑松府使矣。本廳庫舍,元來不足,數多米穀,每年露積,其弊不貲,僅備物力,近百間庫舍,今方加造於城內,期於急速完畢。而宗浹剛明精詳,綜核事務,故自初專委經理,晝夜監董,而役尙未半,遽爾見遞,莫重庫役,今不可付之生手,勢甚狼狽。且宗浹,以久任郞廳,旣未準朔,則法不當遷轉。本廳郞廳,特爲仍任,卽令口傳付軍職察任,而限竣役,勿爲遷轉事,分付該曹,何如?傳曰,允。
洪象漢,以刑曹言啓曰,今初五日晝講,漢城府主簿五部官員,同爲入侍時,傳曰,坐更雖微,大典所載,其亦新令,則雖卿宰,焉敢不遵?其名爲朝士,不遵令者,令秋曹,問于當部,現告拿問,從重勘處事,命下矣。使當部,依傳敎現告。則東部,以前正言魚錫胤現告矣。方爲正書入啓之際,魚錫胤,以奴名呈狀,其家本無闕直,而部官錯誤現告云,故卽以詳査現告之意題給矣。卽接東部主簿朴得遠所報,則魚錫胤家,初五日直宿,十六日則李二起·朱長金,闕直云,以兩人現告矣。當初部官,旣以朝官,陳達於筵中,及其現告,以魚錫胤指名,而査問之後,又以常漢兩人現告。莫重奏對之辭,初不詳審,査問之後,又復變換現告,殊涉駭然。當該部官拿處,坐更闕直朝官,更令詳査現告,何如?傳曰,允。
兵曹口傳政事,副司果徐宗浹。
戶曹判書徐宗伋疏曰,伏以臣於月前,進慶德宮修理所,重觸風冷,歸卽委倒床席,首尾已涉旬望。而方其危劇之時,諸般症形,便與毒癘無異,晝宵叫苦,知覺都絶,連投發散和解之劑,僅能取汗而止。其間東朝賀班之闕禮,常參長官之違牌,罔非臣引罪處,而昏涔不省,不能以一字自列,病甚之悲,一至此哉。見今大勢雖降,而頭疼肌熱,猶未之解,咳喘兼劇,尤妨寢食,轉成傷寒彌留,似此等證,卽醫家之所却走者也。凡人之大病將生,必有寒疾以先之,臣之沈痼之祟,厥惟久矣。積聚成癖,且傷水土,每有闖然發作之勢,而特以眞元未及壞傷,故猶能鎭抑。不幸今夏,暑濕忒甚,而適當繁劇之任,夙宵勞碌,專廢飮啖,遂有所積傷。今玆寒症,乃客邪之乘虛,則彌留之餘,將未知有何樣危兆敗症。若不及此時獲長暇,另加調治,則實有死生之慮。此臣所以敢恃慈覆之天,不得不疾聲以呼,仰冀矜憫者也。且念臣之始之承膺本職,非出於不自量,而敢以爲一毫可堪也?秪緣新命之下,若一向艮限,則不惟傷於分義,人或視之以飾外之讓,無寧一造出脚,使醜拙布露,公朝皆曉然於不可堪之實,然後自列而止,則易以得請,無煩於屢辭故耳。受任以來,此心應懸,如痿之不忘起,而曹中之急務難擺,目下之公故相仍,低徊濡忍之間,自不覺年之再而月已十五帀矣。今則事務之所膠擾,精力已竭,簿書之所倥傯,忘失太半。昨今之事,不相照管,斂散之節,動輒乖宜。是以名爲掌財賦之官,而不能有無於中外,許多邦計,自不免爲潛耗暗削之歸。其不勝任之實,如是彰著而尙未能趁時自列,以請罪罰,反顧初計,亦云謬悠,甚矣,臣之奊詬也。今若以久享厚俸爲幸,而惟事盤礴,則不惟旁觀者爲臣羞之,亦豈不有累於淸朝任官之道耶?噫,試可乃已,實關國家綜核之政,不能者止,亦係古人處官之義。臣旣見試而不能矣。堂堂千乘之賦,使之治之,豈無可人,而一任如臣者之隳壞而不之去耶?況臣痼疾之難强,誠如右所陳,懇乞天地父母,哀而憐之,早賜遞罷,俾無底於重罪,仍許隨便調息,得延殘喘,不勝萬幸。臣連呈此疏,見阻喉司,方切憫隘之際,得伏見昨日所頒下擧條,則承宣,以軍兵襦衣,短狹且薄事陳達,有重推之命,臣不勝懍惶悸恐之至。夫軍兵襦衣之造給,非今斯今,以一疋木一斤絮,造成待令,自是流來之規。而及夫特敎,申飭之下,始乃一倂改造,其分給之差晩,勢所使然。然臣旣忝有司,不能先時周慮,量宜變通,以體我聖上勤恤之至意,臣之不職之狀,於是益著。而論其辜犯,非特止於不謹而已,是宜亟降誅絶,而乃聖度寬假之。雖從薄勘,臣豈可以倖逭爲幸,而厭然自掩乎?更乞重行威罰,以彰其慢焉,臣無任震悚屛營之至,謹昧死以聞。答曰,省疏具悉。卿勿過辭,調理行公。
同義禁李壽沆·洪好人等疏曰,伏以臣等,得見憲臣之啓,盛論許奎·崔瑞雲勘律事,至請禁堂之重推,臣等於此,誠不勝悚恧之至。議讞委折,其時首堂之疏,已盡之矣,今不必架疊。而旣因勘罪之失當,至有律官之科罪,則臣等,俱以照議同參之人,決不可晏然仍據於職次。方欲陳章請譴之際,天牌降臨,催促承命,而情勢迫隘,未免違逋,尤增死罪。伏乞聖慈,特賜罪罷,以安私分,以謝臺議,不勝萬幸。臣等無任屛營祈懇之至,謹昧死以聞。答曰,省疏具悉。卿等勿辭,察職。
正言魚錫胤疏曰,伏以臣之前後罪釁,不可冒進者,有非一二。而春初適叨是職,入侍帳殿,賤疾方苦,神息昏錯,未免避辭之違例,至有儒臣之論遞,至今追思,惶愧猶切,其後又有除命,而未敢承膺,終至違罷。今雖時月稍久,其何揚揚冒廁於臺省之列乎?反復思量,進身無路。且臣,病伏窮巷,凡於時事,便同聾瞽,晩始得聞頃日筵中,部官以坐更事,有所陳達。而其所謂都監郞云者,卽指臣身云,臣竊不勝駭惑焉。臣雖愚迷,亦知朝令之至重,況玆坐更,曾有申飭之敎,豈敢有一毫泛忽之意哉?蓋坐更之輪回於一洞者,每數三月而一値焉。九月初五日,臣家及臣比隣朝士家,一依輪次,同時更宿,此實洞人上下之所目見,非可誣也。其後闕更,在於同月十六日夜云,初五日更宿者,萬無替當十六日闕更之理。而部官未及按簿詳査,只信下輩誤傳,遽然奏達於詢問之下,何其疎忽之甚也?不習筵席之人,慌忙失對,不是異事,然臣猥忝侍從之列,混入於違越禁令之科,區區平日謹畏守法之意,亦且掃地無餘,私心慙懼,豈不有倍於他人哉?伏聞該部,亦覺其誤,今已更査云,臣不必呶呶辨暴。而筵敎至嚴,有難含默,玆敢據實一陳於仁覆之下,以冀聖明之垂察焉。臣之本來情地,如上所陳,意外所遭,亦甚憫蹙,以此以彼,其不可冒進於榮次也,決矣。今因次對,召牌儼辱,而咫尺天陛,末由入肅。伏乞聖慈,亟降威命,先削臣職名。仍令攸司,重勘臣罪,以安賤分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭,察職。
壬戌十月初十日辰時,上御熙政堂。大臣·備局堂上引見時,左議政宋寅明,右議政趙顯命,行副司直金聖應,行副司直徐宗玉,漢城判尹金若魯,江華留守金始㷜,右尹李周鎭,左副承旨兪健基,應敎鄭翬良,持平金光國,假注書南鶴老,事變假注書李仁默,記事官丁喜愼,記注官李仁好,入侍。寅明曰,日氣猝寒,聖體,若何?上曰,一樣矣。寅明曰,大王大妃殿氣體,若何?上曰,一向平安矣。寅明曰,王世子氣候,亦何如?上曰,安過矣。寅明曰,聖候前日往來之氣,已盡平復乎?上曰,今則已差矣。寅明曰,王世子感氣,今則益勝乎?上曰,已差矣。寅明曰,近來外方,人心凶頑,多有殺長吏之變。高城郡守李夏龜之喪,意謂出於時令,近聞夏龜爲治剛明,下吏多不悅,而且以賑穀貿販事,有弄奸現發者,督徵甚嚴。渠輩,與官妓衙婢,符同行凶,毒殺狼藉,端緖已發云。此係倫常大獄,依前星山例,發遣御史,按覈懲治,恐不可已也。上曰,有關風敎,依爲之。御史誰可爲之乎?寅明曰,以韓億增差出,而數日內發送,何如?上曰,依爲之。竝出榻敎擧條寅明曰,如臣無狀,忝居廟堂,誠信不能感孚,聲望不能鎭服,或不無以臣之故,傷損國體之事。臣昨見平安監司趙觀彬之疏,以爲臺疏與備局之啓,一串語云云,臺疏可怒,則怒臺疏,備局之啓可怒,則怒備局之啓而已。何必以臺疏·備局啓,捏合爲說?臣旣冒居此地,若有害觀彬之意,則議薦時,少示持難,必不見擬,辭朝時,囚禁營吏,必不得赴。啓辭中,直請譴罷,亦何憚而不爲?臣則慜其踪地,姑欲試之於外藩,樂聞首揆之言而贊成之。雖以事面,略有啓辭請推,而亦委曲爲言,使不至於大段撕捱矣。今其言,有若臺臣,受備局之指而爲其疏者然,可謂不諒,甚矣。然其得失姑勿論,藩臣之於廟堂,體統自別。而今其言,肆然不擇如此,此莫非臣罪,乞賜斥退,以重國體。上曰,卿言如此,平安監司趙觀彬,罷職可也。竝出榻敎·擧條寅明曰,此乃咸鏡監司尹容疏也。尹容,曾以本道舊還上,尤甚邑則停俸,之次·稍實邑,則分數酌定徵捧事,狀請本司,以尤甚邑外,竝令準捧之意,覆啓知委矣。今此上疏,備陳本道凶荒之狀,荐饑之餘,若聞舊還徵捧之令,則民必驚擾渙散,以依前狀請,分數徵捧爲請矣。本道還上,庚辛兩年,全然未捧,故皆爲舊逋,尤甚邑外,又爲分數,則所捧必無多,故本司,覆啓防塞矣。疏陳如此,本道荐饑之民,宜各別優恤,今雖依前狀,許令分數徵捧,亦無不可矣。上曰,依前狀請,施行可也。寅明曰,尹容疏語中,舊逋分數事,有若已爲頒令者,此已未安。本司覆啓準捧之令,姑留不爲頒布者,事體亦不當,推考警責,何如?上曰,依爲之。出擧條寅明曰,灣尹南泰良,不可不催促發送,令政院各別申飭。而灣尹自當騎驛,故雖無給馬之請,自前道臣之仍下直者,則本道之馬未及上來,故馬牌應給者外,加給軍官所騎馬,灣尹亦是從二品,所當一體加給。令該曹詳考近例,施行,何如?上曰,竝依爲之。上曰,灣尹各別催促,明日內肅謝,仍爲辭朝。竝出榻敎·擧條寅明曰,李毅中,旣赴召試,付職之後,何可不卽承命,所當督出乃已,恐不當循例坐罷而已矣。上曰,李毅中,終不行公,則將有處之之道,違牌翰林,竝敍用,可也。出擧條顯命曰,趙載敏·徐志修,無付職之時,合有變通之道。翰苑前例,有未應講而變通者,有已行公而變通者,今此兩人,則已付職而未行公矣。上曰,趙載敏·徐志修,竝陞六,可也。出擧條寅明曰,吏·兵判,非有撕捱之端,而尙不行公,宜各別嚴飭矣。上曰,兵判則無他深意,以此撕捱,極涉過矣。吏判之如此,莫知其故也。顯命曰,以臣箚中語爲嫌矣。上曰,以此爲嫌過矣。兵·吏判,從重推考,牌招察任,可也。竝出榻敎·擧條寅明曰,禁府,多有時囚,而判義禁,無意出仕。重囚可以議處者,雖留待判義禁之出,而罪名之稍輕一二坐可決者,姑先令次堂擧行,何如?上曰,依爲之。出擧條顯命曰,臣拜相之初,以居下貪贓人,勿爲陞品復職事,有所仰達。曾已抄啓擧條啓下,而其後兩銓,多不遵行。不但陞品復職,至或有陞資者,旣已陞品陞資之類,雖不可一一釐正。而前後兩銓政官,竝從重推考。此後若有陞品陞資者,勿施,何如?上曰,政官重推事,依爲之。而法貴畫一,卿言慨然,定式後陞品陞資者,竝還收,可也。出擧條上曰,陞資者幾人乎?顯命曰,柳萬春·鄭崇二人,陞品云矣。顯命曰,良丁成冊,以臣不爲行公之故,至今不爲了當。國家之事,多有如此,何事可爲乎?額外加數及朝家所不知之名色,不可不盡數沙汰。以其見存名額,某邑某色,某額幾名,作爲冊子,使芸館,印頒各營邑,以爲憑據遵守之地。而以徐宗玉·金若魯·李周鎭句管,逐日齊會,以爲趁冬前了當之地,何如?上曰,依爲之。節目擧行,可也。出擧條顯命曰,上敎及於都民弊端,臣有所懷敢達。祖宗之制,中人及小民,許令居生於朝市近處,以便其生理,此中路之名,所以出也。閭家奪入嚴禁之後,有假稱買賣之弊矣。今則勢家仍爲買入,此風漸盛,多有民弊。甚至於鉅斷閭家簷椽,塞其水道者,如此之類,不可不禁斷矣。若魯曰,近聞宗臣有如此之事云矣。宗玉曰,爲先出擧條嚴飭,好矣。上曰,依爲之。出擧條寅明曰,朴文秀·具聖任,自上,旣已處分矣。設或有紛挐之事,亦不至大段有損。昔在宋仁宗朝,王欽若等,相爭於上前。王朝,以爲大臣,以紛爭得罪,則非所以威夷狄也。仁宗納之,數月後罷其職,可謂善處矣。然文武體統自別,甲午年間,以兵判兼禁衛大將,其時故相臣尹趾完憂之曰,本兵體重,而今兼禁衛大將,與他軍門大將爲同列,則日後,必有相抗之弊矣。以今觀之,古人之言誠信然矣。各軍門大將,與兵判體統自別。以習陣時觀之,兵判爲中軍,他軍門皆屬於中軍,便是將幕間,而有此紛爭之事,以體統至嚴之意,下諭,則日後無如此之弊矣。上曰,然矣。其時有所思量,故以彼此是非分之矣。其人皆在何處乎?寅明曰,皆下鄕,不久當上來云矣。若魯曰,同義禁洪好人·李壽沆,皆引入不爲行公,竝牌招察任,何如?上曰,依爲之。出榻敎始㷜曰,臣方待罪江都,而曾前赴燕時,見中國城子,皆以甓築而每恨我國之不能用此法矣。及見江都外城,試欲燔甓築之,而所燔之甓,皆能善熟。故先從甲串一面始役,自制勝墩,至甲串墩五里許,則今秋已爲先築。其餘五里許,則待明春畢築爲計。而此外三十餘里,分授各軍門,則訖役似不難矣。若以物力言之,則內城周回,不過十四里,而合計所入米錢布,則爲十五萬兩錢矣。以臣今番所築時所入物力,雖倍甲計之,三十里所入,錢不過三萬兩,米不過三千石,比之內城所築,物力省減,當幾何耶?臣雖愚迷,國家若有築城等大興作,則每以時詘擧贏,恐或傷財病民。而今此外城之燔甓設築,比之石築,事半功倍,沿江盡築之後,則江都,當作金城湯池。臣意,則猶恐朝家之不能因此繼築矣。寅明曰,臣雖知甓城之堅固,而不知妙法矣。始㷜所達如此,分授各軍門,仍爲繼築,何如?上曰,依爲之。出擧條上曰,甓築後,堅固何如耶?始㷜曰,堅固不可與土城比論,而比之石築,亦似有勝。蓋石城,若受大砲,則一石破壞,次次崩壞,而甓築則雖受大砲,必不破矣。上曰,甓築後,何不以大砲試之耶?始㷜曰,新築城子,先試大砲,似可惜,故未及試之矣。上曰,凡事不爲則已,旣爲之後,則不可不試其可用與否。卿下去後,爲先以大砲發放,如無傷破之患,則雖他處,以甓繼築甚好矣。寅明曰,始㷜素眞實,今此城役,亦可見爲國之心矣。顯命曰,始㷜此事,亦出忠國之心。而大抵燔甓築城,實爲長遠之道,不但江都,雖他處,以此築之,似好矣。聖應曰,保障之地,無過於江都,甓城果若堅固,則宜令着實修築矣。上曰,三軍門當擧行矣。聖應曰,以三軍門擔當築城爲敎,而臣雖才本淺短,識見鹵下,職在將任,且是關防重地,不可不一往親見後,築之何如?上曰,然矣。爲將臣者,不可不一見矣。訓將下去時,與留守,試以大砲,可也。出擧條上曰,南漢有廟社,而江都則無之,長寧殿甚苟艱。以史記觀之,以廟社爲重,留守甚勤幹。廟社之所,察其地勢而擧行,可也。始㷜曰,臣下往後,當審察其地勢,而更爲仰稟矣。持平金光國啓曰,請逆坦孥籍,一依王府草記,卽令擧行。具辭見上上曰,旣諭,何煩。請還寢泰績酌處之命,仍令鞫廳,嚴鞫得情,夬正王法。具辭見上上曰,勿煩。請還寢夏宅島配之命,仍令鞫廳,嚴訊得情,夬正王法。具辭見上上曰,勿煩。請瑞虎等兩賊孥籍,亟令王府擧行。具辭見上上曰,其勿更煩。請御營大將朴纘新罷職。上曰,此等事,與宰相相可否,可也。卿等之意,何如耶?寅明曰,自上未發落之前,臣等何敢是非乎?上曰,不然矣。第以意見言之。寅明曰,律名可異,無他指的罪犯,而至請罷職,甚可異矣。上曰,予當爲下敎,而右相亦陳其所見焉。顯命曰,臣意與左相一樣矣。上曰,大訓之下,卽一初政,黨習之弊,何者不爲痛惡,而或抑或扶,激成武臣之黨弊,心尤痛駭。使御將受此職之後,若有違軍律,若有貪汚其任之事,則隨事彈劾,有何不可?而乙巳初頭,彈劾武臣也,其一卽御將也。頃者拔于將望,卽一事也。以帶礪勳臣,位登正卿,檢擬判尹,亦云晩矣。而其時彈駁,亦一事也。噫,彼三件事,俱在大訓之前,往事雖勿說,今無他事,而掇拾效學于大訓前事,無端彈劾,予莫曉也。而其指意亦舊時謬習也,初批豈不諭矣?而循例批下者,待令次對也。初登筵席,欲釀成武黨,勸文以黨,非敢所爲,況武乎?新進小官,勸武將以黨,初猶若此,他日可知,良可寒心,不允。光國又啓曰,都民難支之弊,未有甚於近日,此專由於國綱之解弛,豪右之不戢而然也。俄聞大臣陳達,則有一宰臣,嫌其路逕之不容軒軺,至有閭家屋椽鉅斷之弊云,事之駭然,莫此爲甚。請當該宰臣,令京兆査出,罷職不敍。上曰,嚴敎之下仍啓,事面雖損,此事則是依啓。翬良啓曰,持平金光國,旣承嚴批之後,不爲引避,復陳新啓,固爲可駭。而且其欲爲引避之際,左右問議,擧措異常。請持平金光國遞差。上曰,依啓。寅明曰,臺啓中,以貪侈爲罪,而今番摠戎廳重記之多,實無前云。以此言之,其不爲貪侈之狀可知矣。宗玉曰,御將素以謹愼,見稱於人,臺啓中所謂驕妄二字,太不襯着矣。上曰,湊合貪侈驕妄等語,冒於頭辭,而爲罪,光國所爲,甚可駭也。諸臣以次退出。
上在昌德宮。停常參·經筵。
下直,金城縣令李景喆,古豐山萬戶李眞實,老江僉使姜瑛。
李世璡啓曰,來十一日輪對日次,取稟。傳曰,停。
又啓曰,明日宗臣殿講相値,視事,頉稟。傳曰,知道。
兪健基啓曰,大司憲金鎭商在外,執義許沃受由在外,掌令李彙恒再度呈辭入啓,李天輔牌不進傳旨未下,持平李昌儒陳疏受由,一員未差。今日以監察茶時之意,敢啓。傳曰,知道。
鄭俊一啓曰,輔德金相紳,副校理元景淳,牌招事,允下。而今已夜深,待明朝出牌之意,敢啓。傳曰,知道。
李世璡啓曰,吏曹判書閔應洙,昨日特敎之下,又爲違召,尙不膺命,其在事體,誠甚未安。卽爲牌招,何如?傳曰,允。
兪健基啓曰,兵曹判書金始炯,昨日特敎之下,又爲違召,尙不行公,祿都目一向遷就,極涉未安。卽爲牌招,何如?傳曰,允。
李世璡啓曰,前待敎趙明鼎,檢閱趙雲逵·兪彦好·李毅中敍用事,擧條啓下矣。令該曹,卽爲口傳付職,仍卽牌招入直,何如?傳曰,允。
鄭俊一啓曰,藝文館待敎趙明鼎,時在京畿漣川地,上來事,下諭,何如?傳曰,允。
吏曹口傳政事,待敎單趙明鼎,檢閱三趙雲逵·兪彦好·李毅中。
假注書南鶴老服制,代閔師弘落點。
傳于李世璡曰,吏·兵判疏批已下,牌招。
備忘記,今下弓矢,古豐山萬戶李眞實處,給送。
傳于李世璡曰,尹東佑妻李氏,繼後啓目,當該中官,混同爻周,推考,此啓目,改書以入。
傳于鄭俊一曰,宗臣殿講,試官望筒,還入。
備忘記,卿已行公,故點下試官矣。更思之,纔於筵中,覽卿行步,此非循例入侍有拜跪之節。而首揆纔入來,亦有諭者,更爲點下。卿體此意,須其間調理入侍之意,令史官,傳諭于右相。
李世璡,以弘文館言啓曰,副校理元景淳由限已過,卽爲牌招察任,何如?傳曰,允。
又以侍講院言啓曰,本院新除授輔德金相紳,除拜累日,尙不出肅,卽爲牌招察任,何如?傳曰,允。
鄭俊一,以備邊司言啓曰,頃年因京畿御史林象元書啓,麻田逃故未頉代之數,參酌移額事,令道臣明査逃故實數及年條,限五年,代頉數爻,報本司憑處之意,覆啓知委矣。自本道,曾已査報,卽今逃故未代頉之數,至於二百十五名之多。五年內,該邑守令,每歲抄代頉,未免塞責,已極未安,而至於庚申歲抄,止於五名,尤爲駭然。該邑,本來至殘,良丁之難得,其勢或然。而苟使守令,至誠搜括,則未代頉者,亦豈至如是數多?當此癘疫死亡之餘,曾前二百餘名逃故,又復一時令該邑,自當代定,則亦難擧行,限一百名,令本道道臣,分排移額於道內他各邑。而今番査得,冒屬之類,旣已出付本道,以此推移分定,似無不便,劃卽擧行後,形止狀聞事分付,每年闕額,不卽充代,致令額數漸多,今至於移額之境。歲抄之不勤之守令,終無論罪之事,則將無以懲後。自丙辰至己未,歲抄當該守令,竝罷職,尤甚庚申守令,削職,何如?傳曰,允。
李世璡,以宗簿寺官員,以提調意啓曰,今此親臨宗臣殿講時,宗學被抄宗室,除疾病事故外,應參之員十三員,年限外,自願應講宗室三員,合十六員。所講書卷,依前例,各其名下,懸注單子書入之意,敢啓。傳曰,知道。
鄭俊一,以兵曹言啓曰,今十月十一日,武臣賓廳武經七書講書日次,而講員落點單子,時未啓下,日勢已暮,不得爲之之意,敢啓。傳曰,知道。
又以刑曹言啓曰,昨因本曹草記,坐更闕直朝官,更爲現告事,允下矣。卽令當部,更爲明査現告,則東部參奉趙永世牒報內,以爲十六日,適有殺獄,洞人奔避,不無越次闕直者。而洞人輩,欲爲自脫之計,援引朝官,而實非朝官坐更日次,故雖有朝官現告之命,而不得爲之云。當初陳達筵席變換現告之部官,旣自本曹,草記拿處蒙允。而當部所報,又如此,現告不得捧入之意,敢啓。傳曰,知道。
吏曹判書閔應洙疏曰,伏以臣情跡臲卼,日事違逋,罪戾層積,誅殛是俟。昨伏聞筵中,聖敎特降,旣命重推,繼辱嚴召,督令行公,臣於此,且惶且感,益不知所以自措也。噫,臣之難以仍冒銓地之狀,已悉於前疏,今不必更事煩縷。而槪其當初冒出,只爲挨過都政,則到今不可靦然盤礴,事理較然。況身爲銓官,擧錯之際,旣不能一循至公,注擬之間,亦未免有所做錯,則揆以邦憲,決難容貸。殿下,雖欲爲之曲庇,大僚雖或歸之泛論,情同傷弓,戒切懲羹,區區私義,實無以抗顔冒沒,必遞之義,參前倚衡,終難除却。又不免坐違特召之命,臣罪上添罪,求死不得,達宵兢惶,無地自容。而聖度天大,郵罰不加,虞旌之招,又此儼臨,臣飛走路窮,惶隕尤切,到此地頭,有不敢一向坐犯違傲,謹此趨詣闕外。而情勢旣極危蹙,廉隅亦難放倒,反覆循省,萬無冒進之勢,敢此不避煩猥,更冒萬死申暴至懇,仰瀆宸嚴。伏乞聖慈,曲垂諒察,特削臣本兼職名,仍勘臣前後負犯,以肅朝綱,以安微分,千萬幸甚。臣無任惶怖迫隘屛營祈懇之至,謹昧死以聞。答曰,省疏具悉。前批旣諭,其撕捱極涉過矣。卿其勿辭,卽速行公。
兵曹判書金始炯疏曰,伏以臣於見職,特已熟之瓜耳。自經都政,已有素劃者,再控辭章,輸瀉肝血,庶幾天日之明,亦已俯燭,而職名尙縻,筵敎連降,有若臣可出而不出者然,臣誠惶悶抑塞,益不知置身之所也。噫,自臣引入,職務之曠廢,固非一二。而至若祿政,尤是目前之最緊急者,猶且冥然頑然,迷不轉動。積逋君召,今至十數牌矣。其國體之屑慢,臣分之壞損,已無餘地,論其罪犯,合被刑章。而今因大臣陳白,至有勉出之敎,此豈臣始料之所及哉?噫,臣之事殿下,髮已盡白矣。平日所自勵者,凡於當官莅職,苟非至難强之情病,未嘗强自皎潔,過爲飾讓。獨於此任,必欲力辭乃已者,誠以職是權要,素計之決難久據也,年且衰耗,重任之不可仍冒也。而大政後,辭遞之意,亦嘗微發於前席,此臣所以不得遞則不知止者。況君臣之間,貴在實心相孚,使臣而係戀榮寵,變易初志,則此非臣事君以誠之道也。知臣之不可出而一任羈絆,强加敦迫,則亦非聖上使臣以實之義也。此則不待臣畢辭,而慈覆之仁,必有以處之耳。抑臣於大臣之論鄭崇·柳萬春事,亦有所不自安者。崇則事在前堂,臣所不知,而至於萬春,則出入陞望,已過十餘年之久。武將中,多稱其久淹,此可見公議所在。故臣果循例檢擬,而若其下考之屬耳,定式之有無,臣未及覺得,此亦臣昏謬之一端矣。始知大臣之致責政吏,由於此事。而臣於本職,方以必遞爲期,此等政注之失,猶有未暇論者,玆敢更暴情懇,仰瀆崇聽。伏乞聖慈,天地父母,俯賜鑑諒,將臣本兼兩任,亟許鐫遞,仍治臣積逋之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。前批旣諭,其撕捱,極涉過矣。卿其勿辭,卽速行公。
判尹金若魯疏曰,伏以昨因大臣筵奏,以金吾滯囚,命次官議讞。竊念王府,不與他司等,大小讞囚,必待長官,所以重獄體,間或有次官之替行,悉由長官有故,事在緊迫。而今長官雖未出仕,朝夕可以膺命,時囚議照,又無一日之急,則以長官事,責之佐貳,已非常例。臣之冒當,亦將重損事體,其不可苟然奉行,敢以短章,仰瀆宸嚴。伏乞聖明,察此事狀,收還成命,以存體例幸甚。臣無任惶恐屛營之至,謹昧死以聞。答曰,省疏具悉。卿其勿辭,擧行焉。
上在昌德宮。停常參·經筵。
夜一更,雷光。
李世璡啓曰,明日常參·經筵,取稟。傳于李世璡曰,停。
洪象漢啓曰,大司憲金鎭商在外,執義許沃受由在外,掌令李彙恒,三度呈辭入啓,李天輔牌不進傳旨未下,持平李昌儒未肅拜呈辭,一員未差。今日以監察茶時之意,敢啓。傳于洪象漢曰,知道。
兪健基,以都摠府言啓曰,今日入直內三廳武兼禁軍及軍兵等,當爲中日習射,而親臨宗臣殿講相値,不得爲之之意,敢啓。傳于兪健基曰,知道。
以備忘記,傳于兪健基曰,今下弓矢,老江僉使姜瑛處,給送。
以副校理元景淳,校理兪宇基,修撰李成中等,牌不進禁推傳旨,及檢閱趙雲逵·兪彦好·李毅中等,牌不進罷職傳旨。傳于鄭俊一曰,竝推考傳旨捧入。
柳綏啓曰,假注書閔師弘,時無職名,令該曹,依例付軍職,冠帶常仕,何如?傳于柳綏曰,知道。
傳于李世璡曰,少退還入之時,宗簿寺提調同爲入侍。
傳于鄭俊一曰,明日晝講,以停爲命矣。明日還爲之。
傳于鄭俊一曰,日日殿坐,必疲勞,日氣又寒,停晝講初敎依施之,再次下敎置之,政院,獨知悉擧行。
鄭俊一,以弘文館言啓曰,心經畢講後,進講周禮節目講定事,命下矣。本館上番應敎臣鄭翬良,領事處問議事,今日晝仕出去之意,敢啓。傳于鄭俊一曰,知道。
又以吏曹言啓曰,備局草記,因京畿御史林象元書啓,麻田郡逃故未代頉之數,至於二百十五名之多。歲抄不勤守令,終無論罪之事,則將無以懲後。自丙辰至己未,歲抄當該守令竝罷職,尤甚庚申守令削職事,允下矣。當該守令,令道臣狀聞現告,何如?傳于鄭俊一曰,允。
柳綏,以漢城府言啓曰,因持平金光國所啓,有一宰臣,嫌其路逕之不容軒軺,至有閭家屋椽鉅斷之弊,當該宰臣,令京兆査出罷職不敍事,命下矣。卽令部官摘奸,則南部參奉朱炯正牒呈內,親往摘奸,則政丞契長溪君棅家前,左邊閭家,果有椽木四十七箇鉅斷之處。故問其由於家主鄭近輝,則以爲渠家北邊簷椽,本來稍長,有礙於軒軺出入,亦慮有妨於簷端致傷,自爲斷椽,而元無長溪君,分付之事云。該洞任掌,則以爲斷椽之事實不知,而今日摘奸,始乃參見云。家主,雖以非宗臣分付之事爲言,而宗臣家前閭家斷簷,則旣已的實。此外別無更査之道敢啓。傳于柳綏曰,知道。
驪川君增疏曰,伏以人臣之蒙恩于國者,非曰無之,而豈有如臣之偏隆也哉?自少及長,特賴聖明之覆燾,毛髮頂踵,罔非洪造,覃恩異渥,河海莫量。而此猶不足,崇終之念,追及於臣祖易名之典,庸侈於今日,天郞儼臨,恩誥誕宣,繼而有賜法樂·給宴需之命,是已萬萬曠絶。而又況雲漢之宸章,兼包春宮邸下二字寶墨,降頒於衆賓稠會之中,闔門之聚首感泣,罔無暇言。而瞻聆莫不動色相賀,臣於是,雙擎九頓,且惶且感,惟不覺涕淚之被面。若使臣祖,有知於冥冥,其驚喜感泣,尤當如何?臣自荷不世有之恩數,寸忱倍激,猥以荒蕪之箋語,略效鳴謝之衷悃,而辭短意拙,亦不能形容其萬一。退與臣祖母及兄弟叔姪,相對頌祝,惟期世世生生,各殫殞結之忱而已。仍又伏念恩溢泉塗,榮動梓里,而矧今秋冬交序,履霜怵惕之懷,倍切于中。臣之父母墳山,在於京畿楊州地,將欲馳往省埽,而臣之祖父臨陽君臣桓之墓,亦在一局之內,兼伸焚黃之儀,庸告罔極之恩。伏乞聖慈,寬賜由暇,俾伸至情,千萬祈祝。臣無任屛營祈懇之至,謹昧死以聞。答曰,省疏具悉。卿其依所陳,往省焉。仍傳于鄭俊一曰,給由馬,澆奠床備給。
壬戌十月十二日辰時,上御崇文堂。宗臣親臨殿講入侍時,都承旨李益炡,左承旨柳綏,右承旨李世璡,左副承旨兪健基,右副承旨洪象漢,同副承旨鄭俊一,記事官任師夏,假注書閔師弘,記事官丁喜愼,記注官李仁好,考官領議政金在魯,行副司直徐宗玉,左尹李壽沆,參考官兵曹參議權爀,行副司直柳萬重,應敎鄭翬良,吏曹佐郞李昌誼,入侍。宗簿提調密昌君樴,少退時,因傳敎追後入侍。諸臣以次入侍訖。上曰,應講者幾人耶?李益炡曰,除雜頉外爲十六人矣。金在魯進伏曰,臣在道,每切庶無疾之誠矣。其間聖體,若何?而眩氣不復往來發作乎?上曰,日寒則似有之,而視向前差勝矣。在魯曰,大王大妃殿氣候,何如?上曰,安寧矣。在魯曰,中宮殿氣候,何如?上曰,無事矣。在魯曰,王世子微感之候,旋已向差,有勿爲問安之敎,其爲喜幸,當如何。卽今氣候,更何如?上曰,已爲快安矣。右相雖出,而往時所患,猶未盡瘳,而卿纔自外還,故初則以右相落點,而更命卿入矣。在魯曰,臣雖不得休息,而旣當親臨之日,承此入侍之命,故入來矣。洪象漢曰,入侍之際,注書直由御前趨過,殊甚生疎,推考,何如?上曰,依爲之。出擧條徐宗玉曰,史官伏於龍席,殊似未安矣。上曰,入侍處所旣窄甚,此何妨耶?鄭翬良曰,臣以周禮進講事,問議于領相。則領相以爲,周禮雖是聖人之書,而大抵多名物度數,不甚切於聖學,心經畢後,就四書中,循環進講似宜云,故敢達矣。上曰,大臣方入侍,當爲下詢矣。上曰,卽今宗學,反少於文臣殿講數,在前則視專經文臣,不啻倍之矣。海雲君熻進伏講大學誠一章訖。上曰,壹是皆以修身爲本者,何謂也?熻曰,此言本末之序矣。上曰,修身之上言格物致知誠意正心,而下又結之以修身爲本,獨歸重於修身一事者,何也?熻曰,不修身,無以齊家治國平天下,故以修身爲本矣。上曰,所講極爲精熟矣。文義訖,收栍純通。熻出,綾城君森,論語自不。上曰,不讀講章而書自不,甚非誠實矣。順悌君炟,孟子自不。炟曰,臣有所懷欲達矣。在魯曰,講事外有何可達者耶?炟曰,臣頗熟於初卷,請講初卷矣。在魯曰,此非講規,而此宗臣,敢爲自請,推考宜矣。上曰,唐突矣。在魯曰,彼似以唐突爲奬詡之敎矣。上曰,此不過生疎而然矣。此當以優游不迫之道責之矣。花溪君檔講書大禹謨訖。上曰,皇天眷命之眷字,其義何居?天之於人,豈眞有眷顧之道耶?檔曰,德之至者,可以格天,故天亦於有德之君,有所眷命矣。上曰,若帝之初者,何謂也?檔曰,此言若舜受禪時也。上曰,苗頑,當益用征伐以服之。而不此之爲,舞干羽于兩階,而頑苗乃格者,何也?檔曰,威武不能服者,非文德,莫可致,故舞干羽而始格苗矣。上曰,年方幾何?檔曰,二十九矣。上曰,其爲人粹潔,而文義通曉處,最多矣。宗玉曰,此等宗臣,雖置之儒士中,亦鮮其比矣。收栍純通。上曰,諸臣少退,可也。未時諸承旨·史官·考官,還爲入侍。密昌君樴進伏曰,近日聖體,若何?眩氣其不往來乎?上曰,一樣差安矣。樴曰,大王大妃殿氣候,何如?上曰,安寧矣。樴曰,中宮殿氣候,何如?上曰,安善矣。樴曰,王世子感氣差勝後,更何如?上曰,已快愈矣。樴退伏座次訖。興溪副令柚,大學自不。上曰,此宗臣誰也?樴曰,韓山君之子也。上曰,其年幾何?樴曰,二十云矣。上曰,自不者,何太急也?樴曰,抄講十人不入,而擧案中,如綾城君·順悌君,常時以能講有名,宗學講每居首,而今番則猝當親臨,未及收拾,故似皆自不矣。花陽副令榷講大學傳之九章訖。上曰,君子不出家而成敎於國者,何謂也?榷曰,德修於身,而以身爲敎化之本,故其民觀感而化之,此所謂成敎於國也。上曰,堯·舜之仁,民之從之者固也。桀·紂之暴,而民之從之者,何也?榷曰,上之率下,有仁與暴之異,而下之從化者,莫不由於其君之所以敎也。收栍純通。樂林副守埏講大學傳之二章訖。上曰,周雖舊邦,其命維新。舊邦者何謂也?埏曰,立國已久,而非新造之謂矣。上曰,爾之釋舊字是矣。而其舊之所由然,必解說之,可也。榷曰,言其邦之建有由來矣。上曰,凡日用器玩甚多,而必於盤銘之者何義也?埏曰,銘盤之義,蓋自儆之意也。上曰,盤者,是何等所用之盤也?埏曰,沐浴之器矣。上曰,銘於浴器,必有義意,詳加思繹,可也。埏曰,註言其澡潔之義矣。上曰,唯。收栍純略。上曰,此宗臣,誰某之子也?樴曰,安陽之子也。上曰,其年幾何?樴曰,二十五云矣。綾安副守槇講大學傳之三章訖。上曰,丘隅者何謂也?槇曰,指高處而黃鳥之所止也。上曰,汝年幾何?槇曰,十六,而應講已三年矣。上曰,稚年讀書必精。而此兒欲爲堂上,故尤不間輟,宜乎其如是精明也,此誰之子?樴曰,花陵之子矣。上曰,花陵有如此稚子乎?樴曰,六十後所生矣。收栍純通。雲山令梄講大學傳之首章訖。上曰,顧諟天之明命者,何謂而顧字?形容得何義也?梄曰,猶所謂常目在之之義也。收栍略。雲川令杆講大學傳之六章訖。上曰,如見其肺肝者,何謂也?杆曰,雖掩其不善,而豈無著於外者耶?收栍略。雲溪令梲講大學傳之八章訖。上曰,莫知其子之惡,莫知其苗之碩,此言果是眞不知之謂乎?梲曰,人蔽於私,則子雖惡而不知,苗雖碩而不知。以其自己事故不知,在他人則豈不知耶?上曰,年幾何?梲曰,二十九矣。收栍通。雲峯令朴,講大學傳之九章訖。上曰,雖不中,不遠者何謂也?朴曰,不遠者,近處之謂也。收栍略。凝善令爔講大學傳之七章訖。上曰,視不見聽不聞者,眞是無所見無所聞耶?爔曰,心不在此處而系着於他,則如此矣。上曰,何處,又當可問耶?在魯曰,不得其正云者,當問之矣。上曰,若是設問,則難對矣。此宗臣誰也?初見之矣。樴曰,錦南之子也。上曰,其年幾何?益炡曰,二十矣。收栍略。西溪君熠,孟子自不。上曰,西陽之兄弟耶?西陽善講矣。此是自願者乎?直書自不,安用講章云者直矣。上曰,純通者,幾人耶?樴曰,似是四人矣。密林君炓講詩葛覃章訖。在魯曰,薄汚之汚,何義也?炓曰,澣濯之謂矣。在魯曰,濯其汚而曰汚,其義釋之宜矣。炓曰,汚是澣濯之義而已。豈有別般奧義耶?炓仍起伏曰,臣嘗善於七月篇,敢請一講矣。上曰,此章必是常時善誦之故,自請之矣。然所講者,亦善爲之,何必七月篇也?年方幾何?炓曰,三十矣。收栍純通。花豐令楏講書舜典訖。上曰,天下之內,服舜之化者多矣。而獨曰蠻夷率服者,何義也?楏曰,言德化之遠曁也。收栍通。講畢。上曰,科次則使副試官爲之。而領相則必有欲達之語,進來達之,可也。在魯進伏曰,周禮進講定奪事,臣未及預知矣。周禮卷帙頗多,自上但當講其大文而已。註疏則在下者講之,而如大司寇等,職司甚煩,而其文亦支離矣。大抵周禮,是聖人制治之具,而規模極大,在爲國之方,不可不考究其遺意。而重複錯謬者,有之。如冬官職司,見於秋官,秋官職司,見於夏官之類是也。且其言,亦有粹駁之不同,故先儒或疑其爲漢儒所亂,而非周公之書者,蓋以此等處故也。臣意以爲,或禮記抄講,或四書循環進講,似好。故果於儒臣問議時,以是對之矣。上曰,周禮大文,若是其多乎?禮記,左相亦勸講,而一欲講周禮,故頃年視學,命講周禮矣。近來臨講,過數板後,頗覺其疲,故講春秋時,有所下敎,只講其綱而傳則不講矣。周禮講,亦如講春秋,只講其大文,可矣。心經講畢後,講周禮,周禮講畢後,近思錄或四書,循環進講,好矣。在魯曰,兵·吏判之至今撕捱不出,極涉過矣。吏判則今日承牌,而兵判尙不出,其所撕捱,元無義意,或以加望後受點爲嫌云。而向日筵中,已諭特敍除拜之意。此不當過引,右相箚,亦別無可引之端。臣俄得見日昨擧條,有兵判則意以爲都政後,必欲遞矣之敎,似礙人眼,無乃或以此欲遞耶?此亦恐是記注之差失也。祿都目過時,殊甚可慮,兵判從重推考,牌招察任,何如?上曰,當初加望之命,其後落點之意,旣諭曲折於筵中,元無可引之事。而知其欲遞之說,予見擧條殊不緊,故欲令付標而未果矣。吏·兵判皆撕捱,而兵判,前以過都政卽遞,有所自陳,故予已知其以此撕捱。而吏判則未知其何事,故有此敎。其時語次,自如此,兵判,豈可以此爲嫌耶?擧條中,上曰,以下,無他深意,以此撕捱,則極涉過矣。改付標以入,從重推考,牌招,可也。在魯曰,臣於在鄕時,以西伯事陳疏承批,而終又有不安於心者,敢達。當初薦望時,臣與左揆相議曰,此人旣不安於京職,而才具虛抛可惜,試之此等外任爲好。而每以歷辭一節爲礙在前,故相臣趙道彬,今奉賀李宜顯爲方伯時,皆不見有嫌大臣而去,其後不過推考而止。何可以不得見大臣之故,竝與外任而永阻之乎云?則左相亦以爲然曰,吾則雖不來辭,固當恕諒,只當於其發去稍遠之後,略以事體推考云,故臣遂首擬而受點矣。西伯以不辭大臣而先辭陛爲苟艱,不肯應命,積久撕捱,再授此職,終不得一送,則亦大關朝體,故敢以別樣督送之意筵陳。而自上有卽令出肅,仍爲辭朝之命,則西伯之爲難者,唯在辭朝一節。聞此命之後,豈不依上敎仍卽辭朝乎?辭朝後過數日,左相獨赴備坐,以請推之啓,出草來示。而自前方伯之出肅日辭朝者,初無歷辭之可論,故廟堂未嘗有督過之擧。且旣令其仍辭朝,而反責其不歷辭者,於事理事勢,俱爲窒而不通。此與已行歷辭,而獨闕一處之前例有異,故臣再三送郞廳往復。而左揆必欲爲之,且曰此不過事體上,輕輕規責,元不妨於西伯云,故臣亦不得强爭而置之矣。臺疏繼而重發,語意非常,而臣於入京日,途中見西伯之疏,則疏辭穩順,別無突兀之語,心以爲喜矣。俄聞左相,以其疏語,謂之有駭體統,過爲引嫌,至於乞遞,而自上有西伯譴罷之敎,誠爲過矣。其疏有曰,備啓則不害爲體例間事,故不爲一疏而赴任,又以年分事急,旋卽出巡,路中見臺疏,疏語卽前備局之啓一串語,而旨意深緊,殆無餘地云云。所謂一串語,卽一般語之謂,而旨意深緊,殆無餘地云者,屬於臺疏,未見有侵軼廟堂之意。而僚相,看得太深,乃以一串貫來陳達,至令重臣,因此坐罷,豈不過乎?臣初不深量而失擧,致人無限狼狽,又致朝廷之紛紜,臣方慙悚不暇,而難更當其薦事矣。上曰,往事勿說,可也。卿何以此引嫌乎?凡看人看文之道,以善看則善,以不善看則不善。左相於西伯疏,認爲與臺疏符同之意,過爲引嫌,其於大體,有難仍置,故罷職矣。卿之所達亦是,而卿豈不聞叔當負之諺乎?卽今鼎席,卿年最高,卿之履歷亦最多,卿當笑而下之,撕捱則未知其可也。卿若如此,則一節深於一節,是豈順便之道乎?在魯曰,臣只陳私義之慙悚而已。僚席之間,豈有以此不便之事乎?又曰,如趙觀彬之人,自上必欲同爲供仕,而內職則勢難行公,故欲試之外任矣。今又如此,無奈何矣。上曰,今後何必每如是乎?予亦豈無可爲之事耶?在魯曰,北漢無他官員,只有管城將一人,專管一城事,其爲任最重。故從前多以中軍出入之人差除。雖下此而亦用曾經閫帥者,故元不拘於三軍門,如趙儼·金浹,皆自訓局移差矣。臣向於受由下鄕之時,管城將適有闕,而北漢凡事,近甚疎虞,臣反復思量,前水使邊聖佑,甚着實可合,故以此人差下之意,送言于提調矣。過數日後,提調送言,以爲聖佑方帶訓局千摠,故通報于大將,則訓將以爲,都監將校,不可移去,累度爭執,何以爲之云?臣,答以管城將職任自別,大臣所自辟,事體亦至重,初何爲通報乎?使之直爲啓下矣。旋聞訓將,無罪目汰去聖佑於千摠云。臣意以爲此必訓將好勝,歉其自訓局移去,有此先汰。而無罪名汰去,殊可訝矣。追後更聞,則初以厭避軍門爲目,旋又刪去不書,罪而汰之,聖佑往謁而亦不見云。此則以聖佑爲厭避軍門而圖囑移去也。設令臣,眞果聽囑而移差,其在忌器之道,宜不敢如是。況臣全無所聽,而白地臆逆,武將雖自重,欲爲操縱武弁,而何可不顧朝廷體統乎?誠極未妥。訓將金聖應,從重推考,何如?上曰,雖未知本事委折,而其在事體,極爲非矣,依爲之。出擧條。在魯曰,故咸平君泓,乃是王曾孫,而其子海興君橿,曾經守陵官矣。曾經守陵官之宗臣,則朝家眷待之道,視他自別。而聞咸平夫人喪出云,是爲王曾孫婦及其子之爲守陵官,與礪城君母親無異。且其家素淸貧,咸平亦以儉素見稱,今若依礪城君母親例,特賜恩典,則似合於敦親之道矣。樴曰,咸平君本甚淸寒,故初喪時,已不成貌樣,而葬需亦難措辦云。情甚可矜,臣亦欲陳達,而今大臣先達之矣。上曰,一體令該曹擧行,可也。出擧條上曰,不通者,推考耶?樴曰,不通自不人,例皆推考矣。上曰,外朝推考,則只下兩司,而宗臣則似爲緘答矣。象漢曰,外朝推考,在昔則使之緘答,而照律處之云矣。宗玉曰,外方推考,則自憲府徵其推考債矣。上曰,今番宗臣殿講時,自不人員,竝從重推考。出榻敎。上曰,承旨書傳敎。益炡進伏,書居首海雲君熻,花溪君檔,密林君炓,行花陽令榷,綾安副守槇,竝加資,行花豐令楏,雲溪令梲,竝熟馬一匹賜給。樂林副守埏,雲山令梄,雲川令杆,雲峯令朴,凝善令爔,竝陞敍。出榻敎。上曰,陞敍,下於熟馬賜給耶?益炡曰,然矣。純通則直爲加資,而六通一略之類,在前亦因其上言,皆許加資矣。上曰,此等別爲加資者,果有之矣。熟馬是面給耶?益炡曰,似非面給矣。上曰,儒臣進來。鄭翬良進伏。上曰,周禮進講,依左揆言爲之。翬良曰,周禮進講,已承成命,當爲懸吐,而其文蓋多難解,懸吐誠不易矣。聞故儒臣尹宣擧,一生精力,着在此書,嘗手自懸吐,藏在其家云。其家在於忠淸道尼山地,自本館,當發關于忠淸監司,使之上送,觀其所懸而講定于進講件,好矣。上曰,唯。柳綏曰,兵判事出擧條乎?上曰,然矣。諸臣以次退出。
上在昌德宮。停常參·經筵。
午時,灑雪。
李世璡啓曰,卽者應敎鄭翬良,修撰李成中,因校理兪宇基疏斥,陳疏徑出,原疏纔已退却。所當直捧禁推傳旨,而此與無端徑出有異,竝推考警責。玉堂上下番俱空,事甚未安。應敎鄭翬良,修撰李成中·韓億增,副修撰金尙迪,竝卽牌招,以爲推移入直之地,何如?傳于李世璡曰,允。
又啓曰,明日常參·經筵,取稟。傳于李世璡曰,只晝講。
鄭俊一啓曰,大司憲金鎭商在外,執義許沃受由在外,掌令二員·持平一員未差,李昌儒呈辭入啓。今日以監察茶時之意,敢啓。傳于鄭俊一曰,知道。
又啓曰,都摠府郞廳來言,闕內各處入直軍兵,夜巡檢云矣,敢啓。傳于鄭俊一曰,知道。
李世璡啓曰,檢閱趙雲逵·兪彦好·李毅中,旣有只推之命,卽爲牌招入直,何如?傳于李世璡曰,允。
又以弘文館言啓曰,校理兪宇基,副校理元景淳,修撰李成中,旣有只推之命,竝卽牌招察任,何如?傳于李世璡曰,允。
鄭俊一,以備邊司言啓曰,冬至使拜表,以今月二十九日,推擇啓下矣。其後副使·書狀,皆爲遞易,不可用初擇日,行中凡事,亦多窘急云。少加差退,更爲擇日擧行事,分付,何如?傳于鄭俊一曰,允。
又以義禁府言啓曰,卽接月令醫員韓次愈手本,則保放罪人姜一珪·金聖廈等,病勢今已向差云,還囚之意,敢啓。傳于鄭俊一曰,知道。
李世璡,以吏曹言啓曰,因大臣陳達,居下及貪贓人陞品復職者,竝還收事,命下矣。樂安郡守鄭運采,前任陽德縣時,褒貶居下,未經四品,所授職名,依定式還收之意,敢啓。傳于李世璡曰,知道。
上在昌德宮。停常參·經筵。
夜自二更至四更,月暈。
李世璡啓曰,吏曹郞廳來言,守令有闕,政事,何以爲之?取稟。傳于李世璡曰,當日爲之。
又啓曰,大司憲金鎭商在外,執義許沃受由在外,掌令二員·持平一員未差,李昌儒再度呈辭入啓。今日以監察茶時之意,敢啓。傳于李世璡曰,知道。
有政。吏批,判書閔應洙進,參判元景夏受由在外,參議尹汲病,右副承旨洪象漢進。
兵批,判書金始炯身病未出仕,參判尹得和入直進,參議權爀病,參知趙尙命病,右副承旨洪象漢進。
吏批啓曰,玉堂及臺諫多窠,今當差出,而擬望之人乏少,外任及相避竝擬,何如?傳于洪象漢曰,允。
洪象漢,以都摠府言啓曰,副摠管成殷錫,以能麽兒堂上,本廳坐起,晝仕出去之意,敢啓。傳于洪象漢曰,知道。
又啓曰,兵曹判書金始炯,特敎之下,亦不膺命,一向違召,其在事體,極爲未安。錄都目之尙今遷就,亦甚可慮。卽爲牌招察任,何如?傳于洪象漢曰,允。
以檢閱趙雲逵·兪彦好牌不進罷職傳旨,傳于李世璡曰,推考傳旨捧入。
李世璡啓曰,檢閱趙雲逵·兪彦好,旣有只推之命,竝卽牌招入直,何如?傳于李世璡曰,允。
傳于李世璡曰,晝講停。大臣·備局堂上,入侍事,分付。
鄭俊一啓曰,大臣·備局堂上,依下敎來待矣,敢啓。傳于鄭俊一曰,引見。
以今月十五日,常參節目單子,傳于李世璡曰,日寒如,此停。
以金尙迪·柳謇爲掌令,朴聖源爲正言,金漢喆爲持平,李宗迪爲校理,李箕彦爲工曹佐郞,具聖益爲寧邊府使,鄭錫範爲靑松府使,曺夏望爲江陵府使,柳升鉉爲寧海府使,閔宅洙爲襄陽府使,朴亮佐爲樂安郡守,崔成大爲咸鏡都事,成均博士吳泂,兼養賢奉事金宗洙,以上單付。海雲君潝,今加承憲,花溪君檔,密林君炓,已上今加中義,行花陽副守榷,行花豐令楏,已上今加昭義,綾安副守槇,今加明善,已上,親臨殿講時居首加資事,承傳。雲峯副守望,雲峯令朴,雲溪副守望雲溪令梲,雲山副守望雲山令梄,雲川副守望雲川令杆,凝善副守望凝善令爔,樂林守望樂林副守埏,已上,親臨殿講時陞敍事,承傳。洪禹龍爲中部都事,西部主簿韓命夔,內資主簿柳瑜,南部主簿李廷德,掌苑別提蔡膺一,北部主簿李挺茂,軍資主簿兪彦民,已上,改作都事相換事,承傳。
副護軍李彙恒,副司直金光國,副司果李箕彦·成範錫·李宜泰,副司正閔師弘,竝單付,金聖應爲右邊捕邊大將。
兵批啓曰,新除授別害僉使鄭纘曾呈狀內,老母疾病浸淹,而以無兄弟獨身,勢難遠赴云。其情理可矜,有難强令赴任,依例罷黜,準期不敍,何如?傳于洪象漢曰,允。
傳于洪象漢曰,定式後宜卽差出部主簿,卽爲差出。
洪象漢,以備邊司言啓曰,今十月初五日晝講,漢城主簿五部官員,同爲入侍時,傳敎部官,卽昔之雒陽令,而不能令行禁止,曾於次對,有下敎者,令備局待首相上來,商確稟處事,命下矣。部官,專掌坊民,責任至重,而官員疲殘,隷屬些少,有不可責之以號令董飭之效。從長變通,勢不容已。自今五部主簿,改號爲都事,依禁府都事例,定爲六品。詞訟之職,過六朔遷轉,以作守令階梯,時仕官員,爲先相換,另擇以來。五部參奉,皆陞爲奉事,隨闕陞差。部參奉革罷,之代,不可不移設於他司。禮賓寺別提兩窠,典獄署奉事兩窠,竝降爲參奉初仕之職,而此四窠有闕,則以時任部參奉,姑爲單望,移差爲宜。竝以此定式,分付銓曹。部屬亦爲量加額數,稍增廩料,以爲略成貌樣之地。令漢城府參量磨鍊,就議廟堂後,施行,何如?傳于鄭俊一曰,依爲之。人之材否,豈係士庶?參奉窠,此定式之後,偏用士類,則中庶抱材者,不無沈滯之弊。一依部參奉例調用事,申飭銓曹。此傳敎,當日大臣·備堂入侍時,以御筆親批草記以下
以檢閱李毅中上疏,傳于李益炡曰,筵中下敎,若何?而小官焉敢若此,捧入矇然,當該承旨推考。原疏給之,牌招。
以檢閱兪彦好·李毅中等,牌不進罷職傳旨,傳于鄭俊一曰,極涉駭然。檢閱李毅中禁推傳旨捧入。
洪象漢,以兵曹言啓曰,武藝別監曺成載,內中日試才時,鳥銃無間連三次三發三中,似當依定奪,直赴殿試,三次所授賜馬之帖,亦當依例還收。而係干恩典,自下不敢擅便,上裁,何如?傳于洪象漢曰,特爲直赴殿試。
又以兵曹言啓曰,禁衛營敎鍊官,禁軍遞兒窠,今方有闕,依節目禁軍別將與本營中軍,眼同試取,以其居首者,塡差之意,敢啓。傳于洪象漢曰,知道。
吏曹參判元景夏疏曰,伏以臣猥被洪渥,貤及父母,且許由暇,俾宣命書,九頓攢頌,生死俱榮。臣雖隕首結草,何以仰酬聖恩之萬一也哉?在臣分義,宜卽還朝,而不幸狗馬宿病,挾感猝劇,委身床席,昏涔叫痛,風痰眩塞,乃臣數十年沈痼之證。往在七月,自禁中,昏窒舁還,懍然濱死,殆過一月,其得回甦,實賴天幸。旣經大病,眞元澌脫,少失調護,輒致添發,譬如枯樹雖未僵仆,腸腹盡腐,生意索然。且臣自喪弟喪女以後,哭泣哀傷,忽忽若狂,及夫還鄕,情事罔涯。兼之以行役之勞悴,風露之觸傷,舊症新恙,種種危苦,神迷氣綴,轉側須人。雖戶庭咫尺之地,將無以自達,尙何望其策病軀而登長途乎?抑臣疾病之外,亦有踪地之憫蹙者。夫鑑別人材,無偏無黨,乃是天官之責。而臣則十朔參詮,昏謬懦㤼,觸事憒憒,曾不能一政一注有所聳動於公議,上孤聖簡,下欺素心,撫躬自傷,臣罪臣知。且復墑埴冥行,到處機穽,前後醜辱,愈出愈新,爲人孤注,奇怪可笑。臣雖頑愚昧識,亦知羞愧而欲死也。顧此情跡,冒進無路。伏乞天地父母,曲賜矜憐,亟遞臣本兼諸任,俾得屛伏丘壑,息補自靖,以安私分,以保微命,不勝萬幸。臣無任屛營祈懇之至,謹昧死以聞。答曰,省疏具悉。卿其勿辭,俟少間上來察職。
檢閱趙雲逵疏曰,伏以臣,頃因下番翰林李毅中之不卽出肅,敢援館規,徑離禁直,坐犯違傲,誅殛是俟。聖度天大,罰止例勘,曾未幾日,恩敍遽降,官銜如舊,天牌踵臨。其在義分,固當竭蹶承膺,而第伏念下番未出之前,右位之不當替直,旣已備陳於前疏,伏想天鑑,亦或俯燭矣。今者下僚,一向撕捱,則臣之去就,元無可論,不得不鎭日違召。惶蹙靡措之中,卽接鄕信,則臣母宿患虛勞之疾,猝復添劇,症狀危惡。蓋臣母月前,隨往臣父湖營任所,屢日行役之勞,南方水土之傷,竝爲之祟,闖發交劇,委頓牀笫,氣息懍綴。一日之內,急報續至,臣聞來方寸焦灼,不能按抑。玆敢隨牌詣闕,投進短章,徑尋鄕路。伏乞聖慈,亟命削臣職名,俾便往護,仍治臣任情行止之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭往護焉。
副校理元景淳疏曰,伏以臣於日前在直,痰病猝劇,陳疏請急,批旨未下,午講時迫。本館不善周旋,喉司亦靳通變,致令昏頓醜穢之身,苟充備員,至有煩稟而先退,其隳損筵體也,甚矣。至今追思,悚懍靡措。幸蒙聖恩曲賜諒察,特許恩暇,俾便調治,螻蟻微命,得而延活,惶隕感激,圖報無地。由限纔過,庚牌儼臨,臣非不知承膺之爲恭,違逋之有辜,而臣之伊時趨步拜伏,全不成樣,喘喘迷憒之狀,天日之所鑑燭也。臣之病情,旣無所減,若諉以分義,復就禁直,則必致增加。有關死生,不但私計之悲憫而已,論其事理,大有所未安者。目今館僚濟濟,番次不至苟簡,而以澌頓之喘,替無故之人,忍死顚仆,更登前席,不能讀一字陳一辭,如前之爲,則我聖上誠心典學,勤御經筵之盛意,豈亶使然哉?左思右度,終未祗承,跡涉偃傲,罪合萬殞。聖度天大,誅戮不加,只推之命,又出格外。含戴恩私,不知死所,欲俟病勢稍歇,擬卽强策持被,以贖前慢之萬一矣。卽接鄕信,臣之偏母,素患胸腹痛,挾感添苦,喉痛頭疼,迭作交發,乍寒乍熱,晝歇夜劇,食飮頓却,寢睡全失,眞元大脫,氣息凜綴。從前此症一發,醫治食補,動經旬月,始得少安,今番則視前加重,病裏思見臣愈切云。臣自聞此報,心神慌亂,情理煎急,有不暇自顧軀命,仰暴哀懇,忙尋鄕路,爲舁載歸省之計。伏乞天地父母,俯垂矜憐,亟遞臣職,俾得專意扶護,重勘臣擅行之罪,以肅朝綱,不勝幸甚。臣於治疏將上之際,嚴召渙降,謹此隨詣,拜進已成之章,仍出都門,更願遄被威罰,以爲人臣辜恩任情者之戒焉。臣無任戰恐祈哀之至,謹昧死以聞。答曰,省疏具悉。爾其勿辭往護焉。
應敎鄭翬良疏曰,伏以臣昨被僚疏之峻斥,仰陳短章,徑出禁門,罪在擅便,恭竢大何。卽以本館闕直,天牌辱臨,命臣就次,臣於是,誠不任惶霣悶塞之至。念臣本以無似,過蒙恩造,非不欲感激砥礪,少效萬一之報,而惟其學識淺陋,言議短拙,三年經幄,一例憒憒。蓋朝政有闕,而不能效匡糾之言,天象示警,而不能進消弭之策,每一循顧,只切慙騂。而此際劘切之言,至發於僚席之間,理到之言,臣唯當摧謝之不暇。然抑臣於此,區區又不能無爲朝廷賀者。彼僚臣者,方責臣等之寂寥無言,而慨然發憤,懣論天災時艱,其說張皇,旣已發其端矣,行將日登前席,頻告嘉猷,無徒爲一時備例之言而已。則如臣等,忝居僚寀之末者,只當與有光華,而又不勝爲之愧死也。臣竊拭目而企之也。第臣所被譏斥之言,在臣實箚着入骨,便一彈文,卽此情地,決無以抗顔就列,玆敢隨牌詣闕,更暴危懇。伏乞聖上,亟命鐫削臣所帶職名,以謝公議,以安賤分,千萬幸甚。臣無任屛營祈懇之至,謹昧死以聞。答曰,省疏具悉。此何過爲撕捱。爾其勿辭察職。
修撰李成中疏曰,伏以昨者僚疏譏斥,旨意深峻,臣等廉愧所關,不敢晏然,遂至於章皇徑出。而疏本見阻,情實莫暴,牌召狎臨,迫隘轉加,謹此隨詣禁扃之外。而反復揣量,萬無進身之勢。噫,近日三司之寂寥,蓋以如臣無似,周流叨冒。而盤礴番次,徒積尸素之歎,伈默隨行,自貽含糊之誚,曾無一言半辭,可以少效職責,而仰答聖意,每一循省,不覺顔騂背汗。雖無人言,自知已審。今者館僚之疏,惄然憂嘅於天災時變之荷疊,而上及衮闕,下關廊廟,有以振積靡之氣。臣竊喜之,爲淸朝賀,烏敢以一時劘切之言,艴然見乎色?而第其寂寥之目,實爲臣難貰之罪。假使此言,出於草野疎遠,臣固愧恧難容,況此僚席之間,據實論列,便一彈章。臣若諉之以官師之規,而猶復冒進於見職,則此眞不識人間羞恥事者也。臣雖奊詬,豈忍爲此?從今以往,只有納官自靖,追數愆尤,以盡古人刑墨之義而已。玆敢瀝血罄籲,自外還歸。伏乞聖朝,先命鐫削臣職名,以謝公議,仍治不匡之罪,以昭法紀,千萬幸甚。臣無任屛營祈懇之至,謹昧死以聞。答曰,省疏具悉。此何過爲撕捱。爾其勿辭察職。
校理兪宇基疏曰,伏以臣罪積逋慢,罰止譴罷,杜門屛蟄,感祝恩私。曾未兼旬,恩敍旋下,北幕新除,又出格外。義在往役,焉敢辭避,聞命之日,宜卽趨承。而臣於往年,奉命南行,中途馬逸,墜落厓下,幸賴王靈,得以不死。而所傷忒重,驚痰成癖,潛伏脅下,每當寒節,發作如期,方痛之際,癖氣衝上,呼吸不通,時或昏窒,頃刻難支,急灌藥物,始得鎭定。而及到今年,氣力益衰,不待深冬,畏寒如虎,少有所觸,輒復肆孽,閉戶涔涔,宛轉床簀,月有踰矣。內而館職,積費撕捱,外而幕官,不卽膺命。雖緣情病之適然,揆諸分義則都虧,撫躬踧踖,若無所容。乃於此際,遽有內移,如臣無似,何以獲斯?惶感之極,不知爲喩。第玆所叨之職,卽從前自畫之地,則難進之勢,固自如耳。況且目今病狀,日臻彌留,藥餌爲命,時月之間,實無復起爲人之望,則奚暇情勢之可言哉?日昨嚴召之下,忍死扶舁,寸寸前進,納牌而退。去來觸寒,添得外感,晝宵叫苦,睡不交睫,食不下咽,一倍㱡㱡,昏不省事矣。不料只推遽下,天牌狎至,而病勢如右,荐犯違逋,臣罪至此,益無所逃。玆敢疾聲呼籲於宸嚴之下。伏乞聖慈,天地父母,特加仁恕,亟命鐫削臣職名,俾臣得以隨便調息,獲延殘喘,不勝幸甚。臣於請免之章,不宜贅及他說,而目擊時艱,不忍含默,敢此尾陳焉。噫,災異之生,何代無之?而未有如近日之荐疊。乾文示警,五行凌犯,坤道失寧,地陷山出,其他可驚可愕之變,殆不勝紀。上天之所以眷顧我殿下,欲其大警動大振作者,可謂至矣。此宜下罪己之詔,恐懼修省,以爲一分消弭之道,而仄聽累月,尙未有聞,廊廟恬憘,三司寂寥,循例陳戒,亦且闕焉。臣竊爲之慨然也。若其某災之應某事,臣不敢歷指,以取傅會之譏。而木星犯鬼之變,出於今孟春之月,其占爲癘疫之作,自春徂夏,癘疫果行,偏于一國,鮮或不免,八路死亡,殆不知其幾十萬。以京城言之,十居痛者八九,十痛死者過半。向者街市塡咽,磨肩連袂,民物之繁殖,若是其盛,數月之間,所見蕭條,若經兵燹,唯聞家家號哭,處處埋瘞,則此豈非已然之驗者乎?金木相犯,熒惑入鬼,又在於七八月之間。夫木性猶緩,其應若是其酷,況火性甚急,其應必速者乎?涼生之後,癘氣寢息,人心稍安矣。近月以來,顯有復熾之漸,出幕相續,死亡亦多云。値此隆冬,因復滋蔓,則餘存之民,將無孑遺矣。噫,國依於民,民依於國,民無孑遺,則國將奚依?言念及此,寧不痛心?夫災異之作,未必便亡人國。若殷宗之桑穀,周宣之雲漢,因此警懼,增修德政,則不惟得免於危亡,而遂致中興之盛焉。惟我殿下,恥爲凡主,常以堯·舜自期,而反不若二君之眞知警懼實心修政者,何也?況我文宗大王,嘗以數行祭文,能除一道癘鬼,以濟億萬生靈,此豈非聖上所可法者耶?誠使殿下,眞能省愆修德,陳紀立政,一如殷宗·周宣曁我聖明之用心,則上穹可以底豫,災沴可以消滅,而中興之盛,亦可以指日矣。臣於昨冬,敢進一疏,首言天災時弊,仰勉聖德者,不啻累百言,而殿下伊時賜批,以其勉者宜勉爲敎矣。臣竊觀其後,殿下一味悠泛,殊無加勉底意,臣竊悶焉。伏乞聖上,自今以後,惕心改圖,著誠去僞,而深意於切實根本之地,孶孶汲汲,日有所事,務有以上塞天意,下副民望焉。臣無任激切祈望之至,謹昧死以聞。答曰,省疏具悉。其勉者大體是矣,宜勉。而下敎之下,尙不行公,反斥行公之儒臣,此豈無諸己而非諸人?其在分義,極涉寒心。其勿辭速察職。
檢閱李毅中疏曰,伏以臣敢將得罪忠孝,不敢冒進之實,血疏哀鳴,冀蒙矜許。聖批靳免,召命沓至,坐犯違傲,恭竢誅譴,而薄罰未幾,敍復如初。又伏聞日昨筵中,以臣之不卽膺命,聖敎極嚴。筵席語祕,雖不得其詳,臣誠驚怖惶隕,罔知所出。疏籲見阻,嚴召又逋,罪上添罪,萬戮是甘。只推之命,又出格外,庚牌踵臨,促召甚嚴。臣亦有一分人心,如有可以勉强承膺之勢,曷敢屢爲違逋,以自取慢命之戮哉?實有萬萬不可冒出之義,玆敢祗詣禁扃之外,悉瀝肺肝之血,更申疾痛之呼。伏乞天地父母,哀憐而諒察焉。噫,臣以世祿之裔,幸際聖世,其欲策勵而報效者,曷有其極?而世路渝漓,利欲薰汩,廉恥日喪,貪競成風。臣以庸愚拙劣之身,偪側其間,旣無可以少裨淸化,則臣父之所戒訓,臣心之所勉勵,惟在於量己受職,辭榮就卑,以不失其身名,爲酬答聖恩之道。故於翰圈之忝選也,果爲力辭,屢速嚴敎,雖不免强應召試,而實有夤緣罪父兄之敎,賭取榮自己之嫌,故敢爲此循分退處,誓死逋命之計。昔宋臣范仲淹,不赴館閣之試,司馬光,固辭掌誥之除。以今觀之,誠似過矣。而兩人之心,則自量其不稱,以爲違命之愆輕,而冒進之罪重故也。夫豈非義,而仲淹·光,爲之哉?雖以我朝故事言之,名臣碩輔之終不膺是任者,指不可勝屈,至於當宁,亦有臨講自不之人。是皆無如臣難冒之情實,只出逡巡榮塗之意,而未曾聞以此爲罪者。今臣辭避之事,不幸而適在翰法新變之初,故雖以日月之明,不賜俯諒,而疑之以沮戲,責之以角勝。同朝之間,亦若以臣終不出,則爲有歉於新法者然,此實非愚見之所敢知也。顧今載筆之列,才彦林立,一箇賤臣之去就,何足爲損益?而必欲迫出,墜壞其所守,玷汚其名器而後可哉?君臣大倫,根於天賦,臣亦粗知其不可廢。苟使臣因此而敢萌高飛遠走,永謝簪笏之心,則雖萬被誅戮,無所逃其罪。臣雖至愚,非敢爲是。臣之所以事殿下,殿下之所以使臣者,燥濕夷險,固宜惟命是趨,而只此史局一步,不可進之義,實如前疏之所陳。匹夫之志,旣有所守,則矜察而成就之,亦豈不爲聖上無物不遂,不枉人志之盛德事哉?今若迫於嚴命,厭然呈身,則是匪分之職,眞可以矯辭飾讓而得,而過中之敎,適足爲憑假叨竊之資。此非但爲累於聖德,亦當有傷於世敎矣。至於李善泰之疏斥,至以要譽私黨,背馳國論爲言,則此實搢紳之深羞,人臣之大罪。雖在漫司冗銜,固當必辭乃已,而況翰苑之職,一遭人言,毋論淺深,雖已完薦而不用,行公而亦遞,從古皆然,無或放倒。故新圈之初,政圈之啓,雖出於不以臺閣待之者,而聖明猶欲不失其館規,俾伸其廉隅,至有都堂之改錄,以開進身之路,至於指名顯斥者,則亦令枳拔,仍爲定式。今臣所被臺言,旣有浮於混擧不公之彈,而又獨撞着臣身。夫以聖朝存館規伸廉隅之政,豈有前後之異?而臣又被其指名顯斥,則自當在於枳拔定式之中。雖微本來情地之萬分難强,惟此一節,實爲不可進之斷案矣。噫,蘭臺淸要,新進極選,簪筆昵侍,常情大願。臣非病風喪性者,何苦而必爲此固拒力辭之計哉?咫尺之守,旣有素定,而惟㤼於不敢聞之威敎,危辱之言,如彼深切,而隳損其不可壞之館規,劻攘慞惶,因仍冒出,則眞是中無所主,惟患失之一鄙夫也。是宜流放而逬棄之,尙可以死生不回,善惡直書之史權,畀之乎?憑藉嚴敎,冒沒人言,徒諉君上之過擧,巧占一己之榮利者,實臣之所深痛而所不忍爲也。臣之所辭,實關名敎,臣不足恤,獨不念厚倫義·養廉節·重名器·嚴官方之道,而直爲此威督之擧也?俯仰思惟,實無祗承明命之路,惟願亟遞職名,俾伏刑章,以尊國體,以靖私義,不勝幸甚。臣無任戰恐泣禱之至,謹昧死以聞。吏批還下傳敎見上
壬戌十月十四日申時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,行副司直徐宗玉,漢城判尹金若魯,兵曹參判尹得和,漢城右尹李周鎭,同副承旨鄭俊一,假注書閔師弘,事變假注書李仁默,記事官丁喜愼,記注官李仁好入侍,吏曹判書閔應洙,追後入侍。在魯曰,日氣陰冷,聖體若何?上曰,一樣矣。在魯曰,大王大妃殿氣候,何如?上曰,差勝後一樣矣。在魯曰,中宮殿氣候,何如?上曰,無事矣。在魯曰,王世子氣候,何如?上曰,安過矣。上曰,晝講停而使卿等來會矣。在魯曰,聞兪宇基之疏,多有所論云,而不知爲何事矣。槪聞其疏中,以癘疫及災異之故,蓋多勉戒之言,而仍斥廟堂之恬嬉云,其言果好矣。災異荐疊,豈有如近來耶?至於冬雷之異,殆乎無歲無之,其始則孰不爲之驚愕,而其後則視以爲常,殊無警動之意,不爲之一言。外面見之,雖無某災之應於某事,而不知何等禍機,伏於冥冥矣。豈宜苟且渝惰,不思所以振勵修飭者乎?臣之忝竊已久,豈無可做之事而不之做乎?但臣已老昏,强其不能,全無猷爲,傍觀之譏笑,固不可言,而其自知愧恧,當復如何?如臣者置之輔相之列,則廟堂凡事,日漸渝弊,莫可做得矣。先爲斥退如臣者,新卜賢德,實爲國家之幸,是臣日夜所冀者矣。寅明曰,鼎折足,覆公餗。鼎折其一足,尙且覆餗,而如臣無狀,忝在三公之位,災異之召,未必不由於臣身,惟早賜斥退,然後國事可無婾靡之患矣。上曰,予聞首揆之言,不覺歉然矣。首揆自謂老矣,而頗有聰明矣。予則讀心經一章,若踰大嶺,諺所謂我歌爾唱者也。國家自有應文之事,予則不欲也。以今時氣觀之,正是願察其影之時也。當此之時,欲大更張,則反有弊,不若擧一事而節次爲之似愈矣。卿等雖引咎而於國事,勤則勤矣,豈不愈於兪宇基耶?宇基每自稱老,而予嘗見其矍鑠,而一不入於玉堂而反侵好箇入直之玉堂,甚非矣。予初不識其何狀,而頃日一見,而知其不甚老矣。予亦嘗見其父,老而剛矣。渠一入見予,可也。而今渠非山林高蹈之士,而每爲辭避,是則國無紀綱而然矣。出入禁闥,補闕拾遺,南鶴老之言也。其言雖夸,而其志可尙。今兪宇基則世祿之臣,旣得其地而一向退步,又使他玉堂,不得在直者何也?寅明曰,兪宇基,連上辭疏,謂有所守,無意行公,朝家何必强迫乎?在魯曰,兪宇基今年六十矣。玉堂出則必入番,入番則登講筵矣。渠已老,故不出者以此,非有他矣。上曰,渠之登第誠晩矣,而一不出則亦非矣。當此災異之時,以陳戒爲名,從當賜批矣。予之精神減矣,而領相則已逾六十,不可謂不老,而精神不減矣。寅明曰,首揆雖過六十,而在昔相臣如李元翼·金堉,皆於八十後在相位矣。且人主於春秋晼晩之後,勵精圖治尤貴,故自古聖哲之君,必思善其卒矣。聖上於近來,尤練於治體,臣等,每私自欣幸矣。惟願聖上,堅持聖志,勿以聰明之有減,凡於政令施措之間,益加勤勉,是臣等之所仰冀者矣。顯命曰,爲治之道,有本,本旣立則何有於爲國?其末務,與臣等講究其可否而施之而已。所謂本者,中和位育之工是已。天下無不是底父母。東宮於殿下,每事必是則是效,殿下必留心於根本之工,發必中節,然後庶爲以身敎之道矣。在魯曰,中和之工,常時必加涵養,無少欠闕,然後可矣。上曰,此當加勉。而事有不可知者,以堯爲父而其子不肖,以常理言之,聖人之子皆聖,如文王之子爲武王。而堯之子必高於人,而乃有丹朱,殊難曉也。寅明曰,此由氣稟之偏而然矣。上曰,不知所以下學上達之致也。胤子朱啓明云,則似非下愚矣。寅明曰,所謂下愚亦多矣。智果所謂賢於人者五,不逮者一云者,是亦下愚之類也。丹朱之不肖,豈若土偶無知覺者耶?蓋是氣質之偏而不自剋化者也。顯命曰,是未必不才,而自暴自棄,故爲丹朱矣。上曰,然矣。若此類,果末如之何矣。又曰,予有可問事,部官變通中,都事果何如也?在魯曰,五部,各司中末也。以都事爲名,則司饔主簿,司僕主簿,亦可陞遷,似無厭避之慮矣。右相曰,以都事爲守令之階,自無厭避之事矣。上曰,頃日部官引見時,下詢朴得遠履歷,則乃是錄事而陞爲部參奉者也。以錄事爲部參奉,豈不稀貴乎?得遠,能以朝臣闕坐更陳達,於此可見渠之爲吏房錄事,而履歷有自來矣。此後部主簿之稱旣改,則雄南行,亦當爲之矣。寅明曰,此後則爲爭窠,南行之圖復職者,非與銓官切親,不得爲矣。上曰,吏隷加出事,予謂李孟休下人些少難矣之說誠是,但加其部屬耶?凡吏胥,廩料薄則難以使役,而亦有弊矣。在魯曰,如備局·惠廳·戶曹吏,以其厚料之故,果無奸濫之弊矣。上曰,旣改作部都事之後,兩班名南行爲之,則中庶輩,能無失望乎?若魯曰,典獄·禮賓奉事二窠,降爲參奉,則合爲四窠,此窠依部參奉用之。中庶輩,似不落莫矣。上曰,吏曹誰入乎?俊一曰,判書入政廳矣。上曰,注書出去招入,可也。顯命曰,筵中甚爲讙擾,而承旨不爲禁止,當該承旨,推考,何如?上曰,依爲之。出擧條上曰,南漢則有廟社,而江都則無廟社,故頃者江留入侍時,有所下敎矣。蓋爲重廟社而爲都民,必以爲他日依歸之所,有此擧措耳。在魯曰,故相臣李畬,有築都城之議,而以闊大難守,事遂寢矣。如戊申變,則雖不至播遷,而若有外寇,則豈可守京城乎?顯命曰,築斯鑿斯,與民守之,效死勿去,孟子之言也。將帥有能不能,天時有利不利,當臨時爲之矣。上曰,將帥用之而後,可知之矣。唐玄宗幸蜀之擧,乃不得已之事也。都城有廟社人民,此固效死勿去之地,而東西頗虛,不得不以南漢·江都爲保障之所矣。顯命曰,都城可守之處,不過東南面,當亂而將賢,則守之何難,但有平時排置而後,可以守之。見今國家財力旣詘,根本之地,若是疎虞,不得不以南漢·江都,爲依歸之地矣。上曰,時無可言之憂,而其在繫苞之慮,不可無平時講究之道矣。上顧在魯曰,卿有疲勞之氣矣。以予之氣,推而知之。卿退而少休,可也。宗玉曰,以臣之見,南寇來則守南漢爲勝,北寇來則保江都爲勝,而其形勢之險絶,則南漢勝於江都矣。應洙曰,南漢雖極險絶,而地形甚隘。雖以英陵行幸時見之,馬軍則無容接之所,故其時使馬軍,退出於南門外矣。決不如江都之旣險且寬矣。顯命曰,凡禦賊之術,在於四境之守,賊附於城而能禦之者未有也。大明時,唯于謙能捍乜先矣。上曰,守禦使陳達,可也。應洙曰,都城雖闊大難守,而廟社人民皆在焉,何可棄之?臣以爲守都城是矣。上曰,卿曾見江都耶?應洙曰,臣之外家,在於江都,故臣嘗往來習知之矣。上曰,南漢則何如?應洙曰,臣嘗多見山城,莫不有病處。而至於南漢,實四面天險,而江都則甲串,易有失守之慮矣。上曰,狹而淺耶?寅明曰,非乘馬可涉之地。在魯曰,守都城爲當,而臨危急之時,則不免走保形勝。君上則雖可免於危辱,而都民潰散,四出之際,易以糜爛矣。上曰,領相之言是矣。每臨危急,則棄民於鋒鏑,豈不惻然乎?昭烈,在犇北之中,猶不忍棄民,雖至於甚敗,而其心,足以中興矣。若魯曰,南漢高絶而登汗峯,則如據竈俯釜,故丙子年,賊登汗峯放大砲云。而今則築城以防,而大抵賊來被圍,則號令不通,此南漢之不及江都也。江都則有四面外城,一島之中,足以耕作矣。使三軍門,每年築墩,可爲不煩而完畢矣。上曰,判尹之言是矣。在魯曰,長寧殿,卽先臣所建,其時肅廟,以予有深意爲敎。其制,左殿右室矣。上曰,曾聞之,又聞卿言而始覺得矣。在魯曰,廟貌豈可與平時等乎?如是亦足矣。得和曰,權爲留守時,二間欲爲添造,而臣以爲不必添補,亦好於當時之觀云矣。上曰,一間亦好矣。外城石築乎?顯命曰,石築不如甓築矣。臣意以爲,三軍門送軍築墩,易致遲延,遲延則必有弊,曾前築墩之役,亦生出怪變。三軍門下送一事,不可爲矣。在魯曰,甓城,三軍門合力築之,事旣稽遲,且有騷擾之慮。使留守句當,一年築五里或十里,自可完矣。寅明曰,江都旣有留守,任之以築事,不動聲色而爲之,如李曙之築南漢則好矣。若魯曰,南漢·江都,俱是不可棄之地。南漢則委之守禦使,江都則委之留守果好矣。上曰,其處亦有三軍門物力之儲置者,使之顧助,可也。此等事,常時預爲之,方可爲陰雨之備,臨亂而兩班動,則百姓從之,豈不寒心?三門外二十年前,居民未見其稠密,而今則東門外空曠之地,漸次塡塞,始與關廟相接,而近見其逾過矣。此豈非他日走計乎?寅明曰,東門外居民,或取其生理而居之,豈必爲走計而然耶?上曰,居鄕者爲生理,而京城至近之地,寸土如金,而閭閻相接,豈非他日計乎?然其走時,便是五十步百步之間耳。臨急去避,君上則可免,而百姓餧之豺虎,中夜思之,心甚愍惻。江都難達而南漢可矣。顯命曰,人君獨先安之,必也與民同避。而壬·丙亂,蒼皇去都,皆有曲折。後設當亂,豈宜如前耶?寅明曰,我國値亂,則每輒如此。以今視昔,雖可憤恨,而後有如壬·丙之亂,則崩奔蕩析,又安知其不如前耶?上曰,然矣。若守都城,則不可棄倉庫,江倉何不入城內耶?在魯曰,漕船,卽其處到泊,便於輸入故耳。若於城內設置倉廒,則有弊於外方矣。上曰,修築都城,則江都與文殊山城,掎角相望,金東弼嘗言之矣。陽川實無形,若欲作藩蔽,設立重鎭,可也。北寇若來,則必走嶺南,嶺南其可恃乎?顯命曰,王公設險,南漢·江都何可廢也?上曰,南漢·江都,險絶之形勝,亦足可恃。而最可笑者,軍器,軍器雖多,可用者絶少。大內有一古銃,相傳以爲南蠻銃,制樣極精巧,故抽見之,則火門澁而杵鐵不起。南漢·江都所置軍器,大抵多此類矣。顯命曰,臣嘗見備局謄錄,則有南蠻漂到物件中紙銃,此銃恐是此耳。上曰,只是馬上銃,而火門聾澁耳。顯命曰,各處軍器,未必盡如是。而臣嘗見南漢軍器中,孝廟朝所製竹弓,亦無用矣。上曰,竹弓勁乎?顯命曰,力弱者未易挽,且久而不傷,不似角弓之翻折矣。上曰,部官變通,草記當下,而禮賓·典獄參奉,無使歸於士大夫,俾中庶無缺望,可也。在魯曰,此當有擧條矣。上曰,當於草記批下矣。寅明曰,北道開市一事,當有變通矣。彼中通官,每當開市之期,領率出來,而萬里之行,資裝甚薄,當次之通官,或至傾産治行。故通官無所聊賴,而且聽我國奸猾輩慫慂,至於作弊無窮。通官之不願如此,若有咨請,則可以許罷云矣。會寧開市,則置之,而廢慶源,則似好矣。顯命曰,靈塔生理,近聞頗好,彼人別無資於開市而亦足云矣。寅明曰,若全廢則安知不生他弊耶?上曰,全廢兩地開市,則通官輩則雖愜願,而彼人因開市與我人相好,至於往來而有無相資云。今若猝廢,則易致生梗。諺云非爾之墻,安有我牛之折角?不爲開市,則彼人及我人,必至於交構怨怒之端矣。宗玉曰,六鎭所輸之布,逐年增加,將至於民不堪命,其弊誠不可不念。而臣嘗以此議于鄭羽良。羽良多讀古書,其識慮遠出於人。嘗曰,安知防於此而出於彼耶?依前置之爲好云。其言誠有所見矣。臣亦曾經北伯,習知物情,蓋六鎭之民,與彼其勢不得不交通,雖禁之不可遏矣。我境則莽然萑葦之野,尋常斧柯,亦資彼産。今若罷開市,則通官雖悅,而彼我境民,必不悅矣。上曰,此亦在擇人。六鎭守令之被縛於胡差者,亦自取之耳。寅明曰,誠如聖敎。申益夏爲會寧府使時,胡差直以鑪火怒擲,而益夏凝然不動,胡差反爲手撲救爇云矣。在魯曰,言于使行耶?上曰,依爲之。在魯曰,三軍門敎鍊官,以出身差出事,曾有分付矣。臣爲兵判時,金道濬,多年使之,知其可用矣。道濬,卽金錫衍之庶姪矣。上曰,予亦見人矣。使之射,射則不善,而其爲人則果好矣。在魯曰,大將出後,當更爲分付矣。上曰,唯。在魯曰,頃以外方獄案取來,依前例設疏決廳事,出擧條,有待臣還朝議行之命矣。臣則以爲朝廷之所信任者,監司也,另飭監司,無有滯囚之弊,可矣。廟堂每患多事,旣無以一一詳究,委之該曹,則其弊反有甚於外方之遲滯矣。且以事體言之,何可不信監司,而在遠懸斷乎?此則置之,似好矣。寅明曰,朴師洙爲刑判時,外方獄事,上京司數三朔,終不得究竟而還爲下送,推此而無所效可知矣。上曰,此似然矣,置之。更爲申飭監司,可也。抄出擧條顯命曰,前大司諫沈星鎭,以北兵使鄭纘述,厭避邊閫,託病得遞論啓,有仍任督赴之命矣。臣未知其病狀之如何,故招見纘述,則果是難强之實病,有難迫令遠赴。且每以十月初一日,兵使例爲往駐行營,而禹夏亨,旣被論見遞之後,行營至今空虛,此亦可慮。而纘述尙無往赴之事,不可不許遞矣。上曰,遞差,可也。出擧條寅明曰,頃日臺啓中,前寧海府使韓師得事,臣於閤外,有所酬酢矣。以帳籍浮作油芚之說,似無是理,且此人決不爲此等鄙瑣之事。而若如臺啓所云,則此人曾經侍從,豈不爲朝廷之羞耶?不可仍置黯昧,拿問明査處之,何如?上曰,依爲之。出擧條應洙曰,徐志修·趙載敏,已許陞六,而黃景源·金相福,出六已久,史草不爲修納,故尙不得檢擧矣。今則史草已修納,方在罷散中,無以檢擬政注。李益輔,則史草尙不修納,每爲催促,而諉以情勢之難安,終不修納矣,似當有申飭催促之擧,故敢達。上曰,以情勢不爲修納者,何義也?在魯曰,李益輔,情勢雖難安,元不干於修納史草,而想其意修納後,則必見縻官職,而情勢難於供仕,故有此初不修納矣。應洙曰,李益輔,以李善泰疏,爲其情勢,而此則其疏語之無據,人皆知之,自上亦已洞燭,則今無可引之端。而其兩兄,今方以此撕捱,故李益輔,亦稱以情勢,不納史草,此誠過矣。上曰,黃景源·金相福敍用,而李益輔情勢,元不干涉於修史,申飭修納,可也。出擧條應洙曰,近來臺諫呈辭之捧入,誠爲弊矣。無病故情勢之可言,而或有承牌詣闕,而仍爲呈辭者,卽爲捧入,或就職入來而亦卽捧單,以致臺閣呈辭,連續入啓,誠極未安。當該承旨,似當有推考申飭之道矣。上曰,此誠未妥。當該承旨推考,可也。諸臣以次退出。
上在昌德宮。停常參·經筵。
夜五更,雷動。
下直,馬梁僉使邊夏徵,呂島萬戶金義鑑,神方仇非萬戶李碩儒,吾老梁萬戶李舜采,水口萬戶曺廷弼。
洪象漢啓曰,備邊司郞廳,以大臣意來言,今日賓廳坐起日次,而纔經登對,無時急稟定事,頉稟。傳于洪象漢曰,知道。
又啓曰,大司憲金鎭商在外,執義許沃受由在外,掌令柳謇·金尙迪,持平金漢喆未肅拜,李昌儒三度呈辭入啓。今日以監察茶時之意,敢啓。傳于洪象漢曰,知道。
李世璡啓曰,今日持公事入侍日次,而無留公事,頉稟。傳于李世璡曰,知道。
又啓曰,來十六日,儒生殿講日次,取稟。傳于李世璡曰,停。
又啓曰,明日月食齋戒相値,視事,頉稟。傳于李世璡曰,知道。
洪象漢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳于洪象漢曰,知道。
以備忘記,傳于洪象漢曰,今下弓矢,吾老梁萬戶李舜采處,給送。
洪象漢啓曰,兵曹判書金始炯,連日違召,無意膺命,祿都目,過時已久,尙不擧行,事體俱極未安,卽爲牌招,何如?傳于洪象漢曰,允。
鄭俊一啓曰,玉堂上下番俱空,事甚未安。應敎鄭翬良,校理兪宇基,修撰李成中疏批已下,竝卽牌招入直,何如?傳于鄭俊一曰,允。
以修撰韓億曾,副修撰金尙迪等,牌不進禁推傳旨,傳于鄭俊一曰,竝只推牌招。
李世璡,以弘文館言啓曰,新除授校理李宗迪,時在全羅道扶安縣任所,經筵入番事緊,請斯速乘馹上來事,下諭。校理兪宇基,旣有只推之命,卽爲牌招察任,何如?傳于李世璡曰,允。
又啓曰,下番兼春秋李仁好,身病猝重,勢難察任,今姑減下,其代,令該曹口傳差出,何如?傳于李世璡曰,允。
吏曹口傳政事,兼春秋單尹光理。
傳于鄭俊一曰,玉堂箚子留中。
洪象漢,以義禁府言啓曰,寧海前府使韓師得,拿問事,傳旨啓下矣。韓師得時在任所,依例發遣府書吏,拿來,何如?傳于洪象漢曰,允。
又啓曰,武臣堂上以上朔試射所差備官來言,日勢已暮,勢難畢射,依前例,明日仍爲繼射之意,敢啓。傳于洪象漢曰,知道。
李世璡,以內醫院官員,以都提調·提調意啓曰,進上臘藥磨鍊,則庫中不足之數,肉桂二斤三兩,龍腦一斤五兩二錢,沈香一斤五兩,犀角七斤八兩,訶子十兩,木香二斤,朱砂二斤十二兩四錢,白檀二斤五兩,砂仁一斤五兩,唐黃連八兩,丁香二斤,白荳蔻一斤四兩,附子三兩,桂皮五兩,三乃子十三兩,全蝎一斤五兩,石雄黃二斤。牛黃年例七十七部及加劑十二部,東朝別進上龍腦安神丸,一劑所入三部一錢,世子宮供上臘藥所入十部,竝令該曹,卽速進排,何如?傳于李世璡曰,允。
鄭俊一,以刑曹言啓曰,卽接昌樂驛吏朴世郁,呈本曹所志。則以爲,其妻祖母栗德,卽京城李都事家世傳婢所生也。納價自贖,三四代良役,殆過百餘年。榮川居河是雲,卽其妻祖母之班婢所生,同是李都事家世傳婢得禮之孫,而敢稱其妻祖母之上典,圖出本曹謄給文書與移文,惹起訟端於慶尙道數邑。連次落訟後,陰與榮川居權·尹兩人符同,又與所謂德新守,締結假作買賣文書。數十餘人來到其妻家昌樂驛村,毋論男女結縛,爲先周牢亂杖曰,自宮汝之妻娚石東城一派,河是雲,給重價買得,汝等若免撲燈之患,則贖價錢二百兩,卽刻備納云,故不計家産,二百兩錢,不得已備納。則下輩數十人,仍爲結縛亂打曰,膳物與牌子債竝一百兩,又爲備上則免死云,又納百兩錢,僅免橫死之患。村里鷄犬,一無所餘,不勝冤痛。呈官推捉,則河是雲知罪,上京誣訴起訟,故李都事家,招致石東城,欲爲對辨之地,而東城則病不來現,其四寸石冠珠及渠身替現,代訟於本曹。而是雲之奸狀,節節綻露,知幾逃走。前堂上,決給於渠等後,橫失贖錢推給次,德新守奴子推捉,而終始違令,不爲捉送云。故聞極驚駭,取考前日處決文案,則果如其訴,河是雲,與德新守符同,假作賣買文券,數百兩錢橫斂之狀,十分明的。如此恣行不法之類,若不照法痛繩,則遐方殘氓,決難保存。德新守事知奴子,自本曹,今方捉囚,橫徵錢三百兩,當爲推給。所謂河是雲,亦爲發關捉來,依法懲治。而人赫以宗班,曾經德新守職號云,其非理壓良之罪,移義禁府拿問處之,何如?傳于鄭俊一曰,允。
敎黃海監司徐命九書。王若曰,一人之聰明未周,必咨岳牧之布政,四方之利病難究,惟在廉按之得賢。其爲任也不輕,苟非人則莫可。顧玆黃海之一域,實我靑丘之重藩。壯屛翰於漢都,山川道里之最近,控關防於灣塞,輔車脣齒之相依。土産賴鹽鐵之饒,何異吳會之殷富,民俗習弓馬之技,不讓燕代之精强。近緣飢疫之荐臻,斯致顧憂之常軫。札瘥相繼,連歲之癘氣未消,倉廒俱空,今秋之穡事又歉。使星絡繹於孔路,政難責應之方,颿風出沒於近洋,若爲制防之策,皆平日所嘗慮者。顧此時可屬誰乎?惟卿,趾美故家,蜚英早歲,才猷明達,自許以盡心奉公,綜理練詳,必期於仁民愛物。聰敏識之蘊蓄於內,未肯循俗而夸能,精悍姿於短小之中,蓋嘗藏器而待用。臨事則明涇渭之別,任職則當履屐之間。經幄臺垣,誠幾殫於補拾,關輔湖藩,譽更著於廉威,處於喉舌之司,虞廷之出納惟允,重以肺腑之戚。觀津之退讓是嘉。間膺陪京之擢升,仍遍亞卿之顯列,始掄才於貳价,非不重專對之方,旋授任於十連,尤合寄共理之責。輟宰班而出按,爲別利器於盤根,循公擧而往諧,實叶重宸之妙簡。玆授卿以黃海道觀察使兼兵馬水軍節度使巡察使海州牧使。卿其勉加愼重,益懋剛嚴,考察幽明,秉公道而黜陟,旌別淑慝,樹風聲於勸懲。莫慮廟議之參差,先自沮格,勿謂俗弊之沈痼,徒事因循。自餘裁稟之宜,厥有弛張之道。於戲,登車攬轡,毋忘范孟博之澄淸,露冕褰帷,須勉賈刺史之詢訪。跡遠九禁,縱多魏闕之思,瓜近三年,行有漢璽之召。故玆敎示,想宜知悉。知製敎尹汲製進
上在昌德宮。停常參·經筵。
夜一更二更,月食。
李世璡啓曰,明日常參·經筵,取稟。傳于李世璡曰,停。
洪象漢啓曰,大司憲金鎭商在外,執義許沃受由在外,掌令柳謇·金尙迪,持平金漢喆未肅拜,一員未差。今日以監察茶時之意,敢啓。傳于洪象漢曰,知道。
李益炡啓曰,同副承旨鄭俊一,今日病不仕進,卽爲牌招,何如?傳于李益炡曰,允。
洪象漢啓曰,兵曹判書金始炯,連日違召,尙不膺命,其在事體,極爲未安,卽爲牌招察任,何如?傳于洪象漢曰,允。
以備忘記,傳于鄭俊一曰,史官一員待命。
都承旨李益炡,左承旨柳綏,右承旨李世璡,右副承旨洪象漢,同副承旨鄭俊一等啓曰,臣等,伏以上天視警,何莫非可驚可愕,而若論其衆聽之駴懼,應驗之捷疾,則冬雷之異,殆甚於星月之凌犯,而冬雷之中最忌者,又莫過於孟冬,蓋純陰之月,閉藏之節,尤異於他時故也。今此轟轟之變,不先不後,而又與太陰之蝕,相値,未知皇穹之所以仁愛我殿下,警告我殿下者,果何如,而災異洊疊,一至於此耶?嗚呼,今日國事,誠可謂流涕太息之不足矣。上無奮發振作之志,而雍容暇豫,殆若太平氣象,下絶激勵震惕之意,而婾惰委靡,徒事姑息。彌縫厭厭,日趨於衰微,譬如千仞之岸,雖未見一朝崩頹之跡,而夷而復夷,終至於平坡矣。試以數三事論之,在前則日三開講,而又繼之以夜對矣,今則法講多停,召筵亦闊,如是而其可望聖敬日躋乎?在前則頻接臣僚,而飭諸司之卯酉矣,今則常參或曠,賓對且疎,如是而亦可謂日昃不遑乎?匡救闕失,糾正官邪,專在臺閣,而讜言無聞,譴罰相續,則聖志之歉於來諫,可知,拯濟生靈,以固邦本,屢諭廊廟,而實惠未究,愁怨日滋,則訏謨之全無實政,可知。一日·二日,苟且度了,以今日事勢,不變今日規模,則幾何不至於危亡之域乎?我殿下臨御之初,遇災之日,其所憂遑修省,殆過於商宗·周王,而顧今十數年之間,百度之弛弛靡靡,寢衰寢微者,反有甚於貞觀之十漸,無政不懈,無事不弊,此曷故焉?惟殿下,聖志徒勤,食效逾邈,故奮勵之志,變而消沮,消沮之餘,繼以怠惰,惟將曰亦旣勞止,訖可少康矣,有若經生學子之因難生厭,志退業荒者然。今天之所以發此非常之災者,蓋欲警我聖上之志,鼓其消沮之氣,振其懈弛之政耳。聖上,於此不思所以體天心而答天譴,以盡夫轉災爲祥,回危爲安之圖,則衰者益衰,危者益危,豈不大可懼哉?臣等忝居近密之地,不勝憂愛之忱,略陳膚淺之見。伏願聖上,勿以文具而視之,亟恢聖志,勤講筵而益勉聖學,開言路而以廣聖聰,頻接臣僚,通上下之情,深察民隱,講懷保之策,無或少忽於消弭災害之方,千萬幸甚。答曰,其方自勉,其勉是矣,益宜勉焉。
副司直金聖應疏曰,伏以臣於日昨筵中,因大臣陳達,有重推之命,筵席語祕,雖不得其詳,然其辭意深重,非比尋常,臣惶懍危蹙,措躬無地。蓋此事自有曲折,臣不得不陳暴其槪焉。經理提調趙尙絅,送言于臣曰,北漢管城將有窠,以訓局別將邊聖佑啓下云。臣答以訓局,異於他軍門,常率輦下親兵,事體自別,不得輕許云,而臣之本意,以體例,初雖持難,往復消詳,則亦不欲堅執,而聖佑徑自送囑于臣,顯有厭避軍門之意。臣方與經理提調相持未許之前,渠欲先爲圖遞,大關體統,誠甚駴然,故以厭避軍門汰去矣。聖佑果來請見,而臣不卽相接,以示未穩之意。其間事狀,不過如是,實無一毫挨涉於大臣,而今大臣,以白地臆逆,不顧事體,爲臣之罪,臣實懍惕,莫知其由也。至於武將自重,操縱武弁云云,尤不勝其慙悚也。夫幕屬之去來,爲其主將者,自不得不關聽,臣之初不卽許,不過欲存都監自別之意,其後汰去者,亦欲懲武弁圖便之習而已,復豈有自重操縱之意於其間哉?然問備薄勘,固不足以贖臣之辜犯,則臣何敢幸其苟免,而晏然仍據於職次乎?玆敢略暴事實,仍請誅罰。伏乞聖明,察臣危悃,亟賜嚴處,以重國體,以警具僚,千萬幸甚。臣無任屛營俟罪之至,謹昧死以聞。答曰,省疏具悉。體例申飭,何過撕捱?卿其勿辭察任。
掌令柳謇疏曰,伏以愚騃賤臣,百無肖似,累玷臺班,而言責蔑效,間效外邑,而絲毫無補,每自循省,愧懼交竝,迺者柏府新命,又下夢想之外,臣誠惝怳感激,莫省所以也。噫,掌憲之職,爲任,固自不輕,而輒以如臣庸陋者,苟然充擬,風裁無以振朝綱,言議無以厭人心,徒見其職益廢而官益賤矣。聖朝官人之道,夫豈若是而已哉?今臣所叨,特磨驢之舊跡耳,其濫冒尸素之譏,宜無前後之異,而抑有目下事勢,萬萬有不可復進者。臣於頃年忝居是職也,以朴纘新之不合於京尹,有所論列,及承聖批,誨責嚴截,追思至今,悚懍猶切。今者金光國,又論此人事,而筵中傳啓之際,聖上追提前事,顯示未安之意,臣於是,尤不勝惶蹙靡措。夫京尹·禦將,事件雖殊,而前日論啓者,卽臣也,今日被彈者,又纘新也,豈可以僨敗之蹤,復踵新發之啓,諉之以他人之所論,而干涉於停連之間乎?此啓未收殺之前,揆以情勢,萬無承膺之理,玆隨天牌,來詣闕外,投進短章,自外徑歸。伏乞聖慈,特賜鑑諒,亟許遞改,以安私分,不勝幸甚。臣於乞免之章,不宜贅說,而憂愛之忱,有不能自已,敢此附陳。嗚呼,今日國事,可謂傷心而流涕矣。暵浸相仍,饑饉連年,餓殍塡于丘壑,赤子化爲龍蛇,天災式月斯生,人心如水益下,敗傷之徵,危亡之兆,指不可勝屈,而日昨雷變,乃發於陰閉之月,適與月蝕相會。臣未知何樣禍機,伏於冥冥,而天之示警,又如是孔酷也。喉院之啓勉,玉堂之箚戒,非不勤懇,而若論其警懼之道,修省之要,則亶不出人主之一心。伏想殿下,惕然驚畏之念,自倍於彼天轟轟之聲,而其所消弭之策,靡不用極,固無待於群下之進言,而今日言路之杜塞,亦未必不爲召災之一端。伏願殿下,亟降求助之詔,廣開不諱之門,畢收群策,克恢睿聰,以爲實心應天之道焉。臣伏聞向日筵中,因柳萬樞之疏,輒敎以此等之言,每出於掌令,至欲革罷其窠,筵席語祕,雖未得其詳,而何殿下一言之失當,至此也?夫言者之言,其公私是非之不同,責在言者,本不係官名之如何,則萬樞之挾私售黨,其言可罪,非掌令窠所可咎也。掌憲之設,何嘗有間於他臺,而以人之故,竝與其職而厭薄之,有此激之敎也。王言一播,遠邇俱駴,孤寒疎逖之類,擧皆消沮而退縮,輒以掌令,爲諱言之窠,此非聖世之美事也。伏愿殿下,益恢聖度,勿以人微而輕視臺閣,使草野卑賤之言,咸得自效於聖明之朝,以幸今日之言路焉。臣職在掌令,敢陳此言,極知猥越,而愚忠所激,言不知裁,惟聖明恕察焉。臣無任屛營祈懇之至,謹昧死以聞。答曰,省疏具悉。旣諭於政院之批,而其勉是矣,宜益勉焉。爾其勿辭察職。
持平金漢喆疏曰,伏以臣,眷係恩造,遲回末路,臲卼之蹤,宜去而不去,疎戇之言,宜止而不止,反詈之醜,已極駭愕,而旁射之毒,又甚危怕,身名之僇辱,可謂無有餘地。杜門深伏,撫躬自悼,何意聖明不棄,天官柏府,除旨相續,釁陋賤臣,何以得此?惝怳感愧,莫省攸措。仍竊伏念臣,狂不謀身,以口作穽,一言纔發,衆鏑叢至,孽自己作,禍將罔測,斷斷血忱,無以自白,孑孑危蹤,轉覺難保。非不知止謗莫如緘口,惹怒在於拭唾,而旣受人之無限詆誣,頑然而無自辨,亦無是理,玆不得不仰首一暴焉。臣之向來一出諫職,誠以嚴命不敢荐逋,卽事又屬往役,而任珽之疏,以臣之不爲僚臺處置,費辭捏斥,良可異也。蓋其日多臺,皆以監試官,承牌落點,夜深始下,留門出來,更鼓已四下矣。臣旣以試牌承詣,落點之前,則元無傳啓之規,落點之後,則時已迫曉,深夜傳啓,若有前例,何憚暫時之勞,自損臺閣之體乎?況其臺避,所當循例處置,且無規避難處之可論者乎?無乃未詳其時委折,而容易論人耶?抑其言,不出於無心而有甚機括耶?翌日元景夏之對疏乃上,乘憤亂嚷,語無倫脊,今不必一一提辨,而其所謂庚申以後,非其本心等說,尤極慌惚。臣反復尋繹,終未覺得,他人見者,亦不能曉解。臣欲一詰問于景夏而不可得矣,及至李善泰之疏出而始知之。其曰庚申以後者,謂臣亡弟泮任時事也,其曰非其本心者,謂臣受人嗾囑也。噫,儒生之罰一儒生,不過一時相警,本無深意,則今忽更提於年久之後,追罪於旣骨之人,是可忍乎?臣事殿下十數年,本末長短,自有淵鑑之俯燭,臣雖疲劣困頓,豈受朋儕間嗾囑,强爲所不欲爲者哉?臣之以此與善泰爭辨,誠自悲命道之窮也。反顧咄咄,尙誰怨尤?臣以孤露餘生,積殃未盡,纔喪獨弟,煢然自傷,而緣臣涉世昧方,辱及同氣,至使九原之韋布,名登章疏,俯仰悼怛,此何人理?一身之誣衊困厄,有不暇言矣。嗚呼,近年以來,人心斲喪,士夫之間,風節掃盡,惟知有勢利,不知有名義。貪榮冒恥之徒,靡然趨騖,綢繆密地,煽動浮言,凡所以壞世道而病國家,靡不用其極,此其憂豈淺淺哉?臣妄許愚忠,不量時勢,稍欲乖角於其中,宜其顚沛之不旋踵也。向非聖上至明至仁,臣身之虀粉,固已久矣。雖然,臣若徒仰慈覆之天,冒居狼狽之地,不思所以自講之圖,周旋於衆弩之間,彷徨乎危機之側,使鬼蜮之怒益肆,萋斐之,織不停,則安知慈母之杼,不投於三至之言耶?瞻望雲極,豈欲便訣,而撫念時命,已判行休,惟願謝絶榮塗,退死丘壑,以卒天地生成之澤而已。向於銓郞之除,適値親政之日,職是該司,未敢言私,逃遁不得,黽勉膺命,旋卽尋單,屛縮俟勘。今此所叨新銜,實是夢寐不到,言責重任,夫豈負罪之臣,所可一日忝竊也哉?玆敢隨牌詣闕,拜章徑歸,臣罪至此,尤萬萬矣。伏乞聖慈,察臣危苦之蹤,憐臣哀矜之情,亟許鐫斥,明施威罰,仍命選部,勿復檢擬,以安臣分,以謝人言,不勝萬幸。臣無任戰兢慙恧屛營祈懇之至,謹昧死以聞。答曰,省疏具悉。爾其勿辭察職。
洛昌君樘箚曰,伏以臣猥膺專對之命,出疆之期已迫,而今有私悃之不得不仰瀆者。臣之父母墳山,在於楊州治西,所經大路,不過數里相望之地,竊欲辭陛之日,暫入歷省,乞賜恩許,俾伸至情。且臣十年前,冒叨是任,其間精力已至衰耗,而雖無目今顯著之疾,萬里行役,爲便愼護之道,以臣庶從弟行銀溪副令楔,欲以軍官帶去。而渠有職名,不得循例啓請,敢依已行之前例,冒死陳籲。伏願聖明,特許帶去,千萬幸甚。取進止。答曰,省箚具悉。所陳者竝依施焉。仍傳于李世璡曰,澆奠床備給。
上在昌德宮。停常參·經筵。
夜五更,白雲一道,起自巽方,直指坤方,長竟天,廣尺許,良久乃滅。
下直,金海府使李徵瑞,居昌府使金柱殷,龍潭縣令沈師得,洪原縣監陳在搏,寶城郡守權䭲,開雲萬戶金重昌,彦陽縣監朱杓。
答玉堂箚曰,旣諭政院之批,而其勉若此,宜益勉而其條陳者,當下敎筵中矣。原箚不下
鄭俊一啓曰,說書金善行,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳于鄭俊一曰,允。
李世璡啓曰,明日常參·經筵,取稟。傳于李世璡曰,停。
鄭俊一啓曰,大司憲金鎭商在外,執義許沃受由在外,掌令柳謇,持平金漢喆陳疏入啓,掌令金尙迪牌不進,持平一員未差。今日以監察茶時之意,敢啓。傳于鄭俊一曰,知道。
藥房都提調金在魯,副提調李益炡啓曰,冬候乖常,伏未審日間,聖體,若何?天災頻警,聖心憂勞,不瑕有傷損之節,而眩氣其不至發作乎?臣等久未入侍,今日率諸御醫入診,詳細承候,有不可已矣,大王大妃殿氣候,近復何如?臣等不任區區伏慮,敢來問安,竝此仰稟。答曰,知道。慈殿氣候安寧,予則一樣,待下敎入侍,宜矣。
鄭俊一啓曰,兵曹判書金始炯,連日違召,尙不膺命,祿都目尙今不行,事體未安,牌招察任,何如?傳于鄭俊一曰,允。
又啓曰,憲府監察,連日茶時,事甚未安,諫院闕啓,亦至多日。兩司除在外·受由在外外,未肅拜人員,竝卽牌招,何如?傳于鄭俊一曰,允。
以校理兪宇基牌不進禁推傳旨,傳于李世璡曰,推考傳旨捧入。
洪象漢啓曰,新除授右邊捕盜大將金聖應,卽爲牌招,命召及大將牌·傳令牌,以爲傳授,何如?傳于洪象漢曰,允。
又啓曰,今此兵將圖說之特命重刊,實出於廣布之聖意,而以略干京中頒賜,誠無以廣布。依昨年大訓例,頒送于各道方伯閫帥處,使之翻刊廣布,似合事宜,惶恐敢稟。傳于洪象漢曰,依爲之。
李世璡,以備邊司言啓曰,良役案査正,事係緊重,而本司文郞廳李彝章,時無職名,不得仕進,令該曹,卽爲口傳付軍職,冠帶常仕,何如?傳于李世璡曰,允。
副護軍沈錥疏曰,伏以臣於千萬夢想之外,伏蒙聖慈,俯軫臣疾病垂死之狀,至有藥物賜給之命,隆恩異渥,曠絶前聞,臣誠惶隕感泣,不知所以爲喩也。念臣十年沈痼之疾,輾轉層加,已至於萬分地頭,前月旬間,又添別證,眞元暴陷,頃刻難支,以其時危劇之形,言之,則殘喘之至今尙存,實是異事,而螻蟻死生,有何足道?乃蒙天地父母,俯垂悶惻,曲加生成,特下藥物,濟其危死。除非大臣之外而間有膺此異恩者,皆是山林禮遇之人,萬萬非如臣愚賤,所可比擬。朝家恩數,緣臣而屑越至此,四方傳聞,必爲之駴笑,臣尤惶愧震惕,益無以自措也。顧臣目下病勢,斷無回甦之望,而倘或賴天之靈,須臾無死,則自今至死之日,無非殿下之賜也。如天之德,非臣隕結所可圖酬,瞻望雲闕,秪不勝其戀結攢祝之至,謹昧死以聞。答曰,省疏具悉爾懇。頃者下敎,爲儒臣之志,元良輔導,惟在爾等。體慇懃之意,待愈上來,輔我元良。
上在昌德宮。停常參,只晝講。
李世璡啓曰,明日常參·經筵,取稟。傳于李世璡曰,停。
李益炡啓曰,吏曹郞廳來言,承旨及臺諫有闕,政事,何以爲之?取稟。傳于李世璡曰,政官牌招開政。
李世璡啓曰,來二十一日,輪對日次,取稟。傳于李世璡曰,停。
洪象漢,以都摠府言啓曰,今日入直內三廳武兼禁軍及軍兵等,中日習射,請出標信,傳于洪象漢曰,知道。
李益炡啓曰,左承旨柳綏,今日病不仕進,卽爲牌招,何如?傳于李益炡曰,知道。
洪象漢啓曰,兵曹判書金始炯,連日違召,無意膺命,事甚未安,卽爲牌招察任,何如?傳于洪象漢曰,允。
李世璡啓曰,今日晝講,知事無進參之員。除在外·鍼灸·呈辭受由外,知經筵李秉常·閔應洙,同經筵金若魯·徐命彬,竝卽牌招,以爲推移入侍之地,何如?傳于李世璡曰,允。
傳于洪象漢曰,平安兵使李彦祥,晝講同爲入侍。
李世璡啓曰,吏曹判書閔應洙,參議尹汲牌不進推考傳旨及罷職傳旨,今方捧入。判書閔應洙,所當更請牌招,而朝以知經筵違牌矣,係是一日三牌,何以爲之?敢稟。傳于李世璡曰,待開門,一體牌招。
以吏曹參議尹汲牌不進罷職傳旨,傳于李世璡曰,推考傳旨捧入。
洪象漢啓曰,連日監察茶時,事甚未安。除在外·牌不進傳旨未下外,掌令柳謇,持平金漢喆,竝卽牌招,何如?傳于洪象漢曰允。
傳于鄭俊一曰,校理兪宇基疏批已下,牌招察職。
鄭俊一啓曰,校理兪宇基,牌招事,命下,而闕門已閉,待明朝出牌之意,敢啓。傳于鄭俊一曰,知道。
又啓曰,下番兼春秋李仁好,稱以身病,承傳色及臺官接待時,俱不出待,事體寒心。不可推考而止,而本院請推之外,無他可施之罰,何以爲之?敢稟。傳于鄭俊一曰,禁推。
備邊司薦望,以具聖益爲北兵使。
鄭俊一,以備邊司言啓曰,祿都目政事,當行於去月,而因兵判引入,過時已久,許多在職之人及禁軍之類,尙未付祿,事極可悶。兵曹判書金始炯,別無可引之嫌,而屢次開釋特敎之下,無意承牌,事體殊涉未安。從重推考,更加嚴飭,仍卽牌招,以爲祿都目卽速擧行之地,何如?傳于鄭俊一曰,允。
李世璡,以吏曹言啓曰,五部官員變通別單,今方書入,而陞降之窠,待作闕依新定式施行之意,敢啓。傳于李世璡曰,知道。
又以吏曹言啓曰,頃日政,親臨殿講時,居首宗臣加資及陞敍單子書入之際,行花豐副令楏,雲溪令梲,俱以之次旣蒙熟馬賜給之典,而矇未覺察,加資陞敍秩,混同啓下,不勝惶恐。原單子中,改付標以入,而所授官敎,卽爲爻周之意,敢啓。傳于李世璡曰,知道。
校理兪宇基疏曰,伏以臣於再昨請急之章,尾陳一語,粗效憂愛之忱,及承聖批,乃以其勉者,大體是矣,宜勉爲敎,臣於是,有以仰大聖人虛受之量,逈出尋常,而第其無諸己而非諸人之敎,已不勝惶愧之至。且伏聞筵席下敎,至及先臣,其他辭旨,極嚴且峻,臣誠感泣之餘,震惕冞深,罔知所以措躬也。竊念臣,以世祿遺裔,晩竊科第,幸際聖世,濫廁榮顯,禁闥之願,宜不後人,而惟此廉義一節,有難放倒,前後除命,輒事違逋,其在分義,非不知至爲未安,而終不敢爲變動之計,則臣之情勢,亦可謂窮且隘矣,故於月前疏本,具陳顚末。仰惟聖明,似已俯燭,而只緣誠意淺短,不能仰格天心,誨責之敎,至于再三,臣尤抑塞踧踖,若無所容。臣之所以難進之端,亶在於前日大臣之筵奏,而更聞其再昨筵中所仰對者,則又以謂有所守,不必强迫爲言云,此非但曲爲臣地,實出於爲朝廷重四維之意,則今殿下不待臣言之畢,而可以知臣之所自處矣。噫,臣旣不能隨諸臣之後,備講讀之列,暮年恩數,圖報無地,區區愚忠,秪自附於以言事君之義,草草一言,仰勉聖德,以冀萬一之酬,其情,誠慼矣。惟其遣辭之際,不覺有觸時諱,至使當國大臣,過自引咎,入直館僚,蒼黃逬出,徒爲一時之惹鬧,未免數日之廢講,則固臣之罪,萬戮猶甘。然彼僚臣之張皇投疏,滿紙譏嘲,秪堪一笑,何足介懷?筵席語祕,雖不得詳,第於殿下云云之敎,竊有所慨然于中者也。噫,大臣爲任,非徒勤於職事而已,燮理陰陽,匡正闕失,乃其責耳。臣所以爲言者,政以大臣當災異荐劇之日,恐或恬憘於訏謨之際,欲其加勉焉,則今殿下,不思所以上下交勉之義,乃反以大臣之勤事,謂勝於不仕之一介賤臣,何其望大臣,若是其不重耶?如臣駑劣,其所進退,無足比數,則何可與之較其勝否也?矧玆三司之職,遇災陳戒,亦其任也。臣則情地臲卼,不以其職自居,則蓋欲規勉於行公之人,使之進言,亦責備之意也,聽之者有何厭聞,而惜乎僚臣,盛氣肆詈,已是意外,況殿下責之以反逐見在之玉堂者,誠非臣始慮之所及也。臣於前疏,妄論近日之災異,略陳修省之道矣,不意雷動之變,又出於收藏之月,雖未知仁愛之天,警告我殿下者,果何如,而變異之洊疊,一至此極?竊伏想殿下,憂懼儆惕之念,儻復如何?惟其應天弭災之方,不外於著誠去僞而已,此臣敢以留意於切實根本之地者,眷眷於殿下也。苟殿下果於切實根本之地,益加用力,克盡古聖賢存養省察之工,使吾身心內外,光明正大,精白純粹,無有虛僞之萌非僻之干,則不惟尋常一出於正而已。凡於刑政施措,咸得其宜,何患乎上天之不豫,災異之不消也哉?臣於嚴敎洊召之下,又犯違傲,席藁縮伏,冀被嚴誅,不料聖度天大,譴罰不加,恩推旋下,臣是何人,偏蒙盛渥,驚惶且感,不知所云。臣方俟罪之不暇,今又妄發至此,臣罪益無所逃,而惟殿下,不以人廢言,則臣雖伏狂率之罪,其爲受賜也,多矣。伏願殿下,惕然深念于玆。臣所以祈免是職者,秪欲謹守廉恥,不辱名器,以補我殿下礪廉隅·抑躁競之治,則何必迫以不可出之任,徒事逋慢,以損國體也哉?臣於治疏請譴之際,召牌儼辱,謹此隨詣,拜進已成之章,自外徑歸。伏乞聖明,遄降威命,下臣司敗,亟正慢命之罪,以肅朝綱,以靖私義,不勝幸甚。臣無任屛營祈懇之至,謹昧死以聞。答曰,省疏具悉。其勉者宜勉,下敎之下,尙不行公,其在事體,極涉寒心。爾其勿辭,從速察職
說書金善行疏曰,伏以臣,卽接鄕信,則臣之老母,素患胸腹之痛,累日彌留,藥餌無效,又於日前,感寒非細,症形越添,晝夜苦痛,飮啖全廢,轉側須人,精力憊綴云。臣自聞此報,心神飛越,按住不得,非不知持被事重,不敢擅離,而情理所迫,急於歸護,玆敢短章,徑尋鄕路。且伏見儒臣之箚,語及春坊而至謂差除之際,未有實效云,臣旣忝居宮之一,則區區廉隅,亦不可一日冒居於職次。伏乞聖明,俯賜鑑燭,亟命罷臣職名,以便救護,以謝人言,不勝萬幸。臣無任屛營祈懇之至,謹昧死以聞。答曰,省疏具悉。爾其勿辭往護焉。
右議政趙顯命箚曰,伏以天氣噓而不吸,非時霧雨頻仍,來歲之憂,固已凜然,而十月之雷,又發矣,聖心驚惕,爲當如何?天道玄遠,未知因何感召,而不能燮理之責,實在大臣,臣何所逃其罪也?臣以無似,忝居輔弼,首尾三年,無絲毫裨補,近又癃病,殆成廢物,一味徒費厚俸,天災之生,必以臣故。伏乞亟賜斥退,改卜賢德之臣,以爲上答天譴之地。亦願殿下,更益加勉於端本澄源之術,以眞實無僞,存心,以和平安泰,持氣,常使道心,存主於內,而七情之發,有所聽命焉,則所謂參贊位育之功,皆由此出,聖言炳若,焉可誣也?用人則務求忠實·謹厚·淸介·自守之士,使貪鄙者有所愧,而尖薄者不敢進焉。聽言,勿臆逆言外隱微之旨,勿細察文字句語之失,勿問言者色目之如何,惟觀是非大體而從違焉,振法綱而貴賤親疎勿問焉,肅刑政而小仁曲惠勿行焉。民弊則勿以事涉微細而有所闊略焉,財用則勿以所費不多而有所不節焉,凡係科場防禁之事,則勿憚法網之太密,而要使姦僞不容焉,凡係關防陰雨之計,則勿慮人心之騷動而要使緩急有備焉。凡此數者,皆今日當務之急,誠能深留聖意而力行之,其於恐懼修省之道,或不爲無助,惟聖明,恕臣之愚而納臣之忠焉。取進止。答曰,省箚具悉卿懇。諒由不德,於輔相,何由?其勉切至,益宜勉焉。卿須安心勿辭,亦勿引咎,其卽視事焉。仍傳于鄭俊一曰,遣史官傳諭。
壬戌十月十八日午時,上御熙政堂。晝講入侍時,同知事金若魯,特進官權,參贊官鄭俊一,宗臣南陽君煐,武臣行護軍曺允成,侍讀官鄭翬良,檢討官李成中,假注書閔師弘,記事官丁喜愼,記注官尹光理,掌令柳謇,平安兵使李彦祥,同爲入侍。上講心經,前受音,自仲弓問仁,至正與中庸戒愼謹獨二節,相類而止。鄭翬良,講自己所不欲,至消磨了這病而止。上講新受音訖。上曰,自公看以下,句絶多有可疑處,公看顔子,似爲句矣。翬良曰,此是舊本吐,而果多疑處矣。李成中曰,公看爲句而以顔子·仲弓事,總論耳。上曰,一字,是專一底意,而敎字,是指敎底意耶?翬良曰,一字,果是專一底意,而敎字,與使字義同矣。又曰,忠與恕,是天地之道,蓋聖人之忠恕,推之於事物,無非盡己之道,而小人不以忠而徒恕而已,徒能姑息以愛人矣。張子韶之學,溺於禪,故其爲說如是鶻突,朱子所以斥其害理矣,此等處,最宜理會矣。上曰,當體念矣。但將不欲勿施底意,認爲恕字工夫,則此恕字,不過一切彌縫底意思矣。成中曰,就以御下之道,言之,在下者若有無狀不從命者,置而不問,徒令解其心,則類皆懈怠而不思儆飭矣。翬良曰,此總克己復禮,主敬行恕而言矣。顔子,於克去己私處,如猛將鏖戰,而仲弓,如司馬懿兵法,只是堅壁固守,而下段又以服藥取證,一服打疊者,是猛下工夫,而漸服消磨者,是旋旋做去矣。上曰,凡人求急切之效,誤了工夫者多矣,顔子主敬處亦有之,不可以一例論也。翬良曰,顔子資品高,故如是下工,而他則如是做得,難矣。金若魯曰,學顔子則難,而學仲弓似易矣。然所謂漸漸消磨者,無有間斷之謂,而若不能於緊境,消磨去了,而荏苒差過,則反爲委靡渝惰之歸矣。日如是月如是,無有間斷,則畢竟有效,而或有間斷,則畢竟懈怠矣。成中曰,作輟無常,則非徒無效,竝與前功而棄之矣,不特學問工夫,治國之道亦如是矣。上曰,然矣。文義訖,上曰,平兵進前。李彦祥進伏,上曰,有所懷達之,可也。彦祥曰,臣別無所懷矣。臣之西關之行,今始初矣,海西則曾見之,而不過一隅深僻之地,而與關西懸絶,實不知其事情之如何,故俯詢之下,不敢仰達矣。上曰,初入侍耶?彦祥曰,臣曾以南兵使,入侍矣。上曰,外固而後,內固,西關卽國之重地,其必思固圉之方,可也。近來奉職懈怠,百事無不蠹壞,至於外方,則懈怠之弊,尤甚矣。彦祥曰,西關重地,委之於如臣無似,有若重擔之在身,惶霣無地,而聖敎如是勤摯,臣所當竭力奉承,而詰戎之政,卽臣之職,凡於撫恤軍兵,修補軍兵等事,敢不惕念擧行,以副聖上委寄之至意耶?上曰,軍器或有新造,而棄其舊者,此極非矣。新造軍器〈軍兵〉,其數旣些少,而況未必勝於舊軍器乎?修擧之道,必也新備,而亦必修舊然後,新舊可以兩用矣,此不亦善乎?若魯曰,近來軍器一事,誠多寒心矣。所謂修擧者,不過爲希賞之計,輒皆專力於若干新備,而至於許多舊軍器,則全然抛棄不修,歸於無用,不可不別爲申飭。今後則守令·邊將,雖新有別備而舊軍器,必盡爲修補然後,道臣·帥臣,始爲啓聞。舊軍器如有執頉,則別備雖多,切勿論賞事,定式,則必有實效矣。權曰,近日新備軍器,多是外飾觀美而已,反不如舊軍器之堅實可用者矣。此不可不申飭矣。上曰,舊軍器固勝矣,軍器名目雖多,皆不適於用矣。今後則舊軍器,一竝修擧,而有新備然後,可以論賞,以此定式,申飭,可也。抄出擧條彦祥曰,臣待罪南兵使時,各邑軍器之精利與否,固捨勿論,爲軍兵者,不知用處,而至於鳥銃,則不知所以放之矣。上曰,習操不爲之乎?彦祥曰,習操連以凶年,不得擧行,而常時不習放火,故不知者固也。上曰,彼武臣,亦曾經南兵使,似知此事矣。曺允成曰,習操,春秋爲之,例也,而近年連値饑荒,自廟堂,累使停操,而且於常時,不習放火,故然矣,平兵所達,果然矣。彦祥曰,至於三·甲,亦以凶年停操之故,臣在營時,一不往見爲恨矣。名雖軍兵,而十年內,兵使一或見之,此果安所用之?西關則臣雖未見,而似無逾於此矣。上曰,西關則似或勝矣。因相臣所達,壯保,設置於西閫矣,其便否,姑未知之矣。彦祥曰,此則舊兵使,雖有區處者,而臣到營後亦當狀聞矣。上曰,宣諭。承旨讀宣諭訖,上曰,平兵,年方幾何?彦祥曰,辛酉生六十二矣。上曰,宗臣·武臣,先爲退出,可也。柳謇啓曰,請逆坦孥籍,一依王府草記,卽令擧行。上曰,亟停勿煩。請還寢泰績酌處之命,仍令鞫廳,嚴鞫得情,快正王法。上曰,勿煩。請還寢夏宅島配之命,仍令鞫廳,嚴訊得情,快正王法。上曰,其勿更煩。請瑞虎等兩賊孥籍,亟令王府擧行。上曰,其勿更煩。謇曰,朴纘新前啓中句語,有刪拔處,故盡達之矣。仍啓曰,國家置將之道,孰不爲重,而至如御將,爲任自別,內而參廟謨,外而掌重兵,苟非威望素重,人器著稱者,決不可輕授也,明矣。御營大將朴纘新,人望素輕,性且驕妄,平生伎倆,不過善事貪侈而已,及授親兵之任,物情莫不爲駭。請御營大將朴纘新罷職。上曰,旣諭過重,何苟刪文而謄舊?勿煩。又啓曰,新除授司諫院正言朴聖源,時在平安道殷山縣任所,請斯速乘馹上來事,下諭。上曰,依啓。前啓措辭見上上曰,朴纘新京尹之駁,此臺臣爲之故耶?成中曰,此臺臣爲之矣。若魯曰,冬雷,無年無之,而至於今年,則大疫之餘,冬候又爲過暖,村閭之間,又復熾發,來春之慮,誠非細,而冬雷之異,適在此際,聖心之警惕,當復如何?卽今百度渝弊,民生困窮,而災異又如此,其爲憂懼,倍於他日矣。臣等,雖駑劣無所知識,而嘗以堯·舜,望於殿下矣。在臣子之道,豈可曰以我之陋劣,何敢責難於君父,而不思所以仰勉聖德乎?臣之區區愚見,以爲近來事,尠有其實,徒是文具。倘聖上,以實心行實政,則實效可致,而文具自祛,而有足以答天譴矣。玉堂箚實字,實是對症之劑矣,聞有留中之敎,而不但時加省覽而已,其言之可用者,特爲採用之,則豈不有所裨益乎?若其勉戒之言,朝廷有則改之,無則加勉,可也,而至於擇守令之言,尤爲的當,而兩守令事,臣與儒臣,已於閤外,有所酬酌矣,此則近於軟地插木,是可欠也。上曰,堂箚批中,有遺漏者,近來予之精神,如此矣。沈鳳徵·李夏演事,不入於批旨中矣。沈鳳徵·李夏演事,依施九字,承旨,書出添下,可也。彦祥,受弓矢等物退出。上曰,平兵精詳則似有之。若魯曰,此人雖不似武將氣骨,而爲人旣精詳,頗似古之儒將,而到處有治績之可稱,故被薦爲此任矣。上曰,李夏演,是文官,而其爲人,果何似?鄭俊一曰,夏演爲人,臣雖未知,而嘗於稠中一見之,頗似安詳矣。翬良曰,大者旣未易言,小者又謂軟地,則豈有可言者耶?今此兩守令事,臣等論列,皆有所據,而伏見前輩陳戒箚中,亦論守令矣。成中曰,玉堂異於臺閣,固不以彈劾爲任,而臣等箚中,旣以擇守令,爲救民之本,故旣知兩守令之不合,而以其軟地,置而不論,亦非誠實之道,故略及之矣。上曰,沈鳳徵,是曾爲內禁將者耶?今番大政時,爲之乎?卿亦嘗見其人耶?若魯曰,臣果一見而觀其人,似是可用矣。上曰,以外面見之,何以知之?翬良曰,此兩人,若是赴任,則難於論遞,而時未赴任,故論之矣。若魯曰,固城,乃是大處,夏演果不合矣。上曰,入直部官,一欲招見矣,都事之名,今始創矣,似不如前之爲矣。若魯曰,部官旣已變通之後,所當各別擇差,而柳瑜則以部官出六者,而洪禹龍,則乃是篤老之人,不堪供職,新令之初,已如此,殊甚未安矣。上曰,此非朝家變通之意,殊極非矣。上曰,堂箚批旨中,旣有下敎筵中之敎,故欲待次對矣。次對則只一儒臣入侍,故今於兩儒臣竝入時問之矣,良役·學校事,儒臣其悉陳之。翬良曰,良役,設廳釐正,儘好,而生民倒懸,實由二疋之苦重,故臣之愚見,嘗以爲宜減一疋,而且下番儒臣之父,故應敎李顯謨,曾有戊申收議而甚切,實與臣愚見暗合,故臣等箚論,蓋取其說,而若其節目之詳,非尺幅之所可載,其收議,一番取考則好矣,其講究區畫,皆可擧而行之。下番則便是家庭之學,故敢有所列,冀軫變通之道矣。成中曰,自三代以下,豈有無役之民,而我國良役,獨爲愁怨者,以其出二疋也。先臣嘗以爲,救此之道,莫如減疋而均役爲言,而戊申亂後,以玉堂,箚陳八條,而其察民隱條,以此爲言,其後又承命獻議,更爲詳陳,而非獨先臣之見如此,故領相沈壽賢,故參判李直淳,亦皆主一疋之議,或獻議或進冊子矣。上曰,良役之難支,非但以二疋之苦重,實由隣族之侵徵,今雖減爲一疋,又豈無隣族之弊耶?成中曰,隣族之弊,誠如聖敎,而大抵良役,苦歇不齊,趨避多端,入於二疋者,皆是無勢窮民,故隣族之弊,職由於此。今若行一疋均役之政,則趨避之弊,亦可少止,而減半之代,則節省推移,從長變通,則豈不爲經遠長久之策耶?上曰,儒臣之父及沈判府事,皆是質實之人,故其所講究,亦出誠心矣,蠲減一疋,卽予素心。曾於甲辰年,亦設良役廳,故予問故領相以將何以變通,則故領相,對以欲減半疋,予以爲,旣欲變通,則當減一疋矣,其後雖因循未遑,而予見則本來如此矣。頃年靈城,入侍於克綏齋,予言及此事,則靈城以爲,殿下凡事,當爲垂裕後昆之道,而以二疋有弊,而減爲一疋,日後一疋又有弊,則將何以爲之耶?予始恍然大覺,知舊法之不可變矣。其後李奉〈朝〉賀,又言擇守令爲要道,其言最爲切實矣。此後,不但儒臣,雖大臣陳請,決不變通矣。學校事,儒臣亦悉陳之。翬良曰,自古學校之政,皆設官敎養,豈有如卽今之紊亂者耶?臣等箚意,欲修明舊典也。雖以我祖宗朝言之,其設立布置之法,至爲纖悉,內則有館學之官,外則有訓導等官,以儒爲名者,無不遊學於其中,以此之故,士有恒業,人有定數,科擧之得人,專賴於此。近來百度廢弛,而學政尤甚,今若稍欲變通,以爲復古之漸,則其責專在於師儒之長。此聖上所以新變製講之規,仍有節目講定之命。然但念外方學政,若不略有更變,則難以得效,若三代鄕貢之制,則雖難猝行,就此中,亦豈無潤色裁制之道耶?上曰,學校之政,亦必有養士之需,而後可爲之矣。翬良曰,養士之需,果不可不慮者也。卽今成均館所屬,皆安裕之奴婢也。高麗時,無養士之具,令百官各自出財,以補養士之需,而有二武人,獨不出,安裕先捐其田與奴,以屬學宮,武人始瞿然知愧,從而出物云矣。上曰,其時一人所出,幾許耶?聞頖屬,尙今私祭安裕矣。成中曰,頖屬近亦有弊。在前則頖屬嫁娶,未嘗出閭閻爲之故,泮中有若朱陳村,而邇來稍稍嫁娶外人,仍有不居於頖村者,故成均館奴婢,將有減縮之慮云矣。上曰,泮屬未有出外婚嫁者,外人恥與奴婢爲婚矣,然則其所嫁娶者,不過公·私賤耶?翬良曰,雖良人,亦與之婚矣。成中曰,以科場士習觀之,近來雜亂特甚,莫可禁止,此未必不由學校敎養之風,不古而然矣,皇明科制,蓋亦依古鄕貢而爲之,故場屋極嚴矣。上曰,明制以鄕貢爲之,而稱之以鄕解,是耶?成中曰,明制,雖倣鄕貢,而其取之則蓋以文,而謂之鄕解者,是鄕貢之遺意也。中國則姑無論,雖以我國言之,高麗文宗時,雙冀東來,始設科製,安裕北還,創建學校,而及至我朝,尤爲大備,崇儒重道,得人爲盛,而士皆願遊于學校,而科試亦無僥濫。內則大司成·同成均,外則訓導·敎授,專主敎誨,如尹倬·金鉤·金末,皆有實效,至今傳說矣。且臣見先輩行狀,多言其遊於頖宮而得名於時云,而自壬辰亂後,此法漸廢,至于近來,則士不肯遊於學校,而科場則雖賤隷,任意帶入,科法,安得嚴密乎?學校,所以養士而荒廢如此,科擧所以得人,而淆亂如此。區區竊嘗憂嘅,以爲必也修明舊法,使士有定數然後,可以救得此弊矣。頃於到記試製時見之,科場皆如此,則豈有雜亂之患耶?此臣等所以論列,必欲趁今變通者也。上曰,此則予亦方欲修明申飭,而凡事皆有漸,故到記製講之爲先變通,卽其漸也。不但學校如此,童蒙敎官,亦無敎侮〈誨〉之事云。士子不入學校之中,童蒙不往敎官之門,皆其父兄之過,人雖無狀,豈不從父兄之言乎?予有所聞於金致一而不以實對,領相聞而叱之云。以領相爲父,其所敎誨如何,而尙如此,況爲父兄而勸之者乎?故予以李毅中之終不膺命,爲其父之過者也。若魯曰,欲使多士遊於太學,則無黨論而後,可矣。上曰,然矣,儒生之黨論尤甚矣。一邊入則一邊出,設使兩邊俱入,不過自相聚會,井井有界限,不肯與他遊處矣,誰有不顧此而入頖宮者耶?凡爲學之道,必由淺入深,童蒙敎官,予欲一番招問之矣。禮講徒有其名而實無其效,安用彼敎官爲哉?成中曰,臣亦曾經童蒙敎官矣。尹淳爲禮判時,欲以禮講事變通,而臣登第而去官,淳亦有故而不果爲之,臣嘗慨然於此矣。翬良曰,近來童蒙敎官,雖欲敎誨,無人來求矣。上曰,易言匪我,求童蒙耶?翬良曰,蒙卦言匪我求童蒙,童蒙求我矣。若魯曰,儒生居齋節目草,已回示於大臣,而養士之需,尙未講定云,而節目旣下,儒生充滿,則以學宮物力,莫可擔當矣。上曰,儒生之聞風多聚,甚是好事,若以養士之無需而預憂其多,不可使聞於隣國矣。翬良曰,儒生,大抵有定數然後,可矣。定數之道,則無他,每月以五日,試講,其曳白及自不者,黜之,則其數亦不至浩多矣。成中曰,多士聚會,自爾起鬧,彼入此出之弊,不可不慮,此合有預先申飭之道矣。臣嘗聞崔昌大,以爲館學儒生,使之圓點後赴擧,而方外儒生,則不許觀光,則無論彼此,皆游處學宮,情面漸熟,則黨論可破,其說詳載於其集中矣。今欲其無論彼此,同游竝處,而無使之起鬧,難矣。上曰,儒臣所達,誠然矣,欲飭之於盡入之後則難矣,當有所申飭矣。成中曰,圓點儒生外,不許赴擧,則居齋者,自爾長滿矣。若魯曰,儒生,一月二課,而外更者黜之,而居齋者滿三十點,許赴好矣。上曰,掌議色掌,則不肯滿三十點矣,圓點之法,只施於諸生,而不行於齋任,其可乎?成中曰,雖以三十點爲限,而一得三十點之後,不爲居齋,則將奈何?上曰,儒臣之言,亦然矣。若魯曰,節目啓下然後,可以議爲之矣。翬良曰,玉堂行公者絶少,而曺命敬,以掃墳出去,而距京只五里,尹光毅,以覲親出去,而距京亦不過十里,而尙不還來。竝命催促,何如?上曰,南行則受由過限者,落職矣,受由過限,有金石之典,豈不行於侍從之臣乎?若如蔭官,則適中其志,此後侍從臣受由過限,一依下諭過限例,直捧禁推傳旨,可也。抄出擧條翬良曰,館職事極難矣。近來厭避之習,益往益甚。雖以吏郞一事言之,自館職,移吏郞者有之,而自吏郞,移館職者絶無,其人如是之故,吏郞則四窠長滿,而館職則不以無故人差出,番次極爲苟簡,此甚可悶,今後則宜有申飭之道矣。上曰,所達誠然,依此申飭該曹,可也。謇曰,臣之庸陋,固不合於言責,而前後屢玷,未效一日之責,居常愧懼,如負大何,今又新除之下,不得不黽勉承膺,而纔登筵席,只自謄傳故紙,已極慙恧,而以朴纘新傳啓事,顯示未安之敎,臣旣不勝悚蹙,而繼之以訝惑也。前者臺臣,旣發此啓,則臣亦以曾論纘新之人,固不當遽爲崖異,循例連啓,有異於初發,而聖敎如是嚴截,此莫非臣平昔言議,不能見孚於君父之致,臣何可一日冒據於臺次乎?請命遞斥臣職。上曰,勿辭。俊一曰,掌令柳謇,再啓煩瀆,退待物論矣。上曰,知道。成中曰,臣等昨日陳箚,敢陳優容臺閣之道,有曰勿以擧止之鄕野而輕視之云矣。臺諫雖有失措,鄕闇之事,言論樸直,則固當嘉奬,不宜摧折,而第今入侍臺官,旣承嚴批之後,不卽引避,還伏座次,固已生疎,且其避辭所謂異於初發等語,有若分疏者然,其在臺體,極爲苟且。請掌令柳謇遞差。上曰,依啓。翬良曰,向來金光國所論朴纘新事,律名旣不當,此則固非矣。朴纘新,旣是勳臣,自朝家擢用固好,而至於臺啓所謂地望素輕等說,本無深怪,而殿下伊日批答,過加摧折,故今日臺臣,至以異於初發等說,欲爲推諉免罪之計,臺風可謂掃地盡矣。此等處,宜有自上加勉之道,故敢此仰達。上曰,所達,是矣。臺官,是何許人?翬良曰,柳諫之從弟,而其爲人則頗似質實矣。上曰,然矣,而不知引避,問於人而爲之,大體寒心矣。翬良曰,臺官當避不避,亦非臺體,故以宜避,答其問,而大抵臺臣,生怯而然矣,臣故以不加摧折之意,仰勉矣。上曰,儒臣之言,是矣。然以儒生殿講時,觀之,其怯者,六月亦慄,今柳謇,亦戰掉不定,如此之故,耳目漸卑矣。金光國爲注書,頗了了,而以臺官入侍,則恇怯而失措,人固閱其始終而可知矣。上命俊一,書下敎曰,本兵重任,豈可曠職,而頃者下敎,無他深旨,已知。司馬之職,亦豈爲一都政而備之耶?此等事體,重臣庶可知矣,而不顧分義,尙不行公,極涉過矣。軍兵祿都目,踰月最悶,從重推考,卽爲牌招參政。又曰,凡事不飭則已,學校,國之重事,而養士之需,曾已下敎,而備局尙無皁白,若此而雖漸能行,其可擧行者,師儒之長,講定,備局卽爲節目以入。又曰,學校之政,小學爲先,國初,童蒙敎官設置,法制深矣,而易不云乎?童蒙求我,非我求童蒙,而該曹禮講,寢閣不行,雖或應講,臨時充率,此可謂我求童蒙也。凡事申飭之時,其亦宜飭,今敎官訓下幾人,令該曹以聞,春秋禮講,其據舊典事,申飭該曹。又曰,部官定式,蓋爲都民,則初政之下,不爲擇擬,今聞一人,以部參奉陞職者,一人,卽篤老之人云,極涉寒心。初政若此,令可行乎?銓曹堂上推考。柳瑜仍授初職,更令相換,而洪禹龍遞差,極擇其代,而新法之下,新除都事蔡膺一·兪彦民,尙不謝命,極涉駭然,則吏曹亦不申飭,當該堂上推考。副校理元景淳·曺命敬,副修撰尹光毅,竝催促上來事。竝出榻敎諸臣遂退出。
上在昌德宮。停常參·經筵。
下直,漆谷府使兪隆基,群山僉使柳涑。
柳綏啓曰,明日常參·經筵,取稟。傳于柳綏曰,停。
洪象漢啓曰,大司憲金鎭商在外,執義許沃受由在外,掌令二員·持平二員未差。今日以監察茶時之意,敢啓。傳于洪象漢曰,知道。
柳綏啓曰,承旨有闕之代,今日政,以在京無故人差出,待下批卽爲牌招,何如?傳于柳綏曰,允。
有政。吏批,判書閔應洙陳疏入啓,參判元景夏受由在外,參議尹汲進,左承旨柳綏進。
兵批,行判書金始炯進,參判尹得和病,參議權爀病,參知趙尙命入直進,左承旨柳綏進。
吏批啓曰,判書閔應洙陳疏入啓,參判元景夏受由在外,小臣獨政未安,何以爲之?敢稟。傳于柳綏曰,只出緊任。
又啓曰,臺諫闕員,今當差出,而擬望之人乏少,外任竝擬,何如?傳于柳綏曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳于柳綏曰,竝敍用。
又啓曰,花陽副令榷,今陞昭義,而未經都正者,稟旨封君事,曾有定式,何以爲之?敢稟。傳于柳綏曰,依爲之。
柳綏,以弘文館言啓曰,副校理曺命敬,自鄕纔已上來,與今日政新除授,待下批一體牌招察任,何如?傳于柳綏曰,允。
以李延德·權賅爲掌令,趙重稷·韓億增爲持平,曺命敬爲吏曹正郞,李天輔爲副修撰,安相五爲朔州府使,李昌誼爲殷山縣監,李壽海爲扶安縣監,李晉吉爲固城縣監,趙泰彦爲京畿都事,閔遇洙爲平安都事,柳愈爲中部都事。東部都事朴得遠,繕工主簿趙趾命相換,西部都事韓命夔,尙衣別提李瑗相換,內資主簿望西部都事柳瑜,仍授本職事,承傳。洪鑑輔爲司僕僉正,魚有鵬爲富平府使,李重庚爲承旨。花陽君榷,今加昭義,封君事,承傳,右承旨李重庚,左副承旨李世璡。
兵批啓曰,同知中樞府事李揚顯,肅謝歸路,老病越添,無望供職云,僉知中樞府事李弘肇,老病添重,末由上京,俱已呈狀乞遞。西樞雖是閑局,不可一向虛帶,竝改差,何如?傳于柳綏曰,允。
又啓曰,因大臣陳達,居下及貪贓人,陞品復職陞資者,竝還收加資事,命下矣。前營將鄭崇,高嶺僉使柳萬春,俱以前任守令時,褒貶居下,所授加資,依定式還收之意,敢啓。傳于柳綏曰,知道。
以元景夏爲副摠管,李春躋爲同知,趙泰耆爲僉知,李徽曾爲五衛將,金碩良爲景福假衛將,田始益爲訓鍊判官,金徵慶爲文兼,禹宗績爲武兼,洪若水爲三陟營將,朴性善爲別害僉使,李時華爲訓戎僉使,崔斗雄爲注文島僉使,元景淳爲北評事,李世大爲於蘭萬戶,梁德輝爲龍津萬戶,韓有良爲九月山城別將,李德良爲丑山萬戶。副司直李昌儒,副司果趙載敏·徐志修,副護軍兪健基·柳謇·趙泰耆單付。以具聖益爲北兵使。
傳于洪象漢曰,兵將圖說餘件,意有所在,江華及南·北漢送之。
傳于洪象漢曰,此是五衛制度,餘件一冊,賜給於都摠府。
洪象漢,以義禁府言啓曰,刑曹啓辭內,德新守人爀,拿問處之事,允下矣。人爀今方待命,卽爲拿囚之意,敢啓。傳于洪象漢曰,知道。
應敎鄭翬良,修撰李成中等疏曰,伏以臣等,卽伏見校理兪宇基疏本,則有曰館僚之滿紙譏嘲,只堪一笑,又曰,規勉行公之人,使之進言,有何厭聞,而盛氣肆詈,臣等看來,誠不勝訝惑之至。日前僚疏之譏切臣等,可謂甚矣,而臣等只以遜辭摧謝,竊自附於無侮老成之義,前疏具在,今可按覆,天鑑俯燭,焉敢誣也?其所謂譏嘲·肆詈等說,實是常情之外,臣等雖甚無似,旣在僚寀之末,則似不當若是抑勒而蹈藉,以傷朝體,又況使之進言云者,又何其言之太不自量也?臣等職在論思,有可言則言之而已,僚臣何至於封章强使,而果以爲臣等之語默,都在自己之舒卷,則臣等固不足言,貽辱官名,更無餘地。蓋僚臣急於掉脫,練於撕捱,故此生出枝節,以爲廝炒挨延之資,方且自以爲得計,而爲其孤注者,得不困哉?臣等旣被其無限凌迫,則理不可仍冒於職次,而其疏未下批之前,不敢徑先引嫌。泯默數日,今始自列,得不重供僚臣之一笑乎?伏乞聖明,亟命鐫遞臣等之職,以存廉愧,以解僚怒,千萬幸甚。臣等無任屛營祈懇之至,謹昧死以聞。答曰,省疏具悉。此何撕捱?爾等,其勿辭察職。
領議政金在魯箚曰,伏以臣之庸陋,百無肖似,謬蒙眷知,濫叨輔相,幾年于玆矣。本來才識全蔑,重又衰病頓甚,徒縻廩祿,瘝負職責,國勢之日下,朝綱之日墜,百隷之怠玩,民生之愁怨,皆臣之罪。伏況天災時變,疊見層出,至於今年,可驚可愕之兆,尤有大焉。飢饉之慘,癘疫之酷,又是前古所未聞覩,而天心猶未底豫,乃於陽剝之月,遽有發聲之雷,臣於是,驚遑震懍,繼以慙靦,實不知措躬之所。古人以置相得失,占國之興替安危?夫燮理陰陽,初非臣所敢議,而今玆天譴之愈往愈甚,安知不專由於臣身也?臣雖欲羞前之爲,抖擻奮勵,以圖桑楡之效,而其奈年益衰而病益痼,氣益耗而神益昏,回視五·六年前,亦有難及之歎,何哉?臣誠自悲而自悼也。至於日昨儒臣之疏,實爲臣頂門之鍼,玉堂之箚,其所劘切,亦不尋常,而臣皆不暇深引矣。伏願聖明,赫然警動,幡然振作,思所以整新庶政,則亟先斥退,如臣無用,以爲眞實應天之道,改卜賢德,弘濟艱難,國家幸甚,微臣幸甚。取進止。答曰,省箚具悉卿懇。諒由不德,於輔相,何由,而其勉切至,益宜勉焉,卿須安心勿辭,亦勿引咎,其卽視事焉。仍傳于柳綏曰,遣史官傳諭。
左議政宋寅明箚曰,伏以,臣自數日前,偶被寒感,未卽和解,輾轉添重,廢事蟄伏,爲罪已大。乃於伏枕昏昏之中,昨見政院啓辭,始知冬雷之警,又發於月蝕之夜。邇來災異荐疊,罔非可驚可愕,未知仁天警告,何至於此?向日筵席,敢陳策免之請,而天聽邈然,未及卒辭,到今尸位召災之罪,臣尤無以自掩。儒臣劘切之言,在臣雖爲藥石,而亦可見公議之嚴。伏乞聖上,亟許斥退,改卜賢德,以答天譴,以幸國事焉。抑臣旣忝居輔相,今於聖上遇災兢惕之日,宜有一言之仰勉,以自附於交修之義,而不但病思昏憒,無以自達,近日政院之啓,玉堂之疏,甚多切至之言,而僚箚條陳,又皆切於時措。昌言之日進,臣方爲聖朝賀,不必更煩臣架疊。倘聖上毋徒一番看過,循例賜答而已,從容理會,眞實受用,則其於維新之政,經遠之謨,亦未必不爲萬一之助,更願聖上加勉焉。取進止。答曰,省箚具悉卿懇。諒由不德,於輔相,何由,而其勉切至,益宜勉焉,卿須安心勿辭,亦勿引咎善攝焉。仍傳于柳綏曰,遣史官傳諭。
吏曹判書閔應洙疏曰,伏以,臣本以臲卼之踪,謬當僨敗之地,從前懇辭,儘出血忱,而微誠未格,天聽愈邈,鞶褫不許,嚴召荐辱。臣誠迫隘,逃遁不得,又未免黽勉復出,內省私分,外揆公議,雖無人言,忸蹙方切,卽伏見玉堂箚本,臣實有瞿然惶悚,繼之以訝惑者。夫淮陽之荐被慘凶,旣是前古所無,而本府賑政,實爲尤尤甚邑之最。監司據實褒啓,臚列其善賑之狀,若其流民,則以從前蕩析之類,入作無恒之徒,未能還集,不可責於最晩新到之官,爲言,臣亦親監東北民賑事,慣知此類情狀,覆奏之時,果爲一從道臣所陳而請賞矣。今乃不少恕究,深加詆斥,只據未詳事情之臺言,反疑綜核實狀之道啓,臣實未曉也,至於沈鳳徵,則不但其人地可惜,曾經臣之管下,常喜其廉白而未聞其暴虐。李夏演,則臣未嘗知其人,而近來頻見於朝行,則頗似詳明,亦甚淹滯,其所擧擬於邊地及海邑,意亦有在,而今或目之以貪暴,或斥之以孱劣,人之見聞,若是其不同。此莫非愚昧昏謬,鑑別未精,注擬乖當,至使銓法終歸於不嚴之科,究厥罪狀,理難容貸,以致侍講及開政之牌,俱不敢冒承,縮伏私室,恭俟重勘。又伏見昨夕備忘,以部官之不擇,新授兩人之不卽行公,辭旨極嚴,荐降特推之命,臣於此,尤不勝震駭悚蹙,無地自容。噫,當此變通之初,又有另擇之敎,則其所擧行,豈敢因循舊套,不思所以矯革之道,而第昏夜猝遽之中,只自按簿拈名,無以博詢物議。柳瑜,則徒取其地閥,實未能詳知其本末履歷,洪禹龍,則旣經字牧,淹屈最久,人皆稱冤,意或可以堪勝矣。到今京兆之長,論斥若此,則臣之謬擧,於是益著,觸處僨誤,瘡疣百出,罪上添罪,咎責踏至,揆以邦憲,誅殛亦輕,而聖度天大,過加涵貸,召牌又爲儼臨,臣且惶且感。分義是懼,謹此隨詣闕外,而反復思惟,抗顔冒進於政事堂,玆敢忘其僭猥,略暴危懇,仰瀆宸嚴。伏乞聖明,曲垂諒察,特降威命,亟遞臣本兼職任,仍勘臣前後負犯,以肅朝綱,以安微分,千萬幸甚。臣無任惶怖隕越屛營祈懇之至,謹昧死以聞。答曰,省疏具悉。何過撕捱?卿其勿辭行公。
上在昌德宮。停常參·經筵。
夜四更五更,月暈。
李世璡啓曰,明日常參·經筵,取稟。傳于李世璡曰,停。
洪象漢啓曰,備邊司郞廳來言,今日賓廳坐起日次,而大臣有病,故一兩日爲之之意,敢啓。傳于洪象漢曰,知道。
又啓曰,大司憲金鎭商,掌令權賅,持平趙重稷在外,執義許沃受由在外,掌令李延德未肅拜,持平韓億增奉命在外。今日以監察茶時之意,敢啓。傳于洪象漢曰,知道。
鄭俊一,以都摠府言啓曰,副摠管李玗,以禁軍別將,軍兵等操鍊事,慕華館晝仕出去之意,敢啓。傳于鄭俊一曰,知道。
李世璡啓曰,檢閱李毅中,帶職蒙宥,卽爲牌招入直,何如?傳于李世璡曰,允。
以副校理曺命敬,副修撰李天輔等牌不進禁推傳旨,傳于李重庚曰,竝推考傳旨捧入。
傳于李世璡曰,今日晝講爲之。
以副修撰李天輔牌不進禁推傳旨,傳于李世璡曰,只推牌招,法講爲之。
李世璡啓曰,副修撰李天輔再招不進禁推傳旨,今方捧入,而晝講時刻已過,講官不備,何以爲之?敢稟。傳于李世璡曰,晝講停,召對爲之。
李重庚,以弘文館言啓曰,本館上番應敎鄭翬良,今日以掃墳事,下直出去,無他推移入直之員,上番將致闕直,事體極爲未安。令政院,稟旨變通,有闕之代,竝以在京無故人,盡數差出,仍卽牌招察任,何如?傳于李重庚曰,允。
又啓曰,因弘文館草記,上番將致闕直,令政院稟旨變通,有闕之代,竝以在京無故人,盡數差出事,允下矣。政官所當牌招開政,而望筒出納之際,必致夜深,且以祿都目,明當開政,何以爲之?敢稟。傳于李重庚曰,明日政爲之。
鄭俊一,以侍講院言啓曰,本院下番司書李壽海入直矣,昨日政,移拜外任,兼司書李成中,以本職入直玉堂,說書金善行,兼說書趙載德,受由在外。下番他無推移之道,勢當以上番,姑降入直,而輔德金相紳,謂有情病,連呈辭疏,兼輔德洪昌漢,謂有身病,俱不行公,文學未差,兼文學朴春普,以本職入直吏曹。兼弼善李命坤,時無職名,令該曹口傳付軍職,與輔德金相紳,兼輔德洪昌漢,一體牌招,以爲推移姑降入直之地,何如?傳于鄭俊一曰,允。
又啓曰,輔德金相紳,兼輔德洪昌漢,弼善李命坤,牌招事,允下,闕門已閉,待明朝出牌之意,敢啓。傳于鄭俊一曰,知道。
李世璡啓曰,今十月二十一日,祿都目政事爲之之意,敢啓。傳于李世璡曰,知道。
傳于李重庚曰,賓廳次對,再明日爲之事,分付。
兵曹口傳政事,副司果李命坤單付。
鄭俊一,以刑曹言啓曰,日前南部居私奴垈非呈狀內,年前得墨寺洞金龍宮婢東烈,作妻居生矣,金龍宮家捉去使喚,故又得他妻居生矣。其後東烈,因事逃亡,則金龍宮家,疑逃在渠處,其子爲京畿都事時,不意掩捕其後妻,見之則元非其婢東烈,故放送矣。其後,渠之後妻又死,而三娶他妻居生,已至多年,而今過十五年,其家亦無侵責之事矣。去月分,渠以食事船商爲業,出他之時,其家多送奴子,捉去其三娶之妻,拘留行廊,或亂杖刑問,無所不至,勒令贖良,仍徵二十三兩錢後,成給放良文書云,故極爲驚駭,捉致其奴子與岱非,一處推辨,則一如垈非之呈狀辭緣。兩班所爲,萬萬無據,無異盜賊,欲爲草記請罪,而聞其年過八十云,故不得不中止,而只爲徵給其錢兩,爻周其文書矣。昨日垈非,又爲呈狀,自憲府因此捉去拘留云,故招問憲吏,則監察吳道興,以金龍宮一家送言臺官,捉去拘留云。取見金龍宮奴名憲府呈狀,則乃以累招不往,凌辱士夫爲罪,其不自愧悔,構捏呈狀,已涉痛駭,而監察之身居法府,曲循私囑,慫慂臺官,侵虐無罪之小民,尤極駭然。法理所在,不可置之,今聞所謂金龍宮,年老無所知識,而乃其子之所爲云,其子依律科罪,監察吳道興汰去,何如?傳于鄭俊一曰,允。
壬戌十月二十日未時,上御熙政堂。召對入侍時,參贊官李重庚,檢討官李成中,假注書閔師弘,記事官丁喜愼,記事〈官〉尹光理,持資治通鑑入侍。成中,讀自初至不聽,上曰,承旨讀之。重庚讀自永初,至之半,上曰,注書讀之。師弘,讀自十二月至遣之,上曰,上番讀之。喜愼,讀自六月,至許之,上曰,下番讀之。光理,讀自諸羌至庶人而止,上曰,鄧騭亦賢矣,處於戚畹而不爲非者,蓋難矣。成中曰,鄧皇后,有賢德,嘗謙約不許外家之干私,蓋鑑戒於竇氏之敗,故騭,以皇后之兄,終帝世官不過中郞將,此誠可法矣。上曰,然矣。成中曰,博士之倚席不講,可喩今日之弊矣。臣聞我朝盛時,師儒之官,皆極名勝,國家委以作成之責,故太學彬彬,爲士者皆願遊於學宮,而近世則只有其名,全無實效,誠爲慨然矣。上曰,儒臣之言,誠然矣。成中曰,第一板皇后錄囚洛陽寺及若盧獄事也,王者之所宜愼者,獄也,冤鬱之氣,上干天和,決一囚而能得甘澍於大旱之餘,感應之捷,若是矣。重庚曰,罪疑惟輕,聖王欽恤之至意也,刑獄之官,必以重刑嚴法,爲務,故多有冤枉者矣。成中曰,曖昧抵罪者,鮮能自白,而刑官亦不察焉。啓覆不遠,監司·守令,雖或知其冤,而不得爲者,多矣。上曰,承旨進前。重庚進伏。上曰,刑房承旨,誰也?重庚曰,同副承旨矣。上曰,輕囚放釋欲爲之,承宣方入侍,同副爲之。成中曰,十五板楊震却金事也。凡人爲非,多在人所不知之中,而震乃於暮夜却金曰,天知·神知·我知·子知,若震者,可謂不欺其心者矣。人主於深宮燕閑之中,所與處者,不過宦妾,非僻之念,易以乘之,此聖人所以愼獨也,政宜體念者也。上曰,當體念矣。成中曰,虞詡,有將帥之略,其增竈疾馳,皆能知兵家變通之術矣。上曰,虞詡有戰國之習,其權謀智術,不似東漢人物矣。成中曰,下三代而人才之盛,無如此時,而其時權貴,不能用之,如詡之才,亦見嫉於時而詘於外,豈不可惜乎?上曰,李毅中,亦在禁推中耶?重庚曰,然矣。上曰,兪宇基每自稱老,未知年方幾何?成中曰,聞宇基今年甲子生矣。上曰,其年少於入侍承旨矣,亦嘗見其頗矍鑠矣。任珽之父爲玉堂時,亦老而嘗行公矣。宇基雖老,豈不可一番行公耶?外官案持入。喜愼,出去持入。上曰,人臣事君,只以誠字,使兪宇基若有所執,則若匹夫之志也,在上者,豈可强迫,而其撕捱,不過一老字也。旣曰老矣,則其釋褐爲館職,不過四年之間也。其挾試紙入科場,其不老,而於挾冊登筵,乃反曰老,其何義意?況其君目見,特令行公,則爲人臣之道,一番登筵,其何難也?一向固執,違牌爲事,事體分義,極涉寒心。日事牌招,徒傷事體,宜加飭勵,大同察訪,除授當日內辭朝,時任察訪張世文,遞付京職,而因此有慨然者。大同·高山·成歡,三察訪,卽曾經侍從差遣,直狀聞者,而近不擇人,若不補外,曾經法從之臣,焉知其道?今後,申飭銓曹,一擧舊典。承旨書出。上曰,大同·高山·成歡,旣是直狀啓窠,而以其有察訪字,故如張世文輩,亦厭之,成歡察訪姜栢,亦爲之矣。柏爲重試,而姜樸之庶孽耶?高山察訪,方誰爲之耶?成中曰,趙鎭世也。重庚曰,旣有擇差之敎,則鎭世,似以此引嫌矣。成中曰,趙鎭世,則曾入館錄矣。上曰,權管之瓜,二十四朔耶?成中曰,似然矣。宣薦參下,久勤而難於出六者,亦差送矣。上曰,此輩,亦以此爲外任,而頗好之矣。成中曰,本道人多爲之矣。上曰,咸鏡道,多本土人矣。成中曰,宣薦人出爲權管,則箇滿後,入爲訓鍊主簿,貧而難於免新者,亦多有求差者矣。上曰,西北只有權管,他道無之耶?成中曰,嶺南·湖南,亦有之矣。上曰,李毅中處分,則他翰林,無所拘耶?成中曰,臣與毅中,爲族黨而寸遠,無親嫌,故敢達矣。此事甚難處,以館規言之,則下位有故,右位必以替入,爲嫌,不爲行公,而至於新付下番之撕捱被罪,尤是前所未有之事,恐不免有紛紜之弊矣。上曰,補外未還前,上番不爲行公耶?成中曰,然矣。上曰,削職而上番不出耶?成中曰,館規甚嚴,未去館前,雖在罪謫中,爲藝文館官員則自如矣。自前史局事,每詢問於領·監事,而處之,今亦下詢於大臣,商量善處,似好矣。上曰,然矣。儒臣所達,是矣,當問于大臣矣。成中曰,再昨講筵,上番儒臣,以館職事,仰達,至有申飭銓曹之敎矣。以昨政見之,殊無其效,銓曹事未安,當該銓堂,推考,何如?上曰,依爲之。出擧條成中曰,掃墳,同於覲親,情理甚切,而再昨有申飭之敎,故應敎鄭翬良,朝雖下直,將於數日後入來云,而替入無人,以致今日停筵,喉院之捧入單子,終涉汎忽。當該承旨,推考,何如?上曰,依爲之。出擧條上曰,輕囚放釋爲之。出榻敎諸臣遂序退。
上在昌德宮。停常參·經筵。
自辰時至未時,日暈。日入時,日色赤。
下直,昌城府使申光宅,三登縣令申晙,加德僉使成德涵,包伊萬戶李漢輔。
李重庚啓曰,玉堂備員間,視事,頉稟。傳于李重庚曰,知道。
李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德未肅拜,持平韓億增奉命在外。今日以監察茶時之意,敢啓。傳于李世璡曰,知道。
有政。吏批,判書閔應洙進,參判元景夏在外,參議尹汲服制,都承旨李益炡進。
兵批,判書金始炯進,參判尹得和病,參議權爀入直進,參知趙尙命病,左承旨柳綏進。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳于李世璡曰,知道。
又以都摠府言啓曰,今十月十八日,內中日時,金虎門入直砲手良人金慶說,邊二中,貫一中,入格而以兒馬帖付標啓下,故來訴本府矣。臣等,取考曾前謄錄,則砲手良人入格者,皆以禁軍除授付標,乃是流來成例,原單子似當有還入之擧,惶恐敢啓。傳于李世璡曰,前單子入之。
李益炡啓曰,假注書閔師弘,親病猝重,勢難强令察任,今姑許遞,何如?傳于李益炡曰,允。
柳綏啓曰,戶曹判書徐宗伋,連呈辭疏,久不行公,度支重務,不可久曠,卽爲牌招察任,何如?傳于柳綏曰,允。
鄭俊一啓曰,戶曹判書徐宗伋,牌招事,允下,而闕門垂閉,待明朝出牌之意,敢啓。傳于鄭俊一曰,知道。
李重庚啓曰,待敎趙明鼎,自鄕上來云,卽爲牌招入直,何如?傳于李重庚曰,允。
又以弘文館言啓曰,本館上番,連日闕直,事體未安。副修撰尹光毅,自鄕入來,李天輔旣有只推之命,竝卽牌招,以爲推移姑陞入直之地,何如?傳于李重庚曰,允。
鄭俊一啓曰,玉堂,待下批牌招事,允下,而闕門垂閉,待明朝出牌之意,敢啓。傳于鄭俊一曰,知道。
吏批啓曰,新除授咸鏡都事崔成大呈狀內,望八偏親,居常多病,實有朝夕凜凜之憂,以此情理,萬無遠赴之勢,斯速入啓處置云。親病旣如是,則不可强令赴任,改差,何如?傳于李益炡曰,允。
吏批啓曰,大同察訪張世文,遞付京職事,命下矣。本曹時無相當之窠,依例送西之意,敢啓。傳于李益炡曰,知道。
以金漢喆·李濟遠爲副校理,南泰齊爲校理,金光世爲修撰,李天輔爲獻納,趙擎爲文學,徐志修爲司書,崔恒大爲監察,具樹勳爲寧邊府使。承文副正字李象靖,成均學諭李重彬,南學訓導李重晉,已上單付,折衝南龍五,今加嘉義,武臣堂上朔試時,片箭沒技,加資事,承傳。
以金鼎夏爲同知,許錭爲僉知,鄭述先·權世臣爲五衛將,沈潭爲中樞經歷,李顯升爲訓鍊主簿,具世仁爲武兼,洪旰爲部將,閔頤壽爲守門將,沈爲高嶺僉使。副護軍鄭纘述·金天益·李揚顯·李弘肇,已上單付。
鄭俊一啓曰,臣敬奉聖敎,馳往于典獄署,點閱囚徒。則承傳罪人二十六名,刑曹罪人四十六名,咀呪罪人一名,移關罪人七名,各司罪人十九名內,私奴盈貴,盜賣馬匹誤賣,而本主推尋之時,劫奪不給事也。禁吏文景輝,出禁時作弊事也。北關將校金遇兌次知惡金,兵曹作代錢,終不督納事也。管城將邊聖佑奴七奉,其矣上典,山城重地,瘝曠兩日,終不上去事也。議政府藥房尹悌興次知丁伊,李九景次知正月,書吏李德萬正妻尹召史,李太儉正妻金召史,庫直韓世益正妻金召史,金辰哲,藥物不精之材進排事也。金振光末之,官前遲晩事也。貰馬稧,高世雄次知孟才內,沈藏載運之後,不勤擧行事也。李再春,以貢物主人次知官人,所給貢物,預爲潛賣,終不出給事也。臣以初寒恤囚之聖意宣布後,竝爲放送。其餘罪人段,罪名俱係重大,有難輕議,竝爲仍囚。各司拘留罪人,亦爲一體放送事,分付各衙門之意,敢啓。傳于鄭俊一曰,知道。
李世璡,以兵曹言啓曰,今十月二十日,閑良金實兌稱名人,自曜金門入來,差備門外擊錚,極爲駭愕。令攸司囚禁科罪,同門守門將安處仁,常時不能禁斷雜人,以致闌入,亦難免其責,推考,何如?傳于李世璡曰,允。
柳綏,以宣惠廳言啓曰,上年因凶歉,三南·京畿,各樣用度,有所裁減矣,今年東北凶荒之餘,諸道年事,尙未豐登,凡係用度,不可不節損。三南營官需,仍減八分之一,各樣價米船價外,竝減八分之二,京畿營官需及各樣價米,前已裁減,依前擧行之意,分付,何如?傳于柳綏曰,允。
大司憲金鎭商疏曰,伏以臣於前月初,爲省先壟,兼有私故,往連山地,伏聞二十一日大政,以臣爲司憲府大司憲,今月初四日,伏奉去月二十六日承政院成貼,有旨促臣乘馹上來者。逆旅之中,縣吏持傳,恩榮所被,桑梓動色,瞻聆皆聳,臣於是,驚惶感激,罔知攸措。雖以從前咫尺之守,未克趨承明命,而義當疾還鄕廬,仰陳短章,故不敢遲留,促裝以發行。未半道,重觸風寒,寒疾大作,素患痰火,乘時陡劇,而亦不敢爲休息調治之計,呻吟撼頓,辛苦艱關,登程浹旬,始還私次。帶疾行役,諸症越添,僵臥床席,昏不省事者多日,文字締思,無以自力,一疏控辭,今始僅僅,不敏之罪,實無所逃。仍念臣,以負釁在野之賤,旣非山林高蹈之士,又非學問自重之人,而撕捱逋慢,負犯如山。且以愚妄之見,仰恃我殿下視同方外,不深督過之盛德,隨意行止,無所拘礙,屢致恩旨遠辱,辭免稽遲,臣罪至此尤大矣。伏乞聖慈,俯垂諒察,將臣所帶憲職,亟行鐫免,仍治臣罪犯,以礪臣工,公私萬幸。臣無任屛營祈懇之至,謹昧死以聞。答曰,省疏具悉。卿其勿辭,俟間上來察職。
右參贊李縡疏曰,伏以臣,衰疾沈淹,與死爲隣,凡於一切世事,無所聞知,乃於春間,圜橋多士之散歸也,往往相見,莫不盛言我春宮邸下,齒學之日,動容中禮,讀音洪亮,宗社億萬年之福,實基於玆。臣以畎畝老物,無由一瞻离光,但與蕘夫紅女,蹈抃於村巷之中矣,晩後得伏聞聖上,當博士薦擬時,以臣從前違逋之事,有未安之敎。噫,臣誠愚滯,其於區區去就之間,妄謂有所商量,雖自知分義之至謂惶恐,而尙不敢遽進,是豈臣獨少延頸之誠而然哉?輔養之責,何等嚴重,而爲人臣子,視若尋常,此其罪雖萬戮,而亦有餘矣。苟非聖慈涵覆之大德,臣安得息偃自在,以至於今,而偶緣事端,開示聖意,使賤臣得以追訟愆尤,信乎風雨霜露,無非天地之敎也。臣方日夕惶懍,恭俟斧鉞之加矣,不意有政府除命,馹召遠辱,蓬蓽生輝,感激益不知所以自措也。顧此職秩難冒之實,已悉於前後疏籲,況今罪負彌彰,情跡愈蹙,決無趨承之勢,所宜卽申控免,無自益其瘝曠,而自去秋風痺以後,已成癃痼之人,近又添得泄利,飮食都廢,床席轉動,亦須人扶,奄奄四十餘日,數行文字,無由自力,今始冒昧仰干於崇嚴之聽,臣尤死罪。伏乞聖明,亟垂體諒,遞臣見職,仍命攸司,將臣舊犯新愆,重賜勘處,以勵臣節,公私不勝大願。臣無任屛營祈扣之至,謹昧死以聞。答曰,省疏具悉。卿其勿辭,俟間上來焉。
同知李春躋疏曰,伏以臣,薄竄蒙放,屛蟄省愆,幸際大霈之會,與被甄敍之命,復廁舊秩,又叨新除,驚感惝怳,若隔前生。顧臣所遭委折,曾悉供辭,已經議讞之分揀,則今不必更事覶縷,而勿論其情法之如何,只緣臣結姻之不幸。日月之明,照燭無餘,纔從臺啓,卽敎以其言之過中,旋又欲宥念及於聖聰之或遺。恩言曠絶,殆若慈父之眷戀,搢紳相傳,莫不爲臣而代感。關外承聞,涕淚滿襟,欲報之德,糜粉難酬,則叩謝天陛,寧容少緩,而第臣有危疾濱死,萬念灰冷者。臣家頃年冠會後旬日之情,情朋至親,子女眷屬,得病殆半,多至不淑,驚心痛骨,魂不付體者久之,莫測其理,幾於發狂而大叫,膳夫廚婢,畢竟杖斃而止,則其亦何益於悼亡之情?至於孽弟之終死於捕廳,有不忍於追提,而前春臨講儒有感之恩敎,益不勝其感傷。噫,三加請賓,値此凶怪,實是往牒之所未聞,罔非臣不才冥升,眇福多男,造物猜忮,有以招災之致,靜言思之,寢夢猶悸,素患痰火怔忡等證,越添於震剝流離之餘,漸入膏肓,形存心死,雖西樞閑局,以此情病,斷無入肅之望。念臣前後受恩罔極,而未有涓埃報答聖朝,自分癃廢,逖違宸極,此生此世,將不免爲孤恩負國之人,撫躬自悼,不如死之久矣,略具短章,敢此哀籲。伏乞聖慈,天地父母,俯垂矜察,亟許鐫削臣職名,俾靖私義,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭察職。
上在昌德宮。停常參·經筵。
巳時午時,日暈。未時,日暈左珥。
藥房口傳啓曰,伏承下政院傳敎,以眩氣有加,至停次對,臣等不勝驚慮之至。入侍醫官金應三等,退出後,商議,則卽今聖候脈度,似有胃氣不足之慮,入侍時,所達蔘橘茶三貼進御,爲宜云,此藥劑入之意,敢啓。答曰,知道。
右承旨李重庚啓曰,修撰李成中,以其親病,陳疏徑出,原疏纔已入啓矣。所當直捧禁推傳旨,而此與無端徑出,有異,推考警責,何如?傳曰,允。
左副承旨李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德陳疏入啓,持平韓億增奉命在外。今日以監察茶時之意,敢啓。傳曰,知道。
同副承旨鄭俊一啓曰,明日次對爲之事,命下矣,兩司當爲進參,而或在外,或奉命在外,或前職牌不進傳旨未下,無進參之員。呈告未肅拜人員,待開門牌招,以爲推移入侍之地,何如?傳曰,允。
又啓曰,副校理金漢喆,待敎趙明鼎,旣有只推之命,竝更卽牌招,以爲入直之地,何如?傳曰,允。
同副承旨鄭俊一,正言魚錫胤,待敎趙明鼎牌不進罷職傳旨,及副校理金漢喆牌不進禁推傳旨,傳曰,竝推考傳旨捧入。
左副承旨李世璡,以備邊司言啓曰,良役文書,査正甚緊,而本司文郞廳洪鏡輔,方在罷散中,令該曹口傳付軍職,冠帶常仕,何如?傳曰,允。
又以兵曹言啓曰,今日將官朔試時,闕內入直訓鍊都監·把摠·哨官等,依前日榻前定奪,以他員,代直出射之意,敢啓。傳曰,知道。
傳于左副承旨李世璡曰,再昨寒殿,有寒眩之氣,今日則有加。備局日次,更待下敎爲之事,分付。
傳于右承旨李重庚曰,眩是前症候,近來久停補劑,故由此加矣。先欲進茶飮,當下敎于金應三等矣,今已日晩,亦有慈殿問候之節,今日則都提擧旣已入來,問于醫官,只製進茶飮,問候則依常時,待朝爲之。
右承旨李重庚,以侍講院言啓曰,本院上番,連日姑降,事甚未安。昨日政新除授司書徐志脩,卽爲牌招入直,而新除授文學趙警,亦爲一體牌招察任,何如?傳曰,允。
兵曹口傳政事,副司果洪鏡輔單付。
上在昌德宮。停常參·經筵。
未時申時,日暈。
下直,高嶺僉使沈。
李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德疏批未下,持平韓億增奉命在外。今日以監察茶時之意,敢啓。傳于李世璡曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調金在魯,副提調李益炡啓曰,伏未審夜來,聖體,若何?昨劑入蔘橘茶,其已進御,而眩氣或有差減之效乎?臣等,今日不可不率御醫入診,詳察聖候矣。大王大妃殿氣候,更何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則茶飮進御,而眩氣已下敎於醫官矣,勿爲入診。
以備忘記,傳于李世璡曰,今下弓矢,高嶺僉使沈處,給送。
鄭俊一啓曰,戶曹判書徐宗伋,連呈辭疏,尙不行公,度支重任,不宜久曠,卽爲牌招察任,何如?傳于鄭俊一曰,允。
又啓曰,副修撰尹光毅,疏批已下,卽爲牌招入直,何如?傳于鄭俊一曰,允。
李重庚啓曰,新除授弘文館校理南泰齊,時在京畿砥平地,副校理李濟遠,時在龍仁地,修撰金光世,時在楊州地,竝斯速乘馹上來事,下諭,何如?傳于李重庚曰,允。
李世璡,以備邊司言啓曰,平安監司趙觀彬,因義州兼官所報,漂海人領來通官徐宗順持來馬匹,買取與否,令廟堂,急速稟旨分付事,狀聞啓下矣。通官之因公幹出來者,與勅使留館時,體段自別,設有要求之事,或據理防塞,或考例善處,唯在本府,非可煩聞朝廷。今此馬匹買賣,未知前例定式之如何,而兼官之報稟營門,已致生疎之致,而道臣之以此煩狀稟,亦未得當,道臣推考。此狀啓還爲下送,今則本府府尹,必已赴任,參考定式及本府從來謄錄,善爲措處,劃卽還送之意,嚴飭分付,何如?傳于李世璡曰,允。
又以備邊司言啓曰,北道開市,期日不遠,北評事,不可不卽速發送,而新除授北評事元景淳,以親病投疏下鄕,未滿數日,該曹之首擬差除,難免不察。政官推考,元景淳改差,以無故人,卽爲口傳差出,催促發送,何如?傳于李世璡曰,允。
又以備邊司言啓曰,北評事改差,口傳出代,催促發送事,草記允下矣。卽今玉堂出入人中,或已曾經,或有相避,或在罪罰,或有親病,或有衆所共知之實病,實無無故之人云。在前如此之時,多有兩司通擬之例,今亦不可無變通之道,令該曹,兩司中別爲擇差,仍卽催促發送,何如?傳于李世璡曰,允。
兵曹口傳政事,以南泰耆爲北評事。
又以經理廳郞廳,以都提調·提調意啓曰,管城將邊聖佑差下之後,暫爲赴任,旋卽下來,以將臣疏語,爲嫌,終不還赴,自本廳,至囚家僮,嚴加催促,而亦無變動之擧,近來武臣之必欲伸廉隅節拍,亦關國體,誠可寒心。當此許多捧糴,一時爲急之日,不可一任其遷就,管城將邊聖佑,拿問處之,何如?傳于李世璡曰,允。
修撰李成中疏曰,伏以臣,卽伏聞臣母,近緣喪餘纔過悲疚勞悴,宿病頓劇,又添關格之證,頻頻昏暈,病勢極其危重,急報踵至,臣心神飛越,不能按住,不得已投章徑出。伏乞聖慈,亟遞臣職,以便救護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
掌令李延德疏曰,伏以臣於春坊直中,忽承憲府新命,在臣分義,固當祗承之不暇,而第伏念,淸朝耳目之任,決非如臣之衰邁巽懦者,所可堪當。不惟臣之自量已審,實亦同朝之所共明知者,而況年前所遭人言,爲臣難洗之恥辱,至今追思,未嘗不撫躬慙悼。臣雖不能因此自廢,永謝明時,而至於臺端一步,便隔十重鐵壁,豈可以歲月之旣久,有所自恕,而抗顔復蹈於僨敗之地,以自歸於忘廉冒恥之科哉?夫臺閣,以糾正官邪,爲任,己之不免於不韙之目,而可以正人者,天下寧有此也?至若樂院兼任,非臣攸聞,格外之規,創自今始,上以壞官制之重,下以招匪分之刺,此乃臣之萬萬不安於心者也。在前職時,屢以此控籲,而見阻喉院,一未登徹,區區私義,有不足言,而獨不念辱睿簡而羞當世哉?及叨臺職,又此仍帶,揆以事體,尤無是理,雖欲笑罵從他,趨走爲恭而有不可得矣。天牌之下,不敢偃蹇,謹此隨詣於九閽之外,而左右思量,無路承膺,不得不投進短章,自外徑歸,臣尤死罪。伏乞天地父母,削臣之職,治臣之罪,仍令選部,勿復檢擬於臺職,以靖私義,千萬幸甚。臣於災異之洊疊,不勝憂懼之忱,略此附陳,惟聖明之澄省焉。臣聞人事失於下,則天變應於上,然則今日之許多災祲,雖未知一一爲某事之應,而人事之不能無失,有不可諱矣。殿下試於淸燕之暇,靜而思之,凡發於訏謨之間者,果能得其宜乎?見於施措之際者,皆可底於行乎?以至於保民之術,詰戎之策,納諫之方,節用之道,人才之用捨,世道之汚隆,無不反求而深察焉,則今日之人事,有失而天災之不虛生者,伏想了然於淵衷之中矣。然後參之以大臣·玉堂及諸臣之言,視其可否是非,而決其從違,又加聖意於端本澄源之工,益懋眞實之功,罔雜虛僞之念,行之以悠久,持之以貞固,則不但天心悅豫,休徵肸蠁,而庶績咸熙,百度惟貞,惟殿下之所欲爲,莫不丕應徯志矣,豈不休哉?先儒曰,天下萬事,無一不本於人主之一心,伏願殿下加勉焉。嗚呼,近日靑臺之告警,罔非可驚可愕,而其切急而尤爲危怖者,未有如癘氣之甚者也。自昨冬至于今日,八域黎庶之死亡者,未知其幾十萬人矣,乍似止息,旋又肆行,如火之益熾,如水之益深,以卽今頭勢見之,姑無寢息之望。哀我生民,其將盡劉,豈不大可畏哉?臣謂就其尤甚處,依先朝古事,遣近臣行禱於名山,以盡其祈禳消弭之道,斷不可已也。祛災沴而召和氣,其本在於殿下之一心,而急則治標,乃醫家之術也,今日之勢,實類於此。更願殿下,修省於上,以爲之本,而於治標之道,亦毋忽焉。臣無任屛營祈懇之至,謹昧死以聞。答曰,省疏具悉。其勉者宜勉,而所陳是矣,依施。爾其勿辭察職。
上在昌德宮。停常參·經筵。
下直,熊川縣監李夏圭,懷德縣監李彦煥,高靈縣監吳命欽。
大王大妃殿·中宮殿·世子宮·賢嬪宮,政院·玉堂口傳問安。答曰,知道。
大殿,政院·玉堂口傳問安。答曰,知道。勿爲問安。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,副提調臣李益炡啓曰,伏未審夜來,聖體,若何?茶飮連爲進御,而眩氣或有所減乎?臣等今日不可不率諸御醫,趁早入診,詳細承候,議定仍進當否矣。大王大妃殿氣候,何如?臣等不勝區區憂慮,敢來問安,竝此仰稟。答,知道。慈殿氣候一樣,予則眩氣茶飯進御後,有差歇之勢,三貼進御後,繼進日入侍,宜矣。
左副承旨李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德未肅拜呈辭,持平韓億增奉命在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
左承旨柳綏,以京畿監司狀啓啓曰,副提學趙遠命,病重上去不得事,傳曰,俟間上來事,回諭。
又啓曰,戶曹判書徐宗伋,連日違牌,不爲行公,度支重務,不可久曠,卽爲牌招察任,何如?傳曰,允。
同副承旨鄭俊一啓曰,上番兼春秋丁喜愼,身病猝重,勢難察任,今姑減下,其代,令該曹,口傳差出,何如?傳曰,允。
吏曹口傳政事,兼春秋單蔡慶承。
左副承旨李世璡,以兵曹言啓曰,今十月二十二日,各廳堂下長官等朔試射時,禁衛營把摠李五岳,訓鍊都監把摠李錫佐,哨官金華濟等,俱未滿四中,訓鍊都監哨官具致勳,病不進,竝依例汰去,而至於稱病之類,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。
又以兵曹言啓曰,在前將官朔試射時,不無用奸之弊,故預爲申飭矣。及其片箭發射時,監的官來告內,執旗軍士,無端擧旗云,聞甚驚駭。冶匠及執旗軍士等,嚴加査問,則所告內,訓鍊主簿金彦耆,矢數不足,慮其纔落,果有給賂陰囑之事,以得中樣擧旗云。事之痛駭,莫此爲甚。其在懲後之道,不可不嚴處,訓鍊主簿金彦耆,冶匠朴致云,執旗軍士崔檢贊等,竝令攸司,囚禁科罪,何如?傳曰,允。
又以兵曹言啓曰,南行宣傳官金柱岳,乃是別薦勸武之人,依前例成纔間,限十朔除試之意,敢啓。傳曰,知道。
同副承旨鄭俊一,以禮曹言啓曰,掌令李延德上疏以爲,自昨冬至于今日,八域之黎庶死亡,未知其幾十萬。乍似止息,旋又肆行,如火益熾,以卽今頭勢見之,姑無寢息之望,豈不大可畏哉?臣謂就其尤甚處,依先朝古事,遣近臣行禱於名山,以盡其祈禱消弭之道,斷不可已也。答曰,所陳是矣。依施事,命下矣。京城中外,入冬以後,癘氣復爲熾蔓。又接各道近來狀聞,則慶尙·全羅·公洪三道,癘疫更熾云,設祭禳祓之擧,不可不先行於京中及三道。至於他道,則姑觀前頭狀聞設行,而三道癘祭祭文,別爲撰出,遣近臣受香祝下去,中央設壇,隨時卜日設行,京中城隍發告祭,不卜日來二十八日厲祭,來十一月初一日,遣近臣設行,而祭文亦爲撰出,齋潔祈禳之意,分付,何如?傳曰,允。
同副承旨鄭俊一,以司僕寺官員,以提調意啓曰,旌義縣監金商煥,遞任進上馬二匹,今纔上來,毛色別單書入,而依例內廏立養之意,敢啓。傳曰,知道。
上在昌德宮。停常參·經筵。
仁敬王后忌辰齋戒。
夜五更,月入太微西垣內。
大王大妃殿·中宮殿·世子宮·賢嬪宮,政院·玉堂口傳問安。答曰,知道。大殿,政院·玉堂口傳問安。答曰,知道。勿爲問安。大王大妃殿·中宮殿,朝廷二品以上·六曹口傳問安。答曰,知道。勿爲問安。大王大妃殿·中宮殿·賢嬪宮,藥房口傳問安。答曰,知道。
李世璡啓曰,備邊司郞廳來言,今日賓廳坐起日次,而國忌齋戒相値,頉稟。傳于李世璡曰,知道。
又啓曰,大司憲金鎭商,掌令權賅,持平趙重稷在外,執義許沃受由在外,掌令李延德未肅拜呈辭,持平韓億增奉命在外,今日以監察茶時之意,敢啓。傳于李世璡曰,知道。
李重庚啓曰,今日賓廳,旣已頉稟,所當持公事入侍,而國忌齋戒相値,不得入侍之意,敢啓。傳于李重庚曰,知道。
藥房都提調金在魯,副提調李益炡啓曰,伏未審夜來,聖體,若何?眩氣漸有差減之勢乎?前劑入茶飮,已盡進御,今日臣等,當依下敎,率御醫入診,詳察聖候,議定繼進之劑矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣差歇,欲進補劑,只湯劑繼進日,問候宜矣。又以口傳答曰,日氣殊寒,差晩後,待下敎詣閤外,可也。
傳于李益炡曰,日氣晩後,謂以差溫矣,一向寒冷,寒殿入侍似寒,當引接於溫堗,來詣于世子宮差備。
傳于李重庚曰,史官一員待命,騎馬三匹立之。
鄭俊一啓曰,獻納李天輔,以前任副修撰牌不進禁推傳旨,踏啓字以下,而方帶臺職,爲先遞差傳旨,捧入之意,敢啓。傳于鄭俊一曰,知道。
假注書閔師弘改差,代以李基德爲假注書。
鄭俊一,以禮曹言啓曰,傳曰,學校之政,小學爲先,國初童蒙敎官設置,法制深矣,而易不云乎?童蒙求我,非我求童蒙,而該曹禮講,寢閣不行,雖或應講,臨時充率,此可謂我求童蒙也。凡事申飭之時,其亦宜飭,今敎官訓下幾人,令該曹以聞,春秋禮講,其據舊典事,申飭該曹事,命下矣。童蒙敎官訓下之數,依聖敎卽爲發問,則敎官李蓍泰,訓下七人,敎官尹暻訓下十人,敎官閔百亨訓下十五人,敎官宋徵相訓下三人云矣,敢啓。傳于鄭俊一曰,知道。
李世璡,以義禁府言啓曰,明川府使趙衍福,拿問處置事,傳旨啓下矣。趙衍福,以邊地守令,時在任所,發送府羅將,依例交代後,拿來,何如?傳于李世璡曰,允。
鄭俊一,又以成均館官員,以同知館事·大司成意啓曰,泮庠儒生製講居齋節目,依下敎就議廟堂,磨鍊以入之意,敢啓。傳于鄭俊一曰,知道。
十月二十五日申時,上御德成閤。藥房入診入侍。都提調金在魯,副提調李益炡,記事官任師夏,記事官蔡慶承,記注官尹光理,醫官金應三·玄起鵬·朴道煥·姜渭聘·許錭·金德履·李道吉,以次入伏。在魯進伏曰,伏見備忘,眩氣似勝,而近來日寒如此,聖體,若何?上曰,今秋則眩氣不發矣,日寒後有弱氣,日昨寒殿,開門頗久,以致痰寒用事,眩氣似加矣,服蔘橘茶後,比初差勝。今日姑觀日候,欲與世子而同爲引接矣,日寒,故世子不爲侍坐矣。在魯曰,大王大妃殿氣候,引醫女承聞,則平善,而足指幾如常時,多幸矣。上曰,足指幾平復,受針後,水刺亦勝爲敎矣。王世子氣候,何如?上曰,近欲開胄筵,日寒未果,而無欠安之節矣。在魯曰,胄筵誠不可少緩,而寒候如此,不可不愼矣。上曰,近日日寒,故尤好出遊。在魯曰,何必日寒而後,好出遊耶?上笑曰,兒輩例好寒節,予於童時亦然矣。在魯曰,醫官診候,宜矣。上曰,近來水刺似勝,疑是病發之候也。醫官以次入診。應三曰,左三部似沈而勝於前,元氣顯勝於日前,而若比常時脈候,有不足之候。起鵬曰,左右三部沈,而猶勝於日前,比常時則有不足之氣。道煥曰,左三部少有沈意,右三部則勝於左部,臣於年前診察,比其時頗沈矣。渭聘曰,脈候右强左弱,是本脈候也,似有不足之氣矣。錭曰,左右三部,比數日前顯勝,而猶有沈底意矣。德履曰,左右三部,勝於日前,而終有沈底氣矣。道吉曰,左右三部調均,不知爲弱矣。在魯曰,道吉之言,獨異於他矣,繼進之藥,使之各陳所見,宜矣。上曰,然。應三曰,脈度終不如前,補中益氣湯,加人蔘錢數,爲宜。上曰,本方蔘,幾錢?應三曰,一錢,卽今倍入,似好矣。起鵬曰,補中益氣湯,誠好,而人蔘,何可連爲倍入耶?道煥曰,治痰之材,加入,似宜矣。在魯曰,此藥已前見效之藥,加入使之議定,宜矣。上曰,然。應三曰,本方人蔘倍入,白伏令·天麻·半夏加入,五貼劑入,宜矣。上曰,依爲之。應三曰,氣血逐年較異,衣襨宜異於前矣。在魯曰,常時聖體所習,雖不厚綿,而調攝之時,則宜加意也。上曰,豈曰無衣?常時習慣如此,不能厚着矣。金在魯所啓,提調趙尙絅,身病甚重,連日問安,不得入參。聞其病形,實無時日內差減之望,前頭又有南漢劑藥之行,似宜有變通之道,特許遞改,何如?上曰,依爲之。在魯曰,然則口傳差出乎?上曰,不必口傳差出,待後日政,可也。出擧條又所啓湖南漂民,自彼國出送,當有無方物謝恩表,付於使行,漂民出送回咨,月食回咨,開市回咨,依前例撰出,或送鳳城,或付使行,何如?上曰,依爲之。出擧條又所啓,先正臣一蠹鄭汝昌故宅,在於會賢洞南山下,不知何時爲他人物,亦不知幾番易主,而洞人尙能流傳指點,謂先正遺址,豈不貴乎?頃年以賊河之物,籍入於戶曹,其後孫聞之,方欲買還云,殊可感憐。聞其基址,只是十數間屋子容入之片土,受稅之數,似不過數斗穀,無甚有關於戶曹,臣意,則特命出給於其後孫,以視朝家表章之意,似好矣。上曰,依爲之。在魯曰,鄭汝昌奉祀孫胤獻,曾經守令,爲人亦佳,而本來貧寒,近又家事殘敗,先正香火,殆至不繼云。令該曹收用,何如?上曰,依爲之。出擧條又所啓,開市不遠,北兵使催促下送,何如?上曰,依爲之。出擧條李益炡所啓,頃日筵中,以侍從臣受由過限之人,依下諭後過限不卽上來之例,直捧禁推傳旨事,下敎矣。堂下·堂上及曾經侍從·時任侍從,無區別之事,不可不一番稟定然後,可以捧傳旨,故敢此仰達矣。在魯曰,近來法令太密,涉於操切臣下者,頗有之,如玉堂違牌之直捧禁推,臺諫,下諭後不卽上來者,計程道禁推之類,是也。臺諫,則朝家待遇,較重於玉堂,先遞職禁推,殆無異於拿問臺諫。夫臣子事君之道,當恪謹奉職,人君待下,宜以禮使之,而只緣臣下之怠慢,致有此新般法令之漸多。雖曰在下者,有以致之,而亦非聖世之美事,臣心常憂歎矣。上曰,卿言,是也。後世法密之弊,予所深惡。以尙書諸誓之篇,觀之,隨世級而漸加繁密,皇朝不能爲律,亦可鑑矣。顧今百姓,宜存察淵之戒,而如朝臣,則雖欲寬恕,而末如之何矣。以推考債,言之,微官則登時徵出,而名官則推考傳旨,尋常積置,有赦典則蕩滌,豈有如許之事乎?傳旨紙末空之者,前有下義禁府之例矣。臺諫先遞職後捧傳旨,則不可謂臺諫也。一依當初下敎,堂上以下侍從,勿論曾經時任,過限不爲上來者,直捧禁推,可也。出擧條上曰,李毅中事甚可駭。雖創製新法令之後,左右史不備,又許久矣。頃者欲除權管,而考見官案,則權管皆北路之人,邊裔武弁,雖權管之窠,一番解落,更難復職。且李成中,有所陳達,史局之規,異於他職,雖爲權管,而藝苑舊銜,則自在云云,故姑止之,而欲詢問於卿而處之矣。在魯曰,李毅中事,雖微下詢,業欲仰達,其事極爲非矣。上曰,如欲不出,則初不見召試,猶之可也,旣見召試後,爲此擧者,豈事理乎?在魯曰,其人自許以高着,欲堅守己見,聞其傳言,惟願速被罪罰云,臣卽費辭非斥矣。若補權管,則便是適中其願,寧有如許道理?且史局之規,與他職有異者,誠如儒臣之言。自上不必加之以聲色,輒施禁推,則寧有終不出之理乎?上曰,予於李毅中事,何加聲色,但渠一番違牌,一番禁推,國綱一層落下矣。在魯曰,何庸然乎?臣亦於館職時,以難安情勢,荐違召牌矣。在魯曰,權管若準期,則應出六品,年少名官,還以爲高致矣。上曰,權管有何高致?若一除權管,則豈可使之速還?雖無李毅中一人,何患翰林之無人,棄却權管一窠,亦何傷乎?朝家當以李毅中不登科看了,使之老於權管,雖或許其生入玉門關,而決不當使之速還矣。向者筵中下敎後,意謂卽出矣,聞其下敎而尙且如是者,尤無據矣,向日以罪其父兄事,下敎,渠無乃有憾于斯耶?在魯曰,此則何敢然乎?李毅中牌不進禁推傳旨捧入事。出榻敎補中益氣湯,人蔘倍入,加白伏令·天麻·半夏,各一錢,五貼劑入事。出榻敎內局提調趙尙絅,今姑許遞事。出榻敎諸臣以次退出。
上在昌德宮。停常參·經筵。
仁敬王后忌辰。
日出時,日色赤。
李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德未肅拜呈辭,持平韓億增奉命在外。今日以監察茶時之意,敢啓。傳曰,知道。
全羅監司狀啓,十月·十一月朔進上甘苔·海衣,限內不得封進,惶恐待罪事,傳于李重庚曰,勿待罪事,回諭。
左議政宋寅明,繕工提調鄭羽良,禮曹參判兼觀象監提調吳光運等啓曰,臣等馳進昌陵,奉審王后陵上,則艮寅甲方,莎草枯損剝落處,長廣各十一尺,癸丑方莎草枯損剝落處,長三尺,廣八尺五寸,亥方莎草枯損處,長廣各四尺,倂圖形以進。修改之役,有不可已,而第此凍節,莎草必不着根,卽今所見,亦不至一時爲悶,自前深冬,則雖於奉審之後,必待開春修改,今亦依例,待開春卽爲擇日擧行事,分付,何如?傳曰,允。
上在昌德宮。停常參·經筵。
未時申時,日暈。
下直,茂山府使田日祥,富寧府使張德紹,河東府使元重采,平海郡守金尙欽,陽智縣監鄭遇寧,靈山郡守金養義,永登萬戶金履泰。
李重庚啓曰,來初一日輪對日次,而上候方在靜攝中,頉稟。傳曰,知道。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管申漫,以能麽兒堂上,本廳坐起晝仕出去之意,敢啓。傳曰,知道。
又啓曰,憲府監察茶時,諫院闕啓,亦至多日,事甚未安。兩司除在外·未交龜外,呈告·未肅拜人員,竝卽牌招,何如?傳曰,允。
傳于李世璡曰,今下弓矢,富寧府使張德紹,茂山府使田日祥處,給送。
李重庚啓曰,玉堂備員,上候方在靜攝中,視事,頉稟。傳曰,知道。
又以弘文館言啓曰,本館上番闕直,事體未安。校理南泰齊,自鄕纔已入來云,與應敎鄭翬良,一體牌招,以爲推移入直之地,何如?傳曰,允。
傳于李重庚曰,政官牌招開政。
吏批,行判書閔應洙進,參判元景夏受由在外,參議尹汲進,右承旨李重庚進。
兵批,行判書金始炯禁軍賞試射進,參判尹得和備邊司坐起進,參議權爀病,參知趙尙命入直進,右承旨李重庚進。
吏批啓曰,新除授繕工監監役官宋浩源,除授後過限未肅拜,依例改差,何如?傳曰,允。
以元景淳爲副修撰,李濟遠爲獻納,尹鳳九爲軍資正,成範錫爲兵曹正郞,李益輔爲兵曹正郞,李夏演爲咸鏡都事,李宅心爲司藝,鄭熙揆爲鏡城判官,田天祥爲明川府使,徐宗玉爲內局提調,金宗台爲司諫,李昌儒爲正言,朴昌潤爲承文著作,黃晳爲繕工假監役。
兵批啓曰,同知中樞府事崔秀華呈狀內,以篤老之人,長在病席,末由肅謝,斯速入啓遞改云。病勢如此,則西樞雖曰閑局,不可一向虛帶,今姑改差,何如?傳曰,允。
以沈鳳徵爲副護軍,金漢禎爲副司果。
鄭俊一,以吏曹言啓曰,因掌令李延德陳疏,慶尙·全羅·公洪三道,遣近臣受香祝下去,中央設壇,隨時卜日設行癘祭,京中,則城隍發告祭及厲祭,亦遣近臣設行事,自禮曹草記蒙允矣。所當依例分差祭官,而承宣·儒臣,俱是近臣臺疏,則泛稱近臣,別無區別指的之事,何以爲之?敢稟。傳曰,儒臣差送。
李世璡,以兵曹言啓曰,今十月二十五日夜三更量,行巡部將所告內,有一砲手,無端往來於曜金門近處,故執促詰問,則果是無省記砲手云,聞甚驚駭。卽爲査問,則其招辭內,以都監砲手金潤澤,昨日黃昏,自宣仁門入來,出往金虎門之際,闕門已閉,故留接於弘化門入番砲手處矣。及其夜深酒醒之後,不勝飢寒,轉向曜金門門外所親人安哥處覓酒次,門隙呼之之際,爲部將所捉云云。故厥漢留接者,弘化門砲手印壽海,亦爲招問,則所供亦然,而渠以無省記之人,莫重闕內,肆然闌入,極爲駭愕。印壽海之留接無省記之人,亦難免其罪,金潤澤及印壽海等,竝令該曹,更査嚴處,當該守門將,常時不能檢飭之罪,不可無警,亦爲拿處,何如?傳曰,允。
又以都摠府言啓曰,日昨行巡部將,執捉訓局砲手闌入之罪,當該守門將,不能檢飭之失,自兵曹旣已請罪草記,而本府旣是都摠衙門,則如此等事,勿論事之大小,所當先告於本府,而行巡部將,不卽來告,開門後,因都監軍士所告,始得聞知,事之稽緩,莫此爲甚。此雖出於鄕谷新差未諳事例之致,而其在事體,終涉未安,不可無警責之道,而本府請推之外,他無可施之罰,當該部將,推考,何如?傳曰,允。
又以兵曹言啓曰,今十月二十七日,禁軍等秋冬等賞試射,設行於訓鍊院矣。入直禁軍等,依例除標信出試後,還爲入直之意,敢啓。傳曰,知道。
李重庚,以承文院官員,以都提調意啓曰,今日備局之坐,仍行本院黑草査對,而提調不備,前提調金始炯·鄭錫五·徐宗玉·趙錫命·吳光運·權·李周鎭·元景夏,竝還差。行都承旨李益炡,提調差下,以爲備員進參之地,何如?傳曰,允。
李世璡,以刑曹言啓曰,鄭震鳳爲名人,率畜利川官婢,而招引常漢早寡之女及閭閻婢子交奸,無賴之輩,以爲受賂資生之計,風聞狼藉,故別遣廉察,得其眞的然後,始發刑差,使之捉來,則自稱出身堂上,咆喝刑吏,使不得執捉。渠以幺麽秩卑之人,私畜官婢,抗拒法司,萬萬痛駭。所謂利川官婢,自本曹捉來科罪,震鳳係是出身堂上,移義禁府嚴處,何如?傳曰,允。
以慶尙監司狀啓,宗廟薦新及朔膳生靑魚,限內不得封進,惶恐待罪事,傳于李重庚曰,勿待罪事,回諭。
李重庚,以奉常寺官員,以都提調意啓曰,去辛酉式年國用,及各樣禮葬京外位版所用栗木,全羅道元數三百株,依數斫伐,自本道定都會官船運之際,六十株敗船渰沒。自前三南,輪斫栗木元數,不可不備待,而取考前例,則或値如此之時,移斫充數於江原道栗木有裕處矣。今亦依此,發遣敬差官,令該曹,發關分付於本道,何如?傳曰,允。
掌令李延德啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。措辭竝見上新除授掌令權賅,時在京畿陽智地,持平趙重稷,時在慶尙道尙州地,持平韓億增,以按覈御史,時在江原道高城郡,請竝斯速乘馹上來事,下諭。答曰,不允。下諭事,依啓。韓億增,竣事後,自當上來,勿爲下諭。
判義禁金始炯疏曰,伏以臣,方開坐金吾,而本府時囚罪人朴弼重,卽臣之異姓四寸兄也,法不當冒嫌奏讞,在前此等事,亦有次堂替行之規,玆敢略入文字,仰控事例。伏乞聖明,亟賜裁處焉。臣無任云云。答曰,省疏具悉。所陳者,令次官擧行焉。
上在昌德宮。停常參·經筵。
下直,乶下僉使文道一。
李世璡啓曰,大司憲金鎭商,掌令權賅,持平趙重稷在外,執義許沃受由在外,掌令李延德呈辭,持平韓億增,奉命在外。今日以監察茶時之意,敢啓。傳曰,知道。
備忘記,傳于李世璡曰,今下弓矢,乶下僉使文道一處,給送。
李重庚,以弘文館言啓曰,新除授副修撰元景淳,時在京畿驪州地,經筵入番事緊,請斯速乘馹上來事,下諭。傳曰,依啓。
鄭俊一,以義禁府言啓曰,刑曹草記內,出身堂上鄭震鳳,及兵曹啓辭據刑曹啓目內,訓鍊院主簿金彦耆,移本府處置事,允下矣。鄭震鳳·金彦耆等,今方待命,卽爲拿囚之意,敢啓。傳曰,知道。
又以慶德宮修理所言啓曰,各殿各堂以下內,各司諸處修理之役,今已完畢。諸色軍匠,自今日盡爲放送,郞廳監役官,亦皆罷出,而只於各司中,一二處沙壁,以日氣猝寒,未及爲之,待其日暖,令營繕擧行之意,敢啓。傳曰,知道。
又啓曰,兵曹郞廳來言,闕內各處入直軍士,夜巡檢矣,敢啓。傳曰,知道。
司直李雨臣疏曰,伏以臣,老病垂死之中,伏聞聖候違豫,至設候班,而臣氣息奄奄,特一未冷之尸,末由蠢動。身帶軍銜,不能趨造於起居之列,伏枕惶霣,生不如死。臣卽一蟣蝨賤臣,不可以冗瑣文字,煩瀆於靜攝之中,而疾痛之極,必呼父母,臣有私情之萬分痛迫者,若不陳暴於未死之前,則將爲不瞑之鬼,玆敢叩首哀鳴於仁覆之天,惟聖明矜憐而照察焉。臣以喬木世祿之家,累代冠冕蟬赫,臣高祖臣故相臣文忠公廷龜,曾祖臣故判書文靖公明漢,祖父臣故判書文肅公一相,俱以列聖朝名臣碩輔,茂著事業,名德文章,爲世所推。不肖臣以嗣孫,承四代宗祀,而賦性庸魯,未克家聲,且命途險釁,長子恒輔,無后夭㭬,所存兩子,俱無嗣續。臣之今年七十有三,病勢沈痼,一縷未泯,若一朝溘然,則累百年香火,至于臣身而無託,不孝之罪,宜無歸起之顔,其情豈不窮且慼哉?玆以臣之九寸姪前縣監英輔第三子述源,定爲臣亡子恒輔之后,而恒輔夫妻俱歿,有與而無受,不得據法呈官,故不避猥屑,冒死仰籲。伏乞聖慈,俯軫繼絶之義,特令該曹,照例許施,使累世宗祀,不至於永墜,則實天地父母之賜,豈臣殞結之所敢圖報也?臣無任涕泣祈懇之至云云。答曰,省疏具悉。依所陳許施焉。
上在昌德宮。停常參·經筵。
夜自二更至五更,坤方有氣,如火光。
下直,幕嶺萬戶李垣。
洪象漢啓曰,大司憲金鎭商,掌令權賅,持平趙重稷在外,執義許沃受由在外,掌令李延德呈辭,持平韓億增奉命在外。今日以監察茶時之意,敢啓。傳曰,知道。
又啓曰,吏曹郞廳來言,平安監司有闕,政事,何以爲之?敢稟。傳曰,當日爲之。
李世璡,以兵批言啓曰,判書禁軍賞試射進,吏批無送西之事,無政事之意,敢啓。傳曰,知道。
備忘記,傳于李世璡曰,今下弓矢,幕嶺萬戶李垣處,給送。
鄭俊一啓曰,檢閱李毅中,旣已蒙宥,卽爲牌招入直,何如?傳曰,允。
傳于鄭俊一曰,政事每致晩開,趁早爲之事,分付。
傳于鄭俊一曰,開政每値門閉,今日趁卽爲之。
吏批,行判書閔應洙山城進去,參判元景夏受由在外,參議尹汲進,同副承旨鄭俊一進。
兵批,行判書金始炯禁軍賞試射進,參判尹得和病,參議權爀入直進,參知趙尙命病,同副承旨鄭俊一進。
吏批啓曰,判書閔應洙南漢山城進去,參判元景夏受由在外,小臣獨政未安,何以爲之?敢稟。傳曰,只出緊任。
以尹得徵爲弼善,金光世爲吏曹正郞,金始炯·鄭錫五·徐宗玉·趙錫命·吳光運·權·李周鎭·元景夏·李益炡爲承文提調,金若魯爲平安監司,李縡爲左參贊,徐宗玉爲右參贊。
李世璡,以備邊司言啓曰,今日本司之坐,堂上進參,只是二員,無以備員開坐。除實病·公故外,知中樞府事申思喆,判敦寧府事李秉常,行副司直金聖應,知中樞府事鄭錫五,戶曹判書徐宗伋,行副司直徐宗玉,刑曹判書鄭羽良,行副司直徐命彬,兵曹參判尹得和,竝卽牌招,何如?傳曰,允。
鄭俊一,以禮曹言啓曰,因司直李雨臣上疏,依所陳許施焉事,命下矣。依聖敎,以其九寸姪前縣監李英輔第三子述源,立爲李雨臣亡子恒輔之後,而立案成給之意,敢啓。傳曰,知道。
李世璡,以備邊司言啓曰,咸鏡監司尹容,以北兵使禹夏亨,雖在拿命中,防邊事重,依例入送行營當否,請令廟堂稟處矣。禹夏亨旣被拿命,事體法例,有難仍令入防,新兵使具聖益,纔已肅謝,而短晷歷辭,將費多日,行期尙未定云,殊極未安。不可不別樣促送,使之除歷辭,一兩日內辭朝,趲程赴任,何如?傳曰,允。
正言李昌儒疏曰,伏以臣,藐齒蔑學,迂騃罔兩漢耳,平居百爲,都無一能,杜門養拙,不事交遊,凡世間言議是非,茫未通曉,習與齒長,機與俗疎,迂益迂騃益騃,不復自同於平人。其於淸朝耳目之寄,千不襯萬不襯,不惟自判,人亦云然,此臣所以頃年初,疏敢請許假多年者也。中經變怪,震剝憂傷,書冊未暇親近,見識不少加長,而今忽貪榮戀寵,晏然遽進,則反顧初心,固已愧縮,況且近來私情,尤無供仕之勢。日前柏府之除,輒復尋單請急,幸蒙褫鞶之恩,方切感祝之私,今此新命,又下意外,臣誠惶窘恇惑,不知所出。噫,臺選之重,自古爲難,矧今天災時變,式月斯坐,世道人心,無一可恃,而聖志之勤勵,漸不如初,廟堂之恬憘,猶復前日,紀綱未見其振刷,言路殆至於杜絶,此時此任,尤當另簡。顧方群彦林立,指不勝屈,而姑舍是,每以情理如臣,巽軟如臣者,苟然充擬,聊用玩人,以致天點之不察,而屢加誤恩。其褻名器而羞當世,莫此爲甚,豈惟私分之狼狽而已,堂箚之八條目,拳拳於恐懼修省之方,尤致意於開言路一事,則藉令臣,可言當今之急務,宜莫先於此,目下當論者,亦奚止一二,而傳不云乎?有諸己而後,求諸人,吾斯之未能信而乃反非諸人者,不亦乖舛乎哉?其可不可,問諸市童而決矣。向來儒臣寂寥之斥,伊時三司,相繼引嫌,而若論其失,則臣固爲首,以此自劾,亦臺體之所不容已者,而臣母宿病之外,重添近日輪感,頭疼肌熱,膈煩喘急,種種症形,十分危篤,眠食之全廢,已浹數旬,積敗之元氣,益無餘地,寢席坐臥,亦且須人。臣方晝夜扶將,焦泣遑遑,離捨詣臺,非所可論,虛縻言責,冞增悚悶,玆具短章,疾聲哀籲。伏乞聖慈,天地父母,俯垂矜諒,特許鐫削,俾得安意救護,千萬幸甚。臣無任屛營祈懇之至。答曰,省疏具悉。爾其勿辭護焉。
檢閱閔百昌疏曰,伏以臣,纔已竣事反命,而適値史局空虛,兼史替直,臣旣入肅禁庭,則事當仍爲持被,而第伏見檢閱李毅中前後疏供,則縷縷爲說,作爲嫌端。若臣難安之義,姑未暇論,而揆以館例,下位未出之前,則旣無先爲冒出之理。況今諸僚,以此相繼撕捱,連被勘罷,則其不可獨自晏然淟涊苟冒,傷廉義而壞館規也,決矣,玆敢露章自列,退出禁門。伏乞聖慈,特賜諒察,亟命削臣之職,治臣之罪,以肅朝綱,以安私分,千萬幸甚。答曰,省疏具悉。爾其勿辭察職。
上在昌德宮。停常參·經筵。
夜二更,自乾方至坎方,地動。三更,流星出婁星下,入坤方天際,狀如拳,尾長二三尺許,色赤。
下直,礪山府使鄭德鳴,定平府使李宜復。
李世璡啓曰,備邊司郞廳來言,今日賓廳坐起日次,而上候方在靜攝中,頉稟。傳曰,知道。
李重庚啓曰,今日所當持公事入侍,而上候方在靜攝中,頉稟。傳曰,知道。
洪象漢啓曰,大司憲金鎭商,掌令權賅,持平趙重稷在外,執義許沃受由在外,掌令李延德呈辭,持平韓億增奉命在外。今日以監察茶時之意,敢啓。傳曰,知道。
李世璡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李重庚啓曰,檢閱閔百昌,疏批已下,卽爲牌招入直,何如?傳曰,允。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣徐宗玉,副提調臣李益炡啓曰,伏未審日間,聖體,若何?眩氣其有漸減之勢乎?前入湯劑,已盡於昨日,臣等今日率諸御醫,入診詳察,議定繼進當否,有不可已,兼有稟定事矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣一樣差歇矣。稟定者旣下敎,湯劑人蔘,依元方劑入五貼後,日次入侍,宜矣。
又口傳下敎,卽今差歇,批答依元方五貼劑入事,下敎矣。寒殿殿坐,似有加,只五貼藥劑入,宜矣。
李重庚,以弘文館言啓曰,副校理金漢喆,旣已帶職蒙宥,卽爲牌招察任,何如?傳曰,允。
李世璡,以備邊司言啓曰,自瀋陽回還漂海人,西江船人韓之興等十一名,縣次替送,今始上來,故使本司郞廳,詳細問情後,所供辭緣,別單書入,以備睿覽,而今無更問之事,竝放還之意,敢啓。傳曰,知道。
洪象漢,以義禁府言啓曰,卽接月令醫員李聖澤手本,則時囚罪人朴弼重,素患咳喘之症,添劇於累日處冷之餘,症情十分苦劇,晝夜喘急,坐臥不得任意之中,自數日來,添重寒感,頭疼如劈,食飮專廢,昏倒不省,實有難保之勢云。自前罪人病勢如此,則有保放救療之規,敢此仰稟。傳曰,依爲之。
鄭俊一,以吏曹言啓曰,兵曹正郞李益輔,去春夏等褒貶,以副司果居中云,揆以法例,不可仍置,改差,何如?傳曰,允。
吏曹參判元景夏疏曰,伏以臣,狗馬賤疾,奄奄床褥,猥陳微懇,仰溷崇聽,伏蒙聖慈曲諒,至降俟間上來之批,臣瞻天九頓,不自知感淚之被面也。臣畏分怵義,不敢偃息鄕廬,扶曳登途,寸寸前進,行到利川界,而觸犯風雪,病勢添劇,僵委旅店,實無自力致身之路,敢冒萬死,仰首哀鳴,惟聖明矜察而垂憐焉。臣得伏見前持平金漢喆疏,盈紙排鋪,又是構捏臣者,三年齮齕,猶不欲止,未知漢喆,何怨於臣而若斯也?今其疏有曰,庚申以後等語,反覆尋繹,終未覺得,及至李善泰疏出而始知之。噫嘻,是何言也?不白直,甚矣。庚申十一月事,其眞不知耶?玉署直中,詰問于臣者,誰也?使臣不得安於朝廷,而蒼黃下鄕者,又誰也?曉燈禁廬,彼此酬答,歷歷如昨日事,臣尙不忘,豈漢喆獨忘乎?同是一時事,而泮任之罰則思,禁直之言則忘,此固可惑之甚,而憑藉善泰疏而始曰知之者,抑何機栝也?苟無善泰之疏,則其終不知耶?又於臣疏中,非其本心之下註之曰,非本心者,謂臣受人指嗾也。其受嗾與否,固非臣所可知,而臣與漢喆,十數年親友,曾無仇怨,且其平昔,則虛懷良善,未嘗主慘刻之論,近日作用,忽若別人,臣所云云,蓋謂此也。前疏尙在,可以按覈,臣何嘗謂其受嗾,而今乃註脚本旨之外,質言若是,臣尤惑焉。彼善泰,醜辱臣者,亦豈無爲而發也?乘機投疏,左攻右斥,臣於其間,作一孤注,固已疲惱,而今漢喆,反以此欲爲陷人之資斧,良亦一哂。臣嘗與判書鄭錫五,正郞閔百行,相議而沮善泰臺望,通朝皆知,漢喆萬無不知之理,而捏合游辭,令人眩惑。且任珽之疏,有何關臣,而忽以翌日二字,隱映插入於語脈相接之際,別是怳惚手段,伏惟日月洞照,其爲計不已疎乎?顧臣蹤地,轉益危蹙,釁重病痼,冒進無路,杜門斂跡,畢命松楸,卽臣賤分,而耿耿愚忠,不能自已。嗚呼,竊觀今日,天災荐疊,國勢岌業,此正君臣上下,悚慄修省之時,而宴安恬憘,一味泄泄,臣誠仰屋流涕也。當今大病,惟在不實,徒騰章奏,非實言也,徒工粉繪,非實行也,法度日紊,風俗日頹,土崩瓦解之憂,非朝伊夕,因循苟且,偸過目前,上而無奮勵之實政,下而無振刷之實效,夫如是而能畏天保民乎?今殿下倘能惕然改圖,惟自思自察,聖心所不安者,何事,人情所不樂者,何事,宵旰廈氈,實心講究。凡諸便國便民者,斷然必行,以修實政,以責實效,尤以整肅朝綱,收拾人材,爲急先要務,一着之間,精彩頓變,如河朔旌旗,則太平萬世,庶可以立致矣。夫洪範皇極,乃三代至治之名,而在廷群士,咸曰建極,徒尙其名,未見其實,臣竊慨然。惟皇建極,其實亶在五事之敬用,三德之乂用,捨此而能臻其治,非臣攸聞也。伏願殿下,懋哉懋哉,瞻望象魏,便隔弱水,惓惓係戀,敢效芹曝之獻。臣無任激切祈祝之至云云。答曰,省疏具悉。其勉者宜勉,而卿勿過辭,上來察職。
上在昌德宮。停常參·經筵。
下直,昌原府使尹九淵,仁川府使韓德弼,熙川郡守趙偰。
夜三更,電光。
洪象漢啓曰,大司憲金鎭商,持平趙重稷在外,執義許沃受由在外,掌令權賅未肅拜,李延德呈辭,持平韓億增奉命在外。今日以監察茶時之意,敢啓。傳曰,知道。
李世璡,以都摠府言啓曰,副摠管李玗,以禁軍別將·禁軍等賞試射事,南別營晝仕出去之意,敢啓。傳曰,知道。
備忘記,傳于李世璡曰,當該中官,當爲莫重公事,誤踏啓字,極爲非矣。推考。
咸鏡監司尹容狀啓,定平居張儀達妻李召史等嚂死事,傳于李世璡曰,嚂死人等,令本道恤典擧行。
上在昌德宮。停常參·經筵。
夜二更,電光。五更,電光。
洪象漢啓曰,大司憲金鎭商,持平趙重稷在外,執義許沃親病受由在外,掌令權賅未肅拜,李延德呈辭,持平韓億增奉命在外。今日以監察茶時之意,敢啓。傳曰,知道。
李世璡,以都摠府言啓曰,副摠管李玗,以禁軍別將·禁軍等賞試射事,南別營晝仕出去之意,敢啓。傳曰,知道。
傳于洪象漢曰,工曹參議洪啓禧,上疏留中。
備忘記,傳于洪象漢曰,旣往何復撕捱,況隨彼撕捱?於事體何?其涉過矣。吏曹參判元景夏,申飭,卽令上來察職。
洪象漢,以弘文館言啓曰,副校理金漢喆,疏批已下,卽爲牌招察任,何如?傳曰,允。
李世璡,以備邊司言啓曰,公洪監司李宗城,以牙山貢津倉反庫後,東庫舊米四千四百三十石零,太七百四十五石零,楊津米一千八十四石零,計石改量,則陳腐米欠縮三百九十五石,陳腐太欠縮二十九石,而石子元無者,以色庫無面徵捧,石內陳久欠縮者,蕩減,改量,還入庫,米·太分給改色事,枚擧,同縣監李錫禧牒呈辭緣狀請,啓下本司矣。所當參量覆啓,而第以此狀啓,考準本司所在該倉成冊,則癸丑·甲寅留庫,不過爲二千餘石,而今此東庫米及楊津米,竝爲五千五百餘石。以此觀之,則五千五百餘石內,二千餘石則雖可謂之癸·甲留庫舊米,而三千餘石則明是近來新捧添入者,混同謂之過十年留庫陳腐者,己未知其故。太則癸丑以後各年留庫,只是三·四百石,而己未以後新捧添入留庫之數,始爲六·七百石,則全數謂之儲在東庫而歸之於陳腐欠縮者,尤何所據?至於楊津米則該倉成冊中,自大興等邑移納貢倉事,懸錄之數,爲一千四百九十餘石,而今此狀啓中,楊津米一千八十四石云者,亦未免相左。軍餉體重,而初不詳覈,徑先狀請,至於無面蕩減,則各年不能用舊畜新之守令,所當開列請罪,而全不擧論,亦涉未安。道臣推考,使之更加嚴査,條列啓聞後,稟處爲宜,以此分付,何如?傳曰,允。
又以兵曹言啓曰,今初二日永肅門入直訓鍊都監局別將李端燮,再昨日受點矣。該廳書員來告,端燮猝得重病,方在苦痛,萬無入直之意,呈訴大將,來付臣曹,他無變通之道,不得已原單子中改付標以入之意,敢啓。傳曰,知道。
洪象漢,以兵曹言啓曰,今十一月初二日,幼學金甲升稱名人,自金虎門入來,差備門外擊錚,極爲駭愕。令攸司囚禁治罪,同門守門將金夏重,常時不能禁斷雜人,以致闌入,亦難免其責,推考,何如?傳曰,允。
又啓曰,副校理金漢喆牌招事,允下,而今已夜深,待明朝出牌之意,敢啓。傳曰,知道。
平安監司金若魯疏曰,伏以,臣謬辱聖簡,冒叨崇秩,分溢懼深,寤寐懍懍,西臬新命,又出夢想之外,恩數愈渥,兢惶冞切,徊徨悶蹙,歷屢日而益無所措躬也。西門鎖鑰,國之重任,雖平常無事之時,遴簡之愼,委寄之專,不與諸藩等,而況比歲以來,貨利興而習俗敝矣,賦役煩而民生困矣,轉輸無節而儲蓄已竭,饑癘荐仍而散亡相續。至於陰雨之備,抛之一邊,而邊政之疎虞,極矣,其他宿弊新瘼,有不可以毛擧。雖使通才重望當之,亦難望救得一半,則以臣之千萬鈍劣,其於此時此任,寧有豪分近似,而今乃不問其可堪不可堪,而强委重焉。覆餗之災,雖止臣身,僨事之憂,實關國家,臣竊爲朝廷惜此擧措也。噫,臣之無似,於內於外,無一適宜,而偏蒙恩遇,致身至此,人猜物忌,理所必集。舊都優閑,本自無事,而一經行幸,僇辱隨後,訖今對人,顔騂心恧,而猶不知懲,厭然趨赴於世所稱雄藩腴地,則動足搖手,亦必爲罪,畢竟顚沛,可立而竢。臣雖欲貪戀榮寵,冒沒承膺,得乎似此事理,章章明甚,必遞乃已,無待畢辭,玆不得不仰首號籲於聽卑之天。伏乞聖明,頫垂矜憐,將臣新授職名,劃卽鐫改,俾公私兩幸,不勝大願。臣無任戰灼悚恐之至云云。答曰,省疏具悉。卿其勿辭,速往欽哉。
咸寧君朴纘新疏曰,伏以,臣以介冑賤品,濫蒙洪造,從前踐歷,已踰涯分,而至於御營之任,尤屬萬萬不稱。連章丐免,亶出肝膈之懇,而微誠未格,職名尙仍,夙夜悸恐,若隕淵谷,果然彈劾峻發,罪釁狼藉,自有將臣所遭,曾所罕見者。雖蒙萬戮,難贖一分,而不自意天鑑俯燭,筵敎昭晳,慈父之芘愛子,亦無以過此,席藳私次,感淚成血,臺啓今又旋停,而罪名未勘,將符自如,私分之惶駴,姑不暇論,而國家政刑之舛駁,一何至此。噫,笠轂重寄,莫尙於兩局,謂臣以人望素淺,未厭物情,則可謂直擧其實,深得論將之體,而第其許多臚列之中,最是一貪字下得甚嚴。夫臣職之所當爲戒,國法之所必無赦,惟貪是已。區區百里之長,一以貪汚被論,則輒皆査究其虛實而處之,當之者,亦惟此淸脫而後,可以復列人數。臣雖無狀,若其所叨則何等重任,而堂堂司直之筆,旣以貪黷句斷,則初擬以罷職,已失太寬,畢竟朝家之置諸黮黯,無復何問,亦豈有是理哉?臣固不足言,而其於國體朝典,決不亶以此囫圇而止耳。至若侈驕等種種題目,其爲不祥則極矣。雖然,貪而後侈,侈則驕亦生焉。其侈其驕,惟當覈貪一案,以定其罪,臣豈敢費辭自辨哉?顧念臣,起自單寒,墻壁無依,生逢聖明,逾冒至此,頂踵毛髮,何莫非國恩,而絲毫旣蔑酬報,負乘反招災殃,辜犯彰露,身名僇辱,上以翳睿簡之明,下以貽朝廷之羞,而平生謹畏爲一分自效之圖者,儘歸虛地,臣固懦弱不決,不能刎心自明,而中夜以思,但有涕泣求死而已。臣方泥首俟勘之不暇,顧何敢猥入文字,自同平常無事人祈解官銜之爲者,而側聽累日,朝家尙無通變,戎垣之重,亦不敢一向泯伏虛帶,玆敢冒萬死仰首呼號。伏乞聖慈,天地父母,俯垂諒察,將臣將任,亟先鐫削,仍命下臣司敗,亟擧律貪之典,以嚴邦憲,以伸臺議,千萬不勝幸甚。謹昧死以聞。答曰,省疏具悉。卿其勿辭察任。
校理金漢喆疏曰,伏以,臣以至愚之性,遇極險之會,詆辱狼藉,踪跡危蹙,曲荷旻天慈覆之恩,得以保有今日,而自分命途崎窮,念絶當世,雖閑司漫職,亦不敢晏然蹲據。況在三司言責之職,顧何可唐突冒進,復蹈危機也哉?是以,有除輒辭,屢犯違傲,非不知臣分之漸壞,臣罪之益積,而不顧貪戀之誚,勇赴狼狽之地者,誠有所不忍爲也。泥首圓扉,秪俟重勘,恩諭旋降,召牌復臨,而反復思惟,轉動無路,卽伏見吏曹參判元景夏疏本,怒氣猶肆,語意益激,凌踏之,驅脅之,殆無餘地。臣亦自覺支離,不欲更煩天聽,而其所逐條臚列,無非設疑騁眩,怳惚簸弄,則豈可全無一言以辨之乎?直廬酬答云者,景夏,頃年訪臣禁直中,以泮任之罰學儒,有關自己事,盛加恐喝,欲使解罰,蓋景夏被墨於學儒時,自上有特令解罰之敎。夫學規,諸齋任齊會然後,方許解罰,而有一儒生,不待齊會,獨自解罰,旣有上敎,則不可不奉行,而獨當解罰,乃前所未有之事故。臣之亡弟,適在泮任,一時例警,旋卽解之,只出循學規杜後弊之意,元無干涉於本事,則景夏之替當疑怒,誠是異事。其學儒亦臣弟之親友也,自其被罰,不以爲怒,至臣弟之死而交誼未嘗少變,其當之者,猶尙如此,況景夏之移怒於臣,有若積怨深讎,持之不已,使臣提說亡弟之事於旣骨之後,此何人情?其不祥,甚矣。噫,此雖非臣事,旣出於臣弟,臣固不忘之,而景夏泛稱年月,不言事實,苟非李善泰疏,臣豈知其指的此事乎?其所謂任珽事,臣疏但及其時事機之適會而已,何如是太費分疏也?至若李善泰事,則其疏意與景夏疏,詳略雖異,大意則同,景夏則只擧其綱而善泰則細出其目,不亦訝乎?其自以爲,沮其臺望,未知景夏之沮之,果何意,而善泰之爲沮己者,詬辱臣,抑何故也?若其構捏齮齕,游辭隱映等題目,全不襯着,眞所謂我歌爾唱,誠不覺一笑,又何足多辨也?顧臣根孤植弱,嶔崎困頓,無足比數於人,而惟有一片忠赤,可質神明,其身益窮,其言不止者,只欲使吾君,用人則無誤於眩亂之計,做治則眞求於皇極之道而已。竊觀近日進言於殿下者,毋論彼此,此以實心以實政,仰勉,而彼亦以實心·實政,勉之,此曰洪範建極,而彼亦曰洪範建極。上天高明,豈不照燭於其間?苟非明察而公處之,則末流之弊,安知不名實相混,是非不辨,朝象漸至汩亂,危亡迫在呼吸,臣竊隱憂深慮,夜不能寐,謹以公明二字,爲殿下獻焉。殿下誠能不以人廢言,凡於政令施措之際,操存不忘,永作出治之本,則太平可期,臣雖歸死丘壑,庶幾瞑目。臣之踪地,萬萬危杌,官職去就,姑無暇論,玆又隨牌,拜章徑歸。伏乞聖慈,亟削臣職,仍治臣罪,以肅朝綱,以快人心,不勝萬幸。臣無任屛營祈懇之至云云。答曰,省疏具悉。飭勵之下,宜乎自勉,猶尙互相若此,此何道理?爾其勿辭速察職。
工曹參議洪啓禧疏曰,伏以,臣有積釁無寸勞之身,乃於萬萬夢寐之外,忽承萬萬不敢當之寵擢,臣驚愧憂悶,歷日靡定。一疏祈懇,匪出飾讓,而忱誠淺薄,未蒙反汗之命,則狼狽踧踖,益無所措,而任情逃遁,實非常調如臣者之所敢爲,故冒沒廉隅,黽勉出肅,仍卽求暇,歸省松楸,於是乎賤分粗伸,私義粗安,而職名在身,由期有限,一味淹伏,終涉惶懼,須至更煩陳聞,蒙恩卸解然後,可幸獲全微尙,卒逭譴何,故輒復疾聲呼籲,以冀聖慈之矜許焉。臣情病俱苦,決難從仕之狀,前後疏供,暴露無餘。仰惟聖上,亦必俯燭,昨年冒出,特以義在往役,有不敢辭,而事已卽退,卽臣之素計也。若憑藉一行,夤緣冒處,則從前刳瀝肝血,仰瀆崇聽者,都不免爲虛僞不誠之歸。況臣醜拙畢露,愆尤彌著,前日自訟之章,亦旣略約仰陳。雖微向來情勢,亦難廁跡朝端,到今誤恩忽加,情地益危,而乃反因仍蹲冒,不能克遂初志,則其辭受之無據,去就之郞當,有不足言,而其如羞搢紳而辱朝廷,何?且臣所患虛勞,已成十載痼疾,經年北塞,又致一倍添加,胸膈壅閼,頑痰用事,微挾感氣,則頻頻昏塞,臍腹膨脹,食飮不下,少有勞動,則喘喘欲絶。種種症形,無非危惡,而長在鞍馬,不能爲延醫療治之計,歸伏鄕廬之後,始乃雜試砭焫,連用湯散,而收效難期,別症疊出。假使臣,未嘗有一分難安之端,卽此深痼之疾,已無陳力之望,玆申疾痛之呼,復溷黈纊之下。伏乞天地父母,深加睿察,曲諒卑悃,特命刋臣仕籍,俾臣得以守分養痾,畢命畎畝,千萬幸甚。抑臣於春間筵話事,竊有所駴歎者,臣於過都下時,始得因人略聞,玆敢附陳焉。臣之當日所處,固有劻勷之失,已訟不匡之罪,至若閔昌洙無可罪之義,則前後所陳,不翅縷縷,而堂后啓下筵說,全失臣言之本旨云,其不甚關緊處,則臣不欲一二臚列,以煩天聽,而其中二段,隱然以臣言,歸於請鞫之科,則臣豈容終默?臣之所陳則曰,閔昌洙之疏,不過愍其弟心事之未暴而已。向日李匡德於其弟親鞫之時,肆然投疏訟冤,而殿下猶爲之寬恕,昌洙之爲亡弟陳疏者,誠有可恕之端矣。其所記則曰,頃者李匡德,自上罪之,今亦當如此云,其曰罪之云者,似指鞫問匡德之事,而其曰如此云者,謂今亦當依此鞫之也。臣之提及匡德者,只言其陳疏時事,而今其所記,則帶得末後鞫問意,變幻語句,乃至於此。當其時上下酬酢,姑未有及於鞫之一字,而臣遽以此爲言,則是臣首先請鞫也,寧有是耶?且殿下敎以若非閔昌洙,則當御仁政門而問之,臣對曰,閔昌洙之本意,諸臣旣已仰陳,殿下察其本意而處之,則自無可問。若曰在閔昌洙,故如此云爾,則此不過私於昌洙而已,恐非大聖人至公無私之道也。其所記則曰,豈可以昌洙有別乎,上敎失當矣云,若只曰豈有別乎?而以上敎爲失當,則是臣必欲殿下之親鞫也,寧有是耶?臣於此外,亦多有所達之辭,今難盡記,而蓋嘗曰此疏呈之者昌洙,而爲之者亨洙,其入,雖在大訓之後,而其成,實在大訓之前,今以此罪昌洙,可乎?又曰,大臣之請勿入覽者,恐其有葛藤也。重臣之必請入覽者,惟恐其無葛藤也。以葛藤有無爲意者,皆不免於私,殿下旣不以其疏爲可,則不爲入覽斯可矣,何用許多辭說乎?又於撤鞫後登筵之時,以逆獄外,不當設鞫之意,反復陳白,仍論大臣請鞫之失,竊計殿下,亦尙記有之矣。一邊以此仰陳,而一邊自爲請鞫,豈有是理?此等所達,若一切抹去則已,如或略有存之者,則後之見之者,必有以辨之矣,固何待臣之自陳也?然若令驟見筵說,則臣便爲請鞫閔昌洙之人,而自陷於負心飾詐,欺君謾上之罪,此臣之不得不一辨者也。方臣以辭朝被對之日,適因大臣所稟,有伊日筵說,問於諸臣啓下之命,故退出後,簡通於其時堂后,要其依筵敎相問,而託以忙卒,終不示及,畢竟啓下之本,乃如是矣。臣誠且疑且訝,莫曉其所以,而此又臣不可冒進之一端也,竝惟殿下之垂察焉。臣無任屛營祈懇之至云云。答曰,省疏具悉。所陳者,當下敎于筵中矣。爾其勿辭,上來察職。
上在昌德宮。停常參·經筵。
下直,襄陽府使閔宅洙,注文島僉使崔斗雄,蛇渡僉使崔天若,平南萬戶閔師騫,龍津萬戶梁德輝。
洪象漢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于洪象漢曰,今下弓矢,平南萬戶閔師騫處,給送。
李益炡啓曰,右承旨李重庚,同副承旨鄭俊一,今日俱不仕進,竝卽牌招,何如?傳曰,允。
洪象漢啓曰,憲府連日監察茶時,諫院闕啓,亦至多日,兩司除在外外,呈告未肅拜人員,竝卽牌招,何如?傳曰,允。
京畿監司啓本,判府事兪拓基月廩不受事,傳于柳綏曰,令本道,更爲輸送。
掌令權賅啓曰,請逆坦孥籍,一依王府草記,卽令擧行。措辭見上請還寢泰績酌處之命,仍令鞫廳,嚴鞫得情,夬正王法。措辭見上請還寢宅夏島配之命,仍令鞫廳,嚴訊得情,夬正王法。措辭見上請瑞虎等兩賊孥籍,亟令王府擧行。措辭見上新啓,新除授司諫院獻納李濟遠,時在京畿龍仁地,請斯速乘馹上來事,下諭。答曰,不允。下諭事,依啓。
上御昌德宮。停常參·經筵。
下直,訓戎僉使李時華,三嘉縣令徐敏修,陰城縣監洪采輔。
洪象漢啓曰,大司憲金鎭商,持平趙重稷在外,執義許沃親病受由在外,掌令權賅呈辭,李延德牌不進傳旨未下,韓億增奉命在外。今日以監察茶時之意,敢啓。傳曰,知道。又啓曰,小臣,冬至使方物封裹進去,下直。傳曰,知道。
李重庚,以都摠府言啓曰,去七月十九日內中日時,入直武藝別監康俊成,鳥銃貫二中邊一中,宋尙明邊二中貫一中。去十月初三日內中日時,武藝別監金海重·曺成載,邊二中貫一中,李時云,邊三中,俱爲入格,不得蒙付標而來訴本府,故取考前謄錄,則三中之類,皆爲兒馬帖付標,乃是流來之典,而今此康俊成等五名,獨漏於付標中,原單子,似當有還入之擧,惶恐敢啓。傳曰,原單子入之。
備忘記,傳于洪象漢曰,今下弓矢,訓戎僉使李時華處,給送。
傳于李重庚曰,方物中,綿紬苧布,待令。
以副校理金漢喆牌不進禁推傳旨,及檢閱閔百昌牌不進罷職傳旨,傳于李重庚曰,竝推考傳旨捧入。
京畿監司狀啓,高陽等官居私奴金善建等燒死事,傳于柳綏曰,燒死人等,令本道恤典擧行。
李重庚,以義禁府言啓曰,工曹參議洪啓禧,副司果金聖運·洪重孝·林象元等禁推傳旨,啓下矣。洪啓禧,時在全羅道高山地,金聖運,時在公洪道燕岐地,洪重孝,時在江原道原州地,林象元,時在黃海道載寧地云。依例發遣府書吏·羅將,竝拿來,何如?傳曰,允。
又以義禁府言啓曰,副修撰元景淳禁推事,傳旨啓下矣。元景淳時在京畿驪州地本家云,依例發遣府羅將,拿來,何如?傳曰,允。
上在昌德宮。停常參·經筵。
李世璡啓曰,備邊司郞廳來言,今日賓廳坐起日次,而上候方在靜攝中,頉稟。傳曰,知道。
李重庚啓曰,賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
李世璡啓曰,大司憲金鎭商,持平趙重稷在外,執義許沃親病在外,掌令權賅呈辭,李延德牌不進傳旨未下,持平韓億增奉命在外。今日以監察之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,提調臣徐宗玉,副提調臣李益炡啓曰,冬候乖常,伏未審日間,聖體,若何?前入湯劑,伏想已盡進御,眩氣漸益差歇乎?臣等今日當依聖敎,率諸御醫入診,詳細承候,議定繼進當否矣。大王大妃殿氣候,更何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣差歇後一樣矣。
傳于李重庚曰,庚歲以來,今已二十三年矣。每逢其日,心懷冞深,明日展拜私廟,其令儀曹擧行,近日眩愈,益爲調理,意在展禮矣。
又傳于李重庚曰,曾有下敎,如此等事,時刻侍衛單子先爲擧行後,藥院入侍,當爲之矣。
傳于李世璡曰,衛將望單,則依前拔去事,分付。
傳于李重庚曰,先後廂依春例擧行之意,分付騎曹。雖臨孝章宮時,只用挾輦駕前駕後,此後每以此爲例。
以李文濟爲假注書。
李重庚啓曰,檢閱閔百昌,昨旣有只推之命,卽爲牌招,何如?傳曰,允。
又啓曰,副校理金漢喆,旣有只推之命,更爲牌招察任,何如?傳曰,允。
李益炡啓曰,右副承旨洪象漢,今日不爲仕進,卽爲牌招,左承旨柳綏,掃墳事,纔已下直,明日擧動時,承旨不可不備員。合有變通之道,何以爲之?敢稟。傳曰,在外承旨改差,前單子在京無故人,付標以入。
以李重庚爲左承旨,李世璡爲右承旨,曺允成爲左副承旨,具宅奎爲右副承旨,洪象漢爲同副承旨。
李重庚啓曰,明日私廟擧動時,大王大妃殿問安,何承旨進去乎?敢稟。傳曰,左承旨進去。
李世璡啓曰,監察十三員內,一員受由在外,十員未署經,行公只是二員,而一員,本府入直,一員永禧殿還安祭進參。明日私廟擧動時及初七日拜表時,東西押班,無以推移分排之路,未署經監察,依例署前行公事,分付,何如?傳曰,允。
李重庚啓曰,明日擧動時,摠戎使鄭壽松,訓將代領隨駕事,下敎矣。摠戎使鄭壽松,卽爲牌招,以爲聽傳敎之地,何如?傳曰,允。
又以兵曹言啓曰,今此私廟擧動時,本曹兩驛騎馬四十匹內,病傷馬除,各差備應把之數,無以推移。依前例京畿驛馬限十匹補把,以充不足之代事,本道監司處,分付,何如?傳曰,允。
李世璡,以義禁府言啓曰,校理李宗迪禁推傳旨啓下矣。李宗迪以前任扶安縣監,時在任所云,依例發遣府羅將,拿來,何如?傳曰,允。
李重庚,以義禁府言啓曰,明日私廟擧動時,大駕各差備都事九員,本府入直都事一員,合以十員分差,而參下都事呂冕周出使之代,令該曹口傳換差,以爲分排之地,何如?傳曰,允。
吏曹口傳政事,禁府都事呂冕周,氷庫別檢安欽相換。
掌令權賅疏曰,伏以臣,年衰病痼,不堪從宦,而新除之下,怵分畏義,一謝天陛,粗伸微忱,旋尋長單,一味縮伏,病裏惶悚,若無所容。卽伏聞明日私廟展拜之有命,仰惟聖上,以出天之孝,興履霜之感,未暇卜日,亟欲伸禮。凡在臣僚,固當欽歎將順之不暇,而若臣區區之誠,竊不勝耿耿憂悶之至。近來玉候欠愆,候班纔撤,湯劑連進,餘戒尙多,而目今天氣失序,日候乖和,雖閭巷匹庶,尙皆愼出入節起居,欲盡其葆嗇之道,則伏況我殿下,方在靜攝之中,其所節適愼重之方,宜不容少忽,而今乃不戒少愈,謂已調理,觸冒陰沴,或致添加,則殿下雖自輕,其貽憂於東朝,當復如何?帝王之孝,不在於一時展禮,而聖賢之訓,必先於惟疾之憂,臣於伏枕叫呻之中,自不覺蹶起驚憂,短章疾呼。伏乞聖明,俯諒憂愛之至懇,俟復天和,徐擇良辰,以體慈聖憂念之意,以副臣民焦悶之誠,千萬幸甚。臣無任云云。答曰,省疏具悉。旣諭相臣,人子情理,上下奚間?輔護之臣,猶可也,亦若李挺郁矣。
正言李昌儒疏曰,伏以臣,早已揣量,未能自信其克堪於臺職,私情懇迫,不遑暇念於分義之未安,惟事瀆擾,爲愧爲恐。乃蒙聖慈矜諒,不惟不加之罪,諭之以勿辭,許之以護焉,臣相對病母,感涕無從。臣雖迂騃蔑學,亦嘗聞不俟駕之義,則眇末如臣,其何敢每爲撕捱,甘自陷於逋慢之科,而誠以其間有不得已者,存焉故耳。昔齊景公,招虞人以旌不至,孔子取非其招不往,今招臣以言官之牌,是其千萬不襯,何異於虞人之招以旌也?呂伯恭,讀躬自厚而薄責於人一句,而能變化氣質,臣雖天賦庸下,去古人强仕之時,尙餘十年,苟能益讀聖賢之書,而稍變氣質,則亦豈無可以藉手而事殿下之日哉?臣母本以弱質,産育十三子女,夙嬰奇疾,老益危綴,家世淸寒,菽水難繼,藥餌滋補,尤無可論。漸致眞元日鑠,委席奄奄,少失將攝,落下數層,一息如縷,若不保朝夕。臣或暫離於側,不得扶護,則病人心弱,招呼不已,每見李密事親日短之語,爲之三復怵惕。前有匹夫之微尙,又牽人子之至情,百爾思之,無望出仕。嚴召之下,隨詣申懇,天鑑於此,倘復回光,則終朝之褫,庶其如願,此臣所以伏地頓顙以顒俟者也。噫,堯天九潦,湯日七旱,天之仁愛警告者,本在於休明之世,而在昏亂之君,則未必然也。顧今災異荐至,癘疫復熾,向者天雷之變,乃在月蝕之夜,今屆陽生之月,又有地震之災,此殆天警戒我殿下,明告我殿下,俾有以反顧修省,至于再而冞勤。伏想燕安蠖濩之中,乙夜丙枕之上,克加儆惕,穆然澄慮,以答天譴,以召和氣,今日大小臣僚,用是恃而無恐,不復以勉戒之言,匡我殿下,則是負聖明也,忽天戒也。有君無臣,此當今有識之竊歎,亦豈使至尊,獨憂社稷,群下恬然無計,泯泯伈伈,一至此哉?噫,災不虛生,必有所由,未知何樣禍機,伏於冥冥之中,而天之示災,若是其丁寧也。臣於日昨辭本之中,微發憂愛之端,而未吐其說,玆因非常之異,而略附於陳情之章。伏覩我殿下,一念憂勤,孜孜圖治,旰食宵衣,十八年如一日,至治由是而可明,世道由是而可恢。夫何挽近以來,聖心漸至倦勤,豈臨御旣久,閱歷世故,志氣或損於剛克而然歟?豈悠泛因循,惠不下究,諸臣無當於聖意而然歟?豈摠綱之道,有如捕風,莫可攸爲而然歟?豈建極之政,終不食效,因難生厭而然歟?仰惟聖上,春秋婉晩,天顔非復昔時,雖喚醒精神,自强奮發,猶懼其不及於始初淸明之政。況酬酢萬變,益不如前,聽納庶務,動輒延拖,朝夕應行之節目間事,尙且經日歷旬,每多淹滯,百度何以惟貞,群工何以風動乎?廟堂之上,恬憘成習,籌司之坐,循例應文,請牌諸堂,違傲紛然,良役設廳,徒有設施之名,而未見變通之實,民困,何時而少紓乎?西藩之留闕數旬,未之前聞,北閫之累易久曠,終涉曲循,遠猷亦可謂疎忽矣。雄藩腴邑,擧皆樂赴,薄地冷官,率多厭避,奔競以之成風,紀綱以之漸壞。周濂溪之言曰,士大夫透打名利關頭,有賴世敎。嗚呼,斯可爲今世之藥石,而滔滔反是,臣竊爲之寒心也。都民疾苦,殿下之軫恤,至矣。招問父老,俾盡其所欲言,另擇部官,又定其新令甲,婦嬬之賤,方且歡欣鼓舞,然此恐爲一場文具而止耳。屋椽之鋸斷,猶是小民一戶之害,至若私門,徵給人債,而拘繫苛刑,威脅勒買他婢而廉價猶吝者,實爲閭巷最難堪之端,而惟其皆出於勢家,故父老莫敢告,有司莫能執,臺閣雖有風聞,未易明白發摘,民之怨咨,厥惟久矣。另加禁斷,斷不可已,一以令京兆申勅五部,聞輒手本,如閭家奪入之例,一以令秋曹多般譏察,犯者隨聞論罪,秋曹聞而京兆不及知,則堂郞遞罷,部官拿處,則庶或爲一分救得之道矣。奢侈之風,愈往愈甚,僭衣濫飾,姑舍之,士夫之婚則幣不過玄纁,而中路民庶之娶,其幣或近千金,富者務勝而矜誇,貧者坐此而未娶,有或至老而不敢生意於婚嫁者,事之可駭,無甚於此。周官之書曰,司寇掌邦禁,註釋之曰,掌刑,不曰刑而曰禁者,禁於未然也。祖宗朝禁制諸條,三司則有,而浸以弛廢,今若猝復,適爲擾民之道。民婚之幣踰兩端,亦入禁條,竝與禁制舊條而三令五申,然後始爲出禁,其勿慢令致期則擧而措之,庶可化行也。闕庭闌入,莫甚近日,將至於白衣之類,殆無忌憚,此固騎省之慢不致察,而亦由於朝臣之不肯各循其跟隨法,掖庭出入之下人,又不得申勅其章,受敎具在該曹,更宜申嚴舊法,守門將之溺職者,則兵曹隨現請汰,兵曹之溺職者,則喉院隨卽察推,俾淸禁之地,肅靜宜矣。臺閣論人,其或不體我聖上惡黨之苦心,而外托公言,內懷挾雜者,則自下痛斥,亦何待於聖敎,而惟我殿下過於誠明,雖於官師相規之事,常先覺於言外之旨而疑之,不亦有歉於不逆詐不億不信之訓乎?訑訑之聲音顔色,拒人於千里之外,臣恐從今以往,無復有爲殿下而發一言論宰相者,豈不大可悶哉?凡此數語,非曰論事,只自附於野人獻芹之忱,倘聖明,恕其愚而少加照察焉,則亦或爲百尺竿頭,更進一步之助矣。臣無任云云。答曰,省疏具悉。首件事,事雖可議,法不可細矣。申勅納采事,民之侈俗,其雖慨然,若令申勅,則憑此撓民,民弊必巨,置之何傷?其他所陳,竝依施。爾其勿辭,從速察職。
副司直徐命彬疏曰,伏以臣,猥膺攝价之命,義不敢引病祈免,辭陛今隔數日矣,瞻望雲闕,但有耿結。仍念臣,父母墳山,在於長湍地,距官程不過十里而近,松梓入望,倍切霜露之感,伏乞特許歷省,以伸至情焉。顧臣所帶經筵,旣非暫曠之任,卽令該曹,照例稟處,至於籌司,本不近似,許久虛帶,有召輒違,不但臣私心惶蹙靡容,其在朝家事體,亦無是理,竝令減下,俾幸公私焉。答曰,省疏具悉。依所陳往省焉,所陳者,令該曹稟處。
右參贊徐宗玉疏曰,伏以我國大同之法,實便民之良法也。故相臣李元翼,蓋嘗揣摩,先行於京畿·江原道,謂之宣惠之法,而法猶未備也,至孝廟朝,故相臣金堉,推廣其事而擔當建白,則其時異議者衆,而孝廟斷然行之,湖西·湖南大同,是也。顯廟朝,改行京畿,肅廟朝,又行嶺南,又詳定於海西,所謂詳定者,其法一依大同,而但民賦所出之數,邑邑不同,不若三南之大同其例耳。北關,地瘠民貧,又是朝家之所優恤,故國初貢案,見載者無多,而亦有詳定出布之法,平安一道,則初以天使之往來,接應多端,丁卯·丙子以後,酷被淸人之需索,故若而稅米外,凡係民賦之所出,朝家一無與焉。此其意,欲使按道守土之臣,拮据儲蓄,以備不虞之患,而顧乃不然,能吏則輒設給債之廳,防役而要譽,貪官則動稱使客之需,剝民而規利,邑無定制,民不堪命。曾在壬子年間,故判書臣宋眞明按道,則爲是之慮也。請行詳定法,而其法與海西不同,給債而防役者仍之,又募入良丁,名曰某某軍官,收其身布,以足經用,遂罷結戶所賦之諸般名色,其初則非不灑然可喜,而行之未久,百弊隨生。前之防役者,債本未散,則一人貸負,十族蕩敗,前之收布者,逃故相續,則隣族之患,甚於軍保。如有國役,出於常定之所未載者,則又不得不徵斂民間,而徵斂之端,漸次增益,比諸詳定之前,無甚瘳焉,其他種種姦弊,又不可勝言,蓋自是而民無恒産,邑無餘財,擧一道而枵然,將至於莫可收拾之境也。大抵薄取於民,量入爲出,而有三年六年之蓄者,乃是先王之制,而亦大同之意也,今欲辦出於空中,而需用於目前,牽補架漏,以爲可久可行之計者,豈理也哉?臣於待罪西藩時,取見其詳定節目,將欲啓聞變通,而適會見遞,只取其最甚難行處,略加釐正,亦何足以寬一分之憂也?臣竊思之,關西地方之廣,人民之衆,可與兩湖敵,財賄則甲焉,而從前國家之抛置者,如上所云也。今則接應酬索之端,有例可據,不甚增加,其所闊狹,亦可知矣,而猶且委一道之民賦,不問其出入,何哉?如此而民足,如此而邑饒,則亦可矣。民幾於蕩殘,邑至於凋弊,而猶且一例因循,不思更張之道,抑何哉?三南大同,量田爲本,而關西之無量案,久矣,今若先行量法,次爲詳定,則强弱等而本末備矣。如以擧措之大,不可猝行爲言,則姑以一道內時起之數,爲案,又問該邑,每年經費,幾何,在前結戶所納,亦幾何,參酌損益,定爲常賦,如海西詳定出米之例,凡百公用,盡在其中,而詳定物種,前案備矣,詳定米價,舊例存矣。擧而措之,不啻若反手,常年則自見剩餘,而備儲蓄,年歉則量宜蠲減而紓民力,設有他不虞之需,亦可恃而無恐也。至於債錢之弊棘矣,不但西民爲然,卽今京外錢貴之患,未必不由於此,而顧不能禁革者,以詳定之措處亦難故也。今旣賦米之後,名正言順,百度有裕,則此等苟且名目,蠹敗民産者,嚴法痛禁,一洗謬習,使猾吏豪鄕,不得措其手,而泉貨之流行,無歸於一處,則其利豈不博哉?又如軍官收布,不可槪論,西民皆一疋之役也。比諸三南差歇,而勅需軍器雇馬之類,皆出於賦米,則不無難繼之慮,亦宜的定其額,使不得踰越,以補詳定之用,恐似無妨也。臣又伏念,均田而平賦,王政之所先,而國朝三百年來,未遑就緖,惟我孝廟,實行大同之法,顯廟·肅廟朝,次第行之,民與國俱便,而田賦之制大備,見今八路之中,所未行者,關西一方,則革弊定制,善繼三聖之責,豈不在於殿下乎?臣欲一陳前席,而得間未易,言亦不能盡意,敢入文字,略貢賤見,以備聖明之財幸焉。臣無任激切屛營之至云云。答曰,省疏具悉。所陳者,令備局稟處。
十一月初五日未時,上御熙政堂。藥房入診入侍時,都提調金在魯,提調徐宗玉,副提調李益炡,假注書李基德,記事官蔡慶承·尹光理,醫官金應三·玄起鵬·姜渭聘·許調·金德履·金履亨諸臣,進伏後,金在魯曰,近來日氣乖常,冬不寒而連有陰霧,日間聖體,若何?上曰,眩氣往來,而大體愈於向日矣。在魯曰,湯劑連爲進御乎?上曰,連爲進御矣。在魯曰,大王大妃殿氣候,雖已承批,而王世子氣候,伏聞有添加之症,而無以承候,故向日入診之請,兼有稟定云者,蓋欲請診東宮矣,下詢時,醫官不露言,蓋惶恐,故如是矣。上曰,其時問提調爲之乎?汝爲之乎云者,有意矣。稟定云者,異常例,故欲問之矣,聞卿所達始知之矣。在魯曰,感候久添,則脈度雖如常,而餘憂亦多矣。上曰,感氣則旣已知之,而今則愈矣。在魯曰,令醫官診候,何如?上曰,依爲之。金應三診後曰,脈候左三部調均不沈,右三部關脈帶滑,而度數極均,蓋其中氣愈,故脈體愈於向時矣。玄起鵬診後曰,脈候左三部不沈調均,愈於前日,右三部亦大體均矣。姜渭聘診後曰,脈候左右部沈重不數,而有堅固意思,大體愈矣。許錭診後曰,脈候左右三部大體沈,而重緩有力,愈於向來矣。金德履診後曰,脈候左右調均,而右三部少帶滑矣。金履亨診後曰,脈候左右三部調均,愈於向來矣。在魯曰,湯劑依前方當否,問于醫官,何如?上曰,問而陳之,可也。應三曰,藥理微妙,而右三部寸關有滑處,中氣尙不平常,且當勞動,依本方仍進,似宜,諸醫所見亦同矣。上曰,依前方五貼加劑以入,可也。出榻敎在魯曰,醫官言脈候頗愈,而伏聞下敎,則眩氣猶有往來之候,方在調攝中,而朝者擧動令下,雖不能詳知,必以明日擧動者,聖意有在,此實出於孝思之難抑。若聖候如常,日氣平常,則城中動駕,將順不暇,何敢仰煩,而今則聖候在靜攝中,日氣乖常,閭閻間時患復熾,此時動駕,下情之憂慮,實深,旣已命下,一邊擧行,則固知難回天聽,而臣子之心悶迫,如何?及今猶可停止,是所切望也。上曰,卿等此言,予亦料之,而今則眩氣,只往來矣,欲聽則雖擧行後,何難勉從,而擧行後,令入侍者,不欲爲他酬應,予心如此矣。醫官皆言脈度已愈,而予亦寢食有愈矣,眩氣往來,故食道或勝或減,寢則夏夜尙遲,冬宵則益苦矣。前或着毛裘,今則衣亦不得厚着,故欲令卿等來會,而恐添寒而止者,數矣。不知我者,謂我忘之,而如此等事,何可忘之乎?頃於製下驪川君之詩,有誤計代數而旋覺之,有下敎而改之矣。陶潛無欲,故不知甲子,而予則俄者以二十三年,爲三十三年,欲諭而又忘,觀此可知予矣,政院改之,可也。予將五十矣,人之所用,惟精神,而今則月異而歲不同矣。唐玄宗,以五更爲不足,今予以五更爲遲,夜深後,中官皆睡,而予則無睡,故知之,過夜分則漏水促急矣,更點不調,政院申勅,可也。予於八月十五日,則每自內現謁眞殿有行禮之事,而此則戊戌以後,每欲於明日,往拜而不能得,丙午免喪後,擇日以行,而亦非明日也。頃亦達於慈殿,而宗臣殿講時,論語中,子曰,父母之年,不可不知,一則以喜,一則以懼章,開卷已嗚咽,而綾城君,適書自不出去,故卽掩之矣。此非聖人五十而慕也,心弱,故每如此矣。明年此日,何可必其無故也?雖欲孝而誰爲孝者,正謂予也。予衰矣,昨夜達宵不眠,有所計量,而今又不下敎,則今夜又將失睡,故斷定下敎。今日之下敎,蓋兩日料量也,此行往返,少無所妨矣。不着暖帽,已十餘年,故已盡生蠹,不可着,而尙方有之,若日寒則當取入着之,予若因此添疾,則豈可謂孝乎?必不然矣。在魯曰,伏聞達夜料量之敎,聖候之不能如常,聖上亦自知之,而終有此命下,實爲伏悶。外間不知卽今聖候之如何,而不時動駕,擧切憂惶,臺疏纔已來到,僚相亦有所往復於臣,有求對之意矣。日氣如此,聖候如此,而有若無故時動駕,不爲請止,則其可曰有藥院乎?上曰,諸醫之皆言脈候愈者,皆誠心也。李益炡曰,殿下之孝思,群下孰不仰體,而卽今日候如此,聖體方在調攝中,猝然動駕,豈非臣民之切迫者乎?在魯曰,朝者以擧行後入診之意,下敎政院,故有若慮其爭執而預拒者然,小臣固欲仰陳,而聖敎先及之矣。上曰,酬應此事後,欲令入侍,非謂擧行後,方許入診也,中官誤傳矣。卿等雖在此,何可不下敎乎?在魯曰,聖上於此事,每疑群下之故爲沮遏,誠甚悶鬱。聖上孝思,臣等豈不欽感,而或以聖候,或以日氣請止者,亦出於區區憂慮之誠,道理之所當然,聖明所宜諒察,不當疑怒也。上曰,君臣之間,貴相知心,予若傷弓之鳥,言之痛心矣。人孰無父母也?向者金錫一自卑之說,非矣。在魯曰,諸葛亮亦有不宜妄自菲薄之說矣。上曰,此言則異於是矣。名流若不如此,則世不稱名流,豈不非乎?益炡曰,此則聖敎過矣,而或不無過疑群下者,今則無如此者矣。上曰,予於事多忘之者,而至於爲先,則心中刻骨矣。向者以此等事,逢辱多矣,莫非予不孝也。在魯曰,臣等於擧動,凡事擧行後,入診之敎,竊有所慨然而煩陳矣。今承聖敎,始知臣等之妄揣矣,然臣子當行之事,則殿下雖欲勿爲,臣等豈不仰請乎?上曰,三臣及史官入侍,予當精言之矣。先正李珥,以玉堂之請勿親祭大院君廟爲非,可謂至言矣。予若當行而不行,則自下請之,亦可也,而今則必無請之者,或恐失名流之名故也。向者李重庚所達,有名流云云之說,而豈有無父母之名流乎?易之上經有乾坤,下經有咸恒,有夫婦然後,有父子,寧有無夫婦而有父子者乎?名流則抛棄倫理,是從天降乎?從地出乎?將來必爲禽獸矣。徐宗玉曰,聖敎至當,而今世人無實見得,故如是矣。益炡曰,此則聖敎至當矣。上曰,予欲爲此,則請爲之者是諂乎?在魯曰,事君盡禮,人以爲諂,孔子時亦如此矣。上曰,此則異矣。孔子則極恭,故謂諂,而非此等事矣。宗玉曰,一二俗名流或如此,而何可盡若是乎?上曰,渠輩欲爲高名流,自比於孔子,若所謂夫子之後未有夫子也,豈稱爲俗名流乎?在魯曰,以渠輩之如此,付之一笑,可矣,何必過爲係着也?上曰,予於嗣服後,無過隆之擧,不過時時謁見,欲伸至情,此是應行道理,豈可爭者乎?予氣弱,故若無心,每擁衾靜坐,而世子所居之處,隔一峴,不能頻見,故裝束登峴之後,始愈,此則不見醫官而愈矣,此亦氣也。不得已而欲爲之者,是乃苦心也,日氣如此,而予則不甚寒矣。在魯曰,一夜間,安知不甚寒乎?上曰,雖寒,有暖帽矣。近來以眩氣,至九月晦,猶着鬉帽,而或着揮項則防風,多矣。宗玉曰,當寒動駕,以一時暖帽與毛裘,何能盡愈痰與眩氣乎?上曰,臥時涔涔,而酬酢後氣頗愈矣。宗玉曰,是乃痰也。小臣賤身,一生抱痰病,故多服人蔘,氣將盡時,用氣則稍愈,此是膈痰也。自少時如此,故俄頃所言,忘之者多矣,今成命已下,臣等膚淺之言,何可望回聽乎?第今夜自上詳察聖候,或日寒有加,則更思之,是所伏望。俄與領相言之矣,大舜之慕,五十不衰,聖上之孝思,終身不衰,臣等欽歎而若聖候或添加,則不可以孝思而輕一身矣。在魯曰,初以孝思欲行,而又念宗社臣民,以寒甚特命停止,則尤豈不欽仰乎?以明日定行,聖意有存,日字非可退定者。且明年此日,事故不可預知,而今日聖候,非平常時,則何可預慮將來而動駕乎?實爲伏悶。上曰,提調慕字之言,予實愧矣。慕字何可言乎?若如此,則何待二十三年乎?此亦不肖不孝也。今亦晩矣。諺云有下愛而無上愛,李唐所謂以上皇愛陛下之心云云者,予每誦其句矣,追惟往事,益切感懷,乙巳年間,疝氣盛時,猶往來懿陵,今亦當如此矣。漢明帝夢後卽日上陵,今何可比於夢乎?在魯曰,相距稍遠,道路異於室中,外風宜防護,衣襨加意厚御,宜矣。上曰,異於常時所着,擧動所着衣襨,則還來後卽脫矣。益炡曰,殿下曾於祈雨祭親行命下之時,有所下敎矣。且觀夜來氣候,如未快愈,則雖三嚴已下,豈難停止爲敎?卽今聖候,猶未快復,明日日氣,如或不佳,聖候一樣則卽令停止,似好,如不停止,必欲動駕,而日氣如此,則雖以駕轎擧動,少紓憂慮之忱矣。上曰,此則副提調之言,過矣。顧今予氣足可往來,豈至於乘駕轎,而若以駕轎行之,則諸臣百姓,尤豈不憂慮乎?宗玉曰,毛裘則必着,宜矣。上曰,然則百姓必動矣。宗玉曰,捲三面有妨,只捲前面,宜矣。上曰,只捲前面,則間風有害,不如捲三面,然當觀日氣而爲之矣。在魯曰,訓鍊大將金聖應,病勢方重,明日擧動,勢難隨駕。前例皆自備局草記變通,故左相送言相議,今方草記,而未及入啓矣。代將命下後,聚軍點閱等事,始當擧行,而甚爲窘束云故,敢達。上曰,令摠戎使鄭壽松代領隨駕,可也。出榻敎,出擧條上曰,訓將年四十,幾許耶?益炡曰,四十四矣。在魯曰,諸道年分狀啓皆到,而關西獨不上來。舊監司旣已罷職,新監司來月當辭朝,下去後,始爲狀聞,則身布還上等蠲退之令,將未及施行。舊監司當初見罷,事非大段,敍用使之卽速狀聞,何如?上曰,依爲之。年分晩矣,申勅速爲擧行,可也。出擧條上曰,予幾忘之矣。承旨書之。傳曰,勅勵已行,前長溪君棅,敍用。出榻敎上曰,今以李昌儒疏,觀之,近來法網太密,此宗臣頗謹愼而如此,當初右相之陳達,太過,而臺臣之發啓,亦因言端而啓矣。益炡曰,臣一欲陳達,而事係同宗至親,故不敢猥陳矣。今於下敎之後,略此敢陳。長溪君,本來謹愼,見稱於宗中,而今此所遭,儘有委折矣。長溪君家有兩老母,纔見慘慼,急急移家之際,不計閭閻及家之好否,唯以兩母之安接,爲幸,果得二梁之家,可謂觀過知仁,而至於屋椽鋸斷,元非自家勒爲之事,以此被罪,誠冤甚矣。上曰,予亦以爲然矣。在魯曰,將臣等事,方在門黜,難入於此等中矣。宗玉曰,自上過疑之矣,朴文秀·具聖任事,何可以文武言乎?上曰,黨習時,何論文武乎?在魯曰,不必扶抑,二人皆好勝,甚非矣。上曰,唐玄宗時,事亦然矣。其日擧措駭然,此非朝廷之戰,乃將臣之戰也。向日左揆仰達時,予以爲,旣不用軍律,豈無可用之時乎?卿今有所達,承旨書之,可也。傳曰,往者之事,極涉寒心,旣不施軍律,則已行飭勵之後,宜有參酌,朴文秀·具聖任竝放門黜。出榻敎在魯曰,品秩雖同,文武體統有異,終則文秀非矣,而始則聖任尤非矣。上曰,爾字,尙書亦有之,聖任口業如此,非凌踏文秀,而第二所達,則有意下生心字矣,二人皆非矣。宗玉曰,責備文秀者,謂文秀尤非,而口業雖如此,何可若是乎?其時嚴畏,不敢陳達,而畢竟處分,似宜有分數,此乃公議所在,而右揆亦達矣。在魯曰,初處分則似宜有分數,而今則不當如此矣。上曰,頃日右相亦達,重兵判之意矣。朴文秀聞在門外云,道理當然矣。上曰,注書出去,太學節目,使之分付入納,可也。臣基德,承命出諭後入來,上曰,庭試初試之設,兩所不足耶?監試亦多,而初試只兩所而已,三所則當以館試,而式年館試,亦依憑而已矣,三所則應辦,能無弊乎?宗玉曰,庭試·初試,皆謂當行,而惜費之道則不然矣。上曰,其在惜費之道,貢人極有弊矣。武所無應辦,故試官皆以家食,而然而此亦家食,則苟且矣。以存羊之例,當有應辦,而設三所則必多弊矣。在魯曰,初試可爲兩場矣。上曰,單場,可也。表初試者,賦殿試則可知其才矣。在魯曰,兩所亦可,而數則千亦少矣。入殿試者只千,則面貌易知,而筆跡亦易知矣。上曰,千數則頗多,予意則欲少選矣。在魯曰,頃日亦有下敎矣。鄕人入京,不見闕而還,豈不可憐乎?數若太少,則極爲埋沒,臣意則難減千數,而一所五百,則似太多矣。宗玉曰,依六百觀試例,似好矣。上曰,臨時同武科初試例,稟定,宜矣。益炡曰,當取更以上乎?上曰,然矣。在魯曰,初試數旣少,則似當易書矣。宗玉曰,初試精抄,而易書則似好,否則必有觀寫樣取舍之弊矣。上曰,四十九人中亦得高裕,惟在精考而已。在魯曰,遠嫌之道,當以易書矣。上曰,京與鄕,文體易知,而近來京儒爲文,若鄕者有之,極爲工巧矣。在魯曰,自上欲得鄕儒,故有如此者矣。上曰,善文者,粧鄕儒文亦易,而每見抄矣。上曰,昔者無庭試,而近來多行,今番見之,其不致傷,亦幸矣。此蓋隨從之多,而若欲逐之,則正儒亦或見逐,此後則令晩入,似宜矣。宗玉曰,自早許入後,必無雜沓之弊,晩入則爭先之際,必多致傷矣。上曰,早入時,何可禁隨從也?紀綱先立然後,雖卿等子弟,必不多率隨從矣。今番太學食堂,有禮讓之風,極爲精矣。在魯曰,數以六百,則實才必多見落矣。上曰,五人庭試,實才多屈,寧不如初試見落也。在魯曰,六百張則易書不難矣。上曰,監試·會試,易書乎?宗玉曰,監·會則取筆,故不爲易書,而增·別·初·會·殿試,皆易書矣。上曰,此則節目時,講定,可也。傳曰,科場宜嚴,而科場之雜亂,莫若近日,而雜亂之中,庭試尤甚。昔則多士稠於殿庭,而伊後通外庭,猶爲不足,設於春臺,而以今番觀之,春臺將亦不足矣。此豈儒生多於昔年而然乎?場中隨從,昔則一也,而今倍其三,若此不已,濟濟聚會庭試取人之意,焉在?非特倖門之漸廣,雜畓傷人之弊,非細慮也。謁聖試士,親臨庭試,圜橋觀聽之義,親試多士之道,雖存舊例,凡慶科爲庭試者,文武奚間?設初試於兩所,其數則武科常有臨時稟定者,禮曹依此例,臨時稟定其數,而初試文武取人之數,宜同,以此分付禮曹,就議廟堂,講定節目以入。初試則此非增式年之比,經費不可不顧,貢人亦不可不恤,依殿試例,只一場而題名,則表以下預爲受點,依他初·會試例,臨場考官,出題書揭事,添入節目。出榻敎上曰,李昌儒疏中所云,極爲寒心,白衣闌入之弊,何如?在魯曰,或墨縗者入之,而不深染矣。上曰,嗣服後法令,惟行於閭家奪入事矣。白衣無狀,宜禁之,而禁其斜出,則豈不密耶?俄者亦言之矣,宗臣本來謹勅,而大臣所達野俗,故卽爲敍用,李昌儒所達法文,非太密乎?旣與重臣疏,同下,而欲問於卿等,故俄令復入矣。在魯曰,納采之太過,亦何能禁之耶?宗玉曰,納采禁亂,大段有弊,臺臣知其一,未知其二矣。上曰,重臣所達,是矣。較諸斜出,尤有弊矣。傳曰,凡事飭久則解弛,以院臣所陳覽之,極涉寒心,而因此而欲有下敎者,白衣之禁,闕中出入人墨縗之飭,近漸解弛,政院申飭。出榻敎宗玉曰,每欲於次對仰達,而先以疏陳矣。凡大同,乃詳定,詳定乃大同,而大同則每五十斗也。海西則海州等,或六斗,兔山等,或十二斗,故爲詳定,而法則同於大同也,八道中,關西田制,獨未備,故敢此仰達。上曰,於民便耶?宗玉曰,於民便矣。宋眞明爲之,而不得其要,罷收民之例而辦出空中,寧可繼乎?上曰,支勅之法,同於大同耶?宗玉曰,兩西以詳定支勅,而西路則以詳定給債,而以軍官番錢代之矣。上曰,復徵於民則無弊耶?宗玉曰,宋眞明給債民間,實爲矯枉過直,而守令,往往暗徵於民,西路債弊,以此甚多,不如同八道例,薄賦而爲公用矣。小臣在西藩時,略改詳定,而根本則猶未盡釐,自西還後,左揆語臣以此事,而小臣連有賤疾,不得入侍,故未能仰達矣。吏判所見亦同,今已日暮,後日次對,當詳細陳達矣。益炡曰,明日擧動,承旨不可不備員,而左承旨柳綏,受由下鄕,同副承旨鄭俊一,喪慼犯染,合有變通之道矣。上曰,今姑改差,前望單子入之,待下批卽爲牌招。抄出榻敎上曰,李毅中分義,極爲寒心,當又禁推矣。益炡曰,當捧傳旨乎?上曰,當問於日次而爲之,禁推傳旨姑徐,可也。諸臣以次退出。
上在昌德宮。停常參·經筵。
大駕詣私廟入齋室後,政院·玉堂·藥房口傳問安。答曰,知道。
大駕拜禮罷後,政院·玉堂·藥房口傳問安。答曰,知道。
大王大妃殿,遣承旨問安。答曰,知道。
王世子,遣宮官問安。答曰,知道。
大駕詣孝章廟,入齋室後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
李世璡啓曰,內乘來言,捲簾,取稟。傳曰,捲三面。
李重庚啓曰,小臣,大王大妃殿,問安進去下直。傳曰,知道。
又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
曺允成啓曰,訓鍊都監知彀官·禁軍陣敎鍊官來言,日暮後懸燈云矣,敢啓。傳曰,知道。
傳于李益炡曰,百官煖帽。
傳于曺允成曰,日寒如此,隨駕軍兵饋粥,而駕前別抄則與駕後禁軍,一體擧行事,分付。
傳于曺允成曰,諸司預備。
以檢閱閔百昌牌不進罷職傳旨,傳于具宅奎曰,推考傳旨捧入。
曺允成,以兵曹言啓曰,日寒如此,隨駕軍兵饋粥,而駕前別抄與駕後禁軍,一體擧行事,命下矣。禁軍標下軍及駕前別抄等,一體煮粥以饋之意,敢啓。傳曰,知道。
又以禁衛營言啓曰,依傳敎,隨駕軍兵等,煮粥以饋之意,敢啓。傳曰,知道。
又以訓鍊都監言啓曰,傳曰,日寒如此,隨駕軍兵饋粥事,命下矣。依傳敎,隨駕軍兵及挾輦炮手等處,白米十一石零,甘藿·甘醬等物,計數磨鍊,煮粥分饋之意,敢啓。傳曰,知道。
壬戌十一月初六日巳時,上詣私廟擧動時,行都承旨李益炡,左承旨李重庚,右承旨李世璡,左副承旨曺允成,右副承旨具宅奎,同副承旨洪象漢,假注書李基德·李文濟,記事官蔡慶承·尹光理,隨駕。上具冕服乘小輿,出仁和門時,上曰,都承旨進來。益炡進伏。上曰,侍衛百官,皆着煖帽事,分付,而何至今不著耶?大駕至仁政殿月廊邊,下敎曰,刑房承旨進來。宅奎進伏。上曰,以百官煖帽事,旣有下敎,而中官不著,故諸承旨及侍衛,因此而皆不著,中官極爲非矣。諸中官竝推考。侍衛百官煖帽事,分付,而軍兵處,亦一體分付,可也。出擧條仁政門外乘輦時,上曰,軍兵輩,何無所著耶?益炡曰,如此煖日,則軍兵輩,皆不欲著矣。上曰,何不著揮項耶?象漢曰,此則必待將令矣。上曰,分付敎鍊官,可也。益炡曰,眩氣若發作,則卽爲下敎,宜使藥院知之,而衣帶亦當厚著矣。上曰,當依爲之,而衣帶則已厚著矣。大駕到把子前橋,下敎曰,兵房承旨進來。允成進伏。上曰,禁御兩營,亦有駕前別抄,一體竝著煖帽事,分付。大駕到私廟大門外,下輦時,敎允成曰,入去後時刻,似致差遲,軍兵等,設粥以給事,分付,可也。大駕還宮時,出私廟門外,下敎曰,孝章廟入去時,前後射隊,止景福宮前路,只挾輦入去,而大旗亦勿入之,可也。又下敎曰,自私廟至孝章廟,則輦簾捲三面,而其後則只捲前面事,分付內乘。象漢曰,駕前後鼓吹,依例爲之,何如?上曰,允。象漢曰,植炬事亦分付,何如?上曰,允。大駕至孝章廟下輦時,指通禮鄭惟一曰,彼通禮誰也?益炡曰,鄭惟一也。上曰,鄭俊一之族乎?益炡曰,非也。故武臣鄭智之從孫也。益炡曰,日寒如此,且値昏夜,而聖候方在靜攝中,卽爲回鑾之意,敢稟。上曰,當卽出來矣。大駕出孝章廟時,下敎曰,步者多而道狹,易致雜踏之患,馬軍隨後解出事,分付。大駕,到仁政門外,下輦升輿時,下敎曰,標信下後,卽爲解嚴事,分付兵房承旨。
上在昌德宮。停常參·經筵。
李世璡啓曰,明日常參·經筵,取稟。傳曰,停。
曺允成啓曰,大司憲金鎭商,持平趙重稷在外,執義許沃,掌令權賅呈辭,李延德牌不進,傳旨未下,持平韓億增,奉命在外。今日以監察茶時之意,敢啓。傳曰,知道。
李世璡啓曰,檢閱閔百昌,昨日旣有只推之命,卽爲牌招入直,何如?傳曰,允。
又啓曰,今日拜表時,兩司當爲進參,而憲府則監察代行,諫院則無行公之員。在前如此之時,雖無諫院,亦有行禮之規,何以爲之?敢稟。傳曰,依爲之。
曺允成,以兵曹言啓曰,本曹佐郞兪彦國,親病危重,累度呈狀,勢難行公。宿衛重地,不可久曠,今姑改差,何如?傳曰,允。
掌令權賅啓曰,臣於病伏尋單之中,伏聞有私廟展拜之命,仰認聖上誠孝出天,感慕彌新,不暇卜日,亟欲伸禮,區區下情,其豈不欽歎贊仰,務欲將順?而若其犬馬愛主之誠,又不止於奉行惟謹而已。比來聖候,猶未康復,候班雖撤,而湯劑連進,日氣乖常,而少愈當戒,故臣果不勝其耿耿憂悶之忱,略以短疏,少伸愼毖之懇矣。及承聖批,不惟不賜允可,縷縷下敎,顯示未安之意,臣誠惶悚蹜踖,若無所措。臣之蹤跡,罕到朝端,卽一草野疎逖之臣,而至於秉彝愛君之忱,本不後於他人。隨事陳戒,保嗇聖躬之願,亦奚間於保護之地,而殿下,乃以保護之臣猶可,亦若李挺郁爲敎。臣愚死罪,誠不敢知聖敎之謂何,而且夫挺郁之事,勿論其言之如何,臣之所陳,初不出於蹈襲他套,苟然塞責之意,則批旨之下,亦不勝慙恧悚蹙之至。愚直之性,本無計較,草草一言,專由憂憫之懇,而誠意淺薄,至獲情外之敎,臣當屛縮竢罪之不暇,其何敢抗顔仍廁於臺端乎?請命遞斥臣職。答曰,勿辭。
具宅奎啓曰,掌令權賅,再啓煩瀆,退待物論矣。傳曰,知道。
正言李昌儒疏曰,伏以當此寒冱,動駕於靜攝之中,臣固當他不暇顧,出參陪班,以少伸臣子之分義,而區區情理,不忍離捨病側,只得暫詣祗伏於路左,瞻望羽毛之美而已,臣分都虧,萬隕猶輕。顧臣猥瀆私懇,譴罰不加,草草數語,批敎諄複,臣且惶且感,亦不能無撫然失圖也。噫,人主一心,實萬化之源,聖志倦勤,有無窮之憂,臣之遇災惓惓於修省之方者,亶在於此,而至於私門虐民之習,閭巷侈濫之弊,亦大有關於風化,故略附其禁飭之意矣。我殿下,始焉虛受而竝施,旋又還入而改下,旣諭之以其事之可駭,侈俗之慨然,又敎之以法細弊巨,置之何傷。噫,不信於耳目之官,而詢及筵臣,追改批旨,不惟有慊於我聖上待臺閣之道,亦莫非如臣無似,不足見重於上下之致。自顧恧縮,何敢更申前說,而第恐原疏辭語,有欠詳盡,或慮有天鑑之猶未悉燭者,其曰私門徵給人債,而拘繫苛刑,或威脅勒買他婢而廉價猶吝者,蓋豪富之家,非但自爲謀利,給債倍徵,亦多徵給他人之債而分其利焉。法曹則徵殖有限,而私門則勒捧倍殖,故捨法司而趨私門者夥然,甚或別爲桎梏以著之,拘繫於所謂鷹房,其刑杖之酷,侵虐之苛,有不可支堪者。閭巷有可使婢,則威脅使賣,勒定廉價,其有不從者,苛虐如徵債然,雖曰給價,從中見奪於悍僕,而不歸其主者,亦有之。噫,閭家奪入,則爲民疾苦,而朝禁至嚴,故近頗息肩,惟此小民之怨咨,有甚於家舍之見奪,而其來已久,其人甚多。只以風聞,末由指的,直令京兆發摘,則亦似無路査實,置而不禁,則民困無以少紓,往者雖難追罪,來者猶可及止。今若捧甘五部,聞輒手本京兆,而亦令秋曹,另加譏察,則庶或有一分忌憚之道,而民婚之過濫者,亦不可不節定新制,三令五申,俾不至於互相務勝,漸長其習也。玆事初旣不言則已,臺諫有論,而聖敎靳允,則適足以增益其奢虐之風,是則緣臣爲民之言,而乃反貽害於民,豈不大可悶哉?下臣此疏於有司,俾不擾民,從便糾禁,斷不可已也。玆不得不贅陳於自劾之章,而顧方扶將病母,不遑人事,言不知裁,惟增慙懼。伏乞聖慈,矜諒臣私情之萬萬難强,亟命鐫削臣職名,俾得安意救護,仍治臣闕禮之罪,以警具僚,更加照察民隱,稍解其倒懸之急,公私不勝幸甚。答曰,省疏具悉。初批旣諭,而復陳若此,其勤可尙,依施。爾其勿辭護焉。
副校理金漢喆,副修撰尹光毅箚曰,伏以天人一理,上下無間,吉凶禍福,各以類應,考諸史傳,符驗昭昭,寧不大可懼哉?雖然,上天之不忍遽絶,譴告丁寧者,乃所以仁愛而欲全安之也。君人者,苟能恐懼修省,則災反爲祥,傲忽不戒,則天乃降罰。昔在我寧考肅宗大王壬戌年,適有虹貫地震,北路風水之變,下敎責躬,廣求直言,申飭廟堂,講究治道,肆致天心格而王化隆。東國之得有今日,罔非吾先大王之賜也,豈不休哉,豈不盛哉?嗚呼,挽近以來,天災地異,殆不殫記,而至于今年,自春曁冬,彗孛·旱乾·地陷·山出·秋水·冬雷,可驚可愕之異,式月斯生,而頃夜地震之警,又復非常。竊覵我殿下,仁孝出天,英明蓋世,留心典學,勵意求治,此實前古人辟之所未聞,而天之降災,何至此極也?無乃歲籌重回於壬戌,天意將啓於亨運,而乃以警告於先朝者,復降於今日,使我殿下,惕然感動,益加敬飭,克遵家法,迓續休命也耶?噫,災異之現,何代無之,而未有如近者之稠且荐焉。惟其稠且荐,故人心忸安,視若尋常。朝廷之上,不聞有忠言讜論,開發聖心,廟堂之臣,未曾以嘉謨長策,裨益治道,一味泄泄,因循度日,若是而其何望回天怒而濟時艱乎?天下萬事,無一不本於人主之一心,則顧今轉移之機,豈不在殿下方寸間耶?伏願聖上,謹天戒以盡修省之方,闢言路以來切直之諫,毋以春秋晼晩,而少懈於勤聖學,毋以言議迂遠,而或忽於崇儒道。良役査正,錢貨加鑄,雖出於恤民窮·裕財用之政,而損上益下,莫若躬節儉,官制略變,科法新定,雖出於抑躁競·杜僥倖之意,而祛私恢公,莫若愼任用。今日之可言者,不爲不多,而撮而論之,則要務大本,不外乎此數者,臣等倂直禁廬,耿耿無寐,不勝憂愛之忱,略貢陳腐之說,而且有一二淺見,敢此附陳焉。近者癘氣復熾,八路同然,死亡無算,聽聞所及,極爲驚慘,而因臺疏陳請,有諸道癘祭,遣近臣設行之命。此實聖上憂念黎元,祈禳災沴之至意,而該曹覆啓,只及於畿湖·兩南,他道則元不擧論,恐有乖於朝家一視之道矣。臣等,以爲他道及兩都,不待狀請,一體擧行,斷不可已也。臣等,適見儀曹故事,則先朝己卯,特下備忘,分遣侍從,設行厲祭於各道,而京外人民之當年癘死者,亦爲賜祭,竝入於祭文中,愍傷惻怛之聖意,藹然可見。終賴至仁攸及,癘氣旋息,此亦我殿下所當體承而遵行者也。臣等,以爲今玆祭文,以此一款,添載改撰,恐爲得宜,竝乞察納焉。答曰,省箚具悉。其勉者宜勉,而所陳是矣,竝依施焉。
上在昌德宮。停常參·經筵。
下直,江陵府使曺夏望,朔州府使安相五,神方仇非萬戶李碩儒。
夜自三更至五更,東方有氣如火光。五更,流星出天中淡雲間,入巽方天際,狀如拳,尾長二三尺許,色赤,光照地。
李世璡啓曰,明日常參·經筵,取稟。傳曰,停。
具宅奎啓曰,掌令權賅引避退待,已至經宿,尙未處置。執義許沃卽爲牌招,以爲處置之地,何如?傳曰,允。
備忘記,傳于曺允成曰,今下弓矢,神方仇非萬戶李碩儒處,給送。
李世璡,以司饔院官員,以監膳提調意啓曰,生鮮廛進排人等,呈訴本院,以爲近來江水,雖未合氷,冬節已深,漁船不得往來,故送人諸島,多般貿易,不能連續入來,日下生鮮,無以繼封。在前如此之時,特念貢人之弊,或有以雜魚代封之規,今亦依前,以活鷄雜魚,參半代封,俾無生事之弊云。卽今事勢誠如其矣等所訴,亦或有代封前例,而事係御供,自下不敢擅便,惶恐敢啓。傳曰,依爲之。
執義許沃所啓,請逆坦孥籍,一依王府草記,卽令擧行。措語見上請還寢泰績酌處之命,仍令鞫廳,嚴鞫得情,夬正王法。措語見上請還寢夏宅島配之命,仍令鞫廳,嚴訊得情,夬正王法。措語見上請瑞虎等兩賊孥籍,亟令王府擧行。措語見上以掌令權賅引嫌而退,避嫌措語見上有懷疏陳,旣出憂愛,聖敎匪怒,何可爲嫌?請權賅出仕。答曰,不允。處置事依啓。
具宅奎啓曰,卽者副校理金漢喆,因吏曹參判元景夏之疏,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
司直金聖應疏曰,伏以臣,稟質虛脆,濕痰滿身,少或失攝,則輒生許多危症,年來幾死而僅甦者數矣,居常澟澟,不得以平人自處。月前猝當初寒,脫著失宜,重患寒感,始則渾身如束,肢節刺痛,頭疼氣逆,昏不省事,及至累日,漸覺痰塞上膲,熱結下部,呼吸喘促,肌膚膨脹,虛汗如注,嘔吐特甚,食飮全却,眞元大陷,首尾半朔,少無所減。自數日以來,流注之痰,深入骨節之間,四肢浮高酸痛,全不運用,症似痛風,醫者危之。臣亦自分癃廢,委頓床席,淹淹若絶,日昨擧動,不得趨赴陪扈,至有變通代行之擧,有臣如此,生不如死。顧今病情日就危域,實無復起爲人之望,而所帶重務,一任廢置,目前緊急之事,亦不得擧行,一息未泯,惶悶罔措。玆敢倩人搆疏,疾聲哀籲於仁覆之下,伏乞聖慈,天地父母,憐臣病重實狀,亟命遞臣所帶諸任,使公務無曠,殘喘少延,不勝萬幸。答曰,省疏具悉。卿其勿辭,調理察任。
文學趙擎疏曰,伏以臣家在公洪道舒川地矣,卽接鄕信,則臣七耋老父,素患痰病,遇寒添劇,首尾數朔,有加無減,眞元消鑠,氣息綿綴,若將不保朝夕,專人急報,促臣下來。臣無他兄弟,可以扶將救護,及聞此報,方寸煎灼,頃刻難任,玆敢冒死陳章,徑尋鄕路。伏乞聖明,亟命削臣職名,仍治臣任情擅行之罪,千萬幸甚。答曰,省疏具悉。爾其勿辭往護焉。
副校理金漢喆疏曰,伏以臣狂樸之言,妄觸時諱,左右沙弩,前後機穽,危臬之蹤,至今得免虀粉者,只以上天慈庇,曲賜保全。恩除荐降,不敢蠢動,積違召牌,只增罪戾,待勘圓扉,輒蒙寬宥,回徨悶縮,求死不得。適値動駕隔宵,違命是懼,黽勉承膺,姑且滯直,卽者吏曹參判元景夏之疏又至矣,輕蔑人,何如是也?困惱人,何如是也?章疏對辨,誠亦支離,令人頭爲之白,夫李善泰之不能獨辦其疏,聖上旣已洞燭,擧世無不知之,嘵嘵之說,至今不止。其間亦不無一二可疑之迹,而臣不欲索言,以生葛藤矣。今景夏,乃復憑藉其疏,脅持臣身,此眞諺所謂借臂臙脂者也,其意則譎而其計則疏矣。臣固不覺一笑,而旣受人之威喝齮嚙,恬然在直,亦無是理,玆不得不投進短章,徑出禁門。伏乞天地父母,俯垂鑑照,憐臣窮阨之情,治臣擅離之罪,亟行罷削,仍許退歸,俾得自靖私義,遠避駭機,千萬幸甚。答曰,省疏具悉。爾其勿辭,從速察職。
吏曹參判元景夏疏曰,伏以臣於田廬屛伏之中,伏奉今月初二日所下備忘,辭旨隆摯,至諭以卽令上來察職者,臣雙手奉讀,惶恐震越,不知所以措其身也。仍竊伏念螻蟻賤臣,罪釁至重,醜誣罔極,自甘棄捐於溝壑,而何幸日月高懸,洞照無餘,雖臣自白,何以加此?第所被人言,愈出愈危,虛景粧撰,節節綻露,臣不欲費辭呶呶,而若其憑藉李善泰疏,操切搆捏,則亦安得默然乎?遭彈于彼,操戈于此,殊極奇怪,且渠所遭,不但泮事而已。若以常情言之,此固當辨,而曾不出一言,反詰臣沮善泰者,抑何故也?噫,彼善泰之疏,未知干臣甚事,而噴薄詬罵若此耶?此殆與向日左袒之說,同一口氣,怒室色市,其亦可笑也已。雖然,儒臣已出,言亦支離,更何張皇,以生藤葛?顧臣蹤地,危蹙特甚,蠢動無路,別諭之下,不敢偃息,扶病登途,來伏私次,而百爾思量,萬無冒進之理,敢暴危懇,仰瀆崇聽。伏乞聖慈,曲賜矜察,亟削臣職名,俾得杜門省愆,以靖私義,以謝人言,不勝萬幸。答曰,省疏具悉。卿其勿辭察職
司書徐志修疏曰,伏以臣父病,累年沈痼,不任起居,臣實無離捨供仕之勢,而適因事入京,遽叨是職,誠切延頸,義難言私,遂敢冒謝恩命,旋復持被出入,倏已踰一望矣。卽者接得鄕信,則臣父所患,當寒增劇,痰腫復肆而刺疼,久泄兼發而頻數,臣旣聞此報方寸焦灼,情私所迫,不敢避瀆冒之誅,短章號籲,徑尋鄕路,微末小臣,罪當萬死。伏乞聖明,亟削臣所帶職名,以便救護,仍治臣擅行之罪,以肅朝綱,千萬幸甚。答曰,省疏具悉。爾其勿辭往護焉。
上在昌德宮。停常參·經筵。
下直,扶安縣監李壽海,羅暖萬戶韓光德。
李世璡啓曰,明日常參·經筵,取稟。傳曰,停。
曺允成,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于曺允成曰,今下弓矢,羅暖萬戶韓光德處,給送。
備忘記,傳于李世璡曰,史官一員待命。
傳于洪象漢曰,曾令待下敎爲之矣,賓廳次對,今日爲之。
以賓廳進不進單子,傳于曺允成曰,懸註太多,更修以入。
傳于曺允成曰,大臣·備局堂上引見。
傳于曺允成曰,同副承旨入侍。
曺允成啓曰,卽者備邊司郞廳,以大臣意來言,堂上中,或在外或受由,或應頉懸病,未肅拜人員不過若干,而特敎之下,又無一進參,事甚未安。不得已原單子還入云矣,敢啓。傳曰,知道。
洪象漢啓曰,以故右尹沈廷輔夫人喪,柩材擇給事,聽傳敎次,歸厚署官員發牌催促,而尙不入來,特敎之下,未卽擧行,事甚未安。近來各司官員之不卽聽傳敎,成一弊習,極爲駭然。當該歸厚署官員,不可無警責之道,而本院請推之外,無他可施之罰,何以爲之?敢稟。傳曰,拿處。
備忘記,傳于具宅奎曰,小官有一毫有君之心,焉敢若此,極涉寒心,從重推考,更爲牌招。
備忘記,傳于具宅奎曰,當該中官,當爲莫重公事,誤踏啓字,極爲非矣。推考。
曺允成啓曰,右邊捕盜大將金聖應,旣有許遞之命矣,未及差代之前,例有他大將兼察之事,何以爲之?敢稟。傳曰,左邊大將兼察。
又啓曰,右邊捕盜大將未差之代,使左邊大將兼察事,命下矣。左邊捕盜大將鄭壽松,卽爲牌招,以爲聽傳敎之地,何如?傳曰,允。
兵曹口傳政事,以尹光莘爲右邊捕盜大將。
李世璡,以禮曹言啓曰,玉堂箚子,以爲近者癘氣復熾,八路同然,死亡無算,聽聞所及,極爲驚慘。向因臺疏陳請,有諸道厲祭,遣近臣設行之命,此實聖上憂念黎元,祈禳災沴之至意,而該曹覆啓,只及於畿湖·兩南,他道則元不擧論,恐有乖於朝家一視之道矣。臣等以爲他道及兩都,不待狀請,一體擧行,斷不可已也,答曰,所陳是矣,依施事,命下矣。各道癘氣之有無,不可遙度,狀聞先到者,先爲設行,後到者隨卽次第設行者,初非不出於一視之意,而堂箚,旣以不待狀請,一體擧行爲請而蒙允,則平安·黃海·咸鏡等道及兩都狀聞,未及入來。雖未知癘氣之何如,而依箚批,厲祭祭文,令藝文館別爲撰出,遣近臣中央設壇,隨時卜日設行,而江原道,則道臣狀啓,纔已上來,以癘疫之尙未寢息,癘祭設行事,知委各邑云,而今此遣近臣設祭祈禳,出於聖上憂災恤民之另典,則不可以本道之已設癘祭,而有所區別。江原道,亦依諸道例,一體擧行,何如?傳曰,允。
吏曹判書閔應洙疏曰,伏以臣,來到南漢,今方點閱軍器,周察城堞,亦將收拾未了之工役,以爲開春後修繕之圖,而槪自前冬以來,緣臣多事,不能出來檢飭者,恰過周歲。今年春秋兩操,亦不得設行,以致久廢之事務,猝難整頓,勢未免留延多日,私心惶懍,若無所容,而第臣亦有區區懇迫之情,終難自阻於孝理之下者。臣之父母墳山,在於驪州地,而臣多年宦遊,久曠省掃,非但守護甚疏,四時香火,每有如不祭之歎。昨秋僅得乞暇,歸省於五年之後,而纔到楸下,卽聞罪罷,納符爲急,蒼黃復路,未及修治塋域,仍又連擔重務,無暇抽身,遲回荏苒,此歲又將暮矣。前頭得暇遲速,旣難預卜,而來此接壤之地,亦不敢越境擅往,瞻望丘陵,霜露之感倍切,情理到此,益難自抑。竊伏見前後諸臣,以巡審出來,而丘墓若在近地,則請由往省,實多其例,玆敢不避僭猥,冒死仰瀆於慈覆之天。伏乞聖明,曲賜矜諒,特許展省之恩暇,俾伸怵惕之至情,千萬至祝。答曰,省疏具悉。卿其依所陳往省焉。
壬戌十一月初九日未時,上御熙政堂。同副承旨洪象漢引見入侍時,同副承旨洪象漢,假注書李文濟,記事官蔡慶承,編修官李昌碩進伏訖。上曰,令同副承旨入侍者,有意存焉。承旨能詳前例乎?沈右尹夫人月廩,欲限三年給之,亦有前例耶?象漢曰,故判官洪萬恢之妻及小臣之曾祖母,皆是貞明公主之親婦,而不知月廩之有無耳。上曰,爾之祖母,則曾無月廩賜給之事矣。象漢曰,沈右尹夫人處給月廩者,乃是特恩也。近來朝家,軫念民弊,葬需等事,亦無分付之事,此則惟在聖上之處分矣。上曰,葬時軍丁,從當有題給之命,而喪需從優題給,柩材擇給事,亦分付,可也。承旨書傳敎。傳曰,故右尹沈廷輔,以聖祖外裔,只有夫人,今聞其逝,其庸愴悼,喪葬等需,令該曹,從厚題給,柩材,亦令該署,卽爲擇給。象漢,書傳敎訖。上曰,該署,分付爲急,承旨出去,卽爲分付,可也。承·史以次退出。
壬戌十一月初九日未時,上御熙政堂。大臣·備局堂上引見入侍時,領議政金在魯,左議政宋寅明,右議政趙顯命,判敦寧李秉常,兵曹判書金始炯,戶曹判書徐宗伋,右參贊徐宗玉,刑曹判書鄭羽良,兵曹參判尹得和,漢城右尹李周鎭,開城留守申晩,京畿監司洪景輔,左副承旨曺允成,執義許沃,副校理南泰齊,假注書李文濟,事變假注書李仁默,記事官蔡慶承,編修官李昌碩。進伏訖。金在魯曰,日氣連不好,勞動之餘,聖體若何?上曰,差愈後一樣矣。在魯曰,眩氣,伊日副提調承候時,以姑不大段爲敎矣。其後,何如?上曰,差愈後大體一樣矣。在魯曰,大王大妃殿氣候何如?上曰,一樣矣。在魯曰,王世子氣候何如?上曰,感氣已愈矣。在魯曰,進御之藥,今日爲終日,從當復爲進御乎?上曰,欲時時服之矣。在魯曰,丸劑亦爲進御乎?上曰,將欲進服矣。在魯曰,醫者之言,雖未可盡信,而以爲不服藥,則脈度不如前云,必須連進爲宜也。上曰,蔘·附性偏,而亦時時進御矣。在魯曰,日次待下敎爲之爲敎,臣等當待之,而日昨關西伯狀啓入來,故欲爲請現而齊會矣。上曰,卿等之齊會善矣。在魯曰,今番備堂之來會者,比前頗多,而單子更修以入事,下敎之後,懸病諸人,終不入來。元景夏則謂以兼帶未肅拜,而亦不入來,單子未免還入,極爲惶悚矣。特敎之後,不爲入來堂上,應頉外,竝推考,何如?上曰,今番則異於他日次,而不爲入來非矣,事體未安,元景夏及實病外,竝從重推考,可也。擧條上曰,視事,以方在靜攝之中,旣已停止,則當待下敎更稟,而循例取稟,當該承旨推考,可也。擧條在魯曰,備堂鄭錫五,向來所遭之後,絶不參備局之坐,事甚未安。雖遭過當之人言,而旣已備盡開釋,許遞銓職,厥後又除他職而辭遞,則何可至今撕捱乎?此後各別申飭,俾卽行公,宜矣。上曰,鄭錫五之撕捱過矣,別爲推考,申飭,可也。擧條上曰,訓將之病,尙今未差乎?遣內醫看病事,分付。榻敎在魯曰,元景夏·金漢喆,互相陳疏爭辨,無止息之期,實爲過矣,而一事累疏,輒皆捧入亦爲非矣。當該承旨推考,何如?上曰,若此則無可止之時,捧入承旨,從重推考,可也。擧條在魯曰,災異連疊,地震非常,且冬候乖常,上天之譴告,愈往愈甚,臣等待罪輔相,尤爲惶恐矣。頃者玉堂之箚,能盡職責,而臣則雖欲陳戒,所陳之言,皆是陳腐之談,且才識淺短,不敢爲陳白之計,而亦不敢創出新法,以爲便民救災之術也。以他人見之,則可謂泄泄恬憘,臣亦自訟之不暇,而且念聖上,春秋比前晼晩,已見衰漸,頻在靜攝之中矣。覲禮雖難,而其間,亦有循例公事之遲滯者,雖以臺疏之批見之,亦有不及前日之歎,此等處則加意勉勵爲望。宋寅明曰,地震,災異中最大者,而都下諸道,皆有此異,豈非可驚之甚者乎?目今國勢,以外面見之,則聖明在上,疆域無事,雖謂之太平,可也。然而聖上之軫民雖勤,而民益死亡,不樂其生,且不無法制修擧之意,而百度不振,人心消沮,尙未奏實得之效,或者未執大體而然耶?不得要道而然耶?比如疾病之垂盡,藥石無效,臣誠不知其故也。人君何可頻頻親臨,勤勞小事耶?在魯曰,天災地異,飢饉癘疫,皆臣等之罪也。雖以癘疫言之,千古所無之癘也。似有止息之漸,而旋復熾盛,雖未知此後之如何,而湖南則聞方大熾,如京中之今夏景像,而諸道皆不免此患,民之死亡者日多云。若論其咎,則皆是臣等之罪,而無策可救也。上曰,頃諭首揆矣,予之氣候,月異而歲不同,常談所謂只存軀殼者也,豈有如我經歷者乎?予之筋力,常時甚好,提調則必不如予之强矣。侍湯多年,夏則長服氷冷,冷痰成病,用補劑之法,始於丁時悌矣。一生用心,故內外俱傷,冷痰充滿,精神消亡,以庚子年誤數見之則可知矣。二十三年,以三十三年數之,雖老人精神,決不若是矣。不知予者,以予爲怠,而知予者,以予爲然矣,一飯之頃,或有遺忘之事,今此所敎,非謙讓也。如是而何能做國事乎?卿等,雖以理陰陽爲言,予則苦心矣。今則筋力不逮,欲以逸道遺元良矣。上曰,太學事,亦有下敎於節目間者矣。上曰,予之此敎,非出於怠惰,以爲大訓後,能事畢矣。頃者召見侍講院官員者,有深意矣。傳曰,不見其形,願察其影。冬日之如此,四十九年初見之矣,予則以爲曆象,必有舛誤處矣。時氣之說,左揆所達雖然,而以卽景比之,則我國之氣,如沈右尹夫人之氣也。非文非質,非淸非濁,混沌似易,予則似或不見,而年少者似可見之矣。大訓事畢之後,景像何如?首揆雖以儒臣則陳戒,而大臣則不言爲言,而此皆無用也。曾以三黨字,累有下敎,而無益矣。自受不敢當之事,恒切愧恧矣。以今見之,則比辛壬後,何如?予之爲此者,欲均用卿等矣。近來如此,元良時可知,左揆所達,亦人事上例說也。以敎訓文字之道比之,則文字敎盡之後,師可忘弟子,大訓比之,則已敎之文也。寅明曰,臣之所達,非謂論議,謂氣像也。上曰,外飾而已。在魯曰,苦心之敎,臣豈不知?而此敎實非數數下敎者矣。苦心脫事之敎,每發於絲綸之間,實非重國事之道也。此非調護聖體之道,而適足爲增憂增勞之方,此等下敎,勿爲更發,而斷之念頭,伏望。每以此敎尋常下敎,臣下聞之者,何如耶?寅明曰,俄承下敎,孰不悶聖候之漸衰乎?須思自强自勉之道伏望。上曰,歲月易邁矣。追念已過之事,若隔前生,左揆之言,撤拾首揆所陳,有此再次所達乎?元良易長,幾何而可以長成乎?趙顯命曰,聰明筋力,例有盛衰,存心養性之道,不可以衰老而廢之也。存養工夫,一樣勉爲,則聰明精神,亦隨而有加矣。上曰,雖百年存養,無益矣。顯命曰,殿下廈氊之上,每軫存養工夫,則時日之內,雖若無效,行之日久,則何可無時象之底定乎?上曰,稟定事,先爲陳達,可也,多有下敎者矣。在魯曰,此平安監司趙觀彬之狀啓也。事涉虛疏,而事體所在,欲爲上京査問宜矣。上曰,狀啓上之。上覽之久曰,安允文誰也?寅明曰,武臣也。徐宗玉曰,安相五之族也。上曰,李慶夏誰也?在魯曰,似是將校也。臣數十年前,見李慶夏爲名人,而近來則不見久矣。今見狀啓,則年七十餘云,若是臣所見之慶夏,則似涉虛疏也。曾言慕華館出白土云,而掘之未得,以此見之,則可知其虛疏,而渠旣曰同里熟知之,則其虛實何以知之乎?雖山僧招問其同里族屬,而且考其戶籍,則可以知之。上京後,下刑曹或捕廳,治之爲宜矣。上曰,諸臣可以達之也。此等事,極爲虛疏,而且有可笑者,凡事必隨影響。此道臣異於他道臣,故此必希功望賞之輩,欲生立功之心也。以向來禹夏亨事見之,則不無如李馨遠之事矣。厥漢非庸劣之漢,不北走胡,則必南走越,何以在此爲僧而見捉於人乎?此是理外,且其時聞捕廳之啓,則目如免目云,今雖翦鬚,豈有不知之理?而且以大體言之,若是易捕之人,則何如是幾年不捕乎?雖捉問其同生兄弟,而皆曰不知,則上來之際,人以爲黃賊上來,而終必無實矣,其於國體何?在魯曰,雖云虛疏,必上京明査,然後可以決之,自本營略治之,則似爲如何?雖不分明,而或出於希望之心,必上京明治,可也。寅明曰,關係國家之事,不可虛疏治之也。顯命曰,關係至重,必上京治之,可也。上曰,諸臣以次陳達。李秉常曰,似出希望之心,故以狀啓觀之,道臣,亦似有不信底意矣。上曰,然矣。道臣亦不信耳。秉常曰,旣曰在此爲僧,而毛色分明云,則試問之爲好矣。寅明曰,慶夏言內,同里熟知之云,則必可以上京治之也。秉常曰,黃賊必在我國,而紀綱不嚴,故不能捕捉矣。金始炯曰,監司亦疑之矣。慶夏則雖未知爲何如人,而旣曰同居知之,則關係至重,必下秋曹或捕廳,治之爲宜矣。上敎誠然。昨年西關,如是誤知,而今又如此,有損國體矣。與領相及李秉常在外時,相議矣。徐宗伋曰,此雖虛疏,旣云振起,則上京問之爲宜。徐宗玉曰,虛實間,當上京問之,而自朝家拿來而歸虛,則有損國體,誠如聖敎,令道臣,上送爲宜。上曰,道臣上送,與朝家捉來何異?在魯曰,此則有間矣。此事若虛,則李慶夏當有罪矣。顯命曰,此則非卽今可言者矣。寅明曰,上京治之,無損於國體矣。鄭羽良曰,雖慮有不實之患,必上京治之爲宜。尹得和曰,監司旣已狀啓,則不可置之,必上京治之爲宜。申晩曰,勿論虛實,上京明査爲宜。李周鎭曰,道臣旣已狀聞,則勿論虛實,宜上京問之,而李慶夏則聞甚虛疏。宣惠廳米,曾有多食不納之事,此雖出於希望之心,上京明査,僧若歸虛,則放之,而慶夏則當被反坐之律矣。寅明曰,反坐則過矣。顯命曰,若施反坐之罰,雖有眞箇黃賊,孰能爲捕納之計耶?上曰,予意,則令道臣治之爲宜,而諸臣之言如此,分付捕廳,捉來其同生之在洪州者,面質爲宜也。寅明曰,捕廳有勒捧侤音之患,不如秋曹之從容誘問也。上曰,令捕廳捉來,可也。在魯·顯命曰,此則過矣。秋曹不如捕廳之嚴矣。寅明曰,捕將宜有許遞之道矣。得和曰,令捕廳治之,聖敎當然,而白哥及崔先達者,平安監司,宜問而不問也。上曰,可。分付捕校出送,可也,而此非大事,目前冬雨,無異夏雨,時氣爲悶。比之西伯之狀啓,則此爲重矣。在魯曰,誠如聖敎矣。上曰,此事有關國體,反坐之律,宜施之也。寅明曰,若是,則將來捕捉之路,塞矣。始炯曰,反坐則更思之,似太過矣。在魯曰,罪人拿來,則兩邊捕廳,必爲合坐,而訓將聞有實病,許遞,何如?上曰,頃者首擬,故落點,而病狀如此,則許遞,可也。榻敎始炯曰,其代,以前望用之,何如?在魯曰,多有將望而尹宅鼎之平兵遞歸,亦在今明矣。在魯曰,此是京畿監司洪景輔之狀啓也。以爲都事覆審時,校院生考講,例爲兼行,故自前覆審停止時,考講亦停,而今年則都事覆審,旣已停止,校院生考講,則無停止之命。請令廟堂,稟處矣。今年畿邑年事,最爲失稔,都事覆審,旣停,考講亦姑許停止,何如?上曰,依例停止,可也。擧條上曰,李毅中事,頃者左揆入侍時,有所下敎矣。欲爲處分,而李成中,以爲若如此,則下番無入直之人云,故待首揆入侍下敎,而頃者召試時,予則欲罷兼春秋,別加申勅矣。在魯曰,一二次禁推後終不出,極爲非矣,而但李善泰疏,要譽之斥,單指渠身,故渠以此爲嫌矣。禁推後違牌雖非,而今則累承嚴敎,渠亦惶悚,欲出云矣。上曰,召試時所製文字,以沒把捉之說爲言,極爲非矣。年少文官,新法之初,何敢如是?不治李毅中,則三尺安在?臣子聞君父之敎後,何敢不入乎?渠之處事如此,則泰善要名之斥,宜矣。在魯曰,渠以年少新進之故,欲伸廉隅耳。上曰,兪彦好,太涉高遠之文,予笑之,而毅中則不然矣。臣子聞要名之敎,則宜惶悚矣。顯命曰,李毅中之前後處義,不成貌樣,雖黜補權管,只成豎子之名矣。寅明曰,毅中若嚴處,則上番無行公之日,不如使之出仕也。上曰,此乃李毅中之國乎?在魯曰,生手新進,雖或如此,而何可終不出乎?顯命曰,終不如使之出矣。寅明曰,渠意,不無召試作戲之心,而必也督出然後,召試之法,可以永垂而不廢矣。秉常曰,渠之如是撕捱,欲伸新進廉隅,而上敎如是嚴峻,則渠豈一向不出乎?若下處分,則終涉過矣,不如使之速出矣。上曰,大臣·重臣之言如此,姑不爲處分,而今日可以知之。注書卽爲出去,出牌之意,分付。今日若不入,則當處分,只推,卽爲牌招,可也。臣文濟,承命出來,傳宣後還入。上曰,堂下文官,則雖年老者,欲爲年少之態,其習極慢,諸臣雖勉君剛,諸臣之慢則極矣。上曰,聞使臣之言,則咨文起頭,有違舛處云,然乎?在魯曰,元無相左之事矣。今番咨文,與康熙三十八年間事,有少異,故使臣有相左之慮,而元無違舛之事矣。上曰,參量勘處四字,使臣有難之之意矣。在魯曰,康熙三十八年則流丐只二人,而今番則其數頗多,故道臣旣已罷職,其所處之事,宜有少異矣。彼人雖問其事實,無難對之處矣。上曰,彼人詳於文字,故以是爲慮矣。顯命曰,使臣入去時,小臣以以實對之之意言送,實無可慮之事矣。上曰,然矣。得和曰,掌樂院典樂黃世大,使行時同爲入送,學知音律事,曾有下敎,而其時政院,不出擧條,故及其下直之時,兵曹,以初不聽傳敎之故,不爲給馬,尙未發行,敢達。上曰,其時注書推考,黃世大則給馬入送,可也。擧條寅明曰,殿下召見臣等之時,每費心力,以向日庭初事言之,多費心力矣。上曰,臨紙呼草,能成文字,此則不勞矣。寅明曰,宣廟寶鑑,以爲西邊守令,何如?北邊守令,何如?問于備局,擇差爲敎矣。上曰,今若如此,則人心擾矣。雖問之卿等,必曰,皆是可合人也。寅明曰,如欲爲庭初,則分付爲之,可易擧行,而每如是致勤聖敎,此必貽害於精神耳。上曰,此等事置之,則每易忘却,而雖下備局,亦不卽擧行故也。寅明曰,下敎誠然,而何可事事每如此乎?上曰,江邊儲糧,爲資盜之道,移入內地爲宜耶?關西前前監司,以移穀事,委折稟告,可也。宗玉曰,內地穀物漸消,故江邊穀,必每每移來矣。上曰,出擧條,分付守令,使之勿移,可也。在魯曰,此非守令之罪,乃道臣所爲也。守令多數貿穀,必請相換於道臣,故臣在謫時見之,則此爲守令之大利也。李周鎭曰,小臣爲監司時,則守令之請換者,一切不許矣。上曰,此則防塞之道臣耶?周鎭曰,江邊移轉極難,小臣去後,二萬餘石,推移於內外矣。上曰,內地穀,移於外地耶?始炯曰,臣雖未經關西伯,待罪度支故知之,此皆歲需米也。大米貴而小米賤,陽德·孟山·成川·渭原·价川等則多,而其外則小,皆是歲需米也。從今以後,監司·守令處,申飭嚴防,似好矣。寅明曰,詳定事,徐宗玉旣已善爲之,此事亦任宗玉爲好矣。顯命曰,良査事,金若魯擔當爲之,而今爲西伯,其代,以元景夏差出,何如?上曰,依爲之。顯命曰,景夏,近日撕捱,備局坐起,一不來參,事極未安,從重推考,何如?上曰,依爲之。擧條寅明曰,儒生講經圓點事及養士之需添加事,前已承命矣。今者右相之意,以爲圓點,自是古法,必復古爲宜云,故敢達。上曰,右相陳所懷,可也。顯命曰,賢關養士之道,雖曰緊重,而古人曰,創業垂統,爲可繼也,必思可繼之道,然後乃可定新法也。我朝之財力甚微,其不可無限無節,館學之制,雖不可猝然變通,而圓點則決不可已也。若爲課試之法,則被抄者當盡入,何以接待乎?決是難繼之道,勿論京外,生進則許入,而必滿三百點然後,俾得見科,可也。寅明曰,三百點滿後,許令見之,則必無入齋者,此爲不實之道也。上曰,幼學則其將不見耶?寅明曰,入四學者,則可以見之矣。上曰,製述者許入耶?宗玉曰,製述人,許入無妨,而額數稍增,亦似好矣。上曰,寄齋則當受講以入,四學亦定講數耶?製述二人,講經三人,許入何如耶?始炯曰,大學則古規,而四學則特恩也。齋生只五人,其中何可分而二之耶?在魯曰,收到記,只令生·進見之爲宜矣。上曰,然則幼學一不得見,而生·進則可以兩次見之矣。寅明曰,朝家待士之道,生·進則宜異於幼學矣。上曰,諸臣各陳所見。宗伋曰,製講,不可分而二之,學儒額數甚少,而外方諸生之所恃者,只此耳。秉常曰,仍古例,只入講生似宜也。羽良曰,宜入講生也。得和曰,講生宜許入,若入製述,則有形勢者,可以多入矣。晩曰,如前置之爲可。周鎭曰,五人之中,分入製講,似多有掣肘,而鄕儒,亦不得入,依前置之似好。泰齊曰,依前置之爲宜也。上曰,上齋取粗以上,寄齋取通以上乎?寅明曰,上齋則無定數,而寄齋則重其講法矣。上曰,製述則二次曳白,三次更外後,可以出齋耶?寅明曰,然矣。上曰,如此則數可太多矣。寅明曰,右相之所達,蓋慮此耳。上曰,爲圓點則其數可減乎?不爲圓點則三九,必多入見者矣。寅明曰,不爲圓點,則希望僥倖者,多有入去之患矣。顯命曰,儒生不信,而必多不入者矣。上曰,諸生皆知予必信法令之意矣。諸臣各陳所見。寅明曰,以百點爲定,則鄕儒必多入,而京華子弟,必不入矣。上曰,百點爲幾日?在魯曰,爲百日矣。上曰,然則三百點爲三年乎?寅明曰,我國人,皆望速效矣。秉常曰,近來古法無餘存者,法舊則雖弊生,而新法旣定之後,亦安知無隨法生弊之患乎?先王定制,今宜遵守,若如是釐改,則宜有更張之慮矣。上曰,吏郞變通及太學圓點,皆古法矣。秉常曰,雖云古法,而更張之後,無實效矣。寅明曰,自上特斷科製變通等事,誠好矣。雖是祖宗朝舊法,生弊者則改之爲貴,而可以東可以西者,則仍之,可也。近來因一承宣之陳達,遽有改定之事,此則有後弊也。上曰,有何此等事耶?寅明曰,雖未記得,而近多此等事矣。顯命曰,生民利害所關者,不可改之,而其他可改者,則改之何妨?在魯曰,玉堂牌不進,則禁推之法亦過矣。寅明曰,臺諫下鄕者,下諭過限者,拿處亦過矣。在魯曰,以李宗迪言之,未及上來,事勢似然矣。羽良曰,非生民利害所關,則何可改之耶?秉常曰,卽今釐正廳雖設,而肅廟朝故判書李寅曄等,詳量爲之者,今亦可詳量爲之,不可徑先遽正,以貽後弊也。上曰,重臣所達,古人之言也。顯命曰,此是老成之論也。始炯曰,右相昨以守令居下,不可陞用之意仰達,而今番都政,柳萬春則不知居下,而人多稱冤,故用之矣。上曰,不用下等者宜矣。顯命曰,旣經赦典,則復職,可也,陞用則爲怪也。上曰,然則雖非禁錮,而堂上則無期矣。寅明曰,武臣之短於治民而優於武略者,亦多有之,故相臣李貴,爲金堤郡守則不治,而後爲名臣矣。始炯曰,經二年乃敍,已是用罰,而旣經縣監者,又除縣監,則便是見塞也。寅明曰,此法用於文南則好矣,而用於武弁則不可,武弁之再爲太守不易矣。上曰,首相之意,亦如此乎?在魯曰,大體則右相之言爲是,而第此法一定,則雖抱才者,以縣監一番居下,而不復爲縣令,則將不免虛老矣,此似可惜矣。上曰,姑置之。畿伯,先陳民事,可也。日勢已暮矣。大臣諸臣各就位。洪景輔進伏曰,覆審後,使之復入次對者,欲聞民事也。畿邑年事,沿海尤甚,而驪·利亦不免凶荒,第峽中稍勝,故分等,仰達矣。軍布身役蕩減,誠爲大惠,尤甚則全減,之次則半減,此亦幸甚矣。畿邑還穀數少,全仰北漢還上,莫重軍餉之輒請捧留,極知未安,而災邑民人之往來勞費,旣納旋受,其弊不些,故分等狀啓中,有所仰請矣。及觀回啓,則尤甚邑,許令全數捧留,之次邑,折半捧留,實爲莫大之惠也。第城底數十里之邑,則不在此中,此則高陽·楊州,似當之,而高陽方入於尤甚,楊州則雖曰城底,或有七八十里之遠處。且兩邑,以陵寢所在,朝家常所優恤,而獨未蒙一視之澤,盡數輸納本廳,則民情不無落莫之歎。依他之次邑例,許令折半捧留,何如?上曰,此兩邑,與他邑有別,而道臣所請,亦不爲過濫,依施焉。擧條景輔曰,畿內凶荒,海澤尤甚。開春以後,沿海八邑,似當有賙賑之擧,而其中有面設賑處,有擧一邑設賑處,請得穀物之多少,當與守令相議,追後狀聞計料,而西路交·高·湍·坡,四邑之失稔,與沿海無異,雖不至於設賑之境,明春濟活之道,殊甚可慮。本邑還上數少,每受北漢·大興·江都等移轉,而尙患不足,道內朔寧·漣川還上,雖是雜穀,較諸民戶,其數頗優。朔寧還上限二千石,漣川還上限一千石,待明春,許令移送四邑,以爲分俵之地,仍爲會錄,何如?在魯曰,果如所達,則似爲便好矣。上曰,依爲之。擧條景輔曰,畿內之民,近甚倒懸,此非强幹弱枝之道。且士夫喪葬酬應,亦爲難支之端,分付除此等雜役,而前頭良丁査正時,亦令優給他道良丁,以爲保存之地,似好矣。上曰,方伯方入侍,道內守令中,其無大段不治者乎?景輔曰,無太甚者,而其中亦有盡心民事者矣。富平府使魚有鵬,除拜後,尙不下直,催促下送,何如?上曰,依爲之。在魯曰,北兵使狀啓,以爲柔遠鎭將校,捉得見放胡馬二匹,詳探馬主,而終無我境人推尋之事,明是彼邊逸來,而不敢擅自推給,啓請稟處矣。曾前旣有江邊呼問質驗後,越給之例云,今亦依此爲之之意,分付,何如?上曰,此例非一二,使之推給,可也。擧條上曰,大臣奏達之際,諸臣私相酬酢者,竝推考,可也。顯命曰,承旨不爲禁止,亦推考,何如?上曰,依爲之。顯命曰,良査節目中,多有稟達者,而日勢已暮,靜攝中多般陳達,亦涉惶恐。姑止之,自外相議決定後,當待後日日次,登聞其大段變通者矣。上曰,依所達爲之,可也。晩,奉地圖奏曰,此乃松都築城處,地形圖出者也。松都乃是關防重地,宜有築城之擧,而日暮未及稟定,當待後日,仰達矣。上曰,依爲之。執義許沃啓曰,請逆坦孥籍,一依王府草記,卽令擧行。措語見上上曰,旣諭勿煩。又所啓,請還寢泰績酌處之命,仍令鞫廳,嚴鞫得情,夬正王法。措語見上上曰,其勿更煩。又所啓,請還寢夏宅島配之命,仍令鞫廳,嚴訊得情,夬正王法。措語見上上曰,其勿更煩。又所啓,請瑞虎等兩賊孥籍,亟令王府擧行。措語見上上曰,勿煩。諸臣,遂以次退出。
上在昌德宮。停常參·經筵。
自昧爽至巳時,有霧氣。夜五更,有霧氣。
下直,富平府使魚有鵬,丑山萬戶李德良。
李世璡啓曰,更待下敎間,視事,頉稟。傳曰,知道。
曺允成啓曰,備邊司郞廳,以大臣意來言,今日賓廳坐起日次,而纔經登對,無時急稟定事,不得來會云矣,敢啓。傳曰,知道。
又啓曰,賓廳坐起,旣已頉稟,所當持公事入侍,而無留公事,頉稟。傳曰,知道。
又啓曰,大司憲金鎭商,持平趙重稷在外,執義許沃,掌令權賅呈辭,李延德牌不進,傳旨未下,持平韓億增奉命在外。今日以監察茶時之意,敢啓。傳曰,知道。
具宅奎,以備邊司言啓曰,昨日以吏曹參判元景夏,差下良査句管堂上,事同往役,宜無可辭,而今日不肯仕進,分義道理,極爲未安。元景夏推考警責,令政院,卽爲牌招察任,何如?傳曰,允。
又啓曰,因備邊司草記,吏曹參判元景夏,以良役廳堂上,牌招事,允下,而闕門已閉,待明朝出牌之意,敢啓。傳曰,知道。
藥房都提調臣金在魯,副提調臣李益炡啓曰,雨餘霧濕,伏未審聖體若何。湯劑連進,而眩氣益歇乎?今日臣等,率諸御醫入診,議定繼進當否爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣差歇後一樣。湯劑,加製五貼以入,勿爲入診。
大王大妃殿·中宮殿·賢嬪宮,藥房口傳問安。答曰,知道。
李世璡啓曰,右副承旨具宅奎,今日不爲仕進,卽爲牌招,何如?傳曰,允。
傳于李世璡曰,檢閱閔百昌罷職傳旨,中官誤踏啓字以下,推考傳旨,更爲捧入。
李世璡啓曰,檢閱閔百昌,旣有只推之命,卽爲牌招,何如?傳曰,允。
曺允成啓曰,卽者前右邊捕盜大將金聖應,所授命召及大將牌·傳令牌,不爲親納,使其從事官替納,事甚未安。依定式從重推考,傳旨捧入之意,敢啓。傳曰,知道。
傳于具宅奎曰,故右尹沈廷輔夫人,擔持軍,令該道量給。
傳于具宅奎曰,故右尹沈廷輔夫人,旣有月廩,仍三年給之,以助其奠。
京畿監司狀啓,行禮曹判書李箕鎭,病重,上去不得事,傳于具宅奎曰,卿其勿辭,俟間上來事,回諭。
有政。吏批,判書閔應洙在外,參判元景夏病,參議尹汲進,行都承旨李益炡進。吏批啓曰,判書閔應洙,受由在外,參判元景夏,病不來,小臣獨政未安,何以爲之?敢稟。傳曰,只出緊任。又啓曰,理山府使金亨魯,相避之代,當以文官差出,而堂上中可擬之人乏少,堂下侍從及外任,竝擬,何如?傳曰,允。以趙觀彬爲判尹,尹得和爲同經筵,李周鎭爲知義禁,李天輔爲副校理,朴弼載爲司諫,閔瑗爲掌令,金相福爲兵曹正郞,黃景源爲佐郞,鄭錫五爲內局提調,尹得徵爲理山府使,朴道郁爲奉常僉正,朴宗誠爲渭原郡守,李翊之爲新溪縣令,閔樂洙爲松禾縣監,李世馨爲价川縣監,金尙迪漢學敎授單付,長溪君棅,敍用事承傳。
兵批。判書金始炯進,參判尹得和入直進,參議權爀病,參知趙尙命病,左副承旨曺允成進。兵批啓曰,因大臣陳達,居下及貪贓人陞品,復職陞資者,竝還收加資事,命下矣。公州營將李重佐,以前任守令時,褒貶居下,所授加資,依定式還收之意,敢啓。傳曰,知道。又啓曰,大同前察訪張世文,遞付京職事,命下,而吏曹無相當窠,送西事啓下矣。本曹亦無相當窠,依例付軍職之意,敢啓。傳曰,知道。又啓曰,前萬戶申頊·權尙德,司果朴尙權,及第金漢興·尹挺禹·洪重夔,閑良李世煥·朴敏秀·河有龍·吳鶴齡·林象甲·金鳴大,幼學安世重等,或拯活人命,或捉得惡虎之功,俱有加資之命,而申頊·權尙德,雖已資窮,未經準職,朴尙權·金漢興·尹挺禹·洪重夔·李世煥·朴敏秀·河有龍·吳鶴齡·林象甲·金鳴大·安世重,係是出身·儒品·閑良,何以爲之?敢稟。傳曰,竝特爲加資。以李洙爲同知,李秀徵爲僉知,具善復爲訓鍊僉正,崔溢爲判官,金胤光·具天柱·白宅仁爲武兼,徐日修爲侍直,趙星瑞爲全州營將,李囿春爲西北僉使,鄭德章爲柔院僉使,朱學晦爲魚游澗僉使,鄭俊一·金亨魯竝副護軍單付,趙觀彬·尹陽來·柳綏竝副司直單付,卞誼和副司果單付,吳漢迪訓鍊主簿單付,公州營將李重佐,加資還收事承傳。
同知望單子,傳于具宅奎曰,稀年夙夜,精力可貴,幾朔供職,純勤可尙,右承旨李世璡除授。
具宅奎啓曰,新除授理山府使尹得徵,時無加資之命,何以爲之?敢稟。傳曰,加資。
李世璡啓曰,新除授右邊捕盜大將尹光莘,卽爲牌招,命召及大將牌·傳令牌,使之傳授,何如?傳曰,允。
具宅奎,以吏曹言啓曰,因禮曹草記,八道及兩都厲祭,遣近臣設行事,命下矣。旣曰近臣,則所當儒臣差送,而儒臣數少,勢難分排。在前如此之時,或有侍從塡差之規,時任曾經儒臣及侍從,通融差送,何如?傳曰,允。
又以禁衛營言啓曰,己酉十月二十六日,藥房入診時,右議政趙顯命,爲副提調時所啓,禁營所管京畿右道保米,曾前盡捧山倉矣。自壬寅十邑外,自京倉捧納,山倉居民,失其烟價落庭之利,日漸散亡,故丁未年,海恩府院君吳命恒,更爲加定五邑,以爲居民保存之地,而不爲施行云。今則一依吳命恒所定之例,十五邑保米,請輸納山倉云,則自上,有事雖微細,而續續變改,專由於不行定式之致,依所達爲之,此後則切勿輕改事,各別申飭,可也之命矣。近年以來,連値凶歲,災減夥多,營儲比前大縮,軍兵朔料,不獲已,以山城若干留穀,除出連次放下,故卽今所餘,僅至二千餘石,其在陰雨之備,誠非細慮。今因本道監司狀請,大同船運邑保米,添載上納事,纔已覆啓,而北漢所納保米,亦入其中。陸運水運,雖無所損,旣已船運之後,則將何以移運山倉乎?此亦可悶,金浦·通津兩邑保米,依前自納於山城事,分付該道,何如?傳曰,允。
又以禁衛營言啓曰,軍餉事體,與他尤重,必於冬前準捧,解氷卽時輸納,明有事目,而近年以來,外邑之不奉朝令,已成痼弊,誠爲寒心。本營納辛酉條保米,全州一千三百石零,羅州二百四十石,咸平一百五十八石零,公州一百四十六石零,扶餘庚申條敗船拯劣米一百三十六石零,淸安庚申條米二十石,乃今春當納之米。前後別關嚴督,非止一再,而或稱未捧,或諉之於無船,一向延拖,冬節將半,塞江當迫,尙今不納,揆以事體,豈容若是?事之駭然,莫此爲甚。此而置之,不爲嚴處,則來頭各邑之引此爲例,愆期不納之弊,有不可言。其中未收最多邑,全州判官李夏徵,令該曹拿問處之,而其他各邑,則保米石數,多寡雖不同,亦不可無論責之道。羅州·公州·咸平·扶餘·淸安等五邑,當該守令,令本道指名現告,爲先從重推考,何如?傳曰,允。
上在昌德宮。停常參·經筵。
自昧爽至巳時,有霧氣。
下直,長水縣監黃顥源。
具宅奎啓曰,大司憲金鎭商,掌令閔瑗,持平趙重稷在外,執義許沃,掌令權賅呈辭,持平韓億增奉命在外。今日以監察茶時之意,敢啓。傳曰,知道。
李世璡啓曰,來十一日,輪對日次,取稟。傳曰,停。
曺允成啓曰,同副承旨洪象漢,今日不爲仕進,卽爲牌招,何如?傳曰,允。
又啓曰,左承旨李重庚,同姓五寸叔進士大齡身死,服制已行四日,出仕,何如?傳曰,允。
具宅奎,以弘文館言啓曰,新除授副校理李天輔,卽爲牌招察任,何如?傳曰,允。
又以禮曹言啓曰,各道厲祭,遣近臣設行事,已爲啓下矣。取考謄錄,則自前厲祭時,京中則城隍發告,自本曹知委設行,而外方則只以中央設壇行祭之意,知委各道而已,元無城隍擧論之事者。蓋以各道,自有擧行前例,城隍發告,應在擧行之中故也,今番,亦依前謄錄啓下矣。第伏念中央設祭,旣非常行之事,而外方祀典未備,倉卒奉行,或有欠闕之禮,則不可不預慮也。考見大明集禮祭禮條,則厲壇祭日,設天下城隍神位於壇上,設無祀鬼神衆位於壇下云,蓋與五禮儀厲祭儀註相符。今此諸道,中央設壇之擧,出於祈禳山川之典,若無山川城隍主璧之位,而只行厲祭,則有乖於大明集禮及我朝五禮儀儀節。諸道厲祭時,歸重山川城隍之意,不可不明白定式。以此,分付藝文館,祭文措辭撰出,香祝幣,亦令該司,依此擧行,而祭物從優磨鍊之意,知委諸道及兩都,何如?傳曰,允。
曺允成,以兵曹言啓曰,今十一月十一日,幼學丁時源稱名人,自宣仁門入來,差備門外擊錚,極爲駭愕,令攸司,囚禁治罪。同門守門將金夏重,常時不能禁斷雜人,以致闌入,亦難免其責,推考,何如?傳曰,允。
具宅奎啓曰,副校理李天輔牌招事,允下,而闕門已閉,待明朝出牌之意,敢啓。傳曰,知道。
上在昌德宮。停常參·經筵。
具宅奎啓曰,吏曹郞廳來言,承旨有闕,政事何以爲之?取稟。傳曰,當日爲之。
又啓曰,大司憲金鎭商,掌令閔瑗,持平趙重稷在外,執義許沃,掌令權賅呈辭,持平韓億增奉命在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管成殷錫,以能麽兒堂上,本廳坐起晝仕出去之意,敢啓。傳曰,知道。
傳于曺允成曰,時任大臣·大司成·査正廳堂上入侍,開城留守同爲入侍事,分付大臣處,遣史官傳諭。
具宅奎啓曰,領議政金在魯,右議政趙顯命,與良査堂上徐宗玉·李周鎭·元景夏及大司成金尙魯,開城留守申晩,依下敎來待矣。傳曰,引見。
有政。吏批,判書閔應洙在外,參判元景夏進,參議尹汲病,左副承旨具宅奎進。吏批啓曰,判書閔應洙在外,參議尹汲病不來,小臣獨政未安,何以爲之?敢禀。傳曰,仍爲之。又啓曰,春坊闕員,今當差出,而擬望之人乏少,相避竝擬,何如?傳曰,允。以尹光毅爲獻納,嚴瑀爲正言,李命坤爲弼善,李周鎭爲同經筵,南泰齊爲兼南學敎授,閔爲奉常正,李箕重爲掌樂主簿,安錞爲昌陵令,金尙迪爲修撰,沈聖希爲承旨,閔百昌爲兼說書,朴昌潤奉常直長單付,尹得徵今加通政,加資事承傳。
兵批。判書金始炯病,參判尹得和入直進,參議權爀病,參知趙尙命病,左副承旨具宅奎進。兵批承旨啓曰,判書病不進,且無送西之事,無政事之意,敢啓。傳曰,知道。
具宅奎,以義禁府言啓曰,全州判官李夏徵,拿問處之事,傳旨啓下矣。李夏徵,時在任所云,依例發遣府羅將,拿來,何如?傳曰,允。
曺允成,以訓鍊都監言啓曰,纔因京畿監司狀請,各軍門保米,陸運自納,雖是前例,水陸間旣無所損於軍門,許施無妨,大同船運邑則,自本邑收捧,明春大同一體上納事,自備局,覆啓,允下矣。都監,與他營有異,軍餉保米,計其軍額,定其保數,一年所捧,僅支一年之用。故三南保米,則船運取用於春夏,畿邑保米,則初冬捧上,以爲三冬繼給之地者,乃是排朔磨鍊,流來定式,而連歲凶歉,所捧減縮,災減之代,亦不劃給,卜馬軍料米,每患難繼,至有貸用於他衙門之擧。故頃於壬子,畿邑保米,有待春船運之請,而伊時本局,草記防塞,其後庚申,又有此請,而備局,不爲許施者,蓋以都監形勢,決無變通船運之路故也。卽今餉米,遺儲匱乏,方待畿邑保米之上納,以爲親兵料米上下之地,而保人等,亦爲陸續來納矣。今若停捧,待春船運,則冬前料米,萬無拮据之勢,軍門之事,實爲悶慮。且窮春船運之際,未收·敗船·愆期之患,亦甚可慮,而船價之米,又於元納中減除,則軍門受弊,誠爲不些。今不可創出無前之規,以貽前頭無限之弊,都監保米,則勿爲船運,依例未凍前畢納之意,分付本道,何如?傳曰,允。
同副承旨洪象漢疏曰,伏以臣,昨因日氣之乍暖,妄脫所著,申退之際,重觸夕風於大道之上,忽覺渾身灑淅,如落氷泉,扶曳還家,昏倒床褥。頭疼漸緊,肢節如碎,咳喘兼作,嘔噦且發,取汗不得,轉益煩悶,通宵叫苦,神氣澟綴,此實祟於積月卯酉之勞瘁,非一時偶感之比,是豈旬望間所可治療而良已者?設或賴天之靈,得以復甦,不存少愈之戒,起以供劇,則大病更作,必無幸矣。爲今之計,惟在於亟遞見任,從容將攝,然後可尋生路,而唐突呼籲,亦有所不敢者,方此趑趄,院僚不諒,至煩牌召,病裏怵惕,益增悶菀。仍念臣,素善疾病,且傷水土,軀殼外似完厚,氣力內實虛脆,比若朽心之木,枝葉徒茂而已。晨夕驅策,斷無其望,而祗緣偏蒙恩眷,罔敢圖便,不計夷險,有命輒承,惟期其死而惟已,今忽猥陳病狀,殆若假托圖免,臣誠死罪。嗚呼,君臣之間,雖得片言之褒,一事之奬,必稱受恩罔極,若臣前後所被隆渥,古亦有是否乎?熙政賜對之夜,爲賤臣而特設此筵之敎,崇文親政之日,念舊事而別饋椒飯之恩,此誠曠世所未聞者,雖於史牒中見之,固當代爲之欽歎艶羡,況躬自當之乎?伊日滿堂諸臣,莫不灑然動色,相傳以爲迥絶之異數,臣雖頑如木石,寧不隕越頌祝,銘鏤心骨乎?夙宵耿耿,思所以殫竭心力,仰報涓埃,而顧臣才質魯下,識慮淺短,久處近密,莫補絲毫,惟以筋力奔走爲本分,首尾五六朔,飽經祁寒盛暑,而亦未告休偃息。向來省墓之行,猝遇風雪於險津,因此疾作,而猶且黽勉供仕,又不敢萌乞解之心矣。不幸狗馬之疾,轉輾沈痼,源委深重,雖欲强起,其勢末由,撫躬自悼,但有涕淚,然臣若徒畏分義,不之自陳,則雖以天地之仁,日月之明,亦何望其鑑燭而矜諒也?玆敢隨詣闕外,疾聲仰瀆於慈覆之下。伏乞聖明,憐臣病狀之實難遽瘳,察臣請急之非出例套,先遞臣職,仍治臣罪,以爲人臣孤恩負國者之戒,千萬幸甚。答曰,省疏具悉。爾其勿辭,調理察職。
左議政宋寅明箚曰,伏以臣於近日,微有感氣,又自昨夕,傷食添劇,達夜苦痛,見方宛轉枕席,而史官臨宣入侍之命。非不欲拚死强起,仰承聖上延訪之至意,而神氣憒亂,無以自力,欲起還仆,竟未祗赴,病裏惶懍,靡所容措,違逋之罪,理難幸逭,敢以小箚自列。伏乞聖明,亟賜譴遞,以警具僚,俾便調治焉。取進止。答曰,省箚具悉卿懇,以疾未參,其何所傷?卿須安心勿辭善攝焉。仍傳曰,遣史官傳諭。
壬戌十一月十二日申時,上御熙政堂。時任大臣·大司成·査正廳堂上入侍,開城留守同爲引見入侍時,領議政金在魯,右議政趙顯命,査正廳堂上徐宗玉·李周鎭·元景夏,開城留守申晩,大司成金尙魯,右副承旨具宅奎,假注書李文濟,記事官閔百昌·李毅中,進伏訖。金在魯曰,近來日氣連不好,其間聖體若何?上曰,大體一樣,而眩氣往來矣。在魯曰,湯劑連進乎?上曰,時時進御矣。在魯曰,大王大妃殿氣候何如?上曰,安寧矣。在魯曰,王世子氣候何如?感氣今已復常耶?上曰,幾盡差可矣。上曰,頃日次對時,日勢已暮,有未及下敎者,欲待眩氣差愈,更欲下敎矣。養士節目,旣始之事,宜先了當,松都築城,事係關防之大者,査正,亦是國之重事,故使之來待者此也,而日晷極短,今日又値向暮矣。大司成先爲進前,尙魯進伏。上曰,節目中,只論兩掌議圓點,而色掌何不竝擧耶?尙魯曰,近來掌議點數爲四十五點,上下色掌爲十二點,而今若通爲三十點,則色掌點數似太過,故不爲擧論矣。上曰,色掌所掌何事?尙魯曰,色掌職掌,不過每五日聖廟修掃而已,與掌議稍異矣。上曰,頃日下敎中,掌議滿三十點後,許令見科,而其點數之滿不滿,何以知之?只收到記,則可以知之耶?在魯曰,然矣。上曰,頃聞承旨洪象漢之言,右相以圓點事,有酬酢云然耶?趙顯命曰,臣未嘗與象漢,有所酬酢,而臣意則果以圓點爲勝,故頃筵,已有所仰達者矣。上曰,右相以爲圓點之法若行,則儒生居齋之道,亦似少勝云。大司成之意,何如?在魯曰,儒生居齋之數,若無限節,則太學不能容,而國家經費,亦難支,若酌定額數,復行圓點之法,則此弊可除,故右相之意如此也。尙魯曰,今此月課之法,蓋出於欲令京華士子,出入聖廟之聖意也。法非不好,而事係新創,故于今數月,尙無其效,傳聞士子輩,以爲觀科試入場,取才爲嫌而然云。若罷月課,而量減點數,復行圓點之規,則此乃祖宗朝舊法也,士子輩,亦無執言之端,而使之居齋則一也。上曰,我國儒生,奇怪而然也。尙魯曰,士習固非矣,而亦難猝變也。此外又有極細瑣之事,而敢以所聞仰達。目今居齋者,多有年老之人,故臣探知其當寒不歸之由,則以爲其中篤老無依之人,若死於泮中,則自本館,有顧助之例,故往往有仍留不去者云,其情可謂慼矣。今若連行月課,則老人不無自然出去之慮,此一款,亦難處矣。上曰,此則其意非專爲守聖廟也,可謂寒心也。尙魯曰,聖敎誠然,而養老之政,亦不可不念也。徐宗玉曰,定以年限,似好矣。在魯曰,宗玉之言,亦有所見也。上曰,首揆,以重臣之言爲好耶?在魯曰,或以年七十爲限,則篤老者似不得居矣,此言不無意見也。上曰,右相之意,何如?顯命曰,臣意則法不可數變,不如仍古也。尙魯曰,儒生居齋,與他有異,年限何可定乎?此則決不可爲矣。在魯曰,人家各有事故,雖以身家言之,臣身,長係官職,殆無在家之日,或有憂患纏繞之時,非子無以代勞,實難暫時離捨。且近來入泮中,而名爲高尙言論者,不過爲黨論,不然則徒歸於言笑浪遊,反不如在家攻業,故臣之諸子,亦姑不得入送。申飭之下,雖極惶悚,而事勢,亦不得不爾也。上曰,大司成之意,亦以圓點,勝於月課矣。尙魯曰,然矣。在魯曰,自上創行月課者,蓋欲其守齋之多人,而此近於利誘,都不如圓點之減數而行之也。上曰,予之尋常慨然者,泮製之設,專爲泮儒,而近來則平生足不躡聖廟者,擧皆見之矣。在魯曰,定爲圓點之規,而泮製,只使圓點者見之,則方外儒生,何以見之耶?上曰,詩云濟濟多士,王國以寧,濟濟者,非苟充之謂也。頃者元景夏所達充數云者,不可使聞於隣國也。大學序曰,鄕升於州,州升於學,此是貢擧之法,而今則儒生之居齋者,不能如此,誠慨然矣。尙魯曰,此皆生進也。生進亦選士,非苟充也。上曰,此則似然矣。尙魯曰,日昨以月課事下敎時,臣亦入侍,承命而退,而其後,見右相論此事,則以圓點爲勝,反復更思,此言誠有見矣。顯命曰,今此變通,實爲京中生進之多數居齋也。若以圓點改之,而定其額數,則可免一時紛集之患。臣意則若以三百點爲太多,則減其點數,而七十人額數,漸次充之,自明年三月或九月爲始,只令洽滿點數者,許見泮製,則可也。上曰,豐陵,嘗以人日七夕,則許令泮儒見之爲請,而此亦有些窒礙處,故伊時不爲下敎矣。以頃日殿講時觀之,應製四十九人,誠爲濟濟,庭試之命行初試,亦甚便好矣。傳曰,觀國之光,豈不美乎?欲令入泮者,只爲守聖廟而非爲勸黨論也。今若不爲變通,則其誰守聖廟乎?世子入學時見之,則執事擧案,皆是方外,一邊儒生,豈不寒心?特書周而不比之訓,刻石豎橋者,亦爲此也。今以入泮爲羞者,其意安在?渠輩,皆是讀聖賢書者,欲爲隱士深入不出則已,何可在京無故,而不欲入齋乎?月課節目中,猶有違予意者矣。尙魯曰,節目,不善奉行,致勤聖敎,此則臣實惶恐,而今此聖敎,指何事乎?上曰,更外曳白者,黜齋似如何也。尙魯曰,旣行月課,則不可無賞罰,旣有賞罰,則不可無黜齋,而三次更外及不通,二次曳白及自不者,論以黜齋,有所區別。黜齋一年後,使之呈單更入者,與永黜有異,臣則意有所在矣。上曰,此則然矣。而精抄以入云者,非予本意也。尙魯曰,精抄一款,不入於節目中矣。上曰,然乎?然則無違予意之事矣。在魯曰,月課終爲利誘之道,而圓點乃是古法也。減其點數,而自明秋爲始,充此點者,使見泮製,似宜矣。上曰,泮製時,只命試取居齋儒生,則圓點儒生,可以赴試耶?宗玉曰,若有提學牌招之命,則方外諸生,似有不知而入來之患矣。上曰,提學命招時,竝下準點儒生試取以來之命,則自可易知矣。尙魯曰,如是下敎則誠好矣。宗玉曰,臣待罪本館兼堂,故敢此仰達。若不定額數,則朝夕食堂之際,泮隷必有難堪之患,圓點三百點,雖是元定之數,而減半定以百五十點爲好。至於製述,則旬製載在大典,雖非月課,以旬製,依古法頻頻行之可矣。月課命下之後,京中生·進,以入齋可否,來問於臣者亦多,而皆是名家子弟也。朝家不示利誘之色,而定以圓點,行之積久,則自當有稍稍入去者矣。上曰,諸臣各陳所見,可也。申晩曰,法莫如古法,圓點卽古法也。定其額數,減其點數而行之,似好矣。在魯曰,國力慮有不繼之患,額數定以七十,似宜矣。宗玉曰,定以一百似宜。晩曰,七十則太少,重臣之請以百人爲定者,似爲得宜矣。尙魯曰,卽今常額,已爲七十五人矣。若以七十人爲定,則殊無增額之意,雖少,不當下於百人矣。李周鎭曰,聖上之飭多士守賢關者,寔出於興學右文之意,而創出新法,亦爲悶事。圓點,乃是祖宗朝舊法也,如以三百點爲難,則定以百點或百五十點,充其點數然後,俾見泮製,則誰有不入者?近以入去可否,亦有來問於臣者矣。上笑曰,欲入聖廟而問其去就者,誠爲可笑也。周鎭曰,近來各有色目,一齊入去,則慮有相鬨被逐之患而然也,非以居齊爲嫌也。儒生輩,以泮製爲關重,此若見塞,則亦安得不以爲悶乎?景夏曰,臣聞聖敎及諸臣所達,則以有名字之儒,不爲入齋,爲慨然也。復行圓點之法好矣,而第以古人之道言之,則先正臣李滉等,皆居齋,且有官職者,罷其公事,則卽爲入齋,古規也。今難猝復此規,而色目之說,李周鎭所達誠是也。掌議,勿論彼此極擇事,申飭大司成爲宜,不能爲此而只行圓點,則恐爲不便也。上曰,承旨亦陳所懷。具宅奎曰,小臣之意,朱子貢擧議似宜,不然則將來朋比之習,恐益盛矣。上曰,此言何如?顯命曰,不無此慮矣。尙魯曰,勿論圓點與月課,此慮果有之矣。宗玉曰,若慮此則嚴飭似可。尙魯曰,雖有此慮,何可慮此而不行美法乎?朝家則但當於立法之初,別樣嚴飭矣。上曰,然矣。顯命曰,故參議崔昌大,故正字朴泰漢,皆以爲圓點復古然後,可破黨習矣。上曰,同會一處,故黨論自消云耶?圓點之限,自明年三製爲始,則可以充滿點數耶?尙魯曰,限以三製,未免太促矣。在魯曰,三製則太急,自菊製始之則可矣。尙魯曰,元景夏,擇掌議云者,儘有意見,而申飭大司成之說,有不然者。掌議差出時,大司成只書給爲字而已,元無參涉指揮之規,雖欲以己意擇差,無奈何矣。在魯曰,此則大司成之言然矣。尙魯曰,今因言端,臣有所懷矣,凡事有本有末,欲擇齋任,宜先其本。古例則齋薦,必於曾經齋任處,盡受謹悉,而輓近以來,事多掣肘,雖不得一從古例,受謹悉者,亦不下於五人三人矣。今則,或受一二人謹悉,而用之云,此非重齋薦之意,誠甚慨然。此後則必待兩齋任合席,同爲齋薦而,曾經七人處,受謹悉然後,始用其薦事,出擧條,定式施行,何如?上曰,依爲之。擧條上曰,近來掌議之年齒,太少,何也?在魯曰,名下士三十後,皆入仕,事勢似然矣。顯命曰,退溪集,以爲賢關險於羊腸,自古爲然矣。在魯曰,額數定以一百爲好矣。尙魯曰,點數定以五十點恐得矣。上曰,承旨,書傳敎。宅奎進伏。上呼傳敎曰,凡法新不若古今者,太學下敎,槪所以尊聖廟重賢關,而節目中,亦不無掣肘處。今者定送之日,當調列朝金科玉條,大略書下,以此遵行節目,則師儒之長,就議廟堂,講定以入。又傳曰,太學國之所重,傳書不云,況將君於士而猶與齒讓,胄子猶然,況京華士大夫乎?謬例成習,習俗日渝,京華子弟,視太學爲傾軋之場,居其齋守聖廟,便作羞恥之事,可勝歎哉。噫彼傾軋,豈賢關之咎哉?寔黨習之所由,守聖廟居太學,於章甫可謂榮矣。儒冠儒衣,口誦夫子,咫尺聖廟,儒道盡矣,以此羞恥,抑何故哉?旣親策子多士,援古例而擧之,則豈一時下敎而止哉?列數條于左,師儒之長,知悉擧行。凡事有漸,倣舊例而參酌,增置其數,齋任外生進,以百爲定,圓點卽古例,宜遵乎此,何必月課?今後則以五十點爲準,節製,乃泮儒應製者,而今則反爲庭試,一不居齋,而以泮儒應製,此豈李善行之義乎?今後則雖不可一時革舊習,宜遵舊制。凡節製時,當間間只取太學,而當於命招館閣之時,先以太學準點儒生試取事下敎,太學知悉擧行,而準點則此是新令,宜當寬限。自來秋擧行,而其前或有只取太學之命,則以參圓點者,使之應製。節製只取太學之時,則依他節製例,以製述擧行,到記儒生試取時,依前下敎,製講從自願書入,而各取一人事,定式施行。守聖廟重矣,勸奬宜先月課節目,意雖微矣,事近新法,故雖置之,而大典所載旬製等事,卽古美事,亦遵舊例行之事,申飭太學。噫,元良入學,伊日下書,刻石豎橋,其意焉在,圓點之意,其亦深矣。若此之後,莫重聖廟,若或有不靖之事,其時師儒之長及齋任,其當嚴加飭勵,莫忽此敎。尙魯曰,居齋儒生,旣增額數,而元定七十五人外,養士之需,不可不卽爲磨鍊劃給,且齋中所用紙筆墨,朝家新有變通,分排卜定於各道矣。此亦當自廟堂,加數卜定故敢達。上曰,依此爲之,可也。擧條宅奎曰,入侍諸臣之私相酬酢,事甚未安,推考警責,何如?上曰,依爲之。擧條上曰,今此松都關隘築城之議,於大臣之意,何如?在魯曰,所謂豆石堣,實是緊阨,最宜防築,礪峴亦爲虛疏,亦當增築其城,以爲可守之地。礪峴下端,亦有小峴,此則掘浦引潮,使不得通行似好也。上曰,右相之意,何如?顯命曰,雖不如松都之築城,而此亦猶勝於不築,若欲築之,則當竝築於兩處矣。上曰,松留則以爲如何?晩曰,頃者關隘圖上事,命下後,臣謹依聖敎,躬自看審其形勢,纔已圖形以進矣。靑石洞,卽西邊之要路,松都實爲莫大之關防,而尙無設施,殆同等棄,臣常慨然矣。若果築城設關,以爲防守之道,則松都以東,必多有所賴矣。臣意,則以爲築之便至於礪峴,雖已築城設鎭,事甚疏虞,不可不增築矣。下詢大臣諸臣而處之,何如?宗玉曰,靑石洞若能防守,則松都不必築城,若不能防守,則雖築松都,其可捍禦乎?靑石洞,至險塞,故丙子,虜人過此,而始乃降心云,臣謂築之,可也。周鎭曰,靑石洞·礪峴,乃是賊路要衝。金川郡,移設古金川故址,與松留倂力防守,增築礪峴城,則庶爲他日得力之道。今此靑石洞築城之擧,恐不可已矣。景夏曰,臣則未詳松都地形,而築城設險,以爲防敵之地,似無妨矣。上曰,然則竝築兩處,可也。晩曰,本府兵額,只爲牙兵三千,今雖設築關防,以此數少之軍兵,其何能防守乎?山城有白川·金川·長湍·積城,四邑餉倉,當初設置之意,亦可見矣。今此關隘築城後,必以此四邑,竝與松都,略倣五營之制,以爲捍禦之道,然後方可有築城之效矣。且金川移邑之議,其來已久,而尙未完決矣。靑石築城之後,尤不可不移設,竝令廟堂,商確稟處,何如?上曰,依爲之。擧條上曰,太學事及松都事,旣已決之,査正事,再明日,或十六日日次,可以下敎矣。上曰,今此飭勵太學之傳敎,付之太學壁上,使之永久遵行,可也。尙魯曰,謹當如敎矣。諸臣以次退出。
上在昌德宮。停常參·經筵。
夜自一更至三更,有霧氣。自一更至五更,月暈。
李益炡啓曰,新除授同副承旨沈聖希,今日不爲出肅,卽爲牌招,何如?傳曰,允。
具宅奎啓曰,憲府連日監察茶時,事甚未安,兩司,亦有未署經守令,諫院之屢日闕啓,俱爲未安。除在外外,呈告未肅拜人員,竝卽牌招,何如?傳曰,允。
李益炡,以弘文館言啓曰,副修撰元景淳,旣已帶職蒙宥,與新除授修撰金尙迪,一體牌招察任,何如?傳曰,允。
傳于具宅奎曰,已有定奪,而有下敎事,東西班首·兩掌議及齋任中行公者,竝使之來待。
又傳于具宅奎曰,當引見於崇文堂,承旨先詣閤外,以待儒生入來,與之偕入。
以鄭翬良爲同副承旨。
吏曹口傳政事,以趙明鼎爲待敎,兪彦好爲檢閱。
公洪監司狀啓,稷山居館婢九愛等燒死事,傳于具宅奎曰,燒死人等,令本道恤典擧行。
曺允成,以兵曹言啓曰,訓鍊都監砲手金明彩,內中日試才時,鳥銃無間連三次三發三中,似當依定奪,直赴殿試,三次所受賜馬之帖,亦當依例一竝還收,而係干恩典,自下不敢擅便,上裁,何如?傳曰,依允,直赴殿試。
又以義禁府言啓曰,前獻納李濟遠,前正言朴聖源等,禁推傳旨啓下矣。李濟遠,時在京畿龍仁地,朴聖源前任殷山縣監,時未上來云。依例發遣府羅將,竝拿來,何如?傳曰,允。
李益炡,以觀象監官員,以領事提調意啓曰,大統舊曆法,有紫氣·月孛·羅㬋·計都,四曜,而自時憲法頒行以後,紫氣一曜,棄而不錄矣。今壬戌年,淸七政曆中,忽然添入紫氣,此必別立新法,故曆官等,推算其行度,則每日約行二分零六秒,所當一依淸曆,添入紫氣,而姑未得見其本法,則有難率爾添入。新法覓來間,姑爲依前擧行,何如?傳曰,允。
具宅奎,以義禁府言啓曰,卽接月令醫員金九鳴手本,則保放罪人尹東喆,病勢今已向差云,還囚之意,敢啓。傳曰,知道。
又以御營廳郞廳,以都提調意啓曰,纔因京畿監司狀請,各軍門保米,陸運自納,雖是前例,水陸間,旣無所損於軍門,許施無妨,自本邑收捧,明春大同一體上納事,自備局覆啓,允下矣。當初畿邑保米,陸運自納,意有所在。今若變其年久已行之例,遽以船運上納之,則窮春收捧之際,不無未收之弊,敗船愆期,亦甚可慮,軍門受害,實爲不少。近年以來,連因災減,軍餉大縮,軍兵朔料,不得已以北漢山倉留穀,累次放下,故卽今所餘,甚爲零星之中,今年保米,又使船運而不納山倉,則其在備不虞之道,誠非細慮。況卽今保米,陸續來納之時,中途變例,則或納或否,眩於擧行,京外俱病,事甚不便,今不可創開無前之規,以貽前頭無限之弊。勿爲船運,依前自納之意,分付本道,何如?傳曰,允。
又以奉常寺官員,以都提調提調意啓曰,去辛酉式年,國用及各樣禮葬,京外位版所用栗木,全羅道元數三百株斫伐,船運之際,六十株敗船渰沒,元數不足,不可不備充,依前例移斫於江原道有裕處事,草記蒙允矣。本道連歲凶荒,癘疫又熾,民弊可慮,待明年秋成,發遣敬差官,何如?傳曰,允。
又以禁衛營言啓曰,纔因京畿監司狀請,各軍門保米自納,雖是前例,水運陸運,旣無所損,則許施無妨,大同邑則自本官收捧,明春添載船運事,自備局覆啓,允下矣。本營軍餉,元來不敷,許多需用,每患難繼,三南保米,則船運江倉,取用於春秋放料之資,畿邑保米,則捧留內倉,以爲解氷應下之需,當初磨鍊定式,意非偶然。近年以來,連値大無之凶歲,舊儲大縮,新捧零星,方待畿邑自納之米,以應其凡百之費,而今若停捧,待明春船運,則當此鄕軍上番之時,冬前料米,末由繼給,誠爲可憫。且念窮春船運之際,致敗愆期之患,亦甚可慮,訓局,以此旣已草記蒙允,則同是軍門,亦不可異同。本營所管保米,則勿爲船運,依前未凍前自納,以爲繼糧之地意,分付該道,何如?傳曰,允。
掌令權賅啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。措辭竝見上末裔宗班之作挐民間,實爲近來巨弊。坡春守穆,因一微事,多率無賴之輩,突入洞內黃姓兩班之家,押出婦女,繩縛其臂,杻鎖其足,驅逼褻辱,無所不至,隣里之人,尙今扼腕憤駭,此誠世道之一大變。士族婦女,體貌自別,如非干犯惡逆,則雖以國家之威,尙不可輕加僇辱,而彼豪强末宗,憑其私事,作亂悖惡,至於如此,今日國綱,雖曰解弛,其何敢放恣無忌,至此極乎?士夫被辱,尙且若是,則殘民受害,尤當如何?曾以橫奪民田事,至被徒配之律,而不悛舊惡,又有此萬萬絶悖之擧,其在嚴國法懲悖習之道,不可置而不治,一任其橫行,請坡春守,絶島定配。新除授掌令閔瑗,時在京畿楊州地,請斯速乘馹上來事,下諭。答曰,不允。下諭事依啓。
十一月十三日申時,上御崇文堂。東西班首·掌議·色掌入侍時,左承旨李重庚,假注書李基德,記事官閔百昌,記事官李毅中,太學西齋掌議金履福,東齋班首崔敬基,西齋班首李鳳齡,東齋色掌李彦中。諸臣進伏時,上曰,儒生等,列伏於檻外軒,可也。仍敎曰,諸生,以次奏達名字,可也。金履福曰,小臣西齋掌議金履福也。崔敬基曰,小臣,東齋班首崔敬基也。李鳳齡曰,小臣西齋班首李鳳齡也。上曰,年幾何?敬基曰,小臣今年七十二也。鳳齡曰,小臣今年六十九也。上曰,高聲奏之,可也。李彦中曰,小臣東齋色掌李彦中也。上曰,金履福誰也?李重庚曰,金愼行之子也。上曰,色掌誰也?重庚曰,下番翰林李毅中之弟也。上曰,然乎?上出御製文,封外,書曰寵榮賢關,賜重庚曰,承旨,讀而使儒生聽之,可也。重庚,拆封讀訖。上曰,翰林謄一通,可也。毅中謄畢。上曰,昨日與師儒之長,已爲定式,此非爲汝等也,乃尊賢關之意也。以程子看詳學制之意,定月課之法,而聞大司成之言,則爾等猶嫌其爲利誘,亦不肯入去云,爾等所知亦善矣。今則修明舊典,專出尊聖廟之意,爾等宜體此意。諸生輩小科後,或有一不投足於太學者云,豈不騂顔乎?先朝或賜酒肴於太學,或宣醞於差備門外,今此之擧,亦出奬一勵百之意。爾等持此文,往示師儒之長,仍爲揭板,可也。上曰,掌議色掌,年幾何耶?履福曰,小臣今年三十八也。彦中曰,小臣,今年二十七也。上曰,此堂乃崇文堂也。先朝之建此堂,蓋出崇文之意,今予召見爾等於此堂,亦有意矣。頃日大司成言,齋中或有年七十八十人居齋者,漢帝有優老之典,而亦有非肉不飽之說。爾等旣異於凡民耆老,則今此之擧,意有在矣。儒生等,先爲退出。退出時,上曰,酒肴則當自外傳之矣。又傳于重庚曰,酒則有二尊,分給東西齋,可也。上曰,班首二人,何地人乎?重庚曰,鳳齡則在靈光,敬基則在京矣。重庚曰,前翰林趙明鼎·兪彦好,方在罷職中,似宜敍用矣。上曰,敍用。令該曹,口傳付職,可也。出榻敎重庚曰,同副承旨沈聖希,家有拘忌之疾,合有變通之道矣。上曰,今姑改差,前望單子入之,可也。出榻敎重庚曰,新榜時注書數遞,故望筒,例爲頻數出入矣,聞卽今亦多有未經之人,依舊例數遞之意,敢達。上曰,然則依爲之可也。出擧條上曰,昨日未及盡言之矣,明日晝講爲之。晝講時,兩領事·査正廳堂上,同爲入侍,可也。出榻敎諸臣以次退出。
上在昌德宮。停常參·經筵。
中宗大王忌辰齋戒。
曺允成啓曰,明日國忌正日相値,視事,頉稟。傳曰,知道。
又啓曰,大司憲金鎭商,掌令閔瑗,持平趙重稷在外,執義許沃,掌令權賅呈辭,持平韓億增奉命在外。今日以監察茶時之意,敢啓。傳曰,知道。
又啓曰,待敎趙明鼎,檢閱兪彦好,旣已付職,卽爲牌招,何如?傳曰,允。
傳于具宅奎曰,大臣及査正廳堂上,來詣閤外。
兵曹口傳政事,以金始煒·兪彦國·金尙耉單付副司果。
具宅奎,以吏曹言啓曰,八道及兩都厲祭獻官,以近臣侍從,通融差送,而其中無職名人員,令該曹,口傳付軍職,何如?傳曰,允。
贊善魚有鳳疏曰,伏以臣一自孟夏逬退之後,居然八箇月矣。其間節序屢更,而歲色將暮,回瞻京闕,怳如一夢,撫念蹤跡,若隕淵谷,以疾病則長是床第宛轉之物,以罪負則無非席藁竢譴之日也。雖幸聖德廣大,不加誅絶,在臣私分,豈容一日苟冒職名,而尙未能猥入文字,復申危懇者,誠以釁尤至重,惶懼轉甚,仰首鳴號,亦有所不敢也。噫,臣以至愚無狀,濫蒙不世之殊渥,忝叨宮僚,今幾年所,降辱恩召,亦幾遭矣。揆分揣義,雖萬萬不敢當,而其欲一瞻岐嶷,退死丘壑,亦區區微誠之所不能自已者。乃於盛禮迫近之日,忽被史官偕入之命,逃遁不得,唐突承膺,敢以官職自居,而冒肅天陛,內自循省,已不勝其慙恧。況臣是何物,而隆恩異禮,式月斯降,卒又擬之曠古非常之盛典,臣益驚隕駭惑,莫省所措,抵死違拒,不自知其終陷罔赦之科。噫,至尊者非天乎,可畏者非天乎?人而不畏天,莫大之罪如是,而得逭誅殛者,未之有也。追思至今,餘悸未定,此蓋臣虛僞欺世,久玷匪分之重選,執守不堅,自壞素畫之大防,冥行顚躓,以至此耳,亦莫非臣之罪也。顧今自靖之道,惟有永刊朝籍,還臣本分,匿伏訟愆,懺悔沒身而已,此外,豈復有餘念耶?噫,臣今年恰滿七十,若過數月,又是望八,設令臣,眞有抱負,實合任用,正當謝事待盡之期。況其愚陋底蘊,畢露無餘,學術之空疏,才識之拙劣,言辭之忘率,禮度之顚錯,固已莫逃於天鑑之下矣,又何足縻以虛銜,假以優禮,以益一身之罪戾,厚招四方之譏笑也哉?雖然,若臣延頸願死之忱,則豈以有官無官,進與退而或間也?臣每仰念屹然之天表,琅然之玉音,常在耳目,寤寐難忘。近又得之傳聞,筆翰之遊戲於燕閑,名理之討論於講筵者,精妙超越,迥出凡倫,臣竊不勝欽歎。有以見時月之間,睿學之長進,已如此,此時涵養薰陶之功,尤不容少緩,而亦豈醜劣如臣,所敢擬議其萬一哉?其不可一任虛帶,而無所變改也亦明矣。伏乞聖明,憐臣哀懇,察臣苦辭,亟許鐫削臣所帶職秩。仍命有司,重勘臣罪,以彰其慢,則臣當優游田畝,願須臾無死,獲覩溫文之日就,德業之大成,而日與村翁野老,抃手謳吟,仰申華封祝聖之悃焉。
同知李世璡疏曰,伏以臣於日昨銀臺持被之中,忽承西樞陞擢之命,而繼之以十六字之隆褒,有非如臣無似者,所可濫叨者,驚惶感激,罔知所以措躬也。十許朔卯申,設或有奔湊之勞,而此不過臣子職分內常事,有何嘉汝而縻汝?而虛辱此踰衮之奬,超秩之寵,莫非優老之盛德,特軫犬馬之齒衰,而侈之以蓋帷之恩者也。洪造至斯,臣何以爲心哉?顧念臣資性樸素,見識魯莽,雖是閑司漫官,猶難堪任,矧乎喉舌之職,班淸近密,責重出納,豈敢有一分冒據之念?而自奉除旨,殆近一年,不敢以老病爲辭,不少以困劇爲難者,蓋有所志存焉。不特臣無他才能,惟以殫竭筋力,不避燥濕,爲賤分自效之地而已。臣兄故奉朝賀臣世瑾,居常敎戒曰,吾不幸早嬰疾病,望絶陳力效勞,便訣堯·舜,豈余素心,涓埃莫報,餘恨積中?而幸汝忝在仕路,且鮮疾,凡係除命,輒卽承膺,不辭夷險,恪謹奉公,以贖汝伯乞退不忠之罪,諄諄遺訓,銘在心曲,故前後供職,一不祈免者此也。且念臣,孤露餘生,又失弟兄之相依,煢煢一身,惟君父仰恃,況今年踰七耋,事君之日無幾何矣。昵侍香案,密近耿光,雖是臣至榮至願,人必有以臣老不知止,爲嗤點者,而不暇顧矣。何意聖明,特垂曲察,嘉奬亡兄之諭,緣臣而累發於前席?雖古之遺直,得此於君父之前者,蓋鮮矣,死者有知,當作何懷?而闔門聚首,不勝感泣,又此九重寵擢,至及於臣身,臣之弟兄,果何人哉?而曠絶恩數,胡至此極,生死俱榮,天地罔涯,直欲粉身糜骨,而曷能報其萬一也?第惟匪才冒寵,當世所譏,無功濫躋,前史所戒,分外增秩,不可虛受也審矣,而直中承命,逃遁不得,黽勉祗肅,而揣量微分,彌切慊悚。玆瀝肝膈之懇,仰瀆黈纊之下,伏乞聖慈,亟收新資,以重名器,千萬幸甚。
答贊善魚有鳳疏曰,省疏具悉卿懇。頃者見卿,于今幾朔,思卿之心冞深,而此時元良輔導,豈比往時?卿須體慇懃之意,安心勿辭,幡然上來,用副此意。仍傳曰,遣史官傳諭。
答同知李世璡疏曰,省疏具悉。今者陞擢之命,旣下敎,卿其勿辭焉。
壬戌十一月十四日未時,上御熙政堂。大臣及査正廳堂上,引見入侍時,右議政趙顯命,査正廳堂上徐宗玉·李周鎭·元景夏,右承旨曺允成,假注書李文濟,記事官兪彦好·李毅中,進伏訖。趙顯命問曰,非時凍雨乖常,聖候若何?上曰,一樣矣。顯命曰,眩氣少愈後一樣乎?上曰,往來矣。顯命曰,東朝氣候亦何如?上曰,安寧矣。顯命曰,世子感氣差愈後,一樣乎?上曰,近來好過矣。顯命曰,領相家居稍遠,未及詣閤,從當入來,今此所達,別無大段變通者,待領相入來,當爲稟達耶?上曰,日勢已暮,首揆追當入來,先奏達,可也。顯命曰,今此査正事,非大段變通者,不過以先王朝所定之制,釐正其節目而已。今則文書旣已垂成,欲稟某事某事之如此,故玆有所仰達矣。上曰,有書來者乎?顯命曰,略有所錄入者矣。肅廟朝,猶有未盡者,殿下卽祚後,非不講究,而臣等不敏,不能仰承,深切愧懼也。大抵良丁之減縮,以投入於各處者多故也。若防此弊,則良丁可以多得矣。先朝釐正節目之時,皆伊時名臣碩輔之所講定者,而以無紀綱之故,不能明白知委,不過爲廟堂之一張休紙也。今番査正,蓋欲釐改先朝四次節目後,加額者也。徐宗玉曰,各軍門之無端加額,誠甚非矣。先朝北兵使,出無名軍丁,故判書金鎭圭,請用軍律,軍律則雖過,而此等事,當如是嚴防也。如欲此法之永存,則宜卽印出頒布,以爲在下者奉行之道,可也。上曰,諸處名目之添加者選來乎?李周鎭,持冊子進伏。宗玉曰,此是前後査正冊子也。卽今鄕軍增額者,都監一百十二名,御營廳三百三名,禁衛營八十九名,守禦廳二百五十八名,摠戎廳一千五百八十七名,糧餉廳募入三百十二名。兵曹及諸各司增額三千二百四十一名,而其外京案所無,邑案尺存者,有圖帖而中間閑遊之類,三千三十五名,都合而計之,則殆至萬餘名矣。以中樞府言之,稱以差備書吏,創出無前之名色,入屬夥然,而錄事本爲三百名,甲午又加二百名矣。上曰,何以則爲善後之道耶?顯命曰,欲爲刊行者此也。宗玉曰,定額刊布後,如有犯者,論以重律,則誰肯犯之乎?上曰,大典亦無見之者,此事今雖刊行,人孰見之?顯命曰,此於守令簽丁之路,極有益,而刊行則可以行法矣。宗玉曰,六道監·兵營及屬邑,各置一本考案而知數,雖有京司加定之事,守令可以防塞不受矣。大臣諸臣,及査正郞廳等,亦皆以爲若守此法,則將來必有其效云矣。上曰,郞廳誰也?周鎭曰,李箕彦·李彝章·洪鏡輔也。顯命曰,設以摠戎廳言之,楊州有五十名,則本官無案冊,故良丁,冒稱摠戎軍,而免役者多,本官欲見案冊,則謂以軍案,不可見云,如此則無辨正之日矣。有形勢守令然後,間或考見軍門案冊而知之,此節目,若作冊印出,則可以明知,而復無此等弊矣。上曰,金三·李二,明書名字則可知,而不然則本官何以知之?顯命曰,此則易知,若以樞府錄事言之,某邑定五人,而其外又有添數,則本官豈有不知之理乎?上曰,必懸名字,然後可以易知矣。顯命曰,知其大數則易矣。上曰,文書不無紊亂之患乎?元景夏曰,此則聖敎誠然,文書似可紊亂矣,名目數多,則何可不亂乎?上曰,不知張三·李四,則雖有加數捧納之事,誰能辨之?顯命曰,上意則欲爲小名案,而張三之代,李四入之,則可知其數也。上曰,予在廚院時,知此弊矣,匠人保屬,亦關由於提調,此等事,必有該處質正然後,可以無弊也。景夏曰,聖敎當然,宜自本官,有質正之擧也。上曰,都監軍保之多,極可怪也。景夏曰,軍門皆有弊,而摠戎·守禦兩廳,其弊尤甚。第法式刊行,似難刊出,後若有誤處,必致紛紜之弊矣。上曰,此必厭之者多矣。宗玉曰,京司吏胥輩,皆厭之,守令亦厭之矣。顯命曰,守令則未必厭之矣。上曰,近來各司,皆委吏胥之手,李孟休所云,吏胥權重之說是也。我國卽吏胥之國也。宗玉曰,古語云,朝鮮吏胥,有喧天動地之勢者此也。上曰,閔鎭厚爲廚院提擧,而實掌釐正之事,故予以不必刪減之意爲送傳喝矣。吏胥雖如此,而官員亦豈不知乎?上曰,大訓亦難保其久守,此冊安知其久行乎?顯命曰,以樞府言之,錄事漸增而爲五百,從其添數而益添,則豈有其極乎?上曰,錄事之漸多,何也?景夏曰,前則原任甚少,近來則多,正一品中,亦多帶樞府者,以此之故,錄事亦添數矣。上曰,然耶?顯命曰,申思喆·李秉常,方降爲知事,員數旣多,故錄事亦增,而此外又有差備書吏之增加者矣。宗玉曰,臣以無似,累經藩任,粗知外方事情矣。良丁非不足,而入於藩邑之私屬者,不知其幾何,而又入於京軍門,又入於各司,此皆釐正然後,嚴責守令,則豈有如前之弊乎?顯命曰,釐正刊布之後,頻遣御史廉問,則可以知之矣。上曰,京司則九牛一毛,外方必居多矣。道臣·守令之添數,非止此矣。顯命曰,就其所捧成冊中算出,則大都五萬餘名矣。景夏曰,臣未經方伯,待罪畿邑,不過十朔,外方物情,臣實未諳,而曾爲湖南御史時,見李匡德所定邑摠,其精神綜敏,可謂有才,而貽弊湖南,亦由於此矣。蓋監兵營各邑,用度有裕,則其中廉吏,以此爲不虞之備,雖不幸而遇貪吏,以充其私橐,而今則廉者旣無措手,貪者益加剝割,脫有緩急,財力足然後,可以得人之死力。湖南伯,古稱富饒,而今則數百兩,亦難辦出矣。卽今臣等,雖査正良役,而其無弊,何敢必乎?宗玉曰,臣爲南藩而辭陛也,自上,有所下敎者,故臣導達其意於諸守令,頗有復古者矣。卽今外方軍額,則金若魯,已爲行關,姑未上來,而右揆之意,以爲監兵·水營之收布者,一體査正,使不得增加,而至於守令,置之爲好云,此言是矣。景夏曰,古語曰,不察淵魚,臣意則不但各邑,雖監·兵營所屬,亦不必査正,以致紛紜之弊矣。上曰,此言大矣,正如予意,如無名之軍官,不可不罷,而其他則不必盡然矣。景夏曰,此等變通之政,不必於今盡爲之,留待後人之有才者,豈不好乎?領議政金在魯,追詣閤外。上曰,聞領相入來,注書出去,與之偕入。臣文濟,承命出傳,與之偕入。在魯進伏曰,臣,家居稍遠,未免追入,惶恐矣。上曰,事勢似然矣。在魯問曰,日氣乖常,冷雨連日,聖體若何?上曰,一樣而眩氣往來矣。在魯曰,東朝氣候若何?上曰,一向安寧矣。在魯曰,王世子氣候亦何如?上曰,好過矣。上曰,首揆未聞上下酬酢之言,元景夏之所達,問諸右相則可知,而予之下敎,卿未聞焉,當下敎矣。今雖從優磨鍊,未知來頭,當添幾何矣。元景夏,則以爲新式刊行有弊,且不必淵魚之察,監·兵營,亦請置而勿論,此語問于右相則可知矣。在魯曰,軍門所減,蓋悶其添加而釐正,則外方監·兵營,則何可不査正乎?宗玉曰,公私賤贖良後,入補充隊,則爲餘丁,故判書閔鎭厚,釐正此事也。以餘丁一萬二千名,合作禁保與袱直保矣。上曰,凡事易減,而此則添加耶?宗玉曰,兵曹補充隊者爲餘丁,而餘丁則只收一疋,且無代定之規,故兵曹利其收布,每每合作禁保,以增其額,故今又加一千餘名。右揆,以爲其增額者,盡汰,可也,而臣意則姑因其額而一定,此後則定式,以絶合作之路爲可矣。上曰,何意耶?顯命曰,近來陵幸頻數,故禁軍接濟之道許多,卽今禁保收布之數,亦有不足之慮云故也。必也定名乎,定以一萬三千餘數,則汰減,可也。宗玉曰,內吹戶京中所在者,一百十二名也,外方所在三百三十八名也,各有三奉足,而鄕戶則收其奉足之布,防番於京戶,已成其例也。所謂鄕戶,徵斂太虐,而防番者所受零星,每每呼冤於兵曹云,此宜有變通也。景夏曰,內吹打事,重臣之意,欲作三番,而臣聞宣傳官之言,蓋京吹打百十餘名之中,五十名則善於吹打者也。六十名則以五十名之子枝,同入於內吹打之中,常時爲宣傳官使喚者也。當初定制,分作七番,如騎步兵之制,此是駕前軍卒,祖宗朝,旣定其額數,則今何可遽減乎?臣意則鄕吹打中,若有善於吹打者,依鄕軍升號例,使之上京立役,而不能吹打者,毋論戶保,一倂收布,自兵曹,排朔給料於京吹打,如騎步兵防番布之例,似好也。上曰,元景夏之所見大矣。顯命曰,其言亦有見矣。上曰,一百五十名,作爲三番,而定以保法似好耶?在魯曰,七番之制,卽告朔存羊之義也。三番則亦似如何矣。上曰,內吹以百五十名,定爲京戶,其餘降爲保人,每戶各給四保,可也。顯命曰,此甚好矣。樂工之弊,又甚於此,而難於變通,姑置之矣。上曰,何故也?宗玉曰,樂工之弊,末如之何?國初選上之法,以各邑敎坊,常常習樂,故其官奴之曉解音律者,抄擇上來,以爲樂工之役,而今則以官奴之富實者捉來,使之立役,則其人不肯,多用賂物,始得放還,而一年定納十二兩錢,寧有如此無據之身役乎?然而祭享所用,事體至重,而官奴抄上,古意有存,此則猝難變通矣。景夏曰,樂生樂工選上之弊,誠如重臣所達,而選上,旣是祖宗朝採風之義,則有難變通。至於濫數徵錢,乃中間生弊之致,且由該院之不能檢察,此非良役廳所可査正。當該堂郞推考,使之査正,更無呼冤之弊,似宜矣。上曰,大體是矣。依爲之。擧條上曰,元景夏,不欲行公於備局,故差下良査,有意矣。在魯曰,聖敎所云,臣意則有所不然者矣。査正堂上,以備堂差出,則元景夏之不爲行公於備堂,豈不過乎?前日筵中,推考督出,而終不行公,宜有申飭之道矣。顯命曰,備堂不爲行公,誠過矣。上曰,然矣。備堂何可不行公乎?其所陳之言,可謂大矣。予將大用,而將來可知其不察淵魚矣,擴充此心,可也。宗玉曰,各軍門各衙門,收布良額,一依辛卯癸巳甲午所定施行,其額外則當汰減矣。上曰,依爲之。元景夏以爲當問於各司云,若問之則必以爲難矣,何時出場乎?直爲査正,可也,而但徐徐爲之,可也。宗玉曰,樞府錄事,初則三百矣,癸巳增爲五百,而差備書吏,亦爲三百,差備吏當爲減損,而錄事數,終涉過濫,亦依己卯例,減二百如何?右相曰,朝家之待原任大臣,無他道,仍置爲好矣。在魯曰,以此收布,用下於老病大臣之藥物,何必剋減乎?上曰,議政府錄事幾何?顯命曰,六十而此無收布之事,樞府則二疋收布矣。上曰,只減差備書吏,而錄事則仍存其數,可也。宗玉曰,臣有所懷敢達矣。忠義衛,乃元勳子孫口傳者也。昔在肅廟朝,會議廷臣,詢問儒賢與大王子孫,一體定爲九代,此豈非與同休戚之意乎?行之已久,而復因廟議,進定五代云。臣意,則此是先朝商確久行之法,則今不可變改,下詢諸大臣而處之,何如?上曰,此則事宜從厚,依舊例爲之,可也。擧條宗玉曰,節目釐正後,京司及外邑,如不遵行,則嚴法峻繩,然後可以有效,其律名,問于大臣而議定乎?上曰,此可以定律乎?顯命曰,不可不如也。上曰,律令之外,擇人爲大,崔奉朝賀擇守令之言,實爲老成之論,另擇守令,可矣。卿等知悉,申飭銓曹,好矣。顯命曰,都政則守令佇闕,當遷者例遷,雖是才具不足之人,差除之外,無他道矣。常時散政,則猶可,而大政則難以另擇矣。宗玉曰,初仕選擇,爲緊務也。在魯曰,初九日筵中,捕盜大將金聖應許遞之後,兵判金始炯,以某某當擬之意仰達,故臣以宜以將望出入之人,擬差之意陳達,則左相,亦以爲然矣。及其望出,不用臣等之言,而一從初達擬望,事體已極未安。雖曰欲差未經之人,未經之人,亦有右望三人,而竝捨之,只擬此三望,不免爲偏狹之政,宜有飭勵之道。兵判金始炯,從重推考,何如?上曰,依爲之。擧條在魯曰,禮曹久無首堂,凡事多有積滯。至於繼後,係是人家大事,次堂則例備二員,乃可擧行,而參議李鼎輔,謂有情勢,尙不行公,故鄕人之備作木裹糧上來者,許久等待留滯,其弊不些云,事甚可悶。禮判李箕鎭,宜有申飭上來之擧也。顯命曰,李箕鎭,忠實無他,有大家風,重臣之中,鮮有其比,而頻爲下鄕,此則非矣。有別樣催促之擧,然後似可上來矣。在魯曰,箕鎭忠實,而勤於國事,爲松留·刑判時,勤勤爲國之誠,實多可尙。自上似若以爲過於偏論之人,而箕鎭本不如此矣。臣頃因宣廟朝實錄改修,以箕鎭之先祖故判書臣李植,平生不爲黨論仰達,則自上,以其孫則何不效其祖爲敎,而箕鎭,亦實非黨論之人。年前渠之辭疏中,嘗自陳其先祖不爲黨論,子孫守其家法之狀矣。但於辛壬事,素所憤惋,故筵奏之際,或發慨激之言,自上有所責敎,而此則無怪也。以其一不任用人之職,故自上猶未下燭其本心矣。頃聞其病殊重,而今頗向差云,別爲申飭,使之從速上來,何如?上曰,此則予於重臣,容或有未察,而亦宜無則加勉之處也。久不上來非矣,從重推考,催促上來,可也。在魯曰,李鼎輔之尙不行公,以李善泰之疏,而其疏之無據,擧世共知,自上亦已洞燭,何可一向引入乎?上曰,此事予欲一諭而未果矣。李鼎輔外,又有餘人矣。在魯曰,又有李天輔·李益輔矣。李鼎輔等從兄弟,皆以文學之士,爲國家可用之人,而因一讒誣之言,過爲撕捱,便同廢棄,豈不可惜?別爲申飭,使之行公,宜矣。上曰,李善泰讒軋之言,上下皆知,豈可以此,過爲撕捱?各別申飭,使之行公,可也。擧條在魯曰,臣有考見事,取見政院日記,則或有亂草不可辨處,或有細草不可見處或有當爲圈別,而全不圈而連書者,此卽數登御覽,且多考閱之冊,而如是不精,事極未安。此後則使承旨檢飭,雖不能一以楷字寫之,而稍加敬謹精寫,使不至於太麤太細。以此出擧條,申飭,何如?上曰,依爲之。擧條上曰,李秉常之今番上來,誠爲可嘉矣。頃日筵中所達,新法勿爲紛更等說,其意大矣,正如予意也。顯命曰,此是老成之論,而且其淸簡可尙矣。上曰,臣下必任使然後,可知其人矣。如北道御史,予嘗以爲如何,亦屢言於卿等矣,今番奉使,還後見之,則盡心國事,實爲可用之人。下番翰林,予欲處分,雖以卿等之言姑止,而李毅中處分之敎,亦發於睡中矣。頃見肅拜單子,予笑謂毅中,今始入來,若如此,則何不早爲出肅,而過爲固執耶?堂后時,似必入侍,而不記其面,見其文字,以爲突起之人,昨日入侍,見之則純實矣。在魯曰,記注甚難,而筵說尤難。言未盡。上曰,予欲下敎矣。頃日洪啓禧疏中,有筵說錯誤之言,未知何事耶?其時啓禧,別無所言,只以靈城入覽之請,必欲生葛藤之意,有所云云矣。在魯曰,其外亦有閔昌洙事云云之言,而其意蓋出於救解筵說,則有若反爲請鞫者然,故啓禧疏明其不然矣。其時筵說,使之簡問於入侍諸臣,以爲修正入啓,而啓禧則旋卽北下,亦使之追問於中路,而注書不爲之,仍爲入啓,故所言與所記,有此相左矣。上曰,實無請鞫之事,則雖曰有之,亦何妨乎?顯命曰,筵說飜騰,閔家有相絶之擧,故啓禧爲此而有此疏陳之事矣。上曰,旣知其初無請鞫之事,則有何關緊?洪啓禧之疏批,有一諭筵中之敎矣。今始下敎矣,諸臣以次退出。
上在昌德宮。停常參·經筵。
中宗大王忌辰。
自昧爽至巳時,有霧氣。午時,日暈。
具宅奎啓曰,明日常參·經筵,取稟。傳曰,停。又啓曰,備邊司郞廳來言,今日賓廳坐起日次,而國忌正日相値,頉稟。傳曰,知道。
又啓曰,賓廳坐起,旣已頉稟,所當持公事入侍,而國忌正日相値,頉稟。傳曰,知道。
又啓曰,大司憲金鎭商,掌令閔瑗,持平趙重稷在外,執義許沃,掌令權賅呈辭,持平韓億增,奉命在外。今日以監察茶時之意,敢啓。傳曰,知道。
藥房都提調臣金在魯,副提調臣李益炡啓曰,雨濕乖候,伏未審聖體若何?湯劑連爲進御,而眩氣其有漸減之效乎?今日臣等,率諸御醫入診,議定繼進當否爲宜。大王大妃殿氣候更何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則眩氣差歇後一樣矣。湯劑,加製五貼以入,後日次入侍,宜矣。
大王大妃殿·中宮殿·賢嬪宮,藥房口傳問安。答曰,知道。
具宅奎,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
曺允成啓曰,今日新除授同副承旨鄭翬良,卽爲牌招,何如?傳曰,允。
上在昌德宮。停常參·經筵。
自一更至五更,月暈。
下直,丹城縣監李鎭五,於蘭萬戶李世大。
鄭翬良啓曰,大司憲金鎭商,掌令閔瑗,持平趙重稷在外,執義許沃,掌令權賅呈辭,持平韓億增奉命在外。今日以監察茶時之意,敢啓。傳曰,知道。
又啓曰,明日常參·經筵,取稟。傳曰,停。
又以弘文館言啓曰,校理李宗迪,副校理李天輔,旣已帶職蒙宥,竝卽牌招察任,何如?傳曰,允。
具宅奎,以左右捕盜廳言啓曰,今十一月初九日,大臣·備局堂上引見入侍時,因傳敎,平安監營時囚罪人,僧寂元及其同生洪州化城居姜萬希·萬迪·萬才,令捕廳捉來擧行事,命下矣。聽傳敎後,城門已閉,故初十日,待開門發送左右廳軍官於洪州及平安監營矣。洪州出使軍官李天培·金世珩等,告目內,今十二日酉時量,到洪州牧化城面所付丙午·己酉·壬子·乙卯·戊午·辛酉,六式年帳籍,與本官眼同相考,則化城面內,元無名字載錄之事,故他面帳籍,更爲相考。一邊窺察,遲滯緣由,爲先馳告,故另加搜捕,罔晝夜上來事,各別申飭,而自戊申至於今年,亦多年所,常漢之身死與移去,有難的知。平安監司狀啓中,僧寂元父祖及曾祖姓名,俱載云。令政院,謄給本廳,更送窺伺軍官,本州年久帳籍及傍近各邑,以爲考閱譏捕之地,何如?傳曰,允。
上在昌德宮。停常參·經筵。
未時,日暈。申時,日暈兩珥,暈上有冠,冠上有背,色皆內赤外靑。
下直,仁遮外萬戶尹汝迪。
曺允成啓曰,明日常參·經筵,取稟。傳曰,停。
鄭翬良啓曰,大司憲金鎭商,持平趙重稷在外,執義許沃呈辭,掌令閔瑗未肅拜陳疏未下,權賅呈辭入啓,持平韓億增奉命在外。今日以監察茶時之意,敢啓。傳曰,知道。
又以都摠府言啓曰,副摠管元景夏,以査正廳堂上,晝仕出去之意,敢啓。傳曰,知道。
傳于鄭翬良曰,今下弓矢,仁遮外萬戶尹汝迪處,給送。
鄭翬良啓曰,事變假注書李仁默,身病猝重,勢難察任,今姑改差,何如?傳曰,允。
江原監司狀啓,江陵等地居私婢京丹等,渰死·壓死·嚂死事,傳于李重庚曰,渰死·壓死·嚂死人等,令本官恤典擧行。
李益炡,以承文院官員,以都提調意啓曰,院製述官朴道郁遷轉代,前縣監宋秀賢差下,付軍職冠帶常仕,何如?傳曰,允。
鄭翬良,以摠戎廳言啓曰,各軍門保米,明春大同船添載上納事,自備局,覆啓蒙允,才已捧甘矣。本廳所納壯抄牙兵軍需保等,皆在近畿不遠之地,自納於京倉者,其來已久,而本廳所捧原米不多,旣無餘儲,今若等待其明春船納,則非但有愆期致敗之慮,其間許多將校軍兵料資,實難推移。本廳所納米,趁此時依前自納,以爲軍糧繼給之意,分付本道,何如?傳曰,允。
又以內乘,以提調意啓曰,內乘李章吾呈狀內,矣身防秋之行,明日發程,而所帶內乘之任,自在當遞之科,急速許遞事云。內乘李章吾,今姑改差,其代令該曹差出,何如?傳曰,允。
上在昌德宮。停常參·經筵。
下直,殷山縣監李昌誼。
曺允成啓曰,明日常參·經筵,取稟。傳曰,只晝講。
鄭翬良啓曰,大司憲金鎭商,持平趙重稷在外,執義許沃呈辭,掌令閔瑗未肅拜陳疏未下,權賅再度呈辭入啓,持平韓億增奉命在外。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允成,以侍講院言啓曰,本院奴婢,元來鮮少,近年以來,外邑皆以逃故頉報,逐年減縮,餘存者無幾,本院員役等雇價,不得繼給,將無以成樣。在前如此之時,每有草記請得之事,卽今形勢,不可無變通之道。外案付奴婢五十口,依前例畫給本院,以爲一分支過成樣之地事,分付該曹,何如?傳曰,允。
鄭翬良,以左右捕盜廳言啓曰,因洪州出使軍官等告目,平安監司狀啓中,僧寂元,父·祖名,令政院謄給本廳,更加搜捕事,草記蒙允後,別定軍官,謄出下送矣。軍官,馳到振威地,逢著初送軍官李天培·金世珩,同爲入來,而李天培·金世珩等所告內,洪州化城面,六式年帳籍相考,則終無載錄之事。故多般探問,則本州乻坊面,有姜萬奉·姜太成者,故捉來,與本州牧使李潤身,眼同推問其爲萬希等之族屬與否,則果爲同姓四寸之間,而萬希段,以砲手移居于公洪水營安眠島,癸丑年日不記四月分,身死。萬迪以公洪水營軍牢,居在於本營,而日月不記,庚申年分身死。萬世,十六七歲時,出去爲南漢僧,丙午年分,一番來見,後不聞消息。萬才,三歲時,其母與之率去,而至于今不知去處云。故姜萬奉·太成等,捉來云矣。姜太成等,旣是萬世之四寸云,則萬世容貌年疤爲僧之初名,應必詳知,竝與其四寸與否,臣等爲先合坐盤問之意,敢啓。傳曰,知道。
又以左右捕盜廳言啓曰,今十一月初九日,大臣·備局堂上引見入侍時,因傳敎,平安監營時囚罪人,僧寂元及其同生洪州化城居姜萬希等,令捕廳捉來擧行事,命下矣。平安監營時囚罪人,僧寂元捉來次,別定左右廳軍官發送矣。今日曉頭,罪人僧寂元及告人李慶夏,始爲押來,與洪州罪人姜萬奉·姜太成等,一體盤問之意,敢啓。傳曰,知道。
上在昌德宮。停常參·經筵。
下直,惠山僉使李光然。
曺允成啓曰,明日常參·經筵,取稟。傳曰,停。
鄭翬良啓曰,大司憲金鎭商,持平趙重稷在外,執義許沃呈辭,掌令閔瑗未肅拜陳疏未下,權賅三度呈辭入啓,持平韓億增奉命在外。今日以監察茶時之意,敢啓。傳曰,知道。
曺允成啓曰,來二十一日,輪對日次,取稟。傳曰,停。
傳于鄭翬良曰,今下弓矢,惠山僉使李光然處,給送。
傳于鄭翬良曰,晝講使停,而中官未及傳之矣。領相箚批當諭。今日晝講停。
備忘記,傳于鄭翬良曰,以首揆所陳,先命其停,而中官遲滯,推考。旣有首揆所陳,法講當臨時稟之,奏時而循例擧行,其涉矇然,當該承旨,亦爲推考。
以李永祚爲事變假注書。
鄭翬良,以御營廳郞廳,以都提調意啓曰,大將臣朴纘新,自遭臺章,事務之廢閣,至於數朔,本廳凡事,俱極可慮矣。今則臺啓已停,辭疏批下,而連章控免,無意行公,目今鄕軍上番迫頭,其間多有時急擧行之事。莫重將任,不可任其一向引入,令政院,稟旨擧行,何如?傳曰,允。
又以左右捕盜廳言啓曰,依傳敎,平安監營捉來罪人,僧寂元,告人李慶夏及洪州捉來寂元之同姓四寸姜萬奉·姜太成等,各各捧招以入,而末乃右項四人,一處面質,則僧寂元俗名萬世,而其所告根派,一如其從兄姜萬奉等所招,而父名與往尋本鄕年紀,稍與相左。愚迷僧漢,小少離鄕,則其父名與三寸之名,錯認換告,尋鄕年紀之不能明知,不是異事。且告人李慶夏,以僧寂元容貌疤記,有一二件相符,雖爲招告,而今於面質之時,寂元,與其從兄姜萬奉等,目覩其握手歡欣之狀,始覺自已錯認誤告。僕僕稱罪,願被反坐之律,則寂元之非爲鎭紀,不攻自破,而其在審愼之道,斷不可率爾處置。廣招京中熟知鎭紀之面目者,更加質問,未知何如?敢啓。傳曰,其兄果是,復何疑乎?無故之人,凍月奚滯,卽放。其指示軍官,其涉駭也,當問于相臣而處之,以待下敎。
領議政金在魯箚曰,伏以臣於患感昏痛之中,伏聞有法講命下,竊仰聖上勤學之誠,而亦不勝庶無疾之喜矣。第伏念數日寒威之酷,殆令人不堪,伏況聖候久在靜攝,眩氣無時往來,連進湯劑,少愈之戒,此時宜倍。祖宗朝以來,大寒停講,其意有在,顧今澟冽如此,何可以節候之差先,而少忽於愼疾之道乎?臣職在保護,誠切憂慮,終宵耿耿,敢此仰陳,伏願更加睿思,卽命停止,徐觀日氣而行之,千萬幸甚。取進止。答曰,省箚具悉卿懇。所陳若此,旣命其停矣。仍傳曰,遣史官傳諭。
右承旨曺允成,同副承旨鄭翬良等,聯名疏曰,伏以臣等,卽伏見本院備忘記,有當該承旨推考之命,臣等不勝惶駭震悚之至。顧今聖候方在靜攝,日氣又甚寒澟,開筵之命,適下此際,區區憂慮之忱,曷有其旣?而相箚纔入,果有停講之請。臣等職在出納,宜有更稟取旨之擧,而只緣箚批未下,時刻已迫,未及回旋,循例擧行,致有此誨責之敎,此莫非臣等不職之罪。伏乞聖慈,亟命鐫罷臣等之職,以安賤分,不勝幸甚。答曰,省疏具悉。爾等勿辭察職。
掌令閔瑗疏曰,伏以臣,本以無似,獲荷恩造,出入臺閣十餘年,妄觸顚敗,非止一再,末乃待罪下邑,而奄遘沈痼之疾,未堪撫摩之任,一自罷歸以來,杜門委頓,隔死如紙,不但作淸朝之棄物,消絶陽界上萬念者,數年于玆。向遭子喪,歸窆先隴,素患添劇,留滯村廬,不意柏府新命,遽下此際,恩旨遙宣,馹召繼辱,非特怵畏分義,不敢久淹。且欲因此還棲,免作旅鬼,擔舁登程,來伏私次,而顧臣所患,實非尋常,少爲水土所傷,素多風痰。近因年衰氣憊,轉作奇疾,百症交侵,罔非危惡,而最是渾身濕痰,流聚左膝,內結核而外潰爛,不得屈伸,轉側艱辛,經年針熨,有加無減。今因冒寒撼頓之餘,益肆毒氣,渾脚撑浮,其大如腰,晝夜刺痛,作一僵尸,則束帶就列,非所可論,仍念臣雖愚騃,百無一能,而不欺君三字,卽平生所服膺者,廷臣之就閑圖便,稱疾違召之風,臣常病之。前猥叨侍從,跡踐駭機者,凡幾遭矣,而不擇夷險,有除輒出,今則年已老矣,疾亦篤矣,重入脩門,復襯耿光,有未可期。因此記簪之眷,祗謝恩命於一縷未絶之前,實是區區犬馬之忱,而欲起還仆,末由遂焉。瞻雲望聖,徒切撫躬之悼,玆敢疾聲呼籲於天地父母之前。伏乞聖慈,亟許鐫削臣職名,使螻蟻之命,得以少延,風憲之任,無至曠廢,千萬幸甚。臣於乞免之章,宜不敢贅及他說,而適有愚淺之見,略此附陳,惟聖明澄省焉。我國家用人之道,專取科目,則設場之嚴密,實是第一急務,而立法旣久,士習漸渝,每一經場,人言輒囂,有識之寒心,固已久矣。幸賴天鑑孔昭,弊源悉燭,太學圓點之規,庭試初試之設,俱出於奮勵矯革之至意,擧國衿紳,孰不欽仰莊誦?而第節目未下,謨猷多族,初會之設雖行,而不過禁庭紛聒之稍減而已。若非堅持勿撓,大加更張,則末梢實效之必稱聖意,有未可保者。臣嘗因使臣之自燕京還者,得見彼國朝紙數丈,則浙西省狀中,有擧子額繁,增築場屋之請。推此觀之,則彼國試士,雖遠方鄕貢,亦築屋嚴防也,明矣。是固非彼國之所創,實是中華舊規,則豈非今日之可效者耶?竊念國用方罄,累百間屋子,雖難猝建,而仁政殿東西永巷,計不下近百架矣。仍葺其五十間,每當生進榜出,詩賦義疑,連四日輪試,收卷後,令廟堂諸宰,齊會一處,以會試試卷,一一較看,文筆之懸殊者及曳白者,拔去榜中,諸般大科,亦一用此例,則科場百弊,不期革而自革矣。臣雖昏耗無識,遲暮登科,老於觀國科場之弊,飽更而熟諳,今當矯正之機,不勝感激之忱,玆以平日所講究者,草草尾陳。伏願聖明,勿以人微而廢言也。答曰,省疏具悉。凡科爲庭試,是近規,雖命初試會試,我國規矩,其例蓋舊。凡事隨事立法,若隨箭立的也,仍舊制可矣。爾其勿辭察職。
兵曹判書金始炯疏曰,伏以臣,卽伏見啓下擧條,則大臣,以捕將望事,至有重推之請,臣誠不勝悚恧之至。向日筵中,大臣請遞捕將之際,臣偶及望中人可擬者,而臣意在於未經者,大臣之意,在於已經者,而今以政例言之,前望雖多,若有新望當擬之人,曾不以此爲拘,蓋捕將,自是當次人輪擬之窠,而其望次之不可易,有異於兩局故也。臣非不知大臣所擧,俱是曾經,右望三人,亦無不可,而此是變通差出之窠,則臣之必以首擬人居先者,不但無故在京,且其踐歷地望,亦合一試,故臣於望出時,更以此意,私相往復矣。其所或拔或擬,明有政案之可據,元無他意於其間,而大臣今忽斥之以褊狹之政,是何不相諒至此也?雖然,因一政注間事,咎責備至,其何可仍據於用捨之地乎?玆敢不避煩瀆,露章自引,伏乞聖慈,俯賜諒察,遞臣職名,以安私分,不勝幸甚。答曰,省疏具悉。此何撕捱?卿其勿辭察任。
禮曹參議李鼎輔疏曰,伏以臣之忝叨見職,將至數朔矣,得伏蒙我殿下曲庇之恩,旣全性命,且縻爵祿,有若慈父之愛護,臣非木石,豈可無感激叩謝之忱?而讒言罔極,餘悸尙存,自不敢唐突冒出,廁跡於周行之間,連上辭本,見格喉司,虛帶官銜,悚蹙度日。卽伏聞日昨筵中,聖敎諄懇,以爲李善泰讒訐之言,上下所共知,繼有申飭行公之敎,臣聞命惝怳,不覺血淚之被面。臣以一介疏逖之蹤,得此曠絶之恩數,闔門感祝,雖虀身粉骨,何可以酬報其萬一也?噫,自古可畏者,莫若讒人之言,能使君臣之際疏,而父子之間離焉,故雖以明君哲辟當之,能不眩惑於其說者幾希,此所以忠臣志士之嬰讒被禍者,相隨續,而曾參之母,亦不免投杼於三至之言也。臣每讀前史,至於古人枉罹讒誣,見疑於君父者,則未嘗不掩卷興歎,想其時而悲其人。臣之所遭,不幸近之,其湊合虛景,搆捏惎間,殆往古之所無,而幸賴聖明在上,洞燭讒人情狀,昭釋之敎,至再至三,雖以帝舜堲讒之明,實無以加此。非但臣等之得免湛滅,彼讒人輩,嫁禍搢紳之計,亦莫售於聖明之世,此莫非我聖上,至明至仁,曠越百代,魑魅魍魎,莫能逃形於太陽之下,臣感泣之餘,繼之以欽歎焉。臣以世祿餘裔,旣不得離群絶俗,永謝朝籍,則豈不欲一謝恩命,少伸義分?而四面機穽,鬼蜮傍伺,驅車於羊腸之險,進楫於鯨濤之危,不知覆轍摧轅之戒,則安知無萋菲之讒,踵後復至,以售其禍心也哉?且臣於宰臣元景夏之疏,尤有難安者,彼乃拈出臣前疏中右袒二字,齗齗不已,臣不欲索言,惹起鬧端,而使一世之人,按覆善泰之疏,則右袒不右袒,莫逃於公眼。景夏之如是惡聞者,抑何意也?誠不滿一笑,而臣旣被左右拳踢,情勢轉益危蹙,飭礪有命,特令行公,而萬無冒進之理,玆不得不瀝血仰籲於黈纊之下。伏乞天地父母,俯諒臣危懇,仍罷臣職名,以安私分,以快人心,千萬至幸。答曰,省疏具悉。爾其勿辭察職。
知中樞府事金有慶疏曰,伏以臣,年至病痼,死期已迫,而聖意繾綣,靳許休致,縷喘支離,久延視息,非人非鬼,尙能寄在於斯世,銓曹隨例檢擧,恩點輒加於末副之擬,臣每奉除旨,不覺感涕自零。竊念臣於明時,便作已棄之物,而殿下猶且以爵祿縻之者,必以爲精神筋力,可以復預於使令,而臣之十六載屛居田里,只緣多病早衰,則到今犬馬之齒,踰七望八,膏肓之疾,日加月增,委頓床席,朝不謀夕。臣固不能以生世人自處,而人之視臣者,亦莫不澟然危之,至如束帶著帽,趨走班行,固不可議擬於垂絶之殘喘,而朝廷則尙且記識,過加祿秩,徒使恩數屑越,天工曠闕。賤臣則凡有除拜,惟事撕捱,以致分義都喪,罪戾冞增,私悃之惶隕罔措,固不可言,其在聖朝懋賞之政,不亦大有乖也耶?顧臣見帶之職,雖是閑散,旣無趨承之勢,則當卽陳章請免,而不幸數朔之內,荐哭天慼,悲疚之餘,病狀添劇,神消形脫,益無餘地,奄奄有時日難支之憂,實無餘念暇及於他事。除命之下,已有五十餘日,而尙未能一暴私懇,仰籲天聽,稽緩之誅,尤無所逃。伏乞聖慈,諒臣衰病已難復起,察臣辭懇實出衷曲,先遞臣本兼諸職,仍治臣前後逋慢之罪,使朝綱肅而臣分安焉,誠爲大幸。答曰,省疏具悉。卿其勿辭,調理上來焉。
上在昌德宮。停常參·經筵。
曺允成啓曰,上候方在靜攝中,昨日因大臣箚子停講,日氣一向澟烈,頉稟。傳曰,知道。
鄭翬良啓曰,備邊司郞廳來言,今日賓廳坐起日次,而上候方在靜攝中,姑無時急稟定事,頉稟。傳曰,知道。
曺允成啓曰,今日賓廳坐起,旣已頉稟,所當持公事入侍,而上候方在靜攝中,頉稟。傳曰,知道。
鄭翬良啓曰,大司憲金鎭商,持平趙重稷在外,執義許沃呈辭,掌令閔瑗未肅拜呈辭,一員未差,持平韓億增奉命在外。今日以監察茶時之意,敢啓。傳曰,知道。
又以都摠府言啓曰,副摠管李玗,以文臣朔試射試官,訓鍊院晝仕出去之意,敢啓。傳曰,知道。
大王大妃殿·中宮殿·賢嬪宮,藥房口傳問安。答曰,知道。
藥房都提調臣金在魯,副提調臣李益炡啓曰,日寒澟烈,伏未審日間,聖體若何?湯劑連爲進御,而眩氣其有漸減之效乎?今日臣等,當依前下敎,率諸御醫入診,議定繼進當否矣。大王大妃殿氣候更何如?臣等不任區區憂慮,敢來問安,竝此仰稟。答曰,知道。慈殿氣候一樣,予則眩氣一樣矣。
李益炡啓曰,左副承旨具宅奎,今日不爲仕進,卽爲牌招,何如?傳曰,允。
鄭翬良啓曰,事變假注書李永祚,時無職名,令該曹付軍職,冠帶常仕,何如?傳曰,允。
又啓曰,因御營廳草記,大將朴纘新,辭疏承批之後,無意行公,目今鄕軍上來迫頭,多有時急擧行之事,令本院稟旨擧行事,允下矣。御營大將朴纘新,卽爲牌招察任,何如?傳曰,允。
李重庚啓曰,今日政,承旨有闕之代,以在京無故人差出,待下批卽爲牌招,何如?傳曰,允。
吏批,判書閔應洙在外,參判元景夏進,參議尹汲病,同副承旨鄭翬良進。
兵批,行判書金始炯病,參判尹得和病,參議權爀病,參知趙尙命入直進,同副承旨鄭翬良進。
吏批啓曰,判書閔應洙,受由在外,參議尹汲病不來,小臣獨政未安,何以爲之?敢稟。傳曰,仍爲之。
又啓曰,新除授慶基殿參奉李坦,與罪人坦同名,故曾於戊申朔變之後,卽以重光改名,而遠外儒生之改名與否,臣曹未及聞知,以當初名字備擬受點矣。旣知其改名,則不可仍置,元單子改付標以入之意,敢啓。傳曰,知道。
又啓曰,新除授顯陵令趙鼎彬,除授後,過限未肅拜,依例改差,何如?傳曰,允。
又啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,竝敍用。
以李鼎輔爲右副承旨,李命坤爲司諫,趙載敏·任璞爲正言,權祐爲掌令,南泰齊爲應敎,趙儆爲伊川府使,李成中爲司僕正,洪象漢爲戶曹參議,南處寬爲禮曹佐郞,李濟遠爲獻納,李坰爲顯陵令,趙載德單付待敎。
兵批啓曰,卽接都摠府移文,則都事李章吾,以新榜出身,防秋西塞,今已發行云。宿衛輪番之任,不可仍帶往來,今姑改差,何如?傳曰,允。
又啓曰,新除授魚游澗僉使朱學晦呈狀內,素患風痰之症,遇寒添劇,半身痿廢,復起爲人,斷無其望,斯速入啓變通云。風病若此,則有難强令赴任,依例罷黜,何如?傳曰,允。
兵批,以金柱岳爲兼內乘,權賅爲護軍,趙遠命·洪象漢·沈聖希爲司直,李成中·宋秀賢爲司果,李永祚·柳鎭翼爲司正。
以李天輔牌不進禁推傳旨,傳于具宅奎曰,推考傳旨捧入。
具宅奎,以兵曹言啓曰,今十一月二十一日,武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,平安前監司李周鎭,以宣川防營幹事人田世業,軍器公廨,料理新造,陳田起墾等事,請賞狀啓,昨年十一月,啓下本曹,而該吏不善看守,以致閪失,事極駭然。當該書吏,自本曹科罪,更令本道,卽速改修啓事,分付,何如?傳曰,允。
鄭翬良,以左右捕盜廳言啓曰,合坐草記批旨內,其兄果是,復何疑乎?無故之人,凍日奚滯,卽放,其指示軍官,其涉駭也。當問于相臣處之,以待下敎事,命下矣。依傳旨,平安監營捉來僧寂元,洪州捉來人姜萬奉·姜太成等三人放送,指示軍官李慶夏,姑爲仍囚,以待下敎之意,敢啓。傳曰,知道。
具宅奎啓曰,新除授承旨,所當出牌,而闕門已閉,待明朝出牌之意,敢啓。傳曰,知道。
咸寧君朴纘新疏曰,伏以臣,重遭臺評,疾痛之呼,不可少緩,嚮進一疏,悉暴肝血之懇,惟望朝家之嚴賜覈實。特有處分,而及承聖批,不惟不允所請,乃反有勿辭察職之命,有若尋常祈解職名者然,臣誠愕然失圖,益不知所以措躬也。噫,臣之所遭,何等汚衊?而長在黯黮之中,無地可白,則臣雖庸瑣武弁,不敢以矯矯廉義自處,而區區私義,豈不究迫哉?官職去就,無復可論,而連呈辭本,見阻喉司,此際本營,又多有時急擧行之事,而以臣情地,決無冒進擔當之勢,惶隕悶蹙,罔知所處。玆因都提調草記,天牌辱臨,不敢坐違,謹此隨詣闕外,拜章徑退。伏乞聖明,特賜鑑諒,亟命鐫罷臣職,仍治臣罪,以謝臺議,以嚴邦憲,不勝幸甚。臣無任云云。答曰,省疏具悉。旣知過重,何過撕捱?卿其勿辭察任。
十一月二十日未時,上御熙政堂。藥房入診,大司成金尙魯,同爲入侍時,都提調金在魯,副提調李益炡,大司成金尙魯,假注書李基德,記事官趙明鼎·李毅中,右承旨曺允成,追後入侍。醫官許信·玄起鵬·尹興大·朴道煥·姜渭聘·許錭·金德履。諸臣進伏後,金在魯曰,三四日來,日氣猝寒,大槪則雖承批,而聖體若何?上曰,邇來眩氣猶往來矣。在魯曰,寢睡水剌諸節,竝何如?上曰,寢睡則安穩,而水剌則比向來頗減,此由於饌品耶?在魯曰,此處非常時所御之地,如此疏冷,而瞻望則衣襨甚薄,伏不勝憂悶。上曰,如此故,日寒則縮入不敢出矣。在魯曰,大王大妃殿氣候何如?上曰,差愈後一樣矣。在魯曰,王世子氣候其間漸愈乎?上曰,邇來好過矣。在魯曰,如此日寒,觸傷可慮矣。上曰,每於寒日,出入極可悶也。在魯曰,法講異於召對,時刻頗久,前新受音之際,久出,玉聲易致傷損,故伏聞開講令下,纔已上陳矣,特許停止,不勝幸甚。上曰,雖寒,久阻講筵,故方趑趄矣。卿有所陳,故停之矣。在魯曰,令醫官診候,何如?上曰,依爲之。許信診後曰,脈候左三部沈靜,右寸關帶滑,似無不足,而異於常時矣。上曰,欲止保中益氣湯矣,當復進乎?信曰,俄與諸醫言之矣,今復進五貼似宜,丸劑亦連爲進御乎?上曰,進御矣。起鵬診後曰,脈候左三部少沈,右寸關微數,少愈於向來,而猶不如常時,保中益氣湯,更爲進御宜矣。興大診後曰,脈候左右調均,而右寸關少沈,湯劑加進宜矣。道煥診後曰,脈候左三部調均,右寸關少滑矣。渭聘診後曰,脈候左右部調均,而少沈矣。錭診後曰,脈候左三部少沈,右寸關帶滑,湯劑連爲進御宜矣。德履診後曰,脈候左三部少沈,右三部帶滑,而愈於向來,湯劑,限三十貼進御宜矣。在魯曰,然則依前方五貼,加劑以入,何如?上曰,依爲之。出榻敎渭聘曰,小臣惶恐,有區區所懷,故敢達。自上進御瓊玉膏八味元,今已多年,更無可論,而藥之有效於脾胃者,宜有變通,故小臣夙夜思度,敢此仰達。上曰,何謂也?渭聘曰,蔘朮非不爲好,而屬陽故爲無形之味,若論有形之味,則羊肉好矣。以天地陰陽之理而求之於藥,則莫如天眞元,方書以爲山藥·天門冬·肉蓯蓉等分,加羊肉·糯米濃煎,加黃芪·人蔘·白朮,調均作丸好矣。方書曰,保氣在人蔘,而羊肉保血云,區區微誠,敢此仰達。下詢而施之,何如?上曰,羊肉予本不嗜,而丸劑則無妨耶?姜渭聘,有固執,前日所達鵝肉,亦此意也。頃日左相,仰達帝王末年,服藥多燥,而予則常時無誠於服藥。姜渭聘,意以爲所入之藥皆進御,故以瓊玉膏爲長服矣,前聞婦人多服羊肉,今予雖服之,何愈也?其言則出於誠,諸醫達之,可也。信曰,天眞元好矣,而自上旣以八味元收效,疝氣不復發作,豈不好乎?藥有其路,故必有其效矣。八味元進御,而間間用補中益氣湯與瓊玉膏,似宜矣。天眞元則不知其可矣。俄者瞻望,則如此極寒,衣襨甚薄,下情不勝伏悶。上曰,吐手,乃老人婦人之服,而今則下賤皆著,氣稟然乎?在魯曰,臂痛則風寒時,著吐手似宜矣。上曰,吐手亦一衣襨,而脫著有弊矣。起鵬曰,天眞元,則當用於脾胃虛損,而自上旣以八味元收效,瓊玉膏時時療飢,又用天眞元,則異路矣。在魯曰,俗談有交藥之說,以此長服,亦無妨矣。上曰,予意亦然,諸醫之見同矣。上行下效,予若先食,則朝鮮必絶羊矣。此則當觀前頭處之,宜矣。上曰,進上大口,北道與關東,最甚邑,姑停,可也。在魯曰,日氣甚寒,筵中開講,玉音必勞,權道所在,變通無妨,後日他領事入侍時,變通似宜矣。上曰,異於背講,此乃文具,而亦舊例也。五十無高聲讀者,而予則不然,法講事體重矣,心經與三經有異,將來卿等入侍時,當議定矣。在魯曰,法講,旣不可廢,故只講大文,論難無妨,而聖上春秋婉晩,此時正宜變通,低一層之文,則勿爲講讀似好,當於左右相入侍時議定矣。在魯曰,李慶夏事處分好矣。捕廳則事係重大,此請無怪,而下敎誠宜矣。上曰,今日欲令左右相入侍,而日寒故姑停之,待後日入侍,當爲處分矣。在魯曰,頃日臺臣,論坡春守一啓後,卽爲引入,呈辭見遞,而小臣有所聞,故仰達矣。坡春守,卽靈順君之妾子,而渠之賤妾,卽黃龜河一家人之婢子也。同在江上,以微事發怒,直入內室,捉出兩班婦人,著枷於路傍,洞內之人,莫不駭憤。旣是士族婦女,則渠安敢如此也?上曰,兩班婦人之受辱,豈至此乎?或過乎?在魯曰,手自犯之如此矣。啓辭中,亦言被謫事,而權亦受辱矣。且白晝衝火,以死罪僅免,而今又如此矣。曺允成曰,小臣亦聞之狼藉矣。上曰,江人每憎宗班,故謂或有添加者矣。卿所達如此,此事果是矣。在魯曰,末裔宗班,或受謗言,而此則不然矣。雖以人㷜言之,廢爲庶人後,尙自依宮家例,用手押,稱德新守,豪强類如此矣。兩班婦女,如此而不嚴治,則難以懲勵矣。上曰,承旨書之。末裔宗班之如此,蓋由於人之待之也太薄故耳,如此事實難矣。雖送於鄕,而鄕人受苦,誠爲難處矣。上曰,何以往江華,而辱權耶?在魯曰,或推奴或農事,下往矣。傳曰,頃者憲臣所陳,意或理外,欲一問而處之,今聞陳達,極涉駭然。其在勵風化之道,不可不嚴懲,坡春守穆,令該府從重勘處。出榻敎傳曰,政事,當日爲之。出榻敎傳曰,副提調李益炡,以監劑先爲出去,他承旨入侍,可也。出榻敎金尙魯進伏。上曰,節目耶?尙魯曰,節目則就議廟堂,而其中定額數一款,百數內,下齋二十人同入,故生·進則只八十人,非增置之本意,除下齋二十人,以生·進置百數,似好矣。上曰,今則不謂利誘耶?尙魯曰,今則表表京儒多入來,蔭官亦或入來矣。生進之數,限百爲宜,大臣之意亦然矣。限明年八月,則當爲六次準點,而充六百生·進之數矣。在魯曰,生·進限百似好,下齋則不當入於此中矣。上曰,注書出去,前日太學變通備忘,持入,可也。仍又下敎曰,儒臣持資治通鑑入侍事,分付,可也。出榻敎臣基德,出去宣諭後,持備忘入來。上命允成,添書以齋任外生進,限百人圓點事定式。仍敎曰,承旨書之。傳曰,今則太學之制,旣復舊例,與頃者下敎時有間。其時下敎,不無拘束儒生之意,而凡令一定然後,可以耐久遵行。除前下敎,添下今番節目,其令太學,一從此敎遵行。出榻敎在魯曰,儒生圓點時,以年老者爲先矣。尙魯曰,太學尙齒,故食堂時,必以生月日次矣。上曰,讓齒之義矣。尙魯曰,十二日下敎,今將鏤板,今日下敎,亦爲同鏤乎?上曰,然矣。尙魯曰,式年館試,必滿三百然後許赴,例也,而今則居齋生進,旣以一百人爲定額,圓點又以五十點爲準矣。輪回準點之際,先準者勢將出去,其中治經之人,雖欲仍爲居齋,以滿三百點,恐不可得。以此推之,則明年式年初試前,似無準滿點數之人,設或有之,其數必零星,此一事甚窒礙矣。如難及今變通,則臨時稟旨變通,似爲得宜。大臣今方入侍,下詢處之,何如?上曰,館試點數,亦不可少減耶?在魯曰,館試三百點,載在法典,不可容易變改,而雖治經者,喪病事故,自多出入,難充三百之點,故館試元定五十人之數,無以充之。在前準三百點者或太少,則有臨時啓稟變通之例,而此則姑難預料,唯當置而觀之矣。上曰,臨時稟定事,出擧條,可也。出擧條在魯曰,啓覆日子擇入,而其時必爲極寒,聖候猶未如常,何以爲之?上曰,未能預料也。允成曰,啓覆不遠,今日開政,承旨有闕之代,以在京無故人,差出,何如?上曰,依爲之。出榻敎允成曰,明日則視事頉稟,而日氣寒凜,此後則何以爲之?上曰,循例稟之,可也。允成曰,守令之一司不署者有二人,兩司不署者有四人,而一司署經者,則有除署發送之前,例矣。上曰,一司署經守令,則除署經催促發送,可也。出榻敎上曰,注書出去,與儒臣偕入,可也。臣基德,承命出去。諸臣亦以次退出。
十一月二十日酉時,上御熙政堂。召對入侍時,參贊官曺允成,侍讀官李宗迪,檢討官金尙迪,假注書李基德,記事官趙明鼎·李毅中。諸臣進伏後,李宗迪,讀資治通鑑,自元初三年,止爲敵國焉。上曰,下番讀之。金尙迪,讀自永寧元年,止首施多端。上曰,承旨讀之。曺允成,讀自建光三年,止皆不省。上曰,注書讀之。臣基德,讀自秋七月,止帝從之。上曰,翰林上番讀之。趙明鼎,讀自延光元年,止爲大將軍。上曰,翰林下番讀之。李毅中,讀自王聖江京,止大水雨雹。宗迪曰,小臣逖違經幄,待罪下邑,今幾周年矣。其間朱子語類,旣已畢講,又始資治通鑑,此乃司馬光一生精力所存者也。千古治亂,莫詳於此。殿下,旣已遍覽綱目及他史,而此冊則理亂興喪之際,善惡臧否之別,尤爲昭昭可鑑,殿下於此體念,則其於聖學有補,而治道有益矣。上曰,然矣。尙迪曰,陳忠所達開言路者誠好矣。宗迪曰,好否間,鑑別在於君上,而必開進言之路,然後使言者,可以有補於治道矣。尙迪曰,上番所達,好矣。卽今朝著淸明,諫書自稀,而言路之阻閼,無如近日,自上亟思開言路之道,宜矣。上曰,然矣。宗迪曰,薛包事奇異,令人起感於後世矣。小臣,待罪下邑時,有復戶孝子,隣里皆觀感而爲善鄕,蓋其所效者如此。其孝子之子,充閑丁來而首曰,爲民而寧不爲役乎?他閑丁皆效其言,小臣怪而問之,始知其孝子之子也。國家崇奬孝行之效,於此亦可見矣。尙迪曰,此下無大段可達者矣。諸臣以次退出。
上在昌德宮。停常參·經筵。
鄭翬良啓曰,明日冬至望闕禮,習儀相値,視事,頉稟。傳曰,知道。
又啓曰,大司憲金鎭商,掌令權祐,持平趙重稷在外,執義許沃呈辭,掌令閔瑗未肅拜呈辭,持平韓億增奉命在外。今日以監察茶時之意,敢啓。傳曰,知道。
具宅奎,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
又啓曰,御營大將朴纘新,疏批已下,卽爲牌招察任,何如?傳曰,允。
鄭翬良啓曰,啓覆擇日,令日官推擇,則初覆,今月二十八日,再覆,三十日,三覆,來十二月初一日爲吉云。以此日擧行之意,分付該曹,何如?傳曰,允。
又以弘文館言啓曰,副校理李天輔,旣有只推之命,與新除授應敎南泰齊,一體牌招察任,何如?傳曰,允。
正言任璞疏曰,伏以臣自遭權贒疏辱,駭愕危怖,歷月日而靡定,杜門屛蟄,以思自靖,不意薇垣恩除,下辱此際,臣誠驚惶感激,莫省攸處。其在分義,固當卽日趨謝,而顧此情悰,萬萬危蹙,揚揚彯組,復冒榮塗,決非私義之所敢出。矧此臺端,尤爲臣存戒之地,鐵限在前,透過無路,其何可憑恃寵靈,一日蹲據也哉?仍伏惟念臣,素性愚樸,新進生疏,全昧世道之隨日益險,只謂臺官之當事盡言,初叨諫職,疏論贒事,及贒納供,醜詆臣無餘。且以臣所論,盡歸之虛捏,其所醜詆,臣雖疲劣,無足與較,而若臣所論,盡歸虛捏,則是臣之告君不以實也,臣爲是懼。向者再疏,不得不略約條列,而此不過就事論說,要欲實告君之辭而已,雖然,臣旣論人,人之怒臣,固無足怪,而今贒則語極絶悖,嘻噫,此何人理?顧今聖人在宥,風敎休明,而此等口氣,乃出於法從之列,此莫非臣之不忠不孝。妄發齟齬之語,輕犯不祥之人,致令構誣之辱,竝及於父兄,傷倫之說,貽累於盛化,此皆臣罪,臣雖悔恨欲死,亦奚補於已往哉?噫,臺章之彈駁不法,從古何限,言辭之或傷於峻切者,亦不爲無之,而曾未聞有反詈之辱,至此之極,而臣獨今日,忽遭此境,是臣不幸,於贒何責?第恐自今,踵臣入臺閣者,雖欲開喙論一人,輒必以臣而爲戒,尋常官師之警,亦將寢熄於朝廷之上,此非細故,此又臣之罪也。玆暴肝血之懇,仰瀆宸嚴之聽,伏乞聖明,天地父母,特賜鑑諒,亟許鐫遞,以靖私義,不勝幸甚。答曰,省疏具悉。爾其勿辭,從速察職。
副校理李天輔疏曰,伏以臣,卽滓穢之一棄物也,分宜歸身田里,滅迹世路,不敢復廁周行,前後除命,輒事違逋,臣雖至愚,非不知臣分之虧,臣罪之積,而其勢誠至窮,其情誠至苦,有不得不出於此。若其慢命之罪,則揆以邦憲,合被誅罰,而伏聞日昨筵中,聖敎勤摯,至以讒訐之言,上下皆知爲敎,仍命申飭行公。賤臣去就,有何關於聖朝,而聖上之過費恩數,至此,臣向闕九頓,不覺感涕之被面,而繼以惶隕震越,靡所容措。噫,殿下拯臣於水火之中,奠臣於衽席之上,又從而抆拭之,喣噓之,有若慈父之護迷子,微末如臣,何以得此於聖明之世乎?雖糜身粉骨,固無以報答其萬一,而第殿下所以曲全臣者,可寬其刑章,而所被之僇辱,則不可洗也。臣之所以圖報殿下者,可捨其軀命,而所守之廉隅,則不可壞也。臣徒知感激恩私,急於趨承,自壞廉隅之大防,則臣之罪又大矣。況臣之見職,卽三司言議之職,而向來人言,其聲罪而臚列者,蓋曰權勢也,言議也。所謂權勢者,臣於前疏,粗有陳暴,而伏想殿下,不待臣言,已照燭無餘者,特以臣幸而不居權勢之任也。至於言議,則臣旣不幸而處其任,雖以日月之明,恐未盡察其實狀矣。臣待罪三司,未嘗出一言論一事,仰贊殿下之治化,是非之可言者而不能言,政令之可言者而不能言。殿下之所求者祛黨,而不能言私朋之盛,殿下之所重者用人,而不能言倖門之開,凡一切時政之可言者,皆不能言,時有一二章奏,獻其微誠,而其爲言也,悠泛齟齬,與不言同,其不言之罪,臣固自知。臣生於世祿之家,遭逢聖代,出入禁闥,其願忠之誠,豈後於人?而惟其涉世昧方,彼齮齕臣者,噓煽浮言,造謗於東西,鑽刺密逕,搆怨於左右。窺影伺釁,必欲一售其心,故寄跡於機穽之側,置身於鋒鏑之邊,積畏在心,惴惴然度其時月,而李善泰之疏果出矣,其曰,頤指三司者,不滿一笑。夫言議者,臣所不自能,而乃欲責人之言議,其可得乎?人固有廣結私人,懸賞而誘之,張勢而喝之,居然作一窩窟,暗地指使,逞毒一世者,而此則世之赫然處權勢之位者,惟能之,臣雖欲爲此,有不可能矣。若以居三司,而無所言議,爲臣之罪,則宜被萬戮,而今反以言議,勒加於臣,欲湛滅而後已,傍觀之人,莫不拊掌而笑曰,夫夫也爲何言議,而有此題目乎?臣心惶愧,有甚於死,所可痛心者,搆臣殺臣,何患無辭?而必曰言議者,惟我殿下,至誠求治。凡於群下之言,未嘗不假借,而特以痛惡黨習,疑其或涉黨論,則懲勵之裁抑之,故群下拘形迹避嫌疑,於是乎讜直之風衰,緘默之弊生,而殿下所惡者黨論也,非言議也。欲禁黨論,而竝與群下之言議而禁之,非殿下之本意也。彼乃妄意殿下之所厭聞者,言議也,所深罪者,言議也。以爲惟言議之名,可以殺人,而不知聖明在上,不以言議罪臣,況本無言議者乎?今臣猶不知戒,冒居三司之職,一味尸素,猶夫前日,則上負殊恩,下違素心,乃欲隨事開口,少效其職責,則人心愈險,世道愈裂。彼甘心於臣者,其排布之勢,揣摩之術,有若林藪之間,嘯聚百千鬼魅,又不知粧出幾箇善泰,閃弄於白日之下,吁亦怕矣。由前之說,則臣雖或苟全性命,只抱愧而終身,由後之說,則身且不保,未卒天地生成之惠,臣於此,左右皆罪,莫知所以自謀。在今之道,惟當自畫於三司一步之地,以靖私義而已。臣之頂踵,皆是洪造,死生夷險,惟殿下所使,而徒取其禍,貽累淸朝,又非臣之所敢爲也。噫,臣非自疏於明時也,非獲罪於聖主也。不過忤一朋舊,而身陷大僇,受恩罔極,報效無路,其亦命也已,上天至仁,曲遂萬物,區區衷赤,庶蒙俯諒。仍竊伏念,近來災異荐疊,冬雷地震,俱屬非常,而仍之以大霧浹月,諸路厲疫,入冬益熾,原野暴骸,閭巷哭聲,有不忍聞且見者。陰沴之氣,何其上干天和?而天之告戒我殿下者,若是之至勤也。伏想殿下,穆然而思,惕然而懼,仰而畏天,俯而憂民,深究修省之道,而古人有臨退而獻言於君者,蓋不以其退而遽忘其君。臣將退矣,豈敢無一言?而今之可言而臣之不言之者,其目有四,臣旣歷數於前矣,惟願殿下,明是非以辨名實,愼政令以整綱紀,破私朋以絶交亂之患,杜倖門以抑躁競之習焉。名實混則人心不服,綱紀隳則國體不尊,交亂之患成,則忠良莫保,躁競之習長,則邪佞得肆,四者具,而國不危者未之有也。罪釁如臣,不敢長言,只以此四者進焉。詩云毋貳毋虞,上帝臨汝,惟殿下懋哉。日昨嚴召之下,趨詣闕外,封進此疏,而政院以門限已迫,不許捧入,遂歸違忤之科,而聖度天大,罰止問備,臣之惶悚,尤萬萬矣。玆將未徹之疏,隨牌陳籲,伏乞聖慈,察臣哀苦之情,憐臣危卼之蹤,亟削臣職名,仍治臣罪,特命選部,勿復檢擬於榮塗,使之優遊丘壑,涵泳聖澤,不勝大願。答曰,省疏具悉。其勉者宜勉矣,此何撕捱?爾其勿辭察職。
上在昌德宮。停常參·經筵。
下直,靑松府使鄭錫範。
鄭翬良啓曰,僉知李秀徵,肅拜單子入啓之後,日勢已晩,終不入來,未及肅謝,事甚駭然。推考,何如?傳曰,允。
曺允成啓曰,明日常參·經筵,取稟。傳曰,停。
李益炡啓曰,小臣與右承旨曺允成,冬至望闕禮,習儀進去,下直。傳曰,知道。
李鼎輔啓曰,大司憲金鎭商,掌令權祐,持平趙重稷在外,執義許沃再度呈辭入啓,掌令閔瑗未肅拜牌不進,持平韓億增,奉命在外。今日以監察茶時之意,敢啓。傳曰,知道。
又啓曰,兩司多官,或在外或未肅拜,呈辭入啓,連日監察茶時,事甚未安。諫院闕啓,已至多日,除在外,呈告未肅拜人員,竝卽牌招察任,何如?傳曰,允。
具宅奎,以都摠府言啓曰,副摠管元景夏,以査正廳堂上,晝仕出去之意,敢啓。傳曰,知道。
曺允成,以弘文館言啓曰,本館上番應敎南泰齊,以南學兼敎授,儒生製述課次事,今日晝仕出去,而日晷甚短,一日之內,勢難畢考。每每草記,事涉煩瀆,今後則除草記往來之意,敢啓。傳曰,知道。
又以弘文館言啓曰,副校理李天輔,疏批已下,卽爲牌招察任,何如?傳曰,允。
傳于具宅奎曰,明日待開門,備局日次爲之。
具宅奎,以備邊司言啓曰,御營大將朴纘新,所遭臺言,雖曰難安,聖鑑旣燭其過重,臺啓旋卽停止,再疏承批之後,武將事體,宜不敢過爲撕捱,而一向引入,荐違召牌,已極未安。況今上番鄕軍纔已齊到,領軍劃出,器械點閱,一時爲急,中軍以下諸將官,亦多有闕,而不得出代,事極可慮。御營大將朴纘新,從重推考,仍令政院,牌招督出,以爲趁卽擧行之地,何如?傳曰,允。
鄭翬良啓曰,因備邊司草記,御營大將朴纘新牌招事,允下,而闕門已閉,待明朝出牌之意,敢啓。傳曰,知道。
又以觀象監官員,以領事提調意啓曰,上年節行天文圖,新本覓來,而蓋其圖,以天之南北,平剖爲二圖,均賦經緯,署以維辰,此皆按圖指陳,明晢天象者也。考其星圖,二十八宿雜座諸星,以其體之大小,分爲六等。至若日中之有闇虛,月體之有坳突,土星之爲撱形,木星之旁,附四小星,金水二星之有上下弦,纖悉圖繪,皆與新曆志,無不脗合。此乃前所未有,而緊於今測者也,依此模出,頒給曆官,俾便測驗,似不可已。且地理所用五層輪圖,只是一件,而今已破傷,指南輪圖,元無精品,亦不可不及時造置。天文新圖粧屛所入及五層輪圖造成物力,竝磨鍊上下之意,分付該曹,何如?傳曰,允。
上在昌德宮。停常參·經筵。
鄭翬良啓曰,吏曹郞廳來言,守令有闕,政事何以爲之?取稟。傳曰,當日爲之。
曺允成啓曰,明日常參·經筵,取稟。傳曰,只晝講。
具宅奎啓曰,大司憲金鎭商,掌令權祐在外,執義·掌令,一員未差,持平韓億增奉命在外,趙重稷未肅拜陳疏入啓。今日以監察茶時之意,敢啓。傳曰,知道。
又以都摠府言啓曰,副摠管元景夏,以査正廳堂上,晝仕出去之意,敢啓。傳曰,知道。
又啓曰,今日次對,兩司當爲入侍,而或在外·或牌不進傳旨未下·或呈辭受由,持平趙重稷,自鄕纔已上來云,卽爲牌招,以爲進參之地,何如?傳曰,允。
傳于具宅奎曰,差晩則與水刺相値,過後則易致日暮,單子趁早修入。
傳于具宅奎曰,引見。
傳于曺允成曰,三昨領相,以講規下詢左右相之意陳達矣。今日領左揆入侍,日晩遺問,而旣命法講,眩氣其猶往來,欲定講規,此時宜定,令本館,卽問于領事以稟。
曺允成啓曰,卽者吏曹郞廳來言,今日爲政事,命下,而判書閔應洙受由在外,參判元景夏,參議尹汲,俱以病不來,不得開政云,事甚未安。參判·參議,竝卽牌招開政,何如?傳曰,允。
有政。吏批,判書閔應洙受由在外,參判元景夏進,參議尹汲牌不進,同副承旨鄭翬良進。吏批啓曰,判書閔應洙受由在外,參議尹汲牌不進,小臣獨政未安,何以爲之?敢稟。傳曰,仍爲之。又啓曰,臺諫及玉堂·春坊闕員,今當差出,而擬望之人乏少,相避外任,竝擬,何如?傳曰,允。又啓曰,前理山府使尹得徵,未赴任遞罷,所授加資,依例還收之意,敢啓。傳曰,知道。以尹鳳九爲執義,李成中爲司諫,李會元爲正言,元景淳爲獻納,尹光毅爲掌令,徐志修爲正言,徐命臣爲修撰,金光世爲弼善,兪健基爲禮曹參議,林象鼎爲成川府使,李彙晉爲理山府使,李景春爲熙川郡守,李濟命爲迎日縣監,鄭壽邦爲機長縣監,尹志泰·尹植·趙泰彦·南惠老·李夏演·愼爾復單付兼春秋,折衝金時佑,今加嘉善事承傳。
兵批,判書金始炯進,參判尹得和病,參議權爀入直進,參知趙尙命病,同副承旨鄭翬良進。兵批啓曰,及第洪重夔,以捉虎之功,有加資之命,而洪重夔,方在奪告身中,不得下批之意,敢啓。傳曰,知道。又啓曰,忠壯衛將朴觀漢,呈狀內,本以抱病之人,添得重病,萬無供仕之望,斯速入啓遞改云。病勢果如此,則宿衛輪番之任,不可等待其差復,今姑改差,何如?傳曰,允。以鄭益良爲宣傳官,申旼·尹勉亨爲都摠都事,李彦綵·鄭基慶爲訓鍊主簿,李思胤爲翊贊,金道元·李胤沆爲文兼,權泂爲助泥浦萬戶,鄭昌極爲魚游澗僉使,申漫爲同知,閔聖洙爲公州營將,許沃·李國培·張相漢·金相礪單付護軍。
京畿監司狀啓,大司憲金鎭商病重,上去不得事。傳于曺允成曰,俟間上來事,回諭。
鄭翬良,以弘文館言啓曰,法講講規,領事處問議事下敎矣。臣金尙迪,依下敎就議于領事處,則領議政臣金在魯,以爲臣之意見,已悉於前日筵達。蓋近日聖候頻愆,不比盛壯之時,每以心經法講時,玉聲之勞乏爲敎,臣不勝區區憂慮,敢以自上,只讀大文,而講論則竝註爲之,不害於權宜變通之道,問於諸領事而處之之意仰達,則聖敎,以心經自止,多有全無大文處爲難。臣又以註中亦有本註,附註只讀本註,而不讀低一層之附註亦似爲好,仰達矣。臣意,此外無他,惟在詢問左右相,特爲睿裁。左議政臣宋寅明,以爲心經,異於他書,初無大文·本註·附註之別,今難取捨。而第音讀有妨靜攝,則不可無變通講規之道,有大文處,自上只讀大文,無大文處,只令儒臣講讀,而詳細聽覽,恐涉無妨。本註附註中,或有語意緊切,可合警省處,則自上別爲拈出,前受新受間,一番音讀,尤似有益於感發矣。右議政臣趙顯命,以爲經書中論語·庸·學外,元無竝註進講之例,心經註,雖多先儒格言,經筵之體,與召對時,只令講官一番讀過者有異。臣意則自止,只以大文計定,其間許多註說,不須講讀,間或拈出其緊切可警省者,使講官,反復論難,自上詳細覽聽,以爲眞實受用之地,似爲得宜矣。領事之意如此,敢啓。傳曰,依領相意爲之。
平安監司金若魯疏曰,伏以臣,猥受重寄,辭不獲命,計將匪久之任。而臣父母墳山在京畿廣州地,臣今一出關外,將至隔歲曠省,區區霜露之感,益不能自抑,敢援舊例,冒昧仰請。伏乞聖明,許臣往來之暇,俾伸至情,千萬幸甚。答曰,省疏具悉。卿其依所陳,往來焉。
持平趙重稷疏曰,伏以臣於屛伏鄕廬之中,伏奉前月二十七日,承政院成貼諭旨,以臣爲司憲府持平,使之斯速乘馹上來者,天誥煌燿,鄕隣聳觀。不知負罪賤臣,何以獲此於聖明之世也,臣手奉恩旨,伏地九頓,感極涕零,措躬無地。召命之下,不容遲淹,扶病登途,寸寸前進,昨纔來伏私次,揆以分義,宜卽竭蹶趨肅,以伸叨謝之忱。而第念臣頃年,乍忝是職,輒致無限狼狽,追思至今,寢夢猶驚,惟有斂跡田間,杜門訟愆,歌詠聖澤,以沒餘齒,庶或爲自靖之道。至於一切言議之地,自劃已審,此臣所以間蒙除命而不敢爲冒沒進身之計者也。顧此所叨之職,卽臣僨敗之地,今若徒恃寵靈,唐突承膺,則微臣一身之喪失廉隅,固不足恤,而其於辱朝廷而羞當世何哉?且臣本來氣瘧之症,已成痼疾,入冬以來,轉輾層加,長在床褥之上。而及其登程之後,連値酷寒,觸感忒重,舊症新,一倍交劇,渾體灑淅,頭疼如碎,痰凝而胸隔痞塞,氣升而精神昏瞀,食飮全却,眞元澌綴,宛轉旅邸,㱡㱡欲絶,作一僵屍,若不保朝夕,區區情勢之外,卽此病狀,萬無自力蠢動之望。而今因次對有命,天牌儼臨,忍死擔曳,隨詣闕外,而咫尺天陛,末由入肅,臣罪至此,萬隕猶輕。玆敢略暴危懇,仰干宸嚴。伏乞聖明,天地父母,俯賜諒察,特命鐫削臣職名,仍治臣瀆擾之罪,以肅朝綱,以安私分,千萬幸甚。臣旣不以言官自居,而且來自嶺外,凡於朝廷事,殆同聾瞽,則宜不敢妄有論列,而適於朝紙上一二事,有所慨歎者,敢此附陳焉。朝家待群下之道,莫先於禮使,其不可立法太苛,過加拘束也,明矣。近來玉堂違牌,直捧禁推,臺諫,下諭,過限禁推,新有定式,臣於此,竊不勝憂歎之至。臣嘗聞祖宗朝古例,玉堂牌不進,則以知道啓下,而禁推之罰,絶無僅有。至於臺閣之臣,朝家待遇,尤爲自別,下諭之外,元無催促之規,此可見禮遇臣隣之盛意。而今者違牌過限,直捧禁推之法,實非聖世之美典。況有情勢而決難冒進,以疾故而未卽赴召者,一例督之以禁推,則臣下之迫阨,有不足恤,而國體之損傷爲如何哉?至於以守宰而內遷者,整頓官簿,自費日子,則其不能趁限上來,勢所固然,豈非窒礙之端耶?噫,朝廷之上,言路恢張,則君綱益尊,臣分自嚴,何憂乎群下怠慢之習?而今殿下,反忽於此,徒以束縛馳驟爲務,殆無異於牛維馬縶,法網愈密,紀綱愈壞,有識之憂,孰大於是?大臣陳達,誠爲得體,而殿下不賜允可,臣竊爲聖朝惜之也。其在國體,關係非細,臣謂玉堂違牌,臺諫,下諭過限,直捧禁推之令,竝宜還寢也。掌樂正,卽是實職之窠,而近以李延德之曉解音律,使之兼帶,果使延德,通曉音樂,則以實職久任,責其實效,固無不可。而至於作一兼窠,竝帶於春坊憲府本職之外者,事面之苟艱,莫此爲甚。臣謂宜掌樂正之窠,今後勿令兼帶也。向者,掌令柳謇,筵中引避也。異於初發等語,意在分疏,大失臺體,不可以遞差而止,罷職之罰,斷不可已也。乘轎之禁,朝家每每申飭,而慶尙都事南惠老,以曾經法從之臣,方帶外臺之任,其所自飭,宜別於他人。而乃敢冒犯朝禁,狼藉乘轎,其何能禁戢守令之犯法乎?事極可駭,不可不譴罷也。臣方詣闕外,治疏將上之際,伏聞今日入侍玉堂,以臺諫之不爲同入,至有請遞之事,雖蒙聖上俯燭其事勢之未及回旋,特下勿遞之敎。而請遞之言,旣發於筵臣,則在臣分義,尤不可晏然仍冒也,決矣。以此以彼,俱難淟涊,更乞特許鐫遞,以申私義也。答曰,省疏具悉。近者名官之不知紀綱,慢蹇爲事,陰盛陽微之漸,豈特察其影,職在耳目,日次牌招,張皇勉違,爲不登對,已涉寒心。儒臣彈奏,揚揚陳章,陽復在近,反爲好陰。近日紀綱之解弛,專由爾輩,重爲雅樂,隨舊例命兼察,何甚關緊於更張,一弛一張,在乎王者,在下者,焉敢拘束?不滿,申飭其慢蹇,挾雜此事,以此謂之更張,欲眩法令,若此不已,其雨其雪,其將從地而上矣。良有是理,予雖近眩,綱紀在手矣。柳謇事,及南惠老事,竝依施。爾其勿辭察職。
壬戌十一月二十三日辰時,上御熙政堂。大臣·備局堂上引見入侍時,領議政金在魯,左議政宋寅明,行知中樞府事申思喆,兵曹判書金始炯,戶曹判書徐宗伋,知中樞府事鄭錫五,兵曹參判尹得和,漢城右尹李周鎭,左副承旨具宅奎,修撰金尙迪,假注書李文濟,事變假注書李永祚,記事官兪彦好·李毅中進伏訖。金在魯問曰,日寒復解,而朝霧非常,此時聖體若何?上曰,一樣矣。在魯曰,大王大妃殿氣候,何如?上曰,安穩矣。在魯曰,王世子感氣近得快解耶?上曰,差勝矣。寅明曰,小臣以身病,久未登對,頃伏聞聖候少加,茶飮進御,而湯劑亦爲連進云,伏不勝憂慮之忱,近來則何如耶?上曰,已爲差愈矣。聞卿亦有疾矣,今能入侍,其得快愈耶?寅明曰,近則差歇矣。在魯曰,間或入侍,而每患怱卒,且賓廳入侍,久不爲之。二十五日,則意或爲之,而此乃冬至前日,亦似相礙矣,今承入侍之命,覲光雖幸,而別無大段稟定者矣。上曰,今日令入對者,有意而日晷甚短,每患卒卒,早令入侍者,亦以此也。寅明曰,禮判纔已申飭,似及上來,而冬至不遠,新曆當出,東宮冠嘉禮,當次第擇日,雖無長官,亦令次官擧行,何如?上曰,依爲之。在魯曰,冠嘉禮,旣有待春擧行之敎,則三四月間,當爲之耶?此乃自上下敎者,非臣之所敢請也。上曰,頃日右相,以此爲言,卿則以爲如何?寅明曰,右相之欲爲速行之意,臣等亦知之矣。上曰,史記不書帝冠乎?寅明曰,然矣。在魯曰,庭初節目,當待長官上來爲之乎?寅明曰,此則遲速不甚關緊矣。在魯曰,此平安監司趙觀彬之狀啓也。以爲義州府尹報狀內,通官徐宗順之留館,殆近卄日,而不歸者,蓋出於馬匹賣去之意。而狀聞一節,通官處已爲言及,故計日等待云,訓譯輩,漏洩事情之罪,自本府,爲先決棍懲勵云云。而勿論事之輕重,敢將我國事情,漏洩於彼人者,情狀誠極駭痛,自本府雖已決棍,不可止此而置之,訓譯申漢相·李宗芳等,請令攸司,從重科罪矣。臣意,則雖曰漏洩事情,元非大段,亦非別般事,不過因通官之威喝,姑以狀稟言之以緩之而已。且事已了當,不必重勘,而道臣旣已狀聞請罪,捉致營門,更爲決棍似可矣。上曰,自本府,旣已決棍,則足懲其罪,何必更棍乎?在魯曰,雖經本府之決棍,因朝令,更令決棍無妨矣。上曰,一事再棍過矣,姑置之意,分付,可也。擧條寅明曰,國子長之所定節目,聞極非常,相揖等事,濟濟爲之云矣。上曰,然乎?寅明曰,圓點之法,當久任責成,然後可見成效。大司成金尙魯,似當久任,而尙魯名宦之人,不可長置於一職,設置兼大司成之窠,使此人仍帶,何如?此亦古法也。在魯曰,姑令以實職行公,而待他日移職,徐議爲之,亦未晩也。上曰,奉行常典,而勤據若此者,予於此人,初見之矣,欲令久任,而實有此慮也。寅明曰,尙魯,銓曹·玉署,皆當次第爲之,一職久任,事勢亦有掣肘者,仁廟朝,故判書鄭曄爲之,而近來久廢此窠矣。在魯曰,先朝故相臣閔鼎重,故副提學趙持謙爲之,而此非別樣極望矣。上曰,金尙魯則決不可數遷,予已知之,當有下敎者矣。在魯曰,啓覆不遠,守令之未署經,亦爲悶事,而臺諫之違牌傳旨姑未下,未知將何以爲之耶?上曰,違牌者誰也?在魯歷數陳之。上曰,趙載敏則初入也。在魯曰,古則無初臺違牌之事矣。上曰,此乃近來謬例也,雖無撕捱之端,而循例人事,欲爲之者可笑也。李命坤,前已行公耶?在魯曰,臺官則不行,而講院則曾亦行公矣。上曰,李濟遠則行公於臺職耶?尹得和曰,此亦只行公於講院矣。在魯曰,禮議,當於開政時差出也。上曰,今日欲令開政,可以差出也。上曰,今日臺諫,誰當入之耶?具宅奎曰,趙重稷也。出牌而未及入來也。上曰,趙重稷,何如人也?寅明曰,嶺南人也。上曰,此乃趙重晦之重字行,而尹陽來事後,今乃初入臺地乎?在魯曰,趙重晦之八寸,而尹陽來事後,亦曾行公於臺職矣。金尙迪曰,臺官牌去來,宜在賓對未入之前,而政院之初不檢飭,已極未安。賓對方入,而臺官之疏與承違望間,終無動靜,亦損臺體,臣謂當該承旨推考,臺官遞差宜矣。在魯曰,今朝政院,始請牌招,批下牌出之際,似已稍稽。而今番次對,比前忒早,臺官所住遠近,雖未知之,未及入來,事勢誠然,遞差則終涉徑先矣。上曰,其未及入來,形勢似然,臺諫則置之,而只推承旨,可也。擧條在魯曰,李慶夏事,今番當有下詢而處分矣。寅明曰,李慶夏事,臣與領相之意同,而此蓋出於希功望賞之意,非不可惡。而置之重律,亦恐有妨於後路,參酌遠配,似好矣。上曰,此出於輕國家之意,當用反坐之律,而僧人旣已直放,則此亦勿限年島配,可也。擧條寅明曰,沈聖希,頃爲嶺伯時,以本道寺奴婢事,狀請變通,姑未回啓,而聖希言及此事,至於下淚矣。上曰,聖希欲何以爲之耶?寅明曰,渠爲戶曹參議時,欲以此事,上疏未果,而遽移承旨矣。渠則以爲,戶判則甚多事,參議可以決之,故欲自擔當,以此治疏矣,雖未登覽,而其志則可尙也。上曰,其意甚貴矣。寅明曰,祖宗朝奴婢査正都監,例有之。自上,若見國朝寶鑑,則可以知之也。新除授參議洪象漢,甚是勤擧,任其事於象漢,而使色郞,往復於聖希,査正爲好也。上曰,此則宜乎定名,以査正廳堂上爲名耶?洪象漢,雖云善爲之,不如身經而目覩者,首相之意,何如?在魯曰,不必定名,只令象漢·聖希,往復相議爲之,似好也。上曰,依首揆言爲之,可也。寅明曰,德積,旣爲海防重鎭,已自備局,發遣郞廳摘奸,則鎭樣尙多未備,其中烽燧,不可不設置。而自本鎭,有難直接長峯,就其中又不可不設一烽,如此則新設者,當爲兩處,兩處設烽後,給復給保等事勢,將考例擧行,以此擧行,何如?上曰,依爲之。擧條上曰,烽燧法,卿等知之乎?鞍峴則早擧,此亦有相準之道耶?在魯曰,有相應之事矣。宅奎曰,必待南山擧火而滅之矣。在魯曰,不擧南山之前,先滅之矣。上曰,烽軍晝亦守之乎?寅明曰,然矣。上曰,卿等見之乎?寅明曰,臣雖不見而必有守者矣。上曰,予欲一擧晝烽,而慮有人心之驚動,故不爲之。而未知其晝亦有守者矣。在魯曰,古詩曰,烽火晝連光,以此見之,雖晝亦必有直守而候望者矣。上曰,兵法遠斥候,而動駕時斥候事,予嘗笑之,嘗以此言于將臣,則將臣亦以爲可笑也。烽軍,卿等雖云晝亦守之,予則不知其長守也。始炯曰,臣爲監司巡歷時見之,外方烽軍則長守之矣。上曰,此與各司摘奸同,必臨時入之也。道臣巡歷時,何不守之乎?只我國雲臺,稍有古法矣。官員輩,終夜候望星辰,其勤勞比他有加,宜有勸賞之典矣。在魯曰,果如上敎,監官術業之艱苦,最於醫譯等諸學,而生理則寒薄最甚矣。寅明曰,此是三代羲仲·和仲之任,而我國則待之甚薄矣。上曰,旣已下敎,宜有顧恤之道。領相,前以錄事除職事陳達,果有收用之效矣。領相,於本監爲領事,依許遠輩調用例,奬拔一二人,以爲激勸之道,可也。雲臺事,出擧條宅奎曰,寺奴婢査正事,首揆,以沈聖希·洪象漢處,委任之意仰達,而聖希則時無實職,當以軍職行公耶?事體未安矣。上曰,此言是矣。寅明曰,俄者設廳之請此也。宅奎曰,方有良査設廳之擧,而此亦有不善爲之,取笑四方之慮,今又以此設廳,亦安知無他弊耶?在魯曰,設廳則終涉如何矣。上曰,洪象漢雖敏捷,此等事,必身親經過,詳知其弊然後,可以爲之也。承旨亦經嶺南守令,能知其弊矣。宅奎曰,臣亦聞其弊,非但嶺南,八道皆然也。上曰,沈聖希,爲人甚從容,予則只知以讀書之人矣。國事肯綮處,乃能骨突見之,此爲可貴也。尹得和曰,臣頃見聖希,則以此事,視作亡國之漸,欲疏論之,而遽移承旨,故邀臣示其疏草曰,他人則雖有才者,不如當之者之詳知也。若値入侍,則欲爲面稟,而移職未果云矣。上曰,渠欲自當耶?寅明曰,戶兵曹首堂,則眼鼻莫開,未能暇及於此等事,亞堂處,分而任之,則爲好矣。始炯曰,嶺南之法,新羅人皆加罰,而使爲寺奴婢云矣。得和曰,人死後,墓木已拱而亦無物故頉下之事,故聖希之欲爲變通者此也。上曰,聖希之意,欲何以爲之云耶?在魯曰,戶曹,勿論逃故,皆令錯抄,故聖希之意,欲爲分揀,俾無此弊矣。上曰,予始知其弊矣。沈聖希則身親見之,故欲爲變通之政,若使洪象漢爲之,則爲大擧措矣。寅明曰,此非大擧措也。聖希之意,欲令年老及物故者,懸頉以辨之也。勿論聖希·象漢,令參議照管爲之好矣。象漢,如移他職,則雖使參判爲之,亦無不可也。上曰,承旨累經外任,可知妙理,能當此任乎?宅奎曰,小臣,何能當?雖解事者,亦必爲難矣。若猝然始之,則必有悔處矣。且小臣,有所懷敢達矣。頃者徐宗玉,以忠義衛,九代定奪,而此亦爲州縣間大段紛擾之道,朝廷,若有後悔,則其害不少矣。上曰,此事何欲爲之耶?在魯曰,宗玉,初無與臣等相議之事,而及登筵席,猝以片言決之,臣未知其意也。寅明曰,以五代爲定者,朝家,欲多得軍丁之意,而宗玉則以爲先朝,與大臣博議,定九代之限者,聖意有在,今不可變改云。若定以九代,則朝家亦有多失軍丁之患,而且爲僥倖者之幸也。第宗玉同休戚之言,亦不無所見,雖定以五代可也,九代亦可也。在魯曰,兩班則不但九代,雖百代,亦無軍役之慮,而累代陵替,幾爲常漢者,則何可以九代爲定乎?上曰,此非兩班之謂也,謂庶之庶也。李周鎭曰,宗玉,以同休戚之意,定以九代,本意則誠好矣,而不無其弊,故小臣,伊日同入,出而責之矣。宗玉,與小臣,皆累經外藩,紛紜之弊,誠如承宣之言,雖定以五代,而其間亦必有拔其代數者,自然至於七八代矣。上曰,近來宗班,幾乎無付職者,中夜思之,不覺慼然,豈不思保其零替之術?而予已年老,元良時,或可爲之耶?卽今身有職名,而尙多駄柴爲生者云,其子孫何能免軍役乎?我國之法,名賢之後,似無爲常漢者,而卿等之家,亦無儒生終老者,卽今人皆名臣之後,而亦安知他日,不免軍役乎?承宣所達雖是,而重臣之意,實出於忠厚之意也。寅明曰,宗玉之父,故判書文裕,以玉堂,嘗陳宜定九代之意於先朝,故宗玉,亦以九代爲宜也。上曰,宗玉能守其先志,而予則不思遵守之道可乎?寅明曰,邊地陞擢之窠,問于廟堂差出事,曾有定式矣。其後又以自吏曹,不問差出事變通云,而銓長任重,雖不問廟堂而差出,固涉無妨。至於佐貳,則以三品之職,而自專陞擢者,似無此理。今番佐貳之政,理山府使,陞品差出,而姑未見有明白定式,故雖不致責,此後則邊地陞品之窠,如非時急,則留待長官之政,不得已次官差出,則問于廟堂事,定式,何如?在魯曰,雖參議之政,邊倅陞品,多有古例,何必防塞乎?中年有邊倅問于廟堂差出之定式,而丁巳秋後,又有湖西伯及邊倅,勿問廟堂之令矣。昨日備坐,聞刑判鄭羽良之言,其後又有邊倅陞品,首堂則自爲,而次堂則問議廟堂定式云,只爲申明此規無妨矣。上曰,陞品時次官則問于廟堂擬差事,定式,可也。擧條上曰,錄都目政事,判書有故,則令次官爲之事,政院申飭,定爲規式,可也。在魯曰,首堂若有實病則已,如以小事引入,而有此替行之擧,則首堂,似爲難進之端矣。尙迪曰,新錄,已過應行之年,而卽今館僚中,無故行公者甚少,及此時宜卽擧行,而此等事,自上,如不別加督飭,每致遷延,宜下詢大臣而另加申飭矣。上曰,予則以爲新過矣。今爲累年耶?在魯曰,新錄明年爲之,亦無妨矣。寅明曰,玉堂行公者,近甚鮮少,自上似當有申飭之擧矣。上曰,然則申飭速行,可也。抄出擧條尙迪曰,玉堂下番,近甚苟簡,闕員,以在京無故人,今日政,盡數差出之意,敢達。上曰,依爲之。出榻敎諸臣以次退出。
上在昌德宮。停常參·經筵。
下直。別害僉使朴性善。
鄭翬良啓曰,明日常參·經筵,取稟。傳曰,只晝講。
李鼎輔啓曰,大司憲金鎭商,執義尹鳳九,掌令權祐·尹光毅在外,持平韓億增,奉命在外,趙重稷,未肅拜牌不進。今日以監察茶時之意,敢啓。傳曰,知道。
備忘記,傳于具宅奎曰,今下弓矢,別害僉使朴性善處,給送。
具宅奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管元景夏,以査正廳堂上,晝仕出去之意,敢啓。傳曰,知道。
又啓曰,兩司多官,或在外·或未肅拜,憲府連日監察茶時,事甚未安。諫院闕啓,亦至多日,除在外外,未肅拜人員,竝卽牌招,何如?傳曰,允。
傳于鄭翬良曰,日氣寒冷,今日晝講停。
以吏曹參議尹汲,牌不進罷職傳旨,傳于鄭翬良曰,推考傳旨捧入。
具宅奎,以備邊司言啓曰,御營大將朴纘新,今日又復違牌矣。上番軍分劃一款,萬分緊急,必於明日早朝擧行然後,可不至於生事之境,而如是撕捱,無意承命,武將事體,極爲寒心。御營大將朴纘新,更加從重推考,待開門牌招,何如?傳曰,允。
鄭翬良,以弘文館言啓曰,本館下番修撰臣金尙迪,以法講講規,依下敎問議領事事,今方出去之意,敢啓。傳曰,知道。
又以弘文館言啓曰,新除授修撰徐命臣,時在黃海道瑞興地,經筵入番事緊,請斯速乘馹上來事,下諭。傳曰,依啓。
又以侍講院言啓曰,本院新除授弼善金光世,以癘祭事,時在黃海道,書筵入番事緊,斯速乘馹上來事,下諭,何如?傳曰,允。
又以禮曹言啓曰,卽伏見平安道癘祭祭官副司果兪彦國書狀內,以爲平安道癘祭設行事,受香祝到金川郡,重得寒疾,頭痛如碎,昏倒涔涔,痛勢十分緊重。而不敢遲留,僅僅到平山縣,則病情一倍添重,連灌藥物,少無所效,症情危劇,實無前進作行之路云。今此諸道之癘祭設行,一時爲急,而兪彦國之病滯中路,差歇遲速,不可預度,令吏曹,更爲差出,急速下送之意,分付,何如?傳曰,允。
具宅奎,以兵曹言啓曰,禁軍來春夏等都試,本曹有故,不得設行,今已過時,當此隆冬,勢難擧行。自前如此之時,有仍停都試,設行祿試射之規,今亦依此擧行,何如?傳曰,允。
司諫李成中啓曰,請充軍罪人李時番,依律處斷。請逆坦緣坐籍沒等,亟命王府,依法擧行。請還寢罪人泰績酌處之命,仍令鞫廳,嚴刑得情,夬正王法。請聖鐸等二人,竝令還發配所。措語竝見上新除授獻納元景淳,以癘祭獻官,時在江原道,司憲府執義尹鳳九,時在公洪道德山地,掌令權祐,時在忠原地,掌令尹光毅,時在黃海道平山地。請竝斯速乘馹上來事,下諭。答曰,不允。下諭事依啓。元景淳,竣事後自當上來,勿爲下諭。
上在昌德宮。停常參·經筵。
曺允成啓曰,明日常參·經筵,取稟。傳曰,停。
李鼎輔啓曰,備邊司郞廳,以大臣意來言,今日賓廳坐起日次,而纔經登對,姑無時急稟定事,頉稟。傳曰,知道。
又啓曰,大司憲金鎭商,執義尹鳳九,掌令權祐·尹光毅在外,持平韓億增,奉命在外,趙重稷未肅拜牌不進傳旨未下。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李益炡啓曰,連日寒澟,伏未審日間,聖體若何?湯劑連爲進御,而眩氣益有減歇乎?今日臣等,率諸御醫入診,議定繼進當否爲宜。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝後一樣,予則眩氣往來,而此時凍月例候,湯劑欲止,勿爲入診。
大王大妃殿·中宮殿·賢嬪宮,藥房口傳問安。答曰,知道。
備忘記,傳于李鼎輔曰,陽復在近,有下敎者下答,問候止法講而量矣。中官留置,于今自現,其涉可駭,當該中官,令該府處之。
李鼎輔,以都摠府言啓曰,副摠管成殷錫,以新番騎兵軍士點考事,外兵曹晝仕出去之意,敢啓。傳曰,知道。
曺允成啓曰,明日望闕禮,依近例爲之之意,敢啓。傳曰,知道。
又以禮曹言啓曰,今此冬至諸道箋文,開拆看審,則黃海水使李義翼,定州牧使李希夏,所封箋文,印跡漫漶不精。光州牧使崔尙鼎,昌原府使洪夏相,所封箋文,紙品薄劣,殊欠敬謹。江陵府使曺夏望,蔚珍縣令申命式,所封箋文,皮封上大年號月日書塡,有違格例。竝推考警責,何如?傳曰,允。
李鼎輔,以左右捕盜廳言啓曰,今十一月二十三日,大臣·備局堂上引見入侍時,因大臣陳達,本廳所囚罪人李慶夏,勿限年島配,可也事,命下矣。李慶夏,移送秋曹,依傳旨,島配之意,敢啓。傳曰,知道。
上在昌德宮。停常參·經筵。
自昧爽至巳時,有霧氣。午時,白雲一道如氣,起自巽方,直指坤方。長十餘丈,廣尺許,良久乃滅。
曺允成啓曰,明日常參·經筵,取稟。傳曰,停。
李鼎輔啓曰,大司憲金鎭商,執義尹鳳九,掌令權祐·尹光毅在外,持平韓億增,奉命在外,趙重稷未肅拜牌不進傳旨未下。今日以監察茶時之意,敢啓。傳曰,知道。
以持平趙重稷,正言李會元·徐志修等,牌不進罷職傳旨,傳于李鼎輔曰,竝推考傳旨捧入。
具宅奎啓曰,持平趙重稷,正言李會元·徐志修,旣有只推之命,竝卽牌招,何如?傳曰,允。
又啓曰,持平趙重稷,正言李會元·徐志修,牌招事,允下,而闕門垂閉,待明朝出牌之意,敢啓。傳曰,知道。
備忘記,古先王扶陽之道,可以至矣。其時君綱立,百度擧,而猶尙若此,況此時乎?其君幾年固心,令群下共寅協恭。而大訓之下,舊習猶然,日事爲政下批,旋稱在外,皆以世臣,逡巡爲事,于今名官之慢蹇,今雖成習,位高重宰,尤爲寒心。每日轉奏朝官違牌,互相傾軋,時象餘習,勤於國事,謂以多事,逡巡傍觀,作爲高致,無他撕捱,初進爲羞,擔國事于一邊,日戀戀乎黨心。公車之上,無官師相規,有挾雜相軋。而廊廟之上,無濟濟其官之時,六曹之官,因循度日爲事,百度解,紀綱下,年少名官,官雖小官,敢事違牌。其雖在京,隨批稱鄕,其君因此而眩加,其臣揚揚自便,國事無日可擧,吾民受困其下,此豈他哉?紀綱不立,在乎其上,群下慢蹇,其過在上。而一或飭勵,曰以新法,拘束其君,昔之諸葛亮,一漢相也。而治蜀尙嚴,況爲君者乎?忠質沿益,各有其時,爲其君,其無沿益之道乎?噫,斯民之困,良丁之弊,今不盡諭,凡事綱擧目張,朝廷之上,共寅協恭,大小臣僚,恪勤供職,可以濟吾民,可以寬良役。陰陽之調,時氣之均,豈在此外?今因陽復之日,體元以諭,咨大小臣僚,體此勤諭,各自勉勵,精白一心。噫,頃日涼殿,頗覺其眩,近日寒冱,氣尤不逮,止其法講,可知筋力,其止湯劑,進御由苦。而陽復在朝,位在于君,感慨薰心,不覺其憊,替寫諭意,焉敢忽也?焉敢忽哉?其須欽體,其須欽體。
曺允成,以禮曹言啓曰,今此冬至諸道方物,今日開坐看品,則其中江原監司趙明謙所封,大王大妃殿方物,木梳三箇,而誤以四箇封進,有違定式,加封木梳一箇,還爲下送,何如?傳曰,允。
又以禮曹言啓曰,來十二月初七日,中宮殿誕日,陳賀節目,當爲磨鍊,而其日與國忌相値,以無故日退行事,曾已定奪矣。十二月初八日初九日,又有國忌齋戒,中宮殿誕日陳賀,以初十日磨鍊擧行,何如?傳曰,允。
又以禮曹言啓曰,凡陳賀箋文差使員,例以黑團領陪進本曹,而今此冬至陳賀,諸道箋文陪進差使員中,平安道寧城僉使朴時梓,肆然以白衣陪進,便服不得出入衙門,明有禁令,而況莫重箋文陪進之時乎?事體之駭然,莫此爲甚,當有勘處,以懲日後,而本曹請推之外,他無可施之罰,其罪狀,令攸司,稟處,何如?傳曰,允。
具宅奎,以御營廳言啓曰,本廳來癸亥年二月三月兩朔,應立後部後司屬黃海道五哨軍兵,正月二十五日,京中逢點。二月初一日,與右司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來癸亥年二月三月當,海西八番九番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳來十二月癸亥年正月兩朔,應立後部右司屬,黃海道五哨軍兵六百七十名內,鳳山軍一名,中路得病,到京未及,逢點之前,仍爲物故,事極驚慘,斂葬等物,自本廳別爲題給。而莫重上番軍,不可空伍,其代,以壯健保人,陞戶上送,以爲追立事,行關本郡,而六百六十九名,及六番別馬隊四十七名,標下軍一名,已爲逢點整齊矣。十二月初一日,與新營入直京標下軍及東營入直訓鍊都監軍兵,替代立番之意,敢啓。傳曰,知道。
又以禁衛營言啓曰,四番左部左司屬公洪道五哨軍兵,逢點實數六百五十二名,十一番海西別驍衛四十九名,步軍標下一名,已爲點閱整齊。來十二月初一日,建陽門及宮墻外西營入直訓鍊都監軍兵,與之替代,而闕內,則以一哨入番,西營本營,則以一哨分半入番,別驍衛,則本營入直之意,敢啓。傳曰,知道。
又以禁衛營言啓曰,來癸亥二月當四番左部中司屬公洪道五哨軍兵,癸亥正月二十五日,京中逢點。依例準二朔立番,十三番·十四番,海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,在前本營軍兵上番時,禁軍習陣,本營軍兵,一體每月三次爲之。而近因停番,每月一次爲之事,定奪擧行矣。今則本營軍兵,旣已上番,依前擧行之意,敢啓。傳曰,知道。
右議政趙顯命箚曰,伏以臣,天運循環,一陽初復,仰惟聖人體天,剛德日新,顧臣適患寒疾,取汗屬耳,叫痛未已,忘寢廢食,日夜涔涔。向日賓對,出於特敎,而旣不得趨造,今玆庭候,又末由進參,分義都虧,罪在難赦。伏乞亟命遞臣之職,治臣之罪,以爲具僚之警焉。答曰,省箚具悉卿懇。以疾未參,其何所傷,卿須安心勿辭,善攝焉。仍傳曰,遣史官傳諭。
上在昌德宮。停常參·經筵。
夜一更二更,有霧氣。四更五更,坤方有氣,如火光,有霧氣。
下直。明川府使田天祥,寧海府使柳升鉉,固城縣令李晉吉,渭源郡守朴宗誠。
鄭翬良啓曰,明日初覆相値,視事,頉稟。傳曰,知道。
又啓曰,來十二月初一日,輪對日次,而三覆相値,頉稟。傳曰,知道。
李鼎輔啓曰,大司憲金鎭商,執義尹鳳九,掌令權祐·尹光毅在外,持平韓億增奉命在外,趙重稷未肅拜牌不進。今日以監察茶時之意,敢啓。傳曰,知道。
又啓曰,因侍講院草記,兼輔德洪昌漢,兼文學朴春普,牌招事,允下,而闕門已閉,待明朝出牌之意,敢啓。傳曰,知道。
具宅奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭翬良,以禮曹言啓曰,社稷祈穀祭,每年歲首上辛日,遣大臣設行事,丁丑年,永爲定式矣。正月初六日上辛,社稷祈穀祭,依前定式,遣大臣設行,何如?傳曰,雖有眩氣,夙夜在心,吾民也,爲民祈年,豈忍替行?其當躬行,依此擧行。
又以禮曹言啓曰,今春筵中王世子冠禮,待開春更稟事,命下矣。今月二十三日次對時,大臣旣已更稟,而新曆已頒,冠禮吉日,以何間推擇乎?敢稟。傳曰,以三月內擇入。
李鼎輔,以侍講院言啓曰,本院上番輔德金相紳,身病猝重,症涉輪患,禁中留直,有所未安,爲先出送。兼輔德洪昌漢,兼文學朴春普,卽爲牌招,以爲推移入直之地,何如?傳曰,允。
又以義禁府言啓曰,平安監司狀啓,據粘目內,淸江前僉使皮萬麟,移本府處置事,允下矣。皮萬麟時在任所,依例發遣府羅將,拿來,何如?傳曰,允。
具宅奎,以守禦廳言啓曰,因京畿監司狀請,各軍門保米,自各其邑收捧,明春大同船,一體上納事,自備局覆啓,允下矣。水陸間輸納,似無所損於本廳,而軍門需用,多係緊急,當初畿邑軍保米,趁冬前使之陸運自納,意有所在。今若變其年久已行之例,創出新規,遽以船運上納,則窮春收捧之際,不但有未收之弊,敗船愆期,亦甚可慮。而況今保米,陸續來納之日,中途變例,猝令移納本官,則或納或否,其間眩亂之弊,姑不暇論,此不過一二日間準納受尺之事。而反爲遲待明春,任其操縱於本官之奸吏,出浦船運之價,本官及本廳,兩處上納之時,浮費皆將徵責,則其弊尤不可勝言。以此論之,則所以除弊者,反不免貽害於軍民,將致京外俱病,勿爲船運,依前自納之意,分付本道,何如?傳曰,允。
正言李會元·徐志修啓曰,請充軍罪人李時蕃,依律處斷。措辭見上請逆魁坦緣坐籍沒等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上向者疏決之擧,亶出憫旱之意,則孰不仰我殿下懼災恤民之盛德?而及其究竟,則不過聖鐸·獻章等,出陸放歸而已。嗚呼,此眞所謂小人之幸,而善人之喑啞者也。夫聖鐸等,罪惡如何,干犯如何也?聖鐸有人人必誅之罪,無一毫可恕之道,中間島配,已是失刑,而到今出陸,尤有乖於王法,有識之竊歎,國人之駭憤,愈往愈甚。至於獻章,則當初竄配,在於其父師尙伏法之後,則便是緣坐,兩人之得保首領,已極失刑,中間量移,又是萬萬可怪,而今乃至於全釋,尙可謂國有法乎?請聖鐸等二人,竝令還發配所。答曰,勿煩。
領議政金在魯箚曰,伏以昨伏見備忘下者,慨然於臣僚之怠慢,縷縷飭勵,多有不敢承聞之敎。此莫非如臣老昏庸陋,忝居廟堂,不能董率之致,臣不勝惶隕愧悚之至。且伏念啓覆隔宵,而近日聖候頻愆,雖尋常賜對,亦或有妨,此時終日殿坐,固已有添傷之憂。雖以備忘中,頃日涼殿,頗覺其眩,近日寒冱,氣尤不逮,止其法講,可知筋力之敎觀之,其爲群下之憫慮,當復如何?法講猶不得行,而反行啓覆大擧,事理乖宜。徐觀聖候與日氣,差退一旬而行之,恐合於保護之道。外囚之在遠者,不過十日程,亦無未及行會之患矣。伏乞深加睿思,早降明命焉。取進止。答曰,省箚具悉卿懇。頃者日次,日氣稍解,而朝者酬應,挾寒眩加,晩後乃愈。而陽復下敎,因寫者之手鈍,納涼以坐,其時雖不覺,而伊日氣憊,竟日殿座,其眩可知,此猶爲已體,而其悶者,嗣服以後,此等文書,關係重矣,其看也精力倍焉,臨時更覽一遍而後,庶可記矣。每乎達宵,關係重者,不可忽忽,其欲詳覽,精力必不逮,而此眩豈時日可愈?其欲强行,所陳若此,亦聖人之所愼也。宜施焉。仍傳曰,遣史官傳諭。
行禮曹判書李箕鎭疏曰,伏以臣病在膏肓,身委枕席,職名虛縻,趨承無路,州狀轉聞,實非獲已。而及承道臣回諭,令臣勿辭,俟間上來,臣方惶蹙罔措。又伏見擧條,今月十四日筵中,因大臣言,至有從重推考,催促上來之命,聖敎所以慰藉招來之意,夐越尋常。臣於是,瞻天隕越,撫躬抑塞,繼之以涕泣自悼,歷累日而靡定也。噫,以臣無私,受知聖明,從近密至崇顯,攀依日月,薫沐雨露,十八年于玆矣。頂踵毛髮,皆非己有,鞠躬盡瘁,斃而後已,卽臣之職分。而臣誠不幸,遘此奇疾,懷祿遲回,旣無陳力之望,委身道路,恐累好生之德,終至於冒法徑歸,是臣之罪,萬戮猶輕。廟堂董率之地,若以此勘臣之案,則臣固千萬甘心,無所恨矣。乃反以不襯之目,枉加褒揚,致駭聽聞,已令人羞愧欲死,又從而追提七年前疏語,有若曲爲臣分疏者,不亦有傷大體乎?至於大臣所誦,前日聖敎中,責臣以不效其祖一款,雖不敢知何時所下,何事是指,而臣之無狀,始覺其得罪名敎久矣。至今不見誅於聖世,實天地包荒之大度,是荷焉耳。臣惟有叩心求死,更何敢仰首鳴號以求辯哉?蓋臣先祖,大過獨立之道,固非臣不肖,所敢易而言者,若其平日爲戒於後人者,如黨弊之必亡國,黨習之非吉人。臣自有生之初,得傳誦於家庭間,已不啻慣熟飽飫矣。此臣所以夙夜兢懼,矢在方寸,惟恐其或爲不吉之人,助成亡國之弊,以辱其所生,而今卒自歸於忘先背祖,將何顔面,可施於天日之下哉?從古黨論之爲禍,無論甲乙是非,不過由於互相傾軋,轉成仇讎。而臣家於前後黨禍,一無所及,則臣之與世初無私怨之可修,此亦足見其一端。獨於辛壬事,臣果妄信古義,以爲見無禮於吾君,而不知憤嫉,不思懲討,則非所以爲臣子也。時或進對,衝口輒發,雖至於不槪聰聽,致勤責誨,臣每退而自訟曰,此臣誠有不足之罪。反復循省,終未覺其爲好惡黨伐之私,甚矣,臣之愚迷難曉也。人臣之恣爲黨論,孰非死罪?而若臣者,尤非人理所宜有。在國爲不忠之臣,在家爲不孝之孫,生無以齒列於人類,死無以歸見於祖先,臣罪至此,官職去就,疾病輕重,有不敢言。惟願亟就常刑,明正厥罪,上以彰聖朝敦倫之治,下以懲淫朋好黨之習焉。臣固當身詣詔獄,以俟嚴命,而所患風症之外,近添寒疾,求汗不得,出入人鬼,已浹旬日,一步之地,旣無以轉動,數行之文,亦難於締構。今始猥從縣道,冒入請譴之章,而神思昏昧,語不知裁,臣尤死罪,臣尤死罪。臣無任戰恐哀泣之至,謹昧死以聞。傳于李鼎輔曰,陽復日下敎中,所謂重宰,此重臣則一也。問候雖止,君眩一樣,爲臣者,焉敢稱恙在外之時,況位在重臣者乎?其在道理,其涉寒心,其章下送,其令卽爲上來。
上在昌德宮。停常參·經筵。
自昧爽至午時,有霧氣。自初昏至夜四更,有霧氣。一更,東方有氣如火光。五更,東方有氣如火光。
李益炡啓曰,明日常參·經筵,取稟。傳曰,停。
李鼎輔啓曰,大司憲金鎭商,執義尹鳳九,掌令權祐·尹光毅在外,持平韓億增奉命在外,趙重稷未肅拜牌不進。今日以監察茶時之意,敢啓。傳曰,知道。
李益炡啓曰,右承旨曺允成,今日不爲仕進,牌招,何如?傳曰,允。
又啓曰,注書任師夏,受由過限,依定式,禁推傳旨,捧入之意,敢啓。傳曰,知道。
鄭翬良,以兵曹言啓曰,來十二月初一日,建陽門入直禁衛營軍兵,玆以上番矣。禁衛營哨官單子,依前例書入受點,以爲入直,而訓鍊都監哨官單子中三望,以二望書入受點之意,敢啓。傳曰,知道。
又以兵曹言啓曰,禁軍等來癸亥春夏等祿試射,今月二十九日,設行於慕華館矣。入直禁軍等,依前例除標信出試後,還爲入直之意,敢啓。傳曰,知道。
又以訓鍊都監言啓曰,因禁衛營·御營廳草記,兩營來朔上番軍兵,已爲逢點整齊,與建陽門西營·東營入直訓局軍兵替直事,允下矣。來十二月初一日,本局入直軍兵,與禁御兩營軍兵,替代出番之意,敢啓。傳曰,知道。
上在昌德宮。停常參·經筵。
辰時巳時,有霧氣。未時申時,日暈。
下直。樂安郡守朴亮佐,旌義縣監洪彦奭。
鄭翬良啓曰,明日常參·經筵,取稟。傳曰,停。
又啓曰,大司憲金鎭商,執義尹鳳九,掌令權祐·尹光毅在外,持平韓億增奉命在外,一員未差。今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
鄭翬良,以都摠府言啓曰,副摠管李玗,以禁軍別將·禁軍等祿試射事,慕華館晝仕出去之意,敢啓。傳曰,知道。
曺允成,以弘文館言啓曰,本館下番修撰臣金尙迪,以漢學兼敎授,今日院試坐起時,晝仕出去。而一日之內,勢難畢試,限畢試間,除草記往來之意,敢啓。傳曰,知道。
鄭翬良,以義禁府言啓曰,禮曹草記,據刑曹啓目內,寧城僉使朴時梓,移本府處置事,允下矣。朴時梓,以冬至箋文差使員上來,今方待命,卽爲拿囚之意,敢啓。傳曰,知道。
吏曹參判元景夏疏曰,伏以臣待罪銓地,今已十有一朔,釁咎之層積,誚罵之喧騰,臣固不敢自辯,亦不欲自明。蓋其畸孤之蹤,偏荷天地之容覆,戇愚之性,徒恃日月之照臨,衆目盱睢,昧幾冥行。而哽舌直腸,鋒鍔未斂,要津名塗,猜嫉交加,前後以臣姓名,登諸彈墨,不啻十數章。而隱映恍惚之際,射影剝膚,則臣亦不知其幾番,噫嘻,危且怕矣。加以身嬰二十年奇疾,呻吟痛苦,藥餌爲命。自喪弟喪女以後,哭泣悲哀,臣不能理遣,痰眩血咯,膈火上升。肌膚日以枯槁,神精日以耗削,澟然有朝夕難支之憂,沈頓委綴,斷無陳力任事之望。畏分怵義,夙宵奔走,竊恐一朝卒然塡溝壑,則生不能仰酬聖主之恩渥,死不得歸依先臣之丘隴,永爲不忠不孝之鬼,此賤臣所以永夜無寐,叩心痛傷者也。昔皇明葉向高上疏曰,臣區區血誠,惟欲以此一副骸骨,歸死於先人塚墓之傍。至于聖恩深厚,無從報稱,則惟有生生世世,變爲蛇雀,化爲螻蟻,以補此未了之念。臣每讀向高之疏,而未嘗不三復流涕也。今臣非敢望向高之乞休,日夜攢手,惟在卸此銓任,而延醫論症,閉門調養,幸賴天賜,苟有痊可之期,則夷險燥濕,豈臣攸廢也哉?病困情急,仰首哀鳴。伏乞聖慈,曲賜矜憐,亟許鐫遞,俾得安意將理,以圖生全,臣不勝萬幸。抑臣竊有犬馬愚忠,敢此尾陳焉。嗚呼,今日卽一陽復生之初也。復陽,卽反善之機,而復卦大象曰,雷在地中復,先王以至日閉關,是乃安靜以養之義也。陽氣微生,比如人善端之初萌,安則不危,靜則不擾,夫然後,方可以復其善也。是故,初九不遠復元吉,六二頻復厲,上六迷復凶。今我聖上,正當地雷動靜之會,克復歸仁,實是喫緊工夫,而事物應接之際,能復於善,無祗於悔,是所謂元吉,而顔子不貳過,亦由斯道,燕閑靜攝之中,省察不遠復三字,而頻復迷復,兢兢存戒,則庶幾乎陽德復亨矣。伏願殿下,懋哉懋哉。答曰,省疏具悉。其勉者宜勉矣。卿其勿辭察職。
上在昌德宮。停常參·經筵。
下直,求禮縣監申源。
曺允成啓曰,明日常參·經筵,取稟。傳曰,停。
具宅奎啓曰,備邊司郞廳來言,今日賓廳坐起日次,而近日日氣甚不佳,上候方在靜攝中,頉稟。傳曰,知道。
李鼎輔啓曰,大司憲金鎭商,執義尹鳳九,掌令權祐·尹光毅在外,持平韓億增奉命在外,一員未差。今日以監察茶時之意,敢啓。傳曰,知道。
鄭翬良啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
具宅奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李玗,以禁軍別將,禁軍等祿試射事,慕華館晝仕出去之意,敢啓。傳曰,知道。
曺允成,以弘文館言啓曰,副校理金漢喆,連呈辭單,不爲行公,卽爲牌招察任,何如?傳曰,允。
傳于曺允成曰,待開門,弘文提學牌招。
傳于曺允成曰,今製,依前廣試,知悉擧行。
傳于鄭翬良曰,常參停。
李重庚,以宣惠廳言啓曰,今壬戌十一月令,宗廟薦新天鵝,公洪道當次,故依例預給價米於貢人處,使之趁期封進矣。今月已盡,所納只是七首,其餘五首,則累度催促,尙未來納,限內不得封進,事體誠爲未安。當該貢人,方自本廳,囚禁督納,待其準數捉納,隨卽封進之意,分付該曹,何如?傳曰,允。
刑曹參判鄭來周疏曰,伏以日昨初覆,因大臣箚陳,姑令退行,實合於聖體保護之方,群情幸甚。見今寒冱轉甚,日晷極短,讞囚之際,必致夜深,當此靜攝之日,其爲憂憫,有不可言。且伏念獄案煩絮,勘斷實難,今此箚批中,以每年達宵,不可忽忽爲敎,我聖上至誠欽恤之意,溢於言表,絲綸之下,孰不感泣?至於啓覆之日,入侍諸臣,各陳意見,亦不宜草草而止,而必欲於一日內了當,則聖體有妨於攝養,斷獄似欠於審愼。臣愚以爲今此初覆,分兩日行之,恐或合宜也。臣職忝秋官之列,竊附執藝之義,妄有論列,死罪死罪。
正言徐志修疏曰,伏以臣頃蒙恩暇,歸省父病,至仁洪私,感祝無涯。爲趁至日問安,纔入城裏,遽忝見職,嚴召仍降,臣誠驚惶感激,非不知竭蹶趨承之爲恭,而人微責鉅,才薄任重,有不敢遽然冒沒,竟犯違逋之科,跡涉慢蹇,罪合誅殛,只推之命,出於格外。仍伏見日昨備忘,辭旨嚴截,責勵群下,至有不敢承聞之敎,臣震恐懍蹙,他不暇顧。雖不得不隨牌冒肅,而一詣臺廳,不過謄傳故紙而已,臣之不合言職,於此亦可知矣。且臣猝患寒感,證狀忒重,束帶供職,非時月可期,言責之重,不容一日虛帶,玆敢仰申疾痛之呼,冒瀆尊嚴。伏乞聖明,亟削臣職名,以安私分,不勝大願。抑臣端居憂時,有時中夜起坐,不能無隱度于中者,敢此附陳焉。方今紀綱隳壞而莫敢正,賢不肖混淆而莫敢論,是非不行而士乏氣節,上下陵僭而民無定志,其弊在於言路之不開,言路之不開,其弊在於臺選之無法。夫國家,以言責之重,寄之臺官,而未嘗有擇之之術,及其有言而少涉時事,則不問可否,而一例輕辱之,摧折之,於是智者結舌而闒葺,諂佞日以得志。如是而國不危且亡者,未之有也。是以臣於頃年,召試對策之日,略論臺選之宜變,有曰時象之不靖,多由於黨伐之生於臺閣,則臺不可不擇也。臺之難擇,專由於徒以門地,則選不可不變也。不問門地而欲專論其人之賢否,則敷奏明試,以課其功之法,又不可不行也。必使由此而爲進塗,則賢邪不混,而人才可得,榮塗無爭,而言論可平,臣今請詳其說焉。所謂時象之不靖,多由於黨伐之生於臺閣者,何也?臣觀自古黨比之興,其排軋搏擊,必借言官之力,言官之得失人,而國之治亂係焉。矧今黨習日痼,風波屢起,顧乃不重臺選,賢邪竝列于臺端,而欲望其時象之自靖,寧有是哉?故曰,臺不可不擇也。所謂臺之難擇,專由於徒以門地者,何也?凡今之初入臺地者,殿下何嘗有以素試其賢否,而銓官,亦何嘗一一素知其邪正乎?一登文科,則其門地可爲兩司者,循例輪回,應入兩司,故其得之也。不曰國家以我爲能論事有氣節也,而乃曰,吾家世,固當爲之,其或不得之也,則恚怒曰,吾家世,豈不合兩司乎?是使我不得爲士大夫也。世之有識者,亦曰某人也,家世足爲兩司,而銓官不爲通淸,是有私怨乎?是斥異論乎?後於人則曰,某某也門戶相等,而有所先後,是果公乎?於是乎群疑滿腹,衆謗叢身,執銓衡者,亦安得以主張己見,擇一臺官乎?以其不問賢否之故,兩司爲士大夫平進之塗,其門戶稍低者,欲圖淸塗,則奔走於權勢之門,馳逐於言議之場,以擊人爲執贄,以一身,易一臺官之稱,黨議之日熾,專由於此。嗚呼,兩司之所以設,豈使爲兩班之路哉?苟使銓官,秉心至公,銓人至明,則豈不能少息此弊也?是固銓官之罪也。雖然人非可以衡稱而尺度之,則當此世道人心極下之時,銓官之愛惡,雖皆得當,固難使人人,目覩其人之輕重長短,而無疑於其通塞先後也。此弊之所以生也,所貴乎聖賢者,爲能有所通變,而無使法弊也,故曰選不可不變也。所謂不問門地,而欲專論其人之賢否,則敷奏明試,以課其功之法,又不可不行者,何也?大凡人必試之於位而後,其智愚賢不肖定焉。臺官以言爲職,固當以言爲試,而臺諫之名,又不可輕畀於不試之人,故今宜設官而名之曰,臺裏行,凡門地之可錄槐院成均者,皆許被薦,則無榮枯之別,而絶爭奪之患矣。然後,使被薦者,得論君德闕遺,政令得失,百僚賢邪,民間疾苦,又時許入侍筵席,如輪對官之規,次對講筵,皆使輪回登對榻前論事,則主上,得知其智愚賢不肖,亦可使朝廷,知其言論風采氣節之優劣。然後滿一二年,而考其績,考績之時,自上親臨,時任大臣·六曹長官·兩司玉堂入侍。於是合其一年之內所嘗論事之言,而觀其得失,參以所見人物之邪正,所聞居家之賢否,考其言之眞僞,自上一一詢問然後,以上意裁擇之。其或一二年內,未嘗有所論事,則是無氣節也。有所言,或不公或諂邪或受人風旨或迎合上意者,皆邪人也。如此者,皆置下考。下考者,刋名其籍,罷就散職。或所言平平,或善不善相半,或不善多而善少者,皆置中考,姑勿遷轉以待次年再考。其有言事得體,論人得宜者,及雖未盡善,善多而所失少者,皆置上考。上考者,始爲臺選,許通臺望,不入此選者,皆不得通,如此則臺諫皆正人,而所論得其眞是非矣,此卽敷奏明試之說也。所謂必使由此而爲進塗者,何也?今夫玉堂之選,又榮於臺官矣,而亦只論其家世而已,此豈設官之意哉?今旣定選臺之法,又就其選中,擇有文章經術學行者,以爲玉堂,其非臺諫官者,雖方在臺裏行,亦不許入玉堂之選,則是賢人之進塗,皆由於臺閣,而玉堂亦彬彬乎得人矣。所謂如是則賢邪不混,而人才可得,榮塗無爭而言論可平者,何也?世所稱榮塗者,翰林·臺閣·玉堂·天郞也。天郞之弊,幸已稍革,而三者之選,猶如舊也。苟以賢否爲選,則人誰得以爭先,而只以門戶爲先後,則門戶相等者,豈能無爭心?苟非賢於人一等者,後之而無憾者鮮矣。且夫朋黨者,何爲者也?蓋由於榮塗爭先之故也。旣欲爭先,則黨同伐異,排軋推引,固其勢也,黨安得不成乎?夫以聖上之苦心,堅持蕩平之政,十八年于玆,而治不徯志,下不從令者,彼圖進取者,見榮塗黜陟之權,不在於上而在於主時論之人,故趨附時論,爭爲黨伐,黨何由息?且聖人之立法也,使中人以上,皆可勉於爲善,而今之爲法也,使中人以下,皆陷而爲黨,何者?人皆知趨附之可得膴仕,而不復知自修之道,故門戶稍低者,其效力於時論,尤爲甚焉,是豈其性也哉?今若臺法一變,則榮塗之權,在於上,而趨附之俗,爭競之風,庶可止矣。此輩,亦將自修其身,以求知而必不爲主論者之用,是使人人爲善,公論行而治道成矣,豈不休哉?至若節目之詳,問難之密,臣具成冊子,而惶恐不敢煩聞焉。洛陽少年,妄論時事,固宜大臣之多短,而猶幸文帝,頗採施行,則臣以爲賈生,未爲不遇也。惟殿下留神而裁擇之,則國家幸甚。答曰,省疏具悉。豈待其陳,心常慨然者,弘錄·翰圈,其皆有命,宜當飭焉。爾其勿辭察職。
副校理金漢喆疏曰,伏以臣言出於口,機穽隨至,豈不欲咋指呑舌,以言爲戒?而反詈之毒,誣辱之醜,愈往愈甚,則一息猶存,亦安可默默而已乎?前後疏籲,不過略暴其危苦之情,辯明之語,而頃日筵中,有捧疏承旨特推之命,臣於是惶怖抑塞,靡所容措。且伏見元景夏未徹之疏,其胡辭悖說,益無倫脊,反以臣言,乃謂之氣勢凌踏,或謂之恐動天聽,又或謂之迭相齮齕,說道自家光景,勒加於臣身,至曰罔極手段,此何文字,此何人理?且拈出臣疏中數句語,有若驅脅,覈詰者然,此則李善泰尙在,一世之口,其可盡掩乎?臣一自□□修門,縮伏私次,恭俟處分,不意今者,天牌降臨,不敢坐犯違傲,謹此隨詣於禁扃之外,而咫尺花磚,無路致身,抑臣老母,素抱癃病,越添於死喪之威。近緣時氣乖常,觸傷非細,舊新祟,一時交劇,已至五六日,食飮全却,痛勢轉加。臣以孤孑之身,獨自扶護,縱使無他情勢,官職去就,斷無暇論,玆敢投進短章,自外徑還,臣罪至此,尤萬萬矣。伏乞聖慈,察臣危臲之踪,憐臣煎迫之私,亟降威罰,仍行鐫削,以謝人言,以安賤心,不勝萬幸。答曰,省疏具悉。其何撕捱?爾其勿辭護焉。
上在昌德宮。停常參·經筵。
李益炡啓曰,明日常參·經筵,取稟。傳曰,停。
具宅奎啓曰,大司憲金鎭商,執義尹鳳九,掌令權祐·尹光毅在外,持平韓億增奉命在外,一員未差。今日以監察茶時之意,敢啓。傳曰,知道。
李益炡啓曰,右副承旨李鼎輔,今日病不仕進,牌招,何如?傳曰,允。
以吏兵批歲抄單子,傳于具宅奎曰,只點下者,捧傳旨。
李益炡啓曰,弘文提學徐宗伋,承牌來詣矣。敢稟。傳曰,都承旨持此題,與提學偕往太學,儒生等,試取以來。
又啓曰,臣承命持書題,與弘文提學徐宗伋,偕往泮宮,儒生等試取收券□百四十□張以入之意,敢啓。傳曰,科次取入。
傳于具宅奎曰,試券抽栍以覽,有可觀處科次,則當入侍爲之合考後,卽爲稟啓。
傳于具宅奎曰,試券抽栍覽過,玆蓋伏遇下,或書主上殿下,或書我后,此則勿拘,只看其文而考取。
具宅奎,以兵曹言啓曰,銅龍門把守因禁衛軍停番,以訓局軍兵替把矣。禁衛軍今已上番,建陽門入直禁衛軍十名除出,依前把守之意,敢啓。傳曰,知道。
又以兵曹言啓曰,去十一月朔,各廳堂下武臣等試射當爲設行,而連因有故,今已踰月,不得爲之之意,敢啓。傳曰,知道。
上在昌德宮。停常參·經筵。
李益炡啓曰,明日常參·經筵,取稟。傳曰,停。
李鼎輔啓曰,大司憲金鎭商,執義尹鳳九,掌令權祐在外,尹光毅未肅拜,持平韓億增,奉命在外,一員未差。今日以監察茶時之意,敢啓。傳曰,知道。
李益炡啓曰,試券今已畢考之意,敢稟。傳曰,當入侍科次,入侍于崇文堂,傳曰,昨日試所進去都承旨入侍。
鄭翬良啓曰,卽者吏曹郞廳來言,今日爲政事,命下,而判書閔應洙,參判元景夏,參議尹汲,俱以病不來,不得開政云。判書·參判·參議,竝卽牌招開政,何如?傳曰,允。
傳于鄭翬良曰,今已夜深,待明朝出牌。
李鼎輔,以兵曹言啓曰,禁軍祿試射時,沒技人熟馬賜給事,已有定奪矣。今番祿試射,沒技人別單書入之意,敢啓。傳曰,知道。
贊善魚有鳳疏曰,伏以臣違慢之積罪如山,而尙逭嚴誅,職名之虛帶幾年,而未蒙恩遞。惶悶抑塞,情窮勢隘,泯默累朔,罪益添重,不得不瀝血封章,冒死哀鳴,伏地震越,鈇鉞是竢。而其所顒望懇祝者,唯在於快鐫其職,永刊其名,俾得以守分待盡而已。不自意批敎下者,一味溫諄,益復優渥。臣奉讀以還,不覺神魂之飛越,而感涕之交逬也。臣不敢知聖上,果以臣辭爲出於假飾例讓,抑以臣愚,有可以裨補睿學耶?篤老殘喘,忍死趨詣,一猶可駭,其可再乎?決知其不可强,而猶靳退斥。竊恐殿下,所以處臣者,全是虛文,而非出務實之政也。今臣之再煩呼籲,極知惶恐,而猶不知止者,誠以我東宮年歲寢長,學業日就,薰陶開發,一時爲急,非若曩在沖幼之比,則此時此任,豈容一日瘝曠?其所以疾聲丐免,連章瀆撓,不獨出於引分自靖之計而已。聖批亦以此時元良輔導,豈比他時爲敎?則朝家之亟賜處分,又何待臣言之屢乎?惟聖明之垂察焉。臣又有所萬萬兢惶,不得不陳暴者,蓋以臣,久忝宮僚,名係朝籍之故,前後恩例,錫予累降蓬蓽,已不勝其濫猥,而頃日又蒙掖隷臨門,特頒御廚珍羞,仍問臣死生。臣尤驚隕震恐,正席九頓,靡所容措。噫,此非獨惠養老臣,乃所以尊禮賢德。古則魯穆公之餽鼎肉,是已近世之碩德儒先,得此於聖朝者,亦多有之。臣是何物,而敢膺異眷?況以罪爲寵,尤豈賤分之所安?區區至願,惟祝永謝誤恩,還他本分,飮啄自如,涵泳聖澤,則德意之厚,沒齒其飽矣。惟聖明之俯諒焉。臣方席藁陳懇,更何敢攙及他說?而適有區區所感於中者,目今節屆南至,天時載新,積陰之下,陽德昭明,是則孔聖所謂復其見天地之心者也。宋臣康節邵雍作詩曰,一陽初動處,萬物未生時,玄酒味方淡,大音聲正希。旨哉言乎?朱夫子亦作復卦贊,同時大儒張栻,又作復卦義贊。其言皆明白切至,微妙無窮,仰惟聖學高明,默契至理,所謂惟天下至誠,爲能知天地之化育,亦何待愚臣歷誦前言也哉?噫嘻,今年是何等運氣,毒癘爲災,八域同然,使殿下赤子,顚殞於烈焰者,不知其幾千萬。春夏大椓之餘,呻吟甫起,而及玆霜雪,又復熾酷,勢如燎原。詩人所謂周餘黎民,靡有孑遺者,不幸近之矣。臣中夜無寐,每誦古人民塡溝壑諒何辜之句,未嘗不太息流涕,況在聖心之憫惻恫傷,當復如何也?竊願殿下,當此陽長之會,克體天地之心,安靜而養之,擴充以大之,如傷之念,罔或弛於燕閒蠖濩之中,若保之政,靡不擧於發號施令之際,以至於一德孚感,和氣旁達,則奠斯民於春臺壽域,特在呼吸轉移之間矣,豈不休哉?豈不盛哉?若我東宮邸下,涵養德性,成就溫文,亦在夫體元敦仁而已。敢望殿下,又於元良燕侍之際,必以三賢至論,諄諄敎詔,以爲佩服存省之地,則太平萬世之基,亶在於斯,宗社幸甚,臣民幸甚。臣身伏草莽,心懸象魏,芹曝微誠,有不自已,敢附瞽說,仰瀆宸聽,尤增死罪。伏乞聖上,察其愚而恕其僭妄,哀其志而特允所辭焉。答曰,省疏具悉卿懇。頃者見卿,今已幾朔,思卿之心,奚嘗少弛?其勉切實,可不服膺?卿須體慇懃之意,安心勿辭,幡然上來,用副此意。仍傳曰,遣史官傳諭。
正言李會元疏曰,伏以臣之十數年痰火之病,仍成一生膏肓之祟,重發於昨歲之冬,寒邪外逼,陽火內攻,變生百般怪症,和扁技窮,刀圭罔效,人或傳死,臣不料生,奄奄床席之間如是,而今焉歲一周矣。薇垣新命,忽及此際,驚惶感激,莫省所措。顧此賤疾,隔死如紙,豈有一分可强之勢?而第伏奉備忘,辭旨嚴截,責勵群下,至有不敢承聞之敎。此時引疾,決非臣分之所敢出,不計顚仆,忍死祗命。而拜跪之際,關窒幾絶,急灌藥物,雖幸回甦,及夫擔還私次,諸症一倍添重,最是喘急之症,乍動輒劇,若將頃刻垂絶,此非臣假飾之言,實通朝之所共見知而憫憐者。不然則臣旣無情勢之可言,豈敢有除輒辭,甘自陷於慢命之科哉?玆將疾痛之呼,仰瀆仁覆之天。伏乞聖慈,特垂矜憐,亟許遞免,以延殘喘,仍治臣瀆擾之罪,以肅朝綱,千萬幸甚。臣於乞免之章,不暇及他,而旣有一日之責,敢陳官師之規,惟聖明,垂察焉。近來政注之際,聖上之申明勅勵,果何如?而三銓獨赴之政,全無體聖旨之意,每一政出,輒咈公議,至於理山陞擢之政,而尤涉可駭。凡係陞品,必由首堂,佐貳之不敢擅擬者,蓋出於愼重,官方自懼專輒之意,所擧雖得其人,終不免爲謬例。而況尹得徵之庸陋疲劣,不合守邊之任,擧世皆知,則彼同宗之銓官,豈獨不知?而急於薦拔,冒嫌啓擢,其慢法濟私,誠極肆然。臣謂得徵,雖已狀罷,銓官亦不可無罰也。且尹東喆之罪犯,雖以朝紙之略出者見之,其憑藉捧貨之狀,至爲陋惡,則金吾議讞,終未免失之太寬。而且其流三千里之罰,豈終止於京華一息之地耶?此而置之,此等非理侵虐之輩,將無所懲畏。臣謂龍仁定配罪人尹東喆,更令該府,改配遠地爲宜也。答曰,省疏具悉。當該銓官,從重推考。尹東喆事,依施焉。爾其勿辭察職。
壬戌十二月初二日未時,上御崇文堂。弘文提學對讀官持試券科次入侍時,都承旨李益炡,假注書李文濟,記事官兪彦好·李毅中,弘文提學徐宗伋,對讀官應敎南泰齊,修撰金尙迪,進伏訖。上曰,此科頒柑時,每致易晩,故今番則封書題出送矣。今見試券,則多有可觀,故命入科次者此也。其果精考而幾張持入乎?宗伋曰,十丈合考以入矣。上曰,先讀一張而高聲讀之。尙迪讀一張畢。泰齊曰,有疊文字用處矣。上曰,置之落科,可也。宗伋書次上出之。宗伋曰,當用幾丈乎?上曰,依前例用之,可也。泰齊曰,不必多用也。上曰,減數用之無妨也。尙迪,又讀一張。上曰,六賢盡鋪矣。益炡曰,此亦有疊文字用處矣。上曰,我國儒生必好卽景,有欲守聖廟之語矣。泰齊曰,此文有元力,而且欲用竊惟一張則此當入之矣。上曰,拔置之,可也。尙迪,又讀一張而拔置,又讀其下一張。上曰,此則六賢盡入於一句中矣。宗伋·泰齊曰,文雖生手,而其中二句好,可以拔置也。尙迪,又讀一張。泰齊曰,中間二句爲好矣。宗伋曰,可以拔置之文也。尙迪,又讀一張至講筵諱名字之句。上曰,先朝有諱名之事乎?益炡曰,然矣。又至異皇朝配聖位之規之句。上曰,皇朝嘗升配乎?宗伋曰,皇朝則然,而我朝則未遑矣。上曰,然耶?拔置之,可也。上曰,此題前似出之,而未能記有也。益炡曰,年前視學時出之也。上曰,何年耶?臣文濟曰,癸丑年出御製,而鄭光益·韓億增賜第矣。上曰,今始覺得矣。宗伋曰,此則本朝,前則宋朝,而且賀與謝異體矣。尙迪,又讀一張,至左丘明之後董仲舒之前句。上曰,此則別鋪矣。尙迪曰,臣於在外時,亦以爲然矣。上曰,此文有術矣。泰齊曰,有表工程者之文也。上曰,此文多氣矣。泰齊曰,多病處,不可入於等中矣。上笑曰,渠則必以爲善作也。且有四紀臨朝之句,予心愴感矣。此堂卽舊堂,而予今西向坐者,亦有意。今見此句,可以興感矣。入於等中,可也。尙迪,又讀一張。宗伋曰,宜與七十子而等之句,爲大段病處矣。泰齊曰,元文甚少之文,可置落科也。此若不落,則前落之文,可惜也。上曰,何必比而同之耶?旣不爲壯元,則入與不入,何關之有?泰齊曰,士子輩,以御前合考之得參,爲大榮,而且爲鼓動之道矣。上曰,然耶?尙迪,又讀一張。宗伋曰,此乃自外所定之文也。上曰,可爲優等者耶?下一張畢讀後,決之,可也。尙迪,又讀一張。泰齊曰,此無謝意思矣。宗伋曰,晩呈亦可謂亂軸也。宗伋,持一張而起伏曰,小臣,以此爲壯元之文也。上曰,當書何等耶?泰齊曰,可書三中也。宗伋書三中訖,曰,臣等敢不,書以臣敢不,等字落漏矣。何以爲之耶?上曰,臣敢不,與臣等敢不何殊?此非大段違格,特批一句,可也。壯元之文,且呈于冬字軸,可謂得時也。宗伋,又拔六張,皆書三下。上曰,七張皆上之。益炡跪上之。上親坼曰,具允明誰也?益炡曰,具宅奎之子也。上又坼第二曰,尹東暹誰也?益炡曰,尹勉敎之姪也。上曰,朔寧郡守尹勉敎乎?僉曰,然矣。上又坼第三曰,李邦漢誰也?益炡曰,故參判李翊漢之族也。上又坼第四曰,李鳳元誰也?尙迪曰,李廷濟之姪,曾經高陽郡守李廷漸之子,而且有文名者矣。上又坼第五曰,尹勤誰也?僉曰,不知誰家人也。上又坼第六曰,李顯重誰也?益炡曰,李秉常之姪行也。上又坼第七曰,鄭述祚誰也?益炡曰,似是鄭必寧之族,而亦未詳知也。上曰,合考三張坼名。尙迪坼見曰,李載和·吳彦賓·沈命一也。上曰,幼學只一人得參,雖只取太學,無過於此矣。上曰,藥院提調,以監劑入來乎?益炡曰,方入來矣。上曰,御醫亦入來乎?益炡曰,亦入來矣。上曰,予欲見之承旨書傳敎曾欲招見,而恐致人心之動矣。副提擧今適入來,欲爲招見矣。卿等少退,以待醫官之來,同爲入侍。仍命書傳旨曰,湯劑欲爲加進,方欲下敎,副提調旣入侍,提調以監劑入來,同爲入侍。泰齊曰,玉堂闕員,以在京無故人,盡數差出於後日政之意,敢達。上曰,予欲下敎矣。政事,以當日爲之,分付,而玉堂盡數差出,可也。榻敎益炡曰,諫院雖多行公之員,而憲府則無行公之人。竝姑改差,今日政差出待下批牌招,何如?傳曰,允。榻敎諸臣以次退出。
同日申時,上御崇文堂。都承旨李益炡,假注書李文濟,記事官兪彦好·李毅中,進伏訖。上曰,提調若在闕中則使之入侍,而若已出去則只令首醫及入直醫官入侍事,注書出去,分付。臣文濟,承命出傳後入來。上命益炡書備忘記曰,居首生員具允明,直赴殿試。之次生員尹東暹,直付會試。幼學李邦漢,進士李鳳元·尹勤·李顯重,生員鄭述祚,各給二分。益炡書備忘訖。上曰,此入格中,或有居齋者耶?注書出問之。益炡曰,臣昨見到記,則或有入齋者,或有不入齋者矣。臣文濟起伏曰,然則居齋與否,問知之事,何以爲之乎?上曰,置之,可也。益炡曰,具宅奎,曾爲柑科,而其子,亦爲此科,誠是稀有之事也。上曰,然耶?具宅奎,年幾何爲之乎?彦好曰,二十一爲之矣。上曰,其時提學誰也?毅中曰,崔錫恒也。上曰,允明貌,或如其父乎?彦好曰,允明視學時,以講生入參矣。上曰,今始覺得其似然也。上曰,今番則或慮有日暮之患,出題以待,卽令往泮中矣。果無時刻急促之患否?益炡曰,賜柑稍後來到,故臣等先往泮宮,不無遲待之患矣。上曰,今番柑製時,提學·承旨,先詣泮宮移時後,中官領去賜柑云。此由於中官,更稟之際,自致遲滯而然也。當該中官,從重推考,可也。擧條
同日同時,上御崇文堂。藥房提調鄭錫五,首醫金應三,入直醫官金履亨·李道吉,追後入侍。進伏訖。上曰,今日以科次,旣命都承旨入侍,而提調,亦必以監劑入來,故欲令入診矣。應三診脈後退伏曰,左三部沈數,右三部少沈,而數候則不至大段,大體則好矣。履亨,診脈後退伏曰,左右三部調均,而左則少沈,右則少數,而亦不大段矣。道吉,診脈後退伏曰,左三部沈數,而不至大段,右三部沈中微有數候,而不如左部之沈數矣。上曰,近來眩氣有加,欲爲招見爾輩,而未果矣。科次入侍時,令副提調入侍者,仍欲兼爲入診矣。午前則神氣甚不好,今亦苶然不振矣。補中益氣湯,連爲加進乎?有感氣之時則尤如是苶然者例耶?應三曰,脈理微妙難知,而左部則雖有數意,而頗不大段,右部則似帶氣虛之漸,或者科次時有勞動而然耶?上曰,科次之前,氣甚苶然,而作氣出臨之後,似爲少勝矣。應三曰,右邊脈度,終有氣虛之意,當用補製,而人蔘則依本方用補中益氣湯似好也。上曰,以次達所見。履亨曰,右部不如左部之症,雖不大段,而亦不無重緩不足之意,加用補中益氣湯爲宜也。道吉曰,此是痰盛之致,倍入參料,加進補中益氣湯爲好也。錫五曰,所進幾爲三十貼乎?上曰,前後所服爲二十貼矣。錫五曰,都提調旣出明朝問安之令,來朝入診,何如?日晏後則脈候不如早朝矣。上曰,膏藥僅可療飢而已。應三曰,終不如湯製矣。提調旣已仰達,此時無藥,經過一時爲悶。雖今夜,進服湯製爲宜也。上曰,一錢重則無力,補中益氣湯,依前加入人蔘倍入五貼劑入,可也。榻敎應三曰,眉稜痛候,近無發作耶?上曰,此亦方有痛氣矣。諸臣以次退出。
上在昌德宮。停常參·經筵。
下直。永柔縣令趙榮曾。
曺允成啓曰,初四日,國忌齋戒,初五日正日,初六日國忌齋戒,初七日正日,初八日國忌齋戒,初九日正日。此六日視事,頉稟。傳曰,知道。
具宅奎啓曰,大司憲·執義·掌令一員,持平二員未差,掌令尹光毅,未肅拜。今日以監察茶時之意,敢啓。傳曰,知道。
藥房都提調臣金在魯,提調臣鄭錫五,副提調臣李益炡啓曰,冬暖之餘,日寒猝緊,伏未審此時,聖體若何?眩氣其無所減乎?昨日湯劑之特命劑入,可想聖候之尙未差勝。臣等不任區區憂慮之至。湯劑其已進御乎?臣等今日,不可不率諸御醫入診,詳細承候矣。大王大妃殿氣候,近復何如?臣等終宵耿耿,敢來問安,竝此仰稟。答曰,知道。慈殿氣候,差勝後一樣。予則眩氣,旣下敎于入侍提調,而今猶一樣,湯劑朝者進御後,日次入侍,而只湯劑繼進日,問候,宜矣。
大王大妃殿·中宮殿·賢嬪宮,藥房口傳問安。答曰,知道。
具宅奎,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
曺允成,以弘文館言啓曰,修撰徐命臣,自鄕旣已上來,卽爲牌招察任,今日政新除授,待下批一體牌招察任,何如?傳曰,允。
又啓曰,吏曹判書閔應洙,參判元景夏,牌不進,參議尹汲,陳疏入啓,而開政命下之後,尙未擧行,事甚未安。判書·參判,更卽牌招開政,何如?傳曰,允。
傳于曺允成曰,吏曹參議尹汲,疏批已下,卽爲牌招。
吏批啓曰,新除授寧邊府使具樹勳戶奴呈狀內,矣上典,與新除監司,爲姨從兄弟,法不當赴任,入啓變通云。旣與道臣相避,則不可仍置,改差,何如?傳曰,允。
有政。吏批,判書閔應洙進,參判元景夏,參議尹汲,牌不進,同副承旨鄭翬良進。以李成中爲副校理,尹光毅·元景淳爲副修撰,趙遠命爲大司憲,徐命臣爲執義,金光世爲掌令,魚錫胤·金光國爲持平,洪昌漢爲輔德,李周鎭爲司饔提調,金慶衍爲慶尙都事,南泰赫爲公洪都事,元景夏爲同義禁,金聖運爲工曹參議,李天輔爲司僕正,韓師正爲柒谷府使,趙漢彬爲注書,李榯,敍用事,承傳。
兵批,判書金始炯病,參判尹得和病,參議權爀入直進,參知趙尙命病,同副承旨鄭翬良進。以金鎭商·洪啓禧·金相奭·朴師昌·鄭汝稷·沈鳳陽·金夢煃·宋徵泰·尹鳳九·權祐·金相紳·柳春馥·李思先竝付副護軍,吳遂采·洪鳳祚·魚有龍·李道謙·李天輔·韓億增竝付副司直,吳盛載單付同知,金養正·梁世勣·李命稷單付僉知,李長燁單付訓鍊主簿。
鄭翬良,以義禁府言啓曰,卽接月令醫員韓次愈手本,則時囚罪人任師夏,本以抱病之人,久處冷地,宿病之外,兼得感寒,渾身如束,胸脅牽痛,頭疼如碎,面紅如醉,稀粥下咽,便卽嘔吐,卽今病勢,極其危重云。自前罪人病勢如此,則有保放救療之規,敢此仰稟。傳曰,依爲之。
又啓曰,新除授臺諫,牌招事,命下,而闕門已閉,待明朝出牌之意,敢啓。傳曰,知道。
吏曹參議尹汲疏曰,伏以臣,狷隘之性,與時寡合,叨冒之職,爲世必爭。昨年人言,足爲壺氷之戒,而猶不知畏,復此盤礴。早脫狼狽,固已自料,昨伏見正言李會元疏本,極口詬斥,用意至深,臣誠惶駴震悚,莫知攸處。噫,爲人臣而不體聖旨,爲政官而慢法濟私,則其爲罪,誅殛猶輕。言之雖易,當之者豈不危且怖哉?臣本鑑識不明,權衡未精,曾未有激揚之風,甄別之能,可以副聖上振勵之意,以是而謂之違聖旨咈公議,則臣固受以爲罪。若以臣近來一二政注不滿於其意,而輒加以如許題目,則在臣,恐未爲的確之案,而在臺臣,不幾近於簞豆之見色乎?至於邊倅陞擬,非臣之所自創始,前後佐貳之官,獨政啓擬,非止一再。今可歷數問議廟堂之規,中間乍行而旋寢,本曹亦有可按之文蹟。臣果從衆擧擬,不以爲嫌。今其疏,直歸之於專輒肆然之科,豈臺臣眞不知舊例而然耶?若其陞擬之人,果與臣爲袒免之親,而登科幾二十年矣,經亞臺而長宮僚矣。其踐歷,已自不輕,且其爲人,外若疎拙,內實廉簡,邊邑陞資,未見其不可。今乃强爲吹覓,遐荒一麾,殆同左遷,而謂之薦拔,疎遠同宗,例擬何拘?而諉以冒嫌,眞所謂欲加之罪,何患無辭者也。雖然,此可付之一笑,不足與之多辯,而第臣數次當政,人言已如此,若不早自歛退,避遠駭機,則其將終陷於重辟而後已。豈不大可懼哉?今因開政有命,嚴召下臨,而顧臣情地,萬無冒進之勢,隨詣闕外,略暴危懇。伏乞聖慈,天地父母,俯賜諒察,亟命鐫削,以謝臺議,以安私分,不勝萬幸。答曰,省疏具悉。其何撕捱?爾其勿辭察職。
上在昌德宮。停常參·經筵。
明聖王后忌辰齋戒。
鄭翬良啓曰,大司憲趙遠命,執義徐命臣,未肅拜牌不進,掌令金光世,奉命在外,一員未差,持平金光國·魚錫胤在外。今日以監察茶時之意,敢啓。傳曰,知道。
傳于鄭翬良曰,史官一員待命,騎馬三匹立之。
曺允成啓曰,新除授注書趙漢彬,時在公洪道大興地,斯速乘馹上來事,下諭,何如?傳曰,允。
又啓曰,持平金光國,前以軍銜,受由下鄕,過限未上來,旣已現告,依定式禁推,而方帶臺職,遞差傳旨及禁推傳旨捧入之意,敢啓。傳曰,知道。
以吏曹參議尹汲,牌不進罷職傳旨,傳于曺允成曰,推考傳旨捧入。
傳于鄭翬良曰,薄衣軍士,襦衣題給。
京畿監司啓本,判府事兪拓基,月廩不受事,傳于鄭翬良曰,令本道,更爲輸送。
判義禁金始炯,同義禁李壽沆·李周鎭等聯名疏曰,伏以臣等,卽伏見正言李會元之疏,以徒配罪人尹東喆事,謂以議讞太寬,仍請改配遠地。臣等於此,誠不勝訝歎之至。夫東喆之本事顚末,該道査啓,及臣府議奏,俱經睿覽,今不必煩縷,而臣等自初深惡其情狀,持之頗嚴。至於更推,然事出奴主,自與侵虐良民有異。而但其憑藉捧錢之罪,固當嚴懲,故當初議啓時,引大明律敎囚反異條中,外泄受財之文,而斷之以流二千里者。必欲重勘之意,畢竟止於徒配者,亦緣功減之故,而配地定以近畿,非今斯今,則又何足强辯也?至於改配之命,尤有所不可冒當者,國家用律何等嚴重,而初旣奏當於臣等之手,今又使臣等,而改之者,揆諸事理,恐涉顚倒。況臣等被斥,旣由此事,方自引之不暇,成命之下,未卽擧行,臣等之罪尤大。玆敢略入文字,仰暴事實。伏乞聖慈,俯垂鑑諒,亟遞臣等金吾兼帶之任,以安私分,以謝臺議,不勝幸甚。答曰,省疏具悉。覽卿所陳是矣。置之。而卿等勿辭行公。
上在昌德宮。停常參·經筵。
明聖王后忌辰。
李鼎輔啓曰,備邊司郞廳來言。今日賓廳坐起日次,而國忌正日相値,頉稟。傳曰,知道。
李益炡啓曰,賓廳坐起,旣已頉稟,所當持公事入侍,而國忌正日相値,頉稟。傳曰,知道。
李鼎輔啓曰,大司憲趙遠命,未肅拜呈辭,執義徐命臣,牌不進傳旨未下,掌令金光世,奉命在外,持平魚錫胤,未肅拜,掌令一員,持平一員未差。今日以監察茶時之意,敢啓。傳曰,知道。
注書趙漢彬在外,代以李宇和爲假注書。
北兵使禹夏亨,以淸差出來,則所當移住行營,而方在待命中,不敢晏然移住,惶恐待罪事狀啓,傳于李鼎輔曰,勿待命事,回諭。
李鼎輔,以兵曹言啓曰,傳曰,薄衣軍士,襦衣題給事,命下矣。發遣本曹郞廳,摘奸其中,尤甚薄衣者,二百四十名別單書入。令該曹依此數襦衣題給之意,敢啓。傳曰,知道。
上在昌德宮。停常參·經筵。
端敬王后忌辰齋戒。
李鼎輔啓曰,大司憲趙遠命,未肅拜呈辭。執義徐命臣,牌不進傳旨未下,掌令金光世,奉命在外,持平魚錫胤,未肅拜,掌令一員,持平一員未差。今日以監察茶時之意,敢啓。傳曰,知道。
李鼎輔,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李重庚啓曰,假注書李宇和,時無職名,令該曹依例付軍職冠帶常仕,何如?傳曰,允。
上在昌德宮。停常參·經筵。
端敬王后忌辰。
大殿·大王大妃殿·世子宮·賢嬪宮,政院·玉堂口傳問安。答曰,知道。中宮殿,政院·玉堂單子問安。答曰,知道。中宮殿,朝廷二品以上·六曹單子問安。答曰,知道。
傳于曺允成曰,史官二員待命,而以宣傳官待之。
備忘記,傳于曺允成曰,史官一員待命,騎馬三匹,卜馬二匹,立之。
李鼎輔啓曰,大司憲趙遠命,未肅拜呈辭,執義徐命臣,牌不進傳旨未下,掌令金光世,奉命在外,持平魚錫胤,未肅拜,掌令一員,持平一員未差。今日以監察茶時之意,敢啓。傳曰,知道。
上在昌德宮。停常參·經筵。
仁烈王后忌辰齋戒。
藥房都提調金在魯,提調鄭錫五,左副承旨具宅奎啓曰,伏未審日間,聖體若何?湯劑連爲進御,而眩氣其或有漸減之勢乎?臣等今日,當依前下敎,率諸御醫入診,詳察聖候,議定繼進當否矣。大王大妃殿氣候,何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣一樣矣。
具宅奎啓曰,大司憲趙遠命,未肅拜呈辭。執義徐命臣,牌不進傳旨未下,掌令金光世,奉命在外。持平魚錫胤,未肅拜。掌令一員·持平一員未差。今日以監察茶時之意,敢啓。傳曰,知道。
備忘記,傳于鄭翬良曰,史官二員待命,騎馬六匹立之。
鄭翬良啓曰,史官一員不備,宣傳官一員,代送之意,敢啓。傳曰,知道。
傳于鄭翬良曰,頃者以問候,遲滯下敎,時曹在中官自現,故以自現中官下敎。其後乃覺,遲滯者,其旣處之,自現中官,宜有參酌。其單中,以分揀放送,付籤以入。勿出朝報。
傳于鄭翬良曰,更思之。齋戒後,文書當爲入之。今日傳敎還入。
鄭翬良啓曰,吏曹郞廳來言,臺諫有闕,政事何以爲之?敢稟。傳曰,過國忌後爲之。
具宅奎啓曰,都摠府郞廳來言,闕內各處,入直軍兵,夜巡檢云矣。敢啓。傳曰,知道。
壬戌十二月初八日未時,上御熙政堂。藥房入診入侍時,都提調金在魯,提調鄭錫五,左副承旨具宅奎,假注書李文濟,記事官兪彦好·李毅中,醫官金應三·玄起鵬·姜渭聘·許錭·金德履,進伏訖。金在魯曰,日寒復解,時氣不調,近來眩氣,何如?藥院之批,以一樣爲敎,差愈後一樣乎?上曰,大體一樣矣。名雖眩氣,本來脾弱之致。近來眩症,雖不如前日之特甚,而常時頻頻昏眩,故頃於卿批,諭之矣。頃日科次時,試券抽栍見之,則至臨御四紀之句,不覺愴然,且不知前已所出者,故特令入侍科次者,此也。予則欲進茶飮,故初則意在茶飮矣。渠輩以爲脈候沈微,可進湯劑,故二三貼飮之,則如飮冷水矣。蔘料錢數,雖不優加,稍醒眞氣爲可矣。在魯曰,伏聞科次時所傳,則時憑書案,而以眩氣有加爲敎云。當卽入侍,而尙未得請,苦待日次矣。醫官輩,先令入診,何如?上曰,先爲入診,可也。在魯曰,診察之際,使之瞻望玉色,何如?上曰,依爲之。應三,診視後退伏曰,左三部乍沈,向日則有數意,今則不然矣。右三部則重緩無數意,左右脈候調均,不足之候,比向來少勝矣。起鵬,診視後退伏曰,左三部不至大段沈靜,而右寸關,常時則帶闊意,而今不大段,大抵稍有不足之候矣。上曰,科次時久臥之餘,猝然起動,脈亦似有動意矣。應三曰,脈候重緩而沈,比向來頗勝,其時則猝然裝束,故脈侯似有動意矣。渭聘,診視後退伏曰,左右三部,本來安靜,右邊沈數,而左邊尤沈靜矣。錭,診視後退伏曰,脈候左右三部,度數調均,而但沈則太沈矣。德履,診視後退伏曰,脈候左右皆沈,而無力之氣,終不愈矣。上曰,卿等與醫官瞻望,可也。在魯仰視而伏曰,以臣之見,比向來,頗有憊意矣。上曰,使之瞻望者,有意。十年前則上氣之症,時時發作,諸臣見者,以爲予顔色之好矣。今則眩氣特甚之時,引鏡自照,則亦自覺憊弱矣。昨日世子來坐時,傍人以爲有上氣之候云,昨始見此症也。此必年滿氣衰之致。而新曆見之,則予年遽然五十也。豈無衰老之意乎?前則無着暖帽之事,今則殆無陽氣,常談所謂,老人畏寒者,此也。予之年,以常人言之,則不至太高,而予則如常人六十之年矣。在魯曰,聖候衰漸多端,補中益氣湯人蔘倍入,連進五貼,而首醫以爲不如前日云,伏不勝悶煎之忱矣。上曰,予謂如飮冷水者,可知其氣憊矣。在魯曰,茶飮及湯劑得失,令諸醫奏之,何如?上曰,可也。常時有苶然之症矣。在魯曰,眩氣有二症,或昏倒或委苶,未知何如耶?上曰,兒時則昏倒矣。近日則苶然矣。應三曰,膈間痰候,近來,何如?上曰,如烟之氣,充塞膈間者,用慮煩多故也。而近則無此症,意者,眞氣亦不足之致也。應三曰,眉稜痛候,何如?上曰,兩耳如火蒸,而眉稜痛氣則乍間矣。上曰,茶飮中蔘橘差勝,以其治痰而然也。蓋無痰則不能作眩,而眩氣之頻發,必是有痰之致也。應三曰,然矣。他無好藥,中氣扶護之道,亦莫如蔘橘茶矣。上曰,人蔘當服幾錢耶?應三曰,小臣之見,當服三錢重也。起鵬曰,頃者雖服五錢,而近則連進補中益氣湯,已過十貼,五錢則太過,三錢似宜也。渭聘曰,藥久則有弊。小臣頃承聖敎之後,以魯莽之術業,晝夜思之,有所料量。而諸醫之見不一,故止之。何可每進湯藥耶?限今朔三錢重,茶飮進御爲好矣。錭曰,脈理微妙難知,而第沈靜之候,頗不大段,只服三錢重茶飮爲宜也。德履曰,瓊玉膏之屬,雖是潤藥,而有疾則無效,故在外時,相議欲用治寒痰之藥。臣意則四君子湯爲宜也。上曰,三錢重實合予意,當用幾貼耶?應三曰,五貼爲宜也。上曰,茶飮進御後,用金德履之藥爲宜耶?應三曰,四君子湯加味爲六君子湯矣。在外時相議久矣。徐議用之無妨也。錭曰,茶飮連進後,用四君子湯之說,亦有意見也。在魯曰,先用此茶,而繼議他藥,爲好也。在魯曰,大王大妃殿氣候,差勝後一樣爲敎,近來痰症亦愈,而足部亦快可乎。上曰,痰候則元症,而近來少減,昨有咳嗽之候,而亦不大段矣。在魯曰,王世子氣候,亦何如?上曰,近來則好在,而飮食調保爲難,以年幼之故,貪食不已,長有似喘非喘之氣,此必傷食而然也。豈長有感氣而然哉?在魯曰,沖年食量方長,宜有減節之道也。上曰,甚加尊節,而予則因先朝戒飭,常小食膏粱,故至今無滯症,此由於幸不傷食,而世子,則比予幼時,頗多食矣。在魯曰,當食則戒之,毋令過飽,則睿志夙成,可以知戒愼之道矣。上曰,此則理勝之言,每以此戒飭矣。近來長成,特甚過於渠之年歲,而食量亦頗大,故每加節損。而宮中則如閭閻內間,必以多食爲喜,故此等之時,每有過食之患矣。上曰,提調先爲退出,補中益氣湯今姑停止,蔘橘茶五貼劑入,可也。榻敎在魯曰,大妃殿,醫女入診事,何以爲之乎?上曰,置之。在魯曰,啓覆雖已擇日,而茶飮進御之時,恐致勞動矣。上曰,頃於卿批中,形容諭之矣。每計日以待,跨步之間,輒致遺忘矣。鄭來周之批,以示欲速之意,而未果矣。擇日非古道,而陽復前爲之者,當然之道也。必欲速行,而柑製榜出後,連値齋日,政院所擇之外,更無可行之日矣。眩氣發作之時,達夜涔涔,雖溫堗調攝,亦尙如此,冷殿終日,豈不爲悶?第欽恤之道,王政之大者。凡事當隨時爲之,欲書節目,以諭予意,而今日卿當入侍,故姑止之矣。當卽行之,何可遲待乎?簡其儀文而爲之,可也。聚會多官而爲之者,蓋所以重其事,而亦近於文具。法外無他之說,如出一口,如此之際,自致日晏,故先朝靜攝之中,有起伏之例,而此非當行之事也。除其不緊之官,只時原任大臣·六曹長官·京兆·柏府·薇垣入之,而其外則不入,似可也。雖以樞府言之,同中樞之輩入侍者,事涉屑越,令原任入之者,亦有意也。在魯曰,臣等數日見之,亦有用精神處,眩氣如此之時,何可爲之耶?前有會二三年竝行之例,若値聖候之不安,則何必行之乎?雖已擇日,不可以此爲拘也。上曰,擇日可笑。唐太宗,雖以欽恤之意,有所齋戒,而豈非可笑者耶?不卜日欲行之,而卿言如此,死罪之經年延命,亦何妨耶?在魯曰,罪囚亦無必可誅之人,而其中一人,只可殺矣。具宅奎曰,多有可生者,經過一二年,何妨之有?上曰,此則不然。若是可生者,則一年經過於獄中,豈不爲悶惻之道乎?且明年,復安知眩氣之無加於今年乎?此係王政之大者,欲簡其儀文而爲之也。臺諫則徒知執法之論,而儒臣則必有引經據義之道也。注書出去,使入直儒臣入侍。臣文濟,承命出傳。宅奎曰,注書趨出之際,有曳靴聲,殊欠敬謹。推考,何如?上曰,此乃新進生疎之致,何必推考耶?置之,可也。宅奎曰,臣前經啓覆入侍見之無別見者,只令起伏爲好也。上曰,此欠誠實矣。只損其不緊之官,抄入,爲宜也。在魯曰,伊日齊會後,臨時使之勿入爲可耶?上曰,如是者,以一時沿革爲難耶?在魯曰,然矣。只今年如此爲宜矣。上曰,政府秋曹儒臣差勝,而耳目之官,亦不關矣。臨時牌招,何能知裏面事乎?在魯曰,人多入之,則日氣雖寒,亦能禦凍,眞所謂非人不暖也。上笑曰,此豈有益耶?在魯曰,依初下敎,只令抄入耶?雖令盡入,只使起伏耶?上曰,儒臣入來後,欲議定耳。在魯曰,姑退二三日爲好矣。上曰,眩氣若發,則何可爲之乎?當臨時下敎,而若待快愈,則終無可行之日也。在魯曰,茶飮五貼,盡爲進御後,欲行之者,臣之意也。上曰,小民之隙,只三冬,欲强疾行之者,使少民安過歲時也。在魯曰,親祭命下後,欲卽防啓,而未果矣。今則日子漸近,而且當極寒,決不可親行也。聖意雖勤於爲民,而若强病行之,則反近於違理。一從遣大臣攝行之式伏望。宅奎曰,聖候方在靜攝中,若遇風寒冬節,則眩氣輒致添傷。今何可冒危行之?勉從大臣所達之言,千萬幸甚。上曰,方有眩氣,而欲爲躬行者,爲民祈年也。傳曰,民惟邦本,本固,邦寧。予雖躬行,難必其有效,而必欲爲之者,有意存焉。眩氣若加,則便是爲民之誠,不足也。前頭日子尙多,姑觀決之無妨矣。在魯曰,雖欲見前頭,其間決無快愈之望。而聖體日覺衰憊,臣等在下,何可奉行耶?自諒疾病之難强,而且諒群下之情,不强其所能强者,亦豈非事神以誠之道乎?上曰,强其眩氣而行之者,亦誠也。雖過誓戒,病若添加,當止之,必有臨時下敎耳。若以外面爲之,豈誠心乎?在魯曰,以臣賤身言之,少時所爲之事,今猶欲爲,而每患筋力之不逮,聖上亦豈無此患乎?四月親祭,亦於時氣不好之時爲之,何可每每親行乎?在魯曰,守令多官之一司未署經者,除署經催促發送,何如?上曰,依爲之。榻敎應敎南泰齊,修撰尹光毅,追入進伏訖。上曰,頃者科次時,眩氣有加,啓覆尙不爲之矣。今聞大臣承宣所達,則獄情多有可疑處云。耳目則雖執法,而儒臣則引經據義,宜附之寬典,詳考文案,抄出可疑處,可也。泰齊曰,臣近久入直,考見文案,固多有可疑者,而聖敎又如此,尤何不留意乎?光毅曰,臣入直未久,不得盡考,而略見其一二,則多有可疑處矣。在魯曰,啓覆時,使此儒臣入侍爲好也。上曰,他儒臣亦有見者耶?宅奎曰,金尙迪·李成中,亦皆見之矣。上曰,尹光毅亦經外任耶?宅奎曰,累經守宰矣。上曰,李成中,亦經外任耶?泰齊曰,曾經邑宰矣。上曰,殷栗耶?泰齊曰,然矣。在魯曰,四儒臣中,推移入之似可矣。泰齊曰,臣等四人,欲分日入侍矣。上曰,大臣以爲茶飮進御之時,不可爲之。雖過一二年,何害云,而可生者之久滯獄中,豈非悶惻處乎?以農作圖見之,小民休息之時,只歲時也。漢文不曰,草木群生,皆自樂乎?多官入侍,雖例也,而六曹亦多不緊者,只政府·秋官可入,而雖有多官起伏之例,此亦文具也。靜攝中則簡其儀文,亦無不可,時原任皆入,則樞府亦入其中矣。六曹·三司外,皆似不緊,而大臣以爲前例,不可猝改。儒臣之意,何如?泰齊曰,患候中,姑退一二年何妨?而聖敎丁寧惻怛,與大禹泣辜之意,同一揆也。不緊官則除之,亦似無妨矣。在魯曰,宗府·敦府·儀賓府,不入似好也。光毅曰,除者不多則仍舊置之,亦何妨耶?上曰,意謂除之者多矣,聞之則不多,而下番玉堂之言,切實也。在魯曰,兼任則兼而入之,無妨也。上曰,以敦府言,李秉常無實職,必不入來,而只同敦寧李亨宗,必入之矣。泰齊曰,長官必入之矣,別爲申飭,何如?上曰,可也。大臣·儒臣退出後。上曰,承旨進來。書傳旨。傳曰,今因下敎,其有感焉者,噫,陽氣旣生於地,而吾民猶困於下,是豈王政?民之息此月,無他也。勤勤一歲,農事畢矣。昔之紀綱,令行外方,趁卽糴藏封倉無過時,故民乃息肩,有稱彼兕觥之樂矣。而今則封倉,非特過時,將春猶捧者,吁嗟吾民,奚時息肩于蔀屋?思及于此,若恫在己。咨道臣,體予眩中爲民之意。申飭列邑,俾無此弊事,其令備局,分付諸道。又傳曰,欽恤王政之重者,而因其眩氣尙至於今,目今眩氣若此,其欽其恤之道,雖過此歲,其何慨惜?而但若有傅輕者,一逾其年,又將周年,豈王者所忍哉?且時日,雖若干差遲,其果歲前正法,亦何晩也?而不睹農作圖耶?吁嗟,吾民休息,惟在此月,渠雖蹈法,其族屬何累焉?陽復于地,其將幾日?古昔之帝王,以陽復後行法,其猶難矣。況陽復已過,差晩擧行,將行法於歲末之間乎?此亦王政之所不忍,故於秋官之批,略示微意,而連値齋戒,尙不有命,循例擇日晩矣。不卜日,初覆以十一日,再覆十二日,三覆十三日爲之,而其雖命日,臨時量力,旣諭都提擧矣,而多官入侍,蓋所以重其事,而漫職備位,不過文具,一時起伏,似欠誠實存舊例之道。雖存其式,隨時沿益,古昔亦有紛鬧酬應,非爲靜攝。今番時原任大臣·政府·六曹·京兆·薇垣·柏府·儒臣外,漫司入侍權減,一以爲將攝,一以精講確。上曰,頃日下敎,而烽軍只知其夜守,不知其晝亦守之,俄令中官往見,則在於山上云,然則晝亦守之矣。山上所在之家,自下見之,而不見者何也?宅奎曰,闕內則不知其望見與否,閭家則或有望見處矣。先朝有冤痛人擧烽火,故副提學崔昌大,有收議論罪之請,而自上終傅之生議矣。上曰,然矣。予亦思之也。宅奎曰,水刺過時,奏語非時,而小臣以藥房代房入之,竊有區區所懷敢達矣。俄伏聞王世子食量之說,可知其脾胃之好也。脾胃好則其受用無限。小臣,請以私家事仰達。小臣祖母,每戒臣膏粱,故小臣雖一生抱病,而別無脾胃受傷之病。卽今世上悠悠萬事,無過於保養。東宮戒飭膏粱,千萬伏望。上曰,予亦自幼時,必愼膏粱,故無飮食生病之事矣。今此所達切實,可不留意戒飭焉?承·史以次退出。
上在昌德宮。停常參·經筵。
仁烈王后忌辰。
具宅奎啓曰,大司憲趙遠命,未肅拜呈辭,執義徐命臣,牌不進傳旨未下,掌令金光世,奉命在外,持平魚錫胤,未肅拜,掌令一員·持平一員未差。今日以監察茶時之意,敢啓。傳曰,知道。
具宅奎,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
上在昌德宮。停常參·經筵。
辰時巳時,日暈。
李鼎輔啓曰,啓覆在於明日,而憲府之連日監察茶時,諫院之闕啓,俱極未安。除在外·牌不進傳旨未下·陳疏入啓外,呈告未肅拜人員,竝卽牌招察任,何如?傳曰,允。
傳于曺允成曰,王世子冠禮,擇日草記,有下敎事,禮判入侍。
曺允成啓曰,禮判入侍事,命下,而判書李箕鎭在外,何以爲之?傳曰,知道。
傳于曺允成曰,禮房承旨入侍,平安監司金若魯,同爲入侍。
李鼎輔啓曰,備邊司郞廳,以大臣意來言。今日賓廳坐起出令,而啓覆在於明日,不得來會云矣。敢啓。傳曰,知道。
曺允成啓曰,今日賓廳坐起,旣已頉稟,所當持公事入侍,而啓覆在於明日,不得入侍之意,敢啓。傳曰,知道。
正言徐志修啓曰,李時蕃事。措辭見上坦事。見上泰績事見上聖鐸獻章事。見上持平魚錫胤啓曰,坦事·泰績事·夏宅事。見上瑞虎·元諧事。見上
答府曰,勿煩。
答院曰,勿煩。
李重庚啓曰,注書趙漢彬,自鄕上來云,卽爲牌招,何如?傳曰,允。
李鼎輔,以義禁府言啓曰,卽接月令醫員韓次愈手本,則保放罪人任師夏,病勢今已向差云。還囚之意,敢啓。傳曰,知道。
曺允成,以侍講院言啓曰,本院文學趙擎,自鄕入來,已至多日,兼說書閔百昌,連呈辭單,俱不行公。竝卽牌招察任,何如?傳曰,允。
曺允成,以京畿監司狀啓曰,左參贊李縡,病重上去不得事。傳曰,俟間上來事,回諭。
李重庚,以黃海兵使狀啓,安岳隨營牌等渰死事。傳曰,渰死人等,令本道恤典擧行。
李鼎輔,以禮曹言啓曰,卽接光陵參奉所報,則入冬以後,虎患頗甚矣。自數日前,惡虎成群,橫行陵內,而參奉奉審事,進往陵上,則一虎蹲坐於陵上曲墻右傍,咆哮不去,一虎坐於紅箭門外,莫重陵寢咫尺之地,如是橫行,事極驚愕云。陵寢至近之地,虎患若此,極爲驚駭。卽令軍門,發遣將校,期於捕捉,何如?傳曰,允。
是日有政,〈吏批〉,判書閔應洙進,參判元景夏,參議尹汲病不參,左承旨李重庚進。兵批,行判書金始炯,繕工褒貶進去,參判尹得和,參知趙尙命病不參,參議權爀入直進。吏批啓曰,金川郡守鄭彦恢身死之代,今當差出,而孔道弊邑,不可不各別擇差。他道守令中,有聲績人竝擬,何如?傳曰,允。以南泰齊爲司諫,權賅爲掌令,趙擎爲持平,韓億增爲獻納,沈䥃爲軍資正,金尙耉爲司書,金漢喆爲吏曹正郞,李命坤爲校理,尹宅鼎爲寧邊府使,邊聖佑爲淮陽府使,金致一爲金川郡守,洪昌漢爲檢詳,金宗台爲執義,金瀣爲崇靈殿參奉,李天輔爲兼弼善,學錄單趙處魯,李宇和爲副司正。
兵批啓曰,宣傳官趙東夏呈狀內,以老父病重呈辭,下往于會寧府矣。父病一向危重,萬無離捨還仕之望,入啓遞改云。父病危重,還仕無期,則宿衛之任,不宜久曠。今姑改差,何如?傳曰,允。又啓曰,新除授西北僉使李囿春呈狀內,老母今年八十一歲。人子情理,決難遠離赴任,入啓遞改云。邊將之親年七十五歲以上者,許遞其任,已有定式。依例改差,何如?傳曰,允。
曺允成,以侍講院言啓曰,本院上番,輔德洪昌漢入直矣。今日政移拜檢詳出去,兼輔德·弼善·文學俱未差,上番他無推移之員。兼文學朴春普,新除授兼弼善李天輔,竝卽牌招,以爲推移入直之地,何如?傳曰,允。
曺允成啓曰,兼弼善李天輔,兼文學朴春普,牌招事,允下,而闕門已閉,待明朝出牌之意,敢啓。傳曰,知道。
都承旨李益炡上疏曰,臣昨伏見備忘記,啓覆,有連三日定行之命,十行絲綸,辭旨懇惻,我聖上至誠欽恤之德,孰不感歎?而第伏念親臨慮囚,國之大政,與尋常朝會,旣有所別,則不待卜日,殊未免事體之苟簡。而當此聖候靜攝之中,間日臨殿,亦有妨於愼護之道。臣愚以爲三覆,依初擇日以十七日擧行,恐合事宜也。臣自數日以來,觸感風寒,病情苦劇。昨日診筵,未克入參,前席仰達,旣無其路,耿耿愚忱,不能自已。敢陳短疏,仰瀆宸嚴。伏乞聖明,深加睿思,俯垂察納,不勝幸甚。答曰,省疏具悉。旣諭于相臣,依下敎擧行。
正言李會元上疏曰,伏以臣於昨日引疾之章,略論目下數事,及承批旨,竝賜開可,臣方感祝我殿下採芻之盛矣。得伏見銓堂對辨之章,竊有所駭歎者,臣之前疏,不過以官師之規,略請警責,則此於當之者,有何深怒,而乃反隱然以狼逼之辭,勒加於人臣,於此還爲之一哂也。向使臣不憚起鬧之嫌,徒效盡言之責,則卽彼種種疵釁之見於政紙者,顧何難於一筆臚列,仰請峻勘,而第臣區區一心,最戒推助之習,且不欲索言以傷忠厚之風,故略就其政注間,尤無據最不似處,薄有刺論,使之警悔。而今其爲言,至於如此,其亦不自反,甚矣。噫,惟我殿下,苦心血誠,必欲調劑時象,而彼銓官,則不思仰體聖旨,迺反膠守時象,一切差除,皆屬私好,而又欲操持言者,莫之誰何?其亦可慨也已。且臣所論一事,又因禁堂之疏,旋下置之之命,是臣言不行也。此又臣難冒之一端。以此以彼,俱難晏然於臺次,而所患喘症,十分危劇,旣不卽詣臺引避,又値淸齋,疏籲見阻。今始露章自列,臣尤死罪。伏乞聖慈,察臣難冒之狀,亟許遞斥,以快人心。答曰,省疏具悉。爾其勿辭察職。
贊善朴弼周上疏曰,伏以臣,頃在秋間,伏蒙聖批,準臣所辭。臣竊喜實兼兩任,俱蒙恩遞,敢以幸無拘係之意,附達於史官回啓矣。旋因吏曹所送官誥一道,始知見叨宮銜之猶在身上,感激之餘,訖甚惶悶。念臣犬馬之齒,若過此數十日,則卦數恰滿,亦不可謂不老矣。莊周,稱蘧伯玉行年六十而六十化。古人,値此年數,有此效應,良由其積工〈之〉致。然以臣而望其地位,不啻若天上之難登。循省平生,無一善狀,心欲操而終不能操,身欲飭而終不能飭。就中所稍自勉者,及此未死之前,討一僻靜去處,謝絶閒雜酬應,誦習數板殘書,如童蒙課學之爲,非敢覬有少進,聊爲消日之資,老來方便,只此無他。而疾患不離,憂冗滾滾,卒亦一切廢墜而已矣。萬事茫然,只切自悲。夫以臣濩落無所成,一至此甚,而聖明不知其然,前後恩數,率用優賢之禮。臣誠萬萬慙懼,無地自容。苟獲近耿光,備暴此罔形無似之狀,不復爲矯誣之歸,則於臣,未必非得計。而一味蹙伏,不敢變通,誠以死疾在身,幾無人理,不但爲賢愚貴賤,各有分守,不容尺寸違越故也。矧伏聞東宮邸下,學問就將,聰明開發,方日新又〈日〉新,實萬世無疆之休。而職忝宮僚,莫由一參於誦訓之末,到底添罪,耿耿緘結,惟有早勘違命之律,得以小安於心。玆又冒萬死仰首哀鳴。伏乞聖明,亟將臣所叨贊善之職,改授賢德,俾侍講之責,克有成效,公私不勝幸甚。向者,所被批旨,又極隆重,縱不能以趨走爲恭,亦宜繼入文字,早申辭免。而顧自冬初,家間連有疑痛,避之山寺,而寺亦不淨,數處轉徙,靡所奠居。勞苦失攝,仍添感冒,重痛三四,晝夜餘症,久猶反復,泯默遷就,以訖于玆。此尤死罪死罪。且臣頃於在寺荒寂之中,伏蒙掖隷,臨問臣安否,且頒御廚珍膳,臣嘗伏聞此等恩例,例施於大僚,而今臣,乃以草莽窮賤書生而得之。聖恩如天,徒劇感戢,臨疏屛營,略此云云。答曰,省疏具悉卿懇。頃者存問,乃所以慇懃儒林也。卿須體此意,以待日暖,幡然上來,用副至意,輔我元良。仍傳曰,遣史官傳諭。
敎平安監司金若魯書。王若曰,時或內輕,廊廟樞要之責雖重,任有外重,關扃鎖鑰之權不輕,纔輟八座之嵬班,特畀一方之專制。予意非但先定,僉擧亦見允諧。惟卿,受訓家庭,發軔科第,器局宏遠,雅稱才識之贍通,言議寬平,猶嚴義理之辨別,一行島配,知確操於釋褐之初,三載講筵,進嘉箴於橫經之際,厭事儕友之馳逐,門稀雜賓,不喜裘馬之華奢。居近寒士,向者累擢外秩,蓋出歷試其才,壁疊增輝,治績著漢堞佩符之日,旌旗變彩,軍容肅麗都迎蹕之辰,倚毗之意冞隆,方儲時望,讒誣之言欲售,豈撓予心?籌劃覃紆,俾參樞密,職事勤做,靡憚賢勞,時論岐而駐足於奔馳,朝象乖而存心於調劑,斯擢正卿之列,夫豈偶然?思畀方伯之權,所托重者,眷彼關西一域,實是海東上腴。聲敎自檀箕而肇開,尙有遺風餘俗,兵力際隋唐而㝡競,摠管巨鎭雄州,儐价相連,供給之需不一,管餉兼察,區劃之事亦多,海恬塵淸,雖無急警,江連壤接,未紓邊虞。矧錢貨之所泉流,且商賈之所輻輳,簿書之劇,人物之富,無讓於三南,戎馬之政,關防之要,實過於諸路。顧藩屛爲任㝡重,視朝紳捨斯其誰?玆授卿以行平安道觀察使兼兵馬水軍節度使都巡察使管餉使平壤府尹,卿其深體委寄之心,往欽巡宣之責,繼父兄而按節,自有廉簡之遺規,察民俗而觀風,必遵設施之舊政,雪山之詩爭誦,旄鉞歡迎,甘棠之謠尙留,父老交忭,齊民之飢饉荐酷,將多溝壑之憂,周歲之癘疫連仍,殆甚兵燹之慘,必先拯濟之策,宜殫撫摩之方。至於公黜陟詰戎兵,何待誥諭,亦越謹關津嚴邊禁,必存科條,其餘稟專,率由常典。於戲,惟牧禦,乃展布之所,而忠報,豈內外之殊?誠意自相有孚,才猷必欲究用,張乖崖之雅鎭西蜀,復何憂哉?文潞公之暫護北門,行且召矣。故玆敎示,想宜知悉。
壬戌十二月初十日辰時,上御熙政堂。入侍禮房承旨曺允成,假注書李宇和,記事官兪彦好·李毅中,平安監司金若魯,同爲入侍。諸臣以次就伏訖。上曰,箕伯進前。若魯進伏。上曰,關西,不但荐歉,物力漸耗,未知緣何至此,卿宜殫力。若魯對曰,先臣及臣兄,繼經此任,故臣頗諳西事,固知事力,漸不如前。而今聞日就凋弊,殆至哀痛之境,蓋西關疲弊,其由多端,而京司轉輸,卽其一也。故相臣吳命恒,爲別餉庫。上曰,海恩創之,尹游繼有別儲矣。若魯曰,前後道臣,節縮私用,銖累以積,則戶曹謂之財力餘裕,取用無已,此若止之,庶可有爲矣。上曰,誠如此,而經費窘,則不得不爾,一切勿用亦難矣。若魯曰,鑄錢旣有成命,臣到營,卽當擧行。而第銅鐵,只出於萊府,其路甚狹,京外一時竝擧,實無推移之路。今此鑄錢,槪出於爲民裕用,且西關錢貨,多數斂散,害民不少。臣意,則以道內營邑所儲錢,限新鑄之數,作銀儲蓄,使錢貨流行民間,而新鑄則姑待京外他處畢鑄,寬限追鑄,似有兩益。下詢廟堂而處之,何如?上曰,曾聞本道,以錢民受其困,以錢濟民,作銀以備,皆本道緊務,卿便宜行之,寬限鑄錢事,令廟堂,稟處。出擧條上曰,兵使李彦祥,爲人何如?若魯對曰,精詳矣。上曰,精詳則有之,而未幹事耳。關西軍制,李宗城爲御史時,所措置頗善,然善其終然後,可以有效。卿須與兵使協察。若魯曰,邊上諸邑,皆有疎虞之慮,義州則凋弊特甚,渭原則歲被水旱,欲移邑,臣於下去後,當量度矣。允成曰,臣見之邊郡,只隔一帶水而近胡,朝來則夕被縛矣。上曰,江邊穀,曾令移置內郡矣。若魯曰,山路甚險,次次轉輸好矣。若魯曰,本道守令,未赴任者多,此時曠官有弊。令吏曹催促下送,何如?擧條上曰,依爲之。允成讀諭書。上曰,賜櫜鞬。若魯拜受以退。上曰,承旨進前。允成進伏。上曰,世子冠日,三月上旬前日猶寒,十一日若行,則冠禮後陳賀,更卜日則無礙矣。翌日行賀,則與私忌齋戒相値。注書出問前例。臣宇和,承命趨出,招該曹吏問之,入白以前例,冠禮後翌日行賀云矣。上曰,承旨書之。元良冠日,儀曹擇日中,以三月十七日,擧行處所,以時敏堂爲之事,分付該曹。出榻敎承·史遂退出。
上在昌德宮。停常參·經筵。
曺允成,以禮曹言啓曰,臘前三白,可占來歲之豐熟。今者冬候已晏,臘日不遠,微霰乍灑,大雪尙靳,秋耕牟麥,未免凍傷,嗣歲之憂,有不可勝言,自前如此之時,多有祈雪祭設行之規。依前例宗廟·社稷·北郊,遣重臣不卜日,來十三日設行之意,分付,何如?傳曰,允。
具宅奎,以御營廳言啓曰,因禮曹草記,光陵陵內,入冬以後,虎患頗甚矣。自數日前,成群橫行,而參奉奉審事,進往陵上,則一虎蹲坐於陵上曲墻右傍,咆哮不去,一虎坐於紅箭門外,陵寢至近之地,虎患若此,極爲驚駭。卽令軍門,發送將校,期於捕捉事,允下矣。本廳牙兵五十名,將校率領,明日曉頭出送之意,敢啓。傳曰,知道。
刑曹參判鄭來周上疏曰,伏以臣,衰邁之年,重經毒癘,眞元消鑠,無復餘地。重以宿患,關格頻煩作祟,詞訟重地,決難承當。而適會啓覆當前,一登筵席,獲近耿光,是臣至願,故忍疾挨過,至于今日。日昨偶觸風寒,胸腹大痛,昏暈閼塞,不省人事,咫尺之地,亦難運動。今此初覆之日,萬無入參之路。伏乞天地父母,特加憐察,許遞臣職,俾無臨時狼狽,千萬幸甚。答曰,省疏具悉。卿其勿辭,調理察職。
壬戌十二月十一日初覆卯時,上御熙政堂。入侍,行都承旨李益炡,左承旨李重庚,右承旨曺允成,左副承旨具宅奎,右副承旨李鼎輔,同副承旨鄭翬良,記事官趙漢彬,假注書李宇和,記事官兪彦好·李毅中,領議政金在魯,左議政宋寅明,右議政趙顯命,判府事金興慶,行工曹判書趙尙絅,行兵曹判書金始炯,吏曹判書閔應洙,戶曹判書徐宗伋,右參贊徐宗玉,刑曹判書鄭羽良,左尹李壽沆,禮曹參判吳光運,刑曹參議金尙翼,副校理李成中,修撰金尙迪,司諫南泰齊,持平魚錫胤,諸臣以次就伏訖。興慶曰,聖體眩氣,若何?上曰,近來差勝矣。在魯曰,茶飮連爲進御乎?上曰,連服之。興慶曰,方在調攝之中,日氣且不好。今此親臨慮囚,不瑕有添傷之慮乎?上曰,日氣雖不好,而眩氣差勝,故予量力爲之,無可慮者矣。興慶曰,大王大妃殿氣候,何如?上曰,一樣差勝。興慶曰,中宮殿氣候,何如?上曰,一樣。興慶曰,王世子氣候,何如?上曰,近來好在。諸大臣,請瞻望玉色。興慶曰,玉色,視前頗爲瘦瘠矣。寅明曰,此必金判府事眼暗而然矣。在魯曰,玉色頗紅潤,視前不瘦瘠矣。上曰,卿眼暗矣。近來差勝矣。顯命曰,玉色紅光,則似不如前矣。上曰,然矣。上曰,承旨持文案進前。鼎輔,讀江華殺獄罪人李守方文案。上曰,讀同推招辭。讀訖。上曰,承款,比尸帳,稍分明,而以不知而刺之,爲決案矣。顯命曰,傷處緊重矣。在魯曰,以渠刀投刺分明矣。上曰,以揮刃自傷爲案,豈不怪耶?尙絅曰,揮刀事狀,姑捨之,被刺狼藉矣。上曰,僉議,何如?興慶曰,法外無他。在魯曰,此等獄事,無可疑者矣。寅明曰,揮刀與否,未可知,而被刺如彼分明,豈有疑端耶?顯命曰,尸帳狼藉,大體無疑矣。重臣·宰臣僉曰,可殺。兩司儒臣,同辭無疑。上曰,姑待三覆,更議處之。益炡,讀平山假稱御史罪人權桲推案。上曰,僉議,何如?興慶曰,假稱御史分明,誅之無疑矣。上曰,李徵瑞所見欺者誰也?在魯曰,乃李千才也。千才則偃然出道,入龍川,肆意作亂,爲義州府尹權所捕得矣。寅明曰,千才劇賊,與此稍異矣。上曰,其時致千才於京獄誅之耶?在魯曰,然矣。上曰,此獄與李千才,豈不異耶?興慶曰,有心則一也。殺之無疑矣。在魯曰,雖不出道,其假稱則一也,致法之外無他矣。寅明曰,千才則有意於作賊,權桲則有意於得財,以賊盜律治之,恐爲宜矣。顯命曰,入民家誑曰,待驛馬而未及來,借汝馬至積城某驛,當傳令還汝馬。以此見之,用心無嚴。當此紀綱解弛,宜嚴誅以懲,豈可寬恕乎?上曰,殊常矣。欺誑民間,則有之,而無欺誑官府之事矣。成中曰,欺誑民間,則亦將欺誑官府,此特未及欺誑官府耳。豈可以未及欺誑官府而容恕乎?在魯曰,不可以謂異於千才,而有所寬恕矣。尙絅曰,假稱御史則分明,以律文治之之外,無他道矣。始炯曰,渠言貧窮無聊,方往積城,而無馬,無以致身,且絶糧,故出於此計云。究其情狀,所謂窮斯濫矣。然此而不誅,何以懲後?應洙曰,假稱分明,執此誅之,可矣。宗伋曰,情狀,豈不絶痛乎?宗玉曰,臣意,與左相同矣。所謂假稱御史者,無跡可執,只有奪民家馬匹而已。不可以假稱御史之律誅之,以馬賊治之爲可矣,終與千才異矣。羽良曰,不然。此特所現發者,馬匹耳。若他物見現,則亦可以馬盜治之乎?且此等假稱御史之類,不過憑藉欲得財物也。於律只問其假稱與否而已,不問其所奪財物如何。權桲,旣以假稱遲晩,則致法之外,無他矣。在魯曰,假稱則一也。或有所犯輕重之差異,而原其情狀,則豈有異乎?上曰,然則卿意,謂與千才同耶?在魯曰,假稱文案則同矣。上曰,千才愚矣。一出蹤跡之後,豈不見捕乎?此等隱沒之類,其弊尤甚矣。壽沆曰,聖敎,誠當誅之無疑矣。光運曰,若如宗玉之言,則此後無賴之輩,將不爲千才之事,爲權桲之事,以覬利矣。將何以禁之耶?尙翼曰,戊申年,亦有假稱御史者,其時自本道杖殺矣。此則林象元入之,書啓中,朝家宜稱量處之矣。應洙曰,旣達之朝廷,則致法爲宜矣。泰齊曰,此亂民也,嚴懲爲宜矣。錫胤曰,其他勿論,假稱之心可誅矣。尙迪曰,外方多此等弊,民習可惡,不可饒貸矣。上曰,正御史,與假御史,兩適相値,故見捕矣。不然,則豈可現捕耶?顯命曰,無文書之見捉矣。尙迪曰,暗行則例無文書矣。情迹分明,無可容貸矣。上曰,姑待三覆,更議處之。重庚讀金城殺人罪人姜渭達推案。上曰,尸帳讀之。又曰,結案讀之。讀訖。在魯曰,峽中民習,豈不可畏耶?寅明曰,峽裏民習,如此,甚矣。上曰,所謂光皮,何物耶?其堅靭者耶?在魯曰,堅靭,過於眞索矣。上曰,洞內見人,乃金自順·有善耶?寅明曰,然矣。上曰,僉議,何如?興慶曰,殺獄中,明白最凶獰矣。在魯而下僉曰,無疑。尙迪曰,臣於御史時,知其獄事萬萬絶痛矣。上曰,姑待三覆,更議處之。寅明曰,李日躋爲淮陽府使時,見臣言,峽中人心,多可畏,不可以言語恩惠而治之。淮陽,則以關防重地,文武交差,而其他峽邑,亦宜間差。武臣此等處,自上宜知之。曺允成,讀沃川殺人罪人洪啓淵推案。上曰,此御史所捧推辭無可讀者,御史所論斷處及兩人結案讀之。讀訖。上曰,此上年三覆時文書也。前年乃以陸師聖,有可疑之端,故更査者耶?應洙曰,以文案而處之爲難,故遣御史決之耳。上曰,洪啓淵,爲主人,從三,爲加攻無疑,如何?在魯曰,以臣意,師聖爲正犯矣。尙翼曰,臣在道時,未及躬按此獄矣。下遣御史時,始爲按問,則師聖·泰純·應亨·章允,同謀行凶,而泰純則挾淫行之說,應亨挾打臂之嫌,群憾交起,以至殺死。以此觀之,洪啓淵,不必爲主人矣。上曰,今則文案如此,顯有主客矣。寅明曰,金·朴·陸三家,爲通文而以啓淵爲掌議,故爲主張,而前後監司,以洪啓淵,無私憾無意於殺死,故謂之同參矣。李天輔下去後,以洪啓淵爲主人矣。上曰,洪啓淵此亦歇論矣。應洙曰,以文案見之,洪啓淵爲掌議,凡事皆主張,非正犯而何?趙榮國·尹敬龍,偏主師聖,故歇看於啓淵矣。御史得見大體矣。上曰,洪啓淵渠庸劣,似非用心矣。應洙曰,受指揮矣。寅明曰,與金應亨,有間矣。顯命曰,此與殺獄異,宜置於亂民之律,而啓淵主張,無可容貸,從三事殊常,而大抵御史究覈,善矣。師聖拔之有見,從三,以石打之,以事論之,盡殺兄弟不惜,而從三旣以手犯自服,則二者,宜有分揀矣。興慶曰,御史文案,證據分明,啓淵殺之無疑,從三當爲加攻矣。尙絅曰,啓淵不足有無於其間,師聖宜死。在魯曰,此獄紛亂,御史,以洪啓淵主通文,故如此論斷。而實則通文,金應亨爲造謀,而啓淵,爲人庸劣,不過受人指嗾,從三事可疑,初則爲脫兄死而自服,御史,亦以以弟證兄爲難,故置之。臣意則師聖,爲可死之人,而文案如是,兩人,以加攻誅之,可矣。寅明曰,以御史論斷,施之,宜矣。尙絅曰,當初師聖,承款明白,不可以今變辭取信,則師聖,終不可免。在魯曰,陸師聖,非但加攻矣。始炯曰,師聖宜死,領相所達好矣。洪啓淵,渠之氣力,無足主張矣。上曰,然矣。而終始主張,則渠爲之,加攻則從三·師聖矣。應洙曰,泰純爲主人,啓淵主文,雖爲人指嗾,啓淵,不可免死,從三則爲師聖報復,故兄弟皆爲緊犯矣。御史推問後,渠知兄弟俱死之爲無益,故以石打事自當。而丁丑亦同之,御史旣以應亨爲主謀,而獄體則昨年以師聖爲元犯則今亦不可免加攻之律矣。顯命曰,以亂民皆誅之,實無惜矣。上曰,卿上年亦以盡誅謂之矣。應洙曰,旣遣御史治獄,則以其論斷,施之,宜矣。上曰,然矣。若從昨年文案而施之,則是不信御史也,吏判言是矣。在魯曰,造謀加攻,雖有分揀,而致誅可以同也。宗伋曰,啓淵不可免死,而從三,亦不可免。宗玉曰,以文案論之,應亨造謀,而啓淵主事,師聖造謀,而從三加攻,而一人償命爲宜,故獄案則啓淵爲元犯,餘皆加攻。然臣意則師聖·啓淵,當爲正犯,從三則爲加攻,宜矣。羽良曰,啓淵雖主事,而爲應亨指使從三,打臂致死,由於其兄之指使。蓋今方欲死之人,猶欲逞意,以石限力築打,已極凶慘,而師聖則避之,使其弟當之之狀,尤極無狀。師聖不可生矣。壽沆曰,加攻則從三也。啓淵則不過爲應亨指使也。師聖屬其弟打之,從三以兄之言而打之,以法論之,師聖爲可死矣。光運曰,啓淵不過爲使喚,此獄宜爲誅心原迹而處之矣。尙翼曰,此等宜用亂民之律。近來外方頑民,稱以書堂之人,朋飮不法,謗議官長,威脅小民。丙午年梁山民,辱其守朴泰新也,按覈幾盡殺之。今者此獄,宜尤嚴處。泰齊曰,以殺獄論之,從三爲加攻,師聖爲窩主。初査時朴同招辭,師聖使其弟打臂,又爲凶慘者,打之絶命後,至於絶臂。其後師聖招辭,指使從三之狀,渠無發明之端,則宜死矣。啓淵爲指嗾,從三爲使喚,師聖得生,失刑大矣。錫胤曰,啓淵亦宜死。非渠則此事不能張大,至此而師聖之使從三者,專爲造謀,師聖豈可生乎?成中曰,啓淵爲指使,從三聽兄之言而打臂,初若不遣御史,而皆用亂民之律則宜矣。遣御史按覈區別其指使執杖造謀會議。上曰,其擧措陰慘矣,甚於梁山事矣。成中曰,甚於梁山事矣。啓淵初旣知必殺之言爲非,而終以必殺爲主,專爲應亨慫慂。應亨旣亡之後,啓淵罪無可減之勢,誅從三則爲倒置。雖以其手犯,且曰其陸家,而不過爲十八歲兒,何能自主乎?漢章帝時有兄弟,同干獄事,章帝以兄不敎弟之故,誅其兄。今御史以爲不可勝誅爲言,而師聖初則推於其弟,以爲拔渠之計,其後尹敬龍捉從三之後,師聖無發明,以此渠宜不可生。尙迪曰,泰純·應亨·師聖三人,爲正犯。今則獨餘師聖,師聖以打臂事,推於其弟從三,而使之逃亡矣。啓淵以從三之事師聖主使爲供,師聖初亦以此承服,而御史,以以弟證兄爲難,故師聖變辭,而亦不能出主謀之案。漢時兄弟同殺人,而章帝以不敎弟殺兄,況師聖以造謀之人,又有推罪其弟之罪,師聖宜爲首,從三爲從,啓淵則前後謀議皆參,宜死,而但渠以窮獨無依之人,新入贅居,厥輩推以爲掌議,凡事應亨輩激之,則渠以殘劣之人,爲其愚弄,以至於此。此則御史所見與臣意同,而末稍結勘與臣意異,臣意則啓淵宜置加攻。上曰,儒臣之言好矣,而御史之如此結勘者,以當初判付爲之矣。初欲以梁山事同處之矣。李成中所言,旣遣御史,區別究覈者,誠是不可班駁處分矣。右相言盡爲正法不惜矣。此等事,以梁山事言之,有關風化,其時皆正法,則未知其如何,而當初判付蓋緩之,故御史如此結勘。應亨主事而啓淵爲之使喚,師聖造謀而從三爲之加攻者,則御史遣時,卽其地同殺,可也。今文案旣成後皆誅,有非王政,得非如張釋之之言乎?判府緩故如此,非御史之事。今非飾非於判府,今設有有重於此者,宜曰其中人某輕某重,有分別故耳。洪啓淵,初則望風擔當,其所爲甚於從三輩,百事皆啓淵爲之先後,啓淵必難免矣。鄕中有此等類爲之掌議,則或爲人所勸,或渠自生意,攘臂生事,此等漢,先爲懲勵,然後爲可。啓淵非迷劣之人,無可生者矣。漢時事,儒臣言之,然非堯·舜不陳,漢章帝所爲,乃術也。堯之子丹朱不肖,豈可以弟殺兄?章帝則吾不願法,兩人若相讓以死,則吾當法外宥之。今從三曰,兄使之也,師聖亦驅弟死地,皆殺之無惜,而結案如彼,折臂事,以此致隕,亦不可知。而雖曰某人勸陸哥則使弟打臂,然根本則金哥,左相之意亦然。應亨則有心,啓淵則樂於赴功,以亂民言之,啓淵不可免矣。御史之言是矣。律則當用從三以加攻,而予歇看之,啓淵待三覆,從三酌處。在魯曰,陸哥事,未知其當歇看,而聖敎,依御史論斷處之則然矣。若曰啓淵非主人,則更遣御史,反案,可也。上曰,若曰陸哥爲元犯,反案是矣。寅明曰,御史言是也。若以造謀誅之,則十三人當死矣。上曰,皆是勸成者矣。寅明曰,應亨主謀,其餘皆生風,師聖亦其中一議人,而從三則所爲陰慘矣。上曰,從三打臂,以指使爲之,非渠爲之也。在魯曰,從三於一縷未絶之前,折臂,加攻中最酷矣。上曰,不然,群打之然也。幼騃者何敢遽絶人命乎?若盡誅十三人則可矣,不然則一人正法,可也。在魯曰,師聖·從三,皆生則不可。上曰,豈必入陸哥然後,爲快耶?泰齊曰,絶痛故耳。上曰,其爲回文通文,欲爲眩亂,以此皆正法則已,不然則豈無參量乎?顯命曰,從三無可惜矣。泰齊曰,從三必殺乃已之心,極凶慘矣。上曰,其打臂,乃從令也。上曰,少退。諸臣退出戶外矣。少頃,以承傳色傳曰,近水刺時,姑出閤外,已而,諸臣復入。上曰,俄者眩氣復作,諸臣出去後,卽脫衣臥休,少愈矣。在魯曰,聖候如此,而必欲親臨慮囚,臣等實爲悶甚矣。上曰,當此歲末息肩之時,勘斷速了然後,族屬可堪。今則眩氣又已降矣,時禮曹入祈雪草記。上笑曰,今冬雪非不來,而冬暖之故,雪來卽消。今若祈雪,本末倒置。予意祈寒,爲勝於祈雪也,今以冬暖,應謂之王政緩,而先朝啓覆時下敎,予親承之,故雖戊申時,予以求生之道勉之,況不敎之民乎?故前後啓覆,每示惟恤之意矣。成中曰,聖意固欽仰,而此等獄事,惟加好生之德,則被死者,豈不冤甚乎?今誅師聖,所謂刑期于無刑也。上曰,李成中之言,調暢矣。在魯曰,師聖兄弟皆生,不可矣。上曰,必欲殺陸家,則予不知其可矣。尙翼曰,此沃川土豪也。固多不法之事。其時事,有氣力主張,可知矣。上曰,其中兩班有之乎?僉曰,自稱兩班矣。上曰,洪啓淵則姑待三覆。羽良曰,師聖當爲別論。上曰,一件,豈作別件乎?在魯曰,皆待三覆,宜矣。上曰,加攻拔之,自然可脫。且予眩氣之甚,有未可知。今若不決,三覆時,將難處矣。上曰,洪啓淵則姑待三覆,更議之爲乎矣。陸從三段,當初此事,心常痛駭,遣御史按問,欲依梁山例處之者,蓋所以正風化,而末後判付之寬於初敎者,由此而然。其時渠年,不過童蒙,其時下手,亦是其兄之指揮兺不喩。其打折,雖慘忍,以檢帳觀之,其致命傷處,有較重於此者,雖曰殘劣,通文捉來施杖之啓淵,輕重懸殊,同施加攻之律,不可。不覆則已,旣覆之後,宜有參酌,施以島配之律。承旨書畢。宅奎,讀海州僞造印信罪人吳漢命推案。上曰,遲晩處讀之。讀訖。上曰,僉議,何如?興慶曰,情則可矜,而法則當死。在魯曰,當死矣。寅明·顯命曰,僞造者何不誅之?宗玉曰,臣意,則與他人異矣。此則異於從三·權桲,此等事,多有之,成獄故如此,而情則可原。僉曰,不可。致法之外,無他矣。光運曰,印信重則豈可以多有,而有所寬縱乎?若曰多有,此等犯法者,則尤宜用法以懲矣。泰齊曰,用法宜矣。錫胤曰,聖人制法,所以殺一人而活萬人矣。此等罪若寬縱,則奸民多犯,將不可勝誅矣。在魯曰,今番僞造印信罪人三案,而近來多傅生議,故尤多此屬。大明律所以嚴其誅者,爲慮後弊也。錫胤之言,殺一人活萬人云者,有識之言矣。寅明曰,生之則有弊,而昨年則活之,今年則殺之,事涉如何?蓋難處矣。上曰,姑待三覆,更議處之。翬良讀杆城殺人罪人金海龍推案。上曰,變辭後更爲承服處讀之。讀訖。上曰,此辭累度變幻,金重熙所見,雖過入,而承立之子,得三伊妻,其後同推時,承立之子逃亡,此似如何?在魯曰,金重熙之言不成矣。寅明曰,此漢凶矣。上曰,僉議如何?在魯曰,此等事凶慘,以微事至於殺人,當依律。興慶曰,依律之外無他。寅明曰,重熙之言迂矣。顯命曰,當用法矣。僉曰,無疑。泰齊曰,臣於覆檢官時見之,承立逃走,在於其後,金重熙欲不當同推而然矣。上曰,重熙少乎?曾爲侍講院乎?寅明曰,曾經之矣。成中曰,以獄體言之,承立雖逃走,洞人則尙存,宜一番盤問而不問,此爲可怪矣。尙迪曰,海龍,以三錢殺人,此可疑也。承立買酒作弄之際,其間事情,有可疑也。三伊死後,宜其妻發狀,而承立發狀,此可疑也。三者可疑,而一不問於承立,此必承立,盤據吏屬·吏輩,防遮而然矣。上曰,此爲殊常矣。尙迪曰,三伊妻,本土居生,承立盤據有勢者,則欲爲通奸居生者似然。今若捕得承立而問之,則宜有發現矣。上曰,儒臣於金重熙所見之外,又生疑,無乃過耶?權聖重所謂其妻勝於承立本妻云者,太巧矣。李成中之言,洞人尙存,可問而不問云者是矣。成中曰,金尙迪之言,雖不必然,而以獄體言之,則承立捉問,然後爲得也。上曰,儒臣之言承立之發告可疑云者是矣。尙迪曰,臣意,非爲臆逆而論也。承立之子,終爲殊常,古亦有已定夫,乘醉殺本夫,乃宋時無爲軍人也,宋孝宗,誅其已定夫。其時獄情,與此相同矣。上曰,承立之子逃,則宜問洞中人而不問,可怪矣。尙迪曰,道臣推考。此文案,更爲下送,宜矣。上曰,金重熙過矣。獄事,自初見疑則有弊矣,今儒臣之言好矣,宜問洞人而不然,道臣非矣。宗玉曰,推考則可矣。文案不可復下,若復下則以金重熙所論報者,爲問目,似宜矣。宗伋曰,以海龍前後招辭變辭者見之,其人反覆者矣。在魯曰,變辭時,監司題辭可怪矣。泰齊曰,其時臣見之,海龍極奸巧者矣。上曰,此則不然。看人,在看者如何耳。以奸巧見之,故似爲奸巧,豈可以此論斷獄囚耶?尙迪曰,以事情推之,承立輩,乃本土盤據有力者也。海龍,乃以驪州客商之疲殘者,千里繫獄,載閱累年,其辛楚欲死之心,當如何?雖以其承款中千里爲囚,生不如死者觀之,可見實情冤矜,況此外多有疑端,更下之,宜矣。在魯曰,如此則無期止矣。尙迪曰,王者斷獄至重,主於審愼,可也。使海龍,若是當死者,則又經一年,無足矜惜,若是抱冤者,則已絶之後,更無及矣。豈可以獄事經久,而不恤人命乎?上曰,當初承款之後,其後招辭異矣。其時推問未詳矣。不可以渠變辭,有足取信云者,道臣題辭非矣。上曰,觀此文案,推官之起疑,雖涉過中,道臣之更不詳問,直令加刑,其非審克,張承立之逃躱,亦涉可疑。是彌有當問而不問者兺不喩,僉議時亦有起疑而奏達者,其在欽恤之道,不可循例判下。其令該道,更査以聞。承旨書畢。在魯曰,此非更査者矣。上曰,承立之逃亡,終爲殊常矣。宅奎,讀牙山殺人罪人朴二太推案。在魯曰,聖候終日酬應爲難,此以下置之,以待後日,好矣。上曰,今則氣差愈矣。上曰,僉議,何如?興慶曰,無可疑者矣。在魯曰,此等事,亦似有傅生之論矣。上曰,與直刺者異矣。寅明曰,此等事,乃人情之所憤矣。宗玉曰,雖曰非奸所捕捉,然似爲分明失之矣。上曰,參贊之言是矣。顯命曰,制法必以奸所捕捉爲重者,法意甚嚴,而此等事多有之,若寬縱則有弊矣。在魯曰,臣意,則宜有參酌矣。上曰,以足蹴之則異於以刃刺之矣。寅明曰,奸所捕捉,莫大於此矣。應洙曰,此等事,雖曰人情之所憤,然生人殺人,渠豈敢專之?宜執告官家,以法處之,故制法必以奸所捕捉爲重者,其意有在。今若原情而恕之,則常漢輩,多此弊矣。顯命曰,閔應洙之言是矣。宗伋曰,渠若告官則可生,而此則不可生,殺人者死,如法,宜矣。羽良曰,情則可見,然律則不可低昻矣。光運曰,比他囚雖輕,而與奸所捕捉有異,律文旣嚴,不可傅生矣。在魯曰,其爲奸所大矣。其妻逃在牙山後,夫家豈曰非奸所乎?上曰,情有可恕,何必爭奸所乎?錫胤曰,情有可恕而臣在執法之列,豈有他言乎?泰齊曰,獄案明白,法外無他矣。成中·尙迪曰,法則當死,而情有可恕矣。上曰,姑待三覆,更議處之。允成讀熙川印信僞造罪人秦必萬推案。上曰,僉議,何如?興慶曰,致法之外無他矣。在魯曰,此等罪人,連活爲悶,而此則無民間作弊者,或有參酌矣。上曰,此匠人,故所爲巧矣。顯命曰,印信何等重大,而以鐵僞造,以瓢僞造,何異之有?無論關帖印文,宜皆誅矣。在魯曰,其中有輕重者,而不可活矣。諸臣僉曰,宜用法。上曰,姑待三覆,更議處之。宅奎,讀大丘僞造印迹罪人姜允白·李世興等推案。上曰,首從當有之律,亦無同殺之文,允白推於世興,而不問首從,怪矣。在魯曰,監司必問之,而渠輩初則相諉,末皆承款故如此,而國家盡誅二人難矣。上曰,首從同斷者,有律文耶?此與僞造印信者異矣。寅明曰,與僞造印信者異,而罪則當死矣。上曰,有僞造印迹之律耶?顯命曰,於律無之矣。時有諸臣迭發之言。上曰,大臣陳達未了之前,諸臣從後勦說,事體未安,推考,可也。宅奎曰,俄者臣欲陳達,而未果矣。文案下詢之際,大臣未及仰對,而重臣先爲陳達,重臣未及仰對,而秋官·儒臣,先爲陳達,此等愼重處,尤宜從容以對,而左右迭發,筵席不嚴。請竝推考,何如?上曰,依爲之。出擧條顯命曰,此與吳漢命等異矣。上曰,左相言,與盜踏印文同,而此與盜踏異矣。在魯曰,此事奸巧,則甚於盜踏,而犯科則與盜踏異矣。始炯曰,與盜踏者異,而情狀可死者矣。應洙曰,律有定法,論其情則痛惡,而謂之僞造則有間,此可爲適輕適重處矣。宗伋曰,無論僞造盜踏之同與不同,情犯當死矣。宗玉曰,律有描畫篆文條,此罪人近之,論其情犯,重於僞造,豈可以無分明法文,而傅之生議乎?羽良曰,此非參酌處之者矣。壽沆曰,情犯當死者矣。光運曰,無論僞造印信與盜踏印文,其爲行印則一也,印文則成也。印信莫重焉,此等屬嚴治然後,可懲奸僞矣。尙翼曰,前者嶺南,有此等罪人,豈不依律乎?上曰,其獄,則乃僞造也。在魯曰,若以盜踏僞造二者論之,則此可謂之僞造矣。泰齊曰,此罪人,無可容貰者矣。錫胤曰,執法之臣,只知爲用律而已。上曰,執法之官,謂宜用律,此有當律耶?無於法之法,王者不可創行矣。光運曰,然則奸究之徒恃此,將爲此等巧惡之事矣,如何禁之乎?成中曰,與僞造者律,參酌用之爲好矣。尙迪曰,不可以無於法之法創行者,聖敎誠然,問於法官而處之好矣。上曰,諸臣每不知予言矣。大抵此條,漢法則差減,皇朝律則甚嚴。僞造中以木以蠟,則正印也,此則嚴之宜矣。以瓢片以樹皮爲之者,又有間,此等更有定式然後,可爲援據,而以受敎見之,模畫篆文,乃僞造者之模畫篆文。此罪人,當爲僞造者耶?當爲模畫者耶?宗玉曰,臣於待罪秋官時,固疑此獄用律之當如何矣。上曰,用律當然後,可也。雖曰以印文雖未成條,宜爲引用,然以受敎續錄見之,所謂印文雖未成,非他,乃謂刻一字二字未成也,非木片成樣之謂也。在魯曰,若踏之是便印也,豈謂其未成樣刻未成之間乎?上曰,若刻之則印也,若踏之則非印也。興慶曰,官文中成樣者印也,豈非僞造耶?上曰,然。以受敎見之,精密如是矣。成中曰,書曰,伯夷降典折民惟刑,又曰五刑之疑,有赦其審克之。此等事,不可徑先參酌,更令參考律文,後日白之,宜矣。上曰,儒臣引經斷之,然小者略之,重者謹執然後,法可重矣。尙絅曰,聖意雖參於受敎,有所分別酌量之敎,而奸民聞之,則將多此弊,勿使外方知之宜矣。上曰,宜令外方知之,豈可使京民知之而已耶?顯命曰,上意必欲寬之,末流之弊,不可防矣。上曰,黨論層生,必亂國家,而不知恤,此等事反爲重耶?此不過爲斗米尺布,無知犯法,且以律爲之,輕重驅納,則犯之者,豈不冤痛耶?孔子曰,道之以政,齊之以刑,民免而無恥,紀綱解弛,則雖爲之正法,不可勝也。上曰,法文雖細,豈可以無於法之法,創行於今乎?道臣之壓踏印跡之名,旣是初聞,秋官所引模畫篆文受敎,卽僞造印信者,兩件事也,太不襯着於此兺不喩。今聞前秋官所達,初疑於律云,大辟何等重乎,若或疑也,請問大臣,而定律,可也。矇然擬律於詢問,乃曰疑,極涉疎忽。當該秋官,從重推考。今番三僞造印信中此囚,情涉巧詐,而律則無可據,決不可創行是乎矣。施以盜踏之律,太不襯着。上曰,將如何處之耶?在魯曰,自上制律,宜矣。上復曰,竝施以島配之律。承旨書畢。宗玉曰,後若有此等犯科者,以此律罪之,宜矣。上曰,右參贊徐宗玉,於議讞之際,以後日有犯此罪者,則可用此律之意爲達。王者制律,豈欲其必有如此者乎?推考,可也。出擧條顯命曰,日已暮矣。聖候方在調攝中,所餘文書,請待後日,臣等退去。上曰,日猶未暮矣。翬良,讀晉州殺人罪人李重甫推案。上曰,僉議,何如?興慶曰,臣意則刃傷處,不分明矣。在魯曰,雖非欲殺者,推官之受承款,太寬恕,可謂失獄體矣。寅明曰,刃傷致死,則分明矣。顯命曰,文案,終不分明矣。上曰,謂之亂刺則必多傷處,而一處外無之矣。在魯曰,以刃傷致死,則分明矣。上曰,當處則無之矣。顯命曰,刃刺分明,而懸刺處,若是不了了,如是而可爲獄案耶?上曰,所謂傷處,乃膝下腫處,終是實因不分明,此非可死者矣。寅明曰,情狀則可痛矣。顯命曰,徑先酌處則不可矣。上曰,左右相言是也。待三覆,宜矣,然非可用償命之律矣。在魯曰,膝下傷處,謂之稍乾,所謂稍乾者,與完合異矣。始炯曰,此獄,視今三殺獄中稍輕矣。顯命曰,此近於戲殺之類,然不可生矣。上曰,右相,以戲殺言之,未知其可以償命也。應洙曰,所謂前日腫處者,乃鐵毒下注而然也。在魯曰,誤殺之類也。宗玉曰,償命過矣。光運曰,刃傷處,越下邊一尺許,而流注發毒,此爲可疑,然初乃持刃而刺人者,罪不可免矣。然此等事,乃酬應間事也。臣於今日,有以知聖人度量也。終日慮囚,不過因文案,而聽群議,未嘗少動聲色,有物各付物之意。臣不勝欽仰。若推此心,而順應萬機,則有何難平之端乎?若事來而氣先動,則常失之不察,經筵次對時,群下事,常以今日之心,從容處之,則豈不好耶?臣願以循乎理不動乎氣七字,爲加勉之資矣。上曰,所勉是矣。予當留意矣。尙翼曰,此獄刃傷,則分明致法,宜矣。錫胤·泰齊曰,臣等,執法之官,但知殺人者死而已。其中情委曲折,不可恕矣。成中曰,用法,宜矣。尙迪曰,情涉可恕,參酌處之,宜矣。上曰,姑待三覆,更議處之。成中曰,右副承旨李鼎輔,少退之後,方至筵罷,而尙不入侍,未知有何事故,而事體未安。推考,何如?上曰,依爲之。出擧條重庚曰,李鼎輔,俄有癨氣暴升之病,非無端出去者矣。上曰,然耶?始炯曰,坡春守,今將議讞,而考諸大明律,別無當施之律,受敎中只有常漢,毆打士族,全家徙邊之律,而此亦不爲襯合。下詢大臣而處之,何如?上曰,用律當何如?在魯曰,島配,可矣。寅明曰,雖誅之不足惜,而若施展親之仁,則當嚴處矣。上曰,遠配,可也。又曰,判義禁之引不當引之律,事體未安。推考,可也。出擧條寅明曰,王世子冠禮已擇日,該曹必多有擧行之事,而聞判書李箕鎭有實病,未易上來云。今姑改差,卽令出代,何如?上曰,依爲之。出擧條寅明曰,御營大將朴纘新,雖有所遭,聖鑑洞燭,旣已開釋,纘新,亦以時急軍務,承牌擧行,則今無更引之端,而其後又復引入,曠廢軍務云,武將廉隅之太勝,殊極未安。從重推考,各別嚴飾,使卽察任,何如?上曰,依爲之。出擧條應洙曰,本曹參判元景夏,無端引入,無意行公,各別申飭,使之從速行公,何如?上曰,撕捱無義,推考牌招,可也。出擧條成中曰,筵臣方奏事,而承旨不爲進伏,推考,何如?上曰,依爲之。出擧條持平魚錫胤所啓,李時蕃事。上曰,勿煩。逆坦事。措語見上上曰,旣諭勿煩。泰績事。措語見上上曰,其勿更煩。聖鐸等事。措語見上上曰,勿煩。又所啓,沃川獄事,關係甚大,不可以尋常殺獄,苟然勘處矣。罪人陸師聖,凡於戕殺章允之事,無不主張,則揆以法意,固難免造謀之律,況其弟從三犯手,情節極爲凶慘。而其所參酌,不過爲師聖所使之故,則主謀指揮之師聖,斷不宜倖逭於王章。請還寢罪人陸師聖徙邊之命,依律處斷。上曰,因御史狀聞,處分旣久,今何强爭不允?上因曰,此處分,蓋久矣。當初判付之旣緩於前者已言之,而其時處分旣緩,復爲用律,非王政,故今示旣久二字,有意矣。司諫南泰齊所啓,逆坦事。上曰,旣諭勿煩。泰績事。上曰,其勿更煩。夏宅事。措辭見上上曰,勿煩。瑞虎等事。措辭見上上曰,勿煩。尙迪曰,臺啓體重,而傳啓之時,重臣之從後私言,事甚未安。推考,何如?上曰,依爲之。出擧條在魯曰,間一日親臨慮囚,終有妨於聖體調攝,再明三覆,請退行。上曰,予量力爲之,豈至過慮也?成中曰,殺獄文案單抄,固非儒臣之責,而承宣之請以同議者,事涉未安。請伊日入侍承旨,推考,何如?上曰,伊日予亦令同議矣。宅奎曰,禮樂刑政,皆儒者之事,豈可分而二之乎?諸臣,遂退出。
上在昌德宮。停常參·經筵。
夜自一更至三更,月暈。二更,流星出南河星下,入南方天際,狀如拳,尾長二三尺許,色赤。
大王大妃殿·中宮殿·世子宮·賢嬪宮,藥房口傳問安。答曰,知道。
藥房都提調金在魯,提調鄭錫五,左副承旨具宅奎啓曰,伏未審夜來,聖體若何?昨日早朝親臨,終夕慮囚,不瑕有傷損之節,而眩氣亦不至於添加乎?大王大妃殿氣候,何如?臣等,不任區區憂慮,敢來問安。答曰,慈殿氣候,差勝後一樣。予則眩氣一樣矣。
具宅奎,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
具宅奎,以都摠府言啓曰,副摠管申漫,以禦營兼中軍軍兵等,中日試放事,南小營晝仕出去之意,敢啓。答曰,知道。
鄭翬良啓曰,吏曹參判元景夏,特推牌招之下,又爲違召,事體極爲未安,更爲牌招,何如?傳曰,允。
鄭翬良,以弘文館言啓曰,校理李命坤,時在江原道原州地,經筵入番事緊,請斯速乘馹上來事,下諭,何如?傳曰,允。
傳于鄭翬良曰,昨欲下敎,而旣寫祝文置之,下雪祈雪,豈禮敬之道乎?置之之意,分付儀曹。又傳曰,位板想已出奉,還奉以入,祝文,亦爲還奉于香室。
鄭翬良,以禮曹言啓曰,宗廟·社稷·北郊祈雪祭,今日當爲受香,而夜來下雪,足慰三農之祈望,而且雪意尙未開霽,祈雪祭姑爲停止,何如?答曰,已下敎矣。
具宅奎,以刑曹言啓曰,近來外方守令之凡於京司之公移知委慢不擧行,實爲痼弊。日前本曹定配罪人梁成基,行到坡州,無端逃走,本牧之初不申飭押送,以致逃躱,已涉駭然,而旣逃之後,又不別樣跟捕,終使罪人亡命。國法不行,事之寒心,莫此爲甚。當該地方官,令金吾拿問嚴處。法文內,凡罪人,其父母喪歸葬外,不得許由,而近年以來,則守令及各驛鎭管,無時任意許由,又不着實句檢,申飭逢授,以致徒流罪人,逃亡相續,奸宄無所懲畏,法綱因此解弛,殊極痛駭。自今以後,凡地方官之無故許由,與罪人之在逃而不得限內跟捕者,竝摘發從重論罪,宜當。以此知委諸道,何如?傳曰,允。
具宅奎,以刑曹言啓曰,日昨南部苧廛洞居私奴孫守原呈狀內,其同姓三寸介同,數日前,自司僕寺,拘留冷獄矣,擔舁死尸,出置于其家,不勝驚遑,急急披見,則滿身亂刺流血,絶命已久,各別詳査窮覈,以爲報讎之地云云。故聞極驚駭,移文京兆,依例初覆檢,方在推覈中。而年前筵中,旣有各司拘留間革罷之敎矣,聞介同,以皮匠有所服役,管屬於本寺云,此雖與別人之拘留有異,其殺死之變,亦非官員之所知,而革罷拘留,旣有成命之後,因循不遵,事極駭然。本寺當該官員,令金吾拿問處之,何如?傳曰,允。
具宅奎,以禁衛營言啓曰,今日本營褒貶時,闕內入直禁軍將及哨官,依前定奪,使之替代來參之意,敢啓。傳曰,知道。
掌令權賅啓曰,逆坦事·泰績事·夏宅事·瑞虎等事·陸師聖事。措語竝見上答曰,勿煩。
李鼎輔上疏曰,伏以臣,情地危,不宜復廁於周行之間,而前後筵敎非常,昭釋備至,聖恩浹髓,虀粉難酬。臣爲少伸分義之計,叩謝春曹之任,而千萬意外,旋除銀臺近密之職,益可見聖意之非偶,感激鴻私,黽勉冒膺,而因仍盤礴,固非本心。況臣,賦性脆弱,素抱痰癖之疾,已成癃痼之症。且於昨年,慘遭獨子之夭椓,心腸薰蝕,形神耗脫,從以風痰作祟,手足麻痺。以此病狀,夙夜出納之職,決不可堪任,而臣之睽違軒陛已久,區區瞻戀之忱,必欲數次登筵,獲近耿光,不敢言病,驅策供仕者,將至數十日矣。昨於筵中朝食,挾痰痞塞,轉成關格,胸腹刺痛,精神眩瞀,不省人事。覆奏未畢,抛棄推案,顚仆出外,昏窒欲絶,舁還私次,達宵嘔噦,症情危惡,方在人鬼關頭。伏枕宛轉之中,回思前席徑出之罪,惶懍無地,誅戮猶輕。而追伏聞儒臣,以臣之久爲離次,至請問備,而聖度曲恕,特下勿推之命,感淚盈襟,尤無所容措。伏念三覆隔日,而臣待罪該房,目下病情,萬無自力進參之勢。玆不得不倩人構疏,疾聲哀籲於仁覆之下。伏乞天地父母,俯諒臣病重實狀,亟罷臣職名,俾無臨急苟簡之弊。仍治臣擅離之罪,以肅朝綱,千萬幸甚云云。答曰,省疏具悉。爾其勿辭,調理察職。
上在昌德宮。停常參·經筵。
下直,魚游澗僉使鄭昌極。
備忘記,傳于具宅奎曰,今下弓矢,魚游澗僉使鄭昌極處給送。
藥房都提調臣金在魯,提調臣鄭錫五,副提調臣李益炡啓曰,伏未審夜來,聖體若何?眩氣其或有所減乎?前劑入茶飮,已盡於昨日,臣等,今日乘間,率諸御醫入診,詳察聖候,議定當進之劑,爲宜。大王大妃殿,氣候何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣,旣下敎于入侍醫官矣,勿爲入診。茶飮加劑三貼以入,宜矣。大王大妃殿·中宮殿·賢嬪宮,藥房口傳問安。答曰,知道。
李益炡啓曰,右副承旨李鼎輔,以身病陳疏受由,而今日啓覆,該房承旨,不可不入侍。由限雖未過,卽爲牌招,何如?傳曰,允。
右副承旨李鼎輔牌不進罷職傳旨,傳于李益炡曰,推考傳旨捧入。
承旨前望單子入之,落點右副承旨權爀。吏曹口傳政事,以李世璡爲刑曹參判。
李益炡啓曰,新除授右副承旨權爀,卽爲牌招,何如?傳曰,允。
具宅奎啓曰,今日三覆時,刑曹堂上,不可不備員。新除授刑曹參判李世璡,卽爲牌招,何如?傳曰,允。
判中樞府事金興慶箚曰,伏以臣,衰癃屛蟄,跡謝軒陛,違阻耿光,行將一歲,狗馬之忱,恒切戀係。伏聞玉候靜攝之中,親臨慮囚,遂乃强策病軀,隨例登筵,仰承聖候,少紓區區慕鬱之悃矣。侵夜罷還之際,重觸陰霧,忽覺頭腦隱疼,肢體痺痛,達夜終晝,委倒呻喟,束帶趨朝,其勢末由。今日入侍之班,竟未進身,伏枕兢隕,靡所容措,玆敢略具短箚,仰請譴何。伏願聖明,亟命鐫罷臣職秩,以安賤分焉。取進止。答曰,省箚具悉卿懇。以疾未參,其何所傷?卿其安心,勿辭善攝焉。仍傳曰,遣史官傳諭。遣御醫看病。
禮曹參判吳光運疏曰,伏以正朝陳賀,節目啓下矣。親臨祈穀祭受誓戒,在於今月二十九日,誓戒後,例不聽樂,則該曹所當草記稟旨,而第伏念聖候,方在靜攝之中,雖一時寒殿之臨御,每致眩氣之有加。卽今悠悠萬事,毋過於保護聖躬,而我聖上,憂農勤民,至誠惻怛,不顧愼疾之戒,有此親祭之命,此一念,已足以貫徹神明,不待圭璧之將事,而必享歲功之陰騭矣。若果冒寒露禱,達夜將事,則臣民之憂慮,有不可勝言。臣待罪春曹佐貳,適値長官之有故,臨急入啓之事,不得已擧行。今以誓戒賀禮之相値,方欲草記陳稟之際,自不勝區區之忱。玆敢冒萬死,短章祈請,伏乞聖明,察其誠而恕其僭焉。噫,吾王無疾之祝,不惟我臣民,實天地宗社,共保祐我聖躬,則親祭停止之命,卽神人之所同顒竢矣。惟願亟加三思,改命攝行,而益加純一之功,罔或少忽於蜎淵之中,千萬幸甚。答曰,省疏具悉。因大臣進達,方欲量以下敎,卿之所陳,又若此,依施焉。
判敦寧府事李秉常疏曰,伏以臣,痼疾纏身,豈有一分陳力之望?而朝暮且死,死當自已,假或苟延無卽死,差過數年,亦可據禮應休。姑乃黽勉遲徊,唯兩岐是竢,奔走效勞,雖不如常人之爲,而凡有除命,未嘗不量力承膺。獨惠廳兼任之必欲抵死祈免,不耐少須蹲據者,實爲萬萬不獲已者爲耳。噫嘻,殿下豈私於臣?而特以天地曲遂之仁,無物不及。向來如文衡之至重,而亦許一疏卽遞,臣嘗涕泣感激,自幸誠信之上孚。顧此惠堂,不過一提擧之任,數朔四疏,臣亦自知其僭猥,而若其苦心血懇,據此可知。殿下之前已體念於彼重,而今反慳恩於此輕者,臣死罪死罪,誠不能無惑,意或臣文辭冗雜,不得眞切摘陳,每疏輒混擧於仰請罪譴,竝辭本兼之中,以致聖鑑,未加省別,循例賜靳批耳,此又臣之罪也。臣用是慙惶,不敢更入文字,擬一悉暴於香案咫尺之下,冀或俯垂矜允,而日昨經營一對,適會悤擾未果,未知此後賓次,又在何日,而臣病日漸加劇,去死不遠,無論早晩,實無自力登筵之勢,誠恐一朝溘然,遂爲不瞑之鬼。玆敢不避煩瀆,復此哀籲,而區區情實,已悉向前四疏,今不必架疊。臣旣以必遞爲期,凡係回啓文書之書銜上達者,初不敢擧行,事多時急,而擧皆積月束置,各司應下外方上納之一日淹滯,至有許多弊端者,不得不時或漫應,而近自添病以來,此亦一切廢却。朝家之設置兩堂,意固有在,而無故僚堂,又復襲謬推諉,致使莫重廳務,全無管攝。至於鑄錢命下,殆過半年,而亦無經紀奉行之事,事事莫不惶悶。第疾病之來,臣亦無奈,唯當引罪自處,以竢處分,而一縷未絶,虛銜尙縻,時有省覽,心火輒跳動,殆若添一狂疾。臣今當死,死亦無惜,而其或因此促命,豈不累聖朝體下之政乎?到此他無可言,唯有劃卽一遞,可得安意歸盡。伏乞聖明,哀憐而亟許焉。答曰,省疏具悉。旣批之後,其涉過矣。卿勿過辭,其卽擧行。
吏曹參議尹汲疏曰,伏以臣,冒彈在職,實無顔面之可施,而尋單請急,輒爲喉舌之所格,徊徨恧蹙,若無所容。又伏見正言李會元再疏,無故起怒,盛氣咆哱,把持愈緊,嚌齕愈深,臣誠慨然駭歎,繼之以危慄也。臣之赴政席,固罕矣,而疏數多少,姑且勿論,使臣之注擬,果負聖上之苦心,重咈有識之公議,則明白指陳,直請嚴譴,有何所憚?而顧乃游辭虛喝,惟以詬罵爲能,此何意也?夫以臣之所好,而得官者幾人,所不好而不得者,亦幾人哉?撫政紙而算得失,有若落榜擧子之憤詈主司者然,是尙可謂公正之言乎?至若時象二字,爲聖上所痛惡故,乃以此二字隱映於空場,要爲恐動熒惑之計,似此手法,太不新奇也。蓋其初疏,顯示操切驅迫之意,不類尋常官師之規,而當此言路之寂寥,能爲刺論,其亦可尙。臣故略暴其法例事實而已,未嘗有片言之拶逼。伏想聖鑑,亦必下燭,而一疏再疏,詆辱轉加,無乃臺臣,或慮臣之因仍不去而然耶?惜乎其過費心力也已。噫,臣以孤畸之蹤,處睢盱之場,前後人言,如出一手,臣若循分置散,不踐要路一步,則世雖有間,臺臣無如臣耶?如是言之,今日所遭,罔非自取,尙誰咎哉?玆隨政牌,祗詣闕外,更瀝肝血之懇,仰瀆崇高之聽,伏乞聖慈,天地父母,俯賜鑑燭,亟削臣職,以安私分,以快人心,不勝幸甚。答曰,省疏具悉。撕捱過矣。爾其勿辭察職。
壬戌十二月十三日辰時,上御熙政堂。入侍時,行都承旨李益炡,左承旨李重庚,右承旨曺允成,左副承旨具宅奎,同副承旨鄭翬良,記事官趙漢彬,假注書李宇和,記事官兪彦好·李毅中,領議政金在魯,左議政宋寅明,右議政趙顯命,行兵曹判書金始炯,戶曹判書徐宗伋,右參贊徐宗玉,刑曹判書鄭羽良,左尹李壽沆,禮曹參判吳光運,吏曹參判元景夏,工曹參議金聖運,刑曹參議金尙翼,校理李成中,副修撰尹光毅,執義金宗台,司諫南泰齊入侍。右副承旨權爀,刑曹參判李世璡,因變通差出,追後入侍。諸臣以次就座伏訖。在魯進曰,伏未審夜來,聖體何如?上曰,一樣矣。在魯曰,再昨終日慮囚,眩氣幸無所加乎?上曰,差間矣。在魯曰,今日請率御醫,入診詳察,而命勿爲入診,臣竊沓沓,而今日日氣陰寒,而又此親臨覆囚,臣等尤爲伏悶矣。上曰,今日差勝,故命勿入診,而今日覆囚,予量力爲之耳。在魯曰,大王大妃殿氣候何如?上曰,一樣差勝矣。又問中宮殿氣候何如?上曰,一樣矣。又問王世子氣候何如?上曰,世子眼視,近有矓瞳之候,不大段,而書冊遠而視之,則一字爲二字,一行爲二行,而近視之則不然云矣。在魯曰,自何時如此乎?上曰,自冬如此云,或日寒故然,而自幼近視者,多有之乎?寅明曰,貴人多有之矣。上曰,非關係者矣,醫書亦有之矣。在魯曰,或痰作孽,則亦如此,明日率醫官入診,宜矣。上曰,入診則爲之,而醫員輩何能知之乎?宅奎曰,啓覆時,各司長官之入侍者,所以重其事也。吏曹·工曹則次官入侍,事體未安。請當該長官,竝從重推考。上曰,事體未安,依爲之。出擧條翬良,讀江華殺人罪人李守方推案。上曰,僉議,何如?昔歐陽修之父,勘死囚文書時,有憂色咄咄,必求生理,其妻識之。此等處,必商確反覆,可矣。在魯曰,此文案見之久矣。此罪人,白晝殺人,無可論者矣。寅明曰,此殺人中凶慘者矣,法外何言?顯命曰,此罪人,無可疑者矣。始炯曰,用法之外,無他矣。宗伋曰,此罪人,無求生之端矣。宗玉曰,初出於欲殺上典之意,凶惡至矣。羽良曰,當死之外,無可論者矣。壽沆曰,聖意惑求可生之端,而此等罪人,豈有可疑者耶?光運曰,聖上於罪人必死之中,必欲求生之意,固藹然,而此獄執法之外,無他矣。景夏曰,臣於今日始入侍,雖未詳見文案,而此獄則分明無疑矣。尙翼曰,情犯萬萬凶慘,用律之外,更無疑矣。聖運曰,臣如諸臣之見,無可疑者矣。宗台曰,渠出於欲犯上典,無可言者矣。泰齊曰,三尺之法,渠安敢逭乎?成中曰,律不可低昻矣。光毅曰,誅之何疑?上曰,與欲殺上典,異矣。在魯曰,渠之情狀,已昭然可見矣。上曰,書依律。益炡讀平山假稱御史罪人權桲推案。上曰,與千才異矣。在魯曰,假稱御史則無疑矣。上曰,假稱無疑,而渠不過村間作弊而已。至於問守令治績之如何及傳令驛馬待令等事,則無之,豈不稍間於實爲假稱者耶?在魯曰,假稱則終是分明矣。寅明曰,此於假稱中稍微者,而旣犯假稱之名,誅之無惜矣。顯命曰,律用次律,宜矣。上曰,如是終始藏蹤者,其弊則反有甚於出道者。其時正御史,撞著假御史時,杖殺無惜,而此人所犯似微矣。右相達律,好矣。始炯曰,假稱分明矣。臣於年前待罪嶺南時,有河必東者,假稱御史,而見發覺捕捉,同推承服。上曰,其名聞之矣。始炯曰,右相爲監司時,未及捧結案,臣當處決。其妻,以血書呈訴,謂其夫平日發狂疾,失性所致,詞甚哀惻。臣見其罪人,亦似非平人者,故參酌定配矣。上曰,其時右相之代,兵判爲之耶?顯命曰,然矣。上曰,其時右相,不足於此事矣,然可謂善處置矣。其時李宗城,以御史復命時,予問嶺伯善人矣,果如何?對曰,乃剛而有威。予笑曰,然乎?以此事觀之,予之以善人見之者,是矣,然道臣有權衡,宜矣,可謂善處置矣。始炯曰,此則情犯,宜死者矣。宗伋曰,假稱一也。宗玉曰,所犯則如彼,而大明律,煽惑民間,欺誑官府兩條有之。此罪人,煽惑民間則有之,欺誑官府則不爲之,宜參酌斬與絞矣。羽良曰,情狀無可生之端,律外無他矣。壽沆曰,宜以煽惑民間之罪,誅之矣。光運曰,律外情有可恕,然後宜參酌,而此等無狀小人,豈有原恕之理乎?朝廷氣象,則固宜務爲寬大,而用律則宜嚴。古人,以水火譬之,蓋水懦弱,故民多狎而沒溺,火猛烈,故民乃畏而遠之,法不嚴則平民易犯。今此假稱御史及印信僞造之類,若有常性者則無犯,怪惡之輩乃犯之,此等處嚴之然後,可懲亂民。所謂煽惑人民,欺誑官府,非分而二之也,大明律,有犯此一者,皆斬矣。又有所達,昨日印文僞造者,聖敎必欲分揀。以臣見之,則摸畫篆文者,僞造印信者,大明律,不問何物,皆斬之,此實鎭末世之道也。此等事,聖意務欲分揀,故姦軌尤盛,臣竊悶焉。在魯曰,吳光運言皆好矣。不可擬律,輒從輕。張釋之所云法者,天下平也,一失平則民無措手足者,亦謂此等處矣。景夏曰,所謂假稱者,自有當律矣。尙翼曰,宜用煽惑民間之律矣。宗台曰,律不可低昻矣。泰齊曰,情犯分明矣。成中曰,宜嚴其法,其時京畿御史,書啓中,亦云當用大明律矣。光毅曰,渠之御史之言,旣已脫口,則安得免僞稱之律乎?上曰,此罪人所爲,非迂闊者,乃有心者矣。情犯無可惜,吳光運之言,大體是矣。予則不然,看律活矣。三代時,五刑外無之,漢文除肉刑,紀綱不立,而法徒嚴則所謂齊之以刑,民免而無恥矣。三代刑措,豈易可及,而予意則豈欲與三代異也?古有子爲御史者,其母喜曰,汝父爲守時,見御史㤼矣。愚民無知,暴而犯之者,亦有之矣。然律文旣嚴,書依律。重庚讀金城殺人罪人姜渭達推案。上曰,此獄雖只見單抄文書,亦可決之矣。僉議,何如?僉曰,無可更達者矣。上曰,書依律。上曰,昔孟子言于齊宣王曰,士師不能治士,則如之何?曰已之,曰四境之內不治,則如之何?王,顧左右而言他。予有愧於此言矣。承旨書傳旨,曰昔之唐宗不過中主,而囹圄之樹,鵲有巢矣。嗣服以後,敎化不行,每歲報囚,其數夥然,心常恧焉,而今覽金城文狀,非特殺人之慘然。渠亦有人心,何若是慘礉?其得尸體,可見乾道之昭昭,峽中遐遠,德化不及,守令務便,敎民疏忽。不敎致刑,豈王者之道乎?分付本道,申飭列邑。上曰,江原監司,所謂翫景監司,常時多不留意於殫姦惡正民習之事,可知矣。寅明曰,峽中人心獷悍,官長號令所不能及者,多矣。上曰,此等漢,乃視人如禽獸,如使當律之外,有加律之法,則欲用之矣。在魯曰,誠如聖敎,殺人中萬萬凶慘者矣。益炡曰,工曹參議金聖運,莫重詢問之下,有奏對不審之失,奏達之際,亦不爲起伏,事體極爲未安。推考,何如?上曰,不審之失,無可怪者,此人眞朴故也。以不爲起伏事,推考,可也。允成,讀沃川殺人罪人洪啓淵推案。上曰,僉議,何如?在魯曰,渠知厥輩必欲殺之意,而爲之終始主張,豈免死乎?寅明曰,渠之所犯,可死者矣。顯命曰,致法,宜矣。始炯曰,從三·師聖旣活,不可竝與啓淵而活之矣。宗伋曰,渠之情狀,無可生者矣。宗玉曰,渠乃主事者矣。在魯曰,得免造謀幸矣,加攻豈得免乎?羽良曰,渠之所爲絶痛,法之所不當免矣。壽沆曰,無可原恕者矣。光運曰,應亨不過暗地指嗾,而此漢爲之主張,論其所犯,置法無惜矣。景夏曰,自有當法矣。尙翼曰,渠不可免矣。聖運曰,用律之外,豈有他乎?宗台曰,此非泛然相殺,嚴處,宜矣。泰齊曰,師聖·從三之免死,已是失刑,豈可竝與啓淵而免之乎?成中曰,渠不可免終始主事之罪矣。光毅曰,臣亦謂其當死者矣。上曰,視權桲,庸劣者矣。如吳光運之言,應亨暗地指嗾,渠爲之主張矣。書依律。重庚曰,啓覆時,該房承旨之不爲入侍,事體未安,而右副承旨李鼎輔,有實病不爲入來,宜有變通矣。上曰,果有實病耶?改差。前望單子入之。寅明曰,該曹堂上,不可不備員。參判旣有實病,不得入參,而政院無稟達變通之事。兩日俱不備員,事體未安,當該承旨推考。參判鄭來周,今姑許遞,其代,卽令口傳差出,以爲備員入侍之地,何如?上曰,依爲之。出擧條重庚曰,吏曹參判方入侍,使之出去,口傳以入,何如?上曰,依爲之。景夏遂趨出,還入承旨望單子,權爀落點。刑曹參判李世璡落點。諸臣少退,申時還入。宅奎,讀海州僞造印信罪人吳漢命推案。上曰,僉議,何如?以松皮造成承服,此於律,亦有之耶?在魯曰,渠以輕物承服者,乃奸謀也。光運曰,此等奸巧小人,死中求生,揣摩多端,知鐵鑄油蠟等罪之必死,準備松皮別件,示以哀憐疲殘之意,此等必爲嚴處然後,可也。寅明曰,光運之言,可見此漢情態矣。上曰,此則術也。顯命曰,印信何等重也,無論以何物造成,皆宜用法矣。始炯曰,僞造印信者,近來皆傅生議,故多此輩矣。宗玉曰,以松皮造者,與鐵鑄者有異,不可謂之正印。受敎中,盜踏印信者,流三千里。此以假印,而置之死罪,則無乃輕重倒置耶?在魯曰,徐宗玉之言,不知其然也。上曰,大體得矣。律文太繁碎,則不可矣。在魯曰,宗玉之言,終是分數,過矣。羽良曰,近來人心日惡,國家,每活此等罪,故今滿於秋曹獄案者,皆印僞造罪人,嚴爲處分然後,可以懲勵矣。壽沆曰,臣數按外道見之,此等犯罪甚多,蓋無所畏忌而然也,不可不嚴懲矣。光運曰,不問造成何物印文未成,此等一切嚴斷然後可矣。景夏曰,宜用當律矣。尙翼曰,無可恕者矣。宗台曰,此而寬縱,後弊難防矣。泰齊曰,大明律制法之意,旣如彼嚴峻,松皮油蠟,豈異之有?宗台曰,渠松皮之說,豈可取信乎?上曰,以奏對錯雜,纔已下敎申飭,而憲臣奏對之際,未免重複。臺臣則不可推考,而承旨不能申飭,推考,可也。成中曰,此罪人巧惡,不可不致法者矣。光毅曰,此等區區出於口腹之計者,適可以見其哀也。上曰,彼儒臣之質實,可貴矣。宅奎曰,質實而奏對之際,太緩緩矣。上曰,參贊之言,是也。秋官有豺狼視民之意,而予知之,有無狀甚於此者,不見其嚴治,而此等輕者嚴持之,予常笑之矣。上曰,印僞造中,此爲較重,而事則微矣。上曰,法雖無赦,情則可貸,而比諸秦必萬,亦不無可惡者,雖減律,不可循例以配,嚴刑島配。光運曰,情則可貸,一句語緩矣。在魯曰,殿下每於此等罪人,特減其死,臣實悶之。上曰,予量之下敎矣。在魯曰,今活此罪人,此後雖有以鐵鑄印者,將以松皮之屬承款,不用大明律,豈尊周之意乎?上曰,尊周之義,宜用律,而或慮民多入密網故耳。爀,讀牙山殺人罪人朴二太推案。上曰,僉議,何如?在魯曰,次松所爲,人情之所當憤,此非目前撲殺者矣。寅明曰,奸所捕捉,則可謂分明,宜自上處分矣。顯命曰,渠之情委如此,而有定律矣。始炯曰,與無故殺人,異矣。次松所爲,以文案見之,亦絶痛者矣。宗伋曰,不無參酌者矣。宗玉曰,非無端殺人者矣。羽良曰,其罪宜誅,則情豈可議?壽沆曰,異於他殺獄矣。光運曰,奸所捕捉者,立法之意也。此非奸所捕捉,法則當死,情則無絶痛者,法外原情,人主之處分也。世璡曰,殺人之罪,不可免也。景夏曰,渠已遲晩,用律似爲宜矣。尙翼曰,法官唯知當律而已。聖運曰,原情而參酌,亦王政之一道也。宗台曰,殺人者死,以此以彼,一也。用當律,宜矣。泰齊曰,渠罪,在於不告官,而私自蹴殺耳。成中曰,殺人者,自有當律,而此則有情犯之可論者矣。光毅曰,法外原情,唯在聖明之處分矣。上曰,人情憤頭,固易敺打,豈意其殞斃耶?在魯曰,吳光運之言甚精,此無絶痛之心矣。上曰,書判付曰三覆慮囚,蓋所以求其情,非欲嚴律之意也。其由奉化淫行,尸親亦無以自掩,則律之當寬,而卽其所居,乃衆目所覩之中,而敺打致死者,不過以辜限之內,則情宜參恕,特減二律。上曰,當令遇赦見入矣。仍復曰,定配爲乎矣,奉化雖曰賤人,以渠之故,至於戕殺二命之境,則極涉痛駭,而渠旣自服,則道臣之只一次刑推而放送,極涉疏忽。推考,嚴加刑一次之意,分付。泰齊曰,宜加罪矣。上曰,宜加徒配耶?始炯曰,旣已定罪,何必加罪耶?上曰,欲處分,渠文字亦覺淫也。宗玉曰,不足責於渠矣。允成,讀熙川印信僞造罪人秦必萬推案。上曰,僉議,何如?在魯曰,重於此者旣活之,此漢稍輕,處分難於異同,而臣實悶之。上曰,此罪人,情有可恕矣。寅明曰,果以瓠蔕,或以松皮,則異於正印,雖活之,亦無妨矣。顯命曰,印章莫重焉。誅之之外,不可他議矣。始炯曰,此罪人,特其輕者。大抵自先朝於此等罪,皆傅生議,於此罪人而獨用律,未知其如何矣。在魯曰,若原恕此獄,則此後奸民之犯此罪者,贓物當以瓠片承款,豈不有弊耶?宗玉曰,皆謂此漢差輕,而臣意則以謂較重,蓋其刻造,極巧惡矣。上曰,此人,以畫工刻手笠匠爲業者,其造爲巧矣。宗玉曰,三罪俱發,三僞造罪人中,此漢較重,宜用法矣。在魯曰,渠之多少設巧者,皆零碎者,而皆死罪矣。羽良曰,此人甚見其妖惡矣。光運曰,此等,大體宜致嚴,而此人所爲,徐宗玉之言精矣,在懲一勵百之道,宜誅其中一人矣。景夏曰,渠已遲晩,不可參酌矣。尙翼曰,漢命之生,已爲失刑,此又活之,則非嚴勵之道矣。宗台曰,此尤較重矣。泰齊曰,不可法外原恕矣。成中曰,每每活之,則姦軌無所懲矣。光毅曰,其中一人,則不可不誅矣。在魯曰,此人似手熟者,不可以已活漢命而竝活之矣。上曰,活漢命而殺此人則倒置,予之大體意思,如漢高之約法三章,殺獄嚴之,其外不可務礉。吳光運之言如彼,而法密尤爲難矣。此非正印,若以其奸情,必從輕物而臆逆,斷以重律,則豈無冤者乎?此等處,當用活法,參贊之言,予不知其然也。在魯曰,就其中誅一人,所以示衆也。上曰,所以恐喝也,然不能如之也。彼臺臣,新經書狀官矣,臨其入去時,以梟示之言,恐喝象譯,而畢竟不能誅一人,何必用恐喝也?殺人以刃者,王者,當依律以處,而必欲於此等處峻律,予不取也。顯命曰,印信,所以出命令也。其犯僞造者,豈可不重法耶?在魯曰,隄防宜嚴矣。上曰,報狀中,謂所刻篆文,如渠招不分明成字,是未及成印文者云矣。宗玉曰,是渠之奸謀,而盧齊愼報狀,何足取信乎?上曰,書判付曰,究其律則無可恕,而同一罪囚,宜無異同,減律定配爲乎矣。渠招模糊,則當問而不問,推官所爲已涉疏忽是去乙,法曹之引大典印文,雖未成之律,亦涉不察,竝推考。上曰,參贊之欲重其事者,予嘉之,而所謂盧齊愼報狀,何足準信者?筵席奏達之體,不宜如此。推考,可也。寅明曰,宗玉最深看文案,且盡心以對,出於忠愛,可貴矣,自上宜體諒矣。上曰,乃責備也。爲人誠實矣。翬良,讀晉州殺人罪人李重甫推案。上曰,讀大明律。上曰,其中有可恕者,推官事怪異矣。以落於石所傷處者,乃以爲刃所刺,成殺獄,豈非可怪耶?在魯曰,捧招模糊矣。上曰,刃入半分者,其瘡,豈至於膝耶?在魯曰,鐵毒則分明矣。上曰,推官論報中無冤錄,不善引之矣。在魯曰,渠發明之言,無他證矣。上曰,僉議,何如?在魯曰,致命則無疑矣。上曰,前傷處肆毒,卿,以此知其刃傷耶?寅明曰,傷處若活,則必不能遽然稍乾,而以此傅生,亦係後弊。官屬中有可疑者,令更査,則必得其實矣。顯命曰,大抵此獄,官屬中事耳。以此成案見之,太委曲不成說話。若令更査,眞情未必得,而適中其計矣。在魯曰,有問于奉先者而不問,更査,好矣。宗玉曰,有可疑,宜更査者矣。上曰,兵使誰也?寅明曰,其時兵使,乃申德夏也。上曰,牧使誰也?寅明曰,乃金相紳也。上曰,以不了了之兵使,與不了了之牧使,成獄,無怪乎如此也。上曰,非更査事也。雖不更査,可以知之也。在魯曰,奉招太曲盡,非但推官有失,道臣亦不善爲之矣。宗玉曰,此獄事,活之與更査外,非可償命者矣。始炯曰,以獄案見之,終不分明。殺人償命,何等重大,而其所成案,如是疏忽,殊甚未安矣。羽良曰,辜限內隕命,殺獄分明矣。在魯曰,旣有刃毒,則前傷處,毒氣流注者無怪矣。顯命曰,此結案不成承服,安有如此文案乎?光運曰,有可疑者,行査,宜矣。壽沆曰,更査之議,是矣。景夏曰,有可疑者矣。世璡曰,以臣所見,殺獄分明矣。尙翼曰,臣之所見,無可疑者,而諸議如此,行査何妨之有?聖運曰,其爲殺獄分明矣。宗台曰,行査,好矣。泰齊曰,執此誅之,足矣。成中曰,奉招雖太曲恕,而亦見其爲殺獄矣。上曰,尸帳更査,如問江中,尸親且無之,當更問於風憲耶?顯命曰,疑獄也。上曰,渠所執器械適好,故如此,非欲殺者耳。官屬雖重,乃風憲不分明之致耳。成中曰,奉先招辭,十三日臂傷處,十四日完合云者,可疑也。上曰,前傷處,以醫鍼破肆毒,信乎庸醫殺人也。今若更査,則豈以醫代殺耶?醫之往見者不緊矣。上曰,書判付曰,誤殺戲殺,無異償命,則雖無可赦之道是乎乃,求其情則有參酌之道,考其文則無可疑之端。此所謂原情定罪,律疑惟輕,減死定配爲乎矣。大辟何等關重,而當初尸帳,極涉疑晦,則仍以成獄,不察一也。渠之招辭,宜問尸親,而不一究問,不審二也。旣已成獄,則結抄太涉曲盡,疏忽三也。當該道臣推官,竝從重推考。上曰,司寇之任,何等重也,而其所文書,可疑疏忽,若此,而不爲擧論請査,直請議讞,何特問備於外官?亦爲推考。上曰,該房承旨書傳旨,曰,漢高三章,殺人爲先。月三同推,法意有在,而外方不遵法條,循例擧行,延拖時月,若或遲晩,招雖疑晦,幸其承款,了當爲事。若此而被殺者何慰,誤律者奚分?此心常慨然者,其令秋曹,分付該道,另飭列邑。又曰,書傳旨曰,噫,法雖細,究不止,豈法不細之故乎?乃敎不行之致也。法雖細矣,而京外官任,不究其律,但付律官,低仰伸縮,一任此輩,可勝歎哉?僞造印文之律,卽皇朝之定律,印文,雖未成之法,卽大典追成也。雖然,印文雖未成之典,蓋所以無論某物,將成印文而未成者也,而凡諸京外之官,其不細究,只取其文,不察於成獄之時,反赦於慮囚之日,此可謂法則細,而反以解也。王章漸解,詐僞不戢,此心常慨然者也。旣諭大臣,故略示予意,咨司寇之臣,將此意,申飭諸道。成中曰,日昨初覆時,有僞印律文,可以傍證者考出之敎,臣取考本館書冊,則別無襯合之文,而大明律附例僞造印信條小註,有曰,問僞印須令其當官,雖出與原獲者,篆文相同,方可成招云。臣意則雖字必是推字之訛寫,而其立制之意,至爲纖密,可以爲法。秋官今方入侍,使之詳閱,更達參照遵行,似好矣。上曰,所達誠好矣。出擧條,令秋官擧行,可也。出擧條在魯曰,陸師聖之主謀而免死,爲失刑矣。昨年師聖爲主人矣,御史下去後,始變辭,情狀可痛。若活師聖,則當誅從三,若活從三,則當誅師聖,二人中,當從臺啓。若謂其各以兄弟之事,爲罪不可,皆爲貸死,則豈不太寬乎?寅明曰,從三宜死矣。上曰,大體昨日已下敎,非以御史反獄而如此,只如彼處分,亦足懲也,豈必以陸家充之也?寅明曰,大體洪啓淵爲主人也。渠以掌議,凡事主張,非渠則應亨何所爲乎?加攻之律,於渠爲歇,施以御史之言爲得,而第從三則不用御史之言,未知其可也。上曰,從三不過指使所爲也。寅明曰,再昨初覆時,臺啓陸師聖事,聖上以處分旣久爲批,又以旣久二字有意之意下敎,承·史宜無不聞,而擧條之出朝報者,則以處分旣定書出,有違當初下敎之意。承旨·史官,竝推考,何如?上曰,未及下敎矣,今始覺之。推考,可也。在魯曰,其時臣以臺啓之請還寢,有若目前處分者然爲達,則自上以批答,旣曰處分旣久,則外人亦豈不知乎爲敎,注書旣聞此敎,而反書以定字,未可知也。且判義禁,以坡春守事陳達,請下詢大臣,故臣等,各有陳達,而初不簡問,直以上曰遠配可也,承接於判金吾陳達之後,亦爲疏漏。以此兩件事,注書推考,何如?上曰,依爲之。出擧條在魯曰,全羅監司趙榮國狀啓,備陳癘疫孔慘之狀,仍請舊還上,只有辛·壬·癸三年條者停捧,其有丁巳以下條者參酌,定分數收捧矣。蓋本道今年年事,可謂大豐,故分等狀聞後,備局覆啓,使之舊還最近一年條,稍實邑則準捧,之次邑則三分之一徵捧,故道臣有此狀請,而臣意則如此之歲,何可全不捧舊還乎?但癘疫如此,不可無軫念之道。只有辛壬癸條者,稍實邑捧三分之一,之次邑俸四分之一,其有丁巳以下條者,係是近年,依前朝令收捧事,分付,何如?顯命曰,舊還上,當捧則捧,不當捧則當卽執奏,而今始狀請,變令今下,則必已封倉,道臣所爲,殊欠誠實。卽今歲除不遠,朝家特命停止,道臣則從重推考,宜矣。上曰,頃以捧糴踰年,有申飭之敎,正謂此也。在魯曰,道臣之初不飭捧,晩請全退,殊甚未安。朝令不可全然無實,故乃有此陳達,而右相之言亦然。然則道臣從重推考,辛壬癸三年條,停捧,其有丁巳以下條者,依當初朝令,使之徵捧,何如?上曰,依爲之。在魯曰,開城留守申晩狀啓,備陳昨年軍餉,停退於今年者,依他畿內災邑例,只捧三分之一事,仰請矣。此是昨年申晩,單擧峽面,請停退而蒙允者也。旣曰明秋退捧,則今年例當準捧,而本府未免被災,宜有軫念。三分之一則太少,特令折半收捧,折半停退,何如?上曰,依爲之。在魯曰,全羅監司趙榮國狀啓,又陳春操之難行,請其停退,而此則當觀春後形勢處之,非可預爲停止者矣。上曰,然矣。以上竝出擧條上曰,善善不能用,豈非郭公之所以亡耶?吳光運位廁宰列,已多年,戊申帳殿入侍,已知其人,且有功矣,尙此不用,此卿等不能脫灑之致也。向來義州·萊府之皆用純色,予下敎,而元景夏之除授吏曹參判也,以若不能恢公,以副予意,則當濟州牧使補外之意,爲敎矣。詩云,非東方則明,月出之光,予前者,筋力自强,無愧於此矣。今則精神漸不如前,上年不如去年,今年不如上年,自甲辰君臨,今幾二十年,苦心所欲爲,而每不如意,氣以日憊,雖問於醫官,而亦非渠所可知也。眩氣時上,未省人事,脫衣而臥,服淸心丸以鎭定矣。在魯曰,聖候至服淸心丸,極爲悶矣。寅明曰,酬應之際,必思簡略之道。上曰,今卿等俱備,及予病未甚之時,此豈非機會之難得耶?大誥後,以祛三黨字爲敎矣。任珽之吏曹參議除授,亦出苦心矣。其後珽之狼狽者,予實慨然。以吳光運之有功而不用,亦慨然於卿等之不能脫灑也。寅明曰,吳光運,臣前者,只知其文學而已,近來知之亦政事練達也。臣等於閤外,已有所酬酌矣。寅明曰,日者儒臣,以新錄催促事,陳達蒙允矣。其後開政,無副學差出之事,成命之下,遷就未安。申飭銓曹,此後則副學卽爲差出,以爲擧行之地,何如?上曰,依爲之。翰圈亦爲申飭,可也。寅明曰,前圈中,尙有未召試者,此人盡爲付職然後,似爲新薦矣。在魯曰,北漢管城將,不可不擇差,故才以申澷差下入啓,而方帶摠管之任。在前金洸,以摠管差管城將時,故判書宋眞明陳達,差下矣。臣意則銓曹之差守令,亦不拘於摠管,則似無陳達之義,而旣有陳達前例,故敢達。上曰,卿是大臣,尤豈有不可差之理乎?依爲之。執義金宗台所啓,臣於臺地,實有情勢之難冒者,自畫有素,一未承膺。今此新除,適當親臨慮囚之時,分義爲重,他不假顧,冒沒肅謝,仍參前席,而生疏拙訥之狀,卽聖明之所俯燭也。俄因印僞造罪人吳漢命事,迭陳意見之際,必欲罄竭愚見,未免辭語重複,致勤該房承宣特推之敎。雖以臣方帶臺職,倖免郵罰,而咎實由己,責乃移人,悚懍之極,如無所容,其何敢晏然仍據於臺次乎?請命遞斥臣職。上曰,勿辭。爀曰,執義金宗台,再啓煩瀆,退待物論矣。上曰,知道。司諫南泰齊所啓,逆坦事。上曰,旣諭何煩?李時蕃事。上曰,勿煩。聖鐸等事。上曰,其勿更煩。泰績事。上曰,其勿更煩。又所啓,僞造印信之斷以一律,法意至嚴,不問何物,旣載於皇朝典例,未成者斬,亦在於經國大典,其不可以事微,而有所低仰也明矣。吳漢命·秦必萬等,其所造成,或以松皮,或以瓠蔕,而其僞造行使之跡,則渠旣承款,更無可論。今此酌處之命,雖出於聖上好生之德,其在重王法,杜奸弊之道,斷不可容貸。請僞造印信罪人吳漢命·秦必萬,依律處斷。上曰,不允。羽良曰,啓覆收殺後,行刑者與發配者,卽當行關,而今月只有一望,而其中或有在遠道者,急速分付之意,申飭,何如?上曰,在遠道者,何道耶?羽良曰,熙川·晉州,本道中又遠者也。上曰,從速行關事,申飭,可也。寅明曰,聖候方在調攝中,酬應爲難,而久闕引對,亦可悶,簡略召見,似好矣。上曰,嚮時眩氣猶不甚,近則頻頻發作,坐處疏冷,尤似爲害。世子謂無坐交倚而,平地無所倚著,則又尤難也。在魯曰,明日不可不率諸醫,診察聖候,仍爲診察東宮眼疾矣。上曰,予則不必明日入診,而診察東宮,宜矣。寅明曰,翰林前圈中,有新免喪者一人,前者應講時,亦有單講之規,講變爲試,則亦爲單試,未可不可矣。顯命曰,召試制法,旣有立落取捨之規,則單試,將誰黜誰取乎?立法之初,不可如此苟簡矣。大臣·諸臣,先爲退出。宅奎曰,臣昨以代房禮房,宗廟望祭祝文代押時,祝文紙,上下廣狹不齊,事甚未安,故令院隷,囚禁該吏矣。院隷歸路,被捉於捕將都巡羅時,捕將以其勿禁帖,謂無渠之押署,決棍而囚禁。近來夜禁解弛,固當嚴飭,而本院則乃是傳命重地,院隷之持帖夜行,例也,而忽有此意外之擧,事雖微細,關係則重矣。請當該捕將,從重推考,其部將,令攸司嚴治,何如?上曰,院隷每持勿禁帖耶?益炡曰,每歲正月初,出勿禁帖三十四張,大臣三軍門大將·兩邊捕盜大將,皆押署,院隷三十四人分給之。歲盡,紙弊則還納備邊司,更爲成給新帖,如或見失,則囚禁推治者,例也。上曰,軍門捕廳大將新出,則卽受押署耶?益炡曰,歲初成帖之後,則不以大將新出,而更受押署矣。上曰,承旨所達,依爲之。出擧條宅奎曰,俄者備忘中,律文操縱專在律官之敎,誠然矣。大明律,自是難解文字,我朝受敎,則或有爲一時下敎者,或有爲萬世立法者,間多有互相逕庭,故京外奸吏之弄法,未必不由於此。此實由於士大夫,不講律書,被其欺瞞之致也。上曰,頃年李衡佐·鄭彦燮,輯次受敎矣,其已成書耶?宅奎曰,臣亦年前,得見其草本,而猶未整頓,不可謂之成書矣。上曰,所達是矣。宅奎曰,啓覆已畢,臣有所懷敢達矣。罪人究覈,最是至難之事,推閱之際,爲推官者,無所不用其極,色聽貌聽,何所不爲?而及其成出文案上送之後,則決難以別意見遙度矣。今番兩日啓覆時,諸臣陳達,雖出於各陳己見,以備裁處之意,而間多以文案外臆料,强加論斷,此則甚爲未安。今後則啓覆時,以此申飭,何如?上曰,所達,是矣。此後則申飭,可也。出擧條益炡曰,禮曹,多有擧行之事。大臣至請改差在外長官,而尙今不爲差出,殊爲未安。請明日待開門,政官牌招,使之開政,差出,何如?上曰,依爲之。出榻敎承旨·史官遂退出。傳曰,承旨一員,史官更爲入侍。左副承旨具宅奎,記事官趙漢彬·兪彦好·李毅中,入侍時,上曰,別監犯夜入啓,推治,例也。無故犯夜草記,是也依允,而下段有放送之文,故問之,則先爲拘留該廳云,此非法意。曾有飭厲,則事體所關,極涉寒心。當該大將,從重推考。從事官汰去。
上在昌德宮。停常參·經筵。
夜一更,月入東井星。
具宅奎,以都摠府言啓曰,副摠管李玗,今秋冬等,部將褒貶等第磨勘事,外兵曹晝仕出去之意,敢啓。傳曰,知道。
藥房都提調臣金在魯,提調臣鄭錫五,副提調臣李益炡啓曰,日寒轉酷,伏未審夜來,聖體若何?連次終日,慮囚之餘,眩氣更不至大段發作乎?臣等,不可不率諸御醫入診,詳察聖候,而仍爲入診于東宮矣。大王大妃殿氣候更何如?臣等,不勝區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣一樣矣,勿爲入診。世子入診,依施焉。大王大妃殿·中宮殿·賢嬪宮,藥房口傳問安。答曰,知道。賢嬪宮誕日,大殿·大王大妃殿·中宮殿·世子宮,政院·玉堂口傳問安。答曰,知道。賢嬪宮,政院·玉堂單子問安。答曰,知道。
權爀啓曰,執義金宗台,引避退待,已至經宿,尙未處置,事甚未安。除呈辭入啓未肅拜外,掌令權賅,持平魚錫胤,竝卽牌招,以爲處置之地,何如?傳曰,允。
權爀啓曰,假注書李宇和,親病甚重,勢難察任,今姑改差,何如?傳曰,允。假注書望李宇和改差代,以吳彦儒爲假注書。具宅奎啓曰,事變假注書李永祚,身病猝重,勢難察任,今姑改差,何如?傳曰,允。事變假注書望,李永祚改差代,以呂榮祖爲事變假注書。
又以兵曹言啓曰,今日政,新除授參議,待下批卽爲牌招,褒貶坐起,以爲同參之地,何如?傳曰,允。
有政,判書閔應洙式暇,參判元景夏進,參議尹汲陳疏入啓,都承旨李益炡進。吏批啓曰,判書閔應洙式暇,參議尹汲陳疏入啓,小臣獨政未安,何以爲之?敢稟。傳曰,仍爲之。又啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。吏批啓曰,新除授軍資監正沈䥃呈狀內,身病甚重,不得察任云。依例改差,何如?傳曰,允。以鄭錫五爲禮曹判書,鄭益河爲兵曹參議,尹心衡爲副應敎,李命坤爲輔德,閔百行爲弼善,尹得載爲文學,朴龍秀爲司宰僉正,李埴爲江西縣令,朴春普爲副校理,舍人單洪昌漢,成均博士單盧泰觀,承文著作單朴弘儁,兼學諭單李重晉。卒漢南君,諡號貞悼,贈兵曹判書朴永緖,諡號忠壯,卒禮曹判書金始煥,諡號孝憲,贈工曹判書朴而詢,諡號毅愍,贈吏曹判書朴知誡,諡號文穆,卒左贊成鄭齊斗,諡號文康。兵曹參議趙尙命,參知鄭益河。兵批,判書金始炯,本曹褒貶進,參判尹得和,本曹褒貶進,參議未差,參知趙尙命進,承旨具宅奎進。以具樹愛·趙東夏爲副護軍,李箕鎭·鄭來周·李鼎輔爲副司直。
曺允成,以禮曹言啓曰,今此藏氷時,西氷庫別檢呂冕周,以本庫主梗官,依例塡差啓下矣。卽接本庫所報,則別檢呂冕周,奉命在外,未及上來云。其代加差,主梗官二員中,司宰監主簿金淳慶出送,使之始役,何如?傳曰,允。
又以禮曹言啓曰,今此藏氷時,東氷庫別提安德亨,以本庫主梗官,依例塡差啓下矣。卽接本庫所報,則別提安德亨,身病猝重,萬無進去之路,斯速變通云。其代,以本庫別檢崔景興出送,使之始役,何如?傳曰,允。
權爀,以義禁府言啓曰,坡州牧使兪彦哲,拿問嚴處事,傳旨啓下矣。兪彦哲,時在任所云。依例發遣府書吏,拿來,何如?傳曰,允。
又以義禁府言啓曰,今秋冬等,本府郞廳褒貶等第,當爲磨勘,而堂上有故,限內不得爲之之意,敢啓。傳曰,知道。
又以右邊捕盜廳言啓曰,朝家之夜禁申飭,不啻嚴截,而近來紀綱解弛,人不畏法,恣意犯夜者,極其狼藉,故臣受此任以後,各別嚴飭矣。去夜三更量,臣親自巡檢時,賢嬪宮別監朴文彬,爛漫泥醉,犯夜橫行被捉,故依更數決罪,放送之意,敢啓。傳曰,知道。
掌令權賅啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,夬正王法。請還寢夏宅島配之命,仍令鞫廳,嚴訊得情,夬正王法。請瑞虎等兩賊孥籍,亟令王府擧行。請徙邊罪人陸師聖,依律處斷。殺人之法,三尺至嚴,新門外盤松坊有邊姓女人,被殺於其洞內兩班,人言喧騰,莫不哀憐而忿惋。當該部官,詰問洞任,明知其打殺之丁寧,而掩置不發,致使死者含冤,犯者無事,事之驚駭,莫此爲甚。請當該部官,拿問嚴處。仍令京兆,急速檢驗,覈得元犯,以正國法。引嫌而退,承宣特推,匪怒伊敎,不可以此輕遞言官。請執義金宗台出仕。答曰,不允。末端事及處置事,依啓。
慶尙監司狀啓,安東等邑,卽良女朴召史等渰死事及仁同等邑居私奴貴男等燒死事,傳于權爀曰,渰死·燒死人等,令本道恤典擧行。
上在昌德宮。停常參·經筵。
具宅奎啓曰,今秋冬等褒貶啓本,北兵營不爲封進,前兵使禹夏亨,方在拿命中,雖不得循例封進,頉狀亦不爲之,事體極爲未安。從重推考,何如?傳曰,允。
又啓曰,備邊司郞廳,以大臣意來言,今日賓廳坐起日次,而上前開拆相値,不得來會云矣,敢啓。傳曰,知道。
又啓曰,大司憲趙遠命,再度呈辭入啓,執義金宗台,掌令權賅,持平魚錫胤呈辭,掌令金光世未肅拜呈辭,持平趙擎未肅拜。今日以監察茶時之意,敢啓。傳曰,知道。
曺允成啓曰,今日賓廳坐起,旣已頉稟,所當持公事入侍,而上前開拆相値,頉稟。傳曰,知道。
權爀,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
李重庚啓曰,同副承旨鄭翬良,今日病不仕進,卽爲牌招,何如?傳曰,允。
具宅奎啓曰,假注書吳彦儒,事變假注書呂榮祖,時無職名,令該曹,竝依例付軍職,冠帶常仕,何如?傳曰,允。
曺允成,以弘文館言啓曰,新除授副應敎尹心衡,時在京畿高陽地,經筵入番事緊,請斯速乘馹上來事,下諭。副校朴春普,卽爲牌招察任,何如?傳曰,允。
又以宣惠廳郞廳,以都提調意啓曰,本廳郞廳及常平廳等,今壬戌秋冬等褒貶等第,磨勘以入,而辛酉秋冬等,壬戌春夏等,褒貶今已過時,郞廳亦多遞易,依前例不爲磨勘之意,敢啓。傳曰,知道。
具宅奎,以中樞府言啓曰,本府郞廳及醫員錄事等,今壬戌年秋冬等褒貶,當爲磨勘,而領府事臣徐命均在外,限內不得爲之之意,敢啓。傳曰,知道。
曺允成,以忠勳府言啓曰,今壬戌秋冬等褒貶,當爲磨勘,而本曹有司堂上有故,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶,當爲磨勘,而堂上不齊,限內不得爲之之意,敢啓。傳曰,知道。
又以宗親府郞廳,以有司堂上意啓曰,本府郞廳,今壬戌年秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
又以吏曹言啓曰,今壬戌年褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司,今壬戌秋冬等褒貶,依前例磨勘以入。而軍資監·濟用監·內資寺·五部今壬戌秋冬等褒貶,因各司都提調·提調,漢城府堂上有故,未及磨勘。至於司䆃寺·內瞻寺·內資寺·軍資監·濟用監,去壬戌春夏等褒貶,則其時都提調·提調有故,官員亦多遷轉,今無可以考績。依近例蕩滌,何如?傳曰,允。
又以禮曹言啓曰,本曹今秋冬等褒貶,當爲磨勘,而判書未差,限內不得爲之之意,敢啓。傳曰,知道。
又以兵曹言啓曰,本曹今壬戌年秋冬等褒貶等第,當爲磨勘以入,而所屬司僕寺·軍器寺·訓鍊院·典設寺官員等褒貶,因各其提調及堂上有故,不得一體磨勘之意,敢啓。傳曰,知道。
又以刑曹言啓曰,曹屬掌隷院郞廳等,今壬戌秋冬等褒貶等第,與判決事,同爲磨勘以入,而判決事金墰,身病不進,故不得同爲磨勘之意,敢啓。傳曰,知道。
又以工曹言啓曰,本曹郞官今壬戌秋冬等褒貶及屬司中繕工監·典涓司·造紙署今壬戌秋冬等褒貶,四山今壬戌春夏等褒貶合五度,磨勘以入,而其中繕工監副奉事尹琰,與臣尙絅有相避故,不得同議磨勘,依例別單書入,掌苑署·尙衣院·瓦署·四山,今壬戌秋冬等褒貶,竝因其提調堂上有故,限內不得磨勘,典涓司參奉金鼎台病不進,依例中考,本曹啓本中一字刀擦之意,敢啓。傳曰,知道。
又以漢城府言啓曰,本府郞廳及五部官員四山監役官等,今壬戌年秋冬等褒貶,當爲等第,而判尹趙觀彬在外未肅拜,限內不得磨勘之意,敢啓。傳曰,知道。
具宅奎,以訓鍊都監郞廳,以都提調意啓曰,都監郞廳及將官等,今壬戌年秋冬等褒貶,當爲等第,而大將臣金聖應,方有身病,限內不得磨勘之意,敢啓。傳曰,知道。
又以禁衛營郞廳,以都提調意啓曰,今壬戌秋冬等褒貶,磨勘以入,而去春夏等褒貶,前因本營有故,尙未磨勘矣。其間將官多有遞改,今不得磨勘,依前蕩滌之意,敢啓。傳曰,知道。
又以御營廳郞廳,以都提調意啓曰,本廳郞廳及諸將校,今壬戌年秋冬等褒貶,當爲等第,而都提調臣金興慶,大將臣朴纘新,俱有故,限內不得磨勘之意,敢啓。傳曰,知道。
權爀,又以備邊司言啓曰,明日本司坐起出令,而諸堂上全數稱病,無一人書進,事之未安,莫此爲甚。除公故外,竝從重推考,何如?傳曰,允。
上在昌德宮。停常參·經筵。
夜五更,月暈。
大王大妃殿·中宮殿·世子宮·賢嬪宮,藥房口傳問安。答曰,知道。
藥房都提調臣金在魯,提調臣鄭錫五,副提調臣李益炡啓曰,寒威一向凜冽,伏未審日間,聖體若何?茶飮連爲進御,而眩氣其或有減乎?今日臣等,不可不率諸御醫入診,議定繼進之劑矣。大王大妃殿氣力何如?臣等不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣往來,而湯劑,觀一兩日氣候下敎,更觀一兩日入侍,宜矣。
鄭翬良啓曰,卽伏見各道,今秋冬等褒貶啓本,則江原監司趙明謙啓本中,保安察訪申光著,只書題目,不書等第,事極疏忽,守令無一人居下。咸鏡監司尹容,守令無一人居中下。慶尙監司金尙星,公洪水使李漢弼,江華留守金始爀,全羅左水使金潤,京畿水使李行儉,慶尙左水使沈瑎,全羅兵使具侙,守令·邊將,無一人居下,殊無嚴明殿最之意。竝推考警責,何如?傳曰,允。
又啓曰,卽伏見黃海水使李義翼今秋冬等褒貶啓下,則邊將無一人居中下,殊無嚴明殿最之意,推考警責,何如?傳曰,允。
權爀,以都摠府言啓曰,副摠管元景夏,以同知義禁府事,本府坐起,晝仕出去之意,敢啓。傳曰,允。
又啓曰,憲府連日監察茶時,諫院之闕啓,俱極未安。兩司除在外·呈辭·受由外,呈告未肅拜人員,竝卽牌招察任,何如?傳曰,允。
又以備邊司言啓曰,京軍門及各該司良役査正,幾盡了當,依例別單書入,而其中一二事件,頃日筵稟後,更有從長變通者,故措辭論列,以竢處分之意,敢啓。傳曰,知道。
又啓曰,事變假注書呂榮祖,情勢難安,有難强令察任,改差,何如?傳曰,允。
鄭翬良,以內醫〈院〉官員,以都提調·提調意啓曰,秋等牛黃元貢,數非不多,而秋冬以後,啓下丸劑相續,用度比前稍加,卽今遺在,不過待令數部,此後不時上下臘劑進上日,各殿南羅介所入,更無推移之道。依前例,牛黃捌部加貿進排事,分付該曹,何如?傳曰,允。
李重庚,以漢城府言啓曰,因掌令權賅啓辭,盤松坊邊姓女人被殺於其洞內兩班,掩置不發,令京兆急速檢驗,以正國法事,允下矣。卽令該部,被死人埋置處,使之推問現告,以爲檢驗之地,則埋置處,非五部所掌之地,卽楊州海東村云。檢驗體重,且是啓下公事,一依前例,發送本府郞廳,與地方官楊州牧使,眼同檢驗,而本府郞廳往來時所騎馬,醫律官所騎馬,亦依例題給,何如?傳曰,允。
正言李會元啓曰,臣於銓堂再疏,益不勝駭歎之至。臣之一言在詖,不害爲頂門上一針,而彼乃掉脫,不得轉生疑怒,末以無理鄙野之說,空地簸弄,極意詬詈,何其不自反若是,而使氣加人,作一能事耶?至如眩惑等語,便是自道,臣則以事理直說去,而彼乃怳惚隱暎於字句之間,要爲眩惑天聽之計,雖自謂巧於捏人,而以臣觀之,不覺其反拙也。噫,臣之所論不過一蟣蝨事,而遭此無限醜詆,決不可一刻仍冒於臺次,而交章輒辨,亦涉疲困,兼之以賤疾添劇,尙此泯默。卽因天牌之下降,今始來避,所失尤大,請命遞斥臣職。答曰,勿辭。鄭翬良啓曰,正言李會元,再啓煩瀆,退待物論矣。傳曰,知道。
持平魚錫胤啓曰,請逆坦孥籍之命,一依王府草記,卽令擧行。措辭見上請還寢泰績酌處之命,仍令鞫廳,嚴鞫得情,夬正王法。措辭見上請還寢夏宅島配之命,仍令鞫廳,嚴訊得情,夬正王法。措辭見上請瑞虎等兩賊孥籍,亟令王府擧行。措辭見上請徙邊罪人陸師聖,依律處斷。措辭見上前掌令權祐,爲人庸騃,素無名稱,及居言地,處義無據,朝廷有事,祐輒遁去,一遁之後,影響茫茫,屢朔觀望,必待變通,伎倆不美,風習可惡,貽羞臺閣,莫此爲甚。前正言閔洙彦,疲劣庸碌,不似侍從,前後入臺,動輒取笑,章疏不成貌樣,擧措轉益怪駭,臺臣羞與爲伍,公議去而愈激。如此之類,決不宜置諸耳目之列。請前掌令權祐,前正言閔洙彦,竝命改正於臺望。畿輔佐幕之職,不過考講檢田而已,宜無濫刑之事,而前京畿都事兪彦國,毋論公私,行刑杖太酷,擧措狂妄,所經列邑,騷擾如沸,聽聞所及,莫不驚駭。侍從守法,不宜如此,其在勅勵之道,不可置而不論。請前京畿都事兪彦國,罷職不敍。正言徐志修啓曰,請充軍罪人李時蕃,依律處斷。措辭見上請逆魁坦緣坐籍沒等事,亟命王府,依法擧行。措辭見上請還寢泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上請僞造印罪人吳漢命·秦必萬,依律處斷。措辭見上監察係是臺府之官,同司糾察之任,其爲任亦自不輕,非若該司屬官之任,自汰仍也明矣。向日刑曹草記之直請汰去,其輕蔑,甚矣。若是而將何以責之檢押百僚之班行乎?其在嚴公體愼後弊之道,不可以日月之久,而置而不論。請刑曹當該堂上,推考。守令迎駁,新有禁令,蓋爲試可乃已之意,而向者前西伯之迎罷邊倅,有違朝令,藩臣事體,尤不當若是,事雖微細,亦關法例,不可不飭。請平安前監司趙觀彬推考。近來紀綱大壞,人不畏法,而在上者,又從而弛之,則不幾於國無法乎?向者坡春守之凌辱婦女,都無人理,苟有少畏國法之心,則豈敢生意於此等悖擧乎?特以其無倫之擧,慘虐之事,不可盡登文字,故致有只令遠配之命。內地行譴,少不足以懲創,而益無忌憚,則其侵虐無辜,必尤倍矣。晉州之民奚罪焉?且醜辱士族婦女,律無可比之文,而今乃以遠配受敎,載之令甲,則後或有敺打士族婦女者,殿下將何以輕其律乎?臣恐生民之亂,必階於此矣。其在正風敎杜亂萌懲惡習之道,不可不從重定律。請遠配罪人絶島定配。宗簿寺,掌糾檢宗臣愆違之政,卽漢之宗正官也。今此坡春守之悖擧,人莫不駭憤,而宗簿未聞有糾檢之事,殊無愼官守蕫諸宗之義。請宗簿寺當該提調推考。王言如絲,其出如綸,王言如綸,其出如綍,四方臣庶,所共仰覩。少有訛漏,有惑觀聽,其不可不愼重也如此,而日昨傳敎之下,職在喉舌之臣,不加愼察,未有微稟之擧,而徑先頒下,致有追後刪下之事,烏在乎出納朕命惟允之義乎?請該房承旨推考。答府院曰,不允。推考事及權祐·閔洙彦·兪彦國事,依啓。
上在昌德宮。停常參·經筵。
夜四更五更,月暈,廻土星·木星·火星。
下直,鍾城府使李光溥。
鄭翬良啓曰,大司憲未差,執義金宗台,掌令權賅,持平魚錫胤·趙擎呈辭,掌令金光世牌不進,傳旨未下。今日以監察茶時之意,敢啓。傳曰,知道。
備忘記,今下弓矢,鍾城府使李光溥處給送。
鄭翬良啓曰,正言李會元,引避退待,已至經宿,尙未處置,事甚未安。除在外·傳旨未下外,呈告人員,竝卽牌招,以爲處置之地,何如?傳曰,允。
權爀,以武臣堂上以上祿試射所差備官,以試官意啓曰,臣等受點後,來詣試所,而日勢已暮,不得發射,明日設行之意,敢啓。傳曰,知道。
掌令權賅啓曰,坡春守島配之啓,初出於臣手,而畢竟處分,止於遠配,其窮凶絶悖之罪,不足以懲其萬一,則臣固當登時執奏,以期本律之準請,而只緣臨事疏忽,遽然自停,論以初見,第切歉愧。卽伏見諫臣之啓,聲罪至嚴,律之以臣之所請,則臣初旣重論,末乃輕停,讓與他手,自損臺體之失,於是著矣。物情爲非,私義益蹙,在臣廉隅,其何可晏然仍據於臺次乎?請命遞斥臣職。答曰,勿辭。鄭翬良啓曰,掌令權賅再啓煩瀆,退待物論矣。傳曰,知道。
正言徐志修啓曰,請充軍罪人李時蕃,依律處斷。措辭見上請逆魁坦,緣坐籍沒等事,亟命王府,依法擧行。措辭見上請還寢罪人泰績酌處之命,仍令鞫廳,嚴刑得情,夬正王法。措辭見上請聖鐸等二人,竝令還發配所。措辭見上請僞造印信罪人吳漢命·秦必萬,依律處斷。措辭見上請遠配罪人絶島定配。措辭見上正言李會元,以引嫌而退,當初所論,大體是矣,對疏詆斥,於我何嫌?請正言李會元出仕。答曰,不允。處置事依啓。
都承旨李益炡,左承旨李重庚,右承旨曺允成,同副承旨鄭翬良聯名疏曰,伏以臣等,昨伏見諫院新啓,有該房承旨問備之請,臣等不勝瞿然之至。日昨三覆之時,宰臣,以傳敎句語之未安,仰請刪去,聖上,卽賜允可。此固無待於臣等之煩稟,而罷對之際,時夜已深,大小出納,又且煩委,倥傯稠疊,未及照檢,而院吏遽以初本,先已頒布,臣等,旋覺其誤,卽爲收改。其間事實,不過如斯而已,然其不能臨事詳盡之失,則均有之,此豈可諉之該房,而獨自晏然於臺論峻發之後乎?玆敢相率陳章,仰暴微懇,伏乞聖上,鐫遞臣等之職,以謝公議,不勝幸甚云云。答曰,省疏具悉。此何撕捱?卿等勿辭察職。
參知鄭益河疏曰,伏以,臣自有昨年所遭,情迹轉益惶蹙棲遑,永擬沒齒畎畝,不料騎省除旨,忽及於病伏垂死之中,臣誠惝怳感激,罔知攸措。怵分畏義,不敢久稽恩命,擔曳病軀,昨纔來伏私次,而顧此滓穢之踪,末由入謝天陛,瞻望宸極,但有涕淚而已。遂事勿說,古人所戒,今於歲月旣久之後,不必更生葛藤,而若不以當初委折,從實更暴,則雖日月之明,亦何以盡燭臣之本情也?向在嶺營,得伏見朝紙所出,則備旨中八字下敎,實令人髮豎膽裂,忠憤所激,必欲一番竭論。及其還朝之日,適有諫議新除,而取考本院新啓,則乃李匡德事也。發之者鄭基安,連之者金尙重也,則其非黨論之所自出,而國人之所同憤,於此益可見矣。旣在其職,又將傳啓,而若或恐觸時諱,猝變宿計,則是負其心也,溺其職也。爲人臣而溺其職,尙可愧,況負其心而自立於天地之間乎?臣本命險跡崎,閱歷世間,風霜多矣。非不知言之則必有害,不言則必有利,而唯其賦性太狂,許身太愚,前席奏對,多不裁擇,而幸賴聖度包容,曲加諒察,始以薄罷,鎭安衆怒,終賜穩誨,指示可生,丁寧懇惻之敎,無異於慈父之詔迷子。臣雖至愚至頑,寧不知感泣圖報也?然而臣之區區所自訟者,自古人臣事君,各有其道,或以才德,或以文章,而臣則於此二者,無一可稱。釋褐於辛丑,簪筆於丙午,首尾二十二年之間,其所以藉手而事我聖明者,不過曰不柔之寸舌尙在故耳。堯·舜在上,芻蕘必擇,而臣於前後三司,輒當可言之秋,移孝爲忠,君親一體,而臣於熙政夜對,親承面命之訓,由是服膺,永作佩符,一身禍福,有不暇恤矣。義在沐浴,則必請討不已,事關國家,則必盡言不諱,倘非我聖慈,終始曲保,則臣何以得有今日也?古語曰,士爲知己者死,況君臣之間,有此骨肉之恩,而惜其軀命,不思必報之義,則是人面而獸心也,殿下亦焉用如許輩耶?嗚呼,白首殘年,有甚志氣,而求對力爭,又復妄發者,斷斷血忱,只欲扶君綱盡臣分耳。此外許多計較,初不入量,假使臣果有一毫挾雜之心,則伊時可言之事,豈止一二,而必於一世之所大諱,平日之所相知者,乃有此直斥不避,自取其無限狼狽也哉?噫,天道嘿運,霜露自然成敎,而緣臣見譏之未免愚眛,伊日奏語,終歸於無益之科,此臣之罪也。天鑑孔照,姸媸無以自逃,而緣臣誠意之不能孚感,厥後筵敎,過慮於伐異之弊,亦臣之罪也。一人而有此數罪,縱幸聖上,不忍終棄,過加收錄,而在臣分義,何敢揚揚復進於周行乎?加以宿患冷疝,挾感猝發,雜試針灸,尙無分效,官職去就,尤無可論。玆敢略短章,猥陳血懇,伏乞聖明,亟命刋汰,俾勿檢擬,一以爲粗伸廉隅之地,一以爲安意調治之道,千萬幸甚。臣無任云云。答曰,省疏具悉。爾其勿辭察職。
上在昌德宮。停常參·經筵。
下直,成川府使林象鼎,价川縣監李世馨。
權爀啓曰,卽伏見黃海兵使具善行,今壬戌秋冬等褒貶啓本,則邊將無一人居中居下,殊無嚴明殿最之意。推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,掌令權賅,引避退待,已至經宿,憲府呈告人員,竝卽牌招,以爲處置之地,何如?傳曰,允。
又以侍講院言啓曰,本院新除授輔德李命坤,自鄕纔已入來,卽爲牌招察任,文學尹得載時在黃海道文化縣任所,書筵入番事緊,斯速乘馹上來事,下諭,何如?傳曰,允。
曺允成,以吏曹言啓曰,今此宗廟臘享大祭亞獻官,議政府右參贊徐宗玉,行工曹判書趙尙絅,實預差啓下矣,俱以身病陳疏。不得已,行兵曹判書金始炯,改付標以入之意,敢啓。傳曰,知道。
權爀啓曰,今十二月十九日,祿都目政事爲之之意,敢啓。傳曰,知道。
又以禮曹言啓曰,濟州牧使封進,今十二月令宗廟薦新,乳柑洞庭橘,來十九日薦進,而卽伏見濟州牧使狀啓,則薦新洞庭橘元數二百五十二箇內,不足之數,至於一百七十四箇之多。旣無備數之路,亦不敢擅自減數封進,沒數上送于禮曹,以爲看品後,稟旨封進云。在前不足之時,多有減數薦進之規,今亦依前例,洞庭橘七十八箇,推移薦進,何如?傳曰,允。
又以宗簿寺官員,以提調意啓曰,全恩君墩,四寸弟及壕·埮等,今已終制,依例付職事,呈單本寺,故取考璿源錄,則俱不入錄。與壕,載錄於譜略,而埮則未及入錄矣。莫重璿錄,如是慢忽,殊無嚴明事目之意,其門長全恩君墩,從重推考。及壕,旣載於譜略,依例付職,而埮待後式年,入參璿錄後,付職,何如?傳曰,允。
又以觀象監官員,以領事·提調意啓曰,地理之學,最關於國家大事,而本監所存方書,只有靑烏·錦囊等經,各數十丈冊,其言簡高,其義微妙,有非末學淺見所可曉解,而地理方書之該備而易解者,莫如人子須知·琢玉斧。其爲書,旣圖其山形,又論其山理,雖使生眼見之,亦可以按圖尋穴,此學者之所不可不讀者也。大輪圖之法,莫詳於頂門鍼羅經解,今方有改造大輪圖之擧,則此書亦不可無者也。此三書,我國元無板子,故雖有志於是術者,罕能得見。其在勸奬之道,不可不印出廣布,使學其術者,得以常時誦習,仍令用之於科試。人子須知·琢玉斧·頂門鍼羅經解三書所印物力,令該曹進排,以爲卽速印出之地,何如?傳曰,允。
持平趙擎啓曰,請逆坦孥籍,一依王府草記擧行。措語見上請還寢泰績酌處之命,仍令鞫廳,嚴鞫得情,夬正王法。措語見上請還寢夏宅島配之命,仍令鞫廳,嚴訊得情,夬正王法。措語見上請瑞虎等兩賊孥籍,亟令王府擧行。措語見上請徙邊罪人陸師聖,依律處斷。措語見上制閫之任,其責甚重,不可人濫授也,明矣。全羅右水使盧啓禎,曾在少日,變其姓名,冒人四祖,受賂代射,現發充軍,見棄儕流,鄕黨唾鄙,善事拔身,濫叨閫任。官方之紊亂,物情之駭惑,有不可勝言,而況其到任之後,專以貪虐爲事,卜駄絡繹,怨聲載路。且其同姓數人,率置幕下,非理網利之事,無不爲之,畢竟假借監官之名,托以有功,肆然馳啓,敢要恩賞,其放恣無忌,莫此爲甚。其他鄙瑣不法之事,不一而足,如此之人,不可一日置之於戎閫重任。請全羅右水使盧啓禎,罷職不敍。掌令權賅,以引嫌而退,自論自停,未免矛盾,揆以臺體,勢難仍在。請掌令權賅遞差。答曰,不允。處置事依啓。
上在昌德宮。停常參·經筵。
夜四更,月入太薇西垣內。
下直,鏡城判官鄭熙揆。
鄭翬良啓曰,大司憲,掌令二員未差,執義金宗台疏批未下,持平魚錫胤·趙擎呈辭。今日以監察茶時之意,敢啓。傳曰,知道。
又以都摠府言啓曰,副摠管成殷錫,以能麽兒堂上,本廳坐起,晝仕出去之意,敢啓。傳曰,知道。
藥房都提調臣金在魯,提調臣鄭錫五,右副承旨臣權爀啓曰,雪後寒凜,伏未審日間,聖體若何?眩氣其或有減歇之勢乎?藥飮停進,已至屢日,臣等,當依前下敎,率諸御醫,入診詳細承候,議定當進之劑矣。大王大妃殿氣候,何如?中宮殿氣候,何如?王世子氣候,近更何如?賢嬪宮氣候亦何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣,予則一樣,內殿氣候一樣,世子賢嬪氣候亦一樣矣。
藥房批下時,以承傳色,口傳下敎曰,左右相入來,入侍。
傳于鄭翬良曰,左右相及備局堂上中,有稟定事則來會。
傳于鄭翬良曰,日將晩矣,提調先爲詣閤。
鄭翬良,以禮曹言啓曰,來癸亥年正朝,大王大妃殿·中宮殿,百官陳賀及命婦磨鍊節目,依所啓施行事,判下矣。在前陳賀時,百官依例行禮於外庭,而至於命婦朝賀,則權停已久矣。今番則何以爲之?敢稟。傳曰,已下敎矣。
又以禮曹言啓曰,取考五禮儀,則王世子,三加服畢,賓降立於西階之西東向,王世子,降立於西階之東南向,賓少退字之云,冠禮吉日,旣已推擇啓下。王世子定字,依例前期擇日擧行,何如?傳曰,允。
又以禮曹言啓曰,王世子冠禮翌日,京外進箋·陳賀·頒敎等節目,當爲磨鍊,而近來凡陳賀時,王世子殿庭行禮則權停,自內只進表裏,時敏堂受賀則以權停例磨鍊擧行矣。今春入學後,陳賀時,王世子殿庭行禮,亦爲權停,而時敏堂親臨受賀,則因傳敎擧行,今此冠禮後陳賀節目,亦依入學後陳賀時例,磨鍊擧行乎?敢稟。傳曰,今亦依此擧行。而諸道陳賀時,北道則依今番入學時例,只封箋文,方物物膳,置之。
李重庚啓曰,承旨有闕之代,今日政,以在京無故人差出,待下批仍卽牌招,何如?傳曰,允。
鄭翬良,以弘文館言啓曰,今日政新除授,待下批,卽爲牌招察任,何如?傳曰,允。
有政。吏批,判書閔應洙病,參判元景夏進,參議尹汲病,同副承旨鄭翬良進。啓曰,判書閔應洙,參議尹汲,俱以病不來。小臣獨政未安,何以爲之?敢稟。傳曰,仍爲之。又啓曰,玉堂闕員,今當差出,而曾前出入之人,多在違牌坐罷中,無以推移備擬。合有變通之道,何以爲之?敢稟。傳曰,竝敍用。又啓曰,臺諫及玉堂闕員,今當差出,而擬望之人乏少,相避外任竝擬,何如?傳曰,允。又啓曰,慶基殿參奉李重光呈狀內,身病甚重,不得察任云。依例改差,何如?傳曰,允。以趙觀彬爲大司憲,李鼎輔爲副提學,李天輔爲校理,閔百行爲修撰,尹心衡爲司諫,金光世·李光湜爲掌令,閔瑗爲獻納,安爲正言,元景淳爲吏曹佐郞,尹益東爲司儀,徐命臣爲軍資正,南泰齊爲應敎,朴弘儁爲注書,崔成大爲文化縣監,鄭必寧爲承旨,金宗洙爲學諭,李日成爲學錄。兵批,行判書金始炯進,參判尹得和呈辭受由,參議趙尙命病,參知鄭益河,同副承旨鄭翬良進。啓曰,公州營將閔聖洙呈狀內,歷辭之際,落馬重傷,委頓牽痛,旬月內斷無起動之勢云。病勢如此,則討捕之任,不可一向等待其差復,罷黜,何如?傳曰,允。以尹陽來爲知事,張孝一爲同知,具樹勳·夏陵君樀爲副總管,鄭汝稷爲宣傳官,黃旻爲司禦,南龍運·李載夏爲忠壯將,金漢徵爲忠翊將,徐命彬爲同知,宋徵泰爲僉知,權賅爲副護軍,趙遠命·具宅奎·金光國爲副司直,金時佑爲浦項別將
注書趙漢彬呈辭代,以任瑋爲假注書,呂榮祖改差代,以李基德爲事變假注書。
權爀啓曰,新除授承旨及玉堂,待下批牌招事,允下,而闕門已閉,待開門出牌之意,敢啓。傳曰,知道。
鄭翬良,以奉常寺官員,以提調意啓曰,濟州封進,今十二月令乳柑洞庭橘,來到本寺,臣依例看品,則洞庭自前封進元數,二百五十二箇內,今年結實甚少,只是七十八箇。減數封進之意,自本州旣已論報禮曹,故臣依其來數看品,薦進乳柑,則元數二百五十二箇,依前來到,而其中三十五箇腐傷,不合於薦新。自前如此之時,亦有減數薦新之例,故今亦不得已,只以不腐傷者二百十七箇,減數薦進,而莫重薦新,如是苟簡,極爲未安。當該濟州牧使安慶運,推考,何如?傳曰,允。
又以經理廳言啓曰,本廳凡百需用,專靠於平安道永柔德池屯,而每年稅穀,本鎭別將,看檢收捧,上納本廳矣。近年以來,本鎭別將輩,全不著念,趁未收捧,以致未收居多,稅入漸縮,事甚駭然。卽今別將申暄,到任以後,稱以有病,本屯未收,全不督捧,今年收稅,亦不檢飭,以致冬節已盡,所捧不實。莫重軍需所用,因此將未免虛疏,事極悶慮。本鎭別將申暄,不得已罷黜,其代令該曹,卽爲擇差,從速下送,以爲及時準捧之地,何如?傳曰,允。
密昌君樴箚曰,伏以臣,昨伏見諫臣所啓,以坡春守事,至請宗簿提調推考蒙允矣,臣不勝瞿然慙悚之至。噫,宗戚之臣,日漸零替,餘存無幾,而近來規責之言,左右迭至,筵奏臺啓,相繼而進。雖有如坡春守之悖擧者,宗簿之未暇登聞,則蓋緣事勢之有所不及,實非臣掩覆其過之意,而今此諫臣所論,又發於已經勘之後,其所論責,至及於本寺。此莫非緣臣無似,忝居宗正之任,常時不能規檢諸宗之致,論其溺職之罪,何可以問備薄罰而止?區區廉隅,不容仍冒。玆敢略暴危悃,仰瀆宸嚴,伏乞聖明,亟遞臣所帶宗簿提擧,以謝臺議,以靖私義,千萬幸甚云云。答曰,省疏具悉。卿其勿辭行公。
都承旨李益炡疏曰,伏以臣,本以羸弱之質,素抱癃痼之疾,居常澟然,若將顚仆,而區區寸忱,唯以筋力奔走,爲一分報效之計,如非大難强之情勢,則不敢煩溷,拚却性命,夙夜供劇,已滿八朔,些少精力,漸頓無餘,大病之作,臣固自爲而自慮者久矣。果於數日以來,素患痰癖之症,觸寒重發,方其病氣上衝肚腹之際,百骸跳踢,五內怔忡,有若錐刺刀刮,不覺失聲叫呼,晝夜㱡㱡於寢席之間,殆不省人事,雜試鍼灸,少無其效,此是積勞所祟,非一時偶感之比,旬月之內,實無束帶供職之勢。今日藥院問候之禮,不及進參,分義虧缺,惶隕靡措,玆不得不疾聲呼籲於天地父母之前。伏乞聖明,亟遞臣所帶之職,俾得專意調治,以尋生路,千萬幸甚。臣無任云云。答曰,省疏具悉。卿其勿辭,調理察職。
礪恩君梅疏曰,伏以臣,忝居懿親之末屬,偏蒙聖恩之迥絶,臣之踵頂毛髮,莫非洪造,臣感戴恩私,戰兢自持,或慮獲戾于朝,見忤於人,夙夜憂懼。今者千萬夢想之外,得罪於一邑宰,至於替囚奴子,誠不任震越悚懍,略陳委折,惟聖明鑑處焉。臣於十月試射時,又授一資,榮耀極矣,恩眷隆矣。臣之母墳,在於京畿果川地,不勝霜露之感,欲伸榮掃之誠,乃於前月二十七日,呈由辭陛,勿論文武官宗臣,位至宰列,受暇省墳,則例有路文,旣傳路文,則所歷州縣出待,例也。臣到果川縣,則其時空官,而本縣吏輩,依例出待,呈進若干茶啖及飯具,臣只認前規,不知有新定式,依例受之矣。及本倅還官後,發牌捉去,臣帶去奴子,仍爲嚴囚,謂是支供,乃令甲外事,臣聞而或慮冒犯朝家令甲,且於城化之間,不勝悚懍。卽以支供所入之物,計價還報于本縣,而緣臣罷劣,特以細微之事,見困於邑宰,其在私心,且惶且愧,由限已過,而不敢進身闕下,循例反面,臣罪尤萬萬。第念臣雖無似,跡忝宗末,躋班崇品,而迺者不過以支供一事,替囚臣奴,便是臣身被囚,眞俗所謂太守代記官者也,其貽羞於諸宗不貲,臣豈不萬萬慙痛乎?玆敢縮伏私次,悉暴事實,伏乞聖慈,亟命下臣金吾,先治冒犯令甲之罪,更正貽羞諸宗之辜,以肅朝綱,以靖私義,千萬幸甚。臣無任云云。答曰,省疏具悉。覽卿所陳,極涉駭也。當該守令,從重推考。卿其勿辭焉。
副修撰尹光毅疏曰,伏以臣,卽聞鄕信,則臣本生母,近以寒感,宿患痰症,一倍添重,食飮全却,晝夜叫痛云,惟其篤老之年,元氣至弱,凜凜綿綴。自前此症,當寒輒發,發輒彌留,在臣情理,決無離捨供職之勢,玆不得不投進短章,仍尋鄕路。伏乞天地父母,亟許鐫遞臣職名,以便救護,仍治臣徑行之罪,以肅朝綱,不勝萬幸。臣無任云云。答曰,省疏具悉。爾其勿辭護焉。
執義金宗台疏曰,伏以臣,從前臺職,積事違慢,豈不知分義之爲大可懼?而誠以入臺之初,情勢有至難强者,鐵限已嚴,株見難變,寧以受罪爲幸,而不以承命爲期者,今已一紀餘矣。向於至日備忘之下,辭旨嚴截,有非臣子所敢聞者,況此新除,適在親臨慮囚之際,不得不冒昧祗肅,以爲少酬臣分計,而反顧初心,憮然若失。臣旣不能膠守素戒,冒就恩命,則誠宜有隨事論列,少效一日之責,而性又巽懶,識本矇眛,又將不免,默無一言而退,孤負職責,臣方自悚,郞唐去就,人必爲笑。且臣素患痰火之症,重添於觸寒之餘,宛轉叫苦,寢啖全却,生意都盡,無望復起。今於召牌之下,不敢坐違,厪此擔舁,隨詣於禁扃之外,而咫尺脩門,無計進步,玆將疾痛之呼,仰瀆崇高之聽。伏乞聖明,亟削臣職,以延殘喘,仍治臣罪,以肅朝綱,不勝幸甚。臣適有區區之見,敢此附陳於請急之章,惟聖明,垂察焉。兩局之一月三操,蓋取諸課鍊部伍,用禦暴客之意,而近値日次,輒値頉稟,將驕卒惰之語,不幸近之,或謂有疾病之難强,而閱月將理,則自可强起臨陣。或諉以情勢之難安,而再起視事,則何可獨辭赴場?其在嚴師律重邦制之道,臣謂兩帥臣,不可不重推也。隷院只有單堂,專掌奴籍,多管民訟,銓曹之間不擇差者,已涉不審,而至如金墰,性本昏謬,兼以老醜,凡係聽訟,不以文簿之曲直,而唯以密贖私賄,定其立落,兩造之人,皆懷怨憤,事之駭惋,莫此爲甚。臣謂金墰,宜罷其職也,贓汚之罪,明王之所深惡而無小貸者也,若令此法,有所委蛇低仰,則將無以戢奸贓而嚴國法。頃日聖上,申明按贓之律,竝及誤薦之罪,而畢竟抄啓,只及於單寒無勢之武蔭數輩而止。噫,唯彼貪吏,豈獨在於弊縣小邑,與糶糴犯科之類,而至於雄藩巨閫要州豐郡,則無一人與之者耶?眞皆廉潔,果無犯汚者,則誠爲國家之幸,而如其不然,或多漏網,則臣竊爲朝廷慨然,宜令更加抄勘,以伸其法也。近來臺端,久無刺擧之論,諸閫無所顧忌,多行不法,而京畿水使李行儉,莅任三載,貪虐尤甚,一島生靈,酷被侵漁,失業怨苦,號籲無路。此已可哀,而瓜期已迫,船運相屬,米鹽等物,多數積峙於邸人家,以爲潛運於其家,貪饕之狀,傳說狼藉。臣謂李行儉,亦宜拿問嚴處也。臣無任云云。答曰,省疏具悉。李行儉事,風聞何可信乎?其他竝依施。爾其勿辭察職。
刑曹判書鄭羽良疏曰,伏以諫臣,以臣請汰監察官,謂臣輕蔑臺府,有關事體,論勘推考,蒙允矣,臣不勝懼然慙惶之至。噫,當是時也,臣則見其法而不見其官,今日臺臣之言,則見其官而不見其法,而各成一義,兩非私意。臣不必引前例之有無,仰煩天聽,而況薄規雖草草,亦足以砭臣粗率之病,殿中方厭厭,稍可以表其體貌之異,臣當受以爲過,何足與之分疏?而第私義主臣,有不敢晏然在職者矣。伏乞聖明,特降威罰,以安微分焉。臣無任云云。答曰,省疏具悉。卿其勿辭行公。
十九日申時,上御熙政堂。藥房入診,左右相·備局堂上,追後引見入侍時,都提調金在魯,提調鄭錫五,右副承旨權爀,假注書吳彦儒,記事官兪彦好·李毅中,醫官金應三·玄起鵬·許錭·金德履·李道吉,以次進伏。在魯移席而前,未及問候。上曰,久未引對,慮有廟務之或滯,俄果有左右相同爲入侍之命矣。其間左右相,似已入闕,注書出去,與之同入。彦儒承命出來,兩大臣已到賓廳矣,與之同入。左議政宋寅明,右議政趙顯命,亦以次進伏。彦儒承命出入之際,問候已訖,而醫官已始診察矣。其間說話,不能親聞,故竝未記載焉。上曰,藥院有何議定者耶?在魯曰,欲爲議定藥名矣。應三等,以次診候後,應三曰,右三邊脈度,乍有沈意,而大體脈候,則好矣。起鵬曰,右三部,似有沈氣,而不如向時矣,然大體則好矣。錭曰,臣意左三部則帶得沈意,一如向來,右三部則比前差勝,而大體則好矣。德履曰,臣意則左三部,似有沈意,而右三部,則帶有調潤之意,而亦頗有力矣。道吉曰,臣意,則肝脈似勝,而脾胃脈,似不健矣。在魯曰,議藥,何如?上曰,議之,可也。上曰,彼注書誰也?面甚熟矣。在魯·寅明等,齊聲而對曰,吳彦儒也。彦儒起伏。上曰,近緣眩病之孔劇,輒多健忘之時,俄頃之事,忽有忘却矣。見其面而豈不覺得?而但知其甚熟之面,而終未覺悟,以此推之,予之年衰病深,可知矣。予常時,夜不飮水矣,比來或有喉乾之時,而時有飮冷之思矣。近年以來,寢睡之意,輒多有之,夜氣或不淸明,則氣候亦不平和,且夜分以後,氣或差勝,而夜午以前,氣甚沈迷,如在雲霧之中矣。近來漸漸如此,而向時氣甚不和,故初欲招見矣,開襟迎風,氣卽瘳平,故仍止之矣。曾見老人輩,則氣憊之狀,著於外,予之氣,亦如此矣。今日已料其問候,而日氣且暖,故果許對矣。兼慮廟務之多滯,而竝命左右相之入對矣。今方議藥,而不知服藥而有效矣,故前日所服,近亦停止矣。應三曰,六君子湯,加入干桂而用之則好矣,而諸醫之議,或有不可者,未知何如耶?藥性,雖云燥溫,而五六貼何以知其效害耶?膈間,雖有倏往倏來之氣,而安知有此藥之害耶?此是痰血心經,當用之劑,而滋陰健脾湯,亦限百帖用之,則爲好。臣意則問於諸醫,健脾湯加入干桂而用之,好矣。起鵬曰,六君子湯五六貼,何害之有耶?然性燥之藥,加入干桂,則未知其妥當矣。治病之道,貴賤奚間?而大抵用藥之方,不過對其症量投之而已。見方聖候,眩氣來往中,氣不足等症,宜用此健脾湯,而以補氣血爲主,恐似穩好矣。此藥之效,貼數愈多,而漸有其功矣。至於加入,則量宜爲之,好矣。此外,雖有臣意中所可之藥,而何敢別生意見而陳達乎?錭曰,蔘劑進御已多矣。其藥十餘貼,何以知其效害耶?潤活之劑,用之不妨,而性燥之藥,決不宜用之矣。連用健脾湯·四物湯,三四百貼爲好,而旣濟丸之屬,亦宜限千貼用之矣。上曰,非可以時月所盡服者也。若盡限此數而服之,則將費幾箇歲月耶?許錭向時則有立異之意矣,今有是議耶?錭曰,向時之意,亦此也。上曰,四物之劑好耶?在魯曰,錭之父玷,年過八十,而長服四物之劑,而多得其效矣。寅明曰,此是補元補氣血之良劑也。德履曰,聖體受傷於生冷,若以干桂之屬加入,而溫之則恐似好矣。上曰,其意欲用六君子湯者耶?道吉曰,六君子湯好矣,而十數貼,何以知其有效耶?然此藥則恐有妨於火病矣。臣等諸議,皆以健脾湯製進,爲宜矣。上曰,不可以一二人之言,容易服定,詳審議藥,可也。薑則猶可許之,而附子之屬則斷不可許之矣。健脾湯之屬,似是以水治水之意矣,予之常時之氣好矣,而近不如前作氣,則似有差勝之意。而向日朔望展謁之時,拜跪起伏,忽似有眩氣,中官在傍,而見予氣色,有所云云矣。近來則俄頃之事,輒忽忘之,以今言之,數年間事,亦忘之矣。見吳彦儒,而不能記識其面,此豈非衰病之故耶?吳彦儒,已終喪制而入侍,其間歲月,已過三年矣。吳彦儒庚申年遭父喪耶?彦儒起伏,未及對。上曰,庚申之於今年,果爲三年矣。今見其面,不覺傷感矣。予自辛丑以後,世念都灰,今則無動念之事矣。俄者之氣乍勝,故招接卿等,而近來則氣若在於似夢非夢之中,而開眼則作氣動用,雖如此,不然則常若夢中矣。喉間常多乾時,曾多服冷故,冷痰頗盛矣。玄起鵬之父,曾者勸服桂枝而溫中,故服桂而多得效矣。故判書尹淳,亦以服桂之意,屢次陳達矣。數三年前,氣候猶不如此矣,今則比數年而氣似愈下矣。在魯曰,曾有健脾湯得效之敎矣,厥後連有其效耶?上曰,八味元之屬,合而計之,前後所服,幾爲三十餘劑,而不知其效,而健脾湯,亦不知有效矣。在魯曰,近來,連爲進御乎?上曰,忘未進服矣。在魯曰,小臣,常時服藥,而或有忘時,故使婢屬,提醒而待令矣。殿下雖或忘却,輒使宦侍輩待令,而提稟則恐好矣。健脾湯,似不新奇,而連爲進御,則似多其效矣。上曰,止痰之效,果是健脾之力耳。應三曰,水剌進御之道何如耶?上曰,水剌則頗愈矣。在魯曰,限百貼,連爲進御,甚好矣。上曰,依爲之。在魯曰,已以健脾湯爲定,加入議定,爲好矣。應三曰,桂枝若干加入,好矣。上曰,前已加入桂枝矣。在魯曰,加入五分矣。上曰,五分頗少故又欲加入耶?應三曰,五分似小矣,以七分加之則好矣。上曰,肉桂則何如?在魯曰,肉桂·桂枝,同是桂也,而性各有異矣。上曰,桂皮,飮食所入者耶?在魯曰,然矣。上曰,同一桂也,而性味之各異,甚可怪也。應三曰,蔘則以一錢定之乎?上曰,健脾湯,只以桂皮七分劑進事?出榻敎,可也。出榻敎在魯曰,東宮入診,何以爲之乎?上曰,姑觀爲之,可也。寅明曰,聞此下敎,不勝憂慮,近來聖候若何?上曰,大體一樣矣。寅明曰,水剌,何如?上曰,入秋以後,飮食之節,頗愈矣。寅明曰,寢睡,何如?上曰,臥而待明矣。氣常如此,故實無陽界上意思矣。在魯曰,勞悴故聖體若是欠寧矣。上曰,然矣。錫五曰,此是江原監司趙明謙狀啓,而啓下禮曹者也。鏡浦臺所揭御製板,因臺舍之覆壓,而以致折破矣。宸翰奉安之所,則不可不改建,故自本道造給物力,使之造成,而御製板則中折,雲角盡爲破碎矣。待其臺舍之改建,印出一本,傳刻于新板,具雲角更爲奉安乎,或自該曹精刻下送乎?如是爲請矣。未知當初,自何處刊揭?而本曹無可考文跡,臣曹不敢循例擧行,何以爲之乎?在魯曰,御製,非自朝家下送懸揭者,則外方似不敢私自刻揭,未知初何以有此事乎?今於毁折修改之節,恐非可以狀請朝家者,朝家亦不必干與矣。上曰,然矣。此不必上聞者,只付之道臣,可也。出擧條錫五曰,來正朝陳賀時,命婦朝賀節目,依所啓施行事判下,而在前命婦朝賀則權停已久矣。今番則何以爲之之意稟啓,而草記尙未還下矣。上曰,此事欲下敎而未果矣。正朝外命婦朝賀節目,以權停命下,而中官誤踏啓字以下,當該中官,推考,可也。其草記入之,使承旨書批答曰,已下敎矣。出擧條,草記,措語見上,批答亦已在上上曰,今番正朝,欲爲率百官親賀於東朝矣。在魯曰,親臨之意,豈不盛矣?而其時若値日寒,恐傷玉體矣。臣意則權停,恐似不妨矣。上曰,北道尙未蘇復方物物膳,可以減除矣。因下禮曹陳賀節目磨鍊草記曰,承旨書此草記批答,可也。口呼曰,今亦依此擧行,而諸道陳賀時,北道則依今番入學時例,只封箋文,方物物膳置之。草記措辭與批答,俱見于上上曰,注書出去,輿地勝覽京都卷持入,可也。彦儒承命出來,招玉堂吏使之急搜此冊而來。玉堂無此冊,又使搜來春坊所在之冊,春坊僅有一件而已,持冊還爲入侍。春防往復之際,頗致遲久,其間說話,不能載錄耳。上曰,孔子曰,甚矣吾衰也。今予自不覺有吾衰之歎矣。計予之年,今爲四十九歲矣。來年洽滿五十,五十之算,豈云過多?而人君五十之年,亦足云稀壽矣。矧復慈殿春秋,六旬不遠,母儀一國,亦已四十一歲,則古人所云,惜此日之言,政喩予也。以今言之,吳彦儒庚申在喪,而今已闋服而入侍。吳彦儒向來入侍,怳若俄頃,而庚申之於今年,居然爲三年,以其間言之,予年亦豈不衰且多乎?以不識彦儒之面推之益覺吾衰之歎矣。予衰如此,而慈闈之前,不敢以衰老之狀,著見於外,起居拜跪之節,輒務敏速矣。人子,養老悅親之心,上下奚異?因爲嗚咽良久曰,追惟昔年,不勝愴感,一番稱慶,在人子至情,不可已者。庚申之秋,予有下敎。吳彦儒以其時注書入侍,吳彦儒似有記有者矣。輿地勝覽,昌慶宮明政殿下小註,承宣讀之,可也。爀曰,日已向曛,臣亦眼暗,不辨字畫矣。上曰,注書讀之。彦儒,讀自成宗每當正至,率群臣,賀三宮,仍御是殿受朝。至東曰,明政門。上曰,受朝句節以下,乃是門名,不必讀之矣。成廟朝,果爲率百官親賀矣。仍命承旨曰,書傳旨,口呼曰,傳曰,今番正朝陳賀命行,意蓋在也。慈聖母儀一國,其將四十有二載,春秋不遠六旬,愛日之忱,稱慶之意,一倍于中。雖然慈意謙抑,常外行禮不欲行之,雖不敢請,昔於成廟朝,每當正至,率百官,賀於三宮,仍受百官之賀,此正當法祖宗者也,而每年其猶應行,況一時兼行稱慶乎?今番正朝,率百官先賀於慈闈後,御殿受賀,依此擧行,而儀節倣進冊寶時例,而先四拜于臺上,致詞表裏,傳于禮房承旨,轉入于慈殿門外,復命後當行後四拜,亦依此擧行。書訖。上曰,爲親稱慶,其心則慼矣。追惟昔年,不勝痛感矣。錫五曰,臣則先爲退出,可以監劑矣。上曰,唯。錫五先爲退出。醫官等,亦以次先爲退出。上曰,注書出去,備堂之有稟定事者,入侍事,分付,可也。彦儒出來,與兵曹判書金始炯,開城留守申晩,同爲入侍。始炯·晩等,以次進伏。上曰,注書出去,留門事,分付,可也。彦儒出來傳敎金虎門已下鑰矣。彦儒入達曰,金虎門纔已下鑰矣。上曰,知道。彦儒再次傳命之際,其間說話,不能載錄,而前判書朴文秀,前判尹具聖任,敍用傳旨,及備堂·句管堂下差下,榻敎書出,亦在於彦儒出外傳命時,故只以承旨書出者謄載,而上下酬酢,亦闕錄焉。傳曰,飭勵已行,歲律將更,前判書朴文秀,前判尹具聖任,竝敍用。前判書朴文秀,備局堂上差下,仍差北道句管堂上。京畿句管堂上,以禮曹判書鄭錫五差下。江原道句管堂上,以元景夏差下事。出榻敎上曰,擧燭。寅明曰,聖上,凡於罪罰,必持久不解,非不爲好,而其中亦豈全無冤鬱者耶?言事臺臣之或譴罷或削職或永刋臺望者,其數甚多,而累經歲抄,一未收敍。聖意雖在於嚴懲黨習,而倘或可言,而言之者,亦不慨意,而混在其中,則豈不爲累於聖世乎?有罪則懲之,事過則釋之,不害爲寬大之政。今若一向錮廢,則未必不爲杜言路之歸。臣雖不敢一一指名仰陳,而自上令政院言事,被罪者一倂書出,下覽後參量收敍,則似好矣。上曰,誰也?寅明曰,可以疏通者,不可勝數,而如許采者,尙未見宥,亦過矣。上曰,許采事則極爲非矣。在魯曰,今番歲抄,違牌坐罷守令病罷外,其餘則一倂不爲擧論,實爲太過矣。雖欲歷數陳達,涉於煩褻而未敢矣。上敎,旣及於許采事,以玆事言之,因一任珽事而見削者,幾人乎?寅明曰,其中因臣請罪,而見罪者多矣。至如鄭熙普·權賮者,事雖非矣,初不過語言之過,豈可永置於禁錮之中耶?在魯曰,不生於空桑云者,亦非大段悖言,自前以親病陳疏之不見諒,或用孰無父母等文字者多矣。如南有容當初被罪,已極太過,宥還之後,尙不還給職牒,豈不尤過乎?臣則僅知其面,而聞其人,絶不出入,守靜讀書,文學超出輩流,擧世共稱。見方堂錄當前,以如許文學,因其罪削,終至見拘,而不得收,則豈不甚可惜乎?寅明曰,以權䌖言之,曾是論臣者,而豈可以論一大臣而終至永枳耶?以金硡事言之,其疏固無據,而豈必永刋臺望而後爲快耶?在魯曰,金硡事,臣亦其時攻斥,而臺啓言請永枳臺望則過矣。上曰,金硡曾爲注書者,而論李周鎭以無文濫第者耶?寅明曰,然矣。其言則不成說矣。鄭實,亦何可一向罪之耶?上曰,鄭實曾以蔭官,一次入侍,而予已知之。厥後以儒臣入侍,故亦見之,而其時事終未免非矣。然卿等,所達意甚好矣。予於臣下本無終棄之意,而欲盡用之矣。侍從之收牒諸臣,自政院抄出,一倂給牒,可也。出擧條榻敎在魯曰,今因侍從臣收牒人,竝給牒之命,臣適有所思,事雖微細,敢此仰達。向以麻田郡軍丁闕額未充之多,前郡守朴師順·趙榮宗,因備局啓辭削職,而其中趙榮宗身死已久,凡罪罰有身,故毋論之規,且死後削職,有同追奪,未免太過,給牒恐無妨矣。上曰,依爲之,而二人一體給牒,可也。出擧條寅明曰,臣以閔洙彦·權祐之臺望改正事,有所仰達矣。大凡臺諫,或有以言獲罪者,或有不言而見斥者,此誠難矣。大抵言官,或有恬靜而不言者,或有恇㤼而不言者,或有以自準已爲之者,或有聽人言而爲之者,或有受人文而爲之者,而閔洙彦·權祐,今以不言見斥,則誠過矣。顯命曰,權祐則雖云規避,渠旣以親病爲言而下去,則厭避伎倆之斥,恐非忠厚之道矣。上曰,權祐誰也?顯命曰,參判權之族也。上曰,閔洙彦誰也?在魯曰,閔致龍之侄也。上曰,權祐曾或入侍乎?爀曰,曾以兼春秋入侍矣。在魯曰,罷職不敍之請,容或可也,至於改正,則過矣。寅明曰,臣與權祐·閔洙彦素不知面,而臺言似過矣。上曰,臺言過矣之言,誠然矣。寅明曰,此是慶尙監司金尙星狀啓也。今年本道沿海邑,慘被水災,故分等狀覆啓中,災邑舊逋則停捧事,分付矣。今以災邑,各年舊拯劣米舊還,一體停捧爲請矣。此則似當許施矣。上曰,依爲之。出擧條寅明曰,此亦嶺伯狀啓也。前監司,曾以彦陽縣邑基移建事,有狀請,而臣許之矣。今番新監司巡到時親審,則移建一款,本無一邑民人之所願,本縣鄕所輩與官吏,欺罔官長,凭籍移建,橫侵民居,以爲操切受賂之計,故新伯已皆査治,而邑倅之矇然見欺,監司之以此狀聞,俱有所失。前監司則推考,前縣監罷職,宜矣。邑基處所旣好,城堞且完,不宜移建,移邑一事,亦令還寢,何如?上曰,依爲之。出擧條寅明曰,此是內需司報狀也。咸鏡道內奴婢貢米布,北關則州倉入上,而自兵曹移送其代,南關則以布上納矣。昨年本道凶荒無前,故南北關通同蕩減矣。內司連有報狀,請得蕩減之代,故令賑廳上下,則賑廳以給代無前例,防報內司報狀,又以爲南關貢布蕩減,旣是無前之事,則今於給代,何可以前例有無爲拘云。其言亦有據,旣云無前例,則不可自本司强令上下,而內司報狀連據啓下手本,則亦難無端置之,敢此仰稟,而設或別令給代,不可無參酌分數之道矣。上曰,此事,備局當初不知其無前例,而許令蕩減,故予亦以爲民之意許之矣。所達誠然,參酌劃給,可也。顯命曰,此是無前例之事,一開此路,小小災減,必令賑廳代給,此亦有弊端矣。非如今番前一道蕩減,則勿爲代給之意定式,何如?上曰,依爲之。出擧條寅明曰,副使徐命彬赴燕時,陳疏乞解備堂之任,而自前使臣,有仍帶備堂而赴燕之例矣。使之勿遞而仍帶,何如?上曰,依爲之。出擧條寅明曰,捕廳所關嚴重,無論校卒,該司不可以私怒,任自推治矣。聞金吾郞發怒於本府羅卒之私行,犯夜見捉受罪,而推治捕廳校卒,極其紛紜云,如此則將何以責捕廳夜禁之嚴耶?事體未安。當該金吾郞,拿問處之,何如?上曰,依爲之。出擧條榻敎寅明曰,巡將佩御牌,雖大臣,路次相逢,輒回避巡廳奉御牌,非閉門則不敢過其前,蓋所敬在也。聞一兵曹郞犯馬,御牌巡將推責其下人矣,兵曹郞,又捉去巡廳所屬而重打云。雖未知事實之果如何,而近來紀綱解弛,此等事又復置之,則必將凌夷,莫可收拾。兵曹郞官,摘發拿處,何如?上曰,依爲之。出擧條榻敎上曰,捕將勤於夜巡耶?顯命曰,夜巡,著戰笠而行云矣。上曰,然乎?在魯曰,尹光莘,多弊之人也。過於威猛,難免剛虐之名矣。上曰,尹東衡之子,何若是太多氣耶?上曰,申晩欲得某物而去耶?築城事欲爲之耶?晩曰,臣有稟達者,而今已夜深,後日當更達矣。始炯·晩等,先爲退出。彦好·毅中等移席,而前曰頃日筵中,以召試事大臣發端,而未及決定矣。雖一人,仍行召試,旣有前日下敎,而卽今當應試者有一人,依前成命擧行,何如?上曰,予見彼入侍,而有所量者,方欲下敎而未果矣。單試右相以爲不可,故欲更問而處之矣。寅明曰,翰林已皆付之,當爲召試者,只有吳彦儒一人,而彦儒方入侍矣。上曰,吳彦儒一人外,無他人乎?寅明·顯命,齊聲曰,鄭元淳亦當召試者,而方在喪中,而脫喪尙遠矣。彦好曰,鄭元淳則三月過大祥,而五月可以免喪,其間甚遠矣。上曰,然則單試爲之乎?在魯曰,當爲召試者,雖但一人,似無不當設試之義矣。顯命曰,旣曰試,則豈可以一人單試乎?吳彦儒,渠方在彼,而若以吳彦儒一人爲單試,則設試,只爲吳彦儒一人也。應試考試,亦吳彦儒一人而已,而一張之文,明知爲吳彦儒之所作,則顧安有祕封之意哉?臣等,雖選吳彦儒之文,臣豈忍於吳彦儒,有毫分私意?而日後之弊,則恐有難防矣。此後居大臣之位者,若當單試,或以恩怨與親屬,挾私立落,則誠一後弊矣。朝廷立法,必於永久無弊,臣意則決知其不可矣。寅明曰,右相素有固執,臣實病之,且此事,不宜過爲固執者,而若是固執,此莫不由其固執之病而然也,實爲慨然。臣於玆事所見,與右相不同,臣意則不爲單試。是疑大臣以行私,大臣可以行私,則初何可置之相職耶?雖以吳彦儒單試,其文可合則取之,其文不合則不取而已,有何容私於其間耶?在魯曰,左相之言,是矣。吳彦儒之文,善作則取之,不成篇則不取而已,豈以私意,難於取捨乎?臣意,實不知右相之意矣。寅明曰,臣不料右相之固執,若是大段矣。上曰,予意則不知單試之爲非矣。若不許單試,則亦有後弊,此後新圈,若只得一人,則終不得爲召試乎?領·左相之言,皆是矣。右相之言過矣。右相,更思之,可也。顯命曰,次第付職之後,餘者只一人,則姑待後榜,新圈無妨矣。等待之際,雖差遲一二年,有何不可乎?今番吏郞·翰林之變通,實是殿下善處置之法也。此法,可以傳之千百歲,而永久遵行者也。今若一許單試,則實非創業垂統可繼之道也。寅明曰,雖云試也,此試,豈是大段底事耶?此不過變講爲試,而講亦有單講,則試豈獨不許單行乎?講亦有立落,而立落之法,單講亦然焉。單試,乃是單講之類,豈以單試而爲拘乎?在魯曰,此亦左相之見,與臣相似矣。此是變講爲試之節目,而講旣有單講,則試豈不單行乎?且節目,以爲舊圈畢付後,始爲新薦,則有此舊圈中人,而豈爲新薦乎?上曰,不許單試,則其流之弊,不可勝言。今番則合累年科榜而會圈,故其數雖似夥然,而此後則不過以一二榜抄圈,則可合之人,豈易多得乎?榜中可圈者若少,而或只單薦,則其將以單試爲難,而終不設試乎?然則定式以幾人而後,可合於右相之意耶?若經一二榜而或爲單圈,而其後亦卽無科,不得爲圈試,則翰林長老於翰苑耶?此則右相之言,甚不思量矣。若以一人之試,爲難,則定之以二人耶?定之以三人耶?抑宜定之以五人耶?何以爲之耶?顯命曰,二人,可也,三人亦可也。若待鄭元淳之脫喪而合試,則顧何妨也?而雖待閔百祥之脫喪而合試,抑又何妨耶?臣於翰林朔數之定式,亦謂之太促也。若無可圈之人,而延過數三年,亦有何妨也?而必於十五朔之限內,盡許陞六乎?在昔翰林,無可新薦者,則輒待可薦人之登科而付之然後,始爲出六云者,乃是流來古談也。寅明曰,臣於翰林出六之定朔數,亦未見其可矣。右相之待鄭元淳而合試爲宜云者,有欲立落於其間耶?此有不然者,雖云試,此試則異於他試,兩人,若皆善作,則盡取之,有何妨耶?在魯曰,此則左相之言,與臣見相般矣。兩人,皆善作則盡取之,兩人,皆不善作則盡不取之,一則善作,而一則不善作,則一取一不取,此是當然之事,而豈可以試之名,而不過兩人設試,必有立落而後爲可耶?上曰,閔百祥,後年當脫喪,何可待之?而鄭元淳,亦猶難待矣。一人之於二人三人,亦足有勝耶?四人五人,猶不知其大勝矣。苟有循私之意,則雖十人,亦足爲之矣。右相以爲單試,則明知吳彦儒之文爲言,而此則有不然者,雖使二三人,或五人十人而赴試,豈有不知爲某某文之理耶?予已見之,萬無不知之理,不幾近於五十步百步耶?可笑可笑。領·左相之言,皆是矣,右相之言,終未免太過矣。然今若新圈,則可以同爲召試,新圈,速爲擧行,可也。出擧條在魯曰,舊圈畢付後,新圈旣有節目,臣意終不知右相所達之言可矣。諸臣以次退出。
上在昌德宮。停常參·經筵。
夜四更·五更,月暈廻木星。
下直,新溪縣令李翊之。
鄭翬良啓曰,備邊司郞廳來言,今日賓廳坐起日次,而纔經登對,且無時急稟定事,頉稟。傳曰,知道。
又啓曰,行大司憲趙觀彬在外,執義金宗台,持平魚錫胤·趙擎呈辭,掌令李光湜·金光世未肅拜。今日以監察茶時之意,敢啓。傳曰,知道。
曺允成啓曰,賓廳坐起,旣已頉稟,所當持公事入侍,而本院無留公事,不得入侍之意,敢啓。傳曰,知道。
鄭必寧啓曰,新除授注書朴弘儁,卽爲牌招,何如?傳曰,允。
又啓曰,假注書任瑋,時無職名,令該曹口傳付軍職,冠帶常仕,何如?傳曰,允。
曺允成,以弘文館言啓曰,新除授應敎南泰齊,時在江原道原州地,經筵入番事緊,請斯速乘馹上來事,下諭。〈何如?〉傳曰,依爲之。
又以吏曹言啓曰,曹所屬司饔院官員等矣,今秋冬等褒貶,當爲等第,而本院提調有故,不得磨勘之意,敢啓。傳曰,知道。
又啓曰,楊口縣監李壽觀,務安縣監李壽德,以六年窠守令,三次居中。光陽縣監任遠,碧潼郡守田殷祥,獒樹察訪康德衢,靑巖察訪崔齊泰,俱以三年窠守令,察訪兩次居中,而其中雖或有因赦令蕩滌,俱旣連次居中,則其不治可知。竝依例罷黜,何如?傳曰,允。
鄭翬良,以吏曹言啓曰,今日本曹開坼坐起,考見各道褒貶啓本,則咸陽府使金應魯,以闕贖宜警爲目,則其科外徵斂,可知。燕岐縣監尹東奭,以來吏何疏爲目,則其不戢吏奸可知。栗峯察訪朴奎壽,以事或招謗爲目,則其政有疵謗可知。此皆當置下考,而置諸中考,有難仍置。咸陽府使金應魯,燕岐縣監尹東奭,栗峯察訪朴奎壽,竝罷黜,何如?傳曰,允。
上在昌德宮。停常參·經筵。
夜四更五更,月暈。
權爀啓曰,行大司憲趙觀彬在外,執義金宗台,持平趙擎呈辭,魚錫胤再度呈辭留院,掌令李光湜·金光世,未肅拜。今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
曺允成啓曰,同副承旨鄭翬良,今日病不仕進,卽爲牌招,何如?傳曰,允。
備忘記,傳于曺允成曰,史官二員待命,騎馬六匹立之。
曺允成,以司饔院官員,以監膳提調意啓曰,濟州牧十一月朔柑橘別進上,今日來到本院,而看品捧上,則其中小橘二十一箇內,六箇不足,莫重進上,有所欠縮,其在事體,極爲未安,不可無警責之道。當該封進官濟州牧使安慶運推考,領來陪持人,自本院治罪,何如?敢啓。傳曰,今番置之。
權爀,以兵曹言啓曰,今十二月二十日,文官朔試射日次,而試官才已改付標落點矣,今已過限,不得設行之意,敢啓。傳曰,知道。
上在昌德宮。停常參·經筵。
鄭翬良啓曰,文化縣令崔成大,今日肅拜單子入啓之後,謂有前縣令仍任之請,不爲肅謝,徑爲出去,事體未安,推考警責,何如?傳曰,允。
又啓曰,行大司憲趙觀彬在外,執義金宗台,持平趙擎呈辭,魚錫胤再度呈辭入啓,掌令李光湜·金光世未肅拜。今日以監察茶時之意,敢啓。傳曰,知道。
權爀,以都摠府言啓曰,副摠管成殷錫,以能麽兒堂上,本廳坐起,晝仕出去之意,敢啓。傳曰,知道。
鄭翬良,以弘文館言啓曰,本館上番副校理臣李成中,以中學兼敎授,今日儒生考講坐起時,晝仕出去,而日晷甚短,一日之內,勢難畢講,每每草記,事涉煩瀆。今後則除草記往來之意,敢啓。傳曰,知道。
權爀,以御營廳言啓曰,因禮曹草記,光陵陵內捉虎事,本廳將校,率領砲手出往,豹一口捉得,封進之後,又爲各別申飭矣。連接將校手本,則陵寢內外深僻之處,遍踏窮搜者,已過旬日,更無蹤跡可尋云。當此冬寒,軍兵之露處,亦涉可慮,更觀前頭形止,出送似宜,今姑撤還,何如?傳曰,允。
又以禁衛營言啓曰,本營所上各樣軍器及禁軍廳所上軍器等物,率多破傷,其中且有緊要而未備者,故使敎鍊官前司果具光翊,折衝鄭罕言監蕫,其中可以新造者新造,改造者改造,而具光翊次知監董,禁軍廳皮瓢子一千箇,別將大段手旗一面,大段大旗幟十八面,藍大段巡令旗十面,貫耳令箭二十六箇,紅氊笠十立,巡令旗雨備十件,七番將·大段手旗七面,認旗七面,禁軍正領方紗紬旗八十四面,黃燭七千九百二十七柄,別將軍幕油芚一件,七番將軍幕油芚七件新造,鄭罕言次知監董,鳥銃三千五十九柄修補,黃燭七千五百柄,軍服四十五件新造,今已畢役矣。在前軍器數千餘數監董之人,特蒙加資之典,已多前例。今此具光翊監董新造之數,至於九千一百餘數,鄭罕言監董新造與改修之數,一萬六百餘數之多,其悉心國事,誠爲可尙,其在激勸之道,似當有依前例論賞之典。令該曹考例,稟處,何如?傳曰,允。
又以漢城府言啓曰,邊姓女人屍身,依臺啓發遣郞廳,檢驗以來矣。取考謄錄,則如此屍身,本無再檢之規,同檢驗,書啓,移送刑曹,何如?傳曰,允。
刑曹參議金尙翼疏曰,伏以臣,幸蒙展掃之暇,今將不日辭出,而區區情私,亦有不得不仰聞者。先臣獲被揭厲之恩,纔荷節惠之典,存沒之間,哀榮備至,闔門感泣,隕結難酬。臣弟尙星,方待罪嶺藩,將欲延誥於任所,期日已定,臣當下往,而適又見縻職事,不敢任情徑赴。且念道里遼夐,行將費了數月,而所叨詞訟之任,不宜久曠,若蒙聖慈,特賜鐫遞,則直自楸壟,轉欲前進。伏乞天地父母,俯加諒許,俾得以隨便往來,以伸至情,不勝感幸。答曰,省疏具悉。爾其勿辭,依所陳往來焉。
上在昌德宮。停常參·經筵。
成宗大王忌辰齋戒。
鄭翬良啓曰,行大司憲趙觀彬在外,執義金宗台,持平趙擎呈辭,掌令李光湜·金光世未肅拜,持平魚錫胤三度呈辭留院。今日以監察茶時之意,敢啓。傳曰,知道。
又啓曰,卽者平安前監司趙觀彬,謂有身病,所授密符,使褊裨替納,事體極爲未安。依定式,從重推考,傳旨捧入之意,敢啓。傳曰,知道。
傳于鄭翬良曰,大臣及諸道句管堂上,入侍。
鄭翬良啓曰,領議政金在魯,左議政宋寅明,右議政趙顯命,句管堂上鄭錫五·徐宗玉·鄭羽良,依下敎來待矣。傳曰,引見。
曺允成,以禮曹言啓曰,王世子冠禮後,陳賀,取稟草記,傳曰,今亦依此擧行,而諸道陳賀時,北道則依今番入學時例,只封箋文,方物物膳置之事,命下矣。北道方物物膳,則依下敎,勿爲封進,而諸道方物物膳,則依例大殿·大王大妃殿·中宮殿·世子宮,一依冬至物目數,封進之意,知委,何如?傳曰,允。
鄭翬良,以備邊司言啓曰,本司堂上員數,非不爲多,而無故之人,常患乏少,開坐之際,輒至苟簡。行副司直權,禮曹參判吳光運,行都承旨李益炡,堂上差下。有司堂上有闕之代,刑曹判書鄭羽良,漢城府右尹李周鎭差下,使之察任,何如?傳曰,允。
又以備邊司言啓曰,訓鍊大將金聖應,身病差愈,纔已出仕,而旋因臺疏,請推陳章引入。御營大將朴纘新乍出旋入,特推,申飭之下,猶復呈告撕捱,武將之過於自重,實爲近來弊習,事體誠極未安。習操停廢,已至屢月,亦甚可慮,竝從重推考,牌招察任,何如?傳曰,允。
以四學儒生徐命道等上疏,傳于鄭翬良曰,此時爲如此疏乎,事體寒心。給之。
徐命道等疏曰,伏以士論者,國家之元氣也,節義者,國家之楨幹也,元氣衰而楨幹廢,則其國可知也。是以,前代帝王之知治體者,莫不以扶士論崇節義爲第一急務,而其所崇報之顯奬之,如恐不及焉者,豈獨爲其人之言論氣節,可貴可尊而已?實足以養一世之士氣,鼓四方之節義故耳。嗚呼,故太學生臣尹志述之死義本末,眞可謂扶正義樹人紀,而皎日秋霜未足喩其凜烈矣。乙巳初,殿下因太學多士之陳疏,賜之以表忠褒節之批,而特命躋享於四賢祠,於是乎遠近多士,聚首相賀曰,猗歟至矣。我聖上,崇節義也如此,扶士氣也如此。又相賀曰,志述之冤死可悲,而今而後不悲,士氣自增,觀瞻俱聳。不幸丁未,一種怪鬼儒生輩,復襲辛壬之餘論,眩亂天聽,竟黜四賢祠之享。噫嘻,痛矣。邪議之惑一世而仇正論,一至此哉?嗚呼,志述樹立之卓,刑戮之冤,殿下旣已洞燭無餘,故疾風勁草之褒,援譬鄭夢周六臣之敎,至發於丁未筵中。及柳綎疏批,前後聖敎,不啻丁寧,而雖以其時諸臣之議,亦皆冤之,則擧國公議,此又可見。臣等今不必更陳,而只擧其不可不復享之義而洞陳之。夫此祠之建於太學之傍,設位而尊崇之者,蓋以四賢,皆以太學生,倡正議扶世敎故也。至如陳東·歐陽澈,以請召李綱一事,見殺於群小。而志述,又以太學生,其所慷慨奮起者,乃欲明萬世之倫綱,扶一代之元氣,終至於死而不悔。其視陳·歐,義尤皎然,則當初合享於斯祠者,不其宜乎?伏況四賢,古無享祠之規,而及至志述之爲泮任,式遵肅廟之遺旨,始乃陳請而建祠,則若志述者,可謂聞四賢之風而興起者也。卒其成就樹立,無愧於四賢,則與四賢竝列於俎豆之享,事又奇矣。始以一國之公議,陞配之,終以一種之邪說,撤毁之,則其在聖朝樹風聲扶世敎之道,不亦左乎?自是以後,士氣全消,所謂士論,視作坎穽,父敎其子,兄勉其弟,皆以諂柔軟熟爲家計,剛方正直爲深戒,士趨滔滔,如水益下,此豈國家之福哉?朱子之言曰,伏節死義,非人人之所可期,而但在上者,正宜培養此等氣節而已。然則其所以培養之者,顧不在於崇奬節義乎?其所以崇奬之者,孰有先於志述之復享乎?設令乙巳初,未遑於竝享之典,在今優奬賢關,培植士氣之辰,惟當先他事,而亟擧殊章。況此已配之享,中遭毁撤,則其所追復之擧,顧何可一日緩哉?臣等,冒居庠序,不避僭越,敢此相率叫閽。伏願聖上,念當日忠節之可尙,軫百世公議之不泯,亟降明旨,俾復舊享,以光聖德,以慰士林,不勝萬幸。
幼學徐命道·李應重·洪量海·韓性錫·李達中·沈命鎭·權扞·鄭世煥·洪日海·尹弘烈·兪漢震·洪達源·李壽漢·兪漢心·尹承烈·尹經東·金錫魯·金以翕·金侚·鄭馨國·金益濟·羅彦垕·姜彦輔·鄭國章·鄭寅煥·趙鳴玉·兪淑基·朴祥馨·洪命馥·李泰運·鄭時中·尹慶恒·金鋈·尹慶復·韓九錫·李道淳·趙銓·申英國·鄭百祚·李獻祚·趙·成垕·李普聖·李百宗·洪範海·鄭時大·洪啓億·朴弘源·洪趾海·韓國宣·李堯百·洪述海·洪聖漢·鄭億祚·申光裕·李命直·李復天·金熻·鄭益祚·尹慶益·李章天·李亨權·鄭宜祚·金燢·沈恒之·李潭·李喆興·李光實·李存仁·尹得頤·具晩謙·李普衡·尹浣·趙鍵·李得宗·洪雲海·李啓興·朴喜源·李命岳·兪鋐·尹得孚·李存敬·高啓說·具晩益·尹相衡·洪鼎猷·李寅弼·沈應賢·金相朝·李廷烈·金興大·任相周·趙榮燁·李運永·兪漢翼·金玉相·任光周。
判義禁府事金始炯,同義禁府事李壽沆·李周鎭等,疏曰,伏以臣等,卽伏見啓下擧條,以金吾郞之捉治捕卒,至有拿處之命,臣等於此,不勝悚蹙之至。近日夜禁之申嚴,臣等亦多之,而當初見捉之府隷,雖持公事,旣著白衣,則捕廳之從更數治之,固無不可,不卽決放,至使王府羅卒,經日拘囚於重囚間者,其在事體,終涉未安。郞廳之相率齊稟,堂上之許令推治,蓋欲存舊例慮後弊,而事旣關由於堂上,責反專諉於郞廳,宜無是理。在臣等自引之義,亦何敢冒赴府坐,晏然受其供乎?玆敢略暴事實,仰瀆宸聽,伏乞聖慈,俯賜諒察,亟遞臣等金吾兼任,以安私分,不勝萬幸。答曰,省疏具悉。覽卿所陳,其勢然矣。郞廳分揀放送,卿等勿辭行公。
壬戌十二月二十三日申時,上御熙政堂。大臣及諸道句管堂上引見入侍時,領議政金在魯,左議政宋寅明,右議政趙顯命,禮曹判書鄭錫五,左參贊徐宗玉,刑曹判書鄭羽良,左副承旨曺允成,假注書任瑋,記事官兪彦好·李毅中入侍。諸臣進伏訖。在魯曰,日氣凜寒,聖體若何?上曰,少勝矣。在魯曰,湯劑連爲進御乎?上曰,姑無應效矣。在魯曰,大王大妃殿氣候何如?上曰,依前安寧矣。在魯曰,王世子氣候何如?上笑曰,予以爲太早矣。以齒黑,自索百荷鹽,常談言,呑甜齒黑,生新齒則自皓矣,令置之。在魯曰,眼藥亦試之乎?上曰,大體不關,故亦置之矣。在魯曰,方在靜攝中,故日次,不敢循例請之矣。上曰,日寒比甚,日次亦不爲之,歲且翻矣。特許入侍,廟謨陳之。在魯曰,此則東萊府使鄭履儉狀啓也。上段言,倭人欲改回答書契,一向固請,萬無入給之勢。下段以己見論列,以爲倭人書契中,只有切願貴國,沿海島嶼等處,申飭勘驗,倘見船無稟文,蹤跡有異者,作速逮捕,縛送館守處云,而初無請禁之語,則回答中,反請申禁於隣國云者,似涉如何?所謂裁判差倭,非常常出來者也,必有大段事然後,始爲出來,而此倭一來,爲弊不少,所費米穀,至於累千石之多。回答中,使之順付裁判者,非但倭人之執言,實有啓日後頻數往來之慮。且向前書契,因頭倭出來便,送付館守處,使之轉達,元無爲此一事,專送差倭,留在館中之事,則曰答中,來使不肯還,久淹相持等語,亦是題外。玆事本係微細,不必一向强爭,反請申禁以下句語,許令改給,恐無妨云云矣。蓋彼國,亦有潛商之弊,而潛商則島中不得收稅,大關利害,故此送書契,冀有畏憚稍戢之效而已,似無他情,而今此邊臣之論列,回書辭意,亦皆誠然。臣等之意,皆以爲改送無妨矣。顯命曰,倭書中有仍差耑伻之語,製述官誤認,以爲專送差价,其答書中有所云云,其請改亦不怪矣。上曰,依爲之。出擧條在魯曰,彼中咨文,今始來到,而別無差胡出來之事矣。上命臣瑋,持入咨文,覽後下之。在魯曰,彼國咨文,以犯越罪人事,乾隆,有特旨,申飭,而辭意有若委曲軫念者然。自前如此之事,皆有謝恩之例,雖不必別送使臣,而來年冬至使,兼付謝恩表文,宜矣。上曰,依爲之。出擧條上曰,此咨文,何以爲謝乎?在魯曰,令申飭故爲謝矣。上曰,無方物乎?在魯曰,此無大事,似不必爲別謝矣。上曰,一句入謝意則足矣。宗玉曰,平安兵營壯四部軍,專屬安州,而巡營屬軍額之曾在安州者,使之移定他邑,而汔無擧行之事。兵營則稱以壯四部,待年軍定其保人而竝爲收布,至於正軍則皆以無依者苟充,事甚駭然。今方添補其節目,申明舊式,而不可無飭礪之道。前後道臣·帥臣,竝宜推考警責,此後則另加嚴飭,恐不可已矣。上曰,依爲之。出擧條宗玉曰,禁扈保餘丁,兵曹收布者,一千九百八十餘名,而西北元無收布京納之規,則獨禁扈保之收布,可怪矣。欲考前後設立之文書,而備局·兵曹元無可據之文書,只有故監司權,以一疋定式之報狀。究其設施之始,則似是爲禁軍接濟,而經亂後無出處,故或責出於兵營,而兵營亦難於自營中擔當,創出名色,而厥後禁軍保布,在各道者漸多。今番査正時,以一萬三千石畫定,則雖非關西禁扈保,足可支用,關西之捧布,則似宜革罷,故前上節目中,果減去矣。且兵曹需用軍布,前則多爲吏胥輩所偸矣,朴文秀,爲兵判時,一依戶曹文書之規,一番釐正之後,則無論判書之明察與否,永無見失之患,故卽今兵曹一年支用之後,每餘七百餘同之木,恐無不足之慮矣。錫五曰,禁軍接濟,自一軍色擔當,而每患不足,故常時貸用於二軍色,一無還償之時。每年五六十同木,輒負債於二軍色,關西餘丁,今又減去,則必多不足之患,依前仍置善矣。上笑曰,彼重臣,無擔當之事矣,今言,是矣。宗玉曰,古時以遼軍木爲水旱盜賊之備,罷遼軍後,今無可用之處。移屬兵曹,以爲他日緩急備局之用則,似好矣。上曰,此如割肉充腹,苟且矣。寅明曰,大體似苟,而今雖罷之,必無閒遊之理,實惠難究,而國用則有損,毋寧移置於慈母山城等處,以爲緩急之備矣。上曰,必也正名,將何名而旣汰於兵曹,移屬於備局乎?宗玉曰,此則餘丁也。上曰,節目汰減後,若又入於他軍,則渠輩雖不知,至愚而神,此所謂一而二,二而一也。羽良曰,聖敎,是矣。兵曹,與備局何異哉?惟當有闕勿補而已矣。在魯曰,不然則終爲兵曹用矣。上曰,以壯四部爲正名,則豈可欺民乎?尹鐸曰,損其戶數,今番招見,意有在焉,蓋百姓,初則以國家變通,擧欣欣有喜色,及見後節目,則豈不落莫乎?向時元景夏言是矣。以內吹戶首減數事見之,卿等,豈以國之經費爲不足耶?蓋由於帥臣之無狀故也。卽今則國家無事,而當用之之時,則幾百同,不過瞬息間物矣。旣革之後,又爲之,則是欺民也,豈長遠之道乎?寅明曰,聖敎大體誠然矣。上曰,近來紀綱不立,無紀綱則今雖査正,安知各道能爲奉行乎?向時元景夏言是矣。雖金科玉條,猶不守之,況節目間事乎?翌日則忘之矣。寅明曰,一隅雖頹,勿撓然後,可以爲法。兵曹判書得人,則雖無萬名,亦足矣,若非人,則雖倍萬名,亦不足矣。今承聖敎,儘是苞桑之戒,堯·舜之心,孰不欽仰?而第不行姑息之政,然後可以做事矣。上曰,査正後,當遣御史見之,百姓果能鼓舞乎?若無大惠而不過紊亂而已,則殊非査正之本意也。顯命曰,良役,自先朝欲爲變通,而無善策。臣等,不敢爲第一義,只欲略干査正,而內而諸監司,外而各道守令,任爲名目,則良民,豈有限有節乎?在魯曰,雖落於此役,不得爲閑民矣。上曰,卿以鼓舞大看矣,卿謂其紊亂,故欲釐正矣。前時崔奉朝賀,以擇守令三字陳之,果善矣。守令若奉行,則豈有侵隣族之弊乎?雖以嶺南言之,一邑中,幾民能閒耶?今雖落此軍額,明當充定彼軍矣。不過少愈於守令難代定之患而已。百姓豈知之乎?今若使實惠下究,則予心豈不喜乎?以大體言之,其紊亂者,不過査正而已,雖以烹阿之意,節目頒布,必無效矣。卿所謂頒布,予未知之矣。顯命曰,異於小臣本意矣。先朝諸臣,踰於臣等者,猶不能爲之,況臣等乎?元景夏之言,誠宰相之言矣,然而一向如此,則亦難做事矣。上曰,所謂水淸魚不集也,以大體言之矣。顯命曰,近五六萬名所收,歸於守令監司之私用,而百姓則有黃口白骨之侵徵,豈非可矜之甚者乎?上曰,若能除却五六萬,則豈不鼓舞乎?上曰,予常言,應有益於經費者勿減。予於庚子年間,闕中見少卒擔水而往,其時予心,以爲徵下民白骨之布,給京中無用之軍。待漏院記結語有云,用規于執政,予亦以爲然矣。京中倉積,國無可用,而自私其司,如兵曹度支,則固緊司,而他司無緊用處,姑宜除之。兵曹七百同,何關他日?今則不必多敎,依首揆所達,汰定而已。彼重臣所達,是矣,旣以爲名不正,又爲別名,豈不非乎?顯命曰,京官漫不知何事者多矣。査正廳設後,或以爲大軍籍,元景夏之言,大體是矣,而然而旣始之議,若搖於浮議而不能行,則豈非慨然者乎?上曰,越法者治之,修正節目,次次爲之。又敎曰,向時每爲百姓而用氣,近日則爲垂裕後昆而勞心,當逐歲爲之然後,庶有成效矣。顯命曰,上敎及此,生民之福也。國法煩數則不能行,動之如雷霆,守之如金石,所謂令行禁止也。若數次送御史,則其後,雖不送之,守令似不敢違法矣。在魯曰,前後所改之令,旋復忘之,蓋文書,盈於几閣故也。雖以平安道句管事言之,臣不能記之,文書多而益不省矣。寅明曰,如是爲之,不過有若干效,而臣等三人,在備局幾二十年,稍知首尾,不至孟浪,而守令則不知渠邑軍額幾人者,亦多矣,惟在飭礪而已矣。又曰,臣等以克去私意,相勉筵中,則以不察淵魚,仰勉而微眚薄過,勿問,可也。若其有關於國事者,豈可謂淵魚不察而置之乎?雖銖兩之間,必察處多矣。上曰,此非吏胥之罪也。雖謂江流石不轉,豈勒捧於民乎?向時李孟休所陳,是也。吏胥輩,必厚廩料,可免無據虐民矣。寅明曰,聞刑判之言,則近來閭閻間,侵虐多端,每以久遠奴婢爲言,則無論虛實,惟恐其言之或播,有妨行身,輒以重賂彌縫,富家之因此蕩敗者,甚多云。事在六十年前,連二代良役,則勿許聽理,自是法文,今又申嚴此法,或稱以久遠奴婢。事在六十年前,連二代良役,而有所橫侵,則勿論根本之如何,依法文禁斷,施以壓良之律事,定式知委,何如?上曰,依爲之。出擧條顯命曰,今則定都目矣。人情,警飭則小心,不警飭則懈怠,而銓臣別爲嚴飭,以爲恢公去私之地,爲宜。至於戊申軍功將校等,雖無可言之功,初旣荷戈向賊,若將死國,在朝家激勸之道,不可不優報。今番邊將窠數多云,久勤盡用後,餘窠則以前後別單中人,差送宜矣。上曰,依爲之。出擧條上曰,判義禁撕捱者,何如?在魯曰,似不可當其議讞矣。上曰,誰可當之?郞廳,今當處分矣。在魯曰,捕廳雖重,王府尤重,而王府羅將,拘留受棍於捕廳,乃是前所未有之事,王府何可不爲推治乎?郞廳無可罪矣。寅明曰,臣姑未見禁堂之疏,不能詳其事實矣。上曰,堂上,使之推治矣。寅明曰,堂上,若分付,則非郞廳之罪也。堂上,似當推考矣。上曰,郞廳放送,堂上推考,可也。在魯曰,堂上,亦不必推考,只於禁堂疏批,以郞廳分揀,卿等勿辭之意下敎,則好矣。上曰,所達,然矣。寅明曰,坡春守遠配事,臣未詳知矣,今始略聞,則有不忍言者。且聞渠自以爲,前日在謫時起家矣,今將致富云云云,國典有不圍籬而安置法,宜有此等處置,可以懲其惡矣。上曰,誇之乎?寅明曰,似聞至破黃姓人神主云,臺啓允從,宜矣。在魯曰,律則必用臺啓律可矣。上曰,島民非民乎?羽良曰,置之島中,則似愈於他所矣。上曰,年幾何云耶?寅明曰,年多少,臣不能知,而臺啓外事,筵中,亦有不敢仰陳者矣。上曰,褻乎?寅明曰,都民皆憤,若嚴處,則都民當相慶矣。在魯曰,似聞尙不往配所。其所住處,亦或有賣家避之者云矣。寅明曰,公族有三宥之道,而若示之以嚴,則亦似有遷善之望矣。上笑曰,卿以象爲遷善乎?寅明曰,似聞其爪牙,亦多有之,作弊於閭閻,刑判似聞知矣。羽良曰,近來法綱解弛,違理之事,兩班多爲之,蓋有所恃者故也。雖以事言之,渠若無所恃,則必不敢爲此無據之事矣。在魯曰,以其在宗籍,故聖上猶靳允許,而若示嚴於此等處,則人心,當倍服矣。寅明曰,聖上,以爲近日,君綱陵夷,必懋於親九族之義,或至掖庭所屬,亦然。聖意與天同大,至公無私,而彼愚迷者,豈能知之乎?敢以聖上至無公私之德,有若依恃者然。至有如之事,必也自上示之以嚴,可以懲其惡,而尤有光於親九族之義矣。上笑而無發落。寅明曰,同義禁李周鎭,聞有實病甚重云,今姑許遞,宜矣。上曰,依爲之。出榻敎在魯曰,初一日親賀事,有下敎,而近來日氣極寒,其日必厚加衣襨,以盡保護之道焉。上曰,唯。仍命錫五進敎曰,親賀事體有異,儀注當詳細磨練以入矣。顯命曰,文獻通考,聞有宋仁宗賀太后儀云矣。上曰,禮判考見,後次入侍持來。諸臣以次退出。
上在昌德宮。停常參·經筵。
成宗大王忌辰。
鄭翬良啓曰,行大司憲趙觀彬,掌令李光湜·金光世未肅拜,執義金宗台,持平趙擎呈辭,魚錫胤三度呈辭留院。今日以監察茶時之意,敢啓。傳曰,知道。
大王大妃殿·中宮殿·賢嬪宮,藥房問安。答曰,知道。
藥房提調鄭錫五,副提調李益炡啓曰,日寒猶酷,伏未審日間,聖體若何?眩氣其有減歇之勢乎?前劑入湯劑,已盡於昨日,臣等率諸御醫入診,詳察聖候,議定繼進當否,爲宜。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣,予則眩氣往來矣。湯劑加劑五貼以入,後日次入侍,宜矣。
李重庚啓曰,兵曹郞廳來言,闕內各處,入直軍士,夜巡檢云矣,敢啓。傳曰,知道。
曺允成啓曰,領議政金在魯,箚子到院,而以國忌齋戒,留院之意,敢啓。傳曰,入之。
金在魯箚曰,伏以昨日,寒威凜冽,而靜攝之中,引接至於犯夜,聖體不瑕有傷,區區下忱,不勝憂慮。臣經對退出之後,受感非細,自頭至足,無不疼痛,達夜叫楚,全不交睫,見方委身床褥。今日藥院問候,固已宿戒傔徒,而末由起動,竟闕進參,病裏惶隕,若無所容。伏乞亟賜譴遞,以正臣闕禮之罪,千萬幸甚。答曰,省箚具悉卿懇。以疾未參,其何所傷?卿須安心,勿辭善攝焉。仍傳曰,遣史官傳諭。
鄭翬良,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
上在昌德宮。停常參·經筵。
下直,熙川郡守李景泰,柔院僉使鄭德章,助泥浦萬戶權泂。
權爀啓曰,行大司憲趙觀彬,掌令李光湜·金光世未肅拜,執義金宗台,持平趙擎呈辭,魚錫胤三度呈辭入啓。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而纔經登對,姑無時急稟定事,不得來會云矣,敢啓。傳曰,知道。
李重庚啓曰,今日賓廳坐起,旣已頉稟,所當持公事入侍,而本院時無留公事,不得入侍之意,敢啓。傳曰,知道。
備忘記,傳于曺允成曰,今下弓矢,柔院僉使鄭德章處給送。
李重庚啓曰,今十二月二十七日,都目政事爲之之意,敢啓。傳曰,知道。
曺允成,以兵曹言啓曰,今十二月二十五日,私奴一千稱名人,自宣仁門入來,差備門外擊錚,極爲駭然,令攸司,囚禁治罪。同門守門將金重釴,常時不能禁斷雜人,以致闌入,亦難免其責。推考,何如?傳曰,允。
上在昌德宮。停常參·經筵。
下直,柒谷府使韓師正。
權爀啓曰,行大司憲趙觀彬疏批未下,執義金宗台呈辭入啓,掌令李光湜·金光世未肅拜,持平趙擎呈辭,一員未差。今日以監察茶時之意,敢啓。傳曰,知道。
鄭翬良啓曰,翰林牌招事,允下,而闕門垂閉,待明朝出牌之意,敢啓。傳曰,知道。
又啓曰,預備翰林趙雲逵,自鄕纔已上來云,卽爲牌招察任,何如?傳曰,允。
又啓曰,延祥詩製述官,旣已抄啓,弘文提學徐宗伋,明日待開門牌招,出韻科次,何如?傳曰,允。
又以吏曹言啓曰,內侍敎官李命德,連次居中,依例改差,何如?傳曰,允。
又以戶曹言啓曰,侍講院,以外案付奴婢五十口,劃給本院事,草記,允下矣。取考文書,則曾於丙辰戊午兩年,因本院草記,奴婢各五十口,劃給本院,而今又請得,選上奴婢之專屬本曹,爲補經用,而各司之請得,續續無已。補用經費之資,漸爲減縮,誠甚可悶,而本院之一百口劃給,旣是屬耳,雖不加給,員役雇價,亦足推移,則似不必又爲劃給,置之,何如?傳曰,允。
又以禮曹言啓曰,今十二月二十三日,大臣·諸道句管堂上引見入侍時,頭倭齎來回答書契改送事,命下矣。回答書契,卽令承文院措辭改撰,別定禁軍齎持下送事,分付,何如?傳曰,允。
曺允成,以兵曹言啓曰,今秋冬等平安兵使李彦祥褒貶啓本中,楸坡萬戶申旭,以烽政或疏爲目,楊下萬戶李成龍,屯稅招怨爲目,嗭洞權管田春雨,不無疵謗爲目,則宜置下考,而置諸中考,殊無嚴明殿最之意。兵使李彦祥推考警責,楸坡萬戶申旭,楊下萬戶李成龍,嗭洞權管田春雨,竝以下考施行,何如?傳曰,允。
鄭翬良,以漢城府言啓曰,日昨本府開坐時,幼學金鎭一·金泰煥,前參議金應福,執義金宗台,前大司憲金鎭商等七十餘人呈狀內,先祖檢閱贈贊成問墓,在於長湍松西面,今過三百餘年矣,主案龍虎圖局內禁護處,曾無他人冒占之事矣。京居前哨官李夢臣從兄弟及松都居常漢金振擇·廉厚起·厚迪等,相繼偸葬於主脈來龍龍虎內,而贊成,卽仁敬王后先祖考,懿仁王后·明聖王后·仁顯王后·端懿王后·中宮殿下外先也。王后先代墳墓,有偸葬之變,則入啓禁斷,自有前例。今此夢臣·振擇等,偸葬處,依例草記,發遣本府郞廳,摘奸掘移事呈狀矣。王后先山,事體至重,依例發遣本府郞廳,詳細摘奸,偸葬的實,則依法掘移後,李夢臣從兄弟及金振擇·廉厚起·厚迪等,竝爲治罪,何如?傳曰,允。
曺允成,以御營廳言啓曰,今此下番別馬隊,別破陣試才賞格,從分數多寡,以本廳所儲木綿面給後,別軍書入之意,敢啓。傳曰,知道。
又以御營廳言啓曰,本廳屬海西七番別馬隊四十七名,標下軍一名,已爲逢點整齊矣。來癸亥年正月初一日,與東營入直六番別馬隊替代後,舊軍放送之意,敢啓。傳曰,知道。
又以禁衛營言啓曰,來癸亥正月當十二番海西別驍衛,逢點實數四十九名,步軍標下一名,已爲點閱整齊。來正月初一日,與本營入直別驍衛,依例替代後,舊軍放送之意,敢啓。傳曰,知道。
上在昌德宮。停常參·經筵。
權爀啓曰,行大司憲趙觀彬疏批未下,執義金宗台再度呈辭入啓,掌令李光湜·金光世未肅拜,持平趙擎呈辭,一員未差。今日以監察茶時之意,敢啓。傳曰,知道。
李益炡啓曰,右承旨李重庚,今日病不仕進,卽爲牌招,何如?傳曰,允。
又啓曰,延祥詩製述官金尙迪·柳壽垣·李延德·徐志修·魚錫胤·申兼濟·金,時無職名,令該曹,口傳付軍職,何如?傳曰,允。
又啓曰,左承旨鄭必寧同姓四寸妹,副護軍尹就履妻貞夫〈人〉鄭氏身死,服制已行四日,出仕,何如?傳曰,允。
曺允成,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
傳于鄭翬良曰,禮判,使之入來以待。
鄭翬良啓曰,禮曹判書鄭錫五,依下敎來待矣。傳曰,引見。
行都目政。吏批,判書閔應洙進,參判元景夏進,參議尹汲陳疏入啓,都承旨李益炡進。兵批,判書金始炯進,參判權進,參議趙尙命入直進,參知鄭益河進,承旨曺允成進。
傳于權爀曰,生民休戚,專在守令,良役釐正,其先擇守令,爲官擇人事,另飭銓曹。
又傳曰,軍功人調用,豈曰一番文具?另飭銓曹。
又傳曰,二國舅孫調用事,旣下敎,纔申飭,今番大政,其令擧行。
又傳曰,西北·嶺南人·松都人調用事,每都目,申飭,而亦爲文具,另飭銓曹,此豈特初仕邊將之謂哉?幾年其廳,老於其職者多,另飭銓曹。
又傳曰,其欲擇人,初仕爲先,而每政都目,作爲文具,另飭銓曹。
又傳曰,十考十上,五考五上,守令·邊將及廉吏,爲國效節人孫調用事,每都目,申飭,而作爲文具,另飭銓曹。
吏批啓曰,四館陞出六品之時,例有九處講後遷轉之規,而承文院褒貶,如或有過限,則四館積滯,不可不慮。故自前雖未經九處,講亦有陞出六品之例矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
吏批啓曰,都目大政,堂上不可不備員,參議尹汲,牌招,同參政事,何如?傳曰,允。
又啓曰,今都目政,各岐仕滿應遷者,相避及未準朔,監察·禁府·都事·戶曹·刑曹·漢城府·掌隷院·郞官·五部都事·各司久任時推人員竝擬,何如?傳曰,允。
又啓曰,守令多窠,今當差出,未準朔禁軍將及營將·守令·都事,竝擬,何如?傳曰,允。
又啓曰,玉堂及春坊闕員,今當差出,而擬望之人乏少,外任竝擬,何如?傳曰,允。
又啓曰,濟州牧使安慶運瓜滿之代,今當差出,而擬望之人乏少,閫帥竝擬,何如?傳曰,允。
以沈鑰爲義盈主簿,李彦箕爲禧陵直長,李宜炳爲工曹佐郞,魚有瑞爲靈山縣監,權爲兵曹參判,李天輔爲應敎,閔丙行爲弼善,趙明鼎爲兼說書,李箕彦爲務安縣監,吳命修爲泰安郡守,金致龜爲咸陽府使,李濟遠爲衿川縣監,鄭暘賓爲江界府使,金潤爲濟州牧使,韓翼謩爲修撰,鄭俊一爲密陽府使,宋徵啓爲慶州府尹,徐命五爲坡州牧使,朴師伯爲大興郡守,柳星東爲燕岐縣監,李夏集爲砥平縣監,朴龍秀爲楊口縣監,康弘濟爲豐基縣監,任珽爲判決事,金光國爲成歡察訪,李延德爲掌樂正,金尙迪爲司僕正,尹得重爲沔川郡守,柳瀅爲三和府使,李馨遠爲碧潼郡守,李重儉爲碧沙察訪,沈重周爲內贍直長,李衡中爲司饔奉事,金時哲·崔鳳興爲刑曹佐郞,徐命臣爲校理,尹澤休爲兵曹佐郞,趙泰彦爲龍岡縣監,徐有常爲禁府都事,趙載遇爲濟用奉事,李敏坤爲注書,李天輔爲兼西學敎授,金尙迪爲兼南學敎授,尹光毅爲兼東學敎授,李春躋爲兼同義禁,羅㶷爲栗峯察訪,李文濟爲金泉察訪,崔鳴玉爲獒樹察訪,曺夏臣爲高原郡守,蔡慶承爲江原都事,洪昌漢爲兼輔德,兪崶爲信川郡守,鄭志益爲義城縣監,沈廷最爲戶曹正郞,洪尙輔爲司宰僉正,趙尙奎爲司評,尹天復爲軍資判官,金聖梓爲沃川郡守,權崇衡爲直講,韓聖億爲監察,南德純爲龍宮縣監,李齊衡爲尙衣主簿,金九澤爲典設別提,愼後成爲敦寧主簿,任珣爲兵曹佐郞,趙明健爲正言,黃景源爲持平,李彙恒爲軍資正,李朝望爲孝陵別檢,李夏宗爲京畿都事,韓德咸爲內資直長,李敏中爲長興直長,李道益爲尙瑞直長,尹東度爲司饔主簿,李顯箕爲司䆃主簿,金元謙爲造紙別提,金峻行爲內侍敎官,金光進爲禁府都事,成殷錫爲慈山府使,徐命聖爲戶曹正郞,南德老爲兵曹佐郞,宋日贊爲兵曹正郞,靈城君朴文秀,承文正字李象靖,成均博士朴東采,奉常奉事金世璉。
兵批啓曰,同知中樞府事李洙呈狀內,素患諸症,遇寒添劇,委頓床席,方在呻吟中,斯速入啓遞改云。西樞雖是閑局,不可一向虛帶,今姑改差,何如?傳曰,允。
又啓曰,同知中樞府事金鼎夏,以篤老之人,方在鄕廬,病重末由上來。僉知中樞府事李秀徵,素患諸症,遇寒添劇,委頓床席,奄奄垂死,俱以呈狀乞遞。西樞雖是閑局,不可一向等待其差復,竝姑改差,何如?傳曰,允。
又啓曰,前司果具光翊,以軍器監董之功,有加資之命,而雖已資窮,未經準職,何以爲之?敢稟。傳曰,加資。
又啓曰,都目大政,堂上不可不備員。參知鄭益河病不進,卽爲牌招,參判未差之代,待下批,亦爲牌招,何如?傳曰,允。
又啓曰,統虞候,今當差出,而擬望之人乏少,未準朔禁軍將竝擬,何如?傳曰,允。
又啓曰,訓鍊院正,今當差出,而擬望之人乏少,外任竝擬,何如?傳曰,允。
以□善復爲都摠經歷,魚有龍爲都摠管,許㻑爲上土僉使,孫壽聃爲文城僉使,李壽箕爲同知,李漢範爲安東營將,鄭巑爲統虞候,李得舟爲城津僉使,李夢臣爲坡知僉使,金璿爲寧城僉使,鄭箕命爲訓鍊判官,呂必善爲蝟島僉使,金相德爲麟山僉使,韓淑爲西北僉使,林壽春爲彌助項僉使,林㶅爲臨溜僉使,朴世梓爲法聖僉使,金澤爲古城僉使,朴道元爲淸江僉使,張時憲爲西生僉使,金起弘爲碧團僉使,趙完玉爲黔毛浦僉使,魚思昌爲多慶浦萬戶,車器爲智島萬戶,金斗紀爲梨津萬戶,梁文彧爲鉢浦萬戶,李遇春爲柒浦萬戶,李宗仁爲玉浦萬戶,尹昌五爲安骨萬戶,朴厚基爲越松萬戶,禹錫龜爲豆毛浦萬戶,崔泰鎭爲學芝萬戶,韓世良爲德津萬戶,金碩興爲加背梁萬戶,尹得貞爲會寧浦萬戶,承尙輝爲薺浦萬戶,韓德升·具觀徵·趙尙鉉爲五衛將,金聲鼎爲廢茂山萬戶,閔宜壽爲訓鍊僉正,金義命爲德池洞別將,朴守謙爲長津柵別將,許環爲長木浦別將,金再輝爲金烏山城別將,朴之建爲文殊山城別將,金鼎泰爲黃龍山城別將,朴世燁爲楊花津別將,梁建宙爲漢江津別將,鄭文恒爲僉知,安鈛爲同知,南宮潝爲臨津別將,李殷春爲訓鍊副正,鄭運一爲都摠經歷,南巋爲同知,李殷春爲訓鍊正,趙之鎛爲公州營將,李鳳來爲晉州營將,洪益海爲羅州營將,具光益爲防踏僉使,朴道勉爲宣沙浦僉使,權運萬爲廣梁僉使,白興聲爲天水僉使,宋時達爲楊下萬戶,朴昌玧爲玉浦萬戶,鄭益良爲訓鍊副正,魚必遂爲高山里僉使,司直具聖任·尹得和·魚錫胤,司果徐志修·金尙迪·朴弼載·柳壽垣·李延德·申兼濟·金,司正任瑋,司果具光翊,今加折衝,賞加,吏兵批姑罷。
兵批啓曰,新除授玉浦萬戶李宗仁呈將內,老母今年七十五歲,人子情理,決難遠離赴任,入啓遞改云。邊將之親年七十五歲以上者,許遞其任,已有定式,依例改差,何如?傳曰,允。
又啓曰,忠翊衛將姜渭聘呈狀內,重得喘急,四肢不能運用,萬無供職之望,入啓遞改云。病狀如此,起動無路,則輪番之任,不宜久曠,改差,何如?傳曰,允。
又啓曰,新除授同知中樞府事安釴呈狀內,以九十篤老之人,病在鄕廬,萬無自力登途之望,入啓遞改云。老病如此,旣難登程,則不可一向等待其差復,今姑改差,何如?傳曰,允。
鄭翬良,以弘文館言啓曰,本館下番修撰閔百行,今日政移拜弼善,下番闕直,事甚未安。副校理李成中,卽爲牌招,以爲姑降入直之地,何如?傳曰,允。
又以戶曹言啓曰,本曹正郞朴師伯,今日都政,移拜大興郡守矣。師伯,剛明鍊達,熟諳曹務,以緊掌見方久任責成,不可遽爾移遷,特令仍任,何如?傳曰,允。
曺允成,以御營廳言啓曰,前司諫朴弼載,本廳郞廳啓下,而時無職名,令該曹,依例付軍職,冠帶常仕,何如?傳曰,允。
又以備邊司言啓曰,今年海西分等狀啓覆奏中,信川·載寧·黃州·鳳山·安岳等邑,被災尤甚坊里,昨年停退穀物,限明秋停退事,或許或不許者,初不無參量之意矣。卽者黃海監司徐命九,以安岳之不爲擧論,欲爲一體停退,有所請報,而不但措語之不審,直以爲先分付,一邊馳報爲言,朝令之下,設或有難便者,不待報題,徑先發令者,有關後弊,重損藩體。監司徐命九,從重推考。今則歲除已迫,不可使之督徵。安岳尤甚坊里,停退穀物,依信川等邑例,亦爲停退之意,分付,何如?傳曰,允。
都承旨李益炡上疏曰,臣本以無似,荐蒙隆渥,官爵無漸,驟躐至此,而惟其羸弱之質,癃痼之病,終難備數於器使之末,前後陳溷者累矣。迺者籌司新差,尤非臣夢寐之所敢到,臣誠驚惶怵惕,罔知攸措。臣不敢知聖朝,何取於譾劣之臣,遽授此樞要之任,爲一世駭笑之資乎?夫朝廷命官,何莫非量才適器?而至若樞府宥密之地,必須望實素著,諳鍊事務,有足以咨訪軍國之謨,然後乃可授之,而臣之平生頭顱,不過空疏一措大耳。其於此任,非但臣心之所不期,世未嘗以臣身,彷彿擬議,則今雖欲昧分冒據,其勢不可得也。區區必辭之義,伏想聖鑑,已俯燭矣,何待臣辭之畢,而有以矜許也哉?玆敢披瀝肝膈之懇,仰瀆黈纊之下,伏乞聖慈,天地父母,亟命遞改臣籌司兼任,以便公私,千萬幸甚。答曰,省疏具悉。卿其勿辭察任。
吏曹參議尹汲上疏曰,臣近日情勢,萬分危,略已陳暴於辭疏之中,而及夫臺避之出,又添難安之端,今其人已故,不可復事辨詰,而顧其言猶自在矣。銓地一步,實無抗顔冒進之勢,連尋長單,必遞爲期,而見阻喉司,悶蹙彌切。此際大政已迫,意謂變通在卽,不待臣之更煩號籲,不料今者,因本曹之啓,有牌召之命,臣駭惶失圖,罔知所以自措也。夫臨政請牌,當施於無故引入之人,如臣之新有所遭,而循例陳稟,實非臣始慮之攸及也。且臣素患痰塊上塞之證,已作半生痼疾,每値極寒極暑,輒復如期發作,自三四日來,日寒苦無弛張,厥證因以暴劇,寒氣外襲,冷痰內壅,呼吸不通,精神瞀亂,委倒昏眩,生意都絶。卽雖無情地之可言,顧此病情,豈有束帶參政之望哉?嚴召之下,不敢坐違,拚死擔曳,來伏九閽之外,猥陳危懇,退歸私次,憂病憂罪,益深悶阨。伏乞聖慈,天地父母,俯賜矜諒,卽許鐫遞,俾大政無缺員之弊,賤疾免濱死之境,公私不勝萬幸。答曰,省疏具悉。爾其勿辭,從速察職。
禮曹參判吳光運上疏曰,臣見識迂淺,才具短拙,凡於一切世務,無所通曉,而特以受恩罔極,義不可自占便宜。雖欲燥濕夷險,隨分陳力,而空疏鈍劣,無所處而可堪,退則辜負知遇,進則玷誤名器,惟期閒司漫職,筋力奔走,以此爲自效之圖耳。不意籌司新命,遽及於夢寐之所不到,顧此宥密籌畫之地,何等緊重,苟非識時務之俊傑,莫宜居之。況今位著充滿,才彦林立,而乃反以如臣者,濫竽於其間,臣誠驚愧,莫省其所以也。臣於君父所命,雖赴湯蹈火,磨頂放踵,有所不辭,若有一分才力,可强於此任者,臣固不敢爲飾外之讓,而反復揣量,終不可僥冒於贊襄訏謨之列。玆敢不避瀆擾,略暴危懇,伏乞聖明,亟收臣備堂差下之命,以重廟簡,以安私分,千萬幸甚。答曰,省疏具悉。卿其勿辭察任。
行大司憲趙觀彬上疏曰,臣惟知君命之難慢,未料物情之易忌,乍膺重藩,飽受危辱,莫效一路委寄之責,徒積四朔尸素之罪,臣固滿心慙悔,無可施顔,而不待屢辭,卽許罷免,此實出於天地父母,終始曲庇之恩,臣尤感祝銘結,不知死所也。至如相臣筵奏,毋論本事之如何,臣若初不勉赴,相臣何從而爲言?而臣則惟以早釋重擔,還守本分爲幸,今何必費辭提辨也?臣於路中,又聞諫院,以臣狀罷邊倅事,有請推之啓,臣之本意,只在於重邊地要愼簡,而猶不免有傷於老成篤厚之風,若其朝家之申禁,臣未能覽得,臺臣執法之論,亦可謂太輕勘矣。雖然,滄浪,罔非自取,桑楡,從今可補,凡係官職,去就宜無可論,而數月之內,除旨再辱,顧此長憲之任,卽臣從前顚沛之地,必辭之義,比他職,尤不翅較然矣。病未自力,替納舊符,特敎,申飭之餘,悚隕倍深,而言官問備,自在應遞之科,一日仍帶,徒傷臺體。玆敢更陳短章,仰暴危懇,伏乞聖慈,俯賜諒察,亟命鐫遞臣職,仍治臣侵軼廟堂之失,使朝廷之體統有嚴,士夫之廉義無壞焉。答曰,省疏具悉。此何撕捱?卿其勿辭察職。
獻納閔瑗上疏曰,臣馬牛之齒,旣迫回甲之期,膏肓之疾,已至垂盡之境,而兩司恩旨,迭宣於旬月之內,有若年少氣銳,素著風稜者然。臣驚惶感激,固當竭蹶趨承,而病痼將死,末由進身,則固不敢以臺閣自處,而適有愚淺之見,略此附進,惟聖明,垂察焉。時氣乖和,癘疫孔熾,八路狀聞,有足驚心,而都下亦然,家家傳痛,當此隆冬,若是蔓盛,則春夏之慮,固自不淺,朝家濟民之策,於飢饉則靡不用極,而於癘疫則每似闊略,甚非視如傷之本意也。昔之宋宗,尙出內帑珍犀,以療民間癘疫,則矧以我殿下,子恤黎元之念,其可委之於時運之適然,而不思所以救之之策耶?兩所活人署,蓋爲是設立者,而近聞本署官員,全不惕念,胥隷輩,從重橫恣,非但救療病民之不盡其力,又從以侵虐多端,索價無已,所以疲殘之民,視若坎穽,初不就彼。以今夏言之,四郊結幕,累累成村,而二署赴聚,極甚零星云,將焉用彼衙門爲哉?竊聞今年各軍兵死亡者,指不勝屈,而獨御營一廳,預作三大幕於郊外,軍卒之方痛者,咸聚而救護,擇其少愈者及向蘇者,遷處他幕,賴是而死者甚少云。以此觀之,則疾雖癘虐,而救活之力,猶可施矣。臣謂另飭於活人署,且給藥餌之資,以責濟夭之功,調賑病民之意,亦飭於諸路官長,可也。武科取人之務廣額數者,蓋出於國初勸武之意,而人多窠窄,不得錄用鄕曲之人,膂力身手,雖或出衆,苟卑門閥,則老死畎畝者,十常七八。旅食京師,積年求仕,而傾財破産,狼狽還土者,不可勝計,怨咨朋興,有足矜憫。竊念五軍門將校,厥數夥然,自今一哨之長,則皆以內三廳取才者,殿下敎鍊旗牌等任,亦必以出身充差,則不但收用之路廣,軍門,亦必有得人之益矣。若以白徒積仕者之一朝退斥爲患,則臣以爲隨窠隨差,可也。目今大政臨迫,政是八路武弁咸聚禺望之秋也。玆以平日所講究者,略此尾陳,伏願聖明,裁處焉。答曰,省疏具悉。所陳大體雖是,大小官制,自有古例,軍門大政,調用已有申飭,何可一臣,續續務新陳章?申飭事依施,爾其勿辭察職。
四學儒生幼學李達中等上疏曰,臣等,以故太學生臣尹志述復享事,冒進一疏,聚首闕下,恭俟兪音,不意聖上,不賜批而有還給之命,乃以此時爲如此疏乎,事體寒心爲敎,臣等,愕然失圖,繼之以惶感也。夫臣等之疏,只欲追揚直士之節義,仰冀聖朝之崇褒,以爲扶世敎而鼓士氣,則不當計時之可否,而伏況聖上,飭賢關正士趨,思興一代之儒敎。臣等愚淺之見,妄以爲,此時此疏,亦已晩矣,今殿下,不惟不賜一字之批,乃反嚴敎而摧折之,此豈臣等所仰望於殿下者哉?噫,館學之疏,事體自別,自祖宗朝以來,未嘗有無批還下之規,則殿下何爲以創出三百年所無之擧乎?假令臣等之言,不槪聖心,亦宜明賜批旨,以牖其迷,而況今臣等之請,乃是一國至公至正之論乎?雖緣臣等,文辭鹵莽,不能感回天聽,而其爲累聖朝禮士之道,當復如何?臣等於此,竊欲毁冠裂裳,走入深山,混跡於農夫樵豎之間,而區區憂愛之忱,以爲吾王,聖主也。雖有一時匪怒之敎,而反汗之美,實所喁祝,故臣等忝居庠任,玆又相率多士,沫血號籲於九閽之下。伏願聖上,念四學儒疏之不可無批,察一國公議之不可不從,亟命還納前疏,特賜一字兪音,以光聖德,以慰士林,不勝萬幸。
幼學,李達中·鄭世煥·韓性錫·洪日海·金鋈·李壽漢·兪漢心·尹弘烈·金錫魯·李泰運·金侚·鄭馨國·金益濟·羅彦垕·姜彦輔·鄭國章·鄭寅煥·趙鳴玉·兪淑基·金以翕·朴祥馨·洪命馥·金相朝·李廷烈·金興大·兪漢翼·尹經東·洪達源·申光裕·洪聖漢·洪述海·洪趾海·李堯百·韓國宣·朴弘源·洪範海·李百宗·洪啓億·趙鍵·李普聖·成垕·趙·李獻祚·李寅弼·洪鼎猷·尹相衡·具晩益·高啓說·李存敬·尹得孚·兪鋐·李命岳·朴喜源·李啓興·洪雲海·李得宗·金熻·李命直·尹浣·李普衡·具晩謙·尹得頤·李存仁·李光實·李喆興·李潭·沈恒之·金燢·鄭宜祚·李亨權·李章天·尹慶益·沈應賢·申英國·趙銓·李道淳·趙榮燁·李運永·尹慶復·鄭益祚·權扞·鄭億祚·尹慶恒·鄭時大·鄭百祚·韓九錫·鄭時中·任相周。
以四學儒生李達中等上疏,傳于鄭翬良曰,往事旣知其過爲,今其幾載,借此欲亂立規之賢關,其習可駭。四賢建祠,由自聖衷,豈可浮儒之意,追配其不已?至于十賢,良有是理,下敎之後,其敢復乎,亦涉寒心。章頭其當停擧,雖參酌政院捧之,亦涉矇然,當該承旨,從重推考,其章給之。
又傳于鄭翬良曰,今賀慈殿于正朝,卽三百年後事,而乃由愛日之忱,兼有稱慶之意,致詞之文,豈可循常?百官致詞之文,其令館閣之臣,問于大臣撰進,慈殿答敎,亦爲撰入。
鄭翬良啓曰,校理李成中牌招事,允下,而闕門已閉,待明朝出牌之意,敢啓。傳曰,知道。
以副提學李鼎輔牌不進罷職傳旨及校理李天輔禁推傳旨,傳于鄭翬良曰,竝推考傳旨捧入。
大司諫宋翼補上疏曰。下備局未推答曰,省疏具悉。所陳者,令廟堂稟處。爾其勿辭,上來察職。
壬戌十二月二十七日未時,上御德成閤。禮曹判書引見入侍時禮曹判書鄭錫五,同副承旨鄭翬良,假注書任瑋,記事官趙雲逵·李毅中入侍。諸臣進伏訖。錫五曰,日氣冷寒,聖體若何?上曰,一樣矣。錫五曰,湯濟連爲進御乎?上曰,進御矣。錫五曰,眩氣,今則差勝乎?上曰,一樣矣。錫五曰,大王大妃殿氣候何如?上曰,安寧矣。錫五曰,王世子氣候何如?上曰,少勝矣。錫五曰,向日入侍時,文獻通考,有持入之敎,故付籤持來矣。上曰,承旨讀之。翬良讀宋仁宗親賀太后儀。上曰,此上壽儀也。錫五曰,異於今番儀註矣。上曰,第讀之。翬良,讀升殿條,以手畫之曰,此卽朝太后儀也。上曰,皇帝先爲之,百官上壽乎?翬良曰,然矣。上曰,向時王世子,率百官陳賀,而予不能記矣。其時儀註持來乎?錫五曰,不及持來,而以上尊號時儀註言之,百官行先四拜矣。上曰,世子入就位後,三品以下,入就位乎?錫五曰,東宮四拜後,無百官率入之事矣。上曰,百官行禮後,箋文表裏,似別爲封進矣。錫五曰,殿下獻表裏後,百官宜進表裏矣。上曰,前日進冊寶,故由仁政殿入之,今則異於進冊寶時矣。仍親號儀註,命翬良書之。書訖。錫五曰,百官致詞行禮畢後,御殿受賀,一依庚申秋上尊號時禮乎?上曰,其時只進冊寶,故予親捧入之矣,可傍照爲之。錫五曰,百官從上四拜,自入其中矣。上曰,然矣。然後致詞讀之。錫五曰,引儀讀之乎?上曰,代致詞官讀之。仍親指翬良所讀致詞曰,此所謂與卿等同之者,太后所敎也。今則似曰與殿下同之。又敎曰,進物官,誰爲之耶?翬良曰,內常侍承旨也。上曰,內常侍承旨,今之內官乎?翬良曰,然矣。上曰,史記無內常侍承旨。漢時,內人引儀內官次之,似見於朱子語類中矣。翬良曰,內常侍承旨云者,似謂內常侍,承皇帝旨也。上笑曰,然矣。上曰,禮房承旨,當傳之內官,內官捧入後,宜四拜矣。五禮儀持來乎?錫五曰,五禮儀未及待令矣。上曰,履端之禮,與卿等同之,何必蹈襲此句乎?如曰與時同休則爲好,彼乃皇帝也,故曰,與天同之。考見進宴儀,可知矣。錫五曰,此外若有稟正事,當更請對矣。上曰,當下敎矣。成廟朝後,始爲此禮,不可草草,事宜別稱慶,而慈殿撝謙,故不能爲之,而致詞,亦令提學製入爲可。錫五曰,儀註則待致詞後入之乎?上曰,致詞云云而成,儀註入之。諸臣,以次退出。
上在昌德宮。停常參·經筵。
未時,日暈。
權爀啓曰,行大司憲趙觀彬,掌令李光湜·金光世,持平黃景源未肅拜,執義金宗台三度呈辭入啓,持平趙擎呈辭。今日以監察茶時之意,敢啓。傳曰,知道。
以右承旨李重庚牌不進罷職傳旨,傳于鄭翬良曰,推考傳旨捧入。
鄭翬良,以弘文館言啓曰,新除授修撰韓翼謩,時在平安道龍岡縣任所,經筵入番事緊,請斯速乘馹上來事,下諭。應敎南泰齊,自鄕纔已入來,與副應敎李天輔,校理徐命臣,一體牌招察任。下番姑降入直,事甚未安,有闕之代,今日政,以在京無故人差出,仍卽牌招入直,何如?傳曰,允。
李益炡啓曰,今日政,承旨有闕之代,以在京無故人差出,待下批,仍卽牌招,何如?傳曰,允。
注書朴弘儁罷職代,假注書兪漢蕭。
行都目政。吏批,判書閔應洙進,參判元景夏進,參議尹汲牌不進,都承旨李益炡進。兵批,判書金始炯進,參判權進,參議趙尙命侍衛進,參知鄭益河進,承旨曺允成進。
吏批啓曰,本曹參議尹汲,疏批已下,卽爲牌招,以爲備員參政,何如?傳曰,允。
又啓曰,漢城判尹,今當差出,而擬望之人乏少,政府西壁,竝擬,何如?傳曰,允。
又啓曰,正二品以上監司,京職兼差,載在法典,而新除授京畿監司朴文秀,資級乃是資憲,依例送西,兼監司下批之意,敢啓。傳曰,知道。
又啓曰,前後老職上言人已考籍者,今方回啓以入,而其餘則或限內未現身,或冒年或有違格例,竝勿施,何如?傳曰,允。
又啓曰,侍從臣父年七十者,每於歲首,該曹抄啓,而丙午年,因大臣陳達,雖非歲首,亦爲抄啓事,定奪矣。侍從臣父年七十人,別單書入之意,敢啓。傳曰,知道。
以金允升爲尙瑞副直長,朴鳴陽爲軍資奉事,延壽昌爲平市奉事,金奎錫爲司饔僉正,金弘澤爲監察,申晉爲大興郡守,李彦衡爲戶曹正郞,尹澤休爲兵曹正郞,安克孝爲永禧殿令,宋輝明爲監察,韓光國爲草溪郡守,韓珩爲龍川府使,李堣爲戶曹佐郞,金光世爲執義,李胤彦爲宗廟副奉事,柳徵爲濟用判官,金淳慶爲社稷令,沈瑴爲監察,李堉爲刑曹佐郞,南處寬爲兵曹佐郞,崔翊賢爲遂安郡守,李世琦爲光陽縣監,朴文秀爲京畿監司,李世煥爲司畜別提,金養性爲珍島郡守,韓億增爲副修撰,徐宗玉爲判尹,沈鏞爲顯陵參奉,黃晛爲章陵參奉,尹就一爲慶基殿參奉,沈士希爲健元陵參奉,李敦中爲英陵參奉,李彦濟爲寧陵參奉,鄭東里爲齊陵參奉,朴玶爲禮曹佐郞,閔堣爲掌令,崔弼衡爲典牲主簿,尹儉爲司宰主簿,金成河爲造紙別提,睦宗夏爲濟用主簿,盧泰觀爲典籍,沈俊賢爲長陵參奉,奉常副奉事李重彬,奉常奉事金世璉,成均博士朴東采,引儀文起周,典籍盧脩·李九成,學諭金世璉·楊夢寅。
戶曹正郞朴師伯,仍任事承傳。
承旨望單子,傳曰,李命坤除授。
兵批啓曰,新除授同知中樞府事南巋呈狀內,素患風病,遇寒添劇,萬無起動供職之望,斯速入啓遞改云。西樞雖是閒局,不可一向等待其差復,今姑改差,何如?傳曰,允。
又啓曰,忠壯衛將李載夏,以病難供職,呈狀乞遞。輪番之任,不宜久曠,今姑改差,何如?傳曰,允。
以李邦佐爲兼司僕將,李永春爲忠翊將,具善復爲訓鍊副正,趙載春爲武兼,李世璡爲副摠管,李垕爲訓鍊僉正,李挺麟爲同知,金國杓爲忠壯將,李必楷爲景福假衛將,李命峻爲宣傳官,趙轍爲訓鍊主簿,具世亨爲武兼,朴鳳壽爲部將,陳萬東爲守門將,李顯源爲訓鍊主簿,沈義希爲都摠都事,兪胄基爲全羅左水使,權儆爲淸州營將,李玗爲統制使,李垕爲公洪水虞候,具石柱·崔翊賢爲都摠經歷,鄭基慶爲中樞都事,鄭建寅爲訓鍊判官,具聖任爲副摠管,李東春·李郯爲訓鍊主簿,朴良藎爲都摠經歷,具世仁爲都摠都事,田始益爲訓鍊僉正,朴整羽爲楸坡萬戶,李道燮爲訓鍊僉正,李顯源爲夞怪萬戶,趙顯彬爲副率,鄭汝稷爲內乘,曺允成爲京畿水使,李顯升爲都摠都事,具德一爲訓鍊主簿,李行謙爲判官,鄭罕言爲忠壯將,金珩·金胤光·李達源爲訓鍊主簿,慶晥爲守門將,孫萬載·沈喆希·趙儆·韓宗協爲武兼,李麒祥·李章吾爲宣傳官,權世隆爲翊衛,李廷一爲四山監役,趙載洪爲洗馬,李碩文·具致勳·李弘器·鄭彦明·李泰周爲部將,皮光麟·劉錫謙·李禮福·李述源·尹東耉爲守門將,崔吉祚·崔應奎·尹弼德·黃寀·鄭運喆·柳萬春·金精五爲武兼,護軍金瑀,司直安慶運,僉知鄭德載,權管秩,廟洞李思九,廣坪金益鎭,乾原李弼漢,所非浦高聖道,三川金世珍,曲浦李震赫,甫老知金時珍,吾村李弘基,黃拓坡尹贊興,小坡兒梁時建,梁永萬洞金忠誠,安原金嗣鼎,乫軒洞金重載,黃土岐黃赫大,吉號里白始庚,嗭洞李恒錫,於汀灘李世豪,禁軍別將宋徵來。
鄭必寧啓曰,新除授京畿水使曺允成,時無加資之命,何以爲之?敢稟。傳曰,加資。
鄭翬良,以禮曹言啓曰,今此正朝,大殿陳賀於大王大妃殿時儀註,當爲磨鍊,取考五禮儀及本曹謄錄,則皆無可據之文。成宗朝古事,亦無文獻,只於謄錄中考出,王世子與百官陳賀於大殿時儀註,可以相照。王世子先入庭,宣致詞行禮訖,百官次第入庭,又宣致詞行禮矣。今亦依此例,殿下率百官賀於大王大妃殿,親傳致詞表裏行禮訖,百官致詞表裏,次第傳授,尙傳內入乎?大殿親賀與王世子陳賀,事體有別,則大殿陳賀禮畢,殿下還內後,依近例更設百官位於東庭,權停例行禮後,進致詞表裏乎?莫重典禮,臣曹有難擅便,不可不一番稟定然後,儀註,當爲磨鍊擧行,何以爲之?敢稟。傳曰,已下敎矣。
上在昌德宮。停常參·經筵。
鄭翬良啓曰,軍器寺官員來言,今明日,年終放砲之意,敢啓。傳曰,知道。
藥房都提調臣金在魯,提調臣鄭錫五,副提調臣李益炡啓曰,歲色垂窮,伏未審日間,聖體若何?眩氣其或有減歇之勢乎?前入湯劑已盡於昨日,臣等,今日當依下敎,率諸御醫入診,議定繼進當否矣。大王大妃殿氣候何如?臣等,不任區區憂慮,敢來問安,竝此仰稟。答曰,知道。慈殿氣候,差勝後一樣。予則眩氣少歇矣,待下敎詣閣。
大王大妃殿·中宮殿·賢嬪宮,藥房口傳問安。答曰,知道。
權爀啓曰,憲府監察茶時,諫院闕啓,已至多日,事甚未安,兩司除在外·呈辭入啓外,呈告未肅拜人員,竝卽牌招,何如?傳曰,允。
鄭必寧啓曰,假注書兪漢蕭,時無職名,令該曹口傳付軍職,冠帶常仕,何如?傳曰,允。
備忘記,傳于李益炡曰,與世子同爲引見,來詣于會通門。
鄭必寧,以戶曹言啓曰,奮武功臣錦陵君朴弼健,恩賜田結,尙未準受矣。慶尙道密陽府數外官屯田一結八十一負七束,畓十八負三束,自本家望呈,査問本官,打量成冊,旣已上來,依例折給,何如?傳曰,允。
鄭翬良,以侍講〈院〉言啓曰,來癸亥年正朝,世子宮權停禮陳賀時,宮官不可不備員,而輔德未差,文學尹德載在外,將無以備員,事甚未安,在外人員,似當有變通之道,令政院稟旨變通,與未差之代,一體差出,待下批,仍卽牌招。新除授弼善閔百行,兼說書趙明鼎,竝卽牌招,以爲備員之地,何如?傳曰,允。
李重庚啓曰,弼善閔百行,兼說書趙明鼎,牌招事,允下,而闕門垂閉,明朝出牌之意,敢啓。傳曰,知道。
備忘記,傳于鄭翬良曰,今觀慈殿所入致詞單子,好矣。此草本,必有之,欲爲留覽,正書以入。
以平安監司金若魯狀啓,江界府等地居崔日中女秋陽代等,嚂死·咬死·渰死·燒死事,傳于鄭翬良曰,嚂死·咬死·渰死·燒死人等,令本道恤典擧行。
鄭翬良,以司僕寺官員,以提調意啓曰,去辛酉九月因濟州牧使安慶運狀啓,以本州放牧雄馬,則年年捉出封進,元數漸縮,雌馬則無捉出之事。以其雄馬之無體大取種者,致令馬種漸少,有閬體大淸馬十餘匹,自本寺貿得下送,取種蕃息事。自本寺覆啓蒙允後,西北開市時,每年數三匹式,鱗次貿來,入送濟州,而限十五匹爲準之意,知委濟州牧,及西北兩道監司處矣。今六月,穩城府史崔尙衡,誤認爲所管莎草島牧場馬捉納者,然待秋成捉送之意,論報粘移。故自本寺,更爲發關,以爲此非牧馬捉納事,乃是淸馬貿送事,而如是論報,殊涉矇然,牧馬則勿爲捉送事回移矣。不意今者,自穩城府,雌馬十五匹,雄馬五匹,定牧子給草料,牽送本寺,前後啓下闕文,辭意不啻明白,而當此嚴冬,調發數十名疲殘牧子,跋踄數千里險程者,已極可駭,而沿路各邑之貽弊,亦甚不貲,不可無罪責。穩城府使兼監牧官崔尙衡罷職,上送馬匹,今不可還送。近畿各牧場中,馬種不足處,還放,何如?傳曰,允
持平趙擎啓曰,請逆坦孥籍,一依王府草記,卽令擧行。請還寢泰績酌處之命,仍令鞫廳,嚴鞫得情,快正王法。請還寢夏宅島配之命,仍令鞫廳,嚴訊得情,快正王法。請瑞虎等兩賊孥籍,亟令王府擧行。請徙邊罪人陸師聖,依律處斷。請全羅右水使盧啓禎罷職不敍。措辭見上答曰,勿煩。
判決事任珽疏曰,伏以臣,於杜門屛蟄之中,忽奉隷院新命,驚惶感激,靡所容措,含畏義分,宜卽趨承,以伸叩謝之忱,而第臣身名僇辱,踪地臬兀,有不敢冒廁於周行者。臣本疎逖,遭値聖世,恩顧愈隆,忌嫉轉深,一叨匪分,象鏑隨之,後先和唱,機巧萬端,權賢之反詈臣弟,而誣悖之辱,竝及闔門。踵賢而宋時涵之啓,又出,佯若斥賢,內實陰濟,造意遣辭,無復人理。雖其急於構臣,爲計至深,而忍能爲此言者,抑亦有不得自已者,存乎其間耶?世道人心,至此之極,彼賢與時涵,又何足責也?伏蒙聖鑑至明,前後筵敎,洞悉無餘,日月於臣,父母於臣,涵濡庇覆,頂踵皆造,父子兄弟,相對感泣,糜身粉骨,有不足以酬報萬一,則至於筋力奔走,顧何敢以區區情勢,爲辭遜之計哉?惟此所遭不幸,實是縉紳間創有,憂畏成疾,榮進灰心,去就一節,已無可論。向來金漢喆之疏,又添臣難安之一端,臣之當初所論,不過援臺閣之例,爲官師之規,則此何有一毫可怒?而顧反脅持爲說,乘機橫噴,殊極可笑。至於非其心有甚機等語,世自有當之者,以此加之,多見其不自反也。事過之後,臣不欲卞挈,而此身於世,無往而非厄境,左右酬接,良亦困矣。新除之下,冒出無路,敢瀝肝膈之懇,仰瀆宸嚴之聽。伏乞聖慈,天地父母,俯賜矜諒,將臣職名,亟行鐫削,使得避遠駴機,退靖私義,不勝萬幸。答曰,省疏具悉。爾其勿辭察職。
掌令閔堣疏曰,伏以臣,本以鈍劣,無所肖似,晩竊科第,逶迤祿仕,以養老母,卽臣之分願也。至於淸顯之職,非臣始望之攸及,而乃於千萬夢寐之外,忽承柏府新除之命,臣誠惝怳踧踖,不知所以爲戒。竊伏念臺閣之職,爲任不輕,非有言論風采之足以振刷頹綱,聳動一世者,莫宜居之,而顧臣年紀衰頹,志氣摧沮,誠不合於淸朝耳目之責,而今若濫竽臺垣,揚揚就列,則豈不自愧於心,而取人之笑哉?且臣有私情之萬分切急者,臣之老母,年迫八耋,素多疾病,而見今宿病,遇寒添重,奄奄床席,若將垂盡,臣夙夜扶將,不得暫捨,雖微區區難進之義,實無離次供職之望。玆於召牌之下,趨詣禁扃之外,而咫尺天陛,末由入肅,逋慢之罪,無以自逭。伏乞聖慈,諒臣之情,遞臣之職,以安微分,以便救護,千萬幸甚。答曰,省疏具悉。爾其勿辭護焉。
副摠管魚有龍疏曰,伏以臣,白首分憂,治民無狀,年當大無,賑饑沒策,夙夜勤勞,一念撫摩,思欲少弛我聖主宵旰之憂,而邑廣而受災偏酷,才疎而無麪難飥,散而之四,立而視死,則向來臺章,雖不直指臣身,査勘之際,臣罪居多,臣誠惶愧縮伏,祗俟罪譴,不意聖恩天大,反以臣爲有賑濟之微效,不惟不罪,又從以陞擢之。噫,命德之班,何等品秩,而待罪如臣,乃能得此,恩賞顚倒,寵命屑越,臣豈敢自幸無罪,偸占榮光,以爲一己之私哉?臣於前冬,始赴東邑,時纔經秋,民饑如春,官儲因荐饑而罄竭,凶歉比去年而殆甚。莅位之初,卽議設賑,而按察簿書,無可發之粟,周視閭里,多必死之民。臣徒赤手,計無奈何,只聽道臣之指揮,但憑朝家之劃給,略略賑活,而秋前已散之民,旣未能招集,蔀屋饑荒之色,猶未盡蘇醒,則臣果何功,濫膺洪賞哉?設有些少經理,救得民饑之萬一,此固守土臣職分內事。況臣積年侍從,每仰聖主憂民之至意,則受任奔走,殫心力,必欲宣布明庭之德意,少活赤子之殘命,是臣本心,豈意今日,反以此爲媒榮進秩之階哉?臣自蒙賞命,惶隕慙恧,如不自容,果然玉署之箚上矣。其欲明賞典而慰流民者,誠切至,人言旣復如此,臣罪益無所逃,而聖恩寬大,終始曲護,摠管除命,又下於悚縮俟罪之日,驚惶感激,罔知攸措。顧臣情迹,旣難冒進,宿衛重地,不宜暫曠,玆敢露章自列。伏乞聖明,俯察臣有罪無功,亟遞臣新除職名,仍收臣濫授資級,以重名器,以安私分,不勝萬幸。答曰,省疏具悉。卿其勿辭察職。
壬戌十二月二十九日酉時,上御養正閤。世子侍坐。藥房入診入侍時,都提調金在魯,提調鄭錫五,副提調李益炡,假注書任瑋,記事官兪彦好·李毅中,醫官金應三·玄起鵬·姜渭聘·許錭·金德履入侍。諸臣進伏訖。在魯曰,伏見批答,眩氣少有減歇之勢,多幸矣。近來聖體,凡百,若何?上曰,一樣矣。眩氣或有少減時,而終不快勝矣。在魯曰,寢睡水剌,復何如?上曰,寢睡一樣,水剌,入冬以後少勝矣。在魯曰,夜稍短,微有春氣,臣常時少睡,而近來則時或熟就,似爲春氣所困矣。上曰,果覺有春氣,予常時更更覺眠矣。近或有睡到天明時矣。在魯曰,湯劑連爲進御乎?上曰,氣似少勝,故欲止之矣。在魯曰,少愈,安知非其效乎?臣等之意,欲加進矣。上曰,歲後,欲着實服之矣。在魯曰,大王大妃殿氣候何如?上曰,連爲安寧矣。在魯曰,王世子,眼胞浮高之症何如?上曰,一樣,而眼睛則似少愈矣。在魯曰,羊肝丸連爲進服乎?上曰,羊肝丸,不知今秋幾何,而五行湯則連用矣。在魯曰,劑進羊肝丸,因知其過慮,而用藥之道,不宜輕忽矣。上曰,當爲下敎,而大抵稟賦,必類父兄,能近視不能遠視,予亦然矣。入侍諸臣中,亦必有不能遠視者,此固非病,而若以下元不足云爾,則六味元,似勝於羊肝丸矣。前用六味元,覺似有肥氣,故止之矣。此藥,今若用之,似爲得宜,若五行湯則於痘後洗之,其眵昏者少勝而已。豈有效於不能遠視之症耶?予意,則連用六味元,似愈矣。在魯曰,臣意亦然矣。又曰,旣入侍,令醫官診察聖脈。診察時,亦令瞻望,何如?上曰,唯。應三等,以次趨進,先診上左脈,次診右脈。退伏曰,脈左部少沈而微帶數候,右寸少滑,而勝於日前矣。在魯曰,前日湯劑,當於歲後,卽爲劑入矣。錫五曰,湯劑今姑止之,進御丸劑,似好矣。上曰,前頭當更爲下敎,湯劑今姑停止。出榻敎在魯曰,王世子脈候,亦令診察,何如?上曰,唯。應三等,以次趨進。世子先出左手,次右手。應三曰,世子脈候極調矣。上曰,羊肝丸,欲止之矣。應三曰,脈候不無微數,蓋自向時挾食後然矣。少入黃連,加進,似好矣。起鵬曰,羊肝補血,黃連淸血,加進一劑宜矣。渭聘曰,十五歲以前,脈一息六七至,非病也。臣之意,則羊肝丸,似爲過涼矣。錭曰,羊肝丸,非治本之藥,六味元爲治本之劑,先用羊肝丸,後用六味元,似好矣。德履曰,羊肝丸,未必非緊用之劑,而須用六味元滋陰之劑可矣。在魯曰,醫言,大略相似矣。上顧世子曰,入去。世子起而出。上笑曰,予則長見之,以爲可憎矣,非但其體長而已。使不知之人見之,則必以爲非八歲兒也。在魯曰,睿姿岐嶷,儼若成人,國家萬年之幸也。應三曰,世子着耳掩矣。毛物過煖,有妨於眼患矣。上曰,唯。今日故着之,常時不着矣。在魯曰,歲後卽爲問候,而議進當劑乎?上曰,待下敎爲之。上曰,今番儀註,果善爲磨鍊,而亦不無一二添入處矣。常時陳賀時,先賀於大妃殿乎?大殿乎?注書,出往問之。臣瑋,承命趨出還伏。益炡曰,注書招問禮吏,則先賀於大殿,次賀於大妃殿云矣。上又命臣瑋曰,進冊寶時,殿下下庭立版位,則禮物進獻時亦然乎?更往問之。瑋趨出還伏。益炡曰,注書招禮吏問之,則以爲其時,上於陛上,親傳冊寶,正副使捧冊寶出正門時,殿下下庭祗迎而致詞,禮物事,異於冊寶,故無祗迎節次云矣。上曰,然則當由仁政殿西偏門矣。鼓吹待令於萬安門外,政院知悉擧行。在魯曰,鍼醫白興聲,新除天水僉使,而天水在於西關,道里遼遠,御醫不可遠送矣。興聲,曾爲京畿邊將,而以其越海稍遠,亦爲換差,今亦分付該曹,以近畿邊將相換,何如?上曰,依爲之。出擧條益炡曰,頃因大臣陳達,侍從削職人給牒事,命下,而該曹尙不擧行,催促爲之好矣。上曰,該曹之尙不擧行,極可怪矣。益炡曰,吏曹以爲,當初擧條中,有令政院捧傳旨之下敎,故欲自政院擧行云,而政院則一依該曹錄送,捧傳旨而已。似自該曹擧行矣。在魯曰,成命已久,尙不擧行,誠甚未安矣。上曰,卽令該曹,斯速錄送,以爲捧傳旨之地,可也。益炡曰,初以疏啓被削之人,大臣仰陳,而其外以他事削職者,當爲區別乎?上曰,勿論某事,盡爲給牒,可也。在魯曰,當初所陳,蓋指三司之因疏啓被罪者,而至於干係鞫獄之類,似不可一例混施矣。上曰,此亦何妨乎?惟在銓曹之不用而已。益炡曰,當初大臣陳達時,削職永刊中,以言事被罪者,自上旣有盡用之敎,而其外永刊·永削之類,旣異於削職人,有若儒罰之解削,無捧傳旨之事矣。上曰,然乎?此則非削職之類耶?在魯曰,如永刊臺望之類,本非律名,若於久遠之後,銓曹隨公議更通則可也,非朝家所可指揮矣。上曰,然矣。此則自該曹處之,可也。出擧條,又節出榻敎益炡曰,世宗朝王子漢南君禮葬賜諡之命,在於先朝,而漢南之子孫,零替落鄕,尙未受出,自禮曹今始移文戶曹,而尙不出給,此未但事體未安,亦有欠於先朝表節之意。令戶曹一依先朝成命,斯速擧行爲宜矣。在魯曰,至今年久之後,雖不可改爲禮葬,而墓道石物等事,欲藉其物色而爲之也。果是先朝成命之事,則似當參酌題給矣。上曰,令該曹,斯速擧行,可也。出擧條在魯曰,近來日氣極寒,親賀時衣襨,必須加意焉。上曰,當依爲之。在魯曰,翼善冠·耳掩亦着之,則誠多幸矣。上笑曰,翼善冠·耳掩,所見極怪異,誠難着矣。昔時驪陽,得唐本煖帽而來云,卿見之乎?在魯曰,其時議欲行其制度,故先臣亦令譯輩貿來,臣亦及見之。上曰,聞其時誰人着之入筵中,而其制度,只得裏帽云矣。在魯曰,自上不着煖帽,在於近年乎?抑自潛邸時已然乎?上曰,少時不着煖帽,心始惺惺。先朝欲知日寒則輒下詢近侍曰,延礽着煖帽否乎?近見朝臣,只着紗帽則看似冷落,常自歎其衰矣。丙午冬謁聖而還,着耳掩,所見怪異,故令垂簾而自笑曰,今行似婦人樣矣。非但過煖,頭重亦不堪,卿言雖出保護之意,而有難從矣。在魯曰,其日若有風,則幸留聖念。上笑曰,難矣。上曰,初入仕少,今番吏批政則易矣。在魯曰,向時以韓德龍事下詢矣。聞已行奉事云矣。上曰,府院君爵號,未能詳記,故只以二國舅子孫,錄用爲敎矣。銓曹誤認矣。在魯曰,以驪興·坡原,誤認以光城·靑恩矣。上曰,坡原子孫誰耶?益炡曰,有尹休耕矣,似聞身故云矣。上曰,蔭官亦無云耶?其子孫,必有之矣。在魯曰,尹休耕旣故,則其子方持喪,雖有之,不可用矣。上曰,曾聞尹烒,亦其後云矣。益炡曰,達城妹夫乎?曾爲孝章墓守衛官矣。上曰,以守衛官陞六耶?益炡曰,然矣。上曰,今番大政何如耶?在魯曰,吏曹無復職,承傳觀象監,皆不用之云,事勢然矣,而兵曹則邊將多窠,用久勤後,猶有餘窠,而不及萬戶者,亦得爲之云,此似不善矣。上曰,軍功用幾人云乎?在魯曰,聞以呂必善爲蝟島僉使,小臣則以爲非矣,設置之時,必以兩班爲之,今以行伍陞者,亦爲之,則雖有履歷,官方則壞損,終是不可矣。上曰,必善,似是局出身矣。又敎曰,吏批初入仕,亦頗均用矣。在魯曰,有嶺南人矣。如先正臣鄭逑子孫,亦入望矣。上曰,鄭逑子孫有承傳乎?在魯曰,承傳有無,臣不能詳矣。上曰,予問之者,爲均與不均矣。上曰,韓德良生存乎?在魯曰,近入臺望矣。上曰,昨日與元良坐此閤矣,輔德李命坤,省記入之。仍憶得大王大妃殿捧冊寶時,李命坤似爲承傳,故仍除承旨矣。未知其果然否也。在魯曰,捧冊寶,洪象漢·鄭翬良·李命坤·李成中四人矣。上曰,非李成中矣,似是尹得敬也。錫五曰,鄭翬良·李命坤,同時承傳。洪象漢,亦都監捧冊官矣。上曰,輔德之不入承旨望,前例乎?在魯曰,直提學與典翰入望,輔德則臣自兒時,未嘗見入承旨望矣。益炡曰,古云輔德入承旨望,而未知自何時不入矣。上詢錫五曰,卿亦不知乎?錫五曰,吏曹無文字之可據矣。上曰,都承旨,亦自輔德爲承旨乎?益炡曰,果然矣。上曰,各道封倉爲之云耶?在魯曰,新還穀,旣已封倉,久還穀,亦令停捧矣。諸臣退出時,上曰,承旨來。益炡進伏。上曰,欲爲小次於越臺上,御禮時似太迫,二次竝設於藝文館前高階上,一小次,爲之於仁政殿後,升輿一節,權減,可也。承·史遂退出。
上在昌德宮。停常參·經筵。
大殿·大王大妃殿·中宮殿·世子宮·賢嬪宮,政院·玉堂單子問安。答曰,知道。
大殿·大王大妃殿·中宮殿,朝廷二品以上·六曹單子問安。答曰,知道。
權爀啓曰,備邊司郞廳,以大臣意來言,今日賓廳坐起日次,而過歲問安相値,頉稟。傳曰,知道。
李益炡啓曰,今日賓廳坐起,旣已頉稟,所當持公事入侍,而過歲問安相値,頉稟。傳曰,知道。
權爀啓曰,行大司憲趙觀彬,再度呈辭入啓,執義金光世,掌令李光湜,持平趙擎呈辭,掌令閔堣陳疏受由,持平黃景源牌不進傳旨未下。今日以監察茶時之意,敢啓。傳曰,知道。
權爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以同副承旨李命坤,吏曹參議尹汲等,牌不進罷職傳旨,傳于李益炡曰,竝推考傳旨捧入。
李益炡啓曰,同副承旨李命坤,旣有只推之命,卽爲牌招,何如?傳曰,允。
李命坤,以弘文館言啓曰,新除授副修撰韓億增,時在京畿陽智地,經筵入番事緊,請斯速乘馹上來事,下諭。答曰,依啓。
又以禮曹言啓曰,今此正朝陳賀,諸道箋文開拆看審,則蔚珍縣令申命式所封箋文,紙品麤劣,體樣狹少,所見未安,殊欠敬謹之意,推考警責,何如?傳曰,允。
又以禮曹言啓曰,今此正朝諸道方物,開坐看品,則其中咸鏡監司尹容所封中宮殿方物,黃毛七條,無端闕封。慶尙右兵使洪德望所封中宮殿方物,引導十三柄,而只封三柄,事體極爲未安,竝從重推考,闕封方物,急速封進之意,分付,何如?傳曰,允。
又啓曰,吏兵判傳旨,速爲捧入事,命下矣。吏曹判書閔應洙從重推考傳旨,今方捧入,而兵曹判書金始炯則大臣陳箚中,以譴責爲請,而譴責罰名,無可據前例,以何罰名書入乎?敢稟。傳曰,罷職傳旨捧入。
備忘記,傳于李命坤曰,判尹徐宗玉,兵曹判書除授。
備忘記,傳于李命坤曰,侍衛中,有判書除授之人,以預差陞實。
備忘記,傳于李命坤曰,元日臨殿,侍衛當備員,今若開政,則必致夜深,殿座亦不遠,兵判待開門牌招。
李命坤啓曰,兵曹判書金始炯,旣已罷職,所授兼帶禁衛大將命召還納,今方修整密匣以入,而將兵之人,不可無一刻摠察之人,何以爲之?敢稟。傳曰,都提調兼察。
右尹李周鎭疏曰,伏以臣自月前,重得危疾,祟在頑痰,數旬作痛,畢竟流注於腰腹之交,分野旣係緊要,症形又甚危戾,寢息全廢,精神昏脫,核大如盂,輾轉成膿,鍼破之後,少無減勢,重以元氣虛陷,晝夜闔眼,全無省覺,人皆歸之於難治,臣亦自分其必死。歲色已盡,元朝隔宵,聖躬獻賀於東朝,百僚駿趨於庭班,此乃近古所無之盛擧。臣民初逢之大慶,喑聾跛躄,擧皆欣忭,而獨臣,貼身床席,奄奄欲絶,無望致身於嵩呼之列,情禮如掃,罪戾難逃,惟冀亟被重何,小安微分而已。且臣本兼諸任,俱係緊務,近來公坐,一未進參,前夜召命,又闕趨承,辜職慢命之罪,誠不可勝言矣。顧今京兆本任新除判尹臣徐宗玉,卽臣姊壻相避之法,在下當遞,不容一日虛帶,以益瘝曠之罪。伏願聖明,亟令該曹,照例遞改,竝與籌司經筵,一倂許遞,俾安垂死之喘焉。仍念臣,受聖上恩遇,殆如天地之大,河海之深,而顧臣識淺才疎,曾未有線襪之補,獨以區區筋力,奔走於職事,以爲盡臣分酬隆渥之地者。惟此一念,夙宵耿耿,今忽罹此奇疾,隔死如紙,雖幸而不死,其更得差復,責以生人之事者,誠難以數五月爲期,孤負素心,悚惶靡措。臣方陳章請譴,又且神息迷瞀,而惟其一段憂君之忱,根於秉彝,殆同發譫。玆敢附陳其一二,惟聖明之垂察焉。來日歲換,聖算添一,補養聖躬之道,尤不容少忽。昔宋臣朱熹貽書時宰,以爲勸得人主,補嗇精神,收拾身心,爲今第一道理。先正臣成渾,以此陳戒於穆陵矣,此乃今日八字符,惟願加意焉。此外益盡對越之誠,俾警告之天,得以悅豫,益推惠恤之仁,俾飢困之民,少爲奠保,益進聖學,毋暫離乎方冊,益勤庶政,毋暫滯乎事務,益勉剛克之工,稍振綱紀之頹,益礪建極之治,永消朋比之習,益恢公道,使私逕杜,益懋儉德,使侈風熄。惟此八事,雖若常談例法,而人君修身治國之要,誠不外於此。仰惟殿下,平日所自勉者,惟此數事,或恐倦勤之念,易生於春秋晼晩之後。此臣所以以一益字,俾爲殿下加勉之地焉。昏昏不省,不能覼縷,伏地慙惶,不知所云。答曰,省疏具悉。其勉者宜勉矣。卿其勿辭察職。
右議政趙顯命箚曰,伏以戊申出征將士,多饑困流離者,甚非國家所以報勞而勸後也。今番都政時,邊將窠數多,故頃以應用久勤外餘數,則以出征將士差送之意筵白。出擧條,分付,開政後,又有特敎,申飭者,而及夫政目之出則久勤外善地多窠,半歸於閑漫酬應,但以出征一人,苟爲塞責之地,而甚至於京軍門,應遷久勤,亦有不用者。夫以聖敎之所特下,大臣之所建請,而銓臣奉行之不恪如此。今日國體,誠亦寒心。東銓之政,亦未見其粹然一出於公,事近微細,臣不索言,然非所以去委曲之私,抑貪競之習,以仰副殿下飭勵之至意也。臣謂兵曹判書金始炯,亟加譴責,吏曹判書閔應洙從重問備宜矣云云。答曰,省箚具悉卿懇。所陳者依施焉。仍傳曰,遣史官傳諭。
月城尉金漢藎疏曰,伏以歲色垂窮,餞迎在卽,候班連設,百僚咸造,尤是三元慶賀,臣子頌祝之盛禮。伏況聖上,聿遵先朝之故事,克擧稀有之縟儀,凡厥在庭,罔不蹶,惟恐或後。顧臣適際此時,重得寒疾,將理踰旬,歠藥多方,一味委頓,貼身床笫,獨阻班行,未伸誠禮,病裏惶隕,靡所容措。該曹不諒,差臣永寧殿享官,誓戒隔宵,束帶無望,伏枕呻吟,威譴是俟。敢將疾痛之呼,仰瀆崇嚴之聽。伏乞聖明,亟賜變通,使莫重享儀,無臨時窘急之弊。仍命有司,勘定臣罪,以爲人臣慢蹇之戒,千萬幸甚。答曰,省疏具悉。享官其令付標調理焉。
副司直具聖任疏曰,伏以臣孽旣自作,罪實難贖。聖度天大,不加鈇鉞,罰止削黜,俾得自伸。屛伏田廬,日夕悚愆,曾未數月,旣宥旋敍,宿衛新命,又此繼降,驚惶感激,罔知攸措。臣性本庸懦,不喜與人相較,立朝以後,尤以謙恭二字,爲持身之本,雖平居交際之間,一未嘗有辭氣之傲慢。不意向者,因一軍務之講論,未免有率口之失,伊時臣言之出於無情,實聖明之所俯燭,原臣本意則壓尊之下,不知薄呼之爲損體,夫豈有一毫慢忽之心而然哉?然咫尺天威,講爭是非,致煩聖誨,此臣之罪也。緣臣愚妄,重失朝體,有識竊歎,亦臣之罪也。臣自有此事,咋指悔往,撫躬反省之不暇,何敢以前日之事,復置於心臆?而公議齊非,私分未安。今若徒恃寵靈,晏然就列,則竊恐重得罪於朝廷也。今此陳賀,乃是國朝所未有之盛擧,而情勢如右,不敢爲冒進之計,臣罪至此,益無所逃。伏乞天地父母,諒臣危苦之情,亟收摠管之命,俾令環衛之列,無至臨急變通之弊,不勝幸甚。答曰,省疏具悉。事體飭勵,其何撕捱?卿其勿辭察職。
