上在慶熙宮。停常參·經筵。
夜自一更至四更,有霧氣。
未時申時,日暈兩珥。
大殿·中宮殿·惠嬪宮·世孫宮·嬪宮,政院·玉堂正朝單子問安。答曰,知道。
大殿·中宮殿·惠嬪宮,朝廷,二品以上·六曹堂上·兩司長官·奉朝賀正朝單子問安。答曰,知道。
以承傳色口傳下敎,今日氣稍勝,世孫欲隨駕,仍爲隨駕事,分付。
大駕·王世孫詣宗廟齋室後,政院·玉堂口傳問安。答曰,知道。
大殿,藥房口傳問安。答曰,知道。
以承傳色口傳下敎曰,當該中官洪瑞龜,莫重衣襨,趁不待令,以致遲滯,事過之後,令該府處之。大駕·王世孫太廟展拜奉審後,仍詣永寧殿展拜奉審,還入齋室後,政院·玉堂口傳問安。答曰,知道。大殿,藥房口傳問安。答曰,知道。
大駕·王世孫詣昌德宮入眞殿後,政院·玉堂口傳問安。答曰,知道。
大殿,藥房口傳問安。答曰,知道。
傳于韓必壽曰,諸司預備。
大駕·王世孫詣毓祥宮入門後,政院·玉堂口傳問安。答曰,知道。
大殿,藥房口傳問安。答曰,知道。
殿拜罷後,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
王世孫還入後,政院口傳問安。答曰,知道。
傳于韓必壽曰,諸司預備。
大駕還宮後,政院·玉堂·藥房口傳問安。答曰,知道。
傳于任毅中曰,初八日犒饋,當於建明門爲之,以此擧行。
傳于李命植曰,禮房承旨入侍。
吏曹口傳政事,檢閱單林鼎遠。
乙酉正月初一日辰時,上詣太廟擧動入侍時,行都承旨金善行,左承旨安,右承旨李命植,左副承旨韓必壽,右副承旨李聖圭,同副承旨任毅中,假注書金載人·金光岳,記事官李亨元·李東遇,以次隨駕。上具翼善冠·袞龍袍,以步輦,出崇賢門外降輦,御板位祗迎,領議政洪鳳漢進伏曰,歲色維新,夜間聖體若何?上曰,此心一倍,而氣則一向矣。鳳漢曰,中宮殿氣候,若何?上曰,一樣矣。鳳漢曰,惠嬪宮氣候,亦何如?上曰,一樣矣。鳳漢曰,王世孫嬪宮氣候,亦何如?上曰,竝一向矣。鳳漢曰,湯劑進御好矣。上曰,苦莫甚於此矣,進之也。上御湯劑後,上曰,挾輦將召入。安允期進伏,上曰,挾輦軍,何內入直爲之乎?允期曰,外入直矣。上曰,外入直,則今日欲休之矣,何爲而然也?甚怪矣。兵曹判書具允明進曰,初無下敎,故依例擧行矣。上曰,然乎?上仍曰,依初下敎擧行之命,以入直隨駕知之矣。今聞其時下敎,無此敎,故依例擧行云,予則今日行禮,情禮之所不獲已,而歲首三軍,宜仰體昔年之顧恤,一哨隨世孫先回者除標信解嚴,隨駕挾輦,以內營入直,入昌德後替代,隨駕禁軍·扈衛軍官·馬步軍,只以入直人,標下軍,以外營入直軍,入昌德後一體替代,今隨駕禁軍·扈衛軍官·馬步軍及標下軍,入昌德後,亦爲除標信解嚴,以示予昔年爲三軍之意,局將,隨入昌德後不替代,一體解嚴事,分付該曹及訓局龍虎營。出傳敎上曰,侍衛百官煖帽,軍兵毛具事。上曰,還宮時世孫祗迎置之事。出駕前下敎韓必壽曰,昨日摘奸宣傳官待令矣。上曰,入侍。李允禧進伏,上曰,流丐果我許乎?允禧曰,幾至四十餘人矣。上曰,其中又有自鄕上來者乎?允禧曰,一人云在衿川矣。上曰,爲元元,昨日遣宣傳官,推尋鍾閣乞丐,令付該廳,今聞近五十人。噫,三陽回泰,萬品咸新之日,吁嗟,此輩,乞食於都下,追憶伊尹之心,予心,若何?令該廳另加顧恤,又聞其中,有衿川流民云,頃者下敎,若何?而咫尺近畿,將開賑政之日,有此流民,豈深體下敎之意哉?當該道臣,從重推考,該縣監,過三日後營門決杖事,分付畿營。出傳敎允禧退出,上乘輿,詣太廟門外,以步輦,入齋室移時,改具冕服,步詣太廟行展謁,仍奉審後,上曰,凡簾縇,以生綃爲之,甚不精,故以藍紬代行事下敎矣。每於奉審捲簾,故未能覺察,今日乃覺,廟內第五室簾下縇,第六室簾三面縇,只見布色,故其涉訝之,十二室簾,更爲詳細奉審,則兩室外裏面,雖布綃,皆甲爲故布色不透,而於此室簾,皆以單裏故若此。此其時算員不謹之致,而莫知何時,雖不下敎,春奉審時執頉,先此兩室,以藍紬爲縇,此後各室,隨執頉依此擧行,而凡春秋奉審時,恐無執頉,强以不當修而修,新舊之色,所見寒心,今已奉審殿內,帳席靑紅,蓋下敎修補者外,今番勿爲執頉事,分付,本署殿內與丁字閣簾,則縇以藍紬,廟與殿門外簾,縇以靑綿布事,定式施行。出傳敎上仍詣永寧殿,展謁奉審如初禮,上還御齋室移時,改具翼善冠·袞龍袍,以步輦出太廟門外,復乘輿,詣昌德宮,以步輦至萬安門外下輦,入璿源殿,自內行展謁禮,又移時,上詣毓祥宮,至下輦所,以步輿入門內。夜深後,上還宮,金善行進曰,旣有下敎,故臣問於該廳,則昨日宣傳官推尋時,以餠肉等說誘致,故果陽川些商,亦多渾入,方願速卽放去云矣。且流丐中,江華·廣州·果川·金城之人,亦有之云矣。上曰,朝者下敎,而意或遺漏,問于該廳,江華·廣州·果川·金城流民亦有云,人君處分,不同異同,其中有二品職,難以決杖,決杖之代,卽令該府處之,非徒數遞可惜,二人中一人,卽居留之臣也。朝者下敎姑寢,一竝爲先緘辭,從重推考,關東道臣,依畿伯例一體推考,此後若有此弊,職在二品者,勿論居留,當令該府處之,侍從臣堂上人,亦依此例,其餘守令,當令本營門決杖,以此嚴飭諸道。出傳敎上曰,初五日朝參,延和門爲之事。出駕前下敎上入大內後,復命禮房承旨入侍,李命植進伏,上曰,明日只晝講。噫,千千萬萬夢想之外,七十一歲,其猶料表,況今七十二歲乎?追憶丁丑,此心何抑?展謁展拜,雖伸微忱,回駕而來,此心一倍。噫,蒼蒼陟降,令予到今,只在乎民。噫,三陽回泰,萬品咸新,雖常年,興惟元元,心何抑也?今況諸道飢民,莫知其春,今當歲首,何若是循例?且初五日朝參相値,備局次對,進定明日,其令晝講同爲入侍。出傳敎諸臣以次退出。
上在慶熙宮。停常參,晝講。
下直,淮陽府使金光國,龍潭縣監趙德浩,結城縣監柳薰,林川郡守金相說,寧邊府使李殷春,延日縣監李爀,金海府使李觀夏,三水府使朴宗益。
藥房都提調洪鳳漢,提調李之億,副提調金善行啓曰,元朝命駕,展禮於太廟·璿源殿·毓祥宮,當寒勞動,侵夜還宮,伏未審此時,聖體調攝,若何?寢睡·水刺之節,亦何如?王世孫隨駕之餘,氣候,亦何如?臣等,不任區區伏慮,敢來問安。答曰,知道。雖伸情禮,追慕一倍,氣則差勝,而世孫氣候,亦一樣矣。中宮殿·惠嬪宮,藥房口傳問安。答曰,知道。
韓必壽啓曰,今日次對,兩司長官,當爲進參,而大司諫趙,卽爲牌招,何如?傳曰,允。
有政。吏批,判書申晦呈辭受由,參判朴相德式暇,參議權噵進,同副承旨任毅中進。
吏批啓曰,判書申晦呈辭受由,參判朴相德式暇,小臣獨政未安,何以爲之?敢稟。傳曰,只出緊任。
又啓曰,會寧府使,今當差出,而擬望之人乏少,堂上中曾經閫帥人,竝擬,何如?傳曰,允。
南泰會爲大司憲,玄光宇爲執義,尹錫烈爲持平,尹勉憲爲兼司書,許瑬爲會寧府使,徐命敷爲義城縣令,金光岳爲麒麟察訪,黃仁燮爲求禮縣監,李彦衡爲成川府使,任一源爲吏曹佐郞,兼春秋單金益垕。行副司直鄭亨復,年八十今加崇祿,曾經承旨參議行副護軍金養浩,年七十今加嘉善,前郡守李埉年七十,侍從臣修撰李宅鎭生父,前縣令尹之彦年七十,侍從臣副應敎尹勉憲父,前縣監鄭東明年七十,侍從臣前正言鄭槃父,學生任守一年七十,侍從臣前持平任瑎父,學生李守鼎年七十一,侍從臣掌令李弘濟父,已上今加通政嘉資事承傳。
兵批,判書具允明病,參判李裕身病,參議沈穀入直進,參知洪樂命病。
副司直李應協,副司果朴敬行,副司正金載人·金養厚,副司勇洪鐸輔。
韓必壽,以吏批言啓曰,士族婦女年九十人抄啓封爵事,載在法典矣,年九十夫人單子書入之意,敢啓。傳曰,知道。
又以兵批言啓曰,新除授平安兵虞候徐赫修呈狀內,與從浦萬戶具世元,有妻四寸娚妹應避之嫌,不得赴任云,虞候·邊將,旣是相避,則未赴任虞候遞改,已有定式,依例改差,何如?傳曰,允。
兵曹判書具允明疏曰,伏以臣於見職,初旣迫隘而出矣,又迫隘而大政,又迫隘而撤例單,起居陪扈之班,今已粗伸情禮,玆敢略入文字,仰籲血懇,惟殿下,少垂憐焉。夫國之重任,莫如銓衡,雖使言行素孚於上,若非地望見重於下者,尤不可專任而允據,蓋其權要之地,忌疵易集,取捨之際,物情難平,故前輩之有公心雅望而亦未免顚躓者,率由於低回眷遇,未卽斂避也。況如臣無似,本無才望之可言,而邇來數三年,迭踐重務,金穀甲兵,强所不能,有除輒受,若固有之,此雖出於含恩怵義,逃遁不得,而反顧初心,懍恧罔措,臣之待罪本任,未及數月,而所謂都政,卽是銓家之瓜期,則亦不可謂不久,而實爲臣當遞之限矣。臣素乏鑑識,猝當大政,雖欲至誠奉行,以答殊知,而銓注之間,必多瘡疣,過政之後,心尤憧憧,殆至於不能成寐,日夜祈祝,唯在於卽解重負,庶不至卒陷重戾,伏惟聖上,天地也·父母也,倘蒙俯念及此,則不待臣言之畢,而必有鞶褫之命矣。噫,遭逢明時,與聞國政,卽人臣之至榮至幸,況臣受恩如天,報答無地,豈敢爲規避自便之計哉?糜身粉骨,亦所甘心,而第念不當處而處,不可久而久,終至於僨敗狼狽而後已,則臣雖欲依恃寵靈,圖效萬一,而末由也已,聖上雖欲終始曲庇,思所全保,而亦不可得,其於國事身計,更復何益之有哉?且臣受賦甚脆,貞疾又痼,每當冬節,輒致陡劇,昨日陪班,重觸風寒,諸疾闖發,委頓席笫,積瘁所祟,起動無望,本兵之任,尤非養疴瘝曠之地,以情以病,俱宜遠解,字字肝膈,匪出飾讓。伏乞聖上,俯燭私義之必可遞,特憐病勢之難强,亟許鐫免,以便公私,千萬幸甚。答曰,省疏具悉。知卿深矣,用亦晩矣。張皇陳懇,何若是過乎?旣授之後,決難輕遞,卿其勿辭,從速行公。
說書具㢞疏曰,伏以臣本以庸陋,倖占科第,間嘗昵侍筵席,沾被渥恩,榮光已極,涯分已踰,不自意春坊除旨,遽下於夢想之外,適値移御在卽,備僚體重,章皇出肅,仍以持被,若不知廉愧之爲重者然,私心之惶懍恧蹙,歷累日而不知所以自措也。噫,离筵勸講之職,爲責,何如?苟非端良淹博之士可以輔導成就者,莫宜居之,況今睿學日就,兩筵連開,討論經史,發難奧義,此時宮僚之任,尤宜極其掄揀,至於臣之所叨,又所稱參下選職,而乃以如臣之譾劣空疎,遽以畀之,不少難愼者,豈不大有乖於綜核之政也哉?仍竊伏念臣之父子叔侄,偏被眷遇,閶門感激,粉糜難酬,若使臣之才識,或可堪承,則殫竭所學,以裨萬一,亦可爲涓埃之報,臣誠何心,敢爲飾讓之套哉?今臣伎倆,決知其萬不稱似,而猶復憑恃寵靈,揚揚冒沒,則其爲辜負之罪,尤將倍蓰於他人,臣雖無狀,豈忍爲此也?日昨乍出,雖緣事勢之甚迫,而因仍盤礴,實非私義之所出,今始略入文字,仰瀆崇聽。伏乞聖明,俯賜矜察,亟許鐫削,仍命選部,勿復檢擬,以重公器,以安私分,千萬幸甚。臣無任屛營祈懇之至,謹昧死以聞。答曰,省疏具悉。今授此任,予則簡矣。爾其勿辭,從速察職。
敦寧都正元景濂疏曰,伏以臣待罪邊邑,奉職無狀,致勤嚴旨,罪合萬殞,而聖度天大,罰止薄竄,訟愆窮塞,祗自惶蹙,繼以奸民殺越之變,湊發於交印之前,邊門防禁,何等嚴重,而臣不能約束檢飭,乃有此事,臣罪至此,益無所逃。噫,臣受國厚恩,無一報效,薄試邊垣,瘡疣百出,自顧慙悚,求死不得,査行纔返,恩宥已降,罪大恩深,頂踵造化,杜門感祝,殞結惟期,不自意敦寧新除,遽下於千萬夢想之外,聞命惝怳,莫省攸措。宜卽竭蹶趨承,以伸叩謝之忱,而第臣旣無敦誼,在法當遞,玆敢露章自列。伏乞聖慈,俯垂鑑諒,亟許鐫改,以存公格,以安微分,千萬幸甚。臣無任屛營祈懇之至,謹昧死以聞。踏啓字。
乙酉正月初二日午時,上御景賢堂晝講。兼行次對入侍時,同知事沈鏽,特進官鄭光漢,參贊官韓必壽,侍講官尹勉憲,檢討官朴盛源,武臣徐宅善,假注書金光岳,記事官李亨元·李東遇,領議政洪鳳漢,左議政尹東度,右議政金相福,知事洪啓禧·李昌誼,行判尹洪象漢,行司直韓翼謩,知事尹汲,判敦寧金陽澤,右參贊李昌壽,司直具善行,戶判金尙喆,刑曹判書沈鏽,工曹參判鄭弘淳,開城留守金器大,副司直元仁孫,吏曹參判朴相德,副司直洪麟漢,右尹徐命膺,左副承旨韓必壽,大司諫趙,應敎尹勉憲,事變假注書康文祥,以次進伏訖。上曰,武臣,誰也?鳳漢曰,徐宅善也。上曰,身手,好矣。上讀前受無羊章後,尹勉憲,讀奏節彼十章,上又讀新受音後,諸臣陳文義,上曰,經筵先退,可也。朴盛源·徐宅善退出,鳳漢與左右相進伏曰,歲色維新,昨日又浸夜還宮,聖候若何?上曰,粗伸情禮,而追慕則一倍,氣則一樣矣。鳳漢曰,世孫氣候,若何?上曰,一樣矣。鳳漢曰,中宮殿氣候,何如?上曰,一樣矣。鳳漢曰,惠嬪宮氣候,何如?上曰,一樣矣。鳳漢曰,嬪宮氣候,何如?上曰,一樣矣。鳳漢曰,小臣昨日,見東宮隨駕,則甚愈於前矣。上曰,還宮時,欲送之矣,見其祗迎之時,移時仰瞻,而隱然有耿耿之意,故使之隨駕矣。鳳漢曰,小臣又從後詳見,則其步行之狀,與殿下正相似矣。上曰,其然乎?鳳漢曰,少無異同矣。上笑曰,怪矣。鳳漢曰,日氣甚冷,湯劑進御好矣。上曰,苦哉苦哉,進之可也。賤臣光岳,承命出去,與藥房提調李之億,持湯劑進伏,上進湯劑後,之億退去,鳳漢曰,此平安監司黃仁儉狀啓也。以爲宣川左峴植木養藪,以淸江僉使定差員,而今則淸江,移置蕀隅,禁護齟齬,鐵山密邇,左峴以西則鐵山主管,東則宣川主管,南則淸江主管,各定信地,協力禁養事,請令廟堂稟處矣。一,淸江移鎭之後,左峴養護之道,極爲疎虞,廟堂之上,已有變通之議,今此道臣狀請,誠爲得宜,依此分界分授,使之各別禁養,前頭備局郞廳摘奸時,如或執頉,則隨其界限,繩以重律之意,一體申飭,何如?上曰,依爲之。鳳漢曰,判中樞李益炡病情,雖不大段,累月彌留,姑難責以奔走之劇務,備局堂上,限其調理間許遞,何如?上曰,依爲之。鳳漢曰,備局有司堂上有闕,而久未差下矣,堂上中鄭弘淳,仍察,何如?上曰,依爲之。頃下欲下敎而未果,蔡濟恭,特差備堂,可也。以上出擧條上曰,判府事李益炡備局堂上許遞事,及漢城左尹蔡濟恭備局堂上差下事,及本司堂上鄭弘淳有司堂上差下事。出榻敎尙喆曰,諸臣流民,若是軫恤,而臣方句管湖西,敢此仰稟矣。壬午年則設賑以後,抄飢數爻,穀物所入,死亡有無,有逐朔狀聞之命,故臣亦待罪嶺藩,有所奉行矣。今年本道之賑事,與壬午差有間焉,何以爲之乎?上曰,所奏誠是,一道自一道,一面自一面,人若視民,豈可弛張多小?依前擧行事,分付諸道。鳳漢曰,義州府尹洪樂純之母,思子爲勞,病勢沈重,且其年紀,又當七旬,法典姑勿論,私情誠可矜,累次呈狀,亦難强迫,姑爲許遞其任,使之及時歸護,何如?上曰,依爲之。出擧條上曰,義州府尹洪樂純許遞事。榻前下敎鳳漢曰,今當新年,屢屢聖敎,及於尊年,臣感歎之餘,有可仰達者,故縣監洪禹諧妻,卽相臣之女,重臣之子婦,今年洽滿九十,兩子俱沒,獨與一孫量海爲命,而量海,因一微事,至於定配矣。凡親年九十,則從政者許其解職,從征者使之歸養,今此禹諧之妻,正當其子解職歸養之年,而承重之孫,與子同也。今於孝理之下,匹婦情懇,不可謂以微細而置之,敢此隨聞以達,量海編配,旣已經年,似當有參恕之典矣。上曰,特爲放送,可也。出擧條鳳漢曰,修撰李宅鎭生父埉,前水使金養浩,又年踰七十,今當歲翻,依前例加資,正合宜矣。上曰,政事,當日爲之,牌招開政。出傳敎上曰,今聞大臣所奏,修撰李宅鎭生父埉,今年七十,不參於昨年加資中云,一體加資,竝今日政下批。出傳敎上曰,文侍從臣父年七十人,今日下敎人年八十,依例陞資於今政,旣已啓下,而曾經閫帥父蔭武,未及聞而不參,今日下敎,意蓋在矣。雖非開政之日,單子書啓,口傳擧行,下批之後,政院請寶安印,以示予意。上曰,年七十人,今命加資,況崇品重臣之母乎?噫,以淸風孫婦年近百歲,其豈聞也?可謂稀矣。令該曹,衣資食物,不待歲饌,卽爲輸送,以示予意。上曰,今日次對進言之命,一則尊年,一則爲民,特命當日開政,意蓋此也。歲首侍從臣父年七十人,卽爲啓下,今日政擧行,宗臣堂上以下年七十人文·蔭·武職在二品,今年爲七十者,一體加資,亦於今日政下批。上曰,噫,今年追憶丁丑,此心一倍,慈聖同氣,只有贈參判金後衍兄弟,左尹尹勉敎夫人弟兄,而貞夫人尹氏今年七旬,朴氏年近七十,左尹尹勉敎年近八十,何待歲饌?令該曹,衣資食物輸送,以表予意。以上出傳敎上曰,求禮縣監,今日政擇差,當日辭朝。出傳敎上曰,此時守令,不可遲滯,大政新除守令·兩司,待下批牌招,署經後,其令卽辭朝,其中不爲署經者,皆令今日內辭朝。出傳敎鳳漢曰,元景淳之母,又篤老矣。上曰,然乎?上因又曰,噫,其尙恬雅之操,曾有陞擢之命,身當大賑,殫竭濟民,仍以成恙,今作古人,予庸傷惜,尤可惻者,堂有鶴髮,二道專養,今成一夢也。凡諸等事,令該曹卽爲擧行,以示予意,其母,令該曹衣資食物題給,仍令存問,其子,待闋服調用。出傳敎上曰,弼善元義孫,正言李致中,副司果尹師國,竝御史治裝。上曰,噫,歲首下敎旣諭,而三陽回泰之時,吁嗟元元,將仰哺於賑政,思之及此,若恫在己,已命五御史治裝,今日又命三御史治裝,莫云九重之深邃,亦莫知繡衣之何日來,着意設賑,莫令君之赤子,一人顚于溝壑事,令備局更爲嚴飭,賑政之本,惟在抄飢,尤爲着意擧行事,一體分付。以上出傳敎上因曰,此然後,諸守令當動念矣。鳳漢曰,至當矣。鳳漢曰,水田蒙利,專在於堤堰,今已歲翻,解凍不遠,各別修治儲水之意,更爲申飭,前頭摘奸時,如或執頉,不但當該守令之施以重律,道亦難免其責,以此意一體分付,何如?上曰,依爲之。堤堰之利,其利不少,其在有備無患之道,宜乎申飭,況今年乎?予有宣傳官,當抽栍摘奸,若有不勤,當該守令重繩,不飭堤堰之堂,亦豈無飭,另嚴飭?鳳漢曰,北道開市節目,使宰臣趙明鼎照管刊布之意,曾已稟定,而明鼎,不但其間坐罷,謂以北道事不欲參涉,其雖過矣,亦難强之,本道句管堂上洪啓禧,今方無故,則本道事,不可捨此人,使之詳加校正,斯速刊行,何如?上曰,依爲之。鳳漢曰,諸臣還穀,在在罄竭,而至於沿海,尤爲甚焉,故昨年別爲裒多益寡之法,沿海穀物,勿論某處所管,非報備局則毋得擅用之意,筵稟分付矣。今當歲翻還分之時,更爲嚴飭分付,何如?尹東度曰,折半留庫之法,竝爲嚴飭,似好矣。上曰,依爲之。鳳漢曰,扶安,卽尤甚設賑之邑,而該縣監李聖師,奉公善治,賑事庶可無憂矣。卽見完伯之報於臣者,聖師,以稅船添載,將未免拿問,本邑事,誠爲可慮云。又聞判金吾之言,則畢竟照律,卽笞五十,而亦當以功減等云,然則在聖師,不過一番就囚,而當春賑事之狼狽則極矣。姑爲安徐,待畢賑後擧行,法固無撓,民可有賴矣。上曰,依爲之。鳳漢曰,向者朴志源·李晉圭等罪名,蓋由於自上未及俯燭其本情也。其時諸人,次第收敍,而獨兩人之尙未擧論者,似涉班駁,今已歲翻,宜蒙恕諒矣。上曰,特爲蕩滌,可也。鳳漢曰,然則自在敍用之中矣。上曰,然矣。鳳漢曰,前大司憲李奎采,頃日諸臺敍用時,獨爲見漏,似當一體收敍矣。上曰,依爲之。鳳漢曰,金鍾正,向日罷職之名,蓋爲其俾申私義之地,今已歲翻,特爲敍用,何如?上曰,依爲之。以上出擧條沈鏽曰,禁牌事,依再昨淸敎奉行,而癸未年傳敎中,有上元後開印之敎,故上元前,各司皆廢坐矣。今番則何以爲之乎?上曰,今番則開印,可也。鏽曰,然則無故日依例開坐乎?上曰,依爲之。鏽曰,禁刑一事。上曰,禁刑,則爲之,可也。鏽曰,禁牌則勿論紙牌·木牌,竝禁之,而其間若有殺獄與時急敺打,則何以爲之乎?上曰,依例擧行,可也。出擧條鳳漢曰,湯劑又待令矣。上曰,藥房提調,持湯劑入侍。出榻敎李之億持湯劑進伏,上御湯劑後,鳳漢曰,夕間當又待令矣。上曰,苦莫甚焉。之億曰,濟州方物,昨年有停進之特敎,而遠島未能詳知,元朝方物,如前封進,何以爲之乎?上曰,已到者,捧之,可也。出擧條鳳漢曰,大司諫入侍,使之傳啓,何如?上曰,爲之。趙進伏曰,天大事。措辭見上上曰,勿煩。又曰,大司憲李應協。措辭見上聖敎之下,當避不避,揆以臺體,勢難仍在,請大司憲李應協遞差。上曰,依啓。又曰,新除授獻納黃最彦,時在江原道鐵原地,正言安兼濟,時在平安道大關察訪任所,請竝斯速乘馹上來事,下諭。上曰,依啓。又所懷曰,中和二字,學問之極功,聖人之能事也。殿下之所以自期,群下之所以仰勉,不越于此二字,惟我殿下,雖過從心不踰矩之齡,益篤望道如未見之念,今於三元之初,聖志奮勵,進定次對,講究民事,臣實欽仰贊歎,而繼自今益加聖念,涵養省察,交致其功,以至於喜怒之際,克盡其和,賞罰之間,懋得其運之於方寸隱微之地,措之於萬機酬應之時,則庶可爲弭災之第一義,而將見化育之功,囿一世於春風和氣之中,太平萬世之基,其在是矣,伏願殿下,益加體念焉。上曰,中和二字,略而盡,當自勉矣。以上出擧條上曰,噫,三陽回泰,萬品咸新,而卽予一心,追慕昔年,祝有元元,今日晝講,講無羊章,衆維思矣,實維豐年,予心自慨。噫,無德無能,四紀臨御,於民無一惠澤,於年莫聞報登,瞻彼諸道,無熙皞之象,再昨年僅濟小民,而昨年穡事,又違初料,三陽雖新,嗟,予元元,困窮莫伸,雖講此章,吁嗟,諸道,賑政將開。噫,七十一歲,其猶萬萬料表,其況添一乎?追憶丁丑,五內若隕,顧瞻諸道,尤何甘玉食?噫,國依於民,民依於農,民者國之本,農者民之本也,君無民,何以爲君,民無農,何以爲民?勸農之敎,每下歲首,而以言敎,故徒作一張文具,方伯·守令,亦是常例,亦不過高閣中休紙,可勝歎哉。可勝惜哉。雖然,千千萬萬夢想之外,暮年復政,已過三載,又添一年,其雖衰憊,夙宵一念,惟在元元,道臣·守令辭朝日宣諭,言雖簡,意則深,勸農·勸課之政,都在於此,咨方伯·守宰,將此文體予意,懋哉懋哉。噫,水旱之來,由於其君之不德,農之勤慢,都在道臣·守令申飭之如何,田畯之敎,其猶推思否,況尤甚邑飢民,僅僅安集,日夜企望,惟在今春賑政,吾民濟不濟,亦在守令勤不勤。噫,以百里之赤子,畀我一人,一人若塡溝壑,此何異於君之赤子塡於溝壑也?思之及此,心何敢弛,而吾君赤子,塡於溝壑,將何心謂海東臣庶乎?予有繡衣,賑政勤怠,自當有聞,莫曰,九重之深邃,吁嗟彼蒼,付元元於涼德,不勤自現,乾道昭昭,其敢欺誰?法講纔畢,其聞除夕起居之聲,嘻,冥然到今,今日又聞此聲,遙望西郊,心尤難耐,入侍如干重宰·承旨·儒臣,宜參此班,今日予心,豈在此哉?朝將動駕展禮,少伸微忱,故預爲呼寫,其令元朝頒布,欽體此敎,莫替暮年申申之意。噫,今日諸臣,其君歲首勸農之敎,豈可比於前日乎?予今勸農之敎,仰體昔年御詩,祝有年於海東,其宜名言在玆事,下諭于八道道臣·兩都留守。上曰,大學絜矩章,豈不云乎?雖常時,羲經坤卦曰,有夫婦然後有父子,婚禮,人之重者,其宜勸婚,況國婚揀擇方張之時。吁嗟,士庶,其或過期,此豈絜矩之道乎?今覽東伯狀聞,關東卄餘郡中,只高城一郡,有二人,他皆以報無,決無是理。噫,南郡成婚,北縣過期,豈無向隅之歎,亦豈與歲俱新之道乎?來頭予有繡衣,或有遺漏者,當該守令,宜重繩更爲査問,若有其令,今月內助婚以成狀聞事下諭,以有更報,前過宜恕,一向掩匿,此等之事,欺君焉敢爲?字牧一體下諭,亦以此申飭諸道。以上出傳敎上曰,兵判批下,待開門牌招察任。上曰,頃年昌德守直中官,旣已皆放,而六鎭編配守直軍,不爲下敎,一體特放事,分付該曹。上曰,中官洪瑞龜,令該府處之,下敎置之。上曰,其日隷儀相値,朝參三嚴,以午正三刻爲之,建明門入直軍兵犒饋,以十一日擧行。出傳敎鳳漢曰,臣等,有區區所懷,故敢達矣。聖壽彌高,又逢此年,臣等之慶忭,曷有其極?太祖朝已有前例,伏願殿下,下念臣等區區之懷,亟賜允從焉。上笑曰,是何言也。卿等之卽此擧措,吾已料之矣。然而以予否德,壽躋八耋者已怪矣,豈敢受此宴乎?東度曰,聖敎如此,臣等之抑鬱,姑無可言,而今逢太平世界,不爲此宴,則雖書出史冊,必非聖世美事矣。相福曰,領左相之言,一國公言也。如此之慶,往牒亦豈有之乎?聖上若靳兪,則亦非待臣等之道也,伏望聖上,更加三思焉。諸臣以次陳達,上大笑曰,今日又逢此苦景像矣。仍又曰,噫,不肖不孝,冥然到今者,莫非陟降之攸助,我豈忍獨受此宴乎?其不可者一也。且皇兄之恩,莫報萬一,而吁嗟,予季之音,無路承聞,思之及此,涕沾于衫,不可受者二也。慈聖寶算七旬,欲奉崇陵之祝,而體慈聖之至意,莫伸微忱,至今思之,寧欲無知,其不可受者三也。且予臨御四十載,無一惠於民,民受其困,予何心受此宴乎?其不可者四也。且酒禁,王政之大者,而予不能禁,其亦不德之所致,思之及此,不覺歉愧,其不可者五也。且年事,大違初料,萬姓嗷嗷倒懸,追思昔年聖德大業,若負大何,又何心受此宴乎?其不可者六也。且朝著乖亂,無寅協之效,顧今世道,其興乎亡乎?其不可者七也。且暮年復政以後,苦心猶在於民國,而民幾塡于溝壑,君獨受乎慶宴,其可乎?其不可者八也。且上有望八其祖,下有沖年其孫,祖依於孫,孫依於祖,顧今國勢,不勝澟綴,雖豐登之歲,決不可受此等之宴,況今年乎?其不可者九也。且不顧國事,不顧民事,强從卿等之請,則蒼蒼陟降,謂我何乎?其不可者十也。有一於此,亦不可受,況十者乎?決不可從,其止之。鳳漢曰,聖上以十事下敎,臣等,不勝慼慼之心,而蓋其區區之忱,則實有在焉,伏望聖上,亟賜允從焉。諸臣以此進達,上曰,雖十日請之,決不可從,其止之。鳳漢曰,今日不得準請而退,莫非臣等之誠未孚而然也。但當逐日陳達,得請而後已矣。啓禧曰,殿下親讀無羊章,以寓新年之意,又於節南山之詩,下敎諄複,鑑戒深切,臣竊爲之歎服也。詩敎有益於治國,若取則於關雎麟趾之篇·鵲巢騶虞之詩,則周先王之至治,可以追蹤矣,抑戒一詩,卽衛武公九十五歲箴警於國中者也。聖算猶未及於武公之年,惟願武公之所箴戒者,爲晩年工夫也,節南山一詩,其戒語懇至,殿下旣察桓王師尹之可戒矣。然若於古人格言,只一番讀過,一番贊歎而止,則只是一場話說,而與自己不相關涉矣。古人謂若有得於節用而愛人一節,則亦可以治國,躬自厚而薄於人一句,亦爲變化氣質之資,若果眞功存戒,則此一篇,亦足矣。幸勿以家父之戒,視作古人過去之言,而着實用力,猶恐一政一令之髣髴於其所戒也。臣於殿下俄者下敎,不勝感歎,仍效獻戒之忱,伏願殿下,留念焉。上曰,依法講時下敎,當體念矣。勉憲曰,重臣之陳達累矣,伏願殿下,益加猛省焉。上曰,儒臣亦若是眷眷,心用嘉尙,可不勉焉。諸臣以次退出,上曰,承旨少退,可也。移時之後,復命入侍,上曰,明日晝講停止。出榻敎上曰,下直守令,竝入侍。出榻敎賤臣承命出去,與結城縣監柳薰進伏,上曰,汝以吏郞爲之乎?薰曰,然矣。上曰,汝以侍從出守,異於他人,須體暮年恤民之意,亦毋孤特簡之心,可也。薰曰,聖敎至此,曷不竭盡心力乎?上命使退去,上使賤臣,促諸守令入侍,賤臣又卽復命曰,諸守令,或在門外,或在城內,今未及待令云矣。上曰,未及入來守令,明日辭朝事。出榻敎賤臣蒙點,麒麟察訪出來,事變假注書康文祥,追後入侍,上曰,今日旣已問候,日次,自今日計日爲之,分付。出傳敎諸臣以次退出。
上在慶熙宮。停常參·經筵。
下直,春川府使鄭光忠,理山府使徐有大,平壤庶尹鄭錫保,橫城縣監李漢昌,柒谷府使尹洸,金川郡守具世勣,居昌府使具明遠,長淵府使申景濬,慈山府使李文德,明川府使李廷默,海美縣監鄭徵世,海南縣監金章老,求禮縣監黃仁燮。
李聖圭啓曰,卽伏見江原監司成天柱同推啓本,則江陵罪人,去十一月朔同推,未準朔擧行,殊無申飭之意,依定式推考警責,何如?傳曰,允。
又啓曰,諫院,旣有行公臺諫,而今日不爲詣臺,無端闕啓,事甚未安,司諫李堉,正言李致中,竝推考警責,何如?傳曰,允。
李命植啓曰,卽者副應敎尹勉憲,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
任毅中,以都摠府言啓曰,今日入直內三廳武兼禁軍及軍兵,中日習射,請出標信。傳曰,知道。
李命植啓曰,右副承旨李聖圭,今日不爲仕進,卽爲牌招,何如?傳曰,允。
傳于李命植曰,明日與世孫,崇賢門外當香祗迎,忠贊衛,自月臺擔進,待下敎來詣,只入正時,儀註置之。
江原監司成天柱狀啓,原州等邑居私奴金愛奉等渰死·燒死·嚂死事,傳于任毅中曰,渰死·燒死·嚂死人等,令本道恤典擧行。
上在景熙宮。停常參·經筵。
李聖圭啓曰,大司憲南泰會未肅拜,執義玄光宇疏批未下,掌令李弘濟在外,一員未差,持平李惠祚未署經,尹錫烈傳旨未下,今日以監察茶時之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,承旨有闕,代參議權噵,承旨除授。
紫極門外望社罷後,政院·玉堂·藥房口傳問安。答曰,知道。
以承傳色口傳下敎曰,當該中官,致敬之處,不敬莫甚,令該府處之。
韓必壽啓曰,兵曹判書具允明,昨日特招之下,不爲膺命,事甚未安,卽爲牌招察任,何如?傳曰,允。
傳于安曰,香祗迎後,欲招見鄕民,分付漢城府,卽爲待令,使宣傳官,外方流丐率來事,分付。
傳于李命植曰,編次人來待,承旨一人留在。
李命植啓曰,編次人洪麟漢,依下敎來待矣。傳曰,入侍。
假注書金光岳遷轉,代以安聖彬爲假注書。
李命植啓曰,左議政尹東度,右議政金相福,依下敎來待矣。傳曰,入侍。
李聖圭,以漢城府言啓曰,黃㝡彦三水府永爲庶民,金載人鍾城府爲民,李亨元大靜縣爲民事命下矣。依聖敎,竝當日內押送爲庶民之意,敢啓。傳曰,知道。李聖圭,又以義禁府言啓曰,檢閱李東遇,鐵原府定配,當日押送事命下矣。李東遇,以傳敎內辭意,具罪目,依例發遣府羅將,卽爲押送于江原道鐵原府配所之意,敢啓。傳曰,知道。
沈鑧,以刑曹言啓曰,莫重下敎,敢護承旨而不奏,在院書吏,竝令攸司嚴囚事命下矣。承政院書吏朴斗采·廉重光·朴星萊·朴性裕·池萬大·徐相彦·尹德任·李世哲·劉光鎭·申命周等,竝嚴囚之意,敢啓。傳曰,知道。
傳于張志豐曰,今日下敎院書吏,竝放。
副應敎尹勉憲疏曰,伏以三陽回泰,百靈增衛,聖算彌高,聖體彌康,下情欣祝,寧有其極,仍念臣猥以無似,濫沐洪造,前後叨冒,罔非踰分,而自天之慶,及於所生,昨日之政,臣父蒙恩陞秩,又下詢賤臣,以臣父筋力之衰否,咫尺筵席,恩言鄭重,闔門感祝,圖報無地。第臣父,有十年痼疾,當冬輒劇,隨歲有加,近日形證之危篤,視前尤倍,臣晝宵煼遑,左右扶將,實無暫時離側之勢,而歲時起居之班,廟宮陪扈之列,義不敢顧私,抑情趨簉,仍又持被,三日禁直,方寸已亂,卽接家信,則夜來諸症,尤益添重,喘嗽俱劇,不能交睫,飮啖專却,氣息昏綴。臣極知擅離之爲罪,瀆擾之爲懼,而情私煎迫,按住不得,玆敢忙陳短章,徑出禁門。伏乞聖慈,俯加矜諒,亟命遞臣之職,以便救護,治臣之罪,以嚴法紀,不勝幸甚。答曰,省疏具悉。爾其勿辭護焉。
執義玄光宇疏曰,伏以臣以七十癃老之臣,積年痰癖之疾,入冬重發,展轉沈痼,出入人鬼者,今焉二朔有餘矣。日前以貶坐之不參,自速罪戾,拿處之命,遠及窮鄕,臣於是不計死生,擔曳寸進,累日氷程,氣力已盡,六日寒狴,痛勢倍劇,泄痢交作,寒熱互戰,奄奄昏倒,自分爲瘐死之鬼,幸賴聖慈寬貸,特放有命,得以生出圓扉,頹伏旅舍。方且感頌仁恩,調治病軀,而不意柏府新除,遽下於此際,臣誠惝怳驚隕,罔知所以自措也。噫,近日朝臣之以病辭官者,語多過實,上而未見信於君父,下而不見諒於同朝,一或言病,指爲例習,不分虛實,混歸規避,而如臣目下之病狀,則不但日昨同逮諸臣之所共見,天日在上,鬼神在傍,臣焉敢誣也?玆於召牌之下,舁到闕外,疾聲哀籲,拜章徑歸,伏乞天地父母,憐臣之病在濱危,諒臣之毫無飾辭,亟許鐫削臣職名,俾令歸死於田里,不勝萬幸。念臣疾病方劇,神識全瞀,有何思念之暇及於他說,而適當春首,略有耿耿者存,謹此尾陳,惟聖明察之。嗚呼,一歲載新,聖算彌隆,三元肇啓,品物咸蘇,此億兆民瞻天攢祝之辰,大聖人對時育物之會也。周文之發政施仁,漢帝之春和議貸,其不在於此時乎?伏願聖明,推實心而務行實惠,撫新序而益闡新化,俾萬性各得其所,無一物不被其澤,囿群動於大和元氣之中,措斯世於春臺壽域之上,則殿下之晩年德業,尤豈不光明灑落矣乎?惟殿下,懋哉懋哉,臣無任。答曰,省疏具悉。附陳者,隨三陽而規勉,可不體念焉。爾其勿辭,調理察職。
獻納黃最彦疏曰,伏以歲籥維新,天休滋至,邦籙無疆,寶算益高,隆寒移御,元朝展禮,淸蹕頻警,玉體愈康,臣民慶忭,曷有其極?顧臣出入臺地,殆近數十年,志氣衰頹,言議巽懦,徒玷華顯,自愧尸素,況今所叨,掄選別,如臣無似,不宜忝居,意外除命,遠辱窮鄕,驚惶感激,不敢偃處,今始來伏私次,而重觸寒感,蠢動無路,玆陳短章,敢控微懇,伏乞聖慈,亟削臣職,以重官方,以安賤分,不勝萬幸。臣方祈免之不暇,不宜贅及他說,而竊有所耿耿於中,敢此附陳,伏惟聖明,試垂察焉。臣聞伏節死義之士,當求之於犯顔諫諍之中,在平生無事之時,苟未能犯雷霆而振敢言之風,冒鈇鉞而效匪躬之節,則顧何能捍頭目於呼吸存亡之秋,捐軀命於干戈搶攘之時哉?此有國所以崇奬讜直,培養氣節,非直爲樹一時之風聲,蓋所以養後來之名節也。我朝立國以來,專尙節義,四百年扶植培養,迥出千古,而夫何數十年來,氣節消亡,駸駸然入於骫骳不振之域,至於近日,又有一種時義,咸曰,聖算彌高,承順爲恭,噫噫,此何義也?是可謂愛其君乎?今有父母有過,徒以喜懼之情,不思垂涕而諫,惟務順旨而從,其可謂孝乎?試以近事言之,向來申暻之疏,誠妄矣,而累延四人,罰及多士,疑怒層激,處分過當,至於自示貶損,放倒威重,尤非物來順應不大聲色之道,在廷諸臣,孰不曰無前過擧,而寧爲屋下私談,不敢出一言匡救,豈天威難犯而然歟,抑時義常勝而然歟·是何祖宗朝累百年培養之功,一朝掃盡,至此之極也?儒林,國之元氣,而元氣之斲喪無餘,言路,國之血脈,而血脈之壅關已久,若此不已,則殿下試爲亡國之事,而莫聞犯顔之言,脫有圍城之急,而誰效焚躬之忠乎?今日國事,可謂太息流涕之不足也。臣與被罪諸人,面目不相識,影響不相近,臣非愛其人也。愛其抄選之名,乃所以愛殿下也。夫抄選,列朝之所禮遇,士林所宗仰,而今因一句語妄發,竝與許多人譴罰,書之史冊,謂殿下賤薄經術士,則其如累聖德何?此臣所以爲殿下痛惜者也。何幸聖度天大,風雷遄改,儒罰特解,恩敍遍及,實仰大聖人範圍,有非小人之測度,有君如此,益覺無臣之爲愧,而第日月之明,尙遺照,雨露之澤,猶未均霑,臣竊惜之。顧今三陽回泰,一元運和,此正殿下轉移圖新之機也。試於淸燕之暇,平心舒氣,幡然改悟,亟恢包容之量,竝施曠蕩之恩,則豈不大有光於日月之更也哉?臣早竊科名,洊遘愍凶,百念都灰,依歸楸鄕,屛絶交游,墻壁無依,前後揚歷,莫非洪造,區區願忠之誠,幸有移孝之地,不避湯火之蹈,欲替昊天之報。今見君父之有過擧,而上畏天威,下循時義,終不得爲泣隨之諍子,則下以負素心,上以孤聖恩,臣何忍爲此者哉?非不知括囊爲一身之利益,逆鱗乃擧世之忌諱,而愚衷所激,妄觸威尊,惟殿下,恕其狂而財擇焉。臣無任隕越踧踖,涕泣祈懇之至,謹昧死以聞。無批答。
乙酉正月初四日辰時,上御崇賢門外。香祗迎入侍時,行都承旨金善行,左承旨安,右承旨李命植,左副承旨韓必壽,右副承旨李聖圭,同副承旨任毅中,假注書金載人,事變假注書康文祥,記事官李亨元·李東遇,以次侍立。上具翼善冠·袞龍袍,乘輿出崇賢門外,降輿就板位上,藥房都提調洪鳳漢曰,聖體調攝,若何?寢睡·水刺之節,亦何如?上曰,一樣矣。進湯劑,上進御,上命禁喧郞廳,進鄕民,上曰,春坊退去。上曰,讀祭報府。善行讀訖,上曰,萬萬料表,添一今歲,追憶昔年,五內若隕,旣未冥然,則吁嗟,一心,惟在民國,昨年穡事,大違前料,設賑方張,興惟元元,若恫在己,今歲祈年,豈付輔相?其雖親行,自可爲也,而其若命行,必也苦爭,命而又攝,其亦欠誠,故其雖攝行,心猶憧憧,故與世孫,香祗迎。若周公豳風篇,全沖子知稼穡之攸重,而隨香至於闕門外,此亦若親行之意,以此何伸微忱?況在此闕,咫尺社壇,何敢便睡?今夜祭正時前二刻,詣武德門內紫極門,望社而立,禮畢後當入,當自內乘轎而行,侍衛置之,只入直承旨待令。出傳敎上曰,進鄕民,親問高陽·金堤市直,逃民稍勝於壬午,楊州·安山尤甚。上曰,始賑耶?抄飢耶?鄕民曰,歲前本倅私饋矣。上曰,噫,祈年香祗迎,心在元元,仍召見來京鄕民。噫,歲前申飭若何,而流民幾十五戶,今將設賑,而尙不抄飢云,其所怠慢,莫此爲甚。安山郡守金斗秋罷職,準期不敍,此時守令,不可一刻曠官,其代衛率李謙鎭除授,其令當日辭朝。出傳敎上曰,今者宣傳官領來人,令賑廳給糧,亦令道臣,分付該縣,着實濟活。出傳敎上曰,得人。仍命入侍,上曰,爲官擇人,割鷄刀牛七事。命傳諭別諭,上還入大內,諸臣以次退出。
乙酉正月初四日未時,上御景賢堂。承旨入侍時,同副承旨任毅中,假注書金載人,記事官李享元·李東遇,以次進伏訖。上曰,注書出去,催促編次人。上命承旨讀黃最彦疏。毅中讀二張,上曰,坐直承旨入侍。左副承旨韓必壽進伏,上曰,讀疏,必壽讀疏一張,上曰,過甚矣。讀幾畢,上曰,止之。無臣節矣。渠安敢若是?上曰,頃年有一勉予,於凡飭勵,初宜適中,旣施之後,其勿旋撓云,尙今思焉。且頃者李倚天之惜久沈滯,特點承旨之望矣,固此以君心動,其有駭擧,尙今不忘。噫,今予此歲,寔是料表,頃者處分,非爲使氣,意亦深焉。尙今思之,心猶寒矣,而歲律其新之時,不可無闊狹,故有所下敎,而示弦韋,意亦深矣。此命纔下,最彦跳梁,寔予之過,寔予之過,前事其若懲創,暮年歲意,豈有是事?歲晦次對承旨·儒臣下敎,一竝勿施,以示予年雖衰志益固之意,亦莫令宵小之輩,揣度伺釁往志焉。出傳敎上曰,詩云綿蠻黃鳥,止于丘隅,子曰,可以人不如鳥乎?心常飮歎聖訓,野鳩每巢於殿楹,故一鳩來巢於殿左邊揭板之中,此卽昔年靜攝之中命題者,勿令逐矣。五朔之後來此,今日又聞鳩願知其尙巢,心自歎曰,野鳩燕物,其信猶然,噫,彼今世之人,朝南暮北,昨革面而今復前,此正孔聖所云黃鳥者也。噫,縉紳之疏名帖者中,雖有革面者,其果革心否,歲律已更,予衰益甚,因慷慨而欲錄於隨記,特召編次人,今有黃最彦之章,此關東之人欲附於湖西者,心之陋矣。已無可論,而渠雖非喬木世臣,亦今日海東臣子,則營護申暻,焉敢萌於心·形諸文字,而況縉紳疏錄中人,換面易腸,若是放恣乎?其疏中一種時議四字,掇拾宋明欽之解意,面目叵測,聖算稱尊承順爲恭八字,非徒欲驅廷臣於謟諛之科,不顧莫重,語涉無倫,有是心初何隨衆。噫,其時縉紳之疏,義理昭然,渠之隨衆,其果承順而然乎?心則二而强從衆,此誠可謂面諛于君,不敢異於衆者也。若曰,海東宵小,最彦,焉敢逃也?誠可謂此道也。且勿論强忍列書告,而作此無狀叵測之擧,渠則雖曰,尊君,添一歲將必益耗,觀今處分,可乘其機云,是誰欺也?此非最彦之自辦,旣陳章復若此,此則黨心也。亂臣之名,亦焉敢逃也?事當嚴問處分,以謝陟降,而旣無不道之言,則惜者官名也。自有其律,不顧莫重,乃敢欺君,換面易心,甘心趨付,揣度乘機,反驅廷臣於謟諛之科,當以黃最彦,永爲庶民,當日內屛逐三水府,以示予不去同中國之意,其章給之,事當抹名疏錄,而其不爲者,千載之下,咸使知最彦換面宵小之態也。出傳敎上曰,編次人入侍。編次人洪麟漢進伏,上曰,承史之意,何如?載人·亨元曰,最彦甚非矣。上曰,下問之後,初不以對。强曰之敢曰循例非矣。其涉無狀,注書金載人,鍾城府爲民,翰林李亨元,大靜縣爲民,李亨元,削名譜牒。出傳敎
事變假注書康文祥,承命入侍,上曰,同副之捧此章,非同副自意也,必牽於諸承旨而然也。上曰,噫,縉紳章後,乃有黃㝡彦,則名雖臺臣,此是背君亂臣,何敢循例持納,肆然擧行乎?昨日在院承旨,一竝罷職不敍。見無禮於君,如鷹鸇之逐鳥雀,身爲諫長,袖手傍觀,有此心何名帖?況月臺親受手書者乎?大司諫趙罷職不敍,昨日違牌臺臣,一竝罷職不敍。出傳敎上曰,臺臣之調理,曾無前例,而予於玄光宇,特軫而給之,意有深矣。洪麟漢曰,有罪者則罪之,而豈可以此事,不進湯劑乎?伏望殿下,稍寬聖意而進之焉。李之億,又另請進湯劑,上曰,今日內予必不進矣。韓必壽曰,昨日在院承旨,卽李命植·李聖圭·任毅中,而都承旨金善行則申退矣。上曰,然乎?金善行則置之。上曰,金載人,卽金載天之兄耶?麟漢曰,金載天之弟矣。上曰,此輩爲此等事,然後能爲朝說書暮正言故也。上曰,今日違牌臺臣,誰耶?必壽曰,南泰會·尹錫烈也。上曰,尹錫烈,豈今日承牌之人乎?上曰,前承旨金華鎭,參議沈鑧,參知洪樂命承旨除授,牌招察任,房順房。出傳敎上曰,頃者縉紳疏,其果誠乎否乎?今日黃㝡彦,綻露無餘,所謂名帖者,猶不若拱辭中拒逆所着此一條,予則曰國必亡矣,有欲諭者,時原任大臣入侍事。遣史官傳諭。出傳敎上曰,入於名帖者,又能若此,雖大臣,何以爲之耶?之億又請進湯劑,上曰,決不進矣。之億曰,每年皇壇展拜之禮,當爲稟定,而旣有三月親祭之敎,故不敢直請,惶恐敢稟。上曰,已定親祭,春展拜則不必擧論矣。出擧條必壽曰,大臣許,方當遣史官傳諭,而注書一員改差,入望筒未落點,一員俄已定配,一員方入侍矣。上命中官入望筒,上曰,中望洪彦喆,誰耶,必壽曰,臣未之知也。上仍落點首望安聖彬曰,乃父安,雖在院封㝡彦疏,而其子則在家何預焉?上曰,注書望筒不奏當該中官,越捧一等。出傳敎李東遇起伏曰,臣願與上番,同被其罰矣。上曰,此何事乎?初旣以無狀仰對,又請同被罪罰,欲入於彼黨乎?上曰,下番翰林李東遇,不當奏而奏,其涉駭然,罷職。出傳敎李東遇退出,上曰,頃者李仁培,以徐逈修·柳戇事以奏者,已涉爲駭,今日翰林李東遇所奏,亦無異乎?此旣曰,無狀,必欲與亨元輩,同被其律者,自云重聽,抑何有甚麽意思,其心若此,何面事君?鐵原府定配,當日押送,今日爲庶民者·定配者,令道臣狀聞。出傳敎上曰,承旨小退待,同副入來,更入侍,可也?承史承命,纔出門外,命更入侍。上曰,臺臣前望單子皆入之,待下批牌招,雖夜深,今日內署經,稱在外者,直捧湖沿投畀傳旨。出傳敎命奏公事,必壽讀畿伯狀啓,至初二日戌時句,上曰,除夕命書綸音,欲於初一日卽布之意,而初二日始到畿營云者,極爲駭然矣。仍命注書出去,知頒布下諭承旨而入奏,賤臣文祥,承命出去,未及考,上命司謁催促入侍,賤臣文祥,復爲入侍,上曰,其承旨,誰也?賤臣文祥曰,院吏未及考奏矣。上曰,今日政院,可謂亡矣。上曰,其雖禁牌,名在院吏,莫重下敎,敢承旨而不奏,今日政院,亦云亡矣。在院書吏,一竝令攸司嚴囚。出傳敎上曰,歲首之敎,除夕日呼寫,其令待朝頒布,今覽畿伯狀聞,咫尺畿營,初二日戌時乃受云,爲民預爲呼寫之意,焉在?當該承旨罷職。出傳敎上曰,兼春秋金益垕,擧措駭然,汰去。出傳敎承史退出。
乙酉正月初四日戌時,上御景賢堂。左右相入侍時,左議政尹東度,右議政金相福,同副承旨洪樂命,事變假注書康文祥,記注官金聖猷,編修官朱炯質,以次進伏訖。上曰,噫,四十一載臨御,年亦七十,而夙宵苦心,雖衰若一,而前後見欺黨人,亦非一,昨年五月面慢,其猶駭也,況昨冬之事,關係何等重也?尙今思之,良欲溘然,其於沫字,於予雖第二件事,爲海東臣子者,因黨習之未悛,致其君之此擧,豈特臣分之掃矣?將至於禽獸之域,故縉紳之章,蓋由於此,則雖革面强從者,眼有君·眼有國,孰豈敢爲此,而今者黃㝡彦,非甘心背君護黨,則因近處分,其自曰,君心已解,此機可乘也。外面雖似從容,裏面包藏無限機關,一種二字,無倫悖義,語意巧譎,此祖述明欽赤芾三百之意,已涉陰譎,而俄者擧諭八字,此欲驅廷臣於諂諛之科,與一種二字,表裏相關,而噫,尤爲叵測者,今者此年,予則雖異,若有毫分北面愛日之心,擧其君之年,驅一世於穽乎?梟獍者類,其或言此職在耳目,其宜懲討之不暇,非梟獍種類,亦非怨國者流,則甘心挺身,阿付其黨,此初非梟獍怨國之類,自陷於無君亂臣,若論其心則無異矣。噫,頃者黨儒之駭章也,奇奇怪怪之輩,勒取聯名,心竊爲駭。噫,堂堂千乘之國,名以縉紳之疏,此等朝革面暮跳踉之類,忍受名帖,今於歲初,復亂我四十一年苦心,復困於七十二歲其君,頃者之批,業喩予見多矣之敎,予言果驗,其雖革舊習而些少傾軋者,自有其律,況不顧所重,擧本事而放肆者乎?至於金載人·李亨元之下詢諸臣之時,自謂重聽,下番其猶起奏,而屢次督問之後,僅成喉聲,只曰爲非,頃者洪述海處分,渠輩亦聞矣,而乃敢若此,此强革面而名帖不敢言之㝡彦也。予雖益衰,幺麽黃口黨小,焉敢若此?尤爲無據者,李東遇旣曰,無狀,恐或異焉,請被同律,左右趨付,其態不忍正視。以此觀之,疏錄數百餘人中,莫知若㝡彦者,其幾十,莫知若載人·亨元者類,亦幾十,亦莫知陋矣東遇者,亦幾十。噫,冥然到今,萬萬夢想之外,添一歲于今歲,初見國將亡之機,何顔以拜,何顔以奏?四黨雖已處分,遙望西郊,深愧八字,明日朝參,其有此等心腸者,不敢踰於御門事申飭,噫,衰君雖欺,彼蒼照魔鏡,焉敢欺也?勿令揚揚放恣,吏判爲國苦心,予知熟矣,而歲暮親政,乃因七人,使七十二歲其君,歲初若此,其若飭勵,宜先此人。吏曹判書申晦,平安監司除授,當日辭朝,參判朴相德,永興府使除授,參議權噵,平海郡守除授,當日辭朝,時任監司·府使·郡守,遞付京職。出傳敎東度·相福進伏問候,上曰,今日又見此怪擧,無所諭矣。左相順便,右相其陳之,相福曰,其疏氣節承順等語,位高者尤宜知愧,臣等所當引咎矣。上曰,渠旣參於疏錄,而又爲此疏,頃於熙政堂,予有下敎矣,意見有不同者,則使之直陳矣。如此之人,卿等何爲收入於疏錄乎?相福曰,其時夜中蒼黃,收取名帖,故參疏者,多未見疏本,黃㝡彦若爲今疏,則宜言參疏時未見疏本之狀,而今疏,與搢疏相反矣。聖明,雖以趨附爲疑,而㝡彦,官至獻納,寧有所求,人亦引㝡彦,何益哉?歲首敍用,諸臣又解儒罰,群下方恭俟之矣,此時豈有勸爲此疏者乎?臣於㝡彦,不識何狀,而鄕居之人,以其所見而爲之,非黨附而亦希望而然也。臣竊有耿結於中者,今當一陳之矣,聖上,每以梟獍之種爲憂,聖慮深矣。臣蒙恩忝位至此,每深思遠慮,不知死所,臣爲國家,尙不可愛惜軀命,況敢他顧乎?顧今黨論,實無可憂,可憂者,在它而不在此,雖以黃㝡彦言之,以前言之宜攻被罪之人,而今反救之,此豈非聖化乎?上曰,東西之戰,不過吏郞事,黨豈無乎?相福曰,斯文事今遠矣,辛壬事,更無所執,今何倚而爲黨乎?臣願聖明,默慮深思,亦勿頻言梟獍,而切勿枉費聖慮於不當過慮者焉。上曰,見予湯劑投地以奏,而金載人·李亨元,僅作喉聲而對,其心可知。相福曰,此則年少之人,未及思矣。上曰,朴致隆,實爲先鋒也。相福曰,不然矣。臣每以爲朴致隆之爲此論,實有所關,此則聖上宜深慮,而如黃㝡彦之言,不當慮也。上曰,奇怪輩之敢肆跳浪,原其根抵,起於赤芾三百之言矣。相福曰,不然矣。此文字,例多引用,雖以臣所記者言之,古相臣南九萬之疏有曰,無使詩人有赤芾之譏焉。大抵爲人臣子者,豈以礙逼聖躬之言,陳於章奏乎?況彼讀書之人,豈以不當用之文字用之乎?聖敎,雖以被人所勸爲敎,而爲人臣,豈以不當用之文字勸之乎?上曰,予嘗以同春,擬爲東方伯程子矣,宋明欽爲人,予知其嘉,而必有勸囑之人,故宋明欽,動其言而然也。勿復煩提,今日此輩深斥之,然後世孫可以無憂矣。相福曰,不然矣。山野之人,本無干涉於朝政者,雖以臣言之,兩宋先正,皆臣先祖之弟子,而臣亦知宋明欽,而入城時一番往見而已。顧今朝廷,未見歸重於山野之人,殿下招來宋明欽,故明欽有言矣。上曰,金亮行,何爲有言乎?相福曰,宋明欽被罪故有言矣。相福曰,孝宗大王之契合先正,固是稀罕事,而列聖朝禮遇,乃是殿下之家法,殿下之所以處分者,雖出於苦心,而殿下亦必有料量矣。但後嗣王,若視以爲例,便以爲待士如此,則此將奈何?東度曰,右相所達,皆出於忠曲,伏願殿下,深留聖意而諒察焉。相福曰,彼山野讀書之人,國有事,則皆扶國家而死於國事者也。臣於昨筵,以一政一令必以貽謨爲念以盡身敎之方爲奏者,實有深意,而殿下,無馳騁弋獵·聲色貨利之失,而臨御四十餘載,閱歷旣多,調劑苦心,或多過激,臣職忝大官,雖有所懷而未敢言,況小官乎?近年以來,何嘗有一人逆殿下之志,殿下,亦何有一事因臣下之言而幡然改悟者乎?臣等皆諂諛承順而爲小人,則殿下,豈獨爲聖主乎?若以此道遺世孫,則將以爲臣下固當如此,國家雖有事,誰有忘身而報國者乎?東度曰,右相此達,誠好矣。上曰,此言,是矣。相福曰,伏願殿下,聚得敢言逆志之士,以遺世孫焉。相福曰,以殿下明察,熟諳世情,每疑趨附勸誘,而歐陽脩之言曰,疑心動於中,視聽惑於外,此言是矣。且殿下,每以不化爲憂,而反以同歸爲責,伏望勿如是焉。上曰,不然矣。頃夏·頃冬之後,忍能爲此擧者,皆亂臣賊子也。左右相先退,上命注書出去,持入吏曹參判·參議前望單子以奏,賤臣文祥,承命出外,敬奉而進之,上取覽後,命他承旨入侍。出榻敎同副承旨沈鑧,承命入侍,上曰,秋判沈鏽吏曹判書,右尹徐命膺吏曹參判,承旨洪樂命吏曹參議除授,牌招察任。出傳敎上曰,承旨有闕,代行副司直閔百興,行副護軍張志豐除授,牌招察任,房順房。出傳敎承史以次退出。
乾隆三十年正月初四日夜三更一點,上御紫極門望社入侍時,右承旨閔百興,同副承旨沈鑧,事變假注書康文祥,記注官金聖猷,編修官朱炯質,以次進伏訖。沈鑧曰,藥房提調,有稟達事來詣矣。提調李之億仍進伏曰,夜深風寒,勞動至此,聖體若何?伏望進御湯劑矣。上無發落。良久,望見明燭處曰,彼社壇耶?之億曰,然矣。上曰,彼亦聞此更點聲而行祀矣。之億曰,風聲遡矣,似未能聞矣。上曰,有臣而負七十二歲之君,今日豈有進御湯劑之心乎?聯章纔一月,而又有此疏矣。上聞社壇興拜之聲曰,今則諸執事,方上壇行祀矣。沈鑧曰,三更一點已上矣。上曰,聞守僕之聲,望燈燭之光,直欲奮飛而進矣。夜已深,巡羅聲頻聞,上曰,予今臨此,而猥屑莫甚守門將·部將,竝知名以奏。閔百興曰,守門將則尹得廷,部將則洪允根也。之億曰,初獻禮似已畢,而夜寒甚酷,小御幕次,調護聖躬,是臣區區之望也。上曰,社壇則只單獻矣。上聞讀祝聲曰,大祝,誰耶?承旨見祭報府耶?百興曰,臣未之見也。上命入祭報府,命百興讀之訖,上曰,歲首祈年,其意莫重,而奠祀官,以奉常副奉事塡差,事之寒心,莫此爲甚,當該寺行首官員,令該府處之。出傳敎上曰,俄聞三上香之聲矣,今聞執爵奠爵之聲矣。上聞後四拜之聲曰,禮甚薪薪矣。之億又請進湯劑,上曰,置之。之億曰,夜氣甚寒,祀事幾畢,今則還御大內,是臣之望也。上曰,姑徐徐爲之也。小頃,上還入大內,諸臣退出。
上在慶熙宮。停常參·經筵。
朝參後,政院·玉堂·藥房口傳問安。答曰,知道。
張志豐啓曰,憲府連日監察茶時,事甚未安,大司憲黃景源,卽爲牌招,何如?傳曰,允。
又啓曰,大司憲黃景源牌不進,執義玄光宇陳疏受由,掌令李弘濟·成胤儉在外,持平鄭昌順傳旨未下,李惠祚未署經,今日以監察多時之意,敢啓。傳曰,知道。
朴師訥啓曰,兵曹判書具允明,特敎之下,連日違召,不爲行公,事甚未安,卽爲牌招察任,何如?傳曰,允。
以尹慶龍爲假注書。
閔百興啓曰,守令署經事命下,而屢度催促,終不擧行,事甚未安,除在外外,司諫李堉,正言李致中,卽爲牌招,以爲署經之地,何如?傳曰,允。
沈鑧,以宗簿寺官員,以提調意啓曰,翰林李亨元,大靜縣爲民削名譜牒事,命下矣。臣等,敢考譜略,則亨元高祖經漢以下,依例不爲載錄,削名一款,無以擧行之意,敢啓。傳曰,知道。
張志豐,以義禁府言啓曰,南海縣覆檢官河東府使孫相龍,令該府處之事,傳旨啓下矣。孫相龍,時在任所云,依例發遣府羅將拿來,何如?傳曰,允。
又啓曰,司諫院書吏鄭觀亨,因傳敎嚴囚之意,敢啓。傳曰,放。
備邊司薦望,以金鍾正爲義州府尹。
乙酉正月初五日午時,上御延和門外。朝參入侍時,行都承旨金善行,左承旨安,右承旨閔百興,左副承旨朴師訥,右副承旨張志豐,同副承旨沈鑧,假注書安聖彬·尹慶龍,記注官金聖猷,編修官朱炯質諸臣,以次進伏訖。上具翼善冠·袞龍袍,以乘輿出崇賢門,仍詣延和門,降輿坐榻,上曰,七十老君,又當怪怪世界矣,非爲逆情於黃㝡彦而廢藥也,服亦無益矣。卿等何以聚此輩,入於疏錄也?爲卿慨然,當今之世,果有黨也否乎?予欲先問矣,旣見譏弄於臣下,何心進湯?雖有七十老父,其在子道,不可使之貽憂,況君臣之間乎?爲右相慨然也,使南人納諸老論,何快於心乎?予嘗謂嶺人曰,汝輩不必變其操守也,江原道自是東人,而有最彦輩矣。社壇祈穀,實出於爲民,望八之君,雖達宵露立,而猶不知寒矣,臣下無一可恃,予之苦心,彼蒼降監矣。高麗公事,雖無三日,未過三朔,遽有此疏,若然則初何陳疏乎?七百禁軍,亦可愧矣。朴致隆,事已顯著,無復見欺,而此輩尤可慮也。八字還收,到今爲悔,若以老昏耄荒等字進之,則當受之矣。黃㝡彦,非庸庸者流,稍解文字,而有此駭擧矣。洪鳳漢曰,向來獻箴,亦涉如何矣?上曰,此近諂諛之事矣。朝廷以欺字嘲予,黨人以勝字固予,而人皆有謀,李致中,雖雅潔而違牌矣。命書傳旨,先罷後拿,司諫李堉,一體爲之,大司憲黃景源,處義雖然,不可異同,罷職,可也?此人,似無陽世人貌樣,有怪異之族而致此矣。鳳漢曰,臣等四十餘年,特蒙聖恩,何敢爲黨心乎?世祿之臣,決不爲此,而黃㝡彦則旣無顯族,自謂此擧,非出於黨心,而末乃歸罪於臣等,公然生事朝廷,豈不痛恨乎?以昨日事觀之,殿下薄衣無着,達夜觸冷,玉體豈不損傷乎?臣之喁祝者,億萬年無疆,而以今朝著論之,無黨,幾至八九分矣,惟願聖心之勉解也。鳳漢曰,銓官處分,有難處之端,申晦,與舊伯有友壻之嫌,載在國典矣。左相尹東度曰,極知惶恐,而銓官,何以預料㝡彦,不爲備擬乎?銓官處分,恐涉如何,且相避之法,或恐由此稽弭也。上曰,補外,有何相避之可論?如有爲申晦左袒陳達者,當一體處分矣。國事宜無人情,黃仁儉,雖奉親,何暇顧藉?仍命還收勿倍道之傳旨,上曰,元景淳,果爲國用心,勞悴於嶺南賑政,其身奄忽,予甚悼惜,命書祭文致祭。上曰,國亂思良相,趙榮國·尹得載·金聖應,皆已宣諡乎?鳳漢曰,未及爲之矣。上曰,相臣則盡爲之乎?東度曰,李宗城,亦未及爲之矣。上曰,前則吏郞持難,今則不然而猶未延諡者,責在子弟之懶便也。李敬倫稍了了,必卽受之矣。大司諫安允行牌不進。上曰,七十之人,又何以納牌堅持乎?予不堪苦矣。上曰,予已老,事之可爲者,當爲之矣。李成中,亦未諡號乎?上曰,彼宗臣長溪君,今又困我乎?其兄,與予同庚,而此兄,於宗臣中可意人也。鳳漢曰,大德必得其壽,殿下盛算,迥出百王,當此歲首,臣等尙未伸南山之祝,雖以國家典禮言之,此固不可不已之事,而臣等之等待今年,久矣。上曰,南山在前,而此心已固,卿等之至懇,匪不諒之,而必不許矣。鳳漢曰,以世祖朝故事觀之,爲今臣子者,尙廢供上之誠,此實抑塞一國人情也。諸臣一時攢祝,上曰,此歲謁乎?擧措過矣。命各就位,而諸臣不肯退次,東度曰,一國群情,於此可見矣。長溪君棅曰,殿下,旣使耆舊之臣,特令宣諡,臣等所頌,如癢必搔,而今日諸臣之情,殿下終不虛受,臣實抑鬱也。上曰,漢武·唐高之外,能享遐壽者,果罕有之,而今則政不能行,惠不能究,實無對小民之心,況又非其時乎?昨日之後,猶不可爲之矣。鐵甕在前,此心難改,而慈聖,若夢敎受賀,則予當招卿等許之矣。鳳漢曰,孝子之心,聽於無聲,視於無形,冥冥之中,安知無陟降之詢詢俯敎也。上曰,卿之此言則是矣。諸臣無與可恃,百姓亦無足恃,禁令不行,予心何樂?第上老老而一國興孝,甲戌生之子弟,由我而不得進饌於其父兄,則是可欠事也。禮判李之億曰,聖上,若副億萬生靈之至誠,俾無抑鬱之歎,則和氣所存,歲將豐熟矣。上曰,昨日以後,予則曰亡國也。鳳漢曰,昨日事,非所與論於今日諸臣之請矣。如此之時,百官諸宰,豈無陳請之事乎?諸臣一齊進伏,上曰,彼陳白者,誰也?鳳漢曰,李徽之也。上曰,汝之所達,可見秉彝之〈?〉而能體汝父之直矣,退去,可也。徽之曰,小臣追思父祖之心,乃有此請矣。鳳漢曰,君上,卽一臣等之父,而小臣之事聖明,今過二十歲,登極之時,臣以十歲之兒,幸瞻耿光,愛戴之悃,尤當如何?殿下,若不俯從臣之至懇,則群僚百姓,謂臣狀當作何狀人耶?大司諫南泰著入侍,上曰,彼三兄弟,只餘二人矣。承旨朴師訥入侍,上曰,新自外方來,洪州年事,何如?師訥曰,雖有尤甚面,非慘凶矣。上曰,諫院牌招,今日內署經,一司除署經,其令明日辭朝。傳曰,明日只晝講。上曰,知中樞元景淳,爲國勞心,終作古人,傷悼之意已諭,而湖南又當賑政,先慰此人,然後今政可飭,製下祭文,其令禮官致祭。上曰,唐詩云,少年天子愛邊功,親到凌烟畫閣中,況望八暮年,追憶舊臣乎?節惠之典,國之重事,嗣服後,有股肱與重臣未受其諡者,其幾年乎?今則宣諡無難,未及擧行者,申飭諸家,其呈諡狀,令弘文館,隨到準三人,以稟議諡事,分付,以示追念舊臣之意。上曰,今日朝參,爲耳目之官,焉敢違牌?司諫李堉,正言李致中,先罷後拿處。雖然,今日處分時,不可異同,大司憲黃景源罷職。傳曰,行副司直朴師訥,承旨除授,先入侍後謝恩,解由勿拘。房順房。暮年朝參,兩司不可不備,行副司直南泰著,大司憲除授,大司諫嚴璘許遞,仍任前職,其代,行副司直安允行除授,修撰朴盛源,司諫除授,副修撰金致讓,正言除授,竝牌招,先入侍後謝恩。上曰,左右副換房。以上出傳敎大司憲南泰著所懷,都憲之職,古所稱行道之官也。地望旣隆,責任甚重,有非如臣駑劣所可堪承,而適當大庭咸造之時,除命特降,牌招踵臨,有先入侍後謝恩之命,臣逃遁不得,冒沒登對,而第臣人器不稱之外,更有情勢之萬萬不可冒進者,昨夏之忝叨諫長也。輦路求對,請還非常之下敎,而辭未達意,致勤嚴敎,至今追思,滿心惶愧,念臣至愚極陋,濫蒙洪造,猥躋宰列,涯分已溢,豈有餘望?惟其憂愛之微誠,欲效一日之言責,區區此心,斷無他腸,而聖人一言,永作垂世之敎,今雖睿度滌瑕,復置言地,而臣衷情未暴,罪名自如,其何敢徒侍寵靈,夤緣倖會,晏然冒居於臺次乎?請命遞斥臣職。上曰,張皇引嫌,已非其時,撕捱往事,亦涉太過,勿辭亦勿退待。又所啓,請還寢東呂·址淳等還配之命,更令王府,嚴鞫得情。措辭見上上曰,本事孟浪,國人共知,其雖此等之輩,一向相持,予則過矣,勿煩。又所啓,請還寢定配罪人,者斤萬酌處之命,更令王府,嚴鞫得情,夬伸王章。措辭見上上曰,勿煩。又所啓,請石太云依律處斷。措辭見上上曰,此啓煩提,其涉太過,亟停勿煩。又所啓,新除授掌令成胤儉,時在忠淸道大興地,請斯速乘馹上來事,下諭。上曰,依啓。又所啓,臣於東呂等之啓,及承聖批,不惟不賜允許,至有過矣之敎,此莫非臣人微言輕之致,其何可晏然於臺次乎?請命遞斥臣職。上曰,引一過字,强爲引嫌,其涉太過,勿辭,亦勿退待。大司諫安允行,司諫朴盛源所啓,請還寢鍾城府爲奴罪人天大酌處之命,依律處斷。措辭見上上曰,勿煩。安允行又所啓,諫長新命,忽下於咸造闕庭之時,迫於嚴召,不得已登筵,而臣於向者都憲之恩遞也,以避辭之太略,大僚之追咎至深。翌日筵對,至請譴罷,雖荷聖鑑之曲諒,終歸細過之不錄,而臣心愧恧,愈久靡已,以此情勢,何敢更冒於臺次乎?請命遞斥臣職。上曰,今當歲首,復引前事爲嫌,其涉太過,勿辭,亦勿退待。正言金致讓所啓,臣於本院,旣經納言,揆以公格,勢難仍冒,曾任殷栗,未出解由,其在法例,亦所當遞,請命遞斥臣職。上曰,下款爲嫌,其雖過矣,旣經納言,勢難强任,依啓。校理金龜柱所懷,卽今三陽開泰,萬物皆春,而寶算彌高,聖體康和,歲首特行賓對,今日又行朝參,其勵晩政飭群工之意,豈勝欽祝,而臣等之所仰勉者,只願聖治與歲俱新,聖心如春俱和。處分之際,勿爲過費辭氣,施措之間,必思務從和氣,俾一世臣民,咸囿於方春化育之中焉。上曰,今當歲首,職在儒臣,其所勉戒之言,甚切實,深用嘉尙,可不體念焉。上還入大內後,諸臣遂退出。
上在慶熙宮。停常參,只晝夕講。
下直,玉江萬戶金始復,平薪僉使趙鴻喆,禮山縣監李浣,中和府使李愼默,大靜縣監金鍈,庇安縣監尹得弘,木川縣監愼處權,文化縣監尹得毅。
備忘記,今下弓矢,玉江萬戶金始復處給送。
沈鑧啓曰,大司憲南泰著呈辭,執義玄光宇陳疏受由,掌令李弘濟·成胤儉在外,持平李惠祚未署經,鄭昌順傳旨未下,今日以監察茶時之意,敢啓。傳曰,知道。
沈鑧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金善行啓曰,右承旨閔百興,今日不爲仕進,卽爲牌招,何如?傳曰,允。
傳于金善行曰,各邑下直守令留待,晝講同爲入侍。
又傳于曰,大靜縣監,亦爲留待。
又傳于曰,今日多可爲之事,守令使之退去,三南守令,勉飭以送,使預備兼春秋,傳諭于領相,使之入來。
領議政洪鳳漢,依下敎來待矣,傳于金善行曰,入侍。
傳于沈鑧曰,義州府尹,同爲入侍。
安啓曰,司諫朴盛源,以行公臺諫,不爲詣臺,無端闕啓,事甚未安,推考警責,何如?傳曰,允。
安,以禮曹言啓曰,每年親耕,歲首以稟事,曾已命下矣。來二月二十四日先農祭親行及親耕等節,何以爲之?敢稟。傳曰,攝行。
沈鑧,以備邊司言啓曰,會寧開市,旣已完畢,令承文院撰出回咨,別定禁軍,騎撥下送于義州府,使之傳送于鳳皇城將處,以爲轉送北京之地,何如?傳曰,允。
全羅監司沈履之狀啓,萬頃縣居良人韓奉山等渰死事,傳于安曰,令本道,三名以上恤典擧行。
左尹蔡濟恭疏曰,伏以歲籥載新,聖壽添算,謠騰海屋,祥被寰宇,臣不勝攢頌忭賀之至。仍念臣濫叨文任,瀝血陳懇,竊冀從欲之天,庶察循墻之忱,而及承批旨,恩言諄複,旣擧先故,仍諭勿辭,雙擎百拜,只有感淚,繼因延祥帖出韻科次,天牌荐降,而再犯違逋,罪在罔赦。聖度天大,不惟不罪,一日之內,三召有命,臣於是怵分畏義,微諒莫守,不得不冒沒出肅,而滿心慙恧,措躬無地,籌司提擧之命,又何爲而及於臣也?書曰,天工,人其代之,有國之設官分職,夫孰非代天之工,而惟其名以有司,猶可以各自幹當,至若籌司,卽古之廊廟也,以其密則國家之機務,無不於是乎萃焉,以其要則軍民之管轄,無不於是乎係焉。任是責者,承佐三公,號爲謀國,於朝廷事,未有不可以與聞者,則不當以一有司名也。周官曰,官不必備,惟其人,臣竊聞昔者祖宗朝提擧該局,僅至七八人,而猶以謀國者,不當若是太多爲敎,猗歟,聖人治國之規,深有得於周官美法,而爲今日柯則也明矣。噫,以臣之至憃愚·至疏逖,平日夢想,何嘗及此,而今乃簡在上心,無所難愼,此豈非貽累於建極一初之政乎?昔吾夫子,以四科取門人,德行也·政事也·言語也·文學也,千古人才之盛,豈有若孔門諸子,而子游·子夏之文學,不能兼政事,冉有·季路之政事,不能兼文學?蓋人之稟才,有長有短,雖以時雨之化,亦不能長其所短,强使通之耳。今我聖上,旣君於臣,又師於臣,而前旣責臣以文學,今又以政事畀之,是游·夏·冉·季之科,萃之一人之身矣。何聖上作人之方,與孔門之科,若是其不侔,而臣是何人,乃敢晏然當此任乎?今日朝參,卽新年大朝會也,百僚奔走,跛躄皆聳,而臣獨非分之懼,繃結於中,不敢進身文陛,瞻望勝昔之天顔。有臣如此,生不如死,玆敢疾聲號籲。伏乞聖慈,亟命鐫遞臣兼帶之任,以重公選,以安私分,千萬幸甚,無任屛營祈懇之至,謹昧死以聞。答曰,省疏具悉。籌司新命,其簡熟矣。此亦極道,卿勿過辭,從速察職。
同敦寧洪重孝疏曰,伏以歲籥載新,寶齡添籌,臣民慶祝,率普惟均,在臣分義,固當趨參候班之末,恭伸起居之禮,而三年一疾,症形已痼,喪威荐酷,傷損尤多,進身無路,忱誠莫伸,情禮虧闕,誅殛猶輕,瞻望雲天,大何是俟,不意此際,敦府恩命,忽辱於負罪之身,驚惶感激,容措無地。第臣旣無敦寧屬籍,格例所在,在所當遞,一日虛縻,惶蹙冞增,卽宜擔舁上京,仰請鞶褫,而病狀如右,末由自力,玆不得不從縣道略伸疏籲。伏乞聖慈,亟命照例鐫改,仍治臣偃便之罪,以存公格,以安私分,不勝萬幸。答曰,省疏具悉。旣無敦寧,本職許遞,其雖軍銜,豈一向在外?從速上來焉。
全羅監司沈履之疏曰,伏以臣猥叨藩任,居然一朞,而精力才具,不足以理劇務而收敗局,觸事憒憒,無往非罪,重以半道災荒,賑政伊始,而識慮淺短,設施疎迂,夙宵焦心,憂懼成病,區區至願,惟在早被斥罷,以幸公私而已。迺者本道殿最之修啓也,玉果縣監李心輔,置之中考,谷城縣監張翰鳳,置之下考矣。卽伏見朝紙,以兩邑之置諸上考,至有點下與問備之命,臣誠不勝萬萬惶悚·萬萬震懍之至,守令考績,何等嚴重,臣之盡心而致謹者,亶在於是矣。繕寫之際,錯誤如此,臣不能照管而覺察,古人,以一點之誤,尙稱死罪,則況此上下字之間,意義相反,黜陟判異,而瞢然誤書,以至奏御,其昏謬不審之罪,非比等閑一字之錯,論其負犯,豈以薄勘而可贖乎?雖荷聖度包容,曲賜寬貸,而在臣私義,決不宜一日仍冒,以益其不職之罪,玆敢露章首實,席藁俟罪。伏乞聖慈,特垂監諒,亟削臣職,重勘臣罪,以嚴邦憲,以安微分,不勝大幸。答曰,省疏具悉。二字誤書,其何過嫌?賑政方殷,專委於卿,卿其勿辭察任。
乙酉正月初六日午時,上御景賢堂。晝講,領相同爲入侍時,特進官李之億,知事金相喆,參贊官沈鑧·李性源,檢討官李宅鎭,假注書尹慶龍,記注官金聖猷,編修官朱炯質,武臣李興遠,領議政洪鳳漢諸臣,以次進伏訖。上講正月繁霜章,仍議文義,李性源曰,節南山以下,幽王時詩,無非監戒之處也。金尙喆曰,此是幽王時作,而當此極衰之時,猶不危亡者,蓋文·武之德,積累已深,能維持八百年矣。上曰,此詩,雖是衰亂之象,而善惡皆吾師,有桀·紂然後有褒姒,赫赫宗周褒姒滅之之句,誠有意味矣。周亡,實由於赧王,而幽王之後,能延三百年者,蓋緣根本之深厚也,父母生我之句,予未嘗不寓意興感也。辛丑年,奉慈聖之敎,得有今日,備嘗無限艱險,益覺爲君之難也。四十年苦心,自謂予獨固守,而時事若此,古之大夫,勝於今之大夫,能俾守我王,而今不如古矣。今人皆欲自潔,自潔,卽所謂謀身不敢自逸之句,諸臣所當銘念也。領相洪鳳漢曰,昨夜親臨武德門,達宵觸冷,聖體豈不損傷乎?臣聞禮判之言,以爲言念玉體之觸冒寒冷,自不覺毛骨之悚凜云云,臣心亦然矣。上曰,予本已冷之人,而是夜,果寒逼肺腑矣。遙望社壇,只見火影,而禮判,頗促行禮,似涉草草矣。鳳漢曰,近見禮判,非徒筋力之康健,爲國忠誠,不負聖上拔擢之意,昨日社祭,雖無三獻之儀,而盡其誠愨,無異親祭之時矣。上曰,向者明倫堂親臨之日,亦極寒而頗溫堗,故能經過矣。上曰,彼承宣,年爲幾何乎?鳳漢曰,此承宣沈鑧,亦被聖上再造之恩,曾入於垂休之招,而聖敎,至謂此人豈如此乎,特令勿拘,經歷亦多矣。上曰,彼注書之名甚熟,前有同名之人矣?鳳漢曰,慶字,與彼敬字不同矣。禮判李之億曰,此注書之叔尹鏶,曾以承傳除職矣。上命賤臣曰,汝爲尹鏶之親侄乎?賤臣起對曰,果爲同姓侄矣。上曰,予果全然忘却,頃者麟郵之首擬,恨不得使之得食矣,純實亦如其叔,而貌像和解矣。上曰,古贊善魚有鳳云,太學,爲傾軋之場,非賢士之所處,斯言誠有味矣。上曰,蔡濟恭之妻三寸吳光運,以端午帖子觀之,可謂才士矣。蔡濟恭,以文任家人,渠亦善文,召試等事,亦盡爲之,其疏中簡在上心之語,誠不虛矣。洪重孝,亦廉雅可尙矣。昨有補外嶺伯之議,而時任嶺伯,予所嘉尙,此人可待瓜滿矣。度支之任,誠難其人,而今則得人矣,今番都政,物議云何?鳳漢曰,兩銓政事,果無一毫之私,而兵判,善爲之云矣。上曰,守令中木川·大靜·高敝倅,曾未見其人,今又直送,予意頗鬱矣。鳳漢曰,木川倅愼處權,自是名下之士,臣曾已知之,大靜倅金鍈,高敝倅鄭宇璧,臣已見之,此三人,可合守宰而無慮矣。上曰,關東伯,非予,何以倚毗?其人頗雅潔矣。鳳漢曰,其人,周通好人矣,故相臣,欲以備邊司,改爲樞密司,而未及變通,蓋軍國重事,謂之備邊,似不穩當矣。上曰,籌司猶可也,備邊之稱,近野矣。上曰,親政果有效,而兩銓手熟矣。銓官補外,可謂擇送,永興亦雄府,而平海,何如?鳳漢曰,平海,素稱薄邑矣。上曰,關東八景,豈不好耶?禮判進伏,上曰,厭聞之聲,何必强聒?尙喆曰,臣等八字甚好,連遇聖世,以殿下盛德,享殿下寶算,今歲請宴,有光史冊,殿下何憚而不許臣等之血懇乎?臣等終未回天,則焉用彼臣哉?上曰,凡百君子,各敬爾身八字,正謂今日君臣上下之八字符也。予之心事,彼蒼知之,陟降臨之,專在於十六字矣。之億曰,以殿下聖敬日躋之德,勉從群下之心,然後天地交泰之象,乃可見矣。上曰,卿等迭相陳請,有若持錚持管者,便同受賀,當此設賑之時,何心豫大乎?上曰,灣尹金鍾正,使之入侍。上曰,此人,非外任之人,而易云,其亡其亡,繫于包桑,卿當盡意於備禦之策,無孤倚重之望也,行且召矣,安知無得力之秋耶?命內乘,許泓入侍,上曰,汝已登科,而能勤習射乎?此眞將帥才也。鳳漢曰,此弁,卽李弘述之四寸孫咸原君之至親云矣。本是南論,而其心則公平矣。上曰,然乎?以此觀之,古時則好矣。諸臣同聲强請,上曰,卿等,以盂飯艾羹,誠心獻御,則猶可受之,而宴樂,決不可許矣。豳風,以瓦樽土鼓,猶謂之無以太康,堯·舜·文·武之君,雖享遐算,豈有設宴之事,卿等第爲援引也?上曰,予善擇壻,月城則頗儉約,永城·昌城,似氣銳,而昌城,乃父之子,近頗守拙,此後將行四婚,雖勺水成禮,猶難,況此時設宴,肯作靡費之資耶?且與民同樂四字,付題壁上,爲世孫柯則之地,當此元元流丐之時,予獨享樂,則民將謂何?且燕樂,非貽後之道,金領府事有言,人家子弟,不學其父之是,而必學其父之非,日後世孫,安知不以乃祖之受宴,作爲家法,未滿三十,亦將受賀乎?鳳漢曰,世孫,能繼殿下之晟治,又享殿下之盛算,我東臣民,覩今日之盛擧,則豈非億萬年無疆之慶乎?上曰,雖興化門外聚會之百姓,必曰,禮判大臣,連日陳請而無效,則可謂庸劣,而予之所守,固結不解矣。鳳漢曰,臣本孤露,臣於殿下,內結父子之情,外結君臣之義,臣等至懇,惟願勉從也。上曰,禮判,非予,何以至正卿而致有今日乎?君臣俱爲白首,豈非際遇之隆耶?之億掩泣起伏曰,臣之頂踵毛髮,罔非洪造,隕結之外,無以圖報矣。上曰,在外典牲提調許遞,其代參判洪名漢除授。上曰,勅已行,方當歲首,太常官員中官,令該府處之,下敎置之。出傳敎上曰〈?〉,再明當爲香祗迎,分付儀曹。蘊繹間視事,頉稟。上曰,知道。上曰,內乘泓入侍。榻前下敎藥房持湯劑入侍。榻前下敎上曰,義州府尹金鍾正,其令今日辭朝。上曰,以吏曹參議洪樂命罷職傳旨,只推。上曰,噫,望八其君,歲首朝參,無他撕捱,公然違牌,分義事體,俱涉寒心,歲初勅勵,宜先此人,持平鄭昌順,金泉察訪除授,獻納邊得讓,參禮察訪除授,其令當日辭朝。以上出傳敎上曰,元朝首下勸農之敎,仍欲勉勅百僚而未果,今日夕講,講雨無正章,此正今日君臣玉成之一機會也。一卷之內,有無羊章,有雨無正章,噫,宣王·幽王之間,卽一周也,世亦不遠矣,而其所興替,判爲二焉,君聖則興,君昏則替。以今日晝夕講所講觀之,周之亡,旣在乎此,其後不亡,而猶至於三百年者,豈平王也,寔文·武之聖德也。雖然,禹·湯之德,豈歉文·武,而一桀一紂而亡?噫,東周以後,五伯雖匡王室,而周室已弱,王靈不振,而其猶支撑者,亦后稷之餘蔭也,何以言之?敎稼檣而民被其澤,奚徒周也?于今海東之民,亦被其澤。雖然,因予否德,致此饑饉,亦予不肖,莫體昔年,今日讀哀此惸獨之詩,若恫在己,其猶歇後語耳。顧今國事,隆耶衰耶?治耶亂耶,凡百執事,莫肯夙夜,諸道守宰,莫肯朝夕,吁嗟,苦心,四紀若一,而聽言則答,踰日則弛,非徒言行不相孚,心與言判異,是誰之愆?寔予之過。今於此章,以凡百君子各敬爾身八字,自勉于予,又勅乎下,昔衛武公,九十五歲,作抑詩而自勉,今予則七十二歲,將此詩爲八字符。吁嗟,大小臣工,各敬爾身,與歲俱新,上下交則泰,君臣交泰,百度咸擧,則高高蒼蒼,必賜大有,濟我元元,莫云言耄,其須銘體。噫,望八歲首,因詩興慨,其有此敎,一則爲四百年宗社,一則爲億萬生吾民也。出傳敎禮判李之億達曰,昨年冬所下傳敎中,恩彦·恩信冠禮謝恩待明春擧行事,命下矣。今已歲翻,冠禮吉日,以何間推擇乎?敢達。上曰,更待下敎擧行,可也。出擧條承旨,讀奏黃海兵使李柱國春操所稟狀啓,上曰,領相之意,何如?鳳漢曰,詰戎重政,不可或廢,而前秋旣以歉歲停操,此甚難處矣。上曰,今春特爲爲民停操。出擧條諸臣退出。
乙酉正月初六日申時,上御景賢堂。夕講入侍時,特進官李之億,知事金相喆,參贊官沈鑧,侍讀官李性源,檢討官李宅鎭,假注書尹慶龍,記注官金聖猷,編修官朱炯質,領議政洪鳳漢諸臣,以次進伏訖。李性源,進講雨無正章,仍講文義曰,此與前章,別無所達,斯干等章,則極盛之時所作,而雨無正,則極亂之時所作,兩詩,足以見治亂之別矣。此詩,正合今日遇災修省之監戒矣。金尙喆曰,殿下,若俯燭臣下之至誠陳請,則豈不俯從乎?臣等八字甚好,當此盛會,以殿下盛德,享殿下盛算,載在史冊,有光前烈,臣等終不回天,則焉用彼臣哉?上曰,厭聞之聲,何必强聒乎?卿等所達文義之外,凡百君子,各敬爾身八字,正爲君臣上下之八字符也。予之心事,彼蒼知之,陟降臨之。李之億曰,各敬爾身之意味誠好,而以聖敬日躋之德,勉從群下之忱誠,然後自有天地交孚之感矣。上曰,受此而雖時和歲豐,決不可受矣。上曰,今日殆同受賀,諸臣之請,有若持錚持管者矣。雖都民,必以我不爲張大矣,當此設賑之時,何心設宴乎?尙喆曰,歲饑民窮,轉于溝壑,則猶不敢强請,而今年,非如此之時,豈非與民同樂之秋耶?上曰,予善擇壻,月城儉弱,永城氣銳,昌城,以乃父之子,近頗守拙,此後將行四婚,雖勺水成禮,猶難,況此時設宴,肯作糜費乎?且以與民同樂四字,付題壁上,爲世孫監戒之資,當此元元流丐之時,予獨享樂,則民將謂何?且燕樂,非貽謨後孫之道,金領府事有言,人家子弟,不學其父之是,而必學其父之非,安知不以乃祖之受宴,作爲家則,未滿三四十,必將受宴乎?鳳漢曰,日後世孫,能享殿下之盛德,又享殿下之遐壽,我東臣民,再覩今日之盛擧,則豈非吾東方億萬年之慶耶?鳳漢曰,造次之間,難以盡達所懷矣。臣等雖欲爲殿下不欲强請,群下百姓,將謂臣等,何如人耶?上曰,君臣同樂,不在設宴,卿等,以盂飯艾湯,誠心進御,則予當受之,古人,以瓦樽土鼓,無以太康,則何必豫大乎?鳳漢曰,臣誠孤露,臣於殿下,內結父子之情,外結君臣之義,臣子之至情所在,下,何忍强拂乎?上曰,禮判,非予,何以至正卿而得有今日耶?君臣俱爲白首,豈非際遇之隆耶?之億涕泣仰對曰,臣之頂踵毛髮,罔非洪造,惟願以糜身粉骨,爲一分報效之圖矣。承旨,讀奏黃海兵使李柱國春操取稟狀啓,上曰,領相之意,何如?鳳漢曰,詰戎重政,不可或廢,而前秋旣以歉歲停操,此甚難處矣。上曰,今春特爲爲民停操。出擧條禮判李之億所啓,昨年冬所下傳敎中,恩彦·恩信冠禮謝恩待明春擧行事,命下矣,今已歲翻,冠禮吉日,以何間推擇乎?敢達。上曰,更待下敎擧行,可也。出擧條上曰,勅已行,方當歲首,太常官員中官,令該府處之。出傳敎上曰,再明當爲香祗迎,分付儀曹。出傳敎上曰,在外典牲提調許遞,其代參判洪名漢除授。出傳敎蘊繹間視事,頉稟。傳曰,知道。上曰,內乘許泓入侍。賤臣承旨,引許泓進前,上曰,汝已登第,得無懶於習射乎?對曰,一日四五次習射矣。鳳漢曰,此弁,爲李弘述·咸原君之至親,當初論議,爲午人,而近來則秉心公平。上曰,古時則好矣。上曰,灣尹使之入侍。賤臣引金鐘正進前,上曰,此人,非外任之人,今日特除,意蓋深矣。易云,繫于包桑,安知今行,無得力之秋耶?行且召矣,第往欽哉。上曰,元朝首下勸農之敎,仍欲勉勅百僚,而未果,今日夕講,講雨無正章,此正今日君臣玉成之一機會也。一券之內,有無羊章,有雨無正章,噫,宣王·幽王之間,卽一周也,世亦不遠矣,而其所興替,判爲二焉,君聖則興,君昏則替。以今日晝夕講所講觀之,周之亡,旣在乎此,其後不亡而猶至於三百年者,豈平王也,寔文·武之聖德也。雖然,禹·湯之德,豈歉文·武,而一桀一紂而亡?噫,東周以後,五霸雖匡王室,而周室已弱,王靈不振,而其猶支撑者,亦后稷之餘蔭也,何以言之?敎稼穡而民被其澤,奚徒周也?于今海東之民,亦被其澤。雖然,因予否德,致此飢饉,亦予不肖,莫體昔年,今日讀哀此惸獨之詩,若恫在己,其猶歇後語耳。顧今國事,隆耶衰耶?治耶亂耶,凡百執事,莫肯夙夜,諸道守宰,莫肯朝夕,吁嗟,苦心,四紀若一,而聽言則答,踰日則弛,非徒言行不相孚,心與言判異,是誰之愆?寔予之過。今於此章,以凡百君子各敬爾身八字,自勉于予,又勅乎下,昔衛武公,九十五歲,作抑詩而自勉,今予則七十二歲,將此詩爲八字符。吁嗟,大小臣工,各敬爾身,與歲俱新,上下交則泰,君臣交泰,百度咸擧,則高高蒼蒼,必賜大有,濟我元元,莫云言耄,其須銘體。噫,望八歲首,因詩興慨,其有此敎,一則爲四百年宗社,一則爲億萬生吾民也。諸臣退出。
上在慶熙宮。停常參,只夕講。
未時,日有右珥。自初昏至夜二更,月暈。
張志豐啓曰,大司憲南泰著呈辭,執義玄光宇牌不進,掌令李弘濟·成胤儉在外,持平李惠祚未署經,一員未差,今日以監察茶時之意,敢啓。傳曰,知道。
閔百興啓曰,明日香祗迎相値,視事,頉稟。傳曰,知道。
藥房都提調洪鳳漢,提調李之億,副提調金善行啓曰,伏未審夜間,聖體調攝,若何?寢睡·水刺之節,亦何如?今日是日次,臣等,率諸御醫入診,詳察聖候爲宜,臣等,不任區區伏慮,敢來問安,竝此仰稟。答曰,知道。氣則一樣,下敎日入侍宜矣。中宮殿·世嬪宮,藥房口傳問安。答曰,知道。
張志豐啓曰,執義玄光宇,由限已過,卽爲牌招,何如?傳曰,知道。
又啓曰,司諫朴盛源,以行公臺諫,不爲詣臺,無端闕啓,事甚未安,推考警責,何如?傳曰,允。
金善行啓曰,領議政洪鳳漢,左議政尹東度,右議政金相福,禮曹判書李之億,參判洪樂性,有稟達事來詣請對矣。啓下休紙
傳于閔百興曰,明日香祗迎相値,今日夕講爲之,只入正時,大臣禮堂,同爲入侍。
又傳于曰,待下敎詣閤,只入正時。
閔百興,以春秋館言啓曰,昌德宮春秋館所奉實錄,以初九日移安事,擇日啓下矣,移奉時翰林一員,當爲進參,而上下番,見今俱空,別兼春秋一員,令該曹口傳差出,使之進參,何如?傳曰,允。
吏曹口傳政事,別兼春秋單李延伋。
閔百興,以成均館言啓曰,今正月初七日,卽儒生上旬輪次,而旣有節製,限三年置之事命下,故不得擧行之意,敢啓。傳曰,知道。
知敦寧金致仁疏曰,伏以臣不孝無狀,獲戾神天,四年之間,重罹荼毒,求死不得,倏已外除,拊心號痛,顧影窮孑,加以疾病沈淹,更無生人之念,不料禫事纔過,遽行收錄,實職兼司,除旨聯翩,酷禍餘喘,誰與爲榮,感咽摧隕,不省所措。仍伏念臣家世受恩,與天罔極,而聖上所以眷重臣父,尤爲曠絶,遂以是推及臣母,其生也,食物衣資之賜,逐歲便蕃,其沒也,十行綸絲,深示愴傷,蔘劑欲助之敎,黃腸擇給之命,事未前聞,恩出格外,凡人痛疚之中,知舊相恤,猶含汲世之感,今臣則得之於君父之尊,其爲銘鏤而銜結者,尤當如何哉?臣旣洊遭愍凶,永無事親之日,所可效身而畢命者,惟殿下在上,且伏聞蟣蝨之微,尙留宸衷,前後記問之音,屢勤筵席,是又萬萬非賤臣所堪承者,常恐積禍所及,一縷先盡,不能更覲耿光,長爲不瞑之恨,則今於恩除之下,惟當竭蹶趨謝,以伸微忱之萬一,而第臣年旣向衰,病又漸痼,重以屢經巨創,癃削無餘,種種危惡之狀,雖不敢猥陳,而吐血一症,已成貞疾,少勞身心,其發如期,恒居懍懍,藥餌爲命。近又重添寒感,咳喘兼發,夜以繼晝,宛轉牀席,雖欲忍死自力,其勢末由,而禫月未盡,不敢遽煩呼籲,今始略控悲懇,以俟處分,曠日稽延,臣罪彌大。且臣於敦府,已係親盡,則其於公格,不宜仍據,伏乞聖慈,天地父母,俯賜矜察,亟賜遞改,俾得安意調攝,以卒生成之澤,不勝萬幸。臣無任瞻天望闕涕泣祈祝之至,謹昧死以聞。答曰,省疏具悉。聞卿闋服,指日造朝,敦寧旣盡云,本職許遞焉。
判中樞府事李益炡疏曰,伏以三陽回泰,百祿咸新,寶算彌高,玉體愈康,下情忻祝,曷有其極?仍念臣頃忝內局之任,仰感恩私,俯殫微誠,不計衰朽,夙宵供劇矣。不意賤疾猝劇,差復未易,幸因大僚提稟,聖眷軫念,卽許遞改,臣感祝天恩,得以調息,而顧今病情,一味無減,首尾三朔,轉益沈淹,濕熱流注,而渾體搔癢,寢啖專失,而眞元銷削。又於兩手指掌,遍生瘡癬,皮膜濃潰,晝夜刺痛,神息奄奄,作一僵屍,西樞恩除,尙今稽謝,固已萬萬惶悚,而前後動駕之時,新舊歲起居之班,俱不得自力進參,情禮虧缺,罪合萬隕。昨日親臨朝參,百僚咸造,而臣獨委身牀簀,無計蠢動,瞻望雲闕,尤增耿結,遞解籌堂,縱荷仁恩之垂諒,廢閣常分,尤是公法之難貰,玆敢略具短章,疾聲呼籲於天地父母之前。伏乞聖明,俯垂矜察,亟遞臣職名,仍勘臣闕禮之罪,以警具僚,以安私分,千萬幸甚。答曰,省疏具悉。年近七十,豈不衰哉?卿其勿辭,調理以謝。
平安監司申晦敎書。王若曰,數月爲政,佇懋績於東銓,半夜宣綍,更授節於西服,名雖斥補,實則委毗,眷玆關西一區,寔我海東雄臬,逖仁賢八條之化,民俗漸趨於澆漓,際昇平百年之餘,戎政易致於疎忽,冠蓋絡續,可想供億之難支,水旱連仍,忍言流逋之失所,所以最重諸路,必須尤擇其人,惟卿,通敏之才,愷悌其性,秉心則雖主和昌而自有持操,裁務則動合機宜而不費聲色,邇來選部之荐畀,益見公心之彌堅,素履不變於後前,耿耿循物之戒,虛舟無徧於左右,斷斷體國之誠,顧平日倚毗之隆,豈欲遠離朝著,以一時飭勵之意?姑且暫試藩維,玆授卿以平安道觀察使兼兵馬水軍節度使都巡察使管餉使平壤府尹,卿其祗承特補之恩,益殫盡瘁之悃,思先卿之遺澤,浿江同流,勉令子之匹休,雪山增重,褰帷行部,數十州之察民情,仗鉞臨邊,三百里之奮武衛,民多駔儈,弊須杜於尾閭,境連瀋遼,備豈忽於陰雨?自餘裁稟,厥有典常。於戲,任鎖鑰於西門,縱喜長城之倚,阻冠冕於北闕,應結玉樓之思,卿往欽哉。予倚重矣。修撰李宅鎭製進
乙酉正月初七日申時,上御景賢堂夕講。三大臣·禮堂同爲入侍時,知事金陽澤,特進官洪樂性,參贊官閔百興,侍讀官金龜柱,檢討官李宅鎭,假注書尹慶龍,記注官金聖猷,編修官朱炯質,領議政洪鳳漢,左議政尹東度,右議政金相福,禮曹判書李之億諸臣,以次進伏訖。金龜柱講小弁章,仍進文義曰,此章之義,友于兄弟·孝于親之意,而與陟岵蓼莪,同一意思,能體此章之義,則無憾於孝思友愛之至矣。上曰,明發不寐,有懷二人,二人,卽父母,詩人思父母,而予獨不然,求忠臣,必於孝子之門,君父一體,忠孝何殊?今雖法講,望八之君,做何事乎?今講此章,意在明發,卿等亦宜體認也。洪鳳漢曰,夜間聖體調攝,若何?請進湯劑,上曰,卿等,連日困我以必不成之事,良亦支離矣。鳳漢曰,臣等,萬萬惶恐,而至誠所迫,不得不已視息尙存之前,臣雖被罪,不允則不止矣。臣等,誠意淺薄,終未回天,則不可爲人,以聖明至仁之德,豈忍使臣置之於無父無君之域哉?金相福曰,此出於民彝物則之不得不已者,臣等此請,實是千載難得之慶,惟願俯賜兪音。李之億·金陽澤,齊聲仰請,上曰,卿等,雖一年十二朔日輒來請,予之所執,決不改矣。予嘗慕臨淵閣命名之意,予心未嘗不臨深履薄也。顧謂金陽澤曰,昔年進宴之請,卿父立異,卿何不從卿父之意,而至於此乎?意者固執,不及乃父而然乎?陽澤曰,今此無前之慶,不可不稱故矣。上曰,予之不受,乃合於天理人情,雖八域盡來,此心已固矣。鳳漢·東度曰,此是十三年等待喁祝之事,八路群情之所同者也。上曰,卿等十三朔來請,無妨矣,予之三次受賀,誠極過矣。千千萬萬夢想之外,二次受賀,昨予受之,慈聖受之,此後則不必受之,有何群情之可論乎?龜柱曰,詩云,躋彼公堂,稱彼兕觥,萬壽無疆,農民尙且獻壽於其君,況臣下之心乎?鳳漢曰,殿下之二次受賀,旣出於孝思之心,而臣等此請,亦出於孝于君父之心,以聖上至孝之心,何不俯諒臣子欲孝之心乎?上顧相福曰,卿家亦飾喜乎?相福曰,以殿下不受一宴之故,果不敢行矣。上曰,一室之內,行之,何妨?甲戌生之不受,固已料之,而作一防門矣。東度曰,天氣下降,地氣上升爲泰,方當與物皆春之時,何不思天地交泰之象,以通上下之情乎?上曰,癸酉·乙酉,奉慈聖而受之,今年如癸酉之時,予必招卿等許之矣。右相,以獻官,明將行祀於太廟,誠若孚感,則陟降之靈,必諄諄夢諭,使予受之矣。鳳漢曰,此非君臣相持之事,聖上,若以爲不可爲之事而不從,則斥退臣等可也。上曰,此非退斥之事,而若肯從,則恐非事親之事矣,卿等不必相持,專意國事,可也。鳳漢曰,此誠國事之最大者也,君臣一堂,幸得一日同樂之慶,則與天保鹿鳴之什,何異也?上曰,予服建功湯,便同獻壽,服此故能支堪卿等之困請矣。予嘗執藥盃,有若執賀盃而心不安矣。昨年風色太過,吹入於卿,卿之所見太過耶?鳳漢曰,昨年臣等不敢强請,而至晦日始請者,蓋欲承順聖意,而遲待今日,自外已料量禊屛等事矣。上笑曰,殆同及第前倡夫矣。鳳漢曰,臣方差永禧殿獻官,而欲代以預差矣。上曰,欲做些事,而二品以上,將欲求對乎?其將使予,擁首深臥矣,絶勿生意,可也。及讀金致仁疏,上曰,予再見其闋服,自覺支離也,實病果如是耶?敦寧旣盡,則當許遞矣。鳳漢曰,當付實職,而有秋判之窠矣。命書除旨,上曰,知敦寧金致仁,本職許遞,此人豈付軍職?秋判除授,待開門牌招察任。上曰,詩傳畢講後,書傳繼講。榻前下敎上曰,飭已行,歲律已新,中官越捧下敎,一竝勿施,尹錫烈子,一體許婚。出傳敎藥房提調持湯劑入侍事,大臣·禮判更爲入侍事。出榻敎上曰,詩不云乎?王姬下嫁,事體重矣。見舅姑禮,行於同牢宴處,自是舊例,今番相持,日暮乃行,而旣有節目之事,都監不爲申飭,其時該堂推考,勿論奠雁處同牢宴。儀賓族人行禮時不參,卽古禮,亦嚴內外之意,況今番奠雁處,事體異焉,則奠雁同牢宴時,族人勿論職名與否入立,其涉駭然,則當該中官,不能據例禁焉,此不申飭,近者從時體之時,三婚必也爲例,當該不能據例申飭中官吳命來,罷職。出傳敎上曰,金載人·李亨元事,極爲無狀,而李東遇亦駭矣。上曰,靑城尉之父,爲吏判沈鏽之幾寸乎?鳳漢曰,爲五寸也。上曰,廟見之禮爲之,而參奉,非宗子尉之祖,廟在於宗子之家,則祖廟移奉而行見廟禮,何如?鳳漢曰,祖與曾祖廟,旣奉于宗家,則似不可移奉,而至於禰位,則奉在正言之家矣。上曰,兩家旣隔墻,無異一室,王姬廟見,似無難矣。及奏摠戎使具善復習操狀啓,上曰,大臣之意,何如?鳳漢曰,年事旣歉,又當春窮,似難依例習操矣。上曰,特爲停止,可也。出擧條及奏喬桐水使李潤成春操狀啓,上曰,大臣之意,何如?鳳漢曰,不但喬桐之方設賑,所屬諸邑,俱未免失稔,詰戎雖重,今番似當停止矣。上曰,依爲之。出擧條鳳漢曰,坡州,旣爲獨鎭後,各樣保軍之役,當別單移額,而其中禁·御兩營正軍,變通猝難,關係亦重,此則姑爲仍置,若其難於移額者,以湖南進上保所捧中,自均廳從便取來,其餘數,計數給,代事涉順便,依此擧行,何如?上曰,從便爲之,可也。出擧條諸臣退出。
上在慶熙宮。停常參·經筵。
金善行啓曰,明日常參·經筵,取稟。傳曰,只晝講。
朴師訥啓曰,大司憲南泰著牌不進,執義·持平一員未差,掌令李弘濟·成胤儉在外,持平李惠祚未署經,今日以監察茶時之意,敢啓。傳曰,知道。
又啓曰,憲府監察茶時,事甚未安,而大司憲南泰著,以行公之人,累度催促,終不入來,推考警責,何如?傳曰,允。
香祗迎罷後,政院·玉堂·藥房問安。答曰,知道。
閔百興啓曰,吏曹判書沈鏽,參判徐命膺,參議洪樂命牌招不進推考傳旨及罷職傳旨捧入,而實錄移奉,事體甚重,別兼春秋,口傳差出,不卽擧行,事甚未安,判書·參判,更爲牌招,使之擧行,何如?傳曰,允。
沈鑧啓曰,以吏曹參議洪樂命牌不進罷職傳旨捧入矣。傳曰,只推。
又啓曰,吏曹判書沈鏽,參判徐命膺再牌不進推考傳旨,今方捧入矣。別兼春秋,口傳差出,一時爲急,而如是違牌,不卽擧行,事甚未安,判書·參判,所當更請牌招,而一日三牌,有傷事體,何以爲之?敢稟。傳曰,待開門牌招。
又啓曰,吏曹參議洪樂命,旣有只推之命,一體待開門牌招,何如?傳曰,允。
閔百興啓曰,卽者春秋館郞廳,以領監事意來言,明日實錄,自昌德宮移奉于慶熙宮事允下,而吏曹,時無行公堂上,別兼春秋,不得差出云。吏曹判書沈鏽,參判徐命膺,參議洪樂命,竝爲牌招,以爲口傳差出,何如?傳曰,允。
傳于朴師訥曰,承旨入侍。
沈鑧啓曰,明日次對,兩司長官,當爲進參,大司憲南泰著,大司諫安允行,竝待開門牌招,何如?傳曰,允。
世孫疏曰,誠惶誠恐頓首頓首謹百拜上言于至行純德英謨毅烈重義弘倫光仁敦禧體天建極聖功神化主上殿下,伏以聖上春秋望八,古牒希有,以此之故,朝臣萬民,莫不歡忭,臣民猶然,況小臣乎?臣年雖幼,亦有知識,聖上,若許朝臣之請,則臣先執爵獻壽,以伸愛日之忱,願我聖上,少察小臣之情,小臣之心如此,內外大小之心,亦皆如此,聖上豈忍不從乎?伏願聖明,俯垂諒察,特允所請,宗社幸甚,臣民幸甚,無任懽歡顒望之至,謹拜以聞。答曰,省爾陳懇。諒爾眞情。噫,望八暮年,何見爾陳章?吁嗟,爾今夙成,有此擧措,文理能成,海東其庶幾,海東其庶幾,予無虞矣,予無虞矣。噫,一隅靑丘,祖依於孫,孫依於祖,今覽爾章,豈忍邁邁,而今予之意,一則飮涕慕先,一則深爲沖子,今者此章,可代百爵,爾旣手草,予亦手答。雖垂千古百載,豈不愈於循例稱觴乎?今日大小臣庶,見此答,可知固心。噫,四百宗國,惟倚於爾,勤學修德,弗墜先烈,鞏固盤石,使爾祖之心,有辭後世,其孝之大,豈不美哉?宜體此諭。
議政府領議政洪鳳漢,左議政尹東度,右議政金相福,領敦寧府事金漢耉,判中樞府事李鼎輔,知中樞府事李昌誼,行漢城府判尹洪象漢,行司直韓翼謩,議政府右參贊李昌壽,兵曹判書具允明,知中樞府事沈星鎭,知訓鍊院事具善行,禮曹判書李之億,刑曹判書金致仁,戶曹判書金尙喆,工曹判書李泰和,行副護軍具善復·李觀祥,工曹參判鄭弘淳,行副司直李應協,行副護軍李邦綏,行副司直具允鈺,行副司直元仁孫,禮曹參判洪樂性,行副護軍金聖遇,行副司直洪麟漢,兵曹參判李裕身,行副司直尹東暹,杞豐君兪彦國,行成均館大司成金尙重等啓曰,帝王所以膺自天之祿者,固莫大於享遐齡也,臣民所以盡愛日之誠者,亦莫過於飾稀慶也。蓋壽繇於德,而慶在其中,則志喜之典,自古而然,考諸詩雅,率多燕饗之詞,而凡有眉壽之祉,輒擧式燕之儀,其曰,樂只君子萬壽無疆者,燕樂而頌其壽也。其曰,如山如阜如岡如陵者,燕獻而祝其壽也,當時聖王,亦豈無謙挹之德,而曲循群情,俾盡誠禮,一堂需雲,上下同歡,播之歌詠,以答天休,百世之下,想像其君臣間藹然相悅之盛,豈不休哉?洪惟我殿下,四紀光臨,百祿是遒,神明所勞,寶算彌高,旣踰七而又望八,誠三代後始有之慶也。殿下躬行曾閔,治法堯·舜,百變關盡,一德懋昭,鴻功盛烈,雖不敢一一仰陳,試就其大者而論之,數百年朋比之習,如疾難醫,而殿下,導之以寅協,示之以懲創,使喬木世臣,咸歸於皇極之化,億萬生困悴之弊,如水益深,而殿下,減布而均之,蠲稅而蘇之,使蔀屋窮民,擧躋於春臺之域,一則殿下壽考之攸致也,二則殿下壽考之攸致也。然則殿下今日之克享高齡,誕撫純嘏者,祖宗之所默祐,皇天之所篤棐,其爲慶也,非殿下私有之慶,卽一國大同之慶也,又非特一國大同之慶,卽於萬年啓佑之慶也。歷代人君,孰有如殿下所享之壽,歷代人臣,孰有如臣等所逢之慶,而臣等,若於此時,不思所以宣揚千載之盛事,粗伸一日之奉歡,則其可曰,尊君父之年,而效臣子之分乎?顧今臣等,勿論官位之高低·年紀之參差,俱立於殿下之庭,厚沐於殿下之澤,或自少至老而事之,或父子相繼而事之,又或祖子孫連三世而事之,普沾壽域之大化,倍覺聖算之益高,其尊仰愛戴之忱,日甚一日,自癸酉至今十三年之間,大小諸臣,未嘗不耿耿於飾喜一事,而輒因聖志之過執,以致衆情之久闕,抑鬱之中,其所遲待者,惟是無故之今年,以臣等由中之懇言之,今日之請,不可已矣,以殿下體下之仁言之,今日之許,亦不可已矣。前席開陳,不啻縷縷,而聖聽邈然,尙未蒙可,此固由於臣等誠淺辭拙,而殿下,何不以秉彝之常分待臣等乎?君臣猶父子,閭巷匹庶,若値親年之六十七十,則喜懼之心,自倍恒日,肆筵設席,盡誠供歡,志私慶於門闌,播美事於鄕隣者,自是天理人情之所固然。爲其親者,雖或執謙而退辭,爲其子者,反復强爭,期於必行乃已,況臣等,上奉千乘之尊,獲覩八袠之慶,愛之之至而頌禱之不已,喜之之極而舞蹈之不足,以此之慶,以此之誠,烏可無稱萬壽之觴,獻南山之祝也哉?事係應行,禮有所據,玆不避煩瀆之罪,敢以文字,相率齊籲,伏願聖明,俯念邦典之不可廢,更軫輿忱之不可遏,亟賜兪音,以爲涓吉擧行之地,千萬幸甚。答曰,古人云,誠之所到,金石亦透,緣予誠淺,未能感孚,股肱卿宰,致有此今日之擧,心自恧焉,無顔可對。噫,卿等事我幾十年,若卿等啓,或以昔年舊臣,與我同老者,或父子事我者,或三世立朝者,予雖誠淺,恒日苦心,庶幾知也,而吁嗟,歲初,何心困我至此乎?頃者筵席,雖諭十件,而史官之詳記,予莫知焉。中外臣庶,孰能知予心?今因此擧,罄諭予意,噫,卿等,謂予心若何?謂今世若何?嗚呼,世間豈無爲人子弟者,而豈若予者乎?嗚呼,數十載深荷鞠我育我之恩,而莫報萬一。嗚呼,不孝不肖,已於戊戌,已作旣哀之人,侍湯誠淺,吁嗟,庚子,龍馭莫隨,且作孤露之人,其猶仰依者,慈聖曁我皇兄皇嫂,甲辰·庚戌,其又侍湯不肖,仙馭莫拚。嗚呼,丁丑侍湯不孝,又辭慈顔,嗚呼,世間,豈無孤哀者,而豈有若此者乎?每誦蓼莪·常棣·陟岵章,遙望西郊,心隕膽墜。吁嗟,此心,豈忍受也?嗚呼,粵昔庚子歲,七年侍湯,更莫能稱觴之擧,中夜興思,不覺嗚咽,此決不可受者一也。嗚呼,甲辰,奉我皇兄,上壽長樂,今雖欲行,親不在焉,莫聞嗟予季之音,思之及此,涕沾于衫,此決不可受者二也。嗚呼,慈聖,寶算七旬,欲奉岡陵之祝,而體慈聖之至意,莫伸微忱,到今思之,良欲溘然,此決不可受者三也。嗚呼,癸亥·甲子,予豈樂受,難違伊日之慈敎,欲因此獻壽,噫,其時雖强受,登座垂涕,侍臣俱見,憶曩時顧今日,何心受宴?此決不可受者四也。嗚呼,國初雖有已行之典,吁嗟,今日,何敢比擬?此不可受者五也。嗚呼,乙亥,大德得壽,猗歟盛哉,藐予否德,何心受此?此決不可受者六也。嗚呼,臨御,今四十一載,而國朝典章,墜盡無餘,八路元元,嗷嗷倒懸,追思昔年盛德大業,若負大何,雖無苦心,何敢受也?此決不可受者七也。嗚呼,無德無能,徒位徒壽,忝列朝之餘烈,負萬姓之依我,臨淵履氷,亦歇後語也,況宴乎哉宴乎哉?此決不可受者八也。嗚呼,予雖涼德,壬午復政以後,心惟在於民國,而無時和歲豐之報,有連歲荐饑之困,顧瞻朝著,無寅協之效,顧今世道,有傾軋之風,吁嗟,望八,欲倚於臣,而言敎不從,吁嗟,望八,欲倚於民,而莫惠困窮,有一於此,心猶不敢,況二者乎?此決不可受者九也。嗚呼,上有望八其祖,下有沖年其孫,祖依於孫,孫依於祖,謂今國勢,可謂澟綴,雖常時,此等豐享豫大之事,決不可示後,況此時乎?雖無若予無限之懷,此等之事,決不可擧於今日,此決不可受者十也。嗚呼,十件事,情理之所固然,義理之所當然,而亦尤有決不可者,決不可者,歲饑民荒,何爲宴樂?卿等雖誦毛詩,大抵周禮,先儒云,亦周公未行之事,雅頌稱文,何援乎今?設有是事,周之成康,物阜民安,猶可言也,當今之世,經費耗渴,居民倒懸,誠非其時。誠非其時,固執結于中,時世又若此,卿等日雖十啓,決無允從之理,徒使望八衰耗之君,食不甘而寢不便。古人云,只有淸心是要方,使我暮年歲初,便心調攝,豈不愈於豫大,一器建功,亦不愈數爵醴酒乎?卿等果若此,豈徒食不甘寢不便?飮涕望西,何心日三服湯,須諒須諒,更勿煩更勿煩。
賓廳啓曰,臣等,敢將同慶之情,相率齊籲,庶冀天心之亟回,及承批旨,兪音愈邈,辭敎愈勤,臣等,聚首奉讀,只自愕然,臣等之至誠苦懇,不惟不能孚格,乃反使聖心,慼然興感。臣等於此,豈不欽歎我聖上堯·舜孝悌之德,而事固當行,禮難可廢,則聖上之徒守感懷,牢拒群請者,恐有欠於大聖人循時裁宜之義,而惟此十條申諭,前後筵中,旣已仰復,今玆批敎,雖復諄複,臣等愚迷之見,終以爲不然。今日臣等之請,天理之所不可廢,人情之所不可闕,上天雖尊,下民之情,不可奪也,君父雖嚴,民彝之秉,不可遏也。以此論之,不待臣等之縷縷,必當默悟聖諭之太過,而俯諒群情之難拂也,聖上無疆之寶算,皇天祖宗之所賜也。皇天祖宗之佑,其可不仰答乎?聖上誕膺之茀祿,百官萬民之所慶也,百官萬民之願,其可不俯循乎?臣等所請,不過考稽邦禮,小伸臣分而已,顧何豐豫之可論也。在廷諸臣,固不足言,惟我世孫邸下,方在沖齡,親自製疏,愛日之心,祝岡之誠,藹然於字句之間,有足以感動宸聽,則以聖上慈愛之切·嘉悅之至,尤何忍强拂睿孝,不賜兪許乎?應行之典,一向靳允。一日二日,悶鬱轉甚,區區微衷,不得請則不敢止,玆又冒死煩瀆,伏乞聖慈,亟加三思,快賜一兪,以副顒若之望焉。答曰,罄悉心曲於卿等之批,宗臣耆舊之章亦諭,而奚徒此也?噫,望八暮年,攸依者沖子,而手製其章,可見良能,予非石腸,豈忍邁邁,而卽此一事,予心之固,蒼蒼臨照,豈云一日二日?雖百日千日,隨日益固,因此予已困臥,嗟彼輿儓,朝夕奔走,予困雖不可顧,輿儓何辜,快量休請,便予寢食焉?一向若此,何心玉食,何心萬機焉?甲戌舊邸,故金奉朝賀勉承之事,卿等須思焉。其時猶然,況今日乎?予已有所量矣。
領府事申晩箚曰,伏以三陽載回,萬品惟新,聖算冞高,玉體康寧,區區下情,竊不勝欣祝之至。臣於歲前陪班,重得寒疾,浹旬危劇,所患宿症,乘虛兼發,火升而喉渴,痰眩而頭重,宛轉枕褥,作一籧篨,元正起居之列,日昨朝參之班,俱不得趨詣,情禮未伸,分義都虧,病裏惶隕,如負大何。今此進宴之請,卽擧國臣民同然之情,大僚先發,廷議愈激,筵對而未卽準請,賓啓而亦靳兪音,中外輿情,一倍悶鬱。噫,匹庶愛日,當有飾喜之擧,顧今邦籙無疆,聖算益卲,實國朝以來所未有之慶,陟降洋洋,想必俯監而悅豫,雖以我聖上撝謙之德,亦豈容一向揮斥,不擧應行之典禮也哉?諸臣之遲徊到今者,蓋出於將順聖志,不敢瀆撓,而岡陵益崇,頌禱冞切,則不得不更籲同慶之忱,冀格照臨之天,以今日上下情志交孚之道,亦必有所翻然而快兪者矣。臣身在牀笫,跡阻文陛,不得隨諸臣之後,少伸微忱,病懷耿耿,不能自已,玆敢略入文字,猥籲天聽,惟願殿下,先降威罰,勘臣廢分之罪,亟回聖心,勉循群情焉。取進止。答曰,省箚具悉卿懇。噫,今日二品以上之答,宗臣耆舊之批,罄悉予意,今何架疊?噫,豈徒此也?望八暮年,取覽沖子之章,予雖衰昏,豈不動心?卽此固心,十餘載若一,何云今年,其雖八十二歲,守此心然後,有拜陟降之顔,蒼蒼照心,陟降俯察,今只以一固字,對卿箚,其所未參,業已量之,卿須安心勿辭,亦勿引咎,其須善攝焉。仍傳曰,遣史官傳諭。
奉朝賀兪拓基·李喆輔,判中樞府事李鼎輔,行副司直朴致和,行司直鄭亨復·宋昌明,行副司直金相奭·兪最基,知中樞府事沈星鎭,工曹判書李泰和,行副司直金相紳等疏曰,伏以臣等嘗竊觀古人之祝其君者,必曰,壽考無疆,蓋君臣之間,義根于性,愛結于心,欲其戴而事之,無窮極耳。夫旣平日之祝,如彼其切,則及其豈弟君子受命旣長也,惡得無飾喜志慶之擧乎?恭惟我聖上殿下,篤行盛德,克享遐祉,寶算之躋于七袠,三載于今,自玆以往,又不知爲幾萬斯年,此實天地宗社之所乘佑,漢唐宋明之所未有,其爲慶果,何如也,而大小臣工之前後祈請,顧不過歌風雅之什,獻海屋之籌,少寓其欣忭頌禱之誠而已,禮非無稽,事異張大,則何殿下之不賜體諒也?今夫閭巷匹庶之有年老父母,當爲之具飮食會親黨,以展一日之歡,臣之於君,何異子之於父,而上聽愈邈,下情莫伸,一國臣民,恒懷慊慊,況如臣等,忝列耆社,生老太平之世,優游壽域之中,頂踵毛髮,皆聖上所賜?雖其精力已耗,不能夙夜于廷,若夫一段愛日之誠,倍萬恒品,而或跡謝朝班,病淹牀席,當此賓廳合辭之日,末由隨諸臣後,自效犬馬之忱,玆敢不避僭猥,相率封章,伏乞聖明,亟回謙衷,俯循群情,以伸臣子之誠,益迓岡陵之福,不勝幸甚。答曰,省耆舊之章,倍憶昔之心,吁嗟,章頭,卽昔年之玉堂也。嗚呼,予旣冥然,卿亦到此,今日覽此章,遙望西郊,有涕如瀉,予心若此,卿心,若何?惟願耆舊諸老,諒予一段苦心,其勿困我,使我便心,同老餘年,此豈不愈於一日浮文乎?同府耆舊諒我,耆舊諒我。傳曰,遣史官傳諭。
綾昌君橚,長溪君棅,海溪君,密安君焍,海運君槤,鶴城君楡,順悌君炟,咸溪君櫄,海雲君熻,順義君烜,花平君橃,安川君烓,鶴陵君榯,安豐君,光興君橏,慶興君栴,茂林君塘,靈川君壄,樂城君壇,安春君,花豐君楏,河淸君壕,全春君堦,密林君炓,花溪君檔,樂林君埏,茂春君堉,安恩君,密春君焌,雲南君榗,花陽君榷,西淸君煋,西春君爗,鶴林君焴,雲山君楢,行廣陵副守烻,行雲峯副守杺,行凝善副守燨,行月林副守櫓,安原副令烠等疏曰,伏以臣等之殫心竭誠,相率齊籲者,卽是應行之典禮,而實爲擧國之輿情,竊冀宸衷感悟,兪音亟降,而及承批旨,辭敎勤懇,又於下賓廳之批,聖諭諄複,天聽邈然,臣等奉讀以還,益不勝惶隕抑塞之至。嗚呼,臣等雖甚愚迷,豈不欽歎我殿下孝悌之德,而徒自煩聒,以慼我聖心乎?至於臣等今日之請,卽皇天祖宗之所鑑臨,而天理人情之不容已者也,況今殿下之克享高齡,誕膺純蝦者,實符聖考聖母平日之祈願,則其所以宣揚休慶,奉答眷佑者,尤有光於我聖上繼志之孝矣。顧今宗籍零替,只餘臣等若干人,而幸須臾毋死,躬逢莫大之慶,非惟愛戴之誠自殊,外庭群僚,連日叫閽,固是秉彝之常分,而今若一向牢拒,未賜允可,至使臣等,幸際千載之盛會,未伸一日之奉歡,則天下後世,其將謂臣等何如,而抑恐有欠於遵先憲通下情之聖德也。區區微衷,不得請則不敢止,而誠淺辭拙,轉益悶鬱,惟我世孫邸下,親自封章,至誠告懇,有足以感動宸聽,殿下於此,亦豈忍終始靳允,强拂睿孝乎?玆敢不避煩瀆,更申齊聲之懇,伏願殿下,俯循群情,亟擧盛禮,不勝幸甚。答曰,省疏具悉。吁嗟,宗英,亦何困我?亦何困我,予意罄諭於賓廳之批,今何架疊?卿等須取看焉。予諭未能盡諭者,昔予率諸宗有此章,到今追思,夢裏猶嗚咽,今覽宗章,只有外宗,數十載之間,人事之異,一何若此?況此等之請,睡中雖請,夢裏猶愕,況歲初乎?無他諭矣,只一固字而已矣。
乙酉正月初八日辰時,上詣崇賢門外。春享大祭香祗迎入侍時,行都承旨金善行,左承旨安,右承旨閔百興,左副承旨朴師訥,右副承旨張志豐,同副承旨沈鑧,假注書安聖彬·尹慶龍,記注官金聖猷·許洉諸臣,以次侍立,香祗迎後,仍步臨興化門外,望見香班,移時還次,翊衛司,遲待奉審承旨閔百興之復命,二品以上,進前陳請,上曰,彼重臣金致仁入來矣,卿等旣如是陳章,雖不退斥,予有所執,決不勉從,當諭批答,退去,可也。政院呼望宗臣之章,上曰,是何聲乎?承旨對曰,宗臣之疏,留院矣。上曰,承旨追後持入。金善行曰,臣與僚官有言曰,紗帽之有小環,蓋爲國有慶宴則揷花,而今爲無用爲說,此亦出於抑鬱之意也。上曰,古人云,乃簪一花,果有是規矣。上曰,此闕甚明朗,南山正好,隨處對案,且仁王山氣勢,專入於慶福宮基址矣。百興,讀奏祭報府及進排官擧案曰,永寧殿進排假官,不待令矣。上曰,分揀,可也。上曰,雖彼宦寺之類,亦有冀望之心,欲食宴餘而然矣。上還入大內後,諸臣遂退出。
乙酉正月初八日未時,上御景賢堂。都承旨入侍,坐直承旨·春坊上下番追後入侍時,行都承旨金善行,假注書尹慶龍,記注官金聖猷·許洉,左副承旨朴師訥,同副承旨沈鑧,輔德李普觀,弼善金魯淳諸臣,以次進伏訖。命讀二品以上疏,上笑曰,疏語太浮張也。至南山之句,上曰,南山小也,何不曰金剛山耶?及讀耆社之疏,上曰,章頭非少矣。何以爲此?耆社堂上之號,誠美而貴矣。昔年此人,以玉堂入闕,人皆難之矣。上曰,漢武·唐高,爲七十矣。金善行曰,不踰七十矣。上曰,朴致和,今年幾何?善行曰,八十三云矣。上曰,支離矣。賤臣曰,世孫之章,今方詣閤矣。上曰,入之。上曰,覽其着銜,能小畫善着矣。俄者世孫,果示以疏草,而以堯·舜·禹·湯所無之慶措辭,故予果笑而却之矣,果然封章矣。其曰,內外大小之心云者,其謂嬪宮而然耶?予當禁止,命書批答,承史不覺抑塞,秉筆淹泣,自然流涕。賤臣離次起伏曰,小臣極知僭越,而世孫邸下之疏,與他章自別,沖年疏章,誠孝藹然,今若混下不允之批,則世孫之心,當作何懷?玆不勝感泣之至矣。上曰,彼言,亦出於秉彝也。命納草紙,手書批旨而下敎曰,予亦不能無心動,批辭,與諸批稍異矣。仍命賤臣,率入春坊上下番,上曰,誰也?對曰,李普觀·金魯淳也。上曰,世孫之章,汝見之乎?對曰,然矣。上曰,無潤色之事乎?對曰,手書疏草以下,無自下一字加點之事矣。上曰,師傅見之乎?對曰,果奉覽,而一如字似爲落字,故書塡矣。上曰,世孫精神,似不落字矣。仍命都承旨,傳諭批答于世孫,上曰,望八之年,始見世孫之手書陳章,予無慮矣。上曰,金魯淳,恰似其弟普淳,而比登第時,厥象稍勝矣。上曰,以先執爵之句觀之,可想世孫自製之本色,若非自製,則不曰執爵,而必曰奉爵矣。上曰,今予之心,惟在民國,再明日次對,進定於明日。上曰,昨旣問大臣,已有下敎,江華摠戎廳春操一體停止事,令備局分付。出傳敎藥房持湯劑入侍事,他承旨入侍。出榻敎大臣·國舅外二品以上入侍。出榻敎上曰,因衰耗而莫諭,覽此章而乃覺,今日耆舊章,昔年簪筆之臣,只有兪奉朝賀,故耆舊魚有龍,其今在焉,悼衋之諭未果,此予耗矣,況宣懿皇嫂至親乎?申飭諡狀,賜諡卽爲擧行,其子,令該曹,待闋服卽爲調用。出傳敎諸臣退出。
上在慶熙宮。停常參,只晝講。
未時,日暈。夜一更二更,有霧氣。
下直,水口萬戶鄭仁國,森森坡萬戶吳有德,東里僉使千世弼,赤梁僉使金聖彪。
備忘記,今下弓矢,水口萬戶鄭仁國,森森坡萬戶吳有德等處給送。
金善行啓曰,明日常參·經筵,取稟。傳曰,只晝講。
朴師訥啓曰,大司憲南泰著呈辭,執義·持平一員未差,掌令李弘濟·成胤儉在外,持平李惠祚未署經,今日以監察茶時之意,敢啓。傳曰,知道。
張志豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于金善行曰,晝講兼行次對,詣閤後只入正時。
傳于朴師訥曰,次對追後入侍,晝講待下敎入侍。
金善行啓曰,吏曹判書沈鏽牌不進推考傳旨,今方捧入,參判徐命膺,參議洪樂命,俱爲陳疏入啓,別兼春秋差出,一時爲急,判書沈鏽,更爲牌招,以爲差出之地,何如?傳曰,允。
金善行,以侍講院意啓曰,本院兼弼善金致讓,時無職名,令該曹口傳付軍職,何如?傳曰,允。
兵曹口傳政事,副司果金致讓。
議政府領議政洪鳳漢,左議政尹東度,右議政金相福,領敦寧金漢耉,知中樞李昌誼,漢城判尹洪象漢,行副司果韓翼謩,知中樞尹汲,判敦寧金陽澤,左參贊李益輔,右參贊李昌壽,兵曹判書具允明,知中樞沈星鎭,知訓鍊院事具善行,禮曹判書李之億,刑曹判書金致仁,戶曹判書金尙喆,工曹判書李泰和,行副司直柳謇,行副護軍具善復,工曹參判鄭弘淳,行副司直李應協,漢城左尹蔡濟恭,行副司直具允鈺,行副司直元仁孫,禮曹參判洪樂性,行副司直洪麟漢,兵曹參判李裕身,行副司直尹東暹,刑曹參判洪名漢,杞豐君兪彦國,行副司直鄭光漢,行成均館大司成金尙重,行副護軍李觀祥·李邦綏·金聖遇,戶曹參議兪彦民,工曹參議李廷喆,兵曹參議沈瑴等疏曰,臣等情切同慶,而文辭拙澁,禮據邦典,而誠意淺薄,昨日再啓,兪音終靳,臣等非不知不得請則不退,而禁門垂扃,累瀆是懼,黽勉還次,坐待天明矣。相率來籲,惟殿下,更垂察焉。臣等,今日之請,揆之天理而在所必行,求之人情而在所不已,則雖以撝謙之至意,亦不可以臣等之言,爲非所當言,此殿下,已察其情理之當然也。臣等,今日之事,考之經傳而先王已行,訂之國乘而列聖相襲,則雖以十行之聖批,亦不以臣等事,爲出於無稽,此殿下,已察其彝式之當然也。至於世孫邸下之至情仰懇,八域民生之合辭同聲,以殿下止慈之德·體下之仁,亦豈不俯諒,而猶且歷日靳許,天聽愈邈者,聖批所諭,其段爲十,而若論其結在淵衷,戚戚難解者,最是聖孝通天,感念昔日,有不忍遽許耳。臣等於此,非不相顧感歎,而抑有一辭可以仰復者。噫,欲使殿下,百祿是荷者,非我陟降乎?欲使殿下,壽考無疆者,非我陟降乎?今者海屋騰謠,聖算彌隆,而渥丹無改於天顔,步履不恃於鳩杖,大德必得其壽,聖人眞不我欺,東土含生之倫,無不歡忭鼓舞於壽域之中,於斯時也,特循群情,亟行典禮,文孫獻觴,百僚歌誦,藹然和氣,盈溢兩間,則洋洋陟降監之在玆,嘉悅而欣慰之者,當如何也?誠殿下,思之及此,卽地兪允,當不待臣等之畢其說,而感念之懷,自可以勉回也。若其不欲以此等事示我沖子之敎,亦有所不然者,祖宗所騭,邦籙無涯,殿下之世世神孫,皆以望八之齡,視殿下今日之事,得以效之,則是殿下勉循之擧,適足爲他日川至日升之兆,尤豈不休哉?臣等達宵熲熲,反復思惟,臣等之所執持者,節文之嚴·秉彝之良也,殿下之所牢拒者,感舊之念,自謙之辭也。以此較彼,孰輕孰重?伏願殿下,更加三思,特允至懇,以副百官軍民顒祝之誠焉。答曰,已諭復何諭?
賓廳啓曰,殿下以臣之請,爲可已而不已哉。苟可已而不已,則是不誠也。臣等,雖無狀,決不敢以可已之事,陳之於殿下之前,以自陷於事君不誠之科矣。然則今日之請,可知其雖欲得已而斷不可已也。此實情之所不容已,禮之所不可已者,未得準請之前,雖至於百僚籲庭,豈容但已,雖至於萬被譴何,亦豈可已哉?以殿下至仁至慈之德,凡於群下之情,無不曲體而必遂,則豈不諒臣等所請之亶出於斷不容已,而一啓二啓,猶未蒙可,卽於三啓之批,至以復何諭爲敎,此莫非臣等忱誠淺薄,未能上格之致,相顧慙悚,無地自容。臣等雖甚愚迷,殿下前後下敎,豈不仰認,而躬逢嘉會,祝君萬壽,自三代已然,臣子致誠之美,上下交孚之盛,史冊垂之,先儒稱之,蓋以其出於人情之自然,合於天理之當然,則飮食衎樂未必爲張皇,鍾鼓獻酬,未必爲豫大也。此何損於大聖人謙挹之德也哉?且伏惟念我殿下,臨御四十二年,至澤之所沾被,晟化之所覃及,環東土億萬生靈,無不欣欣鼓舞於仁壽之域,臣等,際此千載之休運,奉我八袠之君父,其所以愛戴攢祝者,雖每歲飾慶,式月稱觴,亦可以有辭於千億,而不足小效其萬一。況臣等幾年抑鬱之餘,今欲一伸情禮者,此是秉彝之所不可已者,則殿下之一向靳持,不賜開許者,是豈臣等所望於殿下者哉?臣等,憫迫之情,雖不足言,文孫之至情,殿下何忍遏之?文孫之至懇,殿下何忍拒之?殿下,若以臣等之言,謂之天理人情之不必然也,則强聒之誅,固所甘心,殿下,旣以臣等之請,謂出於情理之所當然,而筵敎批旨,已示諒燭之意,則殿下,豈可終始牢拒,以阻千萬人顒祝之至願也哉?此不但有違於中庸體群臣之義,亦非所以躬行貽燕之道也。玆又相率申瀆,伏乞快賜兪音,以副群情焉。答曰,令世孫侍傍,罄謁予意於卿等,卿等其諒予心,予亦有下敎,不然,予有所執,予有所重。嗚呼,追憶戊寅,夢裏五內若隕,冥然到今逢今歲,於予,卽戊寅也,聞猶垂涕,況勉循乎?心若石矣,心若石矣。卿等須諒須諒,體予今日之敎,伸我沖子之心。
傳于張志豐曰,左捕將旣令兼察,命召大將牌·傳令牌,仍令傳授事命下矣。左邊捕盜大將具善復,傳授命下之前,旣已聽傳敎出去,卽爲牌招,以爲傳授之地,何如?傳曰,允。
兵曹口傳政事,禁軍別將尹泰淵。
綾昌君橚等疏曰,伏以惟天惟祖宗,以我聖上,德配昊天,功光列祖,默佑陰騭於冥冥之中,錫之以無疆之休,申之以無疆之壽,肆我聖上,履天位·享天祿四十有二載,而寶算,踰七望八,此所謂大德必得其位·必得其祿·必得其壽者也,此實史籍之所罕覯,而我聖朝四百年所未有之大慶也。環東土數千里凡有血氣者,莫不舞蹈攢祝,思所以飾喜效誠而不可已也。念臣等,事殿下幾十年矣,幸逢千載稀有之慶,愛戴欣忭之心,自不能已,日昨進宴之請,實出於擧國同情,而殿下撝謙太過,不卽允從,雖以匹庶之家,父母享有高年,爲其子者,悅豫之方·飾喜之事,靡所不容其極者,此固人子喜懼之情難禁也。爲其父母,未嘗以謙抑而辭,其情,蓋以不如是,則無以伸天得之情故也。君臣父子,情無異同,殿下何不思諸臣移孝之忠,廢却應行之典,使今日臣子,不得少伸其至誠也哉?臣等,沐浴我殿下敦宗之澤,恩深河海,效蔑涓埃,一心感戴,只切華封之祝,幸賴宗社之慶,得見我聖上,克享大耋之壽,聚首攢手,不勝抃蹈之忱,敢隨諸臣之後,略陳疾聲之懇,而誠意淺薄,尙靳允許,耿耿愚衷,抑鬱閟塞,玆敢相率陳章,不得請則不可已也。伏乞聖明,亟降兪音,上答祖宗扶佑之慶,下副臣民顒祝之誠焉。臣無任屛營祈懇之至。答曰,省疏具悉。已諭於賓廳之批,若體予意,當有闊狹下敎矣。卿等休請焉。
吏曹判書沈鏽疏曰,伏以臣猥以無似之賤,遽承匪分之擢,罄盡衷悃,辭不獲命,冒膺重寄,懼在負乘,每念名位徒隆而裨補無策,眷遇兪摯而酬報無階,祗自中夜不寐,一味懍惕。又於日前,有隕自天,忽以臣爲吏曹判書者,噫嘻,此何擧也?卿月之班,必待剡擧,而在臣則特授中批,銓衡之職,尤貴歷試,而以臣則直拜長席,爲人臣得此於君父者,求之往牒,指不多屈,臣始而徜怳,終焉駭惑,蓋嘗左右思而莫省厥由,噫嘻,此何事也?顧臣論其地處則至寒素也,語其人器則至庸陋也,例遷常調,猶懼不稱,躐躋華貫,實非始期,況玆所被之千千萬萬不近似者哉?名器至重,公議至嚴,固自有上不可以輕施,下不以冒受者,除目之下,物情俱駭,不但滿庭簪紳之所共竊議,街巷走卒,其將指點而嗤笑曰,是夫也。全乏時望,徒荷君寵,秋官一朔,有何功效,天曹首堂,遽又濫據云爾,則臣心之羞愧欲死,雖不足言,豈不大有傷於聖主則哲之明耶?臣自聞命以還,驚惶隕迫,五內失守,至今歷屢日而不敢抗顔對人,擧頭出門,蓋臣一己過濫之災,姑未遑恤,而使堂堂大冢宰之任,緣臣而玷辱無餘,此尤臣之震灼罔措者也。人之居是職者,輒以世道紛囂,何以鎭靜,朝象混淆,何以激揚爲辭,而如臣者,初不以去就經意,則惟有縮伏悚息,恭俟處分而已,其何敢視若倘來,隨俗例讓爲哉?荐違嚴召,罪積逋慢,今日再牌之下,亦未祗承,玆敢披瀝肝血,冒瀆崇聽,臣於此如有一毫外飾,天日鑑臨,器神誅殛,伏乞聖慈,天地父母,俯諒危悃,曲垂全保之恩,亟寢新授之旨,以重公器,以安微分焉。顧今廷僚咸造,賓啓申籲,而臣獨職名在身,蠢動無路,未隨諸臣之後,仰效同慶之忱,瞻天望聖,尤增抑塞之心,臣無任戰灼之至。答曰,省疏具悉。嗣服之初,卿叔,爲冢宰,于今望八,授卿此任,是豈偶然?卿勿過〈辭〉,從速行公。
吏曹參判徐命膺疏曰,伏以歲籥方新,寶算彌高,詩云樂只君子,遐不眉壽,此周公讌饗之樂所以祈祝于君者,而今殿下,實有之矣,使周公,非聖人則已,果聖人也,其言必正,其事必中,其爲禮必天理之文。嗚呼,讌饗且祈眉壽,況眉壽,其可無讌饗乎哉?臣於日者,伏奉亟銓特除之命,寵實紆於知顧,恩則侈於簡拔,以惶以感,不知所云。第臣於年前忝叨三銓也,不愼政注,重觸罪戾,綸綍誨責,多有人臣所不敢承聞者,至今追思,寢夢猶驚。夫僨轅之足,不議服箱,物理人事,自無差殊,況三銓亞銓,其爲副貳則均矣,參衡佐衡,其爲裁品則同矣,臣若以資秩之稍變,稱謂之稍改,而貪戀榮寵,苟然冒進,不恤其顚頓狼狽,則惡在其廉防之嚴哉?惡在其簡知之明哉?昨因春秋差除,庚牌狎臨,而義在一遞,罪犯荐違,永夜孤燭,冞增悚懍,玆敢略治短章,冒控衷懇,伏乞遞臣之職,勘臣之辜,毋使臣又添其積逋之罪,千萬顒祝,無任祈懇之至。答曰,省疏具悉。人君霜露,皆是敎也。往事今嫌,亦涉太過,卿勿過辭,從速察職。
吏曹參議洪樂命疏曰,伏以臣千千萬萬夢寐之外,勿伏承三銓特除之命於前席入侍之際,驚惶懍惕,罔知所以自措也。蒼黃退出,驚喘未定,召牌踵臨,益增惝怳,分義雖重,去就不輕,反復揣量,萬無轉動之路,不得不違逋,而其爲悚蹙惶懼,寧欲鑽地而入也?如臣庸駑,百不猶人,其於銓衡之職,雖循次當之,猶當抵罪力避,必辭乃已,況臣陞秩屬耳?此等權要淸峻之職,不但夢所未到,公議亦未及歷擧,則臣雖貪榮沒恥,其何可唐突冒膺,下而自喪廉愧之防,上而貽累則哲之明乎?荐召之下,千思萬量,有必遞之義,無可出之勢,玆敢披瀝肝血,仰瀆宸嚴,伏乞天地父母,俯賜諒察,收還臣佐銓之命,以安賤分,以重官方,仍治臣逋慢之罪,千萬幸甚。答曰,省疏具悉。授以此任,予意在焉。爾勿過辭,從速察職。
乙酉正月初九日午時,上御景賢堂晝講。大臣·國舅·二品以上同爲入侍時,特進官柳謇,同知事洪名漢,參贊官張志豐,侍讀官金龜柱,檢討官李宅鎭,假注書尹慶龍,記注官金聖猷·許洉,武臣南益祥,行都承旨金善行,領議政洪鳳漢,左議政尹東度,右議政金相福,領敦寧金漢耉,知事李昌誼,判尹洪象漢,行司直韓翼謩,知事尹汲,判敦寧金陽澤,左參贊李益輔,右參贊李昌壽,兵曹判書具允明,護軍具善行,禮曹判書李之億,刑曹判書金致仁,戶曹判書金尙喆,副護軍具善復,工曹參判鄭弘淳,副司直元仁孫·洪麟漢,禮曹參判洪樂性諸臣,以次進伏訖。金龜柱,進講小弁·蓼莪,上曰,今日講此章,亦非偶然。龜柱曰,聖上每講蓼莪,必寓愴感,更無文義之可達矣。洪名漢曰,卷伯之不僭畏忌,誠有意味,致知格物,卽堲譖之道,而谷風詩,亦足以戒後世朋友之道矣。上曰,小弁詩,怨父母,自古宵人之讒,甚可畏也。婦寺之讒,姑舍之,自中亦多投間抵隙之譖,投之豺虎,有似甚憎之說也,正合今日監戒也。龜柱曰,聖上,以將恐將懼爲戒,臣以將安將樂爲勉矣。李宅鎭曰,古乙酉年聖上,率百官陳請,今年世孫,又率臣等仰請,此爲繼述之事矣。李之億進湯劑,上命世孫奉獻曰,汝果執爵,今日建功湯最甘矣。命承旨讀疏錄,上曰,朝廷以爵爲貴,文武何殊?失次書之,當該注書汰去,武將亦自損體,將安用哉?如是而能爲龍虎將乎?武臣罷職,可也。臣事君以禮,使之讀座目,意攸在矣。上曰,或慮卿等分疏,十件事果不爲之矣。若多卞,則此事,幾不諧矣,今日初啓,誰作也。鳳漢曰,新提學之文矣。上曰,其文似宜借用矣。鳳漢曰,提學,以渥丹之文字爲好,固爭書之矣。上曰,再啓,誰作也?鳳漢曰,具允明也。上曰,編次人與予多著述,文氣之援引,多學予法,是予之過也。予欲觀卿等越去漢江,而此第二件事也。式月稱觴之句,甚可憎,或恐世孫,效則於日後也。若使予考文,則蔡作入格,而具作下第也。宗臣之章,借於何手,而如是支離也?上曰,承旨之垂涕過矣。史官亦泣諫矣,世孫,豈進宴之年?雖非卿等,春坊官員,必勸世孫矣。國不亡則宜守此法,俄果處分於金陽澤及武臣矣。世孫必欲爲之,予故不禁,一番則不可已也。顧謂世孫曰,堯·舜,皆享九十,豈曰,堯·舜·禹·湯所無者耶?世孫起伏曰,以堯·舜·禹·湯以後爲達者矣。上曰,自昨以後,世孫撤食,過於固執,必是觀卿等之爻象,自爲必行之事而然矣。又顧謂世孫曰,彼諸臣,今雖陳請,必食朝夕矣。予果口奏於長樂殿曰,諸臣之强請當然,小臣之固執當然,而但世孫之廢食可悶,然世孫,苟能擴充此心,吾國其庶幾矣,若非世孫廢食之誠,何必强許受賀乎?世孫跪伏曰,小臣之請,不止於賀矣。金漢耉曰,今聞世孫奏語,實爲臣等之罪,殿下,若副世孫之至懇,則非但錫類之仁,將啓無疆之休,豈不美哉?諸臣同聲起伏曰,世孫之誠孝,出於秉彝之自然,一國臣民,孰不欽仰令聞,而八域人心,亦可以鎭定矣。上顧謂世孫曰,朝臣之心稍可紓,而今汝又發怪言,更加一層矣。予豈爲世孫之心,自負不孝之名乎?金相福曰,殿下,克篤世孫之孝心,則有光於聖上孝思矣。上曰,世孫廢食,則予亦廢食,此兒甚固執,故予果勉從矣。又顧世孫曰,當此歲饑民困,受宴可乎?汝讀孟子,第言之,對曰,孟子之時,時君無德,且無事宴樂,而今時則異,聖算已高,諸臣固請,今若勉從,則大有光於祖宗,而亦揄揚盛烈之道也。李應協曰,粵在丙戌,寧考受賀,又於今歲,聖上遵行,則世孫所達揄揚先烈,其在今日矣。上顧世孫曰,十件事,汝固不知勸我受之,汝亦當予年而有東宮之請,則必將謂揄揚先烈而受之矣。上曰,乙酉請之,以凶年之故,丙戌行之,遵古禮以明年爲期,何如?世孫曰,聖算已高,何待明年乎?上曰,汝祖能享年,明年行之,豈不好耶?龜柱曰,非但明年,雖來朔,臣子愛日之心,決難待後矣。上曰,彼言則是矣。鳳漢曰,李泰和所白,孝與慈,同出於天理之說,誠是矣。旣受允許之敎,一日爲急矣。韓翼謩曰,王言一出,不可收也,臣之所爭者,進定於今年也。上曰,呼寫伸我沖子心之句,世孫,向予有悶鬱之色,予豈不知兒孫之心乎?仍命賤臣,取納去丙戌八月日記,命承旨讀奏疏章曰,事如昨矣。上曰,大臣·禮·判,更爲入侍。出榻敎上曰,三銓官批下,待開門牌招開政。上曰,騎曹綿布四同,入于惠嬪宮,顧恤頃者侍人。出傳敎右捕將金聖遇罷職,代左捕將具善復牌招,姑令兼察。榻前下敎再明日犒饋時,只坐直承旨入侍。出榻敎上曰,傳敎中宴字,予不欲書之,若富者惜財然也。顧世孫曰,若書宴字,則汝當進食乎?世孫對曰,雖書宴字,不許今年,則不敢進飯也。上曰,誠可悶矣。之億曰,在人子喜懼之心,惟願以今年受賀,換明年之許宴也。韓翼謩曰,聖上又當明年,則必思戊辰矣。上曰,此言,是矣。彼重臣養生法,能延年乎?上曰,世孫與諸臣,欲使我延壽,則不必煩聒,使之自便。十三年支撑,實由謙抑不受宴樂之致矣。汝上有八十老祖與慈母,何如是撤食固執,使予憂慮乎?上曰,朝臣中,有連四代立朝者乎?鳳漢曰,閔弘烈·沈能建也。上曰,工判在何地?對曰,鄕居則仁川也。上顧世孫曰,此人,與汝祖同庚,而此人若不安靜,亦何至此耶?鳳漢曰,此開城留守金器大狀啓,而春操,令廟堂稟旨分付爲請矣,松都昨年年事,不至失稔,本府事勢,秋操則難,春操則易。且詰戎重事,苟無大段掣礙者,則不可輕許停操,依例擧行,何如?上曰,前留守陳之,可也。蔡濟恭曰,管理營,一經習操,所費殆至累千,實有難支之勢,而詰戎重事,臣不敢輕許,惟在朝家商量處之矣。上曰,松都春操,亦爲停止,可也。出擧條鳳漢曰,此南兵使李昌運狀啓,而三·甲左右營春操,行於二月,自是判下定式,南各營所屬鎭,使該守令·邊將聚點事,請令廟堂稟處矣。本道異於他道,依例行操,南關諸邑中被災而昨秋停操處,今春亦依昨秋例施行事,一體分付,何如?上曰,依爲之。出擧條李之億曰,今此兩殿陳賀時,王世孫,當爲率百官行禮,以此磨鍊擧行,何如?上曰,依爲之。內殿陳賀,則廣達門外擧行,可也。出擧條鳳漢曰,此江原監司成天柱狀啓,而以爲三鎭勸別武都試,依例設行,合操與營將巡點,請令廟堂稟旨指揮矣,今年年事稍登,依狀啓爲之,何如?上曰,江原道秋操,古則無之,而大歉之餘,昨年年事,亦未豐矣。鳳漢曰,然則春操亦爲停止,勸別武都試及營將巡點,依例擧行事,分付,何如?上曰,依爲之。鳳漢曰,此慶尙監司趙狀啓,而束伍軍兵等每年春秋操鍊,自是應行定式,而癸未·甲申兩年習操及今春秋操鍊,旣已停止,則詰戎重事,不可一向停止爲請矣。癸未以後,雖因歉歲而連停,昨秋則嶺南左道穡事,不至甚歉,則秋操又停,終似太過,今春習操,若又不行,有非重詰戎之道矣。上曰,嶺南亦被災,春操似難矣。鳳漢曰,然則今亦停止,營·城將巡點,使之依例擧行,何如?上曰,依爲之。鳳漢曰,今此景賢堂陳賀時,庭中方塘,以補階板蓋塡,然後可以容行矣。上曰,分付戶曹。鳳漢曰,平海水土之不佳,道里之絶遠,曾已仰達矣。權噵,只有一子,病勢甚重,而嚴譴之下,不敢遲留,捨而登途,終至客地聞訃,其情理,誠極慘然。當初外補之命,不過警飭之意,到今恤念之仁,宜有近移之道矣。上曰,聞甚惻然,移除陽城,可也。鳳漢曰,然則使除辭赴任,從便往來乎?上曰,依爲之。出擧條上曰,今聞大臣所奏,聞甚惻然,權噵,陽城縣令除授,平海前郡守,其令仍任,陽城縣監,遞付京職。出傳敎上曰,感予下敎,思其先父,不參則宜若一,而處義未知其當,重臣體貌,不可若此,判敦寧金陽澤罷職。上曰,朝廷莫如爵,凡諸等事,文武豈異,而況以曾經亟將或時任將臣,其所處身,不可若此?行副護軍李觀祥·金聖遇·李邦綏罷職。已上出傳敎上曰,左捕將旣令兼察,命召大將牌·傳令牌,仍令傳授,右捕將及守禦使代,姑勿擧行。上曰,噫,諸臣爲君苦請與世孫不食之狀,渠亦聞知,而憑藉擧燭,退去求食,事之可駭,莫此爲甚,承傳色中官金命垕,罷職不敍。上曰,今於此闕咫尺憶昔,況昨日生辰,忌日亦不遠,祭文製下,寧嬪房,遣昌城尉明日致祭,執事內侍。已上出傳敎大臣二品以上入侍,都承旨入侍,藥房提調,持湯劑入侍。出榻敎上曰,注書汰去,置之可也。此注書,誰也?鳳漢曰,安之子安聖彬,爲人極嘉,且善寫,昨日賓啓,能倉卒書之矣。上曰,似勝於乃父矣。鳳漢曰,安,亦少時文士望重矣。上曰,聖彬甚了了矣。上曰,中官事可駭,飮食之人,卽人賤之,人君食而肥大,則弘化門亦狹矣,獨不愧世孫之不食乎?上曰,予果誘世孫曰,明日犒饋,祖孫可以同食一饌,而終不開釋矣。鳳漢曰,甲戌生之獨未蒙恩秩者,郭聖躋也。上曰,有甚事端矣。鳳漢曰,此人作宰時,見瞞於吏輩云矣。之億曰,臣與領相,自外言曰,其日或有賜饌,則大幸云矣。上曰,今番告廟,只太廟擧行望祭兼行,而其日行禮,只行頒敎。噫,四十載臨御,吁嗟,元元,無一惠究,强受此禮,豈合同喜?頒敎日輕囚放釋,外方則徒年以下,一例放釋,只修啓聞以啓。出傳敎上曰,噫,侍湯誠淺,庚子·丁丑,龍馭莫隨,甲辰·庚戌,仙馭莫攀,冥然到今,寔予之不孝,宴之一字,於予若鐵甕在前,況賓啓之批旣諭,于今七十二歲,追憶戊寅,夢裏猶愕,尤何論哉?觀今擧措,亦予誠淺,故今日長樂古殿,仰奏陟降,召見諸臣,此豈他哉?諸臣若此,臣分之所當,予之固執,子道之固然者,仰奏下諭,亦體下之意也,不然,予腸非石,見昨日沖子之手草陳懇,豈不感動?卽此一事,予心可知。雖然,諸臣之請,其難孤矣,豈徒此也。吁嗟,沖子,陳章不從之後,悶鬱撤食,今日予亦撤食以勸,而猶不回心,其至誠若此。嗚呼,望八所依,其惟沖子,四百年宗國,亦依沖子,雖不許宴,强許其賀,世孫,其猶苦請不已,故雖不忍今年,而明年則敢體丙戌故事,强示許意,諸臣其若體焉。雖賀亦受,若一向强請,賀亦豈受?先諭予意焉。上曰,噫,豈云宴乎?賀亦苦心,今日之請,惟拒而已。予有所執,而沖子至誠,其難抑矣,非徒此也。悶鬱不食,已四時。噫,四百年宗國,祖孫相依,到此地頭,今年特許其賀,亦萬不獲已也。雖許其賀,儀文當節損,以表予意,追憶庚子正月賀禮,予則在心制而不參,而此堂庭,我皇兄往來時祗迎矣。興惟其年,予心一倍,己亥賜宴受宴,況庚子不臨之殿,何忍坐受今番陳賀於此堂爲之?儀仗,以小駕儀仗擧行,禁軍,只入番排立於門外,槍劍軍置之,以示予受賀損抑之意,外方只捧箋文,物膳方物置之,中宮殿賀,廣達門爲之,東宮賀,置之。以上出傳敎諸臣退出。
上在慶熙宮。停常參,只晝夕講。
下直,楊下萬戶申尙權。備忘記,今下弓矢,楊下萬戶申尙權處給送。
金善行啓曰,明日親臨犒饋相値,視事,頉稟。傳曰,知道。
朴師訥啓曰,大司憲南泰著呈辭,執義·持平一員未差,掌令李弘濟·成允儉在外,持平李惠祚未署,今日以監察茶時之意,敢啓。傳曰,知道。
沈鑧啓曰,兩司,俱有行公臺諫,而屢度催促,終不入來,無端闕啓,事甚未安,大司憲南泰著,司諫朴盛源,竝推考警責,何如?傳曰,允。
又啓曰,卽者副應敎尹勉憲,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
朴師訥啓曰,臣依定式今日進詣崇政殿月臺,入直禁軍等戎器服色點考,則皆無頉,仍以傳敎內辭意,依例勞問,則亦皆好在云矣,敢啓。傳曰,知道。
吏批,有政,判書沈鏽,參判徐命膺牌不進,參議洪樂命進,都承旨金善行進。吏批啓曰,判書沈鏽,參判徐命膺竝牌不進,小臣獨政未安,何以爲之?敢稟。傳曰,只出緊任。又啓曰,通禮院右通禮安正仁呈狀內,身病猝重,勢難察任云,依例改差,何如?傳曰,允。又啓曰,新除授淸風府使尹得重呈狀內,今年洽滿六十六歲,法不當冒赴,依例變通云。自六十六歲,六年窠守令,不得除拜,載在法典,依例改差,何如?傳曰,允。又啓曰,前永興府使張志恒,陽城縣監田泰祥,金泉察訪韓栐,遞付京職事命下矣。本曹,時無相當窠,依例送西之意,敢啓。傳曰,知道。以沈益聖爲執義,鄭煥猷爲持平,李壽勛爲獻納,任珹爲正言,黃仁儉爲知敦寧,元仁孫爲右尹,金相翊爲禮曹參議,元景濂爲兵曹參知,李瀰爲刑曹參議,任瑎爲吏曹正郞,李定鎭爲戶曹佐郞,閔百順爲淸風府使,禹禎鳳爲典籍,別兼春秋單李延伋,兼春秋單黃樸,承文正字單趙武範,安岳郡守嚴璘,平海郡守田見龍仍任事承傳,金致讓爲應敎,朴志源爲校理,李憲默爲副校理,尹得孟爲副修撰,金致仁爲知經筵,淑陵參奉韓重煜。
兵批,有政,判書具允明進,參判李裕身病,參議沈瑴入直,參知未差,右副承旨張志豐進。兵批啓曰,羽林衛將柳達源,重得寒感,症形危篤,景福宮衛將李聖泰,素患風痺之症,當寒添劇,昌德宮衛將金起泰,痰癖之症,輒復孔劇,有難供職,俱爲呈狀乞遞,領軍輪番之任,不宜久曠,竝令今姑改差,何如?傳曰,允。
傳于金善行曰,晝講入侍單子入之,習講後只入正時。
沈鑧,以春秋館郞廳,以領監事意啓曰,昌德宮所奉實錄移安吉日,更令日官推擇,則今十二日爲吉云,以此日擧行,何如?傳曰,允。
又啓曰,永宗僉使李邦一,以病累度呈狀乞遞,故調理赴任之意題送矣。今又呈狀內,素患風痰之症,重添傷寒,時月之內,萬無自力登途之望云,邊御重鎭,不可久曠,依例罷黜。大坡兒權管朴成大呈狀內,老父今年八十歲,法不當遠離赴任云,邊將之親年七十五歲以上者,許遞其任,已有定式,依例改差,何如?傳曰,允。
李邦曄爲副摠管,金養浩爲同知,李國賢爲宣傳官,閔永喆爲宣傳官,李思贊爲衛率,尹僖東爲平安兵虞候,趙國鎭爲羽林將,尹復淵爲永宗僉使,沈東魯爲昌德將,尹輔商爲景福將,李命侻爲景福將,大坡兒權管金萬柱,副護軍洪若水·李邦曄·徐赫修·任守一·李埉·尹之彦,副司果李文燮,副司直洪重孝·洪樂純,僉知單崔挺大,僉知三單金聖器·李弘器·李文國。
沈鑧,以兵曹意啓曰,今正月十一日,武臣賓廳武經講書日次,而親臨犒饋相値,不得爲之之意,敢啓。傳曰,知道。
太學進士具文漢·金俰,生員禹禎圭,進士李龍漢,生員閔慶龍·洪熙普·白師坤,進士李泰岳·李奎應,生員吳奎,幼學白思近·李龜鏡·金尙胤·金尙鳳·金演·金大集·尹殷麟·林大彦·白致煥·文光瑞·李元瑞·洪道潤·金尙龍·元舜命·朴健瑞·邊德中·盧熻·李以烈·李錫命·李翼龍·朴光一·金基修·李洸徽·尹長烈·申熠·崔宗乾·鄭相龜·金尙敏·鄭榟·金星重·金鳳仁·金益鎭·朴宗默·趙夢濂·薛慶觀·梁濟霖·方大坤·金尙澤·鄭觀輝等疏曰,伏以皇穹默佑,陟降垂騭,錫之以如川之福,申之以如岡之壽,四紀光臨,天休滋至,寶算彌高,踰七望八,所謂大德必得其位·必得其壽,此誠三代後所罕覩,而亦我列聖朝所希有之大慶也。環東土數千里凡有血氣者,孰不舞蹈歡忭,思所以飾喜效誠而不能自已也?迺者獻壽之請,實出於擧國同慶之情,而賓廳之啓·宗臣之章·耆舊之疏,相繼陳懇,殿下撝謙太過,一向揮斥,臣民抑鬱,當如何哉?況今我世孫邸下,方在沖齡,仁孝出天,八域含生,莫不延頸,而此際稱觴之誠,藹溢於辭表之間,親製親寫,有足以孚感天聽,以聖上嘉悅之心,俯燭至懇,亟降兪音,俾伸愛日之忱,則在朝在野,其將曰,百僚齊籲,莫回聖志,而惟我世孫之至誠,可透金石,能得仰孚,夬賜允許之,則豈不悅擧國之心,而有辭於後世也哉?雖以閭巷匹庶言之,其父母之年,或踰七八十,則爲其子孫者,必欲具飮食會親黨,以供一日之歡,而不如是,則何以表其親之稀壽,亦何以盡其子之至誠也哉?匹庶猶然,況以堂堂千乘之國,何恤其經費之多寡而不擧應行之典禮哉?今日之群情難遏,而天聽,若是愈邈,世孫之孝,何以彰也,群下之誠,何以伸也?臣等忝居太學,粗讀詩雅,有曰,樂只君子,萬壽無疆,此燕樂之頌其壽,而周人之所以祝其君者也。今我臣庶,幸際三代之盛,獲覩八耋之慶,則其所以拜獻岡陵之祝者,豈獨下於周人哉?此實天理人情之所不可已者也。不避煩瀆,相率仰籲,而臣等治疏將上之際,竊伏聞去夜筵敎,則有以只擧賀儀,至於進宴則以待來年云,蓋自近年以來,大小臣民,未嘗不以耿耿於飾喜一事,而輒因聖志之過執,以致衆情之久閼,其所遲待者,猶是今年,而猶未蒙允。伏想我殿下,深軫於國計民憂,而不欲張大,期以明歲,姑緩群請,不但滿庭臣僚,只自悶鬱而已,世孫邸下奉歡之誠,無以獲遂,以聖上體下之仁,何獨靳持於今日之請哉?禮有所據,事係應行,則何待來年?伏乞亟回聖聽,曲循群情,千萬幸甚。答曰,省疏具悉。予之所執,罄諭於賓廳初啓,以此心以此時,豈云宴哉?賀豈受也,而昨夜之敎已諭,噫,于今宗國,祖孫相依,吁嗟,我孫,其請,非徒至懇,受揮拒之批,卽其夜撤食,至昨夕而勸而兪篤。吁嗟,其賀,固心亦然,而旣受於昨秋之望,爲宗統又命行之,今於世孫竭誠以請之日,竝與賀而邁邁,非慈也。噫,夢想逢今年,見沖子之夙成,非爲我也,吾東其庶幾,旣爲宗國而正宗統,其宜爲我孫而闊狹,故詣舊殿而仰籲,勉許賀而結末矣。我孫過悟,又鼓動諸臣之心,到此之後,誠難强拂,予亦有思,何則,嗚呼,昔年乙酉,予年十二,率諸宗陳章,其時不過着署承批而已,卽予初事也,豈意于今望八?且逢乙酉,我孫時年十四,見手製封章,比昔年,年已加二,且能自製,可謂異事,況明年,卽初受宴之時也?追憶其時寶算,千千萬萬夢想之外,冥然到今,見沖子之追予古事,予亦追述丙戌年盛事,祖孫俱行,今歲來年,庶可爲悅豫陟降之道,故又有此命,而顧初執之心,其已自恧,誦光武之言,其亦迂矣。雖然,許賀又此命,予則商量深矣,此正加減不得者也。爾等之請,予豈不知,而其復何諭?嗚呼,其雖涼德無能,夙宵所望,賢關有濟濟之風,多士有正正之習,惟願多少章甫,體予此諭,式克欽承,以光列朝扶植之盛德。予亦有他日拜陟降之顔,特召賜批,意蓋深矣。
乙酉正月初十日午時,上御景賢堂晝講入侍時,知事李昌誼,特進官具允鈺,參贊官朴師訥,侍讀官金龜柱,檢討官李宅鎭,假注書尹慶龍,記注官金聖猷·許洉,武臣閔趾烈諸臣,以次進伏訖。金龜柱講大東章,仍講文義曰,周道如矢,非古今之異,時異事變,賦役不均,東西之人,貧富各殊,賦役均三字,尤宜體念加勉處也。上曰,先祖非人之句,語甚不好,以今觀之,黨人之傾軋變遷,不思其祖先者,卽先祖非人之類也。具允鈺曰,如此之人,非先祖非人也,卽後孫非人也。上曰,遐方之人,亦多故家名賢之孫,而近來沈滯,西人之子,粲粲衣服,東人之子,職勞不來,正爲今日之監戒也。在鄕之人,勤苦讀書,三門之外士夫之家,貧無僕隷,不能閉戶者亦有之,而京華子弟,則嘗曰,予不讀書,豈不登科乎?專享富貴,徒事華靡矣。自古賢才,多在草野,而己亥以後,廢蟄者幾年,頃見兼史,樣野,可貴矣,朝著傾軋之風,專出於彼亦能爲之,我何不然之致也?古時則官不必備,惟其人矣。上曰,明日晝講爲之。藥房提調,持湯劑入侍,夕講,待下敎習講爲之,而座目單子,更書以入。已上出榻敎上曰,湖南綱目一秩,卽爲印出,入于世孫宮事,分付春坊。出傳敎上命賤臣,率入春·桂坊官員,世孫侍坐,講牧誓。上曰,聲音,比前稍開朗矣。李宅鎭曰,臣昨秋,侍講胄筵,而玉音,近頗弘亮矣。上顧世孫曰,偃武,何謂也?世孫曰,兵器,置而不用矣。武王,新自牧野,方當創業之時,不可以武治,故欲以文德治之矣。漢高,以馬上得天下,而若尊尙儒道,則三代之治,可做矣。上笑曰,漢高,亦英傑之主,汝以沖兒,何敢論斷至此乎?上曰,武王克商也,何不以文?世孫曰,武王,奉天命行討,天視自我視,天聽自我聽,天命諄諄,無爲而王矣。上曰,然則何不用大禹干戚之舞乎?世孫曰,考其時異,不得已用兵也。上曰,歸馬放牛,馬則當用於戰場,而牛則何用?世孫曰,牛則載兵器也。上曰,武王之後,成王,若不善,則國不亡乎?世孫曰,有周召之臣,成王雖不善,國不亡矣。上曰,成湯·武王,有優劣乎?世孫曰,前聖後聖,其揆一也。上曰,若論堯·舜·湯·武,則誰可法乎?世孫曰,當法堯·舜矣。上曰,可法者,何事?世孫曰,堯·舜之道,孝弟而已,能盡孝弟之道,堯·舜可期也。上曰,年少之臣,亦多入侍者,將來汝果無物慾之所移耶?畏物慾,如畏虎,然後可無物慾之蔽矣。金龜柱曰,睿學日就,聖上發問,雖老師宿儒,猶難發明,而能開釋仰對,此實吾東方無疆之休矣。李宅鎭曰,昨年臣侍書筵,世孫誤講一字,臣果陳戒矣,世孫,果服膺不忘,臣心至今感嘆也。上曰,世孫,今則能入爲學之域,而亦知所當爲之事矣。俗云童心三變,而今已善變矣。雖然,春·桂坊益加勉勵焉。命賤臣,率入太學疏儒,使掌議金俰讀疏曰,昔年乙酉,予聞太學之陳章矣,予又當之矣。上曰,予之招見疏儒,非欲嗔罵也,欲面諭優批也。堂下之疏,無答曰字,而特書二字者,體先朝優待太學之意也。上曰,近來泮儒,爲幾何,而比前多聚否乎?金俰對曰,居齋者,爲若而人,而稍稍散去,又以公薦事,搆罪於臣矣。上曰,汝旣承溫批,何必滴鼻於盡喫之粥耶?退去可也。上曰,予以鄕人爲掌議,此則開闢後初度,若使京人在泮,則必無此疏,而京人,必笑此等疏矣。上曰,予十二歲,只着署於宗班之章,而世孫則能自製陳章,稍勝於予矣。予果爲世孫過甚,問難文義,意欲折之,而能善待不屈矣。上曰,藥房提調,持湯劑入侍,春·桂坊上下番入侍,疏頭·掌議·色掌·製疏·寫疏儒生入侍。出榻敎上曰,經筵有闕,代今日政,以在京無故人擧行,在外儒臣,一倂許遞,其代,今日政亦以在京無故人備擬,待下批牌招察任,同經筵鄭宲,自政院申飭,其令卽爲上來。出傳敎上曰,十五日三嚴單,嚴爲之,初嚴午正一刻。上曰,噫,望八暮年,所倚者元元也。雖狀聞之前,今年,雖非壬午之比,尤甚邑與尤甚面飢民,無異壬午,人君視民,豈多少而或弛或張乎?沖子·廷臣,爲予踰七已二年,欲伸其誠,而吁嗟,今年,追爾益切之中,顧諸道設賑飢民,何心受觴,固辭以拒?其日纔過,抄飢之狀適到,噫,畿甸十餘邑,初春抄飢,已過萬又過百,昨雖許矣,今覽此狀,體昔年恤民之盛意,又必固讓。嗚呼,四十一載臨御,因予否德,無一惠民,壬午大賑之後,昨年穡事,又大違初料。噫,三陽回泰,萬品咸新之日,吁嗟,畿甸十餘邑萬餘飢民,莫知其春,官庭受粥,思之及此,何心玉食?呼寫到此,不覺涕沾御衣。吁嗟望八暮年,使我元元,至乎此哉?若恫在己,于今歇後語也,畿甸咫尺之地,欲見而志未果,特召入直儒臣,其中廣州飢民尤甚,故見一府,慰諸郡,代予差遣,諭予此意,與府尹眼同,監一賑而來。吁嗟,飢民,見御史,若見予而受粥。噫,爾府府尹,殫心報國之臣也,決不負予,爾等宜恃安堵焉。上曰,今覽畿伯狀聞,心不能耐,其中飢民,最多廣州府,留門,以入直修撰李宅鎭特差,慰諭御史監一賑而來,回時所經處,亦慰諭而來,咨道臣,將此府民慰諭之敎,頒布十八郡,一以飭守令,一以慰元元,而政院,亦謄一本。雖諭一府,意遍諸道,體予更鼓雖下不進夕食勤懇下敎之意,下諭于設賑諸道。噫,一夫或遺於抄飢,思今日望八白首其君之心,何忍對食而擧匙?一體下諭。出傳敎上曰,今覽畿伯先抄飢民狀聞,水原近二千,富平近一千,南陽一千五十餘口,廣州二千三十餘口,其餘或過五百,或過三百,或過二百,或過一百,以陽·果川之殘邑,過二三百,都合過一萬百十也。噫,初頭若此,窮春可知,躬欲濟活,而雖近畿,九重蔀屋,便若霄壤,其何能爲?觀今狀聞,想像飢民,何甘玉食?且畿甸若此,三南可知,雖無固心,此等之歲,豈云豫大?十件中一諭,可謂知時,然其雖許矣,受賀亦歉然。外方方物物膳,雖令勿捧,政府亦共物膳,今番減半封進,掌苑署物膳勿捧,以示予雖受,務爲節省之意。出傳敎上曰,修撰李宅鎭入侍。出榻敎諸臣退出。
乙酉正月初十日申時,上御景賢堂夕講入侍,知事李昌誼,特進官具允鈺,參贊官朴師訥,侍讀官金龜柱,檢討官李宅鎭,假注書尹慶龍,記注官金聖猷·許洉諸臣,以次進伏訖。金龜柱進講北山章,仍講文義曰,此爲幽王時作,而賦役不均,民皆愁嘆,猶不斥王,而曰,大夫,足以見忠厚之意矣,賦役之不均,實是有國興衰之端矣。上曰,所奏誠是矣。上曰,明日晝講爲之。藥房提調,持湯劑入侍,上曰,修撰李宅鎭入侍。宣傳官一員入侍,上曰,綱目板字畫稍大,故頗詳明,而便於開覽矣。湖南綱目一秩,卽爲印出,入於世孫宮事,分付春坊。上曰,噫,望八暮年,所倚者元元也。雖狀聞之前,今年雖非壬午之比,尤甚邑與尤甚面飢民,無異壬午,人君視民,豈多少而或弛或張乎?沖子·廷臣,爲予踰七已二年,欲伸其誠,而吁嗟,今年,追慕益切之中,顧諸道設賑飢民,何心受觴?固辭以拒。其日才過,抄飢之狀適到,噫,畿甸十餘邑初春抄飢,已過萬又過百,昨雖許矣,今覽此狀,體昔年恤民之盛意,又必固讓。嗚呼,四十一載臨御,因予否德,無一惠民,壬午大賑之後,穡事又大違初料。噫,三陽回泰,萬品咸新之日,吁嗟,畿甸十餘邑萬餘飢民,莫知其春,宮庭受粥,思之及此,何心玉食乎?呼寫到此,不覺涕沾御衣。吁嗟,望八暮年,使我元元,至乎此哉?若恫在己,于今歇後語也,畿甸咫尺之地,欲見而志未果,特召入直儒臣,其中廣州飢民尤甚,故見一府慰諸郡,代予差遣,諭予此意,與府尹眼同監一賑而來。吁嗟,飢民,見御史,若見予而受粥。噫,爾府府尹,殫心報國之臣也,決不負予,爾等宜恃安堵焉。上曰,今覽畿伯狀聞,心不能耐,其中飢民,最多廣州府,留門,以入直修撰李宅鎭特差,慰諭御史,監一賑而來,回時所經處,亦慰諭而來,咨道臣,將此府民慰諭之敎,頒布十八郡,一以飭守令,一以慰元元,而政院,亦謄一本。雖諭一府,意遍諸道,體予更鼓雖下不進夕食勤懇下敎之意,下諭于設賑諸道。噫,一夫或遺於抄飢,思今日望八白首其君之心,何忍對食而擧匙?一體下諭,今覽畿伯先抄飢民狀聞,水原近二千,富平近一千,南陽一千五十餘口,廣州二千三十餘口,其餘或過五百,或過三百,或過二百,或過一百,以陽·果川之殘邑,過二三百,都合過一萬百十也。噫,初頭若此,窮春可知,躬欲濟活,而雖近畿,九重蔀屋,便若霄壤,其何能爲?觀狀聞,想象飢民,何甘玉食?且畿甸若此,三南可知,雖無固心,此等之歲,豈云豫大?十件中一諭,可謂知時,然其雖許矣,受賀亦歉然。外方方物物膳,雖令勿捧,政府六曹物膳,今番減半封進,掌苑署物膳勿捧,以示予雖受·務爲節省之意。出傳敎諸臣退出。
上在慶熙宮。停常參,只晝夕講。
夜三更四更月暈,五更月有兩珥。
沈鑧啓曰,大司憲南泰著呈辭,執義沈益星未肅拜,掌令李弘濟·成胤儉,持平鄭煥猷在外,李惠祚未署經,今日以監察茶時之意,敢啓。傳曰,知道。
以承傳色口傳下敎曰,承旨有闕代,參議金相翊除授,牌招察任,房順房。
沈鑧啓曰,大司憲南泰著,司諫朴盛源,以行公之人,不爲詣臺,憲府監察茶時,諫院闕啓,俱涉未安,推考警責,何如?傳曰,允。
親臨犒饋罷後大殿,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
金善行啓曰,右承旨閔百興,外四寸庶弟同知李善吉身死服制,已行四日,出仕,何如?傳曰,允。
又啓曰,吏曹判書沈鏽,連日違召,尙不膺命,事甚未安,卽爲牌招察任,何如?傳曰,允。
傳于沈鑧曰,侍衛軍兵,毛具。
傳于金善行曰,晝講,待下敎詣閤習講後,只入正時,犒饋,亦待下敎來詣,時刻置之。
金相翊啓曰,藝文提學蔡濟恭,明日待開門牌招,使之頒敎文製進,春帖子,仍爲出韻科次,何如?傳曰,允。
朴師訥,以兵曹言啓曰,南部居前榜出身韓準碩,依願分防於咸鏡北道矣,卽伏見北兵使沈鳳徵啓本,則韓準碩,今已經年,尙不下去云,事極駭然,此若仍置,無以徵後,依例卽其地準期充軍,何如?傳曰,允。
乙酉正月十一日辰時,上御建明門,入直軍兵親臨犒饋入侍時,左副承旨朴師訥,右副承旨張志豐,假注書安聖彬·尹慶龍,記事官金聖猷·許洉諸臣,以次進伏訖。上曰,入直軍兵入之,奠布進前排布,侍衛中行立之可也,世孫侍坐,同爲進御犒饋床,上曰,侍衛着毛具,而彼老侍衛沈瑴,獨不着,無器具而然耶,承旨,讀奏畿伯狀聞飢民設賑事,上曰,彼軍猶食餠,而饑民,粥亦難繼,實爲矜悶,上曰,禮判善食賜饌,意爲君賜之物而然耶,領相洪鳳漢曰,善食,非老人樣矣,上曰,廣州府尹,昨見傳諭,亦必感之,盡心賑政矣,鳳漢曰,飢民之數,丙子則六千餘名,而農時則稍減,今春亦必減數矣,上曰,彼承宣之兄張志恒,固執太過,予果靳點,摧折沈滯久矣,雖除會寧,以親年似不赴矣,彼承宣,比前稍豐碩,尙不加善,亦可惜矣,鳳漢曰,可合中軍之任矣,上曰,頃者會寧府使望靳點,意蓋在矣,而追憶其祖,一欲下敎,今日旣聞大臣中軍多闕,右副承旨張志豐,特爲加資,在外摠管許遞,其代除授,其令帳殿謝恩,仍令軍門中軍啓下。出傳敎上曰,此後則張志恒之過失,朝廷亦當忘之,與歲俱新,誠好矣,鳳漢曰,非朝廷不忘,渠不忘之矣,鳳漢曰,統制使鄭汝稷,以曾經將任之人,按遠閫三年,成效已著,而第其瘴濕之所侵尋,病頗不輕,屢呈辭狀,尙今靳持矣,今因言端,敢此仰達,而如此可仗之將臣,若或因以添傷,則有非朝家倚重之意,今姑許遞,何如?上曰,今當歲首,予亦思矣,依卿所奏許遞。出擧條上曰,聞統營瘴霧甚惡,晝亦垂帳,可悶,上曰,李栢齡,近則肥矣,以向來事,久爲沈滯矣,鳳漢曰,此弁抱病,而今則蘇成矣,聖明能記前事,小臣之所忘者也,上曰,此益安大君之孫也,鳳漢曰,今日聖敎,及於武臣事,臣敢以年日所矜悶者仰達矣,向來李邦佐,雖以貪被錮,若論其奉公律己之嚴且廉,實與貪相反,臣嘗以爲若抄武臣中淸白吏,則此人,必不漏矣,雖以卽今所聞言之,貧之甚至於餓云,以其屢經腴邑雄藩者,至於如此,則其不貪可知,向來處分,雖出徵勵之聖意,臣旣知其冤枉,安可不一陳乎,如此之人,似當別爲蕩滌而任使矣,上曰,方在禁錮乎,兵判具允明曰,十年禁錮,而今過三年矣,臣亦稔知其常時廉白,近日之狀如此,可用武弁之久枳,誠可惜矣,上曰,貪予亦不疑於舊帥處義,其所非矣,豈可以此,掩其本事乎,禁錮特爲蕩滌。出擧條鳳漢曰,張志豐輩,爲陞資之後,則禁·御兩營騎士將可合者,當苟艱,如申光翼,方在未給牒之中,被罪旣久,人亦可惜,如此之時,似當收敍矣,上曰,於濟州賑事,予已嘉之,特爲給牒敍用。出傳敎鳳漢曰,曆齎之回,受來三咨,一度則日食也,二度則三水·江界罪人緩決也,竝令回咨撰出,依例下送灣府,而三水罪人事,前已申謝,不必更論,江界罪人事緩決,固可謝,別諭亦可謝,此則來頭使行,當無方物謝表,而今此回咨,以前頭申謝之意,添入措辭,見囚罪人朴厚贊等十人,依金允丁等例,令道臣竝爲分配,何如?上曰,依爲之。出擧條具允明曰,十五日景賢堂殿座時侍衛,以常時例言之,則當以入直擧行,而今番事體自別,似當全數侍衛,雲·寶劍,亦宜備員擧行,敢此仰稟。上曰,依爲之。雲寶劍除之,堂上侍衛升堂,堂下侍衛,則堂下爲之。出擧條上曰,李海文·柳鎭恒,皆以通信先來軍官,有調用之命,而柳鎭恒,拘於政格,尙不擧行云,依徐行德例,待窠卽爲懸注調用,都監把摠金德厚,觀其爲人,沈滯可惜,亦旣經內外三品云,柳鎭恒調用後,亦爲懸注調用。出擧條藥房提調,持湯劑入侍。榻前下敎同副承旨金相翊,先入侍後謝恩事。出榻敎上曰,金相翊,無他撕捱之端,而喉院,若是違牌,分義事體,俱涉寒心,設或有申飭之事,歲律已更,今年喉院,特除之下,尤焉敢若此,從重推考,更爲牌招入直,上還入大內,諸臣遂退出。
乙酉正月十一日午時,上御景賢堂,晝講入侍時,特進官李昌壽,知事金尙喆,參贊官沈鑧,侍講官金致讓,侍讀官李性源,假注書金聖猷·許洉,武臣柳諸臣,以次進伏訖。金致讓,講楚茨·信南山章,上曰,齋三日始見其齋者,想像致愨之誠意,而予則太廟大祭,亦未盡其如見齋之誠矣,后稷之功,實爲配天,至今民受其賜也,予以千乘之君,不及古人力穡祭先之誠,今日講此章,意蓋深矣,而惟禹田之句,意亦美矣,上曰,噫,望八歲初,小雅北山章將畢,而今日所講何章,一則楚茨,一則信南山章,始於稼穡,終於祭享,而其所形容,怳若圖焉,噫,此公卿力田奉祭者,而其猶若此,噫,不肖不德,四十載臨御,年且七十二,而其於享祀,誠淺誠淺,莫覩楚茨四五章之儀,今講此章,不覺瞿然,亦且歆羡,惟自飽讀,因此有不耐于心者,亦有勉勅者,噫,盛此之時猶然,況今益衰,以不耐之心,及今不爲,更待何時,亦何待于稟,噫,以世孫諸臣之請,決不欲之事,其猶預許,況莫重享先之事,數月之間,何不預諭,夏禴,當爲親享,其令儀曹,先爲知悉,讀此章,亦豈不勅,卿大夫只事宗廟,故引言此,國君有廟有社,所重所敬一也,令入侍儒臣,寫楚茨·信南山章下段書,今下敎一件,揭諸太廟香大廳左傍,一件,揭諸社稷香大廳右傍,以示予興感勉勅之意。出傳敎上曰,國事如此,咫尺畿輔,抄饑之多若此,受賀亦云過矣,戶判金尙喆曰,聖上撝謙之意,實出於憂時恤民之盛念,而今若允許,則凡爲道臣守令者,孰不開宴會集,與飢民同樂也,此日則饑民亦可飽也,上曰,饑民能食餠而飽乎,若有德享年,則無愧於楚茨章,若無德享年,則多愧於齊景公矣,古人形容祀神之節,逼盡無餘,蓋詩出性情而然矣,李昌壽曰,祀神受福之效,不過曰,壽考無疆,子孫不替因之矣,安知非今日聖上之壽考,專由於至誠享祀,自天降福之致耶,上曰,夕講爲之,待下敎入侍。出榻敎諸臣退出。
乙酉正月十一日申時,上御景賢堂,夕講入侍時,特進官李昌壽,知事金尙喆,參贊官朴師訥,侍講官金致讓,侍讀官李性源,假注書尹慶龍,記注官金聖猷·許洉諸臣,以次進伏訖。金致讓進講,上曰,雨我公田,遂及我私,天不擇地,而雨我公田爲祝,則古人先公後私之心可尙,而今時則不然矣,若遣敬差官,則侵徵於民者多,付之方伯,亦不能均田政,此專由於在上者無恤下之心,故在下之人,亦不以誠實事上,上下交征利矣,金尙喆曰,方伯坐其本道,習知災傷,檢田或能糾察,而敬差官則霎時過去,難以覈實矣,上俯詢朴師訥曰,曾經幾邑,對曰,金城·綾州,已爲待罪,洪州則才已遞來矣,上曰,金城,何如?對曰,溪山佳麗,邑居閑僻矣,上曰,綾州,何如?而石榴·橘·柑,果爲土産乎,對曰,竹林最可玩賞,橘林如京城桃李矣,上曰,映山紅,亦有之乎,對曰,此則稀有之矣,上曰,洪州,何如?對曰,衣食之鄕,而風景,無可觀者矣,上曰,卿見金剛山乎,金孝大毁之,蔡濟恭譽之,山中能開豁乎,對曰,洞壑深邃,峯巒奇怪矣,上曰,卿見海仁寺乎,經板刻字皆柒云,然乎,八萬大藏經,滿屋架,而無可讀之僧,故無印出之事耶,對曰,果然矣,上顧賤臣曰,此注書,極柔順無謀,如乃叔,而得食之像矣,溫繹間頉稟,上曰,知道。上曰,廣州御史,其已入來乎,注書出問可也,賤臣,率入李宅鎭,上曰,何時入去府內乎,對曰,達夜馳往,天明時到府矣,上曰,栗木亭有倉,何處設賑乎,對曰,今十三日爲初等賑次,而倉卒聚會,遠外之饑民,未及齊會矣,上曰,聞齋僧,自可來會矣,對曰,饑民聞此慰諭之聖敎,自言雖不賜粥,自然飽腹云矣,自朝家所給賑財,六百三十餘石,十四等分給,日後不足之數,府尹自當爲計矣,上曰,於便殿,待御史之復命,召見御史,令讀書啓,若見一府飢民,噫,昨已諭,今雖遣御史於一府,予意則若諸郡遍焉,因此以聞本府抄三等,故其數夥然,陽川·衿川,只抄超等,故其數甚鮮云,噫,以此觀之,陽·衿川外諸郡,莫知,若何?心猶憧憧,申飭諸郡抄飢之際,俾無眞僞相雜之弊,賑政之時,若御史遍到,其須着意,濟我元元事,下諭于畿伯,亦令備局,玆下諭,追續申飭設賑諸道。出傳敎上曰,噫,十五日雖只行頒敎,輕囚徒年放釋之命,意蓋深矣,雖不張大,亦不可草卒,其日宥旨前,吏·兵曹違牌人·諸道循例狀聞罷職人,一倂敍用,居中居下時推人,竝蕩滌,因此乃覺復政初申飭之時,兩司推考緘答,照律齊登,近者兩司,雖有二員,行公之時無聞,此亦爲高麗三日而然耶,事體寒心,此後嚴飭。出傳敎上曰,噫,命御史慰飢民,京畿陳賀物膳,卽貢物也,非一道所辦者,而噫雖常年,宜思聶夷中粒粒皆辛苦之詩,不可浪費,況此時乎,噫,應當之貢,予意欲減,政府六曹物膳,旣減半,掌苑署物膳,亦命勿封,政府·六曹物膳中乾豬乾鹿,其減已久,而若有獐,減除事分付。出擧條上曰,居中居下,依下敎蕩滌,道臣狀罷違牌時推人,使吏·兵曹單子啓下後,政院直捧敍用傳旨,十五日以前推考傳旨,政院爻周。出擧條上曰,昨聞入侍承宣言,則儒臣臣之父,已受官敎云,人子爲親之心,上下何殊,今則上下番已備,昨又奉命勞礫,予心可尙,汝遠歸見乃父之玉圈也,李宅鎭曰,臣爲下番,故見其復命,而上番,已出去矣,上曰,事誠難矣,諸臣退出。
上在慶熙宮。停常參·經筵。
辰時,日有兩珥,巳時,日上有冠。
藥房都提調洪鳳漢,提調李之億,副提調金善行啓曰,春寒猶緊,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。中宮殿·世嬪宮,藥房口傳問安。答曰,知道。
金相翊啓曰,大司憲南泰著呈辭,執義沈益聖未肅拜,掌令李弘濟·成胤儉,持平鄭煥猷在外,李惠祚未署經,今日以監察茶時之意,敢啓。傳曰,知道。又啓曰,大司憲南泰著,司諫朴盛源,以行公之人,不爲詣臺,憲府監察茶時,諫院闕啓,俱涉未安,推考警責,何如?傳曰,允。
朴師訥,以都摠府意啓曰,今日入直內三廳武兼禁軍及軍兵等,中日習射,請出標信。傳曰,知道。
金善行啓曰,左承旨安,右承旨沈鑧,不爲仕進,牌招,何如?傳曰,允。又啓曰,吏曹判書沈鏽,一向違召,尙不出肅,事甚未安,卽爲牌招察任,何如?傳曰,允。
閔百興啓曰,今日實錄移安時,別兼春秋當爲陪來,而別兼春秋李李延伋,謂有情勢,不爲入來,卽爲牌招,何如?傳曰,允。又啓曰,春帖子製述官中,時無職名人,令該曹口傳付軍職,何如?傳曰,允。
兵曹口傳政事,以尹冕惠·李澤遂·申思運·李普溫·李世演·金普淳爲副司果。
上在慶熙宮。停常參,只晝夕講。
下直,馬梁僉使申德輅,安義僉使申堥。
備忘記,今下弓矢,安義僉使申堥處給送。
朴師訥啓曰,大司憲南泰著牌不進,執義沈益星陳議入啓,掌令李弘濟·成胤儉,持平鄭煥猷在外,李惠祚未署〈經〉,今日以監察茶時之意,敢啓。傳曰,知道。
閔百興啓曰,右允元仁孫,刑曹參議李瀰,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,吏曹判書沈鏽,連日違召,尙不出肅,事甚未安,卽爲牌招察任,何如?傳曰,允。
朴師訥啓曰,執義沈益聖,獻納李壽勛,正言任珹,除拜後過三日不爲出肅,竝卽牌招,何如?傳曰,允。
傳于閔百興曰,今日晝講爲之,兼行次對。
朴師訥啓曰,今日次對,兩司長官,當爲進參,大司憲南泰著,大司諫安允行,竝卽牌招,何如?傳曰,允。
金相翊啓曰,守禦使金陽澤,捕將金聖遇牌招事命下矣,時無職名,令該曹口傳付軍職,何如?傳曰,允。
兵曹口傳政事,金聖遇爲副護軍,金陽澤爲副司直。
刑曹參議李瀰疏曰,伏以寶籙無疆,聖算彌高,群請雖靳於稱觴,賀儀將騰於盈庭,歡忭鼓舞,率土惟均,臣才短百里,治下三輔,致使幽冤之獄,匿在府境之內,而半載裒如,一任抛置,遂致憲疏之論,繼有繡衣之按査,畢竟勘罰,薄罷而止,追思至今,冞增愧恧,不意秋部除命,忽下於杜門病伏之中,臣俯思舊愆,仰感新寵,不知所以自措也,夫以法從之臣,出受分憂之責,明不足於察隱,化未推於導俗,卽其孤負任使,亦已大矣,而況此叨之職,都下之詞訟係焉,外方之刑獄係焉,方當新規疆講,舊弊務祛之時,豈可使如臣不察一府之獄者,苟然充數,以誤聖朝平允之治哉?仍念臣之第兄,聯武登朝,亦旣有年,猥蒙念先故之恩,竝廁卿大夫之列,滿盈招損,物理則然,過福生災,恒言則有,故每同室相對,輒以斂避名塗,無玷身家,以爲塵刹之報,相與勉戒而已,其於進取一節,意念都灰,今何可不量己分,有除輒膺,以自負其素心也哉?乃者天牌儼臨,促臣祗肅,臣之逖違軒陛,倏已四載,區區犬馬之誠,豈不欲一登文石,仰瞻耿光,而衷懇如右,進身無路,玆敢略搆短章,仰籲於天地父母之前,伏乞聖慈,俯賜鑑諒,遞臣職任,許臣屛處,以安憂分,以全株守,千萬幸甚。答曰,省疏具悉。一時飭勵,何過撕捱?爾其勿辭,從速察職。
京畿監司仁陽君李景祜疏曰,伏以春回壽域,聖算彌高,賀儀將擧,群情少伸,臣於是跡在外藩,未效蹈抃之誠,瞻望雲天,曷勝耿結?念臣庸下,本不合於方岳之任,又況荒歲賑政,非臣疏迂所可堪承,而我聖上軫恤饑氓之盛意,出尋常萬萬,前後恩綸,惻怛懃懇,撫恤安集之方,靡不用極,德意藹然,聽聞咸聳,臣每一承奉,莊誦欽嘆,寸心自激,卽將聖諭,布告列邑,申之以奉揚惠澤,勉之以着意懷保,常恐識慮淺短,未副委寄之責,夙宵憂懼矣,乃以三邑流民事,至勤特施之命,臣益不勝悚懍之至,玆事,已有該邑之緘供,臣無容更事煩縷,而果有一民失所,流離轉徙,使如傷若保之聖澤,未能下究,則顧其罪,豈亶在於守土之官而已哉?問備薄罰,不足以勘臣罪負,臣方悚息,惟俟大何,而且於安山前郡守金斗秋罷職之命,尤有所恧蹙不自安者,本郡以尤甚邑,已於歲前,先抄最切急,當付初等之饑戶,分給乾糧,至若流戶之多,事實雖未必如此,而不善奉行之守令,旣被勘罷,臣忝在按察之任,不能董飭管下,災邑賑事,懵不省察,惟以歸罪守令,倖逭威譴爲幸,厭然自掩,冒據職次,則其爲罪,不但爲溺職之失耳,玆敢露章自列,冒申危悃,伏乞聖慈,特賜諒察,亟令嚴勘,以昭法紀,俾爲不職者之戒,千萬幸甚。答曰,省疏具悉。爲民申飭,有何深意,卿何過辭?卿勿辭察任。
執義沈益聖疏曰,伏以天祐宗祊,寶算益高,社稷之福而臣民之慶也,周雅式讌之儀,漢宮稱觴之典,禮之當行而義所不已,迺者百僚,相率呼籲,宗臣耆臣,相繼陳章,而惟我世孫邸下,方在衣尺之年,而尤篤愛日之誠,躬奉疏以請,其辭懇至,其誠藹然,庶幾感孚天心,而殿下,撝謙太過,只許受賀,而至於進宴,則姑待明年爲敎,臣雖愚昧,豈不仰認聖意之攸在,而今日群下之請,亦有所不得已者,其言雖發於今日,而其情蓋鬱於十年,粵自甲戌,徒抱祝岡之誠,莫伸飾喜之慶,以至于今,亦可謂退之又退,而今又以待來年,則東宮掇食之誠,何以少慰,擧國祝聖之願,亦何以得展哉?伏乞聖明,亟回謙挹之衷,俾伸顒祝之情焉,仍伏念臣跡畸病痼,退蟄窮鄕,積有年所,間叨臺職,一未承膺,自速罪戾,餘悸在心,適値職名縻身,來伏旅次,而柏府恩除,遽及此際,臣之睽違天陛,今至十餘年矣,區區至願,豈不欲一登文石,仰瞻耿光,粗伸戀軒之忱哉?顧此言地,自畫已久,矧今犬馬之齒,卽古人致事之年也,豈可揚揚冒出,以招人之嗤點也哉?惟願殿下,特加憐察,亟賜遞改,以安微分,不勝幸甚。答曰,省疏具悉。辭宴受賀,已非初意,命行明年,亦因世孫及群情難拂而然也,反顧固心,其猶自恧,其何更提?爾其勿辭,從速察職。
乙酉正月十三日午時,上御景賢堂。晝講,大臣·備局堂上同爲引見入侍時,特進官具允明,知事金致仁,參贊官朴師訥,侍讀官李性源,檢討官李宅鎭,假注書尹慶龍,記注官金聖猷·黃樸,武臣金養正,領議政洪鳳漢,左議政尹東度,右議政金相福,判尹洪象漢,右參贊李昌壽,司直具善行,戶曹判書金尙喆,護軍具善復,工曹參判鄭弘淳,副司直洪麟漢,事變假注書康文祥諸臣,以次進伏訖。李性源進講桑戶章,至車牽章,仍講文義曰,堯·舜·文·武之道,卽高山仰止·景行行止,卽勉戒後辟,頌禱盛德之意也。金致仁曰,桑扈鴛鴦章,卽君臣上下情志流通之意也。洪鳳漢曰,百變閱盡,一德懋昭,殿下自量盛算,豈非往牒之所罕乎?惟願聖上,益加勉强焉。上曰,高山仰止景行行止之義好矣。予以堯·舜烈祖,爲高山仰止,而竊恐落下高山也。今則眞爲七十二歲,湯亦支離矣。鳳漢曰,此守禦使金陽澤狀啓也,以爲南漢今春操鍊何以爲之事,請令廟堂稟旨分付矣。畿內方設賑,摠廳習操,亦不爲之,守廳何異乎?今春之操,特令停止,何如?上曰,依爲之。出擧條又曰,今日備堂之多不入來者,擧或由於病故,而其中蔡濟恭,頃日賓筵則諉以參啓二品而同入,至於備局則一向逡巡,陳疏承批之後,不可如此,推考警責,使之行公,何如?上曰,依爲之。從重推考。出擧條又啓曰,此平安兵使李漢膺狀啓也,今春淸南各邑巡操依例擧行事,請令廟堂稟旨分付矣。西關詰戎,所係尤重,不可拘於年事之豐歉,而況本道昨年年事,亦云登矣。所請巡操,依例擧行事,分付,何如?上曰,依爲之。出擧條又曰,此統制使鄭汝稷狀啓也,今春兩南合操設行當否,請令廟堂稟旨分付矣。頃者三南帥臣稟操也,以年事之告歉,卽命停止,況統營乎。合操及營操,竝令一體停止,何如?上曰,依爲之。出擧條又曰,此北兵使沈鳳徵狀啓也,以爲今春行營屬軍兵合操及茂山以北各衛軍兵巡操,依定式擧行事,請令廟堂稟旨分付矣。北兵戎政,比他尤重,依狀請行操事,分付,何如?上曰,依爲之。出擧條又曰,此黃海監司趙榮順狀啓也,以爲春窮轉甚,民情尤急,若其驅策奔走,裹糧赴陳,則其爲騷擾,不可勝言,今春水陸操及營將巡點等事,竝許停寢事,令廟堂稟旨分付爲請矣。今觀道臣狀聞,則事勢然矣,本道停操,前已定奪,無容更許,至於巡點之竝停,極重難,此則依例爲之事,分付,何如?上曰,依爲之。出傳敎又曰,備局有司堂上有闕,使本司堂上金致仁,仍察,何如?上曰,依爲之。出擧條又曰,臣欲以向者被罪承旨·三司及儒生事仰達矣。承旨·三司,旣已特敎敍用,無容更議,至儒生則當初停擧之混施,中間處分之還寢,終未免過重,湖西則一道儒生,皆被停故,列邑鄕校釋奠,將無執事之人云,此尤可悶,似不可不及時變通矣。上曰,左右相之意,何如?左議政尹東度曰,釋菜,在於來月初一日,湖西全一道儒生,勿論生進儒學,擧被停擧,若不趁今變通,則鄕校大祭,無以設行,京中生進,亦皆被停,文廟執事,亦未免苟艱矣。右議政金相福曰,湖西擧一道停擧,釋菜時,無將事之儒生矣。大司成金尙重曰,釋菜時,勿論京外執事,而無以推移塡差者,誠如大臣所達矣。上曰,雖鄕校,釋菜事重,特爲解停,湖西旣若此,頃者亦諭,其時儒生生進停擧者,一體解停。出擧條又曰,前後敍用諸臣,一倂口傳付軍職,使之進參於再明賀班,今日蒙敍武臣,亦令一體擧行,何如?上曰,依爲之。出擧條又曰,日昨傳敎,侍從違牌人,旣命敍用,以在外罷職者,似當一體敍用矣。上曰,依爲之。出擧條又曰,武臣趙威鎭所坐,與申光翼同,一體敍用,何如?上曰,依爲之。司諫朴盛源,請還寢鍾城府爲奴罪人天大酌處之命,依律處斷。上曰,勿煩。措辭見上又所啓,今日次對,異於他時,賀禮隔日,而諸臺之違牌,其在事體,極爲非矣,俄聞有諸臺處分之命,而罰不可罷職而止,請兩司·違牌諸臺,倂命削職。上曰,依啓。又啓曰,今日次對,備局諸宰,多有不參之員,事體未安,衆所共知實病外,請竝推考。上曰,依啓。兵曹判書具允明曰,今月初九日內中日時,扈衛軍官出身李元豐,柳葉箭邊五中,有邊將承傳,而再昨,勿論內三廳·扈衛軍官,中日五中者加資事,有定式施行之命矣。今此李元豐,依定式加資,何如?上曰,依爲之。更爲付標入之,可也。又曰,昨日傳敎中,吏·兵曹違牌人及諸道循例狀罷人,一倂敍用事命下矣。兵曹則無違牌狀罷人,而前捕將尹泰淵,以禫未盡,不卽承牌出肅,因特敎罷職,前僉使李邦一,以其身病,草記請罷,此類便是違牌,與循例罷職,似當一體敍用,敢此仰稟。上曰,一體敍用,可也。金尙喆曰,今已開春,解凍不遠,漕運事目,亦已頒下,每年申飭,非不截嚴,外方擧行,每多緩忽,雖以稅穀言之,裝發,在於節晩之後,故海路臭載之患,船漢無面之弊,無歲不然,事極萬萬寒心,而當此經用竭憫之時,如畿湖及海西稅穀,先爲上來,然後目前支放,可以繼用矣。該道道臣及運判差員處,以此各別嚴飭,使之待解氷卽卽運納,而至於田稅之作木作錢者,自是陸運所納,與船運之穀有異,尤可無遲滯之端,而歲後各道雖卽準捧於民間,外以邑吏,內以邸人,互相幻弄,仍此上納,每致愆期,事之駭然,莫此爲甚,此後則勿論木錢布,每年四月內,如不能準納,則一依稅穀過限例,當該守令,草記論罪事,申明定式,出擧條,知委嚴飭,何如?上曰,依爲之。其中如有過限遲滯者,則當該道臣,緘辭推考,可也。出擧條藥房提調,持湯劑入侍。出榻敎上曰,臺諫催促入侍,在外者誰耶?承旨對曰,成胤儉·鄭煥猷·安兼濟矣。上曰,不見詣臺之臣,今當賀班,似當進參,而若是違牌,予實無强請欲見之矣,上曰,江原道者,怪異人矣。鳳漢曰,謂黃㝡彦乎?上曰,然矣。傳旨中添書庶民二字曰,予不舍二字矣。上曰,鄭運維·李奎采,未及商量,㤼中錯了矣。命書諸承旨及李奎采·鄭運維敍用傳旨。鳳漢曰,洪述海,亦宜分揀矣。上曰,置之。若處分洪述海,則李亨元·金載人,豈不冤乎?李亨元等,無據矣。此世界,欲做何事爲此耶,能延百歲而然耶,予謂具庠曰,汝則似不入於彼黨,而今番兩司罷職中,洪樂仁·具庠,亦入之矣。尹東度曰,徐志修,一事被兩罪矣。上曰,此人無邊隅矣,姑置之。上曰,予見淸城尉之侍衛,此亦喜事乎?八十老君之小壻,可怪矣。鳳漢曰,府尉,尤稀貴矣。上曰,黃昌府尉,已過百年,尤欲速見也,府尉,無寧便乎?當爲五衛將乎?予又恐將見玄孫也。上曰,月城尉翁主,不拜舅家族人,都尉大言曰,人倫爲重,不可無拜,予亦曰,斯言爲是,故王姬,始有拜禮矣。上曰,和吉再揀擇,開月內推擇,淸衍再揀擇,同日擧行。上曰,今者臺臣,兩件所請雖是,予則曰,此正恕己則昏也,莫重次對,晩後入侍何顔?非他,今日申飭,宜先此臺臣,欲爲下敎,而僅爲入侍,其欲傳啓而不先諭,司諫朴盛源,罷職不敍。出傳敎上曰,噫,望八多婚,三婚當前,凡事多則宜飭,況今番事,不無濫焉,昔公父文伯之母,季康子之叔母也,康子往焉,䦱門而與之語,皆不踰閾,孔聖稱之,此後王姬與王孫姬下嫁時,舅家之親,新婦禮時,三四寸許見,常時止於五寸,以示予重王姬之尊嚴內外之分。出傳敎明日只晝講,藥房提調,持湯劑入侍。出榻敎上曰,飭已行,守禦使金陽澤敍用,復授前任,牌招傳授前密符,前捕將金聖遇敍用,復授前任,牌招傳授命召·大將牌·傳令牌。出傳敎上曰,頃者下敎,旣示弦韋,而因此揣度,有庶民黃㝡彦之駭擧,故其時下敎,竝勿施,此非憎甲施乙之意,亦示予意之意,而若言其時事狀,處分旣下,或未及周旋,或事在目前,未及商量之致,一何靳持,頃者諸承旨竝敍用,諸儒臣給牒敍用,其時兩司李奎采·鄭運維,一體給牒敍用,事件雖異,一則無心奏語,一則事已往矣,一則正若非牛角,而其心可諒,前判書南泰齊,前參判趙明鼎·李溵竝敍用。出傳敎上曰,侍從在外罷職人,竝敍用,趙威振敍用,前後敍用諸臣及今日蒙敍武臣,竝口傳付軍職,金致仁,備局有司堂上差下事。出榻敎上曰,歲初次對,兩司無一番入參,噫,予雖不肯,禮亦在前,而或在外違牌,分義寒心,未署經及外任外在外人,一倂罷職,違牌人,竝罷職不敍。上曰,飭同,敍何異焉?前行副護軍李觀祥·李邦綏敍用。上曰,凡事違於古者多,雖承襲君,昔已見海城君吳時亮,每參候班,近者一自承襲封君,大小公會,皆不參,事體不然,若有在京不參人,政院,問于該府罷職。已上出傳敎上曰,夕講爲之。諸臣退出。
乙酉正月十三日申時,上御景賢堂。夕講入侍時,特進官具允明,知事金致仁,參贊官金相翊,侍讀官李性源,檢討官李宅鎭,假注書尹慶龍,記注官金聖猷,記注官黃樸,武臣金養正諸臣以次進伏訖。李性源,進講賓之初筵章。上曰,以此章觀之,酒之爲害多,衛武公能覺其非矣,若不禁酒,則安知不至於僛僛醉舞沈酗太康之患乎。夏禹之惡旨,蓋由於此矣。具允明曰,近來則稍無獄訟之煩,此亦禁酒之效矣。上曰,向者經筵之講文義也,領相,謂予大勇,而予則曰,小勇,猶不當也,予之受賀,亦云泰矣,領相,勸我交泰之意,使之通下情,而此擧,無乃過於泰乎?李宅鎭曰,矧敢多又,無非戒太康之意,而聖敎至此,實爲後辟監戒之方矣。上曰,魚藻,亦君臣相悅之詩,而追思昔年命名堂額之義,不覺追慕之倍切也。上曰,進宴末例用亂舞,卽如初筵之用舞矣。古者天子,每食擧樂,我國幾年不用,而今乃用之乎?衛武公,善形容其氣像也。金相翊曰,賓筵亦有悔意,可見其不復昏醉之意矣。上曰,前捕將尹東淵,前僉使李邦一,一體敍用。出傳敎上曰,明日只晝講。上曰,李瀰爲別議乎?予除此職而忘之矣。又得一承旨矣。上曰,沈益聖,今幾七十耶,有子則亦欲加資矣。命承旨,讀湖西方伯及守令民隱詩,至保寧縣監李秀逸所製,御批二句,因命圖畫,作屛以納。諸臣退出。
上在慶熙宮。停常參·經筵。
夜五更,月暈回木星,流星,出軫星下,入南方天際,狀如拳,尾長二三尺許,色赤。
金善行啓曰,明日視事,陳賀相値,頉稟。傳曰,知道。
沈鑧啓曰,憲府連日監察茶時,事甚未安,執義沈益聖,疏批已下,卽爲牌招,何如?傳曰,允。
又啓曰,吏曹判書沈鏽,日事違召,尙未出肅,其在事體,極涉未安,卽爲牌招察任,何如?傳曰,允。
傳于閔百興曰,今日晝講,停建功湯,有下敎事,藥房提調入侍。
閔百興啓曰,藥房三提調,依下敎來待矣。傳曰,入侍。
備邊司薦望,以尹泰淵爲統制使。
兵曹口傳政事,以徐志修·南泰會·黃景源·南有容·申·李潭·李命植·李聖圭·趙·任毅中·趙德成·李福源·李德海爲副司直,以李堉·李致中·李萬育·尹錫烈·鄭枋·崔台衡·李蓍建·李蓍廷·鄭景仁·李宇喆·權瑞東·具壽國·金尙集·沈觀之·李性遂·李東泰·李昌任·權穎·玄光宇·朴志源·尹得孟·柳脩·李河述·李恒祚爲副司果。
又口傳政事,以尹泰淵·李觀祥·李邦綏·趙威鎭·張志豐·申光翼·李邦一爲副護軍,以南泰齊·趙明鼎·李溵·李奎彩·趙榮進·金華鎭·李重祜·金勉行·李宜老·鄭尙淳·韓必壽·柳健·李光瀷·鄭運維爲副司直,以洪樂仁·金魯鎭·具庠·李在協·金載順·李商芝·李碩載·李在簡·徐命選·洪檍·崔益男·鄭述祚·兪恒柱·朴起采·李基德·金容·宋德中·趙擎·鄭恒齡·安復駿·李弘稷·尹在謙·李徽中·申思運·金敎材·南雲老·張淀·李心海·申一淸·趙台命·金永燮·李之海·申尙權·柳匡國·柳宜養·朴海潤·愼爾復·權尙龍·李鉉玉·尹冕東·金光緯·李亨逵·朴取源·李晉圭·元啓英·李普溫·李世演·金載祿·徐有元·李世孝·李趾承·李東顯·李益普·金煒·李海鎭·趙鎭衡·金和中·尹師國·金普淳·李長老·李得一·權極·洪景顔·趙錫穆·高裕·韓鏶·盧廷元·洪錀·李鎭衡·金夢華·李行源·林德躋·李澤遂·金東洙·李宗明·趙榮弼·朴宗亮·李永祜·徐秉德·李重海·李載顯·兪彦鎬爲副司果。
金善行,以禮曹言啓曰,和吉再揀擇,開月內推擇,淸衍再揀擇,同日擧行事命下矣。揀擇吉日,令日官推擇,則來二月初三日·初九日·十二日·十八日·十九日爲吉云,何以定行乎?敢稟。傳曰,以十二日擧行。
奉朝賀金尙魯疏曰,伏以三陽回泰,萬品迎熙,惟我殿下,寶算彌高,大德愈新,荷皇天難老之錫,膺列聖默佑之眷,此誠宗社無疆之慶也,率土抃祝,曷有其旣?伏聞聖上,俯循群情,賀儀將擧,凡厥大小臣,罔不欽揚鴻休,舞蹈壽域,而臣以簪履舊物,沈頓床褥,獨阻庭列,未伸微悃,善禱善頌之忱,旣無路自達,而虧分廢禮,紙益罪戾,此何人哉,仍念臣厚蒙恩休,偏沐聖澤,出則歌詠於桑梓之間,入則瞻依於城闕之下,自今至死,餘生無幾,惟庶幾以時起居,獲近耿光,區區至願,惟此一事,而蒲柳賤質,萎病轉甚,肢體不遂,眼視暴傷,又自昨秋,風邪闖作,首疾孔劇,五朔綿淹,已成癃廢之身,前後候班,俱未趨參,每一自頌,且惶且悼,而聖度天大,不加譴何,特許賤息,解官歸護,仍命太醫,看疾頒藥,榮渥冞極,闔門感泣,臣之得至今喙息,何莫非恩賜攸曁也?惟玆宿恙新疴,左右纏痼,房闥轉動,尙亦隨人,誠恐一朝溘然,不得復瞻天顔,寤寐耿耿,死而難瞑,至若今日慶賀,擧國之所同情,而亦不能隨諸臣之後,以效岡陵之祝,撫心隕結,生不如死,伏乞聖明,亟降威罰,治臣闕禮之罪,以安微分,千萬幸甚。答曰,省疏具悉卿懇。噫,萬萬夢想之外,一歲添今,請萬萬不欲受之事,此懷一倍,心氣俱困,其雖百請,徒欲固執,沖子不諒予心,動於衆議,撤食苦請,其雖勉許,自顧初心,豈徒恧焉,禮日隔宵,遙望西郊,心尤難耐,頃見卿子,欲問未果,今覽卿章,爲卿悶焉,噫,追思恭默閤,懷尤何抑,其所不參,予已諒矣,卿須安心勿辭,亦勿引咎,其須善攝焉。傳曰,遣史官傳諭。
乙酉正月十四日申時,上御思賢閤。藥房提調入侍時,都提調洪鳳漢,提調李之億,副提調金善行,假注書安聖彬,記注官金聖猷·黃樸,執義沈益聖,醫官方泰輿·皮世麟·許礈·金德崙·李泰遠·鄭允協·李世珪以次進伏訖。鳳漢曰,聖體若何?上曰,一樣而小便不順矣。鳳漢曰,俄下藥房提調入侍之命,故率諸醫入侍矣。上曰,小便或澁或滴,度數甚數,思卿木米飮之說,夜服木米飮,則果有效矣。鳳漢曰,湯劑待令矣。上曰,入之。進御後,上曰,藥中,有便香附乎?欲問此而招之矣。鳳漢曰,診候,何如?上曰,診之。諸醫以次進伏入診後,泰輿曰,脈候微有數,滯而不足矣。諸醫與泰輿,皆同奏。上曰,木米茶好乎?泰輿曰,好矣,而大體下元不足,溫之則好矣。泰遠曰,建功湯中,添入烏藥·便香附則好矣。命書傳敎曰,建功湯前方中,加便香附一錢五分,烏藥一錢。之億曰,臣先出,更爲煎入湯劑乎?上曰,依。益聖曰,臣之出入臺閤,于今三十年,且此所帶之職,從前自劃之地,今於衰暮之年,豈可以言官自處,而疏逖之蹤,離違天陛,積有年所,區區至願,一近耿光,退死丘壑,他不暇顧,顚倒出肅,而顧此職名,決非如臣衰老湔薄之身,所可堪勝,其何可一刻冒居於臺次乎?請命遞斥臣職。上曰,旣謝其命,强爲引嫌,其涉太過,勿辭亦勿退待。益聖曰,請還寢東呂·址淳等還配之命,更令王府,嚴鞫得情。措辭見上上曰,勿煩。益聖曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。益聖曰,請石泰云依律處斷。措辭見上上曰,前已諭此啓,尙今爭執,其涉太過,亦非與物俱新之意,亟停勿煩。鳳漢曰,世孫,親製祈祝千千歲壽字,下問於臣,世孫漸漸長成,凡事如此,此誠宗社無疆之福矣。上曰,貴矣,但沖子,不諒予心,予則曰,憎矣,而其不食,甚可悶矣。之億煎入湯劑,上進御後曰,明日服湯劑,如稱觴矣。鳳漢曰,明日賀禮,異於他日,諸臣皆已敍用進參,而其中,亦多有未敍者矣。上曰,誰某耶?善行,讀奏坐罷人抄記。上命書傳敎曰,李堉·李致中,竝放送敍用,申·李潭·南有容·鄭晩淳·黃景源·李命植·李萬育·尹錫烈·趙德成·李命植·李聖圭·趙·南泰會·任毅中·李蓍廷·崔台衡·鄭枋·李蓍建·鄭景仁·李宇喆·權瑞東竝敍用,所對雖殊常,不時爲假承旨,專由老昏之致,追思故相之言,前五衛將申鏶,一體敍用,竝令該曹口傳付軍職。上曰,李潭,非則非矣,而今爲往事矣,實是可用之人矣。鳳漢曰,爲人,周通可用之人矣。上曰,同副承旨李潭,前有啓曰,矣,予不以舊習疑此人,予以諸臣中最勝者知之矣。鳳漢曰,方岳之才矣。上曰,李命植,近似盡消矣,前則病似浮數,而今則頗勝矣。鳳漢曰,李顯祚·任希孝·李興宗·尹承烈諸人,有待下敎檢擬之敎矣,槪其所坐,當初處分,不過飭勵之意,一番下敎,然後銓曹,可以檢擬矣。上曰,蕩滌。鳳漢曰,曾以金漢老事仰達,則聖上,以漢老與鄭枋被律相同爲敎而靳許,臣亦不敢更陳矣。今日始爲詳聞,則鄭枋,曾前果被付籤之罰,其後卽蒙蕩滌,近間又因他事被譴,亦已敍用,然則漢老之尙在付籤,終涉斑駁,況其當初所望,亦不大段,宜有參恕之道矣。上曰,一體蕩滌敍用。鳳漢曰,前判書徐志修,以一事再次被罪,而今當諸人收敍之時,似不當獨爲見漏矣。上曰,一體給牒敍用。鳳漢曰,殿下,以老人之壽職,猶恐或遲,每下軫念之敎,目下沈重奎,亦甚悶急,其父,年過七十已久,病且沈重,有朝夕難保之慮,重奎,旣入實注之薦,若卽擬除,侍從臣父加資之典,可以及時擧行,而其先擬之人,或有相避,或未終制,自政院拘於格例,無以送望,若有特敎,則亦有擬入之例云,事雖甚微,情則可念,故敢此隨聞仰達矣。上曰,以孝爲治之道,聞甚惻然,令政院特爲擬望。善行曰,沈重奎擬望以送事命下,而前注書盧瑞國,在喪未終制,李益烍,方有相避,俱不可備擬,若非單付,則無送望之道矣。上曰,然則單付,可也。竝出擧條注書沈重奎單付事。出榻敎前判書徐志修,給牒敍用,仍爲付軍職事。出榻敎鳳漢曰,今日進御,湯劑三貼,而尙有一貼,更爲煎入,何如?上曰,入之。仍進御湯劑。鳳漢曰,臣等之所仰恃者,建功湯也。今奉望八君父,其歡忭之忱,當作如何,殿下不許今年之一宴,誠不勝抑鬱矣。上曰,予直言之,亦憎卿等矣。宗臣請宴,世孫請宴,卿等若不動,則沖子亦不動矣。鳳漢曰,此出於至誠,豈動於諸臣乎?上曰,卿等之心,亦苦心,而予亦苦心矣。鳳漢曰,殿下旣知臣等之苦心,則何不勉從乎?上曰,予不欲書賀字,故俄於金奉朝賀箚批,以餘日隔宵爲言矣。鳳漢曰,來九月未及畢陳。上曰,又爲怪談矣。予豈聞九月字乎?無作怪談,使世孫聽之,又不食矣。卿雖先示微意,予亦先拒微意矣。鳳漢曰,此是天理人情之所不可已者矣。上曰,景賢堂庭不廣闊,諸臣入參,當下敎矣。命書傳敎曰,噫,雖非初心,不受則已,旣受則內庭多官雖難,年七十以上及時任曾經侍從以上,時任曾經閫帥以上,其令入參內庭,其餘隨便入參。諸臣退出。
上在慶熙宮。停常參·經筵。
初昏,有霧氣。夜一更,月暈回木星,暈上有冠,暈下有履,白氣逶迤暈上,良久乃滅。
閔百興啓曰,明日常參·經筵,取稟。傳曰,只夕講。
王世孫,崇賢門外入幕次後,政院·玉堂口傳問安。答曰,知道。
親臨頒敎陳賀罷後,大殿,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
以承傳色口傳下敎曰,中宮殿陳賀,卽爲擧行。
吏批,有政,判書沈鏽牌不進,參判徐命膺進,參議洪樂命牌不進,右副承旨沈鑧進。吏批啓曰,判書沈鏽,參議洪樂命,竝牌招不進,小臣獨政未安,何以爲之?敢稟。傳曰,仍爲之。又啓曰,侍從臣父年七十者,每於歲首,抄啓加資事,載在法典,而新有應推恩,亦有抄啓加資事,曾有定式矣,侍從臣父年七十人,別單書入之意,敢啓。傳曰,知道。依例加資,今日政下批,吏批,以尹東暹爲大司憲,宋瑩中爲大司諫,李興宗爲司諫,安宅仁·李亨俊爲掌令,高裕爲持平,申思運爲獻納,李行源爲正言,具庠爲校理,金載順爲修撰,李在協爲副修撰,洪檍爲副修撰,李昌誼爲判敦寧,金勉行爲敦寧正,鄭光漢爲同義禁,趙曮爲同春秋,黃仁檢爲同成均,南泰齊爲濟用提調,金陽澤爲校書提調,金致仁爲活人提調,韓警爲刑曹佐郞,李獻慶爲奉常正,愼爾復爲右通禮,趙榮克爲司僕僉正,洪樂仁爲兼中學校書,李宅鎭爲兼東學校授,具庠爲兼西學校授,金龜柱爲兼南學校授,柳修爲執義,沈重奎爲注書,趙武範爲奉常直長,行副護軍沈運熙今加嘉善,侍從臣父加資事承傳,前府使申璆,加德僉使安允文,行副護軍朴尙謙今加嘉義,年七十加資事承傳,行副司直申明相今加正憲,以昔年侍御加資行副司直柳顯章今加嘉德,前司諫趙擎,前執義玄光宇,前通禮權瑞東,前掌令朴海潤·李玄玉今加通政,侍從臣年七十,副司直朴致和今加輔國,行副司直金相奭今加崇祿,工判李泰和今加正憲,行副司直李光傅·金聖龜·張世文今加嘉義,以上年七十,高昌君㯙今加綏德,昔年侍御加資事承傳,內官朴夢瑞今加崇祿,鄭商佑今加崇政加資事承傳。
兵批,有政,判書具允明病,參判李裕身病,參議元景濂入直進,參知沈瑴病,左副承旨朴師訥進。口傳政事,以李益烍·李鎭復·權正忱·崔光壁爲副司正,以李興宗·李顯祚·尹承烈·任希孝爲副司果,又口傳政事,以鄭汝稷·張志恒爲副護軍,田泰祥爲副司果,韓栐爲副司正。
敎中外大小臣僚·耆老·軍民·閑良人等書。王若曰,八千歲爲春爲秋,群情之蘄向雖切,九五福曰康曰壽,縟儀之勉副何安,專貳極之深誠,詎無八方之誕示,永惟寡德,忝受洪基,淵氷臨履之懷,歷四紀如一日,祖宗陟降所佑,添二籌於七旬,擧靈閤尙齒之儀,敢云兩聖之追配,邁宣尼從心之歲,尙愧一治之未成,夫何賓啓之合辭,乃引讌禮而爲請,斷斷血懇,豈曰,非爾當言,昧昧我思,實亦有所不忍,長樂之古殿寥落,泣桮棬於終天,西郊之暮雲杳冥,奏鍾鼓於何地,況玆告歉於魯野,莫宜頌嘏於周詩,念予一心之執謙,雖百牘而難許,冀彼群公之無困,以十條而用敷,咨我干尺之沖孫,罄爾方寸之純孝,琅函瀉一腔之懇,藹然秉彝之良,匙筯停四時之供,允矣積誠之篤,祖依孫而孫依祖,不瑕有傷,情則禮而禮則情,豈忍終咈,於焉黽勉,遂費商量,匪予樂之攸存,焉用進爵,顧至諴之莫遏,强許呼嵩,貽燕謨而軫經用之憂,寧或爲豫大之擧,許陳箋而却方物之獻,聊以示巽挹之心,告淸廟而薦苾芬,臨大庭而會簪佩,盈成是撫,若爲祈永之圖,慈孝竝伸,可想率普之聳,舊堂今日,覽盛儀而興懷,明歲何年,念往事而成說,於戲,三陽載屆,屬天地交泰之運,一德克昭,政君臣相勉之會,故玆敎示,想宜知悉。藝文提學蔡濟恭製進朴師訥奉敎行。
兵批啓曰,永興前府使張志恒,陽城前縣監田泰祥,金泉前察訪韓栐,自吏曹啓稟送西矣,本曹亦無相當窠,依例付軍職之意,敢啓。傳曰,知道。
又啓曰,黃海監營中軍李裕遠呈狀內,素患關格之症,當寒輒發,時月之內,萬無自力赴任之望云,實病旣如此,則不可强令赴任,今姑改差,何如?傳曰,年少武弁,焉敢如此,其令申飭下送。
朴師訥啓曰,時推蕩滌事命下矣。未承受推考傳旨,自本院爻周之意,敢啓。傳曰,知道。
又以禁府言啓曰,頒敎日,輕囚放釋事命下矣。時囚罪人海美前縣監黃暹,依傳敎放送之意,敢啓。傳曰,知道。
又以刑曹言啓曰,頒敎日,輕囚放釋事命下矣。時囚中誣幻先系成出僞譜罪人丁志孝,放送之意,敢啓。傳曰,知道。
領府事申晩箚曰,伏以我殿下,勉回撝謙之志,夬從同慶之請,王世孫率百官獻賀,殿下親臨而受之,此實吾東億萬年無疆之休也,中外歡抃,曷有其極?顧今跛躄皆起,莫不奔走爭先,仰覩盛儀,而臣獨一疾濱危,作一蘧蒢,不省戶外事,已跨兩旬,展轉困頓,轉側亦不能自力,雖欲蠢動,臣亦末如之何矣,當此千載難逢之會,竟未趨簉於呼嵩之列,瞻天耿結,眞所謂生不如死者也。伏乞亟勘臣廢禮之罪,以嚴法紀焉,茀祿鼎至,寶算益卲,縟儀載擧,八路同春,寔是皇天之垂騭,祖宗之攸賜,我殿下深軫保嗇之方,玉體日益康寧,乃所以仰答天休之道也,臣不勝祈祝之至。取進止。答曰,省箚具悉卿懇。今日庭班,卿獨不參,思卿之中,爲憫焉,其所不參,業已諒矣,何傷之有?卿其安心勿辭,亦勿引咎,其須益加善攝。傳曰,遣史官傳諭。
輔德李商芝疏曰,伏以臣之母病,閱月沈淹,難以供仕之狀,已陳於前日之章,伏想日月之明,亦旣俯燭矣,何幸間被恩遞,得以安意扶護,感祝之私,河海莫量,臣方焦煎度日,他不暇遑,夫豈有暫時離側之勢,而第玆邦有曠慶,縟儀載擧,春邸獻賀,百僚咸祝,事絶今古,歡遍朝野,臣適忝宮銜,獲際無前之盛會,彝情愛日,有倍群工,區區義分,未敢以私而退處,爲參呼嵩之列,昨始衝黑還次,祗陪銅闈,粗伸攢抃之忱,而顧臣情私,實非曠日違捨之時,回念病母,寸心憧憧,憂迫焦灼,頃暫靡分,臣於是情急歸省,按住不得,玆敢投陳短章,復尋鄕路。伏乞聖慈,俯垂矜察,亟削臣所兼之職,以便救護,仍治臣擅行之罪,以昭法紀,不勝大願之至。答曰,省疏具悉。爾其勿辭,往護焉。
乙酉正月十五日午時,上御景賢堂。親臨頒敎入侍時,行都承旨金善行,左承旨安,右承旨閔百興,左副承旨朴師訥,右副承旨沈鑧,同副承旨金相翊,假注書安聖彬·尹慶龍,記注官金聖猷,記事官林鼎遠諸臣以次進伏訖。領議政洪鳳漢,進湯劑,上顧領相曰,今日之湯,味最甘乎。鳳漢曰,此非嘗藥,便同獻觴,故誠如聖敎而甘矣。上曰,再昨年受賀於勤政殿,而今則設行於此庭,中宮陳賀,亦於此庭擧行,可也。上曰,世孫拜禮時,百官錯認失措,押班監察推考。上曰,訓將亦入乎?鳳漢曰,當入西班矣。上曰,讀箋之引儀爲誰?鳳漢曰,淸平尉之血孫華鎭也。上曰,泮儒亦來乎?金善行曰,然矣。命頒首吳祖光入侍,使之讀奏箋文,百官行禮扣頭。上曰,我國則三叩,而彼國則九頓乎?善行曰,我國則無九頓之規矣。上曰,耆社諸臣,盡爲入來乎?朴致和,則爲崇祿而資窮矣。今年爲七十而侍御昔年者加資,資窮者,熟馬面給,可也。昨見沈益聖,年滿七十云,亦可加資矣。命書諸臣加資傳旨,至愛日之句,上曰,予獨無愛日之地,今日愴慕之懷,益倍于中矣。李之億進湯劑,上笑曰,前以右進,今以左進,正所謂左之右之,而以此建功,禮判多勞矣。彼樂工,不知卿等之强進,必曰,吾君,看作蔘菜矣。命招泮儒立庭。使金善行傳諭曰,命頒首讀箋,招諸生入庭,意有在焉,予雖無作士之德,汝須體列祖培養之功,俾有賢關濟濟之風,是所望也。鄕人之齋任,卽三百年後初度也,汝須體念焉。上曰,禮畢後,當引見大臣·國舅·耆社宗臣,以此意,注書傳諭,使之留待,可也。上曰,今日旣不頒赦,故雖無百官加之之命,其在絜矩之道,宜思其子愛日之心,政官牌招開政。出傳敎上曰,大臣·國舅·耆社諸臣·宗臣六十以上,中宮殿賀禮罷後入侍。出榻敎特諭入庭大小群工曰,噫,卿等今日此擧,爲我望八旬而添一,爲我四十載而加一,孔聖云,禮云禮云,玉帛云乎哉,樂云樂云,鍾鼓云乎哉,因此爲卿等勉,何則,調劑時象,同寅協恭,爲喬木世臣,爲喬木世臣,卽四十年苦心,卽四十年苦心,體予此意,快滌舊習,輔我暮政,豈不愈於大庭一賀乎?若不體予,今受其賀,何益之有哉。銘佩此敎,莫替望八臨軒勤懇之意。出傳敎上曰,噫,當今日遙望西郊,夕雲冥漠,遙望懿陵,欲涕何能,蜀漢諸葛亮,宮府一體,其雖中官,侍昔年者·侍皇兄者,只有四人,今侍此殿,其人誰?卽李景聃·李世泰·鄭商佑·朴夢瑞也,特加一資,以示予追慕之意,已資窮者,熟馬一疋面給。出傳敎上曰,噫,今日此禮,予豈樂爲?追憶昔年,顧我元元,亦予豫大,亦予豫大,豈予初心,豈予初心,君則廈氊受禮,民則蔀屋受困,思之及此,若恫在己,吁嗟,大小臣工,體予此意,講究保民之道,報答益衰之君。出傳敎上曰,噫,歲首旣諭,而噫,千千萬萬夢想之外,其逢今年,世孫至懇之請,諸臣大同之懇,難以强咈,今受此禮,自顧初心,只望西郊,旣爲上而稱慶,宜爲下而尊年,恩不可疊,今番歲首加資者外,二品以上,勿論宗臣·文·蔭·武,侍御昔年者年七十以上人,特加一資,階至輔國以上人,令該曹歲饌外,衣資食物題給,堂上三品以下曾經侍從閫帥年七十人,特加一資。出傳敎諸臣退出。
乙酉正月十五日酉時,上御景賢堂。大臣·國舅·耆社諸臣·宗臣同爲入侍時,領議政洪鳳漢,左議政尹東度,右議政金相福,領敦寧金漢耉,奉朝賀兪拓基·李喆輔,判府事李鼎輔,行司直鄭亨復·兪最基·沈星鎭,工曹判書李泰和,長溪君棅,密安君煒,鶴城君楡,花平君橃,廣興君橏,靈川君壄,原溪君,密春君焌,驪平君㷞,執義沈益聖,行都承旨金善行,假注書尹慶龍,記注官金聖猷,記事官林鼎遠諸臣以次進伏訖。上曰,奉朝賀入來之時,司謁明燭扶上,可也。上曰,世孫方侍坐,卿亦以加資次,序坐可也。禮判,頃有賜饌之怪語,世孫果設饌矣,卿等,第獻建功湯,予當替以獻觴矣。世孫俄果進膳,欲以苦口之建功澆胸,此果爲孝乎,予服建功而延壽,又將受賀於卿矣。諸臣起伏曰,向者下敎之後,雖不敢强請,而人子愛日之心,專在飾喜,老萊子,以斑衣,舞悅親心,此是臣等之至願也。上笑曰,然則卿等,何不着五色衣而來請乎?諸臣對曰,十三朔尙遠,今日雖少伸微忱,群情一倍抑鬱矣。上笑曰,俗所謂食又欲食也,設宴,非卿等自辦,卽予費財也,世孫,以千千歲爲祝,故予曰,何不以萬萬歲爲祝云矣,卿等,又發怪言,欲誘世孫乎,世孫方侍坐,欲使卿等識面,且有小饌,果遲留卿等矣。上顧謂李喆輔曰,卿則何不受宴於李福源乎?予所不知之中,世孫果設饌,便是設宴,更勿以一宴字强聒也。上曰,執義沈益聖,旣以詣閤,則注書率入,可也。益聖所啓,請還寢東呂·址淳等還配之命,更令王府,嚴鞫得情。上曰,勿煩。措辭見上又所啓,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上又所啓,請石太云依律處斷。上曰,昨已諭,況今此時,其何靳持,亟停勿煩。措辭見上又所懷,今我王世孫邸下,天姿岐嶷,睿學高明,擧國延頸之忱,曷有其涯?然而易曰,蒙養以正,聖功也,此正孜孜學業蒙養以正之時也,我殿下身敎之方,非不至矣,而大抵成就之方,只在於輔導,輔導之責,亦係於得人,得人而置之左右,朝夕納誨,使之見正事·聞正言·行正道,耳漏目染,然後可至於薰陶德性,爲萬歲貽燕之謨,伏願體念焉。上曰,所達得大體,留念焉。又所懷,寶算益高,百僚獻賀,此誠宗社莫大之福,詩所謂如松之茂·如川之流,不足以喩其盛也。衰老如臣,幸遭熙運,獲覩盛儀,退伏獻畝,將無餘憾矣。第自古賢聖之君,壽考無疆,惟在於保嗇精神,保嗇之方,亦在於喜怒得中,喜怒失中則精神撓亂,精神撓亂則有妨於安養之道,凡於應事接物之際,平心舒氣,發而中節,務盡中和之道焉。上曰,所達略而盡,當自勉。出擧條上曰,所達雖有意,末段未彰,有不直之意,若直言,則予欲許三聘之擧矣。山野之人,八方皆有之,何必含辭未吐,先以一段試予,欲發而未發也。日暮姑停則好箇事矣。命書傳敎曰,人臣事君,其宜直道,況今日宣諭之後乎?執義沈益聖所懷,首尾衡決,擧措當郞,欲飭百僚,況今日乎?罷職不敍,以勵群工。出傳敎上曰,吏曹政官,持政望入侍,藥房提調,持湯劑入侍。出榻敎上曰,以吏曹參議洪樂命牌不進傳旨,只推。上曰,中宮殿承傳色內官朴材元,雖非今日長番,卽甲辰以前侍御者,一體加資。上曰,明日只晝講,頃者處分,今日敍用人陳章者,政院切勿呼望。禮曹判書李之億曰,取考前例,則每當陳賀之後,必有設科之典,況今日陳賀,實是前代所無之大慶,亦爲我朝始有之重典,則設科稱慶,禮所當擧,故惶恐敢達。上曰,置之可也。出擧條領敦寧金漢耉曰,臣以尙方事,有所仰達者矣。平天冠·遠游冠·耳掩,造置年久,今盡弊傷,每入微稟,而有姑置之命,故尙未改製,一時爲悶,近日動駕之時,雖無進御之事,本院則不可不改備以置,故敢此仰達矣。上曰,只遠游冠·耳掩,造置,可也。出擧條上曰,沈益聖,致仕之年,有此甚麽意思,心術不佳,今日樂極之中,有此事矣,意謂明當加資,欲試一言而然乎,罷職傳旨,注書催促政院擧行。漢耉曰,聖算彌高,臣下喁祝之心,豈不耽耽乎?爲人子者,不愛親年之漸高,不思設宴之擧者,未之有也。上顧鶴城君曰,卿則自可受宴於李彦熙矣。鳳漢曰,彦熙,若不使其父受宴,則亦非孝子之道矣。兪拓基曰,臣亦曾有老母,而撝謙太過,只設小饌,臣心至今追悔矣。鄭亨復曰,十餘年前,臣果入侍前席,自上,下詢臣兄之年,故臣仰對以七十四歲,則又下敎曰,卿亦享年爲期矣,犬馬之齒,今爲八十,此則君賜之年也,此後入侍未易,又無報答之望,惟願以華封之祝,仰祝也。上曰,言甚貴矣。諸臣俯受賜饌。上曰,安聖彬在院乎?賤臣對曰,已出去而事變守廳矣。上曰,政官持政望入侍。徐命膺承命入侍,上曰,同食賜饌,可也。因命讀奏政望,上曰,政注甚精矣。諸臣退出。
上在慶熙宮。停常參,只夕講。
夜二更,月暈兩珥,暈上有冠,白氣出左珥,逶迤暈上,良久乃滅。
下直,滿浦僉使趙圭鎭,古今島僉使李泰輝。
金善行啓曰,明日常參·經筵,取稟。傳曰,停。
備忘記,今下弓矢,滿浦僉使趙圭鎭處給送。
以承傳色口傳下敎曰,昨日勉受其禮,興惟設賑飢民,此心何抑,城內城外流民,其欲賜米,晝講,以夕講爲之,令該府,食後招來以待,侍衛置之,入直承旨入侍,大臣·惠廳堂郞入侍。又下敎曰,至於中官猶然,況昔年遺民乎?松峴宮及於義兩宮,順化坊·餘慶坊·延秋門契,年六十以上人,皆令來待。又下敎曰,陳賀箋文差使員在京,則其令入侍。又下敎曰,漢城府流民,老少男女勿論,一倂率來,惠廳所付飢民,亦一體率來。
以承傳色下敎曰,向者有功內人,見漏,以金氏爲尙宮,卽今一體安寶以入。
金相益啓曰,卽者修撰李宅鎭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
沈鑧啓曰,憲府監察茶時,諫院闕啓,俱涉未安,除在外未署經外,未肅拜人員,竝卽牌招,何如?傳曰,允。
崇賢門殿坐罷後,政院·玉堂·藥房口傳問安。答曰,知道。
金善行啓曰,新除授注書沈重奎,卽爲牌招察任,何如?傳曰,允。
備忘記,中官許有章·李景禧·李國恒,皆以昔年侍御之人,年八十·七十·六十,一體加資,許有章·李景禧,旣已資窮,熟馬一匹面給,蓍社堂鄭亨復,同在蓍社之人,年八十,可謂稀矣,特爲一體加資。
傳于金善行曰,今下備忘記,今日內下批安寶。
吏曹口傳政事,內官李國恒今加崇政,朴材元今加正憲,以上承傳。
傳于沈鑧曰,鄭亨復,初二日政,旣已加資,置之。
傳于金相益曰,玉堂下番空,玉堂牌招,使之追省記以入。
又傳于曰,奉常寺待令者,再明日待令。
安,以漢城府意啓曰,卽接南部奉事李修亨所報,則部屬松峴契居生徒崔泰完,冒禁潛釀,爲切隣任掌所發覺而捉送,故看審其酒器,則小甁中淸酒的實,同犯釀罪人崔泰完酒器,竝以移送秋曹之意,敢啓。傳曰,知道。
乙酉正月十六日午時,上御崇賢門。大臣·惠堂同爲入侍時,領議政洪鳳漢,左議政尹東度,右議政金相福,右參贊李昌壽,右副承旨沈鑧,同副承旨金相翊,記事官沈重奎,假注書尹慶龍,記注官金聖猷,記事官林鼎遠諸臣以次進伏訖。上曰,昨日予進世孫之饌,而達宵耿耿,思吾赤子,心甚愧矣。仍命松峴官·於義兩宮,順和坊·餘慶坊·延秋門契防民次第進伏,而下敎曰,順和坊·餘慶坊,所重在焉,其餘則潛邸遺民,故今當歲首,招見賜米,意有在焉,防民則以五斗,饑民則以三斗給之,可也。惠堂李昌壽曰,防民,以惠廳給之,饑民則自賑廳給之,何如?上曰,依爲之。上曰,毓祥宮誕生之家,曾已懸板,而龍虎營軍士,爲庫直,汝等知之乎?對曰,矣等,居在其傍矣。上曰,伏地者誰也。小臣,卽駕前別哨李原根,而有冤抑之事矣。上曰,猥屑,退去,可也。上曰,見此饑民,昨日受賀,予心何樂?流丐之民,一何多也?鳳漢曰,聖世亦豈無之耶?彼中,亦有稍過者矣。上曰,浮黃之色滿面,可以望表知裏矣,汝輩如此之像,予雖不見,想如目覩,故今果賜米。上曰,李徽之爲人,可佳矣。鳳漢曰,善文而極精祥,尙不決科,可怪矣。上曰,年爲幾何?鳳漢曰,五十一歲矣。上曰,趙載萬誰也?鳳漢曰,古相臣趙相愚之孫也。上曰,戶郞誰也?鳳漢曰,申光履而此亦佳士也。上曰,今年有安集之令乎?再昨年,有繡衣安集之事,故京中,罕有流丐矣。鳳漢曰,如是之故,頌聲至今載路矣。上曰,兩班之貧者,此饑民尤甚矣。鳳漢曰,士族婦女之貧者,亦多不着裙·不戴髻者矣。饑民中,有多髥角總者,上曰,汝年幾何?對曰,四十五歲矣。上曰,今當勸婚之時,汝欲作妻乎?對曰,有之矣。上曰,汝像,或恐夢中見之也,其中兒弱,尤殘忍也。命賜最寒者以襦衣。又下敎曰,安知不賣此食餠耶?鳳漢曰,此擧,乃是盛德事,而雖文·武盛歲,亦有此輩,故有先斯四民之惠矣。上曰,彼着耳掩者誰也?對曰,前別監趙洙也。上曰,汝何殿別監乎?對曰,曾經廣州別監,蕩盡家産於還上事,今爲流丐矣。上曰,予初見殊常之色,而果然,命付廣州之營吏,使之受食府賑,可也。上曰,彼流乞,則惠廳旣付乞糧,使之饋餠羹,可也。藥房提調,持湯劑入侍。榻敎上曰,有致祭處,奉常寺祭物待令。出榻敎鳳漢曰,定配罪人鄭致儉之同罪者,以徒年,皆入放秩,致儉,亦宜蒙一視之典矣。上曰,一體放送。上還入大內後,諸臣遂退出。
乙酉正月十六日申時,上御景賢堂。夕講,執義同爲入侍時,特進官李奎彩,同知事洪名漢,參贊官沈鑧,侍講官金致讓,檢討官李宅鎭,假注書尹慶龍,記注官金聖猷,記事官林鼎遠,執義柳修諸臣以次進伏訖。金致讓,進講采菽菀柳章,仍講文義曰,采菽,卽上下交孚之意,而菀柳則足以驗周家盛衰之像矣。柳脩進伏曰,臣詣臺已久,政院當稟不稟,致此最晩入侍,莫非自損體貌之致矣,請命遞斥。出擧條鳳漢曰,臣出外,得見沈益聖,而聞其言,則實無他意,渠果自鄕新來,未知時事之如何,自謂世孫侍坐,値此無前之盛擧,不過爲一時陳戒而被罪云。上曰,然則不知往事乎?鳳漢曰,渠亦不知此言,何關於厥事爲言矣。上曰,此鄕人之鄕闇乎?卿何以知此人乎?對曰,曾經堂郞矣。渠若眞有意思,則處分至當,而如不然,則係關後弊矣。上曰,箋文差員延署察訪,利仁·保安察訪入侍。上曰,御史李徽中,何時上來乎?求禮封庫事,甚可怪訝矣,若無執贓文書,則封庫非矣。上曰,昨日政新除玉堂,卽爲牌招。柳脩所啓,臺臣詣臺,若値殿座,則入侍傳啓,近有定式,而俄者臨門殿座時,適緣政院之不稟,未得入侍,以致闕啓,責雖在喉院,而虧損臺體,莫此爲甚,臣何敢推諉於他人,而仍冒於臺次乎?請命遞斥臣職。上曰,於臺,有何撕捱之端。勿辭亦勿退待。出擧條又啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又啓曰,請石泰云依律處斷。上曰,逐日詣臺,尙今相持,其涉過矣,故幾下亟停之批,而今又傳之,非遵舊例之意,亦非與歲新之道也,亟停勿煩。以上措辭見上諸臣退出。
上在慶熙宮。停常參·經筵。
夜自一更至四更月暈,五更,月暈左珥。
下直,成川府使李彦衡,義城縣監徐命敷,平山浦萬戶金命禧,乶下僉使陳泰恒。
金相翊啓曰,大司憲尹東暹牌不進,執義柳脩式暇,掌令二員未差,持平李惠祚未署經,監察茶時之意,敢啓。傳曰,知道。
閔百興啓曰,明日常參·經筵,取稟。傳曰,只晝講。
藥房都提調洪鳳漢,提調李之億,副提調金善行啓曰,伏未審夜間聖體調攝若何,寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。中宮殿·惠嬪宮,藥房口傳問安。答曰,知道。
沈鑧啓曰,憲府監察茶時,事甚未安,除在外未署經式暇外,大司憲尹東暹,卽爲牌招,何如?傳曰,允。
閔百興,以弘文館意啓曰,新除授副校理李憲默,時在慶尙道慶州地,副修撰洪檍,時在忠淸道淸州地,經筵入番事緊,請竝斯速乘馹上來事,下諭。傳曰,依啓。
相翊,以義禁府意啓曰,慶尙道金海府定配罪人鄭致儉放送,承傳啓下矣,放送事,分付道臣之意,敢啓。傳曰,知道。
上在慶熙宮。停常參,只晝夕講。
閔百興啓曰,明日常參·經筵,取稟。傳曰,停。
下直,伐登萬戶黃命耉,德浦僉使金季良。
金華鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今下弓矢,伐登萬戶黃命耉處給送。
朴師訥啓曰,憲府連日監察茶時,事甚未安,大司憲尹東暹,卽爲牌招,大司諫宋瑩中,除拜後過三日不爲出肅,依定式牌招,何如?傳曰,允。
閔百興啓曰,今日晝講爲之事,命下矣。副應敎尹勉憲,校理金龜柱,副校理李性源禁推傳旨及校理具庠,修撰金載順,副修撰李在協牌不進罷職傳旨未下,修撰李宅鎭陳疏入啓,副校理李憲默,副修撰洪檍在外,只有應敎金致讓一人,將無以備員,何以爲之?敢稟。傳曰,竝只推,更爲牌招。
傳于金華鎭曰,再明日次對,今日晝講兼行,而趁其時來詣,習講後只入正時。
又傳于曰,金貴人房諸執事,以內侍爲之。
閔百興,以禮曹言啓曰,昨年冬,嬪宮廟見禮吉日推擇稟啓,批旨有待明年仲春擧行之敎矣。廟見禮吉日,以開月何間推擇乎?敢啓。傳曰,更待下敎擧行。
又以奉常寺官員,以都提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
朴師訥,以備邊司意啓曰,坡州防營軍制磨鍊移額別單,依定奪書入之意,敢啓。傳曰,知道。
朴師訥,以左邊捕盜廳言啓曰,東部建德場居良女崔雀今家,潛釀酒一中缸捉來,推問其犯釀情節,則招內,以出賣之計,米四升潛釀於中缸,未及成熟之前,如是現捉,而曾前則實無犯釀之事,亦無買飮之人納招。南部蓮城尉契居良人咸明才家,潛釀酒一甁捉來,推問其犯釀情節,則招內,以自飮之計,米二升潛釀,成熟後和水,數次飮之,餘酒盛甁藏置矣,如是現捉,而曾前則實無犯釀之事,亦無買飮之人。屢次嚴問,一如前招,犯釀罪人女雀今·咸明才,竝其所捉酒,移送秋曹之意,敢啓。傳曰,知道。
金相翊,以漢城府言啓曰,卽接南部都事趙廷瑗,東部都事鄭漢斗所報,則部屬蓮城尉契居良人咸明才,建德坊居良女崔雀今,犯釀被捉於左邊捕盜廳矣,明才家上下切隣良人洪福同,私奴金善萬,任掌咸三才,雀今家上下切隣留吏金龜祥,私婢永愛,任掌李貴等,依定式嚴處之意,敢啓。傳曰,知道。
兵曹口傳政事,以南益祥爲全羅左水使,李仁康爲副護軍。
朴師訥啓曰,臣依聖敎,取考秋曹囚徒案,則殺獄罪人九名,御寶僞造罪人十四名,造銀罪人一名,犯釀罪人六名,輕囚罪人七名,各司罪人二名內,錄事崔益喜次知十月,崔貞喜次知順貞,其矣上典坐起,趁不取稟罪也,別監崔壽甲次知順乭·福男,其矣上典不入番之罪也,竝放送,其餘罪人,罪名俱係緊重,竝因囚之意,敢啓。傳曰,知道。
判中樞李益炡疏曰,伏以惟天惟祖宗,眷祐我殿下,聖算已躋七旬有二歲,寶位克享於四十有餘年,此誠吾東方億萬年無疆之慶,群請雖靳於稱觴,賀儀載擧於呼嵩,率土含生之類,孰無歡欣鼓舞於春臺壽域之化哉?仍念臣三朔沈痼之疾,已陳於日昨疏籲,聖鑑俯燭其衰老,恩批特許以調理,臣伏枕九頓,感祝冞切,而當此大庭獻賀之日,簪紳咸簉,跛躄皆起,欣欣然與覩曠世之盛儀,臣獨委身床笫,無計蠢動,未效岡陵之祝,徒切雲天之戀,噫,臣以無似,荐被國恩,班秩旣隆,涓埃莫裨,區區所自勉者,惟在於筋力奔走,而不幸疾病沈淹,前後闕禮,罪戾層積,至若今日之慶賀,尤是千載之盛會,而竟未能隨諸臣後,躬覩縟儀,撫心惶霣,生不如死,玆敢不避煩瀆之懼,仰請威罰之加,伏乞亟勘臣廢禮之罪,以嚴法紀,以安微分,不勝幸甚。答曰,省疏具悉。頃受此禮,是豈初心,其班,卿無追憶卿父,卿其勿辭,調理行公。
副司直金陽澤疏曰,伏以天休滋至,寶算彌高,縟儀載擧,岡祝齋獻,慶關宗祊,喜溢寰宇,念臣姿甚庸下,性又愚迷,立朝行事,率多謬戾,日前愆尤,臣自知愧,威顔咫尺,處分雍容,匪怒伊敎,且惶且感,耿耿微悰,不敢復有煩陳,退伏省愆,無面可顯,不料匿瑕之聖德,旋下甄敍之溫渥,繼有守禦復授之命,寵光所被,已不勝感激,賀儀隔日,亦未敢退偃,勉承嚴召,祗受戎符,而今則盛禮已過,微分粗伸,區區情勢,有難仍冒,且臣所帶重任,屢褫屢授,有若非臣莫可者然,揆分量才,亦甚不安,玆敢略搆短章,仰瀆崇嚴,伏乞聖慈,俯垂鑑諒,亟命鐫遞臣職,以安私分,千萬幸甚。答曰,省疏具悉。一時飭勵,何過撕捱?卿其勿辭,從速行公。
吏曹判書沈鏽疏曰,伏以邦籙靈長,寶算彌高,特軫稱觴之願,先擧呼嵩之儀,宗社之慶,朝野胥忭,仍念臣猝叨匪據,憂悸罔措,積逋嚴召之餘,始乃收召驚魂,瀝控危衷,竊冀閔覆之仁,曲循崩迫之懇,而及承批旨,大失所圖,非但不賜準許,至擧臣先叔父銓衡時故事,俯加慰勉,臣雙擎奉讀,百拜感惶,自不覺涕血之交逬也,臣於見職,自量已審,夫豈有一分變動之理,而屬値曠古之盛擧,倍切同慶之微忱,遂敢他不暇顧,黽勉出肅,冒隨諸大夫之後,情禮雖伸,廉愧都虧,顔厚而騂,汗浹於背,自顧郞當,人謂斯何,顧臣萬不稱似之狀,亦旣槪陳於初疏,而若其決難承當之實,猶有所猥越而未暇及者,輒復昧死悉暴於天地父母之前,惟殿下,少垂憐察,亟行處分焉。嗚呼,臣於數年以來,偏被洪造,全昧機務,而與聞籌議,素昧經術,而忝帶筵御,梁鵜軒鶴,取譏非一,而筋力奔奏,尙且自諉於塵露之報,至於司寇之冒膺新命,亦出於感激恩數之意,而每一循省,懍惕靡容,顧此天官上宰之重,是何等名位,而夤緣一肅,乃敢爲淟涊盤礴之計耶,夫銓衡之責,亶在於辨別官材,調停世道,此時此任,雖使宿德重望居之,尙患其難以稱塞,如臣資歷至淺,鑑識至昏者,本非可以髣髴擬議,而且臣之顓愚樸拙,孤立寡與,噤口於言議之塗,絶跡於交遊之場,此聖明之所俯燭,儕友之所共知者,以是之故,凡於時議朝論,漫不知何事,縱欲貪戀榮寵,强而行公,其於一出政注,譏笑四起,妄用手勢,鋒鏑隨至,何哉?到此地頭,臣雖追悔,顧何以自解?殿下,亦何以庇覆而全保之乎?與其畢竟僨敗,重陷罪戾,莫若愼之於始,量而後入,此臣所以寧被傲慢之誅,而不敢以趨承爲恭也。嗚呼,材爲楹則折,水盈器則溢,不稱之官,君不可以輕授,匪分之職,臣不可以虛縻,此理甚明,宜蒙鑑諒,鞶帶之褫,豈待終朝,惟回授可堪之人,不至瘝曠之歸,是臣區區日夕之所顒祝者,臣無任僭越悚隕之至。答曰,省疏具悉。頃者批旨之下,旣以謝命,今又陳章,其涉太過,卿其勿辭,從速行公。
修撰李宅鎭疏曰,伏以寶籙無疆,聖算彌高,盛禮雖靳於稱觴,群情粗伸於呼嵩,區區蹈抃,曷有其極?臣於俄者筵退之後,卽接臣父江陵任所書信,自月初,猝患毒感,峽中無醫,失於調治,日深一日,症勢非細,急足委至,促臣來視,臣得聞此報,方寸煎灼,情私所迫,按住不得,玆敢忙陳短章,徑尋鄕路,擅離之罪,實無所逃,瞻望雲天,惟俟大何而已。伏乞聖慈,俯垂諒察,亟遞臣所帶臣職,仍治臣任情之罪,以昭法紀,以便救護,千萬大願,臣無任祈懇之至。答曰,省疏具悉。爾其勿辭,往護焉。
注書沈重奎疏曰,伏以天休滋至,寶算彌高,日吉辰良,賀儀誕擧,滿庭嵩呼,帀域歡聳,此實億萬年無疆之休,區區蹈抃之忱,曷有其極?仍伏念臣以鹵莽譾劣,濫竊科第,一切榮塗,意念不到,乃者記注新除,忽下於千萬夢想之外,而單付之命,旣出於特敎,進資之恩,伸及於臣父,此實由於我聖上孝理之化·體下之仁,眇末賤臣,何以得此?父子相對,感淚無從,古人所云隕首結草,猶爲歇後,雖自糜身粉骨,亦何以少報萬一也哉?榮感之極,他不暇顧,章皇出肅,以效叩謝之忱,而第臣斷斷微諒,終有所不敢放倒者,蓋本院付職,自有先後,不得越次,乃是格例,而今此曾經之人,適緣事故,旣未還付,則在臣私義,其何以晏然於職次乎?冒沒一肅,粗伸義分,而因仍盤礴,斷無是理,玆控短章,仰暴微懇,伏乞聖慈,俯垂諒察,特許鐫免,以存公格,以安私分,不勝幸甚。答曰,省疏具悉。爾勿過辭,從速察職。
乙酉正月十八日午時,上御景賢堂。晝講,大臣·備局堂上引見入侍時,知事李昌誼,特進官徐命膺,參贊官朴師訥,侍講官金致讓,檢討官金載順,假注書尹慶龍,記注官金聖猷,記事官林鼎遠,武臣田昌雨,領議政洪鳳漢,右議政金相福,右參贊李昌壽,兵曹判書具允明,江華留守金相翼,訓將具善行,戶曹判書金尙喆,護軍具善復,工曹參判鄭弘淳,執義柳修,事變假注書康文祥以次進伏訖。洪鳳漢曰,南海御史書啓入來,此非古例矣。上曰,第當見其狀本也。金致讓進講,上曰,二三其德之句,正合今日之監戒也。蔀屋遠於九重,凡諸政令施措之間,安知二三其德之失耶?予甚恧焉。上顧李昌誼曰,彼重臣,韶顔不衰矣。鳳漢曰,彼兄弟,爲國家倚重之臣,而同心事國,且年老不衰矣。昌誼曰,關雎之化,實爲周家正妃之德,後世尙慕二南之化,而鄭衛之風,當爲監戒之地矣。徐命膺進伏曰,臣頃當銓地,未參賓啓,而切有所懷,故敢達矣。聖明,常以固心爲敎,而至於群下今日之請,實出於天理人情之當然,而終不回聽,特降兪音,此非中庸擇善固執之事矣。鳳漢曰,臣聞吏參,以爲詩經中宴樂等句,刪亦無妨之意,搆出文字,未及登徹云,此亦出憂愛悶鬱之心矣。上曰,此亦古談耶?命膺曰,臣謹按象村申某與李恒福往復之書,雖値災年,應行之禮,斷不可已爲說矣。上曰,因世孫之固請,强爲受賀,而昨見饑民景色,予心赧然,昨聞鍾鼓之音,殆同設宴,追思昔年權停之禮,予心不安矣。鳳漢曰,此全羅兵使李敬懋狀啓也,今春巡操及營城將巡點,依例擧行事,請令廟堂稟旨分付矣。被災諸道習操,旣皆停止,本道何異乎?亦爲停操,只營城將巡點擧行事,分付,何如?上曰,依爲之。出擧條又曰,此永宗前防禦使李漢泰狀啓也,今春水陸操依例設行事,請令廟堂稟旨分付矣。京畿失稔尤甚各處,習操皆已停止,本鎭何異?一體停操之意,分付,何如?上曰,竝與巡點而停止。又曰,三南濟民倉之設立,蓋爲廣濟衆民之道也。創始之初,尤宜檢束,三道中湖南一倉,爲先發遣備局郞,摘奸,何如?上曰,所奏誠是,依爲之。又曰,此慶尙右兵使李逸濟狀啓也,今春習操·營將節制使巡點,依例擧行事,請令廟堂稟旨分付矣。諸道習操,皆因失稔而停止,本道春操,亦爲停止,只營將巡點擧行事,分付,何如?上曰,依爲之。又曰,告慶差倭,今已歸順云,東萊前府使宋文載,接慰官尹弘烈之其時遠配,蓋爲飭勵之地,今則似當有參量之道,故敢此仰達矣。上曰,放送,可也。出擧條柳脩所啓,臣於昨日臨門殿座時,因政院之不稟,未得入侍傳啓,故敢據近例,有所引避矣。卽伏見承宣未徹之疏槪,則有近來定式及院中事例等語,而結之以疲惱,原疏雖未得見,大抵近來臺臣入侍之規,賓對·講筵·朝常參循例入侍外,其他殿座,則必待喉院之提稟,然後乃爲入侍,已成定例矣,而今其所謂定式事例,未知何所據而發歟,臣實未曉也。雖然,彼旣以疲惱自引,則在臣私義,不可諉以未徹之章,而晏然行公,請命遞臣職。上曰,其雖若此,陳章自引,可也,一事再嫌,有損臺體,依啓。出擧條鳳漢曰,備郞之堤堰摘奸,今已入來,慶尙道則一齊善修,而其中蔚山,猶有未盡,忠淸道多不善修,而其中燕岐,尤爲甚焉,其在各徵當道之道,不可置之,蔚山前府使趙載選,燕岐縣監李基正,竝令該府勘處,而燕岐則今方設賑,待畢賑拿來事,一體分付,湖西諸堰之不善修治,幾乎無邑不然,蓋其蒙利,不如兩南之致云,而苟使專意善築,預爲貯水,則其所蒙利,豈下於他道乎?諸邑守令,姑難一時倂罪,該道方伯,從重推考,使之各別董飭,趁解凍卽爲修鑿,俾無疏漏生事之弊,何如?上曰,依爲之。忠淸道臣,緘辭重推。出擧條上曰,頃者執義柳脩,其所引嫌,事勢固然,而旣命勿退待,所非在喉院,其辭中亦已略提,則宜請推考,而循例以去,予意其不然,今因承宣之章,一事再嫌,有違臺體,其雖依啓,初不能周旋,亦無請推之事,則陳章自列,事體逕庭,當該承旨,一體遞差。出傳敎上曰,祭文製下,金貴人房,遣永城尉當日致祭。上曰,頃者處分,不過事體,且有勿呼望之命,則何敢撕捱,而法講時刻將至,促牌之聲煩聞,喉院其若嚴飭,豈有此弊,當該承旨推考。出傳敎上曰,承旨有闕代,前承旨金華鎭除授,牌招察任,房順房。上曰,全羅左水使李仁康,今有擧行事,遞付京職,藥房提調,持湯劑入侍。出傳敎上曰,夕講爲之。諸臣退出。
乙酉正月十八日申時,上御景賢堂。夕講,大臣同爲入侍時,知事李昌誼,特進官徐命膺,參贊官朴師訥,侍講官金致讓,檢討官金載順,假注書尹慶龍,記注官金聖猷,記事官林鼎遠,領議政洪鳳漢諸臣以次進伏訖。金致讓,進講匏有苦葉章,講畢。上曰,業欲下敎,領相進前也,多有可爲事,全羅水使李仁康,遞付京職可也,果知之乎?對曰,然矣。兵判具允明曰,姑無當窠,何以爲之乎?鳳漢曰,付之護軍,何如?上曰,入直之職,誠難矣。上曰,俄講匏葉,亦設宴之章,而雖酌水,謂之宴樂,則予必不許矣。徐命膺曰,禮樂,非兩件事,有禮則有樂,有樂則有禮,三百篇,多有君臣宴樂之詩,此亦一張一弛之道也。上曰,禮樂不可斯須去身,而樂非鐘鼓之謂也。中節則爲聖人,不中節則爲中人,而中節未易,初不若無之矣。命書靑衍·和吉吉禮處所傳旨。鳳漢曰,靑衍尉尉號,則願以一恩字受號,以表百世不忘之恩也。上曰,予亦以光恩定之矣。靑衍同牢所,則卿家無妨,而不然,則小洞家似好,相議爲之,可也。及奏李徽中書啓,至尹尙甲等刑配,上曰,不稟而輕先處之,太誤矣。錢布屬公,分給邑民,可謂善處,而條列,頗了了開朗矣。上曰,孫相龍·金光白執贓,初不大段。鳳漢曰,孫相龍,卽孫鎭民之子,而非常調武弁,宜無不法之事矣。上曰,金光白歲饌物件,亦非異事事,十五帖蝮,五千幅簡,不過爲十處進封,則閫帥進封,其不如是乎?至狀啓中文武擇送之句,上曰,渠自爲之好矣。鳳漢曰,南海之民,必洞快矣。至吏判沈鏽疏,上曰,嵩呼字,甚憎矣。旣書復入,何也?人皆如此,誰爲冢宰乎?可悶。至李益炡疏,鳳漢曰,此重臣,實無他心腸,求之朝著,罕有斯人矣。及奏沈重奎疏,上曰,此事,何如?違牌則自可遞乎?承旨曰,少年之議,則以爲越次付之,似是格外,或者之論,單付之下,宜無撕捱云矣。上曰,然則使之行公,可也。上曰,下番林鼎遠,進前,可也。業欲下敎而未果矣。釋褐之初·召試之時,已知其人,有足以見表知內,須繼乃叔事予之誠,無孤予知汝之心也。善行曰,臣亦已知其嘉尙矣。上曰,年爲幾何。對曰,四十六矣。上曰,汝年,亦當解事矣。上曰,今當歲初,秋曹日次之類,莫知幾餘,再明日秋堂持奏,後日次開坐事分付,定限旣過,各司,想必有牌囚者多,承旨取覽囚徒後,輕囚放釋。出傳敎上曰,左承旨安許遞,其代,前承旨鄭尙淳除授,牌招察任,房順房,今日下敎之後,分義道理,焉敢違牌,左副承旨金華鎭,只推,更爲牌招察任,領右相入侍,在院承旨入侍。出榻敎上曰,嘉禮廳,有擧行之事,日子,其間太狹,再揀擇,以初九日擧行,和吉附馬再揀擇,德游堂爲之,靑衍附馬再揀擇,以景賢堂擧行,和吉奠雁處,一依靑城尉例擧行,同牢宴處,其時問于本房修理,靑衍同牢宴處,以本房爲之,奠雁處,問于本房,其時修理。出傳敎上曰,今者凡諸蕩滌之時,雖中官,何異?吳命來·金命佑,竝敍用。上曰,全羅左水使,口傳付軍職,其代口傳擇差,當日下送。上曰,韓準碩旣到,到防狀聞,充軍分揀。諸臣退出。
上在慶熙宮。停常參·經筵。
夜五更,月入太微垣。
朴師訥啓曰,大司憲尹東暹牌不進,執義·掌令二員未差,持平李惠祚未署經,高裕在外,今日以監察茶時之意,敢啓。傳曰,知道。
金相翊啓曰,明日常參·經筵,取稟。傳曰,停。
朴師訥啓曰,憲府監察茶時,事甚未安,大司憲尹東暹,卽爲牌招,何如?傳曰,允。
金華鎭啓曰,注書沈重奎,疏批已下,卽爲牌招,何如?傳曰,允。
閔百興,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣。今正月二十日,臣曹與戶曹堂上奉審後,稟處,何如?傳曰,允。
金華鎭,以內乘,以一二提調意啓曰,兼內乘南益祥,纔移外任矣,其代,令該曹卽爲口傳差出,以爲入直之地,何如?
朴師訥,以右邊捕盜廳意啓曰,西部太平館契居私奴毛眞介家,一大缸酒,西部桃花洞居良女命業家,一小缸酒,中部澄淸坊後洞契居良人韓世昌家,一大缸酒,捉來査問,則毛眞介所供內,欲食餘利,七升米果爲潛釀,未及成熟而被捉,故元無買飮之人云,命業招內,欲自飮,二升米潛釀飮之,餘酒藏置矣,如是被捉,故實無買飮之人云,韓世昌招內,欲食餘利,一斗米果爲潛釀,而所親人六月金及老未處,各一器酒斥賣云,故六月金·老未,竝捉來査問,則俱以買飮的實之意,遲晩納招,犯釀罪人私奴毛眞介,良女命業,良人韓世昌及買飮罪人私奴六月金·老味等,竝其贓酒,移送秋曹之意,敢啓。傳曰,知道。
鄭尙淳,以漢城府意啓曰,卽接西部奉事宋載德所報,則部屬太平館契居私奴毛眞介,桃花洞契居良女命業,犯釀被捉於右邊捕盜廳,中部都事安宗秀所報,則部屬澄淸坊後洞契居任掌韓世昌,犯釀被捉於右捕盜廳矣,毛眞介上下切隣驛吏鄭三弼,忠翊衛文孝大,任掌崔成泰,韓世昌家上下切隣良人申厚明·權頭·朴廷輝等,依定式嚴處之意,敢啓。傳曰,知道。
上在慶熙宮。停常參,只晝夕講。
下直,助泥萬戶曺成佑。
金相翊啓曰,明日常參·經筵,取稟。傳曰,只晝講。
又啓曰,大司憲尹東暹牌不進,執義·掌令二員未差,持平高裕在外,李惠祚未署經,今日以監察茶時之意,敢啓。傳曰,知道。
鄭尙淳啓曰,右承旨閔百興,今日不爲仕進,卽爲牌招,何如?傳曰,允。
朴師訥啓曰,憲府連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
又啓曰,正言安兼濟,自鄕上來云,卽爲牌招,何如?傳曰,允。
又啓曰,刑曹參判洪名漢,參議李瀰,持日次罪人文案,依下敎來待矣。傳曰,知道。
傳于金相翊曰,晝講入侍單子入之,只入正時。
諸承旨,有稟達事,來詣請對矣。
金相翊啓曰,諸承旨,更爲請對矣。藥房三提調,來詣請對矣。
以承傳色口傳下敎曰,政院稟故以中庸敬大臣之意,雖留門宗臣,此擧措,追慕之心淺而然矣。執心未固,此亦不孝,此亦不肖,雖明年,心若有負矣。今日心還快闊,且心若二,以何顔拜將來乎?旣已伸禮,今日下敎若受,則建功湯當服矣。一向爭之,則定心固矣,欲拜之心急矣,今日風寒,竟夕酬應,身憊中,宗臣陳章思之,則今番受禮,亦恧矣。只望西郊,陽世間之心索然,使之便休,則勝於加進一貼建功湯矣,其止之。
藥房口傳啓曰,伏承承傳色口傳下敎,誠不勝抑塞之至,臣等急於求對,姑不敢覼縷煩陳,伏乞暫許入侍,千萬伏望,惶恐,敢啓。答曰,甚憊矣,方就寢,其止之。
藥房再啓曰,下敎之下,雖不敢復事瀆擾,惟願俯燭此區區焦迫之情,湯劑先許進御,千萬伏祝,惶恐,敢啓。答曰,若此則明朝朝水刺,亦不爲之,如此其亦宴乎,甚憊,其止之。
兵曹口傳政事,以黃仁儉爲副司直。
傳于金相翊曰,明日孝章廟,當爲之,侍衛軍兵,以入直擧行,時刻,午正三刻爲之。
朴師訥,以兵曹言啓曰,今正月二十一日,武臣賓廳講書日次,而中日相値,不得爲之之意,敢啓。傳曰,知道。
又以義禁府言啓曰,平安道鐵山府極邊定配罪人宋文載,龍川府極邊定配罪人尹弘烈等,放送傳承啓下矣。竝放送事,分付道臣之意,敢啓。傳曰,知道。
又以義禁府言啓曰,咸鏡道慶源府充軍罪人韓準碩,分揀承傳啓下矣。韓準碩押去羅將,旣已發送,還爲上送之意,發關分付,何如?傳曰,允。
又以義禁府言啓曰,蔚山府使趙載選,令該府處之事傳旨,及燕岐縣監李基正,待畢賑拿來勘處事傳旨啓下矣。趙載選,時在任所云,依例發遣府羅將拿來,李基正,待畢賑拿來,何如?傳曰,允。
又以右捕盜廳意啓曰,西部阿峴契居良人趙時璟家,一小缸酒,西部龍山沙村里居良人朴世徵家,一小缸酒,捉來査問,則所供內,皆以自飮之計,果爲潛釀,故元無買飮人云,屢次盤問,一如前招,犯釀罪人趙時璟·朴世徵等,竝其贓酒,移送秋曹之意,敢啓。傳曰,知道。
又以漢城府言啓曰,卽接西部奉事宋載德所報,則部屬阿峴契居良人趙時璟,沙村里居良人朴世徵,犯釀被捉於右捕盜廳矣。時璟家上下切隣良人李春蕃,業武崔雲甲,任掌韓五壯,世徵家上下切隣業武鄭弼興,內奴方番財,任掌咸德允等,依定式嚴處之意,敢啓。傳曰,知道。
又以刑曹言啓曰,犯釀罪人私奴得賢,金時建良女旕德等,前已刑推,而買飮人不告罪,依定式加刑一次,竝放送之意,敢啓。傳曰,知道。
知敦寧黃仁儉疏曰,伏以寶算彌高,賀儀載擧,益切岡陵之祝,倍激抃蹈之忱,念臣所帶敦寧之職,元非限外人所可冒居者,故臣於年前,一再忝叨,輒蒙鞶褫,今又銓曹不察,至於檢擬受點,臣急於納符,雖已肅命,而有不容因仍蹲據,玆敢短章仰籲,伏乞聖慈,俯賜鑑諒,亟命鐫褫,以存公法,以安私分,不勝幸甚。答曰,省疏具悉。旣過其限,本職許遞焉。
刑曹判書金致仁疏曰,伏以天休滋至,寶算彌高,縟儀載擧,帀域均歡,區區下情,曷勝蹈抃?昨伏見夜下傳敎,有秋曹日次囚案該堂持奏之命,臣忝在一司之長,固當竭蹶趨承,而第臣於日前,赴衙決囚,終日而歸,觸冒風寒,卽患毒感,體寒如束,頭疼如碎,宛轉叫痛,精神昏錯,旣過三宿,一味委頓,萬無自力登對之望,伏枕兢惶,靡所容措,蓋臣稟賦至脆,疾祟已痼,自經草土,癃削愈甚,猝當劇務,奔走未幾,而病果作矣。自效於筋力之末,庶或爲移孝之圖者,猶患不如意,如此寧不自悼,今此囚案持奏之擧,有以見聖上欽恤之至意,而臣獨病淹床席,無計蠢動,有臣如此,敢逭重何,伏乞聖明,亟降威罰,治臣違命之罪,以警具僚,以安私分,不勝幸甚。答曰,省疏具悉。卿其勿辭,調理行公,下敎事,令次堂擧行。
安川君烓疏曰,伏以惟天惟祖宗,孚佑我聖上,寶算益卲,靈籙彌長,新陽履端,縟禮告成,迺於月正上元之日,惟我世孫邸下,以岐嶷之姿,率諸御事之臣,端冕執圭,拜稽如禮,載擧呼嵩之儀,以伸祝聖之悃,跛躄皆興,動植均歡,臣以眇然無似之賤品,忝叨屬籍,廁在衿紳,獲値千一希有之盛,預覩億萬斯休之慶,臣誠鼓舞翹聳之不足,區區下忱,曷有其極?第伏念今此莫大之慶,有非一番庭賀,所可稱塞而止者,自有應行之典,不可已之禮也,夫天地之大,日月之明,豈必待模畫之末,而瑤編煥冊,亦爲表揚萬一之道,則爲今日臣子而愛戴吾君者,捨是道而奚以哉?中庸曰,大德必得其壽,此言聖人之壽,必由於聖人之德,見聖人之壽,則可以明聖人之德也,詩曰,文王壽考,瑕不作人,此言聖而又壽,故能盡作人之功,不特聖人作人之功如此,亦可見聖人富有之業·盛大之功,莫不由於聖人之壽考也。今我殿下,卄四字稱揚之盛德弘功,非不巍乎,而其所以致之本,又專在於大德得壽之中,允爲箕疇五福之首也。卽此而求之,上所謂必得之德,瑕不作之功,庶可以包擧形容矣,皇天·祖宗孚佑之意,庶可以闡明矣,大小臣工稱述之誠,庶可以無憾矣,況我中宮殿下,承乾儷日,含章備福,七年于玆矣,若夫因此而兼行盛典,則㬢舒齊耀,琬琰聯徽,尤豈非邦家之光而神人之幸哉?且竊以進宴一事言之,初旣出於臣子愛日之誠,而名爲獻壽,則雖在閭巷匹庶之家,爲親獻壽,未聞有遲待來年者也。今以擧國臣民大同之情,上奉我八耋聖人,欲行一日介壽之禮,遲而又遲,坐待來年之至者,其於人情天理,可乎否乎?滿庭諸僚,孰不如一介賤誠,而仰感執謙之盛意,俯畏義分之嚴截,姑且承奉,而顧其藹然中心之所發,則亦莫不以一日爲急,思獻南山之祝,願聞匀天之音,風動水涌,終不可遏也,況臣愚昧,無所知識,蹤地異於外臣,忠愛激於眞情,只知稱揚而不知其他,只知喜懼而不知其餘,敢將懇懇血忱,冒瀆宸嚴,倘賜開許,克擧令典,則臣雖卽伏猥越之誅,臣實榮焉,惟殿下財幸焉,臣無任瞻天望聖歡忻祈懇之至。批答出傳敎。
乙酉正月二十日午時,上御景賢堂。晝講,秋堂·正言同爲入侍時,特進官黃仁儉,同知事洪名漢,參贊官金華鎭,侍讀官具庠,檢討官金載順,假注書尹慶龍,記注官金聖猷,記事官林鼎遠,武臣閔趾烈,正言安兼濟以次進伏訖。具庠,進講文王七章。上曰,幽王時,詩甚胡亂,而今講文王章,意頗新新,治亂之別,於斯驗矣。具庠曰,文王得人而治,事理之當然,人心之協和,卽敬天命作人才之效矣。上曰,我國,初如周之舊邦,其命維新矣。庠曰,聖人之極工,不越乎敬之一字,雖於事物相接之時,必有猛省一腔子操舍之工矣。上曰,古人,以心比之猿馬,雖開講之際,心易馳外,人君則無處不敬,民彝物則,皆自敬中出來,而不可不敬者,亦民也。四十年苦心,專在爲宗社生民,今予已七十二矣,惟願以無念爾祖,期望于卿,卿當體此心事,事世孫,可也。國家若亡,則卿等亦不亡乎?殷士祼將之詩,千載之下,切有感焉。上曰,李徽中書啓中南海前官,爲誰?侍臣不能詳對,上俯詢于武臣,武臣果招名仰達曰,金良弼·朴慶泰矣。上曰,能知諸臣之所未知者,正所謂耕當問奴也。頃聞御史封庫之擧,慮有生手之事矣,果然矣。晉州等邑按覈之行,異於汲黯之矯制生疏,太誤而殆同,三處御史,其心則雖貴而多事矣,執捉踏印文書,然後當封庫,而且以元告人所納之文執贓,則當今末世,眞僞何辨?命書傳旨,上曰,今因金光白等處分,大覺再昨未能思者,受命按覈,事體重矣,其所體段,自有古例,則元犯雖物故,其他,復命後當俟處分,而先處後聞,事體不然,金光白,雖有不法之文書,復命日親呈,卽是古例,亦非晷刻難處者,則往先封啓,卽三百年所無之事,勿論其札看否,元告人執捉書札信以登聞,此等末世,眞僞何辨?非徒此也,其所下語,亦涉抑揚,以此,若非孫相龍,古之楊州茂士懷金夜授,亦非不受人乎,此則不過付之生疏,而其中一札,無他關緊,不過私札,則何聞紸纊?其在國體,極涉非矣。以封啓觀之,其無執贓文書可知,無文書則不敢封庫,曾已申飭,人若不稱,來奏何晩,求禮封庫,大違格例,此猶第二件事,而晉州,果有此等殘忍之事,則此政先爲狀聞,以待其敎,而南海按覈,卽是奉命,晉州按覈,其亦有命乎,承旨下去南海,不待敎,橫往晉州而按覈,而大損國體,事近自專,其在徵後之道,不可不嚴飭,南海按覈御史,事當先罷後拿,而所惜者其名,亦顧後弊,御史李徽中,亟施罷職不敍之典,晉州等按覈事,所謂毛將焉付者,事當勿施,而觀其書啓,關係人命,其殺人者,一則士子,不可置之,令道臣,將御史草文,親執嚴査,干連諸人,嚴囚監營後,卽爲啓聞。上曰,今覽御史書啓,金光白等所謂歲饌,今將下敎,不必可問,而其他不法夥然,頃者因渠之沈滯,特命調用,以至于此,則不思報效之道,放恣若此,鄭宅洙,亦非常調武弁,則南海在於遐遠,宣化未及之處,而非徒今番按覈之擧,其所不法,若是狼藉,竝令該府,嚴處口招後,登對以奏,金良弼·朴慶泰,非徒人微,與此二人有間,而旣登御史書啓,一體令該府處之,孫相龍·宅洙之簡,旣不覩,以簡札中辭語觀之,處心公正可知,其他一札,非係不法外,御史登聞,大違事體,方以此下敎分揀,元告人搜取文書,非登聞者,況相龍之札,混同煩啓,國體大不然,有關後弊,令該府卽爲付丙,以示予暮年持國體之意。出傳敎上曰,此時若飭其勤,宜先喉院,三度請由,其可調理,其單給之,牌招察任。上曰,尉副尉僉尉,名雖參差,皆是駙馬,或稱駙馬,或稱副尉,其不覺者,此後草記單子中,皆稱駙馬事分付,藥房提調,持湯劑入侍,右副承旨入侍事下敎,上曰,頃者已下敎,於今大小陳章者,必先爲此,其涉過矣,雖在外初章者,非重臣則其亦褻慢,況身參其禮,章又稱焉,噫,予之心,聞輒苦矣,此後申飭。安兼濟曰,臣於待罪西郵之日,伏奉諫省除旨,繼而馹召降臨,臣以首頓地,無任惶蹙,分義是懼,昨始歸次,而積違天陛之餘,寶算彌高,歲籥已新,急於一瞻,章皇出肅,冒沒登筵,而第臣於年前,猥辱掌試之命,惟以一心精白,爲自效之圖,忽地人言,遣辭深緊,有改無勉,卽臣拙戒,然科試體重,亦不宜漫漶,而自鳴之言,無以昭暴,冒死哀籲,惟査是請,雖出抑鬱之懇,祗訟猥越之辜,特旨卽宥,恩敎旋下,洞燭情僞,如日月之照臨,俯念衷赤,若天地之覆燾,無狀如臣,受知至此,感淚被面,不知死所,糜粉必酬,固其至願,廉愧大防,不可不顧,雖在時移事往之後,何敢以其言之無實,晏然自恕,如無故之人哉?請命遞斥臣職。上曰,本事脫空,業已知之,今者引嫌,無乃太過乎?勿辭亦勿退待。又啓曰,請還寢鍾城府爲奴罪人天大酌處之命,依律處斷。上曰,勿煩。措辭見上命黃仁儉進前,甲者爲乙,乙者爲甲,公然冢宰補外,卿之奉老,非不知之,而使卿蒼黃上來,是可念也。對曰,臣補外,不得辭職,無路遞還,幸得榮養矣,今奉老母,無撓入城,罔非聖恩也。上曰,別薦張應湜,何如?對曰,別無他才,而每當試射沒技矣,其他武士,自營有賞,試射一次所費,優入四十同木矣。上曰,平安道,大抵富矣,武士,亦能知坐作之節,而如都監軍乎?對曰,精銳果如都監,三部六司,足以備數,而但人心難恃,脫有不幸,則必將渙散,有別般檢束,然後可無此患矣。上曰,禮判,當嘉禮廳事,而度支無物力,何以買舍給之乎?命書傳旨曰,和吉同牢宴處,問于本房修理事下敎,其時曾有買給之第,故意謂有,焉有此敎,追聞其買給之第已賣,只有價而無人應買云,吉禮在近,何時其定,雖然,三揀擇後,禮曹當爲嘉禮廳,先問該房欲買處,令監役官,預爲看審以啓,其令臨時修理事分付。出傳敎上曰,今則揀擇旣定,入參之人宜校正,況前後下敎者多,想必錯雜,更下敎,以此下敎擧行事,分付儀曹,和吉駙馬再揀擇,具顯謙子敏和,鄭晩淳子謙得,申光呂子七喜,其令入參,淸衍駙馬再揀擇,金相翊子碩曾,尹師國子榮祖,洪亮猷子益淳,尹得秀子魯東,其令入參,淸瑢駙馬初揀擇時,鄭弘淳子吉壽,元健孫子宅喜,徐命敏子祖甲,趙德成子壽甲,鄭麟煥子甲大,其令入參,餘則許婚。出傳敎上曰,前知敦寧黃仁儉,陳此章入侍,槪見其誠,臣以其誠,君宜亦誠,令該曹,卽爲口傳付軍職,其令夕講入侍。上曰,夕講爲之。承旨讀奏安川君烓疏,上曰,極殊常矣,有何才操乎,猶不知足矣,製此章者,甚憎矣,若知其人,則欲十年停擧矣,今雖解停,大比之外,不欲爲節製,自可停擧矣,何狀之儒,不能登第,而善製此等宗章也。上曰,金致仁,雖經草土,而神氣則不衰矣。上曰,噫,庚子以後,不肖冥然,丁丑以後,抱無恨之懷,遲回到今,千千萬萬夢想之外,四十一年臨御,年七旬而加二,中夜興思,不覺嗚咽,於賀於禮,人誰謂予,予何心肯受,若鐵甕之在前,而吁嗟,沖子,徒懷其祖之望八,莫諒其祖之苦心,徒知愛日之意,莫體由中之讓,非徒苦請,乃至撤食,吁嗟,其賀,勤政已受,再昨亦受,良知之心,難以孤矣,吁嗟,群請,亦難强拂,仰籲長樂,其欲只許庭賀,沖子又不諒,侍座鼓動,其雖然,宴又何言,而因此乃覺丙戌十三歲稱觴之事,此豈繼述,而亦踐位行禮之榮,故今年雖苦辭,特許明年,而非予受也,欲光先烈,自顧初心,冞切悚然,今者宗臣之章,是豈夢中所聞,萬萬料表,是誰之咎?寔予執心不膠之致,宴則將欲下敎,而至於一事,是何心也,是何心也?已受二十四字前八章,遙望西郊,心若隕墜中八字,只誦風泉隕涕興懷後八字,豈徒負心,顧今國事,卽負陟降,頃者因館儒之懇請,其雖洗抹,每讀章奏,輒聞歎聲不禁,此入侍諸臣之所共知,設或無此,此爲心,噫,今雖一字,孰言于此?噫,彼此言,何聞今日,自此以後,食豈下咽,況竝兩事而陳章,卽諂予也,若不嚴堤防,何以息諂說?此章給之,安川烓罷職。出傳敎諸臣退出。
乙酉正月二十日申時,上御景賢堂。夕講入侍時,知事洪名漢,參贊官金相翊,侍讀官具庠,檢討官金載順,假注書尹慶龍,記注官金聖猷,記事官林鼎遠諸臣以次進伏訖。具庠進講,上曰,俄有下敎矣。予之執心不固,致有宗臣之章矣,文王,九十七歲,能有作人之化,予則七十二歲,無作人之事,予讀此章,輒赧然矣。中庸之鳶飛戾天·魚躍于淵,言其費隱,而詩則托興也。庠曰,作人之化,浩浩無垠,比若鳶魚故也。上曰,古公亶父之殄厥慍,比之臥薪嘗膽,霄壤不侔,此卽理慾之分也。相翊,奉手書傳敎,進伏曰,臣等不勝徜徨抑塞之至,諸承旨,方待罪閤外矣。向者待明年許宴之敎,實由於世孫愛日之至誠,一國臣民,擧皆慶忭,猶以遲待來年爲悶矣,今承下敎,尤不勝焦惶罔措也。上曰,一自許宴之後,心若礙滯,而纔下手書,予心稍解矣。頃者强受,意欲䌤縫,以副卿等之誠懇,而明年亦何預料,有若芒刺在背,寢食不安矣。癸亥請宴之時,諸臣半夜爭之,致雲亦參其中矣。卿等之不受此敎,予亦料之,而二三其德,予不辭之矣,固字,正謂我也。庠曰,擇善固執之言,非謂此等事也。上曰,大同之請,雖出於人情之固然,予之固執,質諸鬼神而不疑也,古人之三日不擧樂,亦思親之意也。庠曰,此謂昏禮而發也。上曰,兒欲啼而又打,予旣不肯之中,有此强拂之事,惡得無此敎乎?卿等幾年事予,不知予心乎?笑中自有固志矣,雖有來年之敎,決不許之矣。相翊曰,奉此手敎,爲今臣子者,豈可頒布中外,使之失望乎?況頃日賓啓諸臣之心,尤當如何也?上曰,日後世孫,若又强請,則予當撤食,而建功湯,亦不進御矣。上顧黃仁儉曰,卿以黃㝡彦事,公然遞來,見此光景也,卿亦有親,親心雖固辭,猶且强爲設宴,爲悅親之道乎?對曰,至於此事,係是人子之至情,不可以親心之撝謙而中止者矣。上曰,更鼓已下,何不思大夫夙退無使君勞之意乎?命書傳旨,日寒如此,今若酬應,則必致夜深,退去,秋堂亦爲退去,明日晝講,同爲入侍事下敎,藥房提調,持湯劑入侍。出榻敎諸臣退出。
上在慶熙宮。停常參,只晝夕講。
朴師訥啓曰,大司憲尹東暹牌不進,執義·掌令未差,持平李惠祚未署經,高裕在外,今日以監察茶時之意,敢啓。傳曰,知道。又啓曰,正言安兼濟,以行公臺諫,不爲詣臺,無端闕啓,事甚未安,推考警責,何如?傳曰,允。
閔百興啓曰,明日常參·經筵,取稟。傳曰,只晝講。
吏批,有政,參判洪樂命病,同副承旨金相翊進。以金致仁爲吏曹判書。吏批啓曰,新判書,命把同參政事,何如?傳曰,允。又啓曰,判書金致仁牌招不進參議洪樂命病不來,小臣獨政未安,何以爲之?敢稟。傳曰,仍爲之。吏批,以李宜喆爲大司諫,李碩載爲執義,李東泰爲司諫,趙鼎耉·崔鳴玉爲掌令,朴取源爲獻納,金容爲正言,李仁培爲禮曹參議,黃仁儉爲刑曹判書,李吉輔爲同義禁,趙台明爲左通禮,金載七爲監察,李商芝爲綾州牧使,注書單盧瑞國,羅馹逵爲崇寧殿參奉,軍器直長單朴萬輝,奉事單張遇李,副奉事單孫尙衍,行副護軍鄭纘述年八十二今加崇祿,元弼揆年七十今加崇祿,曺夏臣年八十二今加資憲,以上昔年侍御,折衡黃世聃今加嘉善賞加,醫官金履遂今加通政加資事承傳。
兵批,有政,判書具允明病,參判李裕臣病,參議元景濂入直,參知沈瑴進,承旨金華鎭進,啓曰,曹司衛將李海重,素患痰癖之症,近又越添於觸風之餘,萬無供職之望,屢度呈狀乞遞,宿衛輪番之任,不可久曠,今姑改差,何如?傳曰,允。又啓曰,新除授大峴別將趙世泰,素患關格之症,觸寒添劇,時月之內,萬無自力登程赴任之望,屢度呈狀乞遞,實病旣如此,則不可强令赴任,依例罷職,準期不敍,何如?傳曰,允。兵批,知事單朴致和,同知單沈東魯,僉知單李彦忠,以柳脩·鄭東明·鄭來恒·趙得慶·李鼎秀·尹商逸爲副護軍,以洪象漢·安·沈鑧·金勉行·趙擎·玄光宇·柳瑞東·李鉉玉爲副司直,以金魯鎭·尹承烈爲副司果,以朴思亨爲副司正。
華鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
師訥啓曰,憲府監察茶時,事甚未安,大司憲尹東暹,卽爲牌招,何如?傳曰,允。
傳于相翊曰,聞藥房提調,皆留在闕外云,有下敎事入侍,相翊啓曰,都提調洪鳳漢,提調李之億,副提調金善行,依下敎來待矣。傳曰,入侍。
傳于師訥曰,晝講入侍單子,只入正時。
注書沈重奎罷職代,以朴思亨爲假注書。
善行啓曰,假注書朴思亨,時無職名,令該曹依例付軍職,冠帶常仕,何如?傳曰,允。
傳于相翊曰,今日欲早爲之,夕講習講後,只入正時。
閔百興,以禮曹言啓曰,臣樂性,與戶曹判書金尙喆,進詣大報壇奉審,則壇下方甎,庫庫破傷,四面曲墻及紅箭門柱根塗灰剝落,冽泉門樑上塗灰渝色,祭床床巾·尊卓巾,竝渝破,黃幕一浮渝破,修補黃帳五浮色渝,改染油遮之間間渝破,修補黃綿絲大束乼一艮衣絶傷,改備三艮衣色渝,改染三甲所十二艮衣改染中束乼二艮衣絶破,改備三甲所三艮衣絶破,改備工人所着紅紬衣四件破,改備六件改染皂紬衣九件破,改備白紬中單六件破,改備白紬裙三件破,改備份幘冠四部·進賢冠八部破,修補烏皮履二十部破,修補干八箇破,改備笙金葉十箇破,趁卽修補之意,分付各該司,何如?傳曰,允。
朴師訥,以義禁府言啓曰,全羅前左水使金光白,南海前縣令鄭宅洙等,令該府嚴處,口招後登對以奏事,傳旨啓下矣。金光白,時在臨所云,依例發遣府都事,交龜後拿來,鄭宅洙,咸鏡道甲山府定配事承傳,據押去書吏,前已發送,發遣他書吏,所到處拿來,何如?傳曰,允。
又以義禁府言啓曰,南海前前縣令金良弼·朴慶泰,令該府處之之命勿施事,命下矣。金良弼,纔已拿囚放送,朴慶泰,亦爲勿論之意,敢啓。傳曰,知道。
又以義禁府言啓曰,京畿廣州府良才驛投畀罪人韓聖揆放送,承傳啓下矣。放送事,分付道臣之意,敢啓。傳曰,知道。
朴師訥,以左邊捕盜廳言啓曰,東部崇信坊居私婢連伊家,潛釀酒一小缸捉來,推問犯釀情節,則招內,以潛賣之計,米二升潛釀於小缸,成熟後,洞內居良女於仁連伊處,二器酒放賣,餘酒藏置矣,如是現捉,而曾前則實無犯釀之事,亦無買飮之人納招,買飮罪人良女於仁連伊,亦爲捉來,推問其買飮情節,則招內,連伊家酒二器買飮,而此外,無他買飮之事,納招,中部吳順德契居私奴李順才家,潛釀酒一小甁捉來,推問其犯釀情節,則招內,以自飮之計,米二升潛釀,成熟後數次飮之,洞內居金千才處,一器酒放賣,餘酒藏置矣,如是現捉,而曾前則實無犯釀之事,亦無買飮人納招,買飮罪人私奴金千才,亦爲捉來,推問其買飮情節,則招內,李順才家酒一器買飮,而此外,無他買飮事,屢次嚴問,一如前招,犯釀罪人女連伊·李順才,買飮罪人女於仁連伊·金千才,竝其所捉酒二器,移送秋曹之意,敢啓。傳曰,知道。
金華鎭,以漢城府意啓曰,卽接東部奉事李慶泰,中部都事安宗秀所報,則部屬崇信坊居私婢連伊,吳順德契居私奴李順才等,犯釀被捉於左捕盜廳矣。連伊家上下切隣私奴邊順男,老除金尙必,任掌金尙雲,順才家上下私奴二金,良人鄭起澤,任掌太等,依定式嚴處之意,敢啓。傳曰,知道。
乙酉正月二十一日寅時,上御思賢閤。藥房三提調·醫官入侍時,都提調洪鳳漢,提調李之億,副提調金善行,假注書尹慶龍,記注官金聖猷,記事官林鼎遠,醫官方泰輿·金德崙·李泰遠·李世珪諸臣以次進伏訖。上曰,予之八字如此耶,日暖間欲爲頉稟,畢講詩經,而似不果矣,予欲往孝章墓而臥矣。洪鳳漢曰,安川君之疏,專出於至誠,而聖明,有此遷怒之事,非但宗臣之惶蹙靡措,滿庭之臣,誰不歸咎於宗臣,而宗臣,必不容世矣。上曰,然則又將賓啓乎?今則世孫雖不食,必不還收矣。癸亥年則頒布不允之下敎,大臣爭之矣,今此手書,政院當頒布而已,昨見下番翰林,諭以酬國之道,林錫憲,若以玉堂入侍,則必無如此光景矣。上曰,今日宗臣,無可罪之端,而若是譴罷者,卽防微杜漸之意也。上曰,彼注書純實,果如其叔,而能勤職事,可尙矣。善行曰,非謂國家,無進御之饌而然也。君臣上下,設宴同樂,乃所謂比物之禮,今此下敎,俱爲臣子不敢奉承之事矣,殿下,若以宗臣之章爲陷,則臣等如是之奏語,亦可謂陷乎?從今以後,人心索然抑鬱矣。殿下所執之事小,臣等所欲之心大,而殿下,只欲固守所執,不思體下之道,恐非大聖人處分矣。上曰,奉承手書,使予心便,則豈不勝於百宴乎?善行曰,建功湯,誠有功於補養聖躬,壽考無疆,而平日聖敎,或謂之此湯之可憎,臣實厭聞也。上曰,予若堅臥彰義宮,使卿必也奉承手敎,則反不如卽席承順之爲愈。鳳漢曰,果如聖敎,則雖過於此者,臣豈不奉承乎?但君臣上下,旣與之成言,則今此下敎,不可不還收矣。上黽勉强從,命進蔘橘湯,引命醫官入侍,次第入診,命賤臣,持入丙戌進宴時日記,命承旨讀奏。鳳漢曰,如此盛擧,殿下何不遵行,揄揚先烈乎?上命書還收手敎傳旨曰,若於來歲歲初,又如今日之苦請,則將奈何?鳳漢曰,八月二十七日,卽殿下踐位行事之時,而往牒稀有之慶,則臣等,豈不從聖敎乎?上曰,噫,予之苦心黽勉强受之意,安川君處分之敎悉諭,而特下手諭,頃者許宴之敎,其命勿施,若此然後,初執可遂,可以示此心於後世也。世孫聞此,抑鬱垂涕,大臣禮官入侍承宣,苦請不已,而心猶難回,取覽丙戌日記,其於八月二十七日,予果隨皇兄,稱觴而受賞矣。噫,若逢此月,亦稀有之事,予之氣,專由於心也,因此半夜,舊氣復作,雖服橘薑茶,決不服建功湯,其於舊邸休息,欲使諸臣,少知我苦志,覽此日記之後,其雖抑心於此日,無一日進,無一日退,不必擇日,若於來年八月,伊日無故,則當勉受揄揚,姑寢手諭,動駕之命亦寢。上曰,追思戊己年,其時首醫,卽金履亨也,今作古人,而見其弟履遂,有厥祖兄之貌,於其廳,獨御醫之名,只此一人,而聞其年近六十,純實可尙,特加一資,以示予思其祖兄之意。已上出傳敎上曰,金良弼·朴慶泰事,業已下敎,而讀書啓時未覺,今聞一則近三十年事,一則近二十年事,以此令該府處之,非徒古例,誰爲先人,有關後弊,令該府處之,命勿施。上曰,中官韓聖揆放送,給牒敍用,中官金景祐敍用。出傳敎上曰,近日少垂,有頻數之症,或者觸寒所祟耶。醫官李世珪曰,少臣亦有老母,氣虛則輒有如此之症矣。鳳漢曰,李世珪所達,極爲未安,後弊所關,不可置之,罷職,何如?上曰,依爲之。又曰,安川君烓之陳章,非獨其一人之言,似是諸宗同聲之請,年前朝廷,亦旣始而旋止者也,朝廷則累經罔措之境,不敢更擧,至於宗臣,莫知淵衷之將致煩惱,只切愛戴之誠,遽有陳疏之擧者,求其本心,何至深非,而況下敎中一二措語,尤爲過中,臣意則凡於群下此等之請,不可從則誨責而置之好矣,何必譴罰而後可耶?特命罷職,旣示聖意,則亦不可不旋卽敍用矣。上曰,予豈不知宗臣之意,其所處分,嚴堤防之意,而卿請若此,依爲之。出擧條上曰,李徽中之事,可悶而非濫意也。鳳漢曰,此則鄕闇,而非出濫意矣。上曰,湖西儒,可合停擧,向來李成中,爲考官時,湖儒以漏矣。漢唐之句作挐,極爲無狀矣。右相金相福,進伏問候。上曰,二三其德,故有此爻象矣。對曰,臣見此下敎,驚惶詣闕,因承宣更聞下敎,自不勝喜悅之心,更無仰達者矣。第來歲八月,難以遲待,以此爲悶矣。上曰,卿入來後,政院不稟乎?對曰,旣聞下敎之後,則請對未安,故不果稟矣。善行曰,臣等旣承來年八月之敎,企待之心,度日如年,但乾隆太后,今爲七十,憂慮之端,誠如向日聖敎矣。諸臣退出。
乙酉正月二十一日午時,上御景賢堂。晝講,秋堂持草供,同爲入侍時,特進官南泰會,同知事洪鳳漢,參贊官鄭尙淳,侍讀官具庠,檢討官李在協,假注書尹慶龍,記注官金聖猷,記事官林鼎遠,武臣徐必修,刑曹參議李瀰諸臣以次進伏訖。具庠進講,上曰,帝謂文王者,若上帝親命也,人君當聽於無聲,視於無形,日監在玆,然後可以天工人其代之也。庠曰,雝雝在宮,肅肅在公,此善形容文王之德,而作成人才,乃是文王壽耉之化也。惟我聖上,寶算彌高,治化方隆,惟願以文王作人之化,仰祝也。洪名漢·李瀰曰,御寶僞造罪人柳再興等五人殺獄文書,十度矣。上曰,少康之治,尙有如此之事乎?置之於非鬼非人之域,予甚殘忍也。上曰,今聞金台七推案,所告人皆落空,供涉窘遁,非元犯,必也誣人,爲先嚴刑取服,此乃海西人,雖賣帖於他道,一而二二而一者也,此等蔓延,予甚悶之,外方此等之類,日次京中,亦非分京外之意,渠若承款,捉送本道,令道臣具格啓聞,他道及雖本道,誤買者竝勿問,僞帖,令本道尋以付丙事,一體分付。上曰,昨歲取覽諸囚文案,御寶僞造人卞世基·朴萬春,有詳覈登對之命,而若是經歲,豈暮年恤囚之意哉?其後秋官,一倂從重推考,其令依下敎詳覈以奏,僧廣澄,其中無他可問之端,而關係重,故其令更爲嚴刑推問,今覽文案,旣已推問,置諸高閣而經歲,噫,白首之君,不憚其憊,勤勤恤囚,司寇之官,焉敢若此?該堂罷職,廣澄,其所誤買誤賣,非渠之故,而渠以無跡僧徒,近百張帖文,從中買賣,其在懲他之道,不可白放,下送本道,自本道定配。出傳敎上曰,崔三金·李春培·韓相輝等,尙不承款,故其命因囚,今日更聞其中一張,雖得於相輝,事件各異,不必一向停刑,依前加刑,必也審愼,俾無枉罹之弊事,申飭秋曹。上曰,當該秋堂,卽吏判,判書有闕,政事當日爲之。上曰,此時京兆之長,不可久曠,判尹三度許遞代,行司直南泰會除授,牌招察任。諸臣退出。
乙酉正月二十一日申時,上御景賢堂。夕講入侍時,特進官黃景源,同知事洪名漢,參贊官朴師訥,侍讀官具庠,檢討官李在協,假注書朴思亨,記注官金聖猷,記事官林鼎遠以次進伏訖。庠進講靈臺下武文王有聲章。上受音讀訖,上曰,大雅文體誠好,而勝於風矣,庠曰,此章全出於法祖宗之意,益加勉勵。上曰,當體念矣。庠又敷奏以燕翼子孝思維則之義。上曰,予欲孝思維則,而不能爲之,安川君之事,誠幸矣。上曰,藥房提調,持湯劑入侍。提調李之億,持湯劑進伏,上進御後,之億退出。上命賤臣,召入宣傳官閔永喆。永喆進伏訖,上曰,汝誰子乎?永喆對曰,前府使臣閔鏽之子也。上曰,汝讀兵書乎?永喆對曰,以新及第,不能多讀兵書,而只讀兵學指南矣。上命誦一大文,永喆進誦訖,上命退去,顧謂承旨曰,頃者騎判之誇得人才,誠是矣,永喆,雖乏赳赳之態,而爲人,誠美姸矣。師訥進伏曰,縕繹間頉稟。上曰,依爲之。命書傳敎曰,於一巡,雖能射者,莫知,而今日中日試射時,宣傳官四員·部將四員,俱皆不中,大抵此類,常時不肯射而然,歲初宜飭此八人,後中日得中後,其令解直。諸臣以次退出。
上在慶熙宮。停常參,只晝講。
藥房都提調洪鳳漢,提調李之億,副提調金善行啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等區區伏慮,敢來問安,竝此仰稟。答曰,知道。氣則一樣矣。
以承傳色口傳下敎曰,晝講同爲入侍。
中宮殿·惠嬪宮,藥房口傳問安。答曰,知道。
金華鎭啓曰,憲府連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
鄭尙淳啓曰,大司憲尹東暹牌不進,執義李碩載奉命在外,掌令崔鳴玉未肅拜,趙鼎耉,持平高裕在外,持平李惠祚未署經,今日以監察茶時之意,敢啓。傳曰,知道。閔百興啓曰,明日常參·經筵,取稟。傳曰,爲之。
傳于閔百興曰,今日晝講爲之。
又以啓曰,新除授注書盧瑞國在外代,假注書尹慶龍姑令仍察,何如?傳曰,允。
又啓曰,注書盧瑞國,時在京畿楊根地,乘馹上來事下諭,何如?傳曰,允。
以明日常參·經筵,取稟。傳于閔百興曰,爲之,只朝講。
金相翊啓曰,正言安兼濟,以行公臺諫,不爲詣臺,無端闕啓,事甚未安,推考警責,何如?傳曰,允。
閔百興啓曰,明日常參,兩司當爲進參,除在外未署經外,未肅拜人員,竝待開門牌招,以爲進參之地,何如?傳曰,允。
又啓曰,明日常參,六曹長官當爲進參,吏曹判書金致仁,刑曹判書黃仁儉,漢城判尹南泰會未肅拜,不爲進參,竝待開門牌招,以爲進參之地,何如?傳曰,允。
傳于金相翊曰,武藝廳春等試才時,別監鄭麟瑞,鳥銃貫三中,直赴殿試。
吏曹口傳政事,以鄭志浩爲益山郡守,以金聖猷爲萬頃縣令。
傳于金相翊曰,益山郡守,萬頃縣令,明日謝恩,朝講同爲入侍。
洪麟漢,以吏曹言啓曰,軍資監正尹鵬擧呈狀內,身病甚重,勢難察任云,依例改差,何如?傳曰,允。
金相翊,以刑曹言啓曰,犯釀罪人良人崔泰完·咸明才,良女崔今等嚴囚,旣已限滿五日,依新律嚴刑各一次,而買飮人不告罪加刑次,竝仍囚之意,敢啓。傳曰,知道。
乙酉正月二十二日午時,上御景賢堂。晝講,藥房入診同爲入侍時,知事金尙喆,特進官趙榮進,參贊官閔百興,侍讀官具庠,檢討官李在協,假注書朴思亨,記注官金聖猷,記事官林鼎遠,武臣李栢齡,都提調洪鳳漢,提調李之億,副提調金善行,醫官方泰輿·許礈·金德崙·李泰遠·金履固·鄭允協·玄處明·金履遂以次進伏訖。庠讀生民行葦旣醉章。上受音講訖。庠曰,周之政本,盡在此矣。上笑曰,予之講此章,誠有意矣。上曰,朋友攸攝,攝以威儀,誠好矣。榮進,以交泰之義仰奏。上曰,交泰二字,非但爲設宴,上下同寅協恭之謂也。來年之命,猶自不安矣,領相又有欲宴之懷乎?予將先諭矣,群下之心,精白如一,穡事又豐,則可以告太廟受宴矣,而不然則何必宴乎?鳳漢曰,以群下欲行之情,烏得無仰勉也?上笑曰,何時畢詩講乎?每引文義而勸之,還覺苦矣。鳳漢曰,錫類二字,頗有味矣,以殿下孝思,從世孫誠孝,則是亦錫類也。且明年爲敎,則臣亦以爲遠,今受之賀,臣等以爲誕日陳賀也。上曰,明年之敎,斷不可一兩日進退也。鳳漢曰,知申所達,其日恐爲乾隆太后所拘云者,亦出於㤼,而可見油然之忠矣。上曰,其㤼也,可見其心之貴也。講官退出。鳳漢·之億·善行進伏曰,夜間聖體調攝,若何?而寢睡·水刺之節,亦何如?上曰,一樣矣。鳳漢曰,中宮殿氣候,何如?王世孫氣候,亦何如?上曰,一樣矣。泰輿診脈後進伏曰,脈候調順,微弱則一樣矣。鳳漢曰,臣伏見近來天顔勝昔,而且出外積違之臣,皆以爲然云矣。上曰,着網巾故也。鳳漢曰,不巾時,臣亦知其勝昔矣。鳳漢進湯劑,上進御。鳳漢曰,湯劑,更無下詢之事乎?上曰,然矣。鳳漢曰,本院藥材,依頃日下敎,更有所載定單子啓下後,分付京外,何如?上曰,依爲之。出擧條鳳漢曰,大司成,非數遞之官,而金尙重,除拜未久,遽入辭單,當該承旨,推考警責,何如?上曰,依爲之。出擧條上曰,捧單承旨,旣已請推,且特除意在,豈可輕遞,大司成三度勿捧,牌招察任。出傳敎上曰,陪箋差員,頃日入侍者外,追後上來人,竝入侍。出傳敎上曰,方伯之職,比他稍優矣。向見黃仁儉,則顔色勝前矣。鳳漢曰,仁儉淸儉,可用矣,上曰。乾隆卽位三十年,尙無消息,必將有擧措,予則寧不欲爲之也。命賤臣,招入萬頃縣令。任濟遠進伏訖。上命誦七事。濟遠,趑趄不能誦,只誦數件。上曰,莅任幾何?濟遠對曰,三年矣。上曰,莅任三年,則七事中,有何所擧耶?濟遠對曰,儲水漑田,而其何能致效也?上曰,戶口增耶?濟遠對曰,未也。上曰,農形,何如?濟遠對曰,前年晩旱,稻葉頗苦,而僅免大無,道無殍餓·浮黃流亡者矣。上曰,何月畢捧糴耶?濟遠對曰,至於除夕日,而斗斗升升,僅能畢捧矣。上曰,停捧朝令不到耶?濟遠對曰,停捧令,則只及於尤甚邑及之次邑尤甚面,而萬頃,以之次邑,有尤甚二面,故二面,則卽爲停捧,而其他面,不爲停捧矣。上曰,濟遠誰族耶?金善行對曰,似是翰林之族矣。上曰,任·林,姓不同矣。上曰,晦日捧糴,豈忍爲之?至于元日而後,民始安坐而食,豈忍爲之?仍命書傳敎曰,噫,暮年苦心,惟在乎民,故不憚煩複,幾番飭諭乎?今覽湖南伯抄饑狀聞,其文有曰,任芻牧者,奉之若神明臨下,意謂予其無誠,其果若此否云,萬頃縣令任濟遠,適以差員上來,故召見,噫,七事,守令之最緊者,初受此任之人做錯,不是異事,而三載居官,常誦其七,豈可難也,而頗有趑趄之意,其欲飭也,猶爲闊略,噫,鄕人之蜡,夫子曰,一弛一張,文武之道,昔年農作圖,除夕農民之歡亦圖,唐風蟋蟀章,亦不云乎?吁嗟,尤甚邑,豈云此也?思之及此,若恫在己,歲前封倉,自有朝令,雖或有歲後捧糴者此違令,況除夕乎?噫,其於蜡日,豈忍捧糴?至晦以捧之對,已非陽復日飭諭之意,旣在之次邑尤甚面,民何以濟活云,則尤甚面,以目不覩爲對,宰百里之官,豈忍爲此?予則思近畿受賑之民,欲臨未能,特爲留門,遣御史監來,則爲守令,焉敢若此?以此觀之,其抄尤甚面,亦付面任,其不親檢可知,旣不知窮民之若何,則吁嗟,窮民,九重深邃,將何依乎?今者差員益山之有頉,渠之代來誠非,道臣,卽彼蒼也,彼蒼旣爲元元指示,其若循例命下,此負萬頃元元也。萬頃縣令任濟遠,先罷後拿,其代,令該曹口傳擇差,與益山郡守,當日辭朝。任濟遠退出。上曰,此人多詐,不如李命龍之純實矣。藥房提調之億,持湯劑進伏,上進御。鳳漢曰,前東萊府使及接慰官,旣已放釋,其時訓導別差之定配者,似當一體放宥矣。上曰,竝放送。出擧條上命賤臣,招入三登縣令。李徹祥進伏訖。上命誦七事,徹祥誦訖。上曰,何月畢捧糴耶?徹祥對曰,十月畢捧矣。上曰,前年則何月畢捧耶?徹祥對曰,臘月望間畢捧矣。仍命退出。上曰,修撰李在協入侍。在協進伏,上曰,進前。仍賜三馬牌而命退出。上曰,以任濟遠觀之,諸道可知,噫,昨年檢田,其若疏忽,濫者其猶居民,若或一民之遺漏,此誠一赤子之遺漏也。予有繡衣,自可廉問,爲先申飭諸道,尤甚面抄饑,十分廉察,俾無一民遺漏,莫替予若恫之意,令備局當日分付。出傳敎上曰,益山郡守代,令該曹口傳擇差,其令明日辭朝,亦令朝講入侍。出傳敎藥房提調李之億,持湯劑進伏,上進御後,諸臣以次退出。
上在慶熙宮。停常參,只朝講。
下直,綾州牧使韓必壽,益山郡守趙載述,萬頃縣令朴大有。
傳于金華鎭曰,世孫祗迎時刻置之,二嚴後直入外備。
傳于朴師訥曰,守宮仍,啓螺宣傳官置之。
傳于金華鎭曰,待下敎來詣,只入正時。
朴師訥,以兵曹言啓曰,明日擧動時,禁軍別將,當爲隨駕,而別將張志恒,時在永興任所,未及上來,今姑改差,口傳差出,何如?傳曰,允。
兵曹口傳政事,以金聖遇爲禁軍別將。
吏曹口傳政事,以韓必壽爲綾州牧使,以趙載述爲益山郡守,以朴大有爲萬頃縣令。
朴師訥,以義禁府言啓曰,明日擧動時,大駕左右考喧都事二員,挾輦都事二員,假當直都事一員,駕後都事二員,淸道都事二員,本府入直都事一員,合以十員分差,而無以推移備數,全羅左水營出使都事趙台鉉,卽令該曹口傳相換,分排之地,何如?傳曰,允。
又以義禁府言啓曰,全羅道扶安縣蝟島絶島定配罪人朴道洵,羅州牧智島絶島定配罪人李景翰等放送,承傳啓下矣。竝放送事,分付道臣之意,敢啓。傳曰,知道。
吏曹口傳政事,禁府都事趙台鉉,尙衣別提金元柱相換。
乙酉正月二十三日辰時,上御景賢堂。常參·朝講同爲入侍時,行都承旨金善行,左承旨鄭尙淳,右承旨閔百興,左副承旨金華鎭,右副承旨朴師訥,假注書尹慶龍,領議政洪鳳漢,兵曹判書具允明,禮曹判書李之億,戶曹判書金尙喆,領事金相福,知事李昌誼,特進官元仁孫·兪彦國,參贊官金相翊,大司諫李宜哲,掌令崔明玉,侍讀官具庠,檢討官金載順,假注書朴思亨,記注官黃樸,記事官林鼎遠諸臣以次進伏訖。上具翼善冠·袞龍袍,殿坐後,贊者禮畢。上講假樂鳧鷖篤公劉章。庠曰,不愆不忘,率由舊章,爲此章宗旨,而不解于位,誠由於得人矣。上曰,好矣。上曰,春耕,二月爲始乎?具允明,對曰,解氷則當始耕矣。上曰,歲前讀公劉章,意有在矣。昌誼曰,實心實德,爲自天申之以介景福之道矣。相翊曰,受祿于天,蓋由於顯顯令德,而不愆不忘,率由舊章,曾已書納,尤宜講此詩而體念矣。上曰,公劉,能繼后稷勤稼,而予則列祖勸穡之德,莫能體行矣。鳳漢曰,夜間聖體調攝,寢睡·水刺之節,若何?上曰,一樣矣。仍進湯劑,上進御。鳳漢曰,統禦使李潤成頃日狀啓,竝稟本營習操與海西習操,而本營習操,停止事稟定,海西習操,未及稟定矣。纔因海西伯狀聞,已有回啓,一體停止之意,分付,何如?上曰,依爲之。出擧條上曰,噫,再昨何日,追憶乙卯,予心愴然,來月何月?卽懿昭封世孫之月也。予之恙,卽心也,故再昨之氣,由此而然,而時日雖過,此心未已,今日且觀此堂東揭御製,心亦何抑?且復來此闕,予懷一倍,明日當臨懿昭墓紓懷,侍衛仍,挾輦·隨駕馬步軍禁軍,以內外營入直擧行,回駕後,復入直扈衛軍官·局將隨駕,留營留陣置之,途由敦義門,世孫,興化門外只行祗迎事分付,以袞龍袍駕轎作行,副駕轎置之,此是郊外,依前前排五雙待令,三嚴,以辰正一刻,單嚴擧行。出傳敎鳳漢進湯劑,上進御。上曰,李商芝,頃除綾州,使其父母各離耶,一欲處置而未果矣,渠若求之,則誠非矣。鳳漢曰,商芝,方在原州,何以求之?上曰,萬頃縣令金聖猷,聞有老親,關西之人,何以將往耶?益山郡守鄭志浩,柔善矣。鳳漢曰,志浩,雖合於他窠,而恐不合於擇差矣。上曰,大臣旣已準請,不可仍置。仍命書傳敎曰,人君以孝爲治,此亦絜矩之道也。無論署經與否,萬頃縣令金聖猷遞差,仍任前職,將欲下敎,因此乃覺綾牧,近者求外之時,其人若求,豈可特遞,而以頃日之章觀之,此時湖南,不可强令赴任,亦遞仍任春坊,其代,竝令該堂口傳擇差,萬頃縣令,待下批,亦令今日內辭朝。又命書傳敎曰,昨日擇差命下之後,兩守令其果擇差乎?況綾州,非體絜矩之道也,當該銓官,從重推考,今番申飭下敎若此,相臣亦奏,益山郡守鄭志浩亦遞,仍任前職,一體擧行,亦令一體辭朝。上顧元景濂曰,曾謂貌沈矣,今則不然,屢見然後可知矣。此人可合綾州矣。鳳漢曰,此人可大用,而綾州則可惜矣。鳳漢曰,陳賀日下敎中,侍從臣三品以下今年七十者加資爲敎,聖意槪以過七十以上人,前此推恩時,已蒙加資,不當更加,故只擧始滿七旬者也。追聞韓師直·李廷喆,再昨年則以未滿七旬而見漏,今年則以已過七十而不入云矣。上曰,一體加資。出擧條允明曰,武臣之昔年侍御年七十者,皆已加資,而前府使金礈,獨見漏云,聞此人,近在畿鄕,銓曹未及聞知之致,似宜一體擧行,敢此仰達,上曰,一體加資。出擧條尙喆曰,以田稅督納事,向已筵稟,發關諸道各邑,必當着意奉行,似不至抵罪,雖以畿內陸運邑言之,歲前準納,朝家定式,極爲申嚴,而歲翻已久,尙多未準納之邑,非但事體駭然,此而置之,則無以懲他勵後,陸運邑未準納守令,爲先自本道指名現告,拿問處之,何如?上曰,依爲之。出擧條宜哲曰,請還寢鍾城府爲奴罪人天大酌處之命,依律處斷。上曰,勿煩。措辭見上宜哲所懷,帝王之德,莫大於無逸,今我殿下,以倦勤之年,臨政講學,連行不輟,聖德之亹亹不已,豈不欽仰,而第惟聖算彌高,連在靜攝之中,且如今日,春寒尙峭,寒殿久御,聖體不瑕有傷,爲今之道,莫如保嗇之爲要,此非言官所可啓達者,臣則方待罪諫職,諫職,與臺職有異,故不任憂愛之忱,敢此仰達。上曰,所奏誠是,依啓。又所懷,臣纔以保嗇之道仰達,而古語云,萬方保養皆虛僞,只有存心是要規,此則臣在史官時數奉下敎提及矣,然所謂存心,卽敬字工夫,方此心之未發也,湛然虛明,如對神明,及其應事,則隨物而應,各中其節,是謂敬也。外而起居之節,以養其身,內而性情之工,不失其宜,以養其心,則聖學之要,無以易此,伏乞留念焉。上曰,所奏尤是,可勉焉。又所懷,存心之法,不可以徒爲,必資講學以明之,然後其功乃成,講學之法,朱子行宮奏箚,已盡之矣,今殿下典學之功,可謂至矣,而必須旣講,而反之於身心日用之間,體而行之,然後其所講者,不歸於虛,乃爲己有矣,伏願益加聖念焉。上曰,所奏誠是,體念焉。又所懷,臣於言地,素有情勢,前後除命之下,不敢遽然承膺,再昨年見叨本職也,冒入文字,有所陳達,及承下批,誨責之中,實有勉礪開釋之意,臣於是惶恐之餘,繼以感激,今玆之拜,又當歲初常參,不敢復事撕捱,冒昧登筵,而身才識鹵莽,無以仰裨聖德,玆以草草數語,仰溷聖聽,而實皆今日之要道,不可以少忽者,故更此申達,以冀垂念焉。上曰,依爲之。鳴玉曰,請還寢東呂·址淳等還配之命,更令王府,嚴鞫得情。上曰,勿煩。又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。鳴玉曰,臣於見職,萬不近似,而常參有命,不敢違逋,章皇出肅,冒沒登筵,傳啓之際,誤落數字,致勤聖敎,臣何顔面,一刻晏然於臺次乎?請命遞斥臣職。上曰,旣虧臺體,勢難仍冒,依啓。上曰,儒臣有防門,故如此之事,宜釐正而不爲之矣。庠·載順曰,臺諫傳啓,事體甚重,而掌令崔鳴玉,傳啓之際,誤落還寢二字,其他擧措,亦多損體,不可遞差而止,請掌令崔鳴玉罷職。上曰,依啓。出擧條庠曰,臣仍崔鳴玉事,有所仰達矣。臺閣任重,所宜掄選,前後飭敎,固非一二,而不可不更加申飭,此後則通擬之際,各別愼擇之意,另飭銓曹,似好矣。上曰,所奏誠是,依爲之。鳳漢曰,聖敎,及於臺通之過濫,臣有可達者,韓宗纘,他職不當見拘,至於言議之職,固不可輕議,而今番都政,見擬於臺望,臣有所酬酢於其時銓官,皆以爲然,欲爲一番陳達,而仍其出外而未果矣,公議旣已不許,則不可置之,似當改正矣。上曰,依爲之。鳳漢曰,然則其時當該堂上,竝推考示警宜矣。上曰,依爲之。當該銓官,從重推考,崔鳴玉一體改正可也。鳳漢曰,崔鳴玉通淸時,公議果不叶矣,今旣改正,則其時該堂,不可無警,一竝從重推考,有不可已矣。上曰,依爲之。出擧條上曰,噫,暮年其君,歲首飭礪,特除銓任,意亦深矣,則其令擇守令而不擇,頃者黃㝡彦後,宜愼臺望,而以欠重之人,苟充擬望,其若申飭,宜先此人,吏曹參判徐命膺罷職。出傳敎上曰,白首其君,不憚其憊,歲首必也行朝參常參,則無他撕捱之端,而應參之人,何敢待牌,當該承旨初呈時刻非晩,昨日下敎,亦非晩矣,則待開門牌招,宜請昨日,而今覽拜辭而後待牌,不可無飭,大司諫李宜哲,當該承旨竝遞差,正言安兼濟,旣已行公,無端闕啓,亦關事體,不可政院請推而止,罷職不敍。出傳敎上曰,待牌臺臣,旣已處分,況違牌乎?司諫李東泰,獻納朴取源,正言金容,不可循例踏下而止,竝罷職不敍。出傳敎上曰,承旨有闕代,參議李瀰除授,牌招察任,房順房。出傳敎上曰,曾已下敎,而書敎之際,承旨不爲致敬,當該承旨遞差。出傳敎上曰,動駕有命,承旨不可不備,同敦寧洪麟漢,都承旨除授,牌招察任,兩院副提調例兼,房順房,內局副提調,左承旨兼焉。出傳敎鳳漢進湯劑,上進御後,諸臣退出。
上在慶熙宮。停常參·經筵。
金華鎭啓曰,明日常參·經筵,取稟。傳曰,只晝講。
李瀰啓曰,憲府連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
又啓曰,大司憲尹東暹牌不進,執義李碩載奉命在外,掌令趙鼎耉,持平高裕在外,掌令一員未差,持平李惠祚未署經,今日以監察茶時之意,敢啓。傳曰,知道。
傳于朴師訥曰,訓將及龍虎將,率入直標下軍隨駕,而軍兵毛具。
大駕,詣義烈墓所後,王世孫,遣宮官口傳問安。答曰,知道。政院·玉堂·藥房口傳問安。答曰,知道。
傳于朴師訥曰,諸司預備。
又傳于曰,三嚴,懿昭墓當爲之,待下敎擧行,懿昭墓登審時,領相同爲入侍。
大駕仍詣懿昭墓登審後,王世孫遣宮官口傳問安。答曰,知道。政院·玉堂·藥房口傳問安。答曰,知道。
傳于朴師訥曰,自大峴至京營石橋,捧上言。
大駕還宮後,政院·玉堂口傳問安。答曰,知道。朝廷·二品以上·六曹堂上口傳問安。答曰,知道。
世孫宮,政院·玉堂口傳問安。答曰,知道。
傳于金相翊曰,御史,明日晝講,以儒臣入侍。
乙酉正月二十四日辰時,上幸懿昭墓擧動入侍時,行都承旨洪麟漢,左承旨鄭尙淳,右承旨金華鎭,左副承旨朴師訥,右副承旨李瀰,同副承旨金相翊,假注書尹慶龍·朴思亨,記注官黃樸,記事官林鼎遠諸臣以次隨駕。上具翼善冠·袞龍袍,乘輿出崇賢門外,仍爲駕轎時,藥房都提調洪鳳漢,提調李之億進伏曰,夜間聖體調攝,若何?寢睡·水刺之節,亦何如?上曰,一樣矣。鳳漢進湯劑,上進御。上曰,今日先臨義烈墓,歷審懿昭墓,以此分付事。駕前下敎上至新橋,招入承旨曰,百官·先廂,留住於勒坊橋後廂所住處排立。駕前下敎上至懿昭墓洞口,以先廂之往到懿昭墓,招入承旨曰,兵曹堂郞記過,仍招入傳命宣傳官曰,不能傳命記過,回鑾後崇賢門外待令,兵曹堂郞記過,置之。竝駕前下敎仍幸義烈墓所後,諸臣退待,回駕時,鳳漢問候,進湯劑,上進御,出義烈墓洞口,上顧謂路傍民人等曰,日氣將解凍,春耕能早乎?民人等對曰,當早耕矣。仍幸懿昭墓紅箭門外,下轎乘輿,先審碑閣,仍登審墓所。都提調洪鳳漢進伏問候。上曰,近來冬霧四塞,窮饑且甚,乘此淨時,而臨此感愴矣。上曰,此墓可謂小結局矣,龍虎抱圍,此正殘風向陽,雖六月,無風矣。鳳漢曰,此墓所,正如上敎,而義烈墓則可謂大風水矣。上曰,此墓止於懿昭,而義烈墓,不但爲世孫,將爲千百代久遠之圖矣。鳳漢曰,誠如聖敎矣。上曰,昨年來見時,猶有樹葉,今來蕭疏不長矣。甲辰封懿陵,交河封長陵,而樹木猶卽茁長,此則揷之之木耶?已經十年而不茂矣。鳳漢曰,樹木雖若扶疏,逢春則必將茂密矣。上曰,予今臨此,世孫必有思慕之心,而亦追思其祖母矣。予意則八月杳然,而世孫氣色,不無慨然於卿等矣。推此心則實有可恃之長處矣。仍又下審丁子閣。令賤臣,招入大司成金尙重,尙重進伏,上曰,卿曾以楊牧,定義烈墓火巢經界,可以詳知矣。墓前民田,則可令依舊許耕,山麓則不可不種樹矣。鳳漢曰,旣入墓所,則豈可許耕?當開春後修治御路,而左右狹路,則各別申飭植木,然後可以粧點矣。尙重曰,誠如大臣所奏,待開春定經界後,修飭御路似好矣。上曰,果然矣。回駕至崇賢門外降轎,仍命世孫入侍。上曰,宣傳官記過,置之。出駕前下敎上乘輿,入景賢堂月臺。上曰,禮房承旨入侍。右承旨金華鎭,假注書朴思亨,記注官黃樸,記事官林鼎遠進伏。上命書傳敎曰,頃者太學諸儒,濟濟多士之意勉飭,欲爲勸奬,明日只晝講,與世孫,依視學禮,與諸生講詩·講官晝講,入侍經筵特進官玉堂擧行,大司成,率太學四學·今日夕食堂儒生及掌議色掌,先入庭中,晝講畢後,行四拜禮,大司成升堂,諸生坐於庭,則當抽栍召講,以此分付,其令朝食堂後待令。上曰,明日儒生試講相値,再明日內試射相値,次對三明日爲之。出傳敎上還入大內。諸臣退出。
上在慶熙宮。停常參,只晝講。
下直,恃寨僉使張再洙。
藥房提調李之億,副提調鄭尙淳啓曰,昨日臨視墓所,侵夜還宮,伏未審此時聖體調攝,若何,寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
大駕,詣義烈墓·懿昭墓擧動後翌日中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
李瀰啓曰,連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
又啓曰,司憲府大司憲尹東暹牌不進,執義李碩載奉命在外,掌令趙鼎耉,持平高裕在外,掌令一員未差,持平李惠祚未署經,今日以監察茶時之意,敢啓。傳曰,知道。
備忘記,傳于朴師訥曰,恃寨僉使張再洙處,弓矢給送。
傳于金華鎭曰,春坊官員,同爲入侍,贊引儀,亦爲同入。
李瀰,以兵曹言啓曰,今日巳時量,有一南哥稱姓漢,闌入興化門,近仗軍士等,卽爲驅出,捉付該部,使之嚴加拘留云,聞極驚駭,査問曲折,則所謂南哥,本以狂人,不知闕門,有此闌入云,守門軍卒,爲先自本曹從重決棍,而當該守門將林鳳到·南極台,決棍汰去,同南姓漠,令攸司照律科罪,何如?傳曰,與常人有異,則自有勿問法文,令秋曹,押令放逐三水府,守門將勿棍勿汰,守門軍亦勿治。
以承傳色口傳下敎曰,俄者馬夫色掌上言,以此等事上言猥濫,故雖勿施,本事,內苑非矣,馬夫色掌手本,勿施事分付。
左議政尹東度箚曰,伏以臣素患風祟,往來無常,癱瘓瞤動,俱係危惡,而又自八九日前,忽添腫病,結核成膿,毒肆痛劇,床褥之間,轉側甚艱,次對常參,未克蠢動,固已不勝悸恐,伏況昨日動駕,百僚陪扈,而臣獨僵臥,竟阻班行,虧分廢禮,生不如死,臣之前後,徒以狗馬賤疾,屢犯瀆擾,論其罪戾,寧可每逭譴何,伏乞亟降威罰,以警具僚焉。取進止。答曰,省箚具悉卿懇。今覽卿箚,爲卿悶焉。不參何傷?卿其安心勿辭,亦勿引咎,其須善攝。仍傳曰,遣史官傳諭。
乙酉正月二十五日午時,上御景賢堂。晝講,大司成,率館學儒生·春坊官員同爲入侍時,特進官蔡濟恭,同知事洪名漢,參贊官金華鎭,侍讀官具庠,檢討官李在協,假注書朴思亨,記注官黃樸,記事官林鼎遠,武臣徐宅善,行大司成金尙重,文學金魯淳,說書具㢞以次進伏訖。上前受音訖,庠講泂酌卷阿章,上受音讀之。庠曰,爲民父母之義,民之好惡,人君軫察而撫摩之,是謂爲民父母,克體此義,以爲貽燕之圖。在協曰,上番所陳貽燕之謨,甚好矣。此章,以人材衆盛爲主,而尤歸重於吉士吉人矣。東宮方侍坐,宜思多得吉士吉人,以爲貽燕之道,則左右前後,罔非正人,豈不休哉?上曰,當體念矣。名漢曰,文王壽考,遐不作人,殿下,旣有大德,又膺壽考,則宜勉作人之化。上曰,四紀臨御,望八暮年,常愧不能矣。濟恭曰,周成盛治,尙有召康進戒之語,而今日,卽周家之盛治,益勉於得人圖治之方。上曰,予常愧矣。上命世孫,講靈臺章。上曰,篇首二章,出於孟子,世孫必知之矣。世孫講訖,上曰,聲頗濃熟矣。上曰,靈臺,文王爲玩遊而築耶?世孫對曰,文王之爲臺,所以望氛祲察災祥也。上曰,堯·舜所不爲之事,文王爲之,大旨,在於敬天安民也。上曰,周之靈臺,同於漢之露臺乎?世孫對曰,露臺,不過惜中人十家之産,豈能比靈臺之聖化也?上問白鳥翯翯麌鹿濯濯之義,世孫對曰,聖化所及,萬物各得其所也。上曰,春坊官員問義,世孫亦質問,可也。魯淳,以庶民子來之義,仰問於世孫。上曰,汝須詳看以對。世孫對曰,文王聖德,浹于萬民,故民赴王事,如子趨父之事矣。上曰,文義甚善矣。上曰,子道,父命之以好事則爲之,父命之以厭事則不爲之耶?世孫對曰,父雖命之以厭事,爲子者,豈不爲之乎?上曰,爲子而至孝者誰耶?世孫對曰,萬古之首,大舜也。上曰,何謂萬古之首耶?世孫對曰,烝烝乂不格姦故也。上曰,經始勿亟,文王使民,恐有勞民之慮,有此勿亟之語,凡土木之役,多爲勞民,而自下勸成者,小人也。汝須體此義,堅持不忍使民之心,可也。命退武臣。上曰,彼武臣,多往外方耶?承旨對曰,然矣。藥房提調李之億,持湯劑進伏,上進御後,之億退出。上仍命諸臣講詩,濟恭先讀文王章。上問於昭于天之義,濟恭對曰,文王之德,淸明在躬,故雖陟降之靈,於昭于天也。上曰,今日經筵官問難,誠好矣。名漢,又讀其下大文。上問不顯亦世之義,名漢對曰,文王旣有聖德,有本支百世之慶,而其時公卿子孫,亦賴聖化之陶鎔,世世相承也。尙重又讀其下大文。上問思皇多士生此王國之義,尙重對曰,聖化陶甄,多士蔚興,故有此思皇之美。華鎭又讀其下大文。上問緝熙敬止之義,華鎭對曰,緝熙,卽光明之義,實如明明德之義也。庠又讀其下大文。上問候服之義,庠對曰,文王聖德,實膺天命,故殷士之膚敏,皆服于周也。在協又讀其下大文。上問無念爾祖之義,在協對曰,周公進戒成王,不敢斥言,故告之藎臣,而爾祖,卽指文王也。名漢曰,永言配命,克配上帝,有異耶?在協曰,永言配命,以事言,克配上帝,以位言,煞有異矣。庠曰,此豈有異也?在協曰,上配字,以其事事合理而言也,下配字,以天命未絶而言也,與王配于京之配字,義同矣,豈不小異乎?上笑曰,上番必欲勝之,而大敗矣。又命館儒·東西齋掌色·四學掌色次次進講。抽牲四學儒生進講後,命書傳敎曰,進士朴良翰·禹禎圭·具文翰,幼學金星重,各紙三卷·筆三枝·墨二笏,進士金俰,幼學崔宗乾·金鳳仁·鄭景觀,各紙二卷·筆二枝·墨一笏賜給。尙重曰,昨冬被罪儒生,特命解停矣,曾有陳達還入之事,齋學中折半先爲許入,餘外則以新講記塡差,恐合兩宜,故敢達。上曰,依爲之。出擧條之億持湯劑進伏,上進御後,之億·講官·大司成·儒生等退出。上曰,南陽御史李在協進前。在協進伏,讀奏書啓,至末端不能束吏之句,上曰,南陽倅柔善耶。在協退出。上曰,坐直承旨竝入侍。出榻敎右副承李瀰,同副承旨金相翊進伏訖。上命讀奏各道狀啓。讀萊伯狀啓,命書傳敎曰,今覽萊伯接慰官聯名狀聞,其時事狀,若見焉,事雖一事,朝廷命令則行,不負特差之意,若是順成,其涉可嘉,凡事慢則懲,勤則勸,亦國體之當然者,此狀聞,下備局,登對稟處。之億持湯劑進伏,上進御後,之億退出。上命承旨,讀奏諸上言,仍命書傳敎曰,今番捧上言,其數不多,特爲命捧者,其太猥濫者外,一竝啓下該曹,其中禁旅上言七番中,此番多寡不同,其勢固然,而見存久勤,酬應其難,曾前亦以此勿施者,名雖宗臣,非特敎則不敢干請,已有定式者,一體置之於猥濫。噫,爲成三問事,豈忍勿施,而稱以上言,體段非上言,卽一陳章也,此等末世,不可不禁,置違而下,其中請壽職者,體其子愛日之心,亦絜矩之道也。令該曹卽爲考年回啓,其他回啓過三日者,政院察推。諸臣以次退出。
上在慶熙宮。停常參·經筵。
下直,溫萬戶姜載弼。
備忘記,傳于朴師訥曰,今下弓矢,溫萬戶姜載弼處給送。
金相翊啓曰,明日常參·經筵,取稟。傳曰,只晝講。
李瀰啓曰,憲府連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
又啓曰,大司憲尹東暹牌不進,執義李碩載奉命在外,掌令趙鼎耉,持平高裕在外,掌令一員未差,持平李惠祚未署經,今日以監察茶時之意,敢啓。傳曰,知道。
金相翊啓曰,吏曹判書金致仁,除拜多日,尙不出肅,事甚未安,卽爲牌招察任,何如?傳曰,允。
鄭尙淳啓曰,判尹南泰會,特除之後,尙不出肅,事甚未安,卽爲牌招察任,何如?傳曰,允。
李瀰,以訓鍊都監言啓曰,依傳敎挾輦軍·挾輿軍,鳥銃一巡三放試取,而無三中六分者,故別單不得書入,其餘得中之類,從分數依例施賞之意,敢啓。傳曰,知道。
以承傳色口傳下敎曰,今日駕前駕後內試射時,駕前高龍得,柳葉箭邊四中,廳居首直赴殿試,駕後車泰濟,貫一中邊二中,廳居首加資。
李瀰,以刑曹言啓曰,因兵曹草記,闕門闌入罪人南姓漢,與常人有異,則自有勿問法文,令秋曹押領放逐三水府事,命下矣。罪人南文敎,依下敎咸鏡道三水府,卽爲押送之意,敢啓。傳曰,知道。
又啓曰,明日次對,兩司長官,當爲進參,大司憲尹東暹,待開門牌招,以爲入侍之地,何如?傳曰,允。
上在慶熙宮。停常參,只晝夕講。
下直,永川郡守尹象厚。
洪麟漢啓曰,明日常參·經筵,取稟。傳曰,只晝夕講。
藥房提調李之億,副提調鄭尙淳啓曰,伏未審日間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
李瀰啓曰,大司憲尹東暹牌不進,執義李碩載奉命在外,掌令趙鼎耉,持平高裕在外,掌令一員未差,持平李惠祚未署經,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪麟漢啓曰,左副承旨朴師訥,今日不爲仕進,卽爲牌招,何如?傳曰,允。
又曰,吏曹判書金致仁,昨日違召,今日又不出肅,事甚未安,卽爲牌招察任,何如?傳曰,允。
傳于鄭尙淳曰,漢城府五部官員及內資·內贍·司䆃寺·繕工監官員,皆以入直待令。
李瀰,以刑曹言啓曰,犯釀罪人良人崔泰完私奴咸明才,良女崔今等,前已刑推,而買飮人不告罪,依定式加刑各一次放送,犯釀罪人良人韓世昌·趙時璟·朴世徵私奴毛眞介·李順才,私婢命業·連伊,買飮罪人私奴老味·六月金·全千才,私婢於仁連伊等嚴囚,旣已限滿五日,依新律嚴刑各一次竝放送,而其中毛眞介·命業·趙時璟·朴世徵等,買飮人不告罪加刑次,竝仍囚之意,敢啓。傳曰,知道。
領議政洪鳳漢箚曰,伏以臣積瘁所祟,衰病相乘,以其源委最深,症形尤著者言之,痰入於膝節,而行步甚艱,氣痞於胸膈,而呼吸常促,一年二年,便作貞疾之人,種種辛苦,實多自危之慮,而旣非時日間所可醫治,亦異於委頓而難動,則藥院保護之地,分不敢求解,聖志勤勵之時,義不容占便,强策奔走,遂至于今,擬待日氣之稍和,丐得旬朔長暇,以爲鍼灸調將之計矣。不意已萎之質,先得風寒之感,日昨陪班歸路,忽覺渾身如束,扶羿而還,仍卽頹席,宛轉叫苦,藥餌罔效,胃敗而全廢食飮,頭暈而若在烟霧,束帶趨造,有未暇論,內局問候,賓廳次對,同在今日,而賤疾如右,末由進參,伏枕耿耿,只切惶悚,玆敢短箚自列。伏乞聖慈,俯加諒察,亟賜威命,使法紀昭私分安焉。取進止。答曰,省箚具悉卿懇。勞攘之餘,卿恙若此,爲卿悶焉,一時挾感,自可勿藥,卿其安心勿辭,亦勿引咎,其須善攝。仍傳曰,遣史官傳諭,遣御醫看病。
吏曹判書金致仁疏曰,伏以臣頃在秋曹,病問職事,請譴得暇,許以調理,恩私所被,且惶且感,又於萬千意外,忽伏承選部新命,臣手擎除書,驚隕懍惕,殆不省痛恙之爲苦也。噫,天官職責之重,聖明所知,奚待臣言,權衡人物,砥襲世道,以居六官之首,以公一國之選者,斯其爲任,最宜難愼,如臣無似,尙何所取,苟曰試可,則年前忝叨,醜拙已露,倘謂承乏,則俊彦布列,不患無人,臣於是益復惝怳,實莫知何以致此也。顧今世級漸下,人心日偸,干托盛而廉恥都喪,官方淆而激揚無聞,持此以往,庶蹟安得不益墜,俗趨安得不益嘵,惟其一半分維持彌綸之道,尙在冢宰之得人,則正宜審採公議,愼簡在服,擧其鑑識明而秉心公者,委以任之,以責其效,而今此誤恩,反及於已試罔功之賤臣,此已有違於核實之政,而又奈國事何?臣本庸滯,百不猶人,重以喪威荐剝,心氣摧奪,雖於尋常簿書之間,往往心事茫然,多未領會,處之閑司,尙患不逮,況可擬議於此時此任,求以甄庶品而稱物情,則不其悖乎?且臣於秋曹該堂罷職之命,有不宜獨逭者。蓋今月十五日以後,至臣病告之前,猶不無一二日子,則違命稽訊,其罪惟均,而臣獨曲被分揀,反代其官,揆以刑政,乖舛大旨,臣誠滿心惶恧,無地措躬,玆敢竝暴至懇,仰俟處分,若其疾病沈痼,無望供劇之狀,有不暇煩陳。伏乞聖明,念重任之不可輕授,諒同罪之終難倖免,將臣職名,亟行鐫改,仍勘臣前任罪過,以嚴朝綱,以安私心,不勝大願,臣無任屛營祈懇之至,謹昧死以聞。答曰,省疏具悉。今者此任,意蓋深矣。若思先卿,豈忍過辭,其於秋曹,卽在禁刑之時,以此自引,極涉太過,卿其勿辭,從速行公。
判尹南泰會疏曰,伏以臣至愚極陋,無所肖似,濫蒙天地洪造,前後資歷,不循常堦,非分華顯,皆出特恩,忝叨宰列,涯分已溢,而未效涓埃之報,常懷集木之懼,不意千千萬萬夢寐之外,遽承京兆寵擢之命,臣誠惝怳駭惑,五內失守,莫知所以措躬也。夫卿月之班,何等峻望,何等隆秩,或以才德而庸,或以勞勩而進,雖是望實兼備,材猷茂著者,猶且歷試旣周,僉擧咸屬,然後方可擧而授之,臣是何人,旣無尺寸可取之能,又乏絲毫可紀之績,庸調凡品,無足備數,而中批誤恩,不少難愼,乃以千萬不近似之身,廁之於八座之列,恩數由臣而褻越,名器緣臣而混淆,其所以辱聖簡而駭物情,爲如何哉?噫,臣自下僚,至于今日,特旨陞秩,凡四遭矣。本末長短,無遺於日月之俯燭,而頂踵毛髮,偏歸於造化之陶甄,每奉除旨,不覺首九頓而涕雙零,謬恩頻加,辭未獲伸,微諒莫全,視若固有,人謂斯何,臣實自恧。又況臣之兄弟三人,俱被不世之洪恩,特簡寵授,曾無虛歲,異渥殆若有私,過福終至生災,遂使臣兄,永訣明時,綸音隱卒,竝擧臣等,恩敎鄭重,迥絶臣隣,哀榮所被,感結幽明,山恩海渥,圖報無地,隕首結草,是臣自期·若其夷險燥濕,固所不計,而至於官爵去就,實係廉隅之大防,罔功特擢,上而貽濫授之譏,匪材冥斥,下而犯冒受之戒,累聖上則哲之明,乖朝廷綜核之政,非細故也。臣雖無似,粗知斯義,豈敢徒荷有隕之天,罔恤負乘之愧,爲唐突冒膺之計哉?若夫見職之自頃新定節目以後,句管職務,比前尤重,有非綿薄之才所可堪承,猶屬臣第二件事,有未暇悉暴也。屢犯違傲,輒蒙寬貸,恭俟累日,未聞駁論,一向虛縻,冞增悶蹙,玆敢披瀝肝血,仰瀆崇嚴。伏乞聖慈,俯察由中之懇,亟推體下之仁,收還臣新授爵秩,以重名器,仍治臣逋慢之罪,以安賤分,不勝萬幸,臣無任屛營祈懇之至,謹昧死以聞。答曰,省疏具悉。今者特除,意蓋非偶,頃於入侍,追思卿兄,卿鬢已白,志確已知,適當有窠故也。卿勿過辭,從速行公。
副司直趙曮疏曰,伏以臣所帶春秋兼銜,與領事臣洪鳳漢,有娚妹應避之嫌,揆以法式,在下當遞,乞命該曹,照例鐫改,以存公格焉,臣無任屛營祈懇之至,謹昧死以聞。答曰,省疏具悉。兼帶春秋,在法當然,許遞焉。
乙酉正月二十七日午時,上御景賢堂。晝講,大臣·備局堂上引見入侍時,知事金相喆,特進官具善復,參贊官李瀰,侍讀官金龜柱,檢討官金載順,假注書朴思亨,記注官黃樸,記事官林鼎遠,武臣李裕遠,右議政金相福,行司直洪象漢·韓翼謩·金陽澤,兵曹判書具允明,刑曹判書黃仁檢,左尹蔡濟恭,右尹元仁孫,行副司直趙曮,事變假注書康文祥以次進伏訖。上講民勞板章訖。龜柱曰,此二章,同僚相戒之語也,詭隨寇虐,侵亂君子,不可近者小人也,可近者有德之人也。且板章,與上章同義,而詢于芻蕘,亦博采在野之言也。載順曰,詩之一篇,不過勸戒,正詩可法者,而此時不足道也,群僚之相戒如此,足可戒者也。尙喆曰,天人之理孔昭,文王盛時,上帝眷顧,幽王之時,天亦反常,此天視自我民視,天聽自我民聽之意也。上曰,當體念矣。上曰,下番所引可法可戒之說,是矣。相福進伏曰,聖體調攝,若何?寢睡·水刺之節,亦何如?上曰,一樣矣。藥房提調李之億,持湯劑進伏,上進御後,之億退出。相福曰,此忠淸兵使李泰祥春操稟處狀啓也。諸道已多停止,而湖西,多設賑之邑,春操及巡點,竝令停止,何如?上曰,依爲之。出擧條承旨讀領議政洪鳳漢箚子後,上賜批而顧謂相福曰,領相陳病,左揆亦病,卿獨賢勞矣。相福對曰,領相之病,則不過一時感氣,匪久似可瘳矣,左相之病,似不大段,亦當匪久卽差矣。象漢曰,頃者掌令尹鵬擧,疏論南海倅,而河東府使孫相龍,以私書現捉,入於御史書啓,而有拿處之命,故敢此仰達矣。上曰,南海倅,非無本事,而至於孫相龍事,大不然矣,仍命書曰,本事旣已落空,孫相龍當初拿命分揀。上曰,數十年事,今者御史,惹起至此,如此則世上無餘人矣。相福曰,今因言端,敢陳矣。御史廉探執贓,必得守令所自爲手決踏印文跡而後,方可謂眞贓,故其辛勤祕密之狀,多有先輩流傳之言,而近來則不然,御史所到之處,守令或有先知之事云,恐非受命暗察之意矣。臺官之重,與御史何異,而臺官則以其風聞也,故所言,或未見采,御史則以其窮廉之故,所論輒致見信,所謂守令之不法文書,若非該官所自爲者,則不可以御史捧招於官屬者,遽然上聞,此後則御史出遣時,特加申飭,似好矣。上曰,所奏誠是,已有禁令,而以今番南海御史事觀之,無官下記文書,而御史,直爲捧招列書,自爲官而着署成文,一猶異矣,豈有二也?此後嚴飭,且命一御史,有二御史之譏,虧損國體大矣,亦爲一體嚴飭。出擧條上曰,李徽中,爲人則精矣,而難化者氣稟,今番事,可謂貽羞朝廷矣。以歲饌執捉書啓而觀之,水使進封,不過十餘處,可謂不大段矣。相福曰,爲御史而爲此等事,則後弊漸至大段。上曰,然矣。且爲字牧,或有濫杖,不是異事,而頃者書啓中,以五十度爲百度之說,怪矣。上曰,今番處分,於渠甚愧赧矣。初而御史往,今而白衣上來,行路所見,寧被重罪而豈可爲此?其文書之封來,煩瑣莫甚,可謂九重不嚴矣,仍命判義禁付丙。上曰,頃者益山望,予欲以末望李福海,落點洗滌,聞慶事而適不爲矣。鄭志浩爲人,雖不至無據,而但柔善矣。相福曰,人不可以外貌而知之,或有貌不揚而有實地者,任事然後可知矣。上曰,頃者任濟遠,則言果其實,初一日始放還民之說,誠驚,而且民無菜黃之色等說,太詐矣。上曰,李載恒則有武人氣象矣。昨見其子,有赳赳之態矣。許泓則予已見之,而其兄許則不如其弟,而許泓則斷不以儒生老死也。上曰,關人張應時,近者予欲更見,而已爲下鄕,故不得見矣。銓曹錄用耶?允明對曰,無當窠故未及檢擬也。承旨曰,朝者以都監哨官啓下矣。上曰,予果尋問故爲之矣。仁儉曰,僞寶罪人卞世基·趙希聃等,罪犯狼藉,嚴刑究問,斷不可已矣。上曰,依例刑推。仁儉曰,崔恒大,則雖以招辭中邊之邊等說觀之,似與卞世基·趙希聃有間,或不無減等之道矣。上曰,二漢則推,一漢則絶島遠配。出擧條仁儉曰,紅牌僞造罪人朴萬春·金賢中等,僞寶僞印,旣已現捉,則固無可論,而柳震興,則渠之紅牌,捧價放賣,故已於昨年,絶島爲奴定配,徐仁悌,乃是居間使喚者,似與朴萬春等有間矣。上曰,徐仁悌,則參酌遠配,朴萬春·金賢中,上啓目刑推。出擧條仁儉曰,黃海監司趙榮順狀啓,以爲丁志孝不待訟決欺賣宮房之罪,依傳敎照律嚴處事,令該曹稟處矣。上曰,令本道,有文券者決給。仁儉曰,然則狀啓稟處事,何以爲之乎?上曰,令該曹稟處事置之,旣已下敎,考文案處之。出擧條仁儉曰,刑曹書吏文廷祥妻及鄭有禧妻等上言,以爲其夫,以禁吏作弊事定配,而家有老母,乞蒙天恩爲辭,罪吏編配者之妻,肆然請宥,極其猥濫,勿施,何如?上曰,秋曹書吏,薄物細故,放。出擧條仁儉曰,政院書吏朴斗采等,以外方奴婢免賤事上言,極爲猥濫,勿施,何如?上曰,予意則存,而所奏得體,果若呼籲,非王者施恩之意,此後爲有司者,勿爲挾私,從公許施,可也。出擧條上曰,左相家,遣鍼醫看病。出傳敎之億,持湯劑進伏,上進御後,之億退出。上曰,有子有孫而婚娶,人皆欲見,予則今當兩婚,誠頭痛矣。外朝,例有叔姪婚禮之竝行者否?予意則淸衍婚禮先行,和吉婚禮,稍間數月行禮,而領相則以兩婚禮同日過行無妨爲言,卿等所見,何如?相福曰,兄弟則婚禮竝行,不無拘忌,叔姪則似無礙掣之端矣。上曰,然則四月,無妨矣,直欲下敎,而王姬下嫁,體重故也。上曰,夕講爲之。出榻敎上曰,講官,備堂先退,可也。上曰,各司入直官員入侍。出榻敎漢城主簿李復永,北部奉事柳聖趾,南部奉事李修亨,東部奉事李慶泰,中部都事安宗秀,西部都事尹浣,內贍奉事尹遇東,司䆃主簿尹煜,繕工假監役沈鼎之進伏訖。上問職掌後,次次退出。上命書傳敎曰,頃者秋曹捕廳所囚,東北散配者放送事,分付。諸臣以次退出。
乙酉正月二十七日申時,上御景賢堂。夕講入侍時,知事金尙喆,特進官具善復,參贊官金相翊,侍讀官金龜柱,檢討官金載順,假注書朴思亨,記注官黃樸,記事官林鼎遠以次進伏訖,上講蕩章訖。龜柱曰,周德極否,詩人托辭,而其時王政,同於商紂長夜之飮,故有此引喩之義也。上曰,然矣。藥房提調李之億,持湯劑進伏,上進御。尙喆曰,內農圃供人,呈上言請料,啓下本曹,何以爲之乎?上曰,劃給洗心宮舊基,使之耕食,可也。尙喆曰,洗心宮舊基,事體重難,劃給未安矣。上命書傳敎曰,昔年瀋陽率來之民,給於義本宮北墻土,其令菜田而食,事雖微矣,猗歟聖德,其人因爲供菜,如野人獻芹之忱,其田旣入於昨年垂恩墓,故洗心宮舊地許給,此仰體昔年之意也。初雖供菜,本不登於御廚,豈可因此遏聖意撤料乎?上言雖猥濫勿施,其時給料,其亦因敎,則何敢任意若此乎?當該次知中官,從重推考,仍令給之,度支長所奏是矣。洗心宮代土之令,置之,其令度支近處給之,使之遵初敎耕墾。之億曰,揀擇何以爲之乎?上曰,依前擧行。之億曰,門路定以何所乎?上曰,以興化門爲之。上覽內三廳試射記,笑曰,宣傳官曹司之不得出番,如下番翰林矣。上命承旨,讀吏判金致仁疏,上曰,禮讓太過矣。至末端,上曰,吏判則以病勢之難强,有此辭免,而予則望八暮年,雖有憊苶之時,不得暫時休息,予實羨矣。仍下批答,又命讀判尹南泰會疏。上曰,果然四次中批矣,堂上嘉善後,嘉義則以酒禁事爲之,而至於今番,前後加資,無非特除矣,仍下批答。上曰,莫重銓衡,其曠已久,旣已批下,牌招察任。出榻敎上曰,京兆長席,此時豈可曠焉?判尹批下,牌招察任。出榻敎上命賤臣,出問吏判·判尹牌去來。上曰,政事明日爲之。出榻敎上曰,坐直承旨入侍。出榻敎上曰,任濟遠供辭,可謂太詐矣,當初所奏,都是詐矣,今番供辭,亦是詐矣,可謂三詐合矣,湖南人元來多詐,故如是矣。上曰,明日只晝講。出榻敎上曰,三明日當香祗迎,以此分付。出榻敎仍命考覽諸上言覆啓,至刑曹覆啓,上命書傳敎曰,歲初秋曹日次,今二次,而十三度遍於前,噫,昔之唐宗貞觀之治,囹圄鵲巢,吁嗟,否德,于今暮年,囹圄彌滿,其想像不覺惻然,名雖十三度,或兼二人者,非人非鬼,當此陽春,庾於囹圄,昔禹當之,其心,若何?雖不可不加刑者,淨掃囹圄,以示予矜惻之意事,令該曹申飭該署。諸臣以次退出。
上在慶熙宮。停常參,只晝夕講。
巳時,日暈兩珥,午時,日暈兩珥,暈上有冠,暈下有履。
洪麟漢啓曰,明日常參·經筵,取稟。傳曰,停。
李瀰啓曰,憲府連日監察茶時,事甚未安,除在外未署經外,大司憲尹東暹,卽爲牌招,何如?傳曰,允。
又啓曰,大司憲尹東暹牌不進,執義李碩載奉命在外,掌令趙鼎耉,持平高裕在外,掌令一員未差,持平李惠祚未署經,今日以監察茶時之意,敢啓。傳曰,知道。
鄭尙淳啓曰,判尹南泰會,昨日特敎之下,今日又不出肅,事甚未安,卽爲牌招察任,何如?傳曰,允。
洪麟漢啓曰,卽者吏曹郞廳來言,今日爲政事命下,而判書金致仁未肅拜,參判未差,參議洪樂命病不來,不得擧行云,判書參議,竝卽牌招開政,何如?傳曰,允。
又啓曰,判書金致仁,參議洪樂命牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書金致仁,更卽牌招開政,何如?傳曰,允。
有政。吏批,判書金致仁進,參判未差,參議洪樂命病,右副承旨李瀰進。吏批啓曰,新除授繕工監役官具常勳,除授後過限未出仕,依例改差,何如?傳曰,允。以元仁孫爲吏曹參判,以李海重爲大司諫,以李顯祚爲司諫,以南雲老爲掌令,以徐命善爲獻納,以尹師國·李東顯爲正言,以趙明鼎爲同敦寧,以李得培爲刑曹參議,以金汴光爲工曹參議,以金善行爲同春秋,以金履復爲司僕判官,以金和中爲吏曹正郞,以金相肅爲司饔主簿,以李思質爲瓦署別提,以李敬養爲徽寧殿參奉,以李昌儒爲敦寧都正,以李聖圭爲左副承旨。注書單李益烍,兼輔德李商芝仍任事承傳,待敎單林鼎遠,兵曹正郞金聖猷,前職仍任事承傳,安川君烓敍用事承傳,司䆃僉正鄭志浩仍任事承傳,行副護軍韓德弼年七十今加嘉義,工曹參議李廷喆,行副司直韓師直,以上年七十一,今加嘉善。
兵批,判書具允明病,參判李裕身病,參議元景濂病,參知沈瑴入直進,右副承旨李瀰進。兵批啓曰,昌慶宮衛將金兌郁,除授在外,過限未上來,依法典改差,何如?傳曰,允。同知單李命說,副護軍金鍾萬·李命峻·金履遂,副司直金善行·李宜哲·閔百興,副司果李商芝。
傳于李瀰曰,喬桐御史,夕講同爲入侍。
乙酉正月二十八日午時,上御景賢堂。晝講入侍時,知事李昌誼,特進官尹得養,參贊官鄭尙淳,侍讀官金龜柱,檢討官金載順,假注書朴思亨,記注官黃樸,記事官林鼎遠,武臣李邦一以次進伏訖。上講抑章。龜柱曰,此章,與庸學相表裏矣。衛武公九十五,而作詩自警,殿下聖算,尙遠於衛武,終始典學治效,實有邁於衛武矣。載順曰,庸·學相表裏之言,誠有味,而動靜二字,爲此章之要旨,威儀爲動體,屋漏爲靜體,如中庸愼獨之義也。上曰,武公九十歲,作抑篇,而皆是志氣血不衰之致也,予之志氣,雖愧武公,强氣臨筵,隨志而爲也。昌誼曰,遠猷辰告,治國平天下之本,衛祚綿遠,子孫承承,出於無德不報之意,槪可見矣。上曰,新年依視學講詩,今日講抑章,誠幸矣。上曰,此非武公之詩,爲我詩矣。載順曰,此御題賜臣之詩矣,伏願益勉焉。上曰,當加勉矣。上曰,爲此工夫,其本,在於我生靡樂中矣。上曰,衛武何代乎?得養曰,周之諸侯也。龜柱曰,學問之工,在於知與行矣。載順曰,學問之工,躬行深得,然後方可謂學問矣。藥房提調之億,持湯劑進伏,上進御,之億退出。上曰,夕講爲之。出榻敎上曰,開政乎?承旨曰,方入政望矣。上曰,政官誰來耶?承旨曰,判書入來矣。命賤臣,招入吏曹判書金致仁進伏。上曰,金汴光望,政官善爲之矣。金善行則日前偶然遞差,故以末望落點矣。至待敎望,上曰,翰林已陞乎?承旨曰,然矣。上曰,李廷喆,可謂奇矣,登科時鬚髮不白,故特以白粉塗面矣,三兄弟中,此人獨存乎?此乃賢嬪宮外三寸矣。上命吏判進前曰,孰不爲大臣,而未有如卿父之多年事予矣。四十年苦心,卿父體行,卿須繼遵也,予每中夜思之,未嘗忘諸心矣。頃日沈鏽特拜時,以卿未經禫祭,故未及爲之,今見政注貴矣。金汴光事,尤極貴矣。致仁曰,此人至貧,曾經龍岡,至淸而歸,其父與祖,皆監司而加資已久,一未照望矣。上曰,近來每用京中人,而今卿用鄕人,地體可必如是可貴矣。李昌儒都正望,亦好矣。初政可謂極公,此後予無慮矣。致仁退出曲拜時,上曰,鬚髮典形,漸似乃父奉朝賀矣。上謂檢閱曰,汝陞待敎,誰當付之?鼎遠對曰,尹光禮·韓栐矣。上曰,翰林好矣。如向來蔡濟恭,無右位,豈不便乎?之億持湯劑進伏,上進御後,之億退出。承旨,讀吏曹參議洪樂命罷職傳旨,上曰,只推。諸臣以次退出。
乙酉正月二十八日申時,上御景賢堂。夕講,喬桐督運御史·執義同爲入侍時,知事李昌誼,特進官尹得養,參贊官李瀰,侍讀官金龜柱,檢討官金載順,假注書朴思亨,記注官黃樸,記事官林鼎遠,御史兼執義李碩載以次進伏訖。上講菀柳章。龜柱曰,此章,戒厲王之詩也,人君,爲民所仰,而所用皆憸邪小人,故旟旐有翩,民有蹙頞之意矣。此詩亂極,故此下,係雲漢章矣。載順曰,蕩章,不直指幽王,而此章,甚於蕩章矣。蕩章不無望治,而此章,憂傷哀苦,付之無可奈何之境,此後人興慨處也。上曰,如此人君,尤鑑戒處也。昌誼曰,上章抑篇衛武,諸侯之國,而享國長治,此章,天子之國,而傷時憂亂,大小判異,而專由於君上操心,此實後人鑑戒處也。上曰,幽王荒淫,厲王暴亂,墜落文·武成康之治,可勝慨然。龜柱曰,衛武年歲,考之未詳,而其後想必享年矣。上曰,再明日香祗迎後,朝講爲之,兼行次對事分付,世孫一體祗迎,而當隨予詣板位,時刻外備儀註,置之。出傳敎藥房提調之億,持湯劑進伏,上進御後,之億退出。昌誼曰,臣以經幄舊物,猥廁講官之列,往年積違之餘,連得挾冊登筵,區區私分,固極榮幸,而第臣痰入膝骨,牽引酸痛,升降運動,末由自力,固知援例陳懇之萬萬惶悚,而實狀如此,只冀聖慈之垂矜矣。上曰,旣知有實病,兼帶經筵,姑爲許遞。出傳敎上曰,經筵,餘幾人乎?承旨曰,金尙喆·金致仁·鄭宲,而鄭宲則在外,一員未差矣。講官退出。碩載曰,大洋船運,無事到泊,莫非王靈攸曁也。臣與府使,一次賑恤,而喫粥之民,皆曰,無以報聖恩,祝主上殿下千萬歲矣。臣與府使,打算穀物,分排十二巡賑資而來矣。曾前水使,全不勸農,故喬桐一島,每逢凶年,致有今年,時府使李潤成,農糧預爲判置,無牛者,自官買牛,使之無牛面分給,不但今年賑恤之無憂,喬桐之民,庶可回蘇,從今以往,不置於聖慮矣。碩載曰,臣來時,歷入通津·金浦·楊川,一次監賑,而通津·金浦兩邑還上甚少,除種子,僅可以排給二月初巡,而此後則無以繼給,當此災年,有土之民所仰望者,專在於還穀,不可無別般變通之道,江華軍餉,固難仰請,而至於此兩邑,乃是江都屬邑,道路至近,今雖移轉,待秋還捧,無異府內斂散,令道臣,往復江都守臣,量宜移轉似好,故敢此仰達矣。上曰,令備局,再明登對時稟處。出擧條碩載曰,請還寢東呂·址淳等還配之命,更令王府,嚴鞫得情。上曰,勿煩。碩載曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。碩載曰,請石泰云依律處斷。上曰,幾番下敎,而尙今爭執,其涉太過,勿煩。傳啓措辭竝見上碩載曰,新除授掌令趙鼎耉,時在平安道平壤地,掌令南雲老,時在京畿陽城地,請竝斯速乘馹上來事,下諭。上曰,依啓。出擧條碩載退出。上曰,坐直承旨入侍。鄭尙淳進伏,上命讀守令薦。李瀰曰,今此守令邊將應薦不薦人,一竝令該曹察推,何如?上曰,依爲之。出擧條諸臣以次退出。
上在慶熙宮。停常參·經筵。
金華鎭啓曰,明日國忌正日,視事頉稟。傳曰,知道。
洪麟漢啓曰,新除授左副承旨李聖圭,今日不爲出肅,卽爲牌招,何如?傳曰,允。
李瀰啓曰,諫院闕啓,已至多日,事甚未安,除在外外,司諫李顯祚,正言尹師國,卽爲牌招,何如?傳曰,允。
洪麟漢啓曰,新除授注書李益烍,時在京畿安山地,斯速乘馹上來事,下諭,何如?傳曰,允。
又啓曰,注書李益烍在外代,假注書尹慶龍,姑令仍察,何如?傳曰,允。
李瀰啓曰,執義李碩載,以無故行公臺諫,屢度催促,終不詣臺,無端闕啓,事甚未安,依定式推考警責,何如?傳曰,允。
又啓曰,大司憲尹東暹未肅拜,執義李碩載呈辭,掌令趙鼎耉·南雲老,持平高裕在外,李惠祚未署經,今日以監察茶時之意,敢啓。傳曰,知道。
備忘記,傳于李瀰曰,今日內乘·宣傳官春等試射時,南行宣傳官具以謙,柳葉箭十巡,居首南行內乘李炯,幾乎等分,自昔年南行四中,今始初見,一體直赴殿試。
傳于金華鎭曰,朝講停,只行次對。
李瀰啓曰,明日次對,兩司長官,當爲進參,大司憲尹東暹,大司諫李海重,竝待開門牌招,何如?傳曰,允。
以慶尙監司狀啓,靈山縣居良女姜召史等燒死事,傳于李瀰曰,令本道恤典擧行。
上在慶熙宮。停常參·經筵。
宣祖昭敬大王忌辰齋戒。
朔祭香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
李聖圭啓曰,大司憲尹東暹牌不進傳旨未下,執義李碩載疏批未下,掌令南雲老·趙鼎耉,持平高裕在外,李惠祚未署經,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
洪麟漢啓曰,同副承旨金相翊,以式暇,今日不爲仕進,卽爲牌招,何如?傳曰,允。
傳于李聖圭曰,大臣·備局堂上引見。
又傳于曰,禮房承旨,同爲入侍。
又傳于曰,禮房承旨入來後入侍。
李瀰啓曰,刑曹判書黃仁檢,問議大臣後,依下敎來待矣。傳曰,入侍。
又啓曰,吏曹判書金致仁,參判元仁孫,參議洪樂命牌不進推考傳旨及罷職傳旨,今方捧入,而開政命下之後,不卽擧行,事甚未安,判書參判,更卽牌招開政,何如?傳曰,允。
有政。吏批,判書金致仁牌不進,參判元仁孫進,參議洪樂命牌不進,同副承旨李瀰進,吏批啓曰,判書金致仁牌招不進,參議洪樂命牌不進傳旨未下,小臣獨政未安,何以爲之?敢稟。傳曰,仍爲之。以李仁培爲大司諫,以申暐爲大司憲,以鄭述祚爲執義,以李憲默爲司諫,以任希孝爲正言,以徐志修爲知敦寧,以李廷喆爲右尹,以南泰齊爲知經筵,以李昌壽爲同經筵,以李基德爲軍資正,以許侙爲昆陽郡守。
兵批,兵曹判書具允明病,參判李裕身病,參議元景濂入直進,參知沈瑴病,同副承旨李瀰進,兵批啓曰,宣傳官具以謙·李炯,日昨內試射時,旣蒙直赴殿試之恩典,所帶之職,係是南行窠,不可仍帶,俱爲呈狀乞遞,竝依例改差,何如?傳曰,允。副護軍李碩載,副司直李廷喆,同知單尹輔商。
李瀰,以刑曹言啓曰,觀察使·節度使薦,每於歲首,合坐擧行,而參議李得培未肅拜,限內不得同議磨勘之意,敢啓。傳曰,知道。
又以工曹言啓曰,本曹,每於歲首,觀察使·節度使薦爲之,而堂上有故,限內不得議薦之意,敢啓。傳曰,知道。
金華鎭,以吏曹言啓曰,今番壽職上言中戶口現納者大張,回啓以入,而其餘戶口未現納者,則令漢城府考籍以來後,擧行之意,敢啓。傳曰,知道。
吏曹判書金致仁疏曰,伏以臣於見職,夫豈有堪承之望,而感激恩批,冒沒出肅,猝當政席,神思茫昧,按簿排擬,亦覺艱窘,至於承宣之望,自謂煞費照檢,而許多人呼寫之際,猶未細察,致使當擬之中丞,公然見漏,失格違例,莫此之甚,豈小小做錯之比哉?惶隕蹙伏,惟罪是俟,一番政注,昏謬如此,前頭僨事,決知無幸,臣雖欲淟涊久蹲,其可得乎?伏乞亟降威罰,以爲銓擬不審者之戒焉,臣無任戰恐祈懇之至,謹昧死以聞。答曰,省疏具悉。一時做錯,不是異事,卿勿過辭,行公。
執義李碩載疏曰,伏以臣之本生母,素患風痺之症,七載沈痼,劇歇無常,長委枕席,臣之情理,夫豈離側供職,而未敢每每言私,凡有職事,黽勉冒膺者亦屢矣,昨始歸視病母,則冬春之交,一倍添劇,食飮全廢,氣息綿綴,臣方左右扶將,方寸煎灼,官職去就,姑無暇論,虛縻臺銜,只增悚蹙,玆敢冒死仰籲,伏乞聖慈,亟命鐫遞臣職,以便救護,仍治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
乙酉正月三十日辰時,上御崇賢門外。香祗迎入侍時,行都承旨洪麟漢,左承旨鄭尙淳,右承旨金華鎭,左副承旨李聖圭,右副承旨李瀰,假注書尹慶龍·朴思亨,記注官金聖猷,記事官林鼎遠以次侍立。上具翼善冠·袞龍袍,乘輿出崇賢門外,降輿仍詣板位上,香祗迎後,步出建明門乘輿時,藥房提調李之億,持湯劑進伏,上進御後,之億曰,夜間聖體調攝,若何?寢睡·水刺之節,亦何如?上曰,氣則一樣矣。麟漢曰,臣本帶廚院提擧矣,今此例兼,似當遞免,敢此仰達矣。仍命書傳敎曰,司饔副提調,右承旨爲之。上命禮房承旨,讀祭報府,仍又讀奏啓聖祠及四賢祠祝文。上曰,啓聖祠祝則謹告,而四賢祠祝則致告云也。上曰,釋菜,例以國子長爲獻官,而今何不塡差耶?禮房承旨對曰,堂上則必爲之,而以其嘉善故不爲也。上曰,彼此不及矣。上還入大內後,諸臣以次退出。
乙酉正月三十日巳時,上御景賢堂。大臣·備局堂上引見,禮房承旨同爲入侍時,右議政金相福,行司直洪象漢·金陽澤,右參贊李昌壽,兵曹判書具允明,行副司直具善行,刑曹判書黃仁儉,副護軍具善復,工曹參判鄭弘淳,副司直金善行,左尹蔡濟恭,校理金龜柱,左副承旨李聖圭,假注書朴思亨,事變假注書康文祥,記注官金聖猷,記事官林鼎遠,禮房承旨金華鎭以次進伏訖。相福進前問候曰,夜間聖體調攝,若何?寢睡·水刺之節,亦何如?上曰,一樣矣。相福曰,此守禦使金陽澤狀啓也,以爲今年旣已停操,則湖西牙兵及各邑巡點,何以爲之事,請令廟堂稟旨分付矣。昨年畿湖,俱未免歉,巡點之行,亦貽列邑之弊,竝停止,何如?上曰,依爲之。相福曰,此慶尙監司鄭存謙狀啓也,以爲營城將巡點之弊,與習操無異,一體停止,以紓民弊,軍器則道臣巡歷時,一一摘奸,從勤慢啓聞處置事,請令廟堂稟處矣。當初兵使狀啓中,以詰戎重事不可一向停止爲言,領相,亦以今春習操,若又不行則有非重詰戎之意陳達,而自上特軫嶺南被災,以春操似難設行爲敎,領相,以停習操而行巡點覆奏依允矣。巡點亦有弊端,道臣有此狀請,而戎政甚重,依前覆奏擧行巡點事,分付,何如?上曰,其雖穴農,旣已設賑,依狀請施行。上曰,禮房承旨,往成均館釋菜所,摘奸以來。華鎭承命退出。上顧謂弘淳曰,予每隨事而憶古,觸物懷前矣。彼宰臣之入也,如見乃父矣。曾經江留乎?弘淳對曰,臣叔父故相臣爲之矣。上曰,予以爲乃父而錯料矣。上曰,諸堂有所奏事,次次入對,可也。允明曰,以老職陞資除拜同僉樞者,限三朔出代,載在續典,而其中文·武臣曾經正職者,或不用是例云,雖文武臣,曾經正職者,旣是老職陞資,而法典,初無區別,則似宜一體施行,敢此仰稟。上曰,依爲之。出擧條仁檢曰,京畿監司,以水原殺獄劉德三査狀而來到矣。上曰,讀奏。仁檢讀訖,上曰,此獄,何如?仁儉曰,打殺九禮,果是劉昌元之所爲,而當初昌元,使其子德三,結縛九禮,且昌元之以大木毒打之際,德三,終是在傍,無一言勸止,則昌元,雖曰,杖斃,德三,亦不可輕釋矣。上曰,詢問領左相後,更爲入對。上笑曰,秋判執法,眞小學法矣,瞽叟殺人,則大舜,其可執瞽叟之手而止之乎?承旨讀奏吏判疏,上曰,承旨望遺漏者誰也?聖圭對曰,喬桐御史李碩載也。上曰,金應淳在京乎?頃者賀班上來矣,更不下鄕乎?聖圭對曰,未及詳知矣。藥房提調李之億,持湯劑進伏,上進御後,之億退出。上命承旨,題諸臺拿處傳旨時,聖圭曰,都憲,不但病勢,向者多臺勘罪時獨免,故謂有難進之勢矣。上曰,然則陳章,可也。避嫌,可也。一任違牌,不可無飭,予則不暫休息,而諸臣則每多使謀,使之禁推多日,謀自消矣。仍命書傳敎曰,次對特敎之下,一時入侍,何難之有,而預爲陳章,欲免牌招,事體非矣。雖許護焉,不可無飭,執義李碩載遞差,多臺違牌,分義事體,俱涉寒心,若此不已,暮年日勉之時,將無臺臣,不可循例踏下而止,竝下義禁府推考。上曰,吏曹郞廳諸執事,摘奸以來。出榻敎上曰,承旨踏下,過矣。上曰,向見鄭運維,多骨氣矣。仍命書傳敎曰,承旨有闕代,司直鄭運維除授,牌招察任,房順房。上曰,畿伯入侍。出傳敎上曰,備堂退出,大臣,待畿伯入侍,更爲入侍。上曰,編次人留待。出榻敎大臣·畿伯更爲入侍時,金相福·李景祜進伏訖。相福曰,日昨喬桐督運御史李碩載,以金浦·通津還穀甚少,僅可排給二月初巡,江都穀量宜移轉事,有所仰達,而有令備局登對稟處之命矣。兩邑屬於江都,亦且接近,前頭無捧留之慮,略許移轉,不至甚難,而各邑還穀,多少不一,轉移均排,屢有朝令,通·金兩邑糶穀,將至乏絶,則道臣,必有已料量者。道臣,就道內還穀中,量其足不足,而移彼補此。如是而兩邑還穀,終有所不足,則待其從略狀請而稟處,何如?京畿監司李景祜曰,還穀不足,不但金浦·通津兩邑,沿海諸邑,無不皆然,而峽邑穀物,稍爲有裕,方欲次次移轉,以給種糧,而本道穀物,本來不多,無以繼給,故御史所請,察兩邑民情,而本道移轉之道,當量民穀多寡而區劃矣。上曰,金浦·通津,江都屬邑,初欲許之,而本府軍餉體重,而近甚耗縮,有稟處之命矣。今聞道臣所奏果然,非徒兩邑,若此之邑亦有,人君視民,其豈目前?其於勸農,有土之民最緊。金浦·通津與其他不足處,令道臣竭誠區劃,調濟若是而其猶不足,更爲狀聞,可也。出擧條相福·景祜退出。上命賤臣,召入編次人蔡濟恭進伏。藥房提調李之億,持湯劑進伏。上進御。上曰,禮判就坐。華鎭,成均館摘奸後進伏曰,祭物精潔,諸執事待令矣。四賢祠享事,以仲丁擧行云矣。仍讀奏大聖祠東西廡啓聖祠祭擧案。上曰,執事人誰誰耶?華鎭對曰,多京儒矣。上曰,都承旨入侍。出榻敎仁儉,問議大臣後,更爲入侍進伏曰,臣依上敎,往問于大臣,則領相,以爲劉昌元之縛打九禮,必有所以然,而其不爲告官,私自下手之狀,極爲痛惡。然昌元旣已承款杖斃,則竝殺德三,誠爲過矣。且近十年滯囚,四十次刑訊,亦足以懲其罪,宜有參酌之道。至於金女,所犯甚重,不可輕議云矣。左相以爲,劉昌元當爲元犯,而今已承服經斃。其子德三,則初雖手縛,實爲其父之所使,則宜有首從之別,何可以傍立參勸而竝殺之乎?大抵手打者,昌元也,火燒者,金女也,金女,不可輕議云矣。上仍書傳敎曰,因京畿御史李碩載所奏,問于本道,今覽畿伯狀聞,劉昌元,勿論眞假,卽是元犯,而遲晩物故,今無更議。其子德三,不過使喚其父之命,以子加功,有欠欽恤,近十年囚禁,四十次刑訊,亦甚可矜,參酌定配。劉時才·劉尙伊,尙今滯囚,極涉過矣。金女不顧本事之眞僞,聽昌元之言,作此殘忍之擧,以此觀之,造謀雖昌元,殺人則渠也。缺救其姑,渠與子則獨生。卽此一款,雖不殺人,可謂殺之無赦,決不可置諸覆載之間,勿拘日次,嚴刑取招事,分付。噫,十年滯囚,豈過三陽回泰之月,其定配者,放送者,今日內卽爲擧行事,分付。仁檢退出。命承旨,書寒食日親祭永禧殿祭文·四室各十六句後,上命蔡濟恭讀之。上曰,噫,暮年一心,其惟追慕。且本殿親祭,頃年冷節行。噫,穆穆眞殿,若侍陟降,今年永禧殿寒食祭,當爲親行,少伸微忱,而世孫,尙未瞻望,故聞此其欲隨禮,良知之誠,其宜從焉。況日候和暢,與大祭有間,亦宜令知祭儀,亞獻禮,依禮文擧行,儲慶宮亦未一拜,非徒予意,世孫之意亦然。回駕時,與世孫,當展拜而來,令儀曹知悉,其時三嚴,以辰正三刻單嚴,其日缺省器,其宜一體擧行。出傳敎上曰,永禧殿親祭時,前後廂步軍三哨·馬軍一哨·禁軍一番·扈衛軍官一番隨駕。世孫同牌內擧行,局將隨駕,留營留陣置之。御將,只率新營入直標下軍留營,儲慶宮展拜時,其令道上留住。出傳敎上命賤臣,召入缺臺官員,持前日親祭祝文入侍。崔景岳進伏奉入。上曰,都承旨·左副承旨年輩幾何?聖圭對曰,臣年三十四,都承旨之年,爲四十四,於臣爲十年長矣。上曰,左副與都承旨,同榜耶?麟漢曰,與臣同榜矣。上曰,同年·同官·同朝·同侍,可謂四同矣。上命承旨,親祭祭文奉安于香室,之億·麟漢·濟恭退出。上命承旨,讀奏嶺伯狀啓後,仍命書傳敎曰,今覽嶺伯狀聞,李徽中所爲,尤涉輕率。其旣擅行,有此輕率之擧,不可前下敎而止,施以削職之典。當該初檢官,當檢不檢,乃有此擧,若不嚴懲,何以勵他人?嶺沿卽爲定配事,分付。上曰,暮年法講之時,經筵不可不備。在外人許遞,多臺有闕,政官牌招開政。出傳敎又命書傳敎曰,昆陽郡守代,令該曹擇差。上曰,政官持望筒入侍承批。元仁孫持望筒進伏。上曰,經筵官多窠,而何至於二望乎?仁孫對曰,以秋判首擬者,亦經筵望矣。上曰,予以爲知敦寧缺而落點於南泰齊也。上曰,同經筵亦作闕,而何不出代耶?仁孫對曰,吏判謂留一窠,故未及出矣,上曰,吏判有新通而然乎?卿必知之矣。仁孫對曰,臣方肅謝,未及見判書,故未能詳知,而有新通而然矣。上曰,未通經筵者誰也?仁孫對曰,趙曮,以曾經吏議之人,新加資而未及通矣。仁孫退出。承旨讀吏曹參議牌不進罷職傳旨。上曰,只推。諸臣以次退出。
上在慶熙宮。停常參·經筵。
宣祖昭敬大王忌辰。
自巳時至未時,日暈。
金華鎭啓曰,明日常參·經筵,取稟。傳曰,只三講。
李聖圭啓曰,憲府連日監察茶時,事甚未安,除在外·未署經外,未肅拜人員,竝卽牌招,何如?傳曰,允。
傳于李瀰曰,同副承旨,進詣社壇,奉審以來。
李瀰,以承傳色口傳啓曰,小臣承命馳往社壇奉審,則祭物精潔,祭器精潔,祭井精潔,諸執事皆待令之意,敢啓。傳曰,知道。
洪麟漢啓曰,同敦寧趙明鼎,刑曹參議李得培,除拜後,過三日不爲出肅。依定式推考警責,仍卽牌招,何如?傳曰,允。
李聖圭啓曰,明日朝講,兩司當爲進參,除在外·未署經外,未肅拜人員,竝待開門牌招,何如?傳曰,允。
上在慶熙宮。停常參,只晝講。
下直,淸風府使閔百順,乫坡知僉使姜翼齊,加德僉使安允文。
備忘記,今下弓矢,乫坡知僉使姜翼齊處給送。
金華鎭啓曰,明日常參·經筵,取稟。傳曰,停。
藥房都提調洪鳳漢,提調李之億,副提調鄭尙淳啓曰,伏未審日間,聖體調攝,若何,寢睡·水刺之節,亦何如?今日是日次,臣等,與諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
李瀰,以禮曹言啓曰,觀察使節度使薦,堂上有故,限內不得爲之之意,敢啓。傳曰,知道。
又以戶曹言啓曰,觀察使節度使薦,每於歲首擧行,而因堂上之未備員,不得爲之之意,敢啓。傳曰,知道。
又以兵曹言啓曰,□□□下□臣等試射,連□□□今已逾月,不得爲之之意,敢啓。傳曰,知道。
乙酉二月初二日辰時,上御景賢堂,朝講入侍時,領事洪鳳漢,特進官金陽澤·金始煐,同知事洪名漢,參贊官鄭運維,大司諫李仁培,執義鄭述祚,侍讀官金龜柱,檢討官李在協,假注書朴思亨,記注官金聖猷,記事官林鼎遠,以次進伏訖。上前受音訖。龜柱講雲漢崧高章。上受音讀之。龜柱曰,宣王中興之主,而有彗其星,藹然憂災之誠矣。有是誠,則豈不中興也?伏乞益勉於誠字。上曰,所達好矣。在協曰,雲漢章,皆言兢兢業業之意,所以克致中興之業也。上曰,然矣。名漢曰,宣王中興之業,根於靡人不周,藹然惻怛,治國平天下之本,在於誠意正心,益加勉焉。上曰,體念矣。陽澤曰,災不生於亂世,而必生於治世矣。周宣中興基業,在於此章,則此時災固不生,而災生然後,能盡恐懼修省之方,以致中興之業矣。上曰,玉成周宣矣。陽澤曰,衛武九十作抑詩,而殿下千載之下,又講抑篇,益加勉焉。藥房提調李之億,持湯劑進伏。上進御後,鳳漢曰,聖體調攝,若何,寢睡·水刺之節,亦如何?上曰,氣則一樣矣。中宮殿·王世孫氣候。亦何如?上曰,一樣矣,鳳漢曰,臣於藥院事,有可仰達者。尙衣院大殿衣香二封,世孫宮衣香二封,三年一次製送事,傳敎,故甲申五月,已爲製送矣。卽者尙方移文以爲,大殿遠遊冠·耳掩及衣香一封,世孫宮新製絳紗袍衣香二封,又爲製送云云。此雖特敎定式之外,不可防塞,依其移文,卽爲製送。且以此後言之,遠遊冠·耳掩,似當別入。衣香·絳紗袍,雖是新製,同是衣襨,似當與舊製同盛,不必別入。衣香定式四封外,又加一封,以五封依前下敎,年限擧行似好,何以爲之乎?上曰,依所達爲之。鳳漢曰,前下敎□下藥院,故尙方不知云。今番擧條,則使尙方一體奉承傳施行好矣。上曰,依爲之。出擧條之億退出。鳳漢曰,沈瑴·任毅中·鄭基安年紀,與頃日陞資者同,而任毅中,前年以年老特命加資,似不當更爲擧論,二人則似當一體蒙恩矣。上曰,一體加資。出擧條鳳漢曰,諸臣遭逢壽域,皆被加資之恩,而曾經參議大諫之人,當爲加資後,實職則不可不一經京兆。京兆又非老人久任之職,不必防其呈辭,有窠則次次一經,實爲優老之意,則必出擧條,此意使政院銓曹知之好矣,上曰,依所達爲之,可也。鳳漢曰,方當書筵日開之時,賓客不可不備。右副賓客鄭宲,催促上來。右賓客李益輔,所患尙未差愈,今姑許遞,其代後日政差出,以爲輪回勸講之地,何如?上曰,依爲之。後日政差出。出擧條鳳漢曰,故判書李晩成之妻,一自辛壬以後,不出戶外,僅延縷命,四十餘年如一日,今則年已八十,當入於歲首食物之中,而未亡人,旣無子姓,又乏奴僕之可以告于官家者,未免獨漏云。雖尋常四民,尙不可見遺於聖世惠養之典,況先祖重臣夫人之篤老者乎?臣旣有聞,敢此仰達矣。上曰,今聞予心愴然,自今年歲饌擧行,仍令存問。出擧條陽澤曰,南漢營庫還耗,全係於將士支放賞格之資,而昔則營儲有裕,且因僧還之不足米二千石,分劃僧倉,使之取耗補用矣。今則留營還穀,間多未捧,耗備亦繁,無以繼用於給料施賞之需,本庫形勢,漸難支保,誠爲可悶。山城別庫還穀,與元軍餉差異,今若以此庫米二千石,移付僧倉,以爲各寺取耗補用之資。前日自營劃策還米二千石,還屬留營,每年取耗,以補將士支放之資,事甚兩便,敢此仰達。下詢大臣處之,何如?上曰,大臣之意,何如?鳳漢曰,前此略聞將臣之言矣。如是區劃,而無減軍餉本糶糴之數,則似無所妨矣。上曰,依爲之。出擧條上曰,昔有王世名之事,心常歎其孝子矣。檢驗雖不實,辭證俱備,則不當追檢,況其雖萬分無疑者,京外忍杖不服者,多瘞而不聞者,卽當告官者,私和而然也,凡於檢驗,律文所載,而每聞檢狀,心有不忍,況已埋者乎?噫,周文其猶掩骸,今則甚至於白骨檢驗者,雖或有此等事,乾道昭昭,其自綻露,若有辭證,或公誦,何忍快意追檢乎?此予則曰,當之者,無異再被殺,或有不償命者,事之殘忍,莫此爲甚。有此例,故今番李徽中,有擅行快意之擧,此後殺人而匿埋者,依例檢驗後,自官埋置,其他已瘞者勿檢事,載於受敎。出傳敎上曰,李徽中事,誠怪矣,寔予之過也。上曰,前承旨朴師訥·金相翊,竝敍用。出傳敎上曰,申飭已行,下義禁府推考臺臣,分揀放送。出傳敎上命書傳敎曰,武臣堂下朔試射,其行已久,欲爲勸奬。明日當親臨,建明門試射,旣已親臨,入直人,依例應射,入直將官,每請標信,將臣習操,其猶除標信用之,況親臨乎?自今除標信入射,而柳葉箭五巡,片箭一巡擧行,時刻,辰正三刻,待下敎只入正時,試官,騎判·訓將·摠戎使,入直騎郞入直摠郞二人入侍。上曰,明日試射侍衛,以入直擧行。出傳敎仁培曰,請還寢鍾城府爲奴罪人天大酌處之命,依律處斷。上曰,勿煩。措辭見上仁培曰,新除授司諫李憲默,時在慶尙道慶州地。獻納徐命善監市御史,時在咸鏡道會寧地。正言任希孝,時在京畿廣州地。正言李東顯,時在仁川地。請竝斯速乘馹上來事,下諭。上曰,李憲默下諭事,依啓。徐命善其來不遠,旣已乘馹,勿爲下諭。任希孝·李東顯,申飭之下,又稱在外,其涉寒心,先罷後拿。出擧條鄭述祚曰,請還寢東呂·址淳等還配之命,更令王府,嚴鞫得情。上曰,勿煩。措辭見上述祚曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上述祚曰,請石太云,依律處斷。上曰,此關緊國事乎,關係倫常乎,幾番下敎之後,尙今爭持,此其君不誠之致,復何諭乎?勿煩。出擧條仁培·述祚曰,今以官師相規之語,致勤聖敎,何敢仍冒於臺次乎?請命遞斥臣等之職。上曰,非謂今日,則薇垣長引嫌,其涉太過,勿辭,亦勿退待。憲臣則有不誠自嘆之敎,而默默就坐,官師相規之飭,同進引嫌,可謂輕重倒置,虧損臺體,依啓。出擧條上曰,春坊官員入侍。上曰,予雖望八,五行之文,豈不誦之乎?世孫所講之篇,下番持入,可也。日日開講,不可多行矣。龜柱曰,詩畢後,當進講書傳,而篇題及章下註,何以爲之乎?鳳漢曰,篇題則不必講之矣。上曰,依爲之。鳳漢曰,進講之規,書傳似勝於詩經云。上曰,蔡濟恭云,書傳則當數字行爲言矣。上曰,世孫頗以爲難云。故予果取見,則此篇誠難講矣。承旨對曰,酒誥·殷盤,素稱難讀矣。諸臣退出。
乙酉二月初二日未時,上御景賢堂。晝講入侍時,特進官金陽澤,同知事洪名漢,參贊官李聖圭,侍讀官李性源,檢討官金載順,假注書尹慶龍,記注官金聖猷,記事官林鼎遠,武臣申光翼,諸臣,以次進伏訖。李性源進講仲山甫章,仍講文義曰,非宣王之德,何以用仲山甫乎?此頌禱宣王,能用仲山甫之意也。上曰,韓侯章亦稱貓,古人愛此獸乎?名漢曰,中原人頗愛而蓄之矣。上笑曰,愛之而去皮着之可怪矣。名漢曰,宣王能用尹吉甫,故中興也。金陽澤曰,代不乏人,世豈無尹吉甫乎?必體宣王之德然後,能用尹吉甫矣。講畢,儒臣退。上曰,武臣留之,可也。上曰,濟州人心,大體,何如?光翼對曰,臣三年待罪濟州,人心巧詐悍惡,而大抵向上之心,屢被聖恩之故,比諸他邑自別矣。上曰,翰羅山最高乎?對曰,人言上頭可見南京,而未可準信矣。上曰,濟牧不爲藏氷乎?對曰,雖夏節,猶可伐氷云,而小臣則不飮之矣。上曰,柑橘多在乎?對曰,築墻種樹,秋來草木黃落,而柑橘則竝與葉四時長春,三四月結實,五六月未熟,至秋始爛漫矣。上曰,濟州牧馬,何如?對曰,一人作怪聲,驅馬百餘匹,築石墻,夜則驅入,晝則放野矣。上曰,曾聞李奎采之言,則土人皆善走馬云。然乎?對曰,九十之人,能馳馬上山,若平地矣。上曰,老人星果見之乎?對曰,暫見而倏落,初升時若炬,光彩照地,如晨星矣。上曰,藥房提調,持湯劑入侍,諸臣退出。
乙酉二月初二日申時,上御景賢堂。夕講入侍時,特進官金陽澤,同知事洪名漢,參贊官鄭運維,侍讀官李性源,檢討官金載順,假注書尹慶龍,記注官金聖猷,記事官林鼎遠,諸臣,以次進伏訖。進講。上曰,南仲太祖,太史皇父何謂也?洪名漢曰,南仲爲太祖,太史爲皇父也。始言虓虎,終言王恭允塞,如干羽舞階之意矣。金陽澤曰,禮樂征伐,自天子出。又曰,矢其文德,此爲可觀處矣。刑參洪名漢所啓,臣旣待罪刑官,故以旣埋,殺獄不爲檢驗之,或有掣礙者,俄有所陳達矣。筵退後,更伏見傳敎,則及骨之聖意,藹然於辭旨,實不勝欽仰感嘆。第殺人者之匿埋,雖有勿論之敎,而設或有屍親之私和私埋者,今日私和,明日現發,而以其旣埋之故,不爲檢驗,則獄情無窮,疑端易生,或至於當償命者不償,不當償命者償命,則此豈不爲掣肘之端乎?臣意則屍親故埋一條,添入於受敎中似宜,故敢此仰達矣。上曰,私和私埋,卽其子弟之不孝不悌。以其子弟之不孝不悌,爲人君,豈忍爲不忍人之政乎?其私和私埋者,非徒有甚於殺人,自有倫律,私和私埋而後,本事旣已無疑,其何檢驗?人君御世之道,卽倫彝也。此後爲子弟而私和私埋者,殺之無赦,爲其親而私和私埋者,繩以重律,名以爲士者,不齒人類,則豈有此弊?以此一體奉承傳,可也。出擧條承旨讀奏統制使敎文。上曰,代撰王言,事體莫重,曾以申飭,則名雖三道統制使,卽一朝班一亞將,今玆敎書太繁,當該知製敎推考,其令從簡製進,亦勿過爲褒誇。出傳敎視事,溫繹間頉稟。傳曰,知道。藥房提調,持湯劑入侍。出榻敎諸臣退出。
上在慶熙宮。停常參·經筵。
午時,日暈。夜一〈更〉,流星出張星下,入南方天際,狀如拳,尾長二三尺許,色赤。
李瀰啓曰,憲府監察茶時,事甚未安,除在外·未署經外,大司憲申暐,卽爲牌招,何如?傳曰,允。
鄭運維啓曰,大司憲申暐牌不進,執義未差,掌令南雲老·趙鼎耉,持平高裕在外,持平李惠祚未署經,今日以監察茶時之意,敢啓。傳曰,知道。
瀰,以都摠府言啓曰,今日入直內三廳,武兼禁軍及軍兵等,當爲中日習射,而親臨武臣堂上朔試射相値,不得爲之之意,敢啓。傳曰,知道。
下敎曰,如是下敎之後,今日署經,若不爲之,紀綱無可謂。牌去來催促,初更前署經爲之,守令明日晝講,同爲入侍。
傳于金華鎭曰,明日晝講爲之。
吏批,有政,判書金致仁病,參判元仁孫進,參議洪樂命病,都承旨洪麟漢進。吏批啓曰,判書金致仁,參議洪樂命,俱以病不來,小臣獨政未安,何以爲之?敢稟。傳曰,仍爲之。吏批,以李蓍建爲執義,李崇祜爲正言,宋載經爲正言,李在簡爲副校理,李潭爲禮曹參議,趙明鼎爲同經筵,南有容爲兼右賓客,金龜柱爲兼司書,鄭純儉爲兵曹參知,沈瑴今加嘉善,加資事承傳。
兵批,有政,判書具允明進,參判李裕身入直,參議元景濂,參知沈瑴病,左副承旨鄭運維進。兵批,副護軍鄭述祚,副司直尹東暹·朴師訥·金相翊,副司果李潤禧,以崔鶴齡爲知中樞,趙曮爲副摠管,韓師直爲同知,柳顯章·沈運熙爲同知,趙擎·李玄玉·李埉·玄處明爲僉知,沈鑧爲曹司五衛將,李景老爲忠壯將,徐必修爲阿耳僉使,韓載大爲茂山萬戶,洪受河爲大峴別將,安原權管單崔基大,副司正李炯,以任逅·李口傳爲宣傳官。
朴思亨減下,代以安聖彬爲假注書。
麟漢,以吏曹言啓曰,今番老職上言人,令京兆考籍以來,則松禾居幼學崔斗畢父幼學碩道,年歲大段相左,上言內辭緣,勿施,其冒年上聞之罪,令本道道臣,照法科治,何如?傳曰,允。
運維,以內乘,以一二提調意啓曰,兼內乘李炯,宣傳官之任,旣已遞改,令該曹卽爲口傳付軍職,冠帶常仕,何如?傳曰,允。
瀰,以義禁府言啓曰,前正言任希孝·李東顯等,拿處傳旨,啓下矣。任希孝時在京畿廣州地,李東顯時在仁川地云。依例發遣府羅將,竝拿來,何如?傳曰,允。
尙淳,以漢城府意啓曰,卽接西部都事尹綻所報,則部屬太平館契居陪吏嚴二星,冒禁潛釀,爲切隣任掌所發覺而捉送,故看審其酒器,則小缸淸酒一器的實,犯釀罪人嚴二星酒器,竝以移送秋曹之意,敢啓。傳曰,知道。
咸鏡監司狀啓,洪原等官居營繕軍鄭憲山等,渰死囕死事。傳于鄭運維曰,令本道恤典擧行。
副修撰洪檍疏曰,伏以苫塊餘生,銜恤靡至,屛伏楸廬,苟延頑喘,纔釋縗絰,卽叨諫職,薄罷未幾,玉署除命復辱,恩召踵下,驚惶感激,靡所容措。顧臣性本魯下,才又空疎,出入從班,十有三年,效蔑塵露,罪積丘山,任情請急,每事瘝曠,及侍經幄,徒露醜拙,隨波推蕩,屢陷罪戾,每一念至,惶汗浹背,乃蒙聖度之涵貸,滌其瑕垢,寬其鈇鉞,三年不呼之餘,除旨聯翩,滓穢賤蹤,何以得此於聖明之世也。臣誠含恩畏義,不暇他顧,擔曳就塗,來伏私次,而竊念人生於世,忠孝爲大,惟其所在而致身,切實秉彝之則,而臣今親戚旣沒,誰爲爲孝?此生所盡分處,惟在於不避夷險,一心向前,以圖酬其萬一者,是臣區區所自勉,而第臣殘骸善病,痰癖之祟,脚痺之症,已成十年,貞疾草土以後,諸症益痼,重添於寒程撼頓之餘,胸腹橫亘,跬步艱辛,作一籧篨,完轉叫聲,設使臣無如右情勢,只此病狀,雖欲筋力奔走,亦末由也。且臣春秋兼銜,與記事官金載順,有姻親應避之嫌,揆以法式,亦難冒進,玆不得不叩首仰籲於慈覆之下。伏乞聖明,亟削臣職名,仍命選部,勿復檢擬,俾得以退守微分,安意調治,千萬幸甚。答曰,省疏具悉。兼帶春秋,依法例許遞。爾其勿辭,從速察職。
乙酉二月初三日辰時,上親臨建明門。武臣堂下試射入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李聖圭,同副承旨李瀰,假注書尹慶龍,記註官金聖猷,記事官林鼎遠,以次進伏訖。上曰,繖扇侍衛退次,諸侍衛坐。洪麟漢曰,知敦寧徐志修,右尹李廷喆,過三日不爲出肅,依定式推考,何如?上曰,情勢使然,勿推。上曰,許涎入侍。麟漢曰,上敎,曾以許涎,不如其兄矣。上曰,非謂毁之也,謂其兄稍勝於其弟也。其兄倉卒勸武,已行將軍推,其弟則似未及宣薦矣。兵判具允明曰,已爲越薦云矣。命書傳敎曰,故忠臣許完之孫涎,南行宣薦云。今適有窠,口傳擧行。同爲入射,二員有闕代,一體擧行,允明曰,南行宣傳,自中極選,故有窠而未卽差出矣。上曰,薦記入之,兩班中久薦冤屈者,除之,可也。允明曰,任逅已爲久薦矣。領相洪鳳漢曰,此爲臣之外再從親,而年老居鄕矣。上曰,曺信可用之人,而可惜秩卑矣。鳳漢曰,此人得來日本甘薺之本,故今方付托移種矣。又曰,昆陽郡守,未及署經,不得下去矣。上曰,政事,當日爲之。上曰,金相玉·李海文,則日本之人,謂之將軍矣。上曰,兵判同姓,今爲三試官矣。鳳漢曰,彼三重臣之家,必有積德之蔭故也,上曰,射員第三身長者誰也?問其職姓名,卽禦營把摠李也。上曰,畢射後入侍,彼引儀誰也?鳳漢曰,臣之外四寸任薳也。上曰,以唱才爲之乎,如許泓之像,而足可爲守令矣,鳳漢曰,如此之類,以察訪爲的矣。上曰,予不欲問,而倒昏之事,右相有所達,而卿意,何如?鳳漢曰,自下之議,惟欲速行,而數月差遲,亦無妨矣。上曰,非特數月,揀擇預爲定置,都監擧行事,竝令爲之,欲除後弊矣。李入侍。上曰,何居?對曰,果川居生,而以宣薦,累入宣傳望而不爲之矣。上曰,射才,何如?對曰,僅射百五十步,而曾經河東倅,高祖以南行宣傳,扈從南漢矣。上曰,如此之時,欲試汝等之才矣。予之所見,亦不孟浪矣,宣傳有窠,卽爲除授,可也。上曰,彼呼名者誰也?允明曰,閔鏽之子英喆也。上曰,此兵判所得之人而能中矣。假注書安聖彬入侍。上曰,此眞注書之才矣。朝說書暮正言,而今則無說書出六之窠乎?鳳漢曰,申領府事,以此曾有稟達,而未盡講定矣。上曰,政事,當日爲之。接慰官留待。鳳漢曰,崔鶴齡今番差倭事,多有功勞,付之知事,何如?命書傳旨曰,接慰官旣已上來,而知訓導崔鶴齡,能體特差之意,善爲周旋,以樹國綱,其涉可嘉,其宜奬一聳百,加資。知中樞望差後,因爲永付,譯官崔鳳齡·崔弘景·玄商禎,令本衙門,高品付祿。出傳敎上曰,彼南行宣傳官參望四人,以次陳達,可也。允明曰,立右邊上頭者李匡運也。其次徐有和,其次李漢興,其次李仁彬也。上曰,前頭南行有窠,以此四人,從立次付職,可也。鳳漢曰,若然則四人立次,當先從右邊乎,上曰,自右次第付職,可也。出擧條鳳漢曰,言端有及,敢此仰達。閔鏽與李興遠,同罪同勘,不但解釋之不可斑駁,本事亦非許久難赦者矣。上曰,一體敍用。出傳敎上曰,接慰官無記功之事,當除玉堂矣。麟漢曰,兩司長官及新除臺諫,竝卽爲牌招,守令署經之地,何如?上曰,竝牌招,知敦寧徐志修,右尹李廷喆,竝牌招察任。上曰,今番試射卽勸奬,而巡數未滿,無分人勿論。上曰,彼五衛將誰也?允明曰,郭山人,臣曾以繡衣,親見其家,四世同居一籬之內,同鼎而食,特命旌閭人之孫也。命書傳旨曰,今見五衛將金主器,卽關西四世同居金英俊之孫也。其叔益弼,有再次守令除授之命,而已故,心甚矜惻,此人旣經邊將,有御史褒啓,而身手可用,守令待窠懸注,卽爲調用。出傳敎上曰,鄭運維雖老且剛,稍似其父矣。鳳漢曰,臣曾與其父,同爲承旨,習知其父子矣。彼承宣昨夏除一宰而病遞,可合更擬一邑而未果矣。上曰,何住?對曰,山林洞矣。鳳漢曰,政官之不藉於政色書吏者,申領府事爲第一,而申晦亦善爲之云。此亦有別般聰明而然矣。上曰,李鍾玉卽李胄海之父耶?予思玄永祚而心甚憐,欲使其母,得夫人帖矣。上曰,部將李陽運,誰之族乎?允明曰,李明運之八寸云矣。上曰,明運之兄弟,爲國可用之人矣。上三將臣射後,承·史亦射一巡,可也。古則文臣試射,武臣試講,頗崇尙矣。上曰,洪檍作宰乎?鳳漢曰,其同生櫟也。上曰,兼帶春秋,旣有法例,則許遞,可也。上曰,予旣善觀許泓,故其弟似不及兄矣。鳳漢曰,身手雖似不及,有妙理則似勝於乃兄矣。上曰,果然矣。上曰,巡將牌·御牌,當出正門乎?允明曰,當出東挾門矣。上曰,敎書外,不得出正門矣。臺諫李崇祜·李蓍建在外,申暐·宋載經違牌,命書傳旨,命入前望單子,改落點。上曰,噫,望八飭勵之時,幺麽政令,不行於臺閣乎?再次下敎,而不悛其習,或違牌或稱在外,事之寒心,莫此爲甚。違牌臺臣,施以不敍之律,稱在外人先遞,豈復禁推?其代,前單入之,待下批牌招,雖夜深,署經。上曰,噫,望八膝下,二年三婚,豈云王公,雖士庶,可謂稀有,而予則以恒日之心,其猶懍惕。噫,今當衰年,以常人之心言之,皆雖進定,意猶晩也,而顧今經費,恐或張大。頃諭右相,非徒事勢窘束,兩月兩婚,心猶若何?噫,副尉之名,百餘年後今初也。旣得尉,欲見副尉,此亦憶古慈愛之意也。淸衍吉禮,以初定月擧行,和吉禮,以仲秋擧行,而日月雖差,退定婚之意緊,再揀擇,皆依前下敎爲之。再次擧行,不若一行,淸衍吉禮,設嘉禮廳,凡諸造成者,一體擧行,以除再次浮費。上曰,今日武臣堂下朔試射時,摠戎廳把摠李慶會,哨官金錫原,片箭貫一中邊一中,加資,令該曹口傳下批。上曰,觀上月之形,果如爪甲。以建文皇帝魚龍不敢呑之句觀之,有復承大統之氣像,而一條龍鱗猶片甲之句,壯哉,仍下詢薛聰所製吏文之事及楊柳絲絲綠之句,鄭運維詳明奏對。上曰,彼承旨頗博識矣。上曰,世孫之言好矣。予問曰,天覆地載,人在其間,何不下陷爲問,則答以,天地度數,晝夜不息,人於其間,亦體健行云矣。運維曰,世孫此言,至理所寓也。射畢,乘輿還入大內,諸臣退出。
上在慶熙宮。停常參,只晝夕講。
下直,昆陽郡守許侙,梨洞萬戶金象鼎。
金華鎭啓曰,明日常參·經筵,取稟。傳曰,停。
鄭尙淳啓曰,注書盧瑞國,自鄕上來,卽爲牌招,何如?傳曰,允。
金華鎭啓曰,守令署經,昨有特敎,憲府尙未擧行,事甚未安,除在外未署經外,大司憲尹得養,卽爲牌招,以爲備員署經之地,何如?傳曰,允。
傳于鄭運維曰,今下弓矢,梨洞萬戶金象鼎處,給送。
李聖圭啓曰,明日次對,兩司長官,當爲進參。大司憲尹得養,大司諫李仁培,竝待開門牌招,以爲入侍之地,何如?傳曰,允。
金華鎭,以忠勳府言啓曰,本府書寫忠義衛宋翼南瓜滿,代忠義衛柳山鎭差下,依例假郞廳稱號,何如?傳曰,允。
李聖圭,以義禁府言啓曰,前執義李蓍建,前正言李崇祜等禁推事,傳旨,啓下矣。李蓍建下去京畿南陽地,李崇祜下去江原道鐵原地云。依例發遣府羅將,竝拿來,何如?傳曰,允。
乙酉二月初四日午時,上御景賢堂。執義同爲入侍時,同知事金尙喆,特進官李光溥,參贊官鄭尙淳,侍讀官李性源,檢討官金載順,假注書安聖彬,記注官金聖猷,記事官林鼎遠,武臣柳世復,執義李獻慶,以次進伏訖。上講詩傳,自於穆淸廟,止陳常于時夏。諸臣各陳文義訖,夕講爲之。出榻敎藥房提調,持湯劑入侍。出榻敎明日次對,晝講兼行。出榻敎獻慶曰,請還寢東呂·址淳等還配之命,更令王府,嚴鞫得情。措辭見上上曰,勿煩。獻慶曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。獻慶曰,新除授司諫院正言李祉承,時在忠淸道平澤地,請斯速乘馹上來事,下諭。上曰,依啓,獻慶曰,聖上方講詩經雅頌,其於文王之德,詠歌讚歎之者極矣,而其中棫樸章,所謂周王壽考遐不作人一句,尤是自明明德,至於新民之極功,而此一句,我殿下以之矣。殿下臨御以來,培養導率,鼓舞振作之道,同以付文王自天申休,壽考無疆,則大德純嘏,前後一揆矣。第伏念,太學古所謂首善之地,而四方觀瞻之所係,則菁莪作人之化,當自此始,而近來太學齋任,以四祖無顯官之人差出,恐非擇士望作人才之道,特命還寢,則實爲有光於聖德,故敢達矣。上曰,引雅頌所奏之言太過,予甚愧焉。然無則加勉矣。商之伊尹,起於莘野,豈有四祖顯官?周之呂尙,亦起渭水,亦何有四祖顯官,昔之明良,自巖穴起,今之用人,只在都下,豈徒古昔盛時?其於國初,決不如此,若此之故,吏郞翰圈,作爲傾軋,司馬壯元,窺封以得。吁嗟,其君,在於造命之處,予雖否德,豈循謬習,亦豈不較正?莫云四祖無顯官,究其乃祖乃先,亦莫非名臣碩輔,以此之故。京華士子,口不讀書,驕蹇日甚,鄕外靑衿,徒抱其才,老於牖下,此正沃土之民不材,淫也,瘠土之民莫不嚮義,勞也。三代損益,亦因其勢,旣知其弊,何不規正,職在憲臣,歲首初登,乃有此請,此爲國深言乎,此爲京華士子乎?心或不然,事近媚京,暮年自强,其涉慨然。若此不已,吏郞翰圈,其將復屬,司馬壯元,亦復窺封。乾坤雖混沌,決無是理,決無是理。獻慶曰,臣言議巽軟,本不合於耳目之任,已試僨敗之地,不宜復居,而昨日特敎之下,嚴畏分義,顚倒入肅,冒沒登筵,略陳狂瞽之見,自附匡救之義,而大抵太學,自是首善四方之地,故齋任之差出,欲循士望之所歸者,乃所以重賢關也。近來此任,或不無偏私阿好之弊,則聖上嚴飭此弊,使之不拘京儒及寒畯,只從人望,通融擇差,可也。而至於拈出四祖無顯官之人而爲之,則受此任者,亦自不爲榮,而觀聽所及,實多訝惑,恐有乖於培養多士,作成人才之道,故臣之仰請還寢,卽以此也,而忱誠淺薄,言辭拙訥,不能見孚於宸衷,及承批旨,誨責截嚴,至下慨然之敎,臣何顔面,一刻仍冒於臺次乎?請命遞斥臣職。上曰,忠質豈不美也?而兩聖損益,物極則反,理之常,弊生則正,其亦理也。吁,通融命差,必也京先鄕後,曰京曰鄕,傾軋之習,勸成於賢關,白首暮年,決不爲此。初則遽然請寢,彌縫引嫌,亦涉苟艱,於懷於嫌,俱損臺體,其在國體,勢難例批,其不特遞,爲來鳳凰,依啓。尙淳曰,昆陽郡守來待矣。上曰,注書出去,昆陽郡守入侍。賤臣承命出來,與昆陽郡守入侍進伏。上曰,進前陳姓名,可也。對曰,昆陽郡守許侙矣,命誦七事,宣諭後命退出。仍命書傳敎曰,昆陽郡守,一司除署經,其令當日辭朝。上曰,衿川縣監,今日內使之入來。出榻敎尙淳讀奏統制使敎書,至自授卿長句,命改器械爲戎政,改必至之憂,爲苞桑之心。上曰,注書出去。入直儒臣金載順入侍,三馬牌亦爲持入。賤臣承命出來,與金載順入侍。上曰,卽往花梁,潛行廉察後,尙道監賑,一巡以來,可也。諸臣退出。
乙酉二月初四日申時,上御景賢堂。夕講入侍時,同知事金尙喆,特進官李光溥,參贊官李聖圭,侍讀官李性源,檢討官李在協,假注書安聖彬,記注官金聖猷,記事官林鼎遠,以次進伏訖。上講詩傳,自嗟嗟臣工,止耆定爾功。諸臣各陳文義訖。藥房提調,持湯劑入侍。出榻敎聖圭曰,衿川縣監來待。上曰,注書出去,衿川縣監入侍。賤臣承命出來,與衿川縣監入侍。上曰,欲詢近畿賑事,故招之矣。仍下詢賑政後,命退去,聖圭讀奏忠淸監司狀啓。上命書傳敎曰,今聞忠淸水使狀聞,今春水陸操,皆已停止,則此狀聞,其何以然?旣曰不知,則枚擧以稟,可也。而曰以定曰又曰以彼處分,語涉矛盾,當該帥臣,從重推考,一體停止事,令備局卽爲分付。聖圭曰,卽伏見江原監司成天柱啓本,則江陵罪人,去十二月朔同推,未準三次,殊無申飭之意。當該道臣,依定式推考警責,何如?上曰,依爲之。出擧條聖圭曰,正言李得一,以行公臺諫,不爲詣臺,推考警責,何如?上命書傳敎曰,飭勵之下,噫,暮年其君,猶爲自强,再服衮袍而法講,身爲臺臣,旣參署坐,無端闕啓,一時束帶,謄傳故紙,其何難也,而若若怠慢乎?此無異違牌,不可問備而止,先遞差,下義禁府推考。上曰,刑曹文案入之,坐直承旨,亦爲入侍。出榻敎左承旨鄭尙淳進伏。上曰,承旨一人讀文案,一人書判付,可也。上曰,武已勸奬,文宜飭,明日晝講停,先次對,行吏文製述試官,右相·吏判·藝文提學金相翊·李潭·閔百興·洪樂命爲之,時刻隨時,待下敎只入正時,試所承旨,同副承旨爲之。出傳敎上曰,凡殿講製述漢語,則依法典三十前登科人應講,吏文製述,亦依法典三十後登科人應製,而其他殿講製述,勿拘此例,依續典擧行。出傳敎諸臣退出。
上在慶熙宮。常參·經筵停。
夜一更二更,有霧氣。
傳于鄭運維曰,大臣·備局堂上引見。
有政。吏批,判書金致仁,參判元仁孫進,參議洪樂命,試官進,行都承旨洪麟漢進。兵批,判書具允明病,參判李裕身病,參議鄭純儉未肅拜,參知元景濂入直進,左副承旨鄭運維進,趙榮進爲大司憲,李命植爲大司諫,金魯鎭爲執義,洪鑰爲正言,金尙集爲司書,權穎爲奉常正,沈觀之爲吏曹佐郞,徐志修爲掌苑提調,沈鏽爲造紙提調,權德性爲繕工假監役,司饔直長李東顯,司䆃直長韓尙默相換,金履禧·李宗榮·沈鏶·李桂·鄭擇·金敬之·李一曾·任希曾·朴大有爲兼春秋,贈吏曹參判南近明,贈吏曹判書,判尹南泰會考。吏批啓曰,遂安郡守申晛,歙谷縣監李普行,遞付京職事,命下矣。本曹時無相當窠,依例送西之意,敢啓。傳曰,知道。
兵批啓曰,內禁衛將具顯謙,素患積痼之疾,越添疝冷,時月之內,萬無自力供職之望,呈狀乞遞。實病旣如此,則領軍之將,不宜久曠,今姑改差,何如?傳曰,允。張聚五·李寅徽·申慶普·金時侃·李益萬·尹學輔·李枝弘·李樀·閔鏽·李獻慶爲副護軍,沈鏽·徐命膺·鄭基安·沈瑴·宋瑩中·李海重·趙重晦·鄭夏彦爲副司直。
鄭運維,以備邊司言啓曰,本司武郞廳李泰遠,奔走勤仕,已滿十五朔,依例陞六事,捧承傳施行,何如?傳曰,允。
李聖圭,以刑曹言啓曰,犯釀罪人良人趙時璟·朴世徵,私奴毛眞介,私婢命業等,前已刑推,而買飮人不告罪,加刑各一次後,竝放送之意,敢啓。傳曰,知道。
乙酉二月初五日辰時,上御景賢堂。大臣·備局堂上引見入侍時,領議政洪鳳漢,右議政金相福,知中樞洪啓禧,行司直洪象漢·金陽澤,兵曹判書具允明,禮曹判書李之億,吏曹判書金致仁,刑曹判書黃仁儉,戶曹判書金尙喆,副護軍具善復,工曹參判鄭弘淳,副司直金善行,開城留守金器大,左尹蔡濟恭,吏曹參判元仁孫,應敎金致讓,左副承旨鄭運維,假注書安聖彬,事變假注書康文祥,記注官金聖猷,記事官林鼎遠,以次進伏訖。鳳漢曰,聖體若何?上曰,一樣矣。鳳漢曰,湯劑進御乎?上曰,入之。藥房提調,持湯劑入侍事。出榻敎上曰,今日兩司,無入來人矣,誠爲寒心矣。命書傳敎曰,噫,今日朝鮮,有臺閣乎,否乎?頃年代理之時,臺臣無進見之路,每稱抑鬱。吁嗟,復政之後,望八其君,不敢自逸,兩司諸臣除旨之下,輒稱在外,朝行公而暮違牌,幾番申飭,不悛謬習,故有下義禁府推考之命,而臣雖慢蹇,君宜禮使,其中有宰臣,故特命放釋,可謂飭與禮竝行,而今日次對,無他嫌端之都憲,旣已行公之諫長,俱爲違牌,事之寒心,莫此爲甚。噫,非裕昆之道,亦非事君以誠之意。大司憲尹得養,大司諫李仁培,爲先遞差,尹得養遂安郡守除授,李仁培歙谷縣令除授,其令當日辭朝,到任日子,令道臣狀聞,時郡守申晛,時縣令李普行,遞付京職。鳳漢曰,此禮曹粘目也。因東萊府使姜必履狀啓,裁判差倭,以公作米年限,請退事出來,而接待雖有其例,事係邊情,請令廟堂稟處矣。差倭旣已出來,姑許依例接待,至於公作米,一時特恩,不可視爲應行,每請退限,另加責諭,卽速還送之意,分付,何如?上曰,依爲之。鳳漢曰,說書出六事,臣意則本自持難,而頃承下敎之後,與吏判相議,則翰圈過三試,說通過三年,則有所弛張,不害爲疎通之道云,吏判今方入侍,下詢處之,何如?致仁曰,俄者大臣,因聖敎有問,故有所酬酢矣。大抵法之屢變,實爲可悶,而必欲變通,則以翰圈過幾試,說書過幾年,定限出六,亦可爲疎通之道矣。上曰,右相之意,何如?相福曰,臣亦以經召試三次,通說書三年陞六爲好矣。上曰,以察訪·注書·別檢,循次出六,可也。鳳漢曰,老職加資,古則絶無,今當壽域,廣施恩典,或有連次陞資,至超輔國者,壽職固難防限,而輔國則事體自別,決不可循例苟授。況素乏踐歷,與其他白徒之加資者,加之又加,終至於輔國,則其爲屑越,當復如何?臣等自外相議,則皆以爲加資之路,宜定其限,不然則輔國之階,別立界限,稍尊名器,有不可已云,下詢處之,何如?上曰,宜有定限,以曾經經筵爲定可乎?以曾經正卿爲定可乎,右相之意,亦何如?相福曰,若以經吏·兵·戶禮之人許之則似好,而但此等職宜經,而未經者多,以此爲限,亦似掣礙矣。上曰,僉議,何如?啓禧曰,以正卿爲限,則有名望,而未經正卿者將見漏,以曾經經筵爲限,似勝矣。象漢曰,臣之意,與洪啓禧同,別無他議矣。陽澤曰,若以通擬經筵之人爲限,則似勝矣。允明曰,臣亦別無他見,諸重臣所奏似然矣。致仁曰,兼帶定限,事面似如何,無已則依前日判府事例,以曾經吏·兵·戶禮之人許之,似勝矣。仁儉曰,吏判所達,誠有意見,臣亦別無異同矣。尙喆曰,若以經筵爲限,則恐掣礙矣。善復曰,吏曹判書旣有所達,此是莫重恩典,惟在自上深量而處之矣。弘淳曰,法典只曰醫課,無得授輔國,今若以經筵,或吏禮兵判爲限,則他固無論,武臣之曾經將任者,亦將在所當礙矣。善行曰,輔國雖是極品,不過告身而已,有異於實職,而老人以推恩,得此資絶未易,今以經筵正卿,爲之防限,未知必然。況國法醫課外,初無所礙,則臣不敢以臆見仰對,惟望聖明深量善處耳。器大曰,行副司直金善行所達,誠好矣。濟恭曰,此是莫重恩典,有非臣等,所可定限,惟在自上深量而處之矣。仁孫曰,經筵未但掣礙,旣是兼帶,則似當以實職爲限。吏判金致仁所達,依判府事例許之云者,恐合宜矣。上曰,所奏誠是,而以此杜其資路,非老老之意。此後只從一品資窮,而爲壽職者,以曾經正卿人爲之,可也。竝出擧條上曰,政事,當日爲之。開政命下,試官金致仁,代知中樞洪啓禧爲之。出傳敎上曰,前判書沈鏽,前參判徐命膺竝敍用,侍從臣違牌中,非不敍下敎人,曾經守令罷職人,一竝敍用。出傳敎允明曰,日昨政事,知事望,倉卒未及思,以邊憲擬入,惶恐待罪矣。上曰,何傷?仁孫曰,日昨政事,以南有容擬右賓客望矣。聞南有容從二品云,陞降單子,雖已啓下,臣有做錯之失,惶恐待罪矣。上曰,何傷?上曰,試官及試所承旨,先爲詣閤,正時卽爲入之。諸臣退出。
乙酉二月初五日午時,上御景賢堂。親臨吏文製述入侍時,試官右議政金相福,知中樞洪啓禧,藝文提學蔡濟恭·金相翊·李潭·閔百興·洪樂命,同副承旨李瀰,假注書安聖彬,記注官金聖猷,記事官林鼎遠,以次進伏訖。上命書御題曰,擬高麗王謝國內山川,正朝後,擇日齋戒降香。上曰,曾前吏文,誰爲壯元乎?相福曰,李潭以三上,曾爲壯元矣。上曰,然乎?藥房提調,持湯劑入侍。出榻敎懸題後,命諸臣少退。下敎曰,申時則收券官,入來收券,可也。上曰,前應敎洪樂仁,副應敎除授,畢試後,牌招察任。出傳敎申時後,諸試官入侍進伏。上曰,進前科次,可也。書等後,入格文竝上之拆封。上曰,此睦萬中,曾前閔故相所奏之睦萬中矣。第二則洪樂仁矣,果善作矣。諸試官曰,誠善作矣。上曰,學於其父,故善爲對矣。相福曰,有氣稟可見處矣。上曰,洪樂仁以名士善作表,極貴矣。相福曰,然矣。領相平日,每勸其子弟,使之勤學,故其子弟之善文如此矣。上曰,貴矣。上曰,趙武範誰耶?曾經兼春秋乎?李瀰曰,聞曾經假注書云矣。上曰,後日隨時一番差假注書,可也。上曰,俄者科次時,其中不善作試券,勿爲拆祕封上之,可也。李瀰搜得上之。上親拆見後,下敎曰,此人曾聞能文矣。今何若是耶?此是曾經侍從臣矣。仍親自裂破祕封。相福曰,此雖出於聖上匿瑕之德意,而然在外之臣,亦自然得知其人矣。上曰,賜饌,諸試官承史,共之,可也。上曰,注書出去,政官及政廳承旨,持望筒入侍承批,賤臣出去,與政官承旨入侍。上曰,政官及承旨,亦同參於賜饌,可也。上曰,禮房承旨,明日傳香後,馳往東五陵奉審以來。出榻敎藥房提調,持湯劑入侍。出榻敎諸臣退出。
上在慶熙宮。停常參·經筵。
端懿王后忌辰齋戒。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李聖圭啓曰,憲府連日監察茶時,事甚未安。除在外·未署經外,未肅拜人員,竝卽牌招,何如?傳曰,允。
又啓曰,大司憲趙榮進,陳疏留院,執義金魯鎭牌不進,掌令南雲老·趙鼎耉,持平高裕在外,李惠祚未署經,今日以監察茶時之意,敢啓。傳曰,知道。
鄭尙淳啓曰,假注書安聖彬,以其親病,蒼黃出去,所當直捧禁推傳旨,而此與無端徑出有異,推考警責,親病差歇,有不可等待,今姑改差,何如?傳曰,允。
假注書安聖彬改差,代以趙武範爲假注書。
上在慶熙宮。停常參·經筵。
端懿王后忌辰。
藥房都提調臣洪鳳漢,提調臣李之億,副提調臣鄭尙淳啓曰,伏未審日間,聖體調攝,若何?寢睡·水刺之節,亦何如?今日是日次,臣等,與諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,召對時,藥房同爲入侍。
傳于洪麟漢曰,召對爲之。
傳于李瀰曰,木綿三同,錢文三十貫,分付該曹,輸送龍洞宮。
洪麟漢啓曰,明日常參·經筵,取稟。傳曰,晝夕講。
鄭運維啓曰,大司憲趙榮進陳疏留院,執義金魯鎭傳旨未下,掌令南雲老·趙鼎耉,持平高裕在外,李惠祚未署經,今日以監察茶時之意,敢啓。傳曰,知道。
二月初七日午時,上御景賢堂。召對,藥房同爲入侍時,都提調洪鳳漢,提調李之億,副提調鄭尙淳,參贊官李瀰,侍讀官金致讓,檢討官洪檍,假注書趙武範,記注官金聖猷,記事官林鼎遠,醫官方泰輿·許礈·金德崙·鄭允協·玄處明·陳興白·金鼎新·徐命緯,諸臣,以次進伏訖。都提調洪鳳漢,起伏問候。上曰,一樣矣。上曰,日氣好乎?鳳漢曰,好矣,善解凍矣。鳳漢曰,使諸醫診候,何如?上曰,進前,諸醫官診候,以次退奏曰,脈候調均,而弱則似一樣矣。上曰,理中建功湯,前方去便香附烏藥。出榻敎上曰,冬至使先來,閏月似必來矣。鳳漢曰,似然矣。上曰,靑城尉三揀及吉禮,行於何月乎?李瀰曰,正月五月十月行三揀,十二月行吉禮矣。昌城尉則揀擇行於辛未三月,吉禮行於癸酉矣。上曰,其間三歲矣。上曰,醫官秦後觀古人矣。鳳漢曰,其子興白,爲人極順便矣。上曰,予氣憊矣。鳳漢曰,下敎雖如是,自外觀之,聖候康健,非凡人所及矣。上曰,提調出去,持湯劑入侍。上曰,彼注書,乃趙武範乎?李瀰曰,然矣。洪鳳漢曰,睦萬中與向時諸睦,族派之分遠矣。其文極好。且頃年所坐,實是橫厄,不宜終於典籍矣。上曰,今番萬中所作,初句好矣。鳳漢曰,初句則似不如洪樂仁,而以下則睦萬中之作勝矣。上曰,今則人皆爲表矣。鳳漢曰,殿下每如是勸奬,故今則頗有效矣。用於國家者,莫如四六,且疏章諸作,必善表而後可能也。彼上番,非不善於文學,而四六稍疏,故製述見屈,亦以此矣。上曰,守令盡爲下去乎?鳳漢曰,似盡去矣。上曰,賀箋差員,亦下去乎?鳳漢曰,亦盡去矣。提調持湯劑入,進御,藥房先退。上命儒臣及承旨史官,讀宋元史訖。金致讓曰,許衡儒者而事夷狄,前輩評之矣。又曰,孟子曰,不嗜殺人者一之。元世祖,以史天澤爲將而戒殺者,可取也。上曰,難矣哉。洪檍曰,有子六人,皆顯官者,皆天理也。金致讓曰,不徒人君,不嗜殺者爲難,自古將帥,必不嗜殺而後受福矣,如唐之子儀者是也。上曰,然矣。上曰,宋末有臣矣。金致讓曰,如文有文天祥,武有張世傑,人才固多矣。洪檍曰,呂文煥亦良將也。緣姦臣誤國,畢竟投降苟活,大抵觀人,當於晩節矣。講訖,諸臣退出。
上在慶熙宮。停常參,只晝夕講。
洪麟漢啓曰,注書李益烍,自鄕上來,卽爲牌招察任,何如?傳曰,允。
李聖圭啓曰,大司諫李命植,正言洪錀,除拜後過三日不爲出肅,依定式竝卽牌招,何如?傳曰,允。
洪麟漢啓曰,注書李益烍陳疏,代假注書趙武範,姑令仍察,何如?傳曰,允。
洪麟漢啓曰,今日省記入之事,命下矣。上注書盧瑞國,方在廳中,而推諉於在外之注書,累度催促,終不擧行,故自本院雖不得不直塡其名以入,而新進怠慢之習,極爲未安。本院請推之外,無他可施之罰,何以爲之?敢稟。傳曰,禁推。
李瀰啓曰,大臣·備局有司堂上·畿伯,依下敎來待矣。傳曰,入侍。
李聖圭,以兵曹言啓曰,昌德宮·昌慶宮差備內窓戶,令戶兵曹郞廳,春秋摘奸事,曾已下敎矣。發遣本曹郞廳與戶曹郞廳,眼同摘奸之意,敢啓。傳曰,知道。
李聖圭,以刑曹言啓曰,犯釀罪人陪吏嚴二星,嚴囚限五日,依新律嚴刑一次,而買飮人不告罪加刑次,仍囚之意,敢啓。傳曰,知道。
洪麟漢啓曰,卽者文學金魯淳,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
大司憲趙榮進疏曰,伏以臣,病狀垂死之中,憲長除命,忽下於千萬夢想之外,臣誠驚惶感激,莫省攸措。昨緣兩司長官之違牌,聖敎極嚴,至於罪補,而今以茶時,召牌降臨,其在分義,固當竭蹶趨承之不暇,而第念風憲之任,卽古人行道之職,苟非一代峻望,則莫敢擬議。近來掄選,雖曰漸替,亦未嘗有如臣無似,苟然濫擬者也。臣偏蒙聖上簡拔之恩,年前特除,臺言旋發,則時議之不許從,可知矣。中間迫於嚴命,雖未免黽勉一出,而自顧慙騂,無面可顯。見今群彦林立,指不勝屈,而反以臣譾劣無能,乃在苟充,是豈選部難愼之政耶?臣旣自知其萬萬不稱,而又復冒出,則人將謂何?反復思惟,承膺無路,隨牌詣闕,拜章徑歸。伏乞聖慈,將臣職名,亟命鐫削,仍令勿復檢擬,以嚴官防,以安私分焉。臣方祈免,不敢以言官自處,而第伏念我聖上,晩政自强,賓對講筵,未或闕一,而兩司之臣,輒事違傲,日昨處分,固出於飭勵之盛意,而兩臣之一時斥補,終涉過重,殊欠聖朝包容之美,亦乞還寢焉。臣無任耿耿祈懇之至,謹昧死以聞。答曰,省疏具悉。往事撕捱,其涉太過。噫,暮年自强,臺閣無人,此則已諭於處分之敎矣。頃者處分,烏可已乎?此亦參酌,卿勿過辭,從速行公。
大司諫李命植疏曰,伏以臣於千萬意慮之外,忽伏承薇垣新命,臣實驚惶慙恧,莫省其何以也。言責之職,孰非不輕,而長官則尤有別焉。地望之淸切,期責之緊重,實非如臣者所可堪也。臣竊稽成周官人之制曰,不惟其官惟其人,夫以天下之大,多士之盛,猶不能備官,或攝焉或闕焉。蓋適用之才實難,而不可苟然以充位也。故寧虛其位而置之,未嘗强不才而濫授,此所以姬家之治,超軼百代,克致雍熙之美者也。今臣庸陋下劣,於百執事無當也,其可以筋力奔走者,猶所强焉。至於匡弼繩糾,非可力爲也。臣謂諫官,有三難焉,其一有知識也,其二不吐茹也,其三廣聞見也。臣則學本謏蔑,性又荒嬉,尋常事務,多未通曉,不可謂有知識矣。稟賦骫骳,臨事劻勷,通籍許多年,未能出口氣論得失,不可謂不吐茹矣。若其見聞之不廣,抑尤甚焉。少嬰疾病,不慣馳逐,平居杜門,與世齟齬,足跡罕出於里閭,車馬不到於門屛,過去爛報時,或歷累日而未得見,則目下之政弊官邪,何敢採摭而爲藉手之資乎?念臣年前,伏蒙前席恩諭,丁寧懇惻,臣聞命感泣,期以忘身盡瘁。自此以後,凡於除命之下,一不敢辭遜,又不敢呈遞,此則聖明亦或俯燭之矣。且於昨冬待罪喉院時,恩顧偏隆,英眄屢及,寶墨璀璨,榮動周行,繼下鄭重之敎,臣至今戴祝,無地圖酬,而伏覩我殿下,以帝堯之齡,有周文之勤,講對連行,中昃不遑。臣於此時,豈敢爲便逸之圖哉?顧此見叨之職,實有萬不稱當者,任重而器有所不適,責巨而才有所不逮,與其嚴畏而冒膺,無寧審量而自處,上天雖尊,至誠可動,匹夫雖賤,微諒宜守,臣對朋儕,尙不爲張皇欺誑之言,豈於至尊之前,敢進無情之說,以取飾讓之名哉?天牌之下,祗承無路,玆詣禁扃之外,悉暴肝膈之懇。伏乞聖慈,俯賜照察,亟許遞改,以重官方,以安私分,不勝萬幸。臣無任屛營祈懇之至,謹昧死以聞。答曰,省疏具悉。所辭其涉太過,爾勿辭速察職。
注書李益烍疏曰,伏以臣於月前,下往楸鄕,病未卽還,此際伏奉堂后除旨,仍有馹召之命,感激恩私,卽日登程,今始入城,召牌又復儼臨,固當竭蹶趨承,而第臣所帶兼銜,與同春秋臣金善行,有娚妹應避之嫌,揆以法例,宜卽自列,玆敢隨詣闕外,據例陳暴,伏乞聖慈,俯垂鑑諒,特命有司,照例鐫改焉。臣無任祈懇之至,謹昧死以聞。答曰,省疏具悉。旣有定式,令該曹稟處。
左副賓客南有容疏曰,伏以臣,頃自西邑罷歸,中道淹疾,僅得還稅,而千里撼頓之餘,又値寒燠之交,症上添症,鬼事日迫。不意此際,猥蒙存錄,宮賓除旨,有隕自天,聞命稽首,且惶且感,益覺措躬之無地也。臣之逖違离筵,已積年所,狗馬戀慕之誠,未敢晷刻少弛,雖其謂講誦輔導之責,有非癃朽所可堪承,而及此餘生,重覲离光,實是寤寐之所耿耿,則苟無十分難强之勢,豈敢逡巡一步哉?臣素嬰痼疾,已成七八年根抵,雖其少間時,形骸固已枯脆,神氣常多迷瞀,不特同朝知舊之所共憂。聖明亦嘗俯察,而亟垂矜憐之德音矣。乃自再昨年秋間,病形倏變,爲風爲痰,不可名狀,治道乖方,日阽危域,諸般症節,視前不啻層加,瑣瑣支離之狀,臣不敢縷煩宸聰,而最是腰脚麻痺,步履不成折旋,神思昏眩,酬酢或至失錯,以此尸居餘氣,尙何望速帶橫經,登講於堂陛之間,雍容於講討之地也哉?臣方治疏祈免之際,得伏聞日昨筵席,亞銓以賓客擬望之失格,有引咎之奏云。正卿之窠而以臣見擬,則其爲失格審矣。在臣獨不爲越分而濫叨也哉,雖旋有陞降,初授之爲格外自如也,其不可諉此冒進也,亦明矣。床第危喘,日就奄奄,數行文字,亦艱於構綴,今始槪擧實狀,冒控宸嚴。伏乞聖慈,俯賜憐察,將臣新授職名,亟許鐫改,俾臣安意待盡,以卒生成之澤,不勝幸甚。臣無任屛營祈懇之至,謹昧死以聞。答曰,省疏具悉。今者此任,意蓋在矣。疏中引嫌,其涉太過。卿其勿辭,從速察任。
文學金魯淳疏曰,伏以臣之偏母,素患風痰之症,積年沈痼,長委床褥,藥餌爲命,臣之情理,實無暫時離側之勢,而自叨見職,含恩怵義,不敢言私,黽勉冒應,倏已屢易月矣。卽於直中,得接家信,則臣母宿病之外,又添風寒,痰喘膈滯,頭疼氣逆之症,一時俱劇,飮啖全廢,氣息昏綴,急足踵至,促臣來視,臣極知擅離之爲罪,瀆擾之爲懼,而私情煎迫,按住不得,玆敢忙陳短章,徑出禁門。伏乞聖明,俯垂諒察,亟命遞臣之職,以便救護,治臣之罪,以嚴法綱,不勝幸甚。臣屛營祈懇之至,謹昧死以聞。答曰,省疏具悉。爾其勿辭護焉。
二月初八日午時,上御景賢堂。晝講入侍時,知事南泰齊,特進官金善行,參贊官金華鎭,侍讀官洪樂仁,檢討官洪檍,假注書趙武範,記注官金聖猷,記事官林鼎遠,武臣李薰,以次進伏訖。上講自閔予小子,至載芟一章。上曰,繼序思不忘之義,予心感矣。洪樂仁曰,三代至周而文物大備,成王繼文武之業,而敬之如此,亦無往不謹之義也。上曰,日監在玆,予甚有愧,而日就月將,當勸世孫矣。洪檍曰,成王時,上之所以告下,下之所以戒上,皆在繼序矣。南泰齊曰,是時天下治平,而詩有慄懼底意,守成難矣。金善行曰,武王不忘文王之心,成王繼之以慄懼,而至如以小成大之戒,皆有所徵矣。上曰,履霜之義也。金善行曰,懲毖之義,無處不在,農家亦有之。昨年農民,有所懲戒,勤於耕作,豫於儲蓄,守令亦申申飭勉,故不至大饑也。上曰,流民亦多矣。金善行曰,此等乞丐,豐亦有之,至於吉禮,自上減省凡費,尤盛德也。洪樂仁曰,自强不息,則聖德大矣。上曰,予年亦可怪,非予賢,而陟降與之齡,天欲保我朝鮮而與之齡,洪樂仁曰,尙未至武公之九十,宜自强焉。上曰,古聖期頤,予何以期?洪樂仁曰,保嗇聖躬,自强治道,胡考之寧而後,爲邦家之光矣。金善行曰,聖化所及,耆舊之臣,莫盛於斯時矣。上曰,必有盛衰,予於彼承旨家見之。洪檍曰,壽者,不但由常時稟賦,亦由有工夫也。上曰,心淡然者壽,而予則不然而壽矣。金善行曰,工夫之說最是,聖人未享年者鮮矣。講訖,上曰,藥房提調,持湯劑入侍。提調李之億,持湯劑入。上謂之億曰,予欺卿矣,卿何以及時而入乎?予之手端自寒,非陽世間意也。金華鎭曰,似是痰也。上曰,予則以爲氣衰而然也,亦或以痰而然耶?之億問候訖。上曰,湯劑夕講入之。提調退出。金華鎭曰,注書請推啓辭,昨已入之,未有處分,敢此仰達矣。上曰,以何事而然耶?對曰,省記事矣。上曰,禁推,上命金華鎭,讀大憲疏,又讀注書疏。上曰,然則所帶春秋銜,可除而出仕乎?金華鎭曰,注書不帶春秋,無以爲注書矣。故春秋有相避之規矣。又讀大諫疏。上曰,是初爲諫長乎?華鎭曰,然矣。諸疏賜批畢,命書傳敎曰,特敎申飭之下,何敢違牌?執義金魯鎭,正言洪錀竝只推,竝牌招夕講入侍。命金華鎭,讀諸道狀啓,至京畿狀啓。上曰,喬桐有貸下,可訝,他郡有無亦考之。華鎭曰,他郡則無矣。上曰,只擧新已捧之數。華鎭讀至金浦。上曰,留庫只二百石,可怪矣。後考次記之。上曰,陽城未捧,如是之多乎?華鎭曰,陽城連値凶歲矣。上曰,南陽·高陽留庫亦少,記之。上曰,加平有仍未捧,他郡亦有之乎?華鎭曰,他郡有之者多矣。上曰,楊根已捧七千石,百姓豈不殘忍乎?其倅爲誰?注書出問之。小臣回奏曰,鄭壽延也。上聞春坊呼吏聲曰,予心有感矣。注書出問之。小臣回奏曰,春坊上番徑出矣。上曰,衿川小邑,而留庫多矣。華鎭曰,似折半矣。大抵山郡多穀,沿邑小穀矣。命書傳敎曰,今覽畿伯畢糴狀聞,金浦·南陽·高陽·加平,元穀過千石,而留庫不過二百餘石。雖加分給,其豈若此?幾乎傾庫,其涉訝之,因傳敎外,或有仍未捧者,其故何也?至於喬桐,他郡所無貸下之名,其那用乎?極涉殊常。噫,有土飢民,專賴於此,其在爲民綜核之道,不可泛看,令備局査問,登對時以奏,曾已知矣。以此觀之,穀之多寡,若是懸殊。吁嗟,殘郡,民何聊生?其於穀多之處,民受其弊若此,而不以多濟少,運穀他道,豈有是理?噫,三十六官,猶不能那運,徵求於他道。頃覽督運御史圖形以進。此則予已下敎,豈惜其穀?運穀之際,穀豈自步?用民運穀故也。雖圖尺紙,負米運轉,若覩其苦。因喬桐御史李碩載所奏,以通津穀少,命畿伯入侍下詢者此也。此等之處,何樣處之然後,殘郡之民,可以賴活,穀多之民可息肩。其中有近萬石畢捧者,其捧雖勤,七千石徵捧之際,其郡之民,何以支堪?今春分糶,民豈願而受之耶?損其多而益其寡,正宜此時。噫,幺麽之事不顧民,爲其官,不爲闊狹,則亦豈暮年勵政之意乎?視若因循,甚事可做,其故先問便否,大臣·有司堂上·畿伯,夕講同爲入侍。上曰,比如有二子,一飢一飽,寧有是理?承旨退出。上復召入,命書傳敎曰,今番製述,意在勸奬,其豈求汰?居外等人,從重推考,表賦懸殊,白文呈券。予則曰,勝於苟且彌縫,特爲分揀。又命書傳敎曰,頃者調用之命,豈徒國子?況今番製述觀之,其才可惜。典籍睦萬中,令該曹依前無礙調用。又命書傳敎曰,頃者擇差之命,曾經侍從臣不少而擬差。故下敎,而其時已諭大臣。曾聞有望七之母云。以孝理之道,千餘里不忍令赴之意,雖然,大臣旣奏,予有飭敎,以不擇爲目,則非予之意,入侍見其爲人,常欲一試,兵曹正郞金聖猷,其令銓曹,從便調用,以示予絜矩之意。上顧聖猷曰,彼能文矣,其才亦可用矣。以向來萬頃之遞銓曹,似或不知予意也。金華鎭曰,聖猷當感泣矣。時聖猷有泣聲。上問趙武範曰,汝有顯祖乎?賤臣對曰,小臣六代祖,己卯儒生,贈左贊成臣趙抃。上曰,好矣。不曰儒賢而曰儒生也。彼注書善文云。上曰,彼翰林讀書人也。昨之使之多讀者,予欲聽之而然也,果善讀矣。其叔爲玉署乎?金華鎭曰,然矣。諸臣以次退出。
二月初八日申時,上御景賢堂。夕講,大臣·備局有司堂上·畿伯,同爲入侍時,知事南泰齊,特進官金善行,參贊官金聖圭,侍講官洪樂仁,檢討官洪檍,領議政洪鳳漢,右議政金相福,備局有司堂上金致仁·鄭弘淳·元仁孫,京畿監司李景祜,假注書趙武範,記注官金聖猷,記事官林鼎遠,諸臣,以次進伏訖。上講自良耜,至般一章。洪樂仁曰,一爲農一爲祭,統而言之,命也。卽大學樂其樂親其親之意也。洪檍曰,大抵帝王積德累仁,而化及于嗣王矣。上曰,屢豐年則及後之聖德可知矣。南泰齊曰,頌體,皆有箴之意矣。上曰,其笠伊糾者,何如?金善行曰,似蔽陽子矣。洪檍曰,農人蒻笠矣。南泰齊曰,欲使九重之內,備知野外之事,故詩之云云是也。金善行曰,先言苦後言效,所以感發人也。上曰,成康之後,宣王亦無頌乎?洪檍曰,無之故不復現於經矣。上曰,藥房提調,持湯劑入侍。上講訖,命承旨讀南有容疏。上曰,南有容年幾何?洪鳳漢曰,似是六十七八矣。上曰,其人從前似弱矣。鳳漢曰,爲人淡泊於世味矣。上曰,作倅幾年。元仁孫曰,癸未年爲倅矣。上曰,注書出去,執義金魯鎭,正言洪錀,使之入侍。賤臣召兩臺臣入。執義金魯鎭啓曰,太丁凶逆,前古所無。今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又所啓,物故罪人得輿,以告者,徑斃杖下,則東呂·址淳之窮覈。自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。金魯鎭啓曰,國穀糶糴,法意至嚴,而臣俄到闕外,伏見傳敎,則喬桐所謂貸下之名,未知何樣穀物,而以此懸錄,大違法例,其在綜核之道,不宜仍置。請前後當該喬桐水使,令該道道臣嚴査現出,拿問嚴處。上曰,依啓。正言洪錀啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。領議政洪鳳漢啓曰,京畿還穀,今方移轉矣。諸道還穀,亦爲依前定奪,及此時裒多益寡事,更爲申飭,何如?上曰,依爲之。以上竝出擧條上曰,水使當之者誰也?洪鳳漢曰,似是南正五矣。臺臣先退。上曰,彼兩臺,予故出之,使之行公矣。上曰,喬桐貸下事,何以處之乎?仍未捧,亦何謂耶?洪鳳漢曰,舊還捧之,而未及盡捧者矣。右議政金相福曰,前年未捧者,謂之仍未捧矣。洪鳳漢曰,李泰祥後,徐志修報于籌司,泰祥被罪,其後仍爲貸下矣。當之者被罪,則後人必不肯自備還償,似爲蕩減矣。金相福曰,臺臣雖有言,似不知曲折,不宜更論罪矣。金致仁曰,旣爲登聞,則各邑例爲蕩減矣。洪鳳漢曰,雖令還償,喬桐甚殘薄,使後水使,分五年償之,似好矣。金相福曰,査後次對時,承旨持入。上曰,坐直承旨入侍,命承旨書禁府罪人處分傳敎曰,近者諸耳目,輒稱在外,皆往松楸耶,慢君命藉先隴,臣分子分,決不若此。噫,白首之君,其猶耐氣自强。況年少臺臣,若是游辭遲晩乎,此供勿施,竝施罷職不敍之典,放送。又命讀秋曹文案。上曰,何堂着署耶?李瀰曰,三堂俱着矣。上曰,勤實矣。諸臣退出。
上在慶熙宮。停常參,只夕講。
巳時,日上有冠,有兩珥,日下有履。
自夜一更至三更,月暈,廻木星。
李聖圭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以備忘記,傳于李聖圭曰,今下弓矢,鎭東萬戶朴朝潤處,給送。
傳于金華鎭曰,今日夕講爲之,習講後,只入正時,領·右相同爲入侍。
注書盧瑞國禁推,代以柳成模爲假注書。
李聖圭,以兵曹言啓曰,武臣賓廳講書及武經七書,前後被抄之人,或外任遷轉,或汰去,或有頉,卽今應講見存之員甚少,武臣中可合人,依例加抄,別單書入之意,敢啓。傳曰,知道。
李瀰啓曰,明日次對,兩司長官,當爲進參。大司憲趙榮進,大司諫李命植,竝待開門牌招,何如?傳曰,允。
李聖圭啓曰,執義金魯鎭,正言洪錀,俱以行公臺諫,屢度催促,終不詣臺,無端闕啓,事甚未安。依定式推考警責,何如?傳曰,允。
副修撰李在協疏曰,伏以臣於日前直中,重得毒感,頭疼肌烘,肢節如碎,寒熱交作,食飮不下,有時昏囈,殆無省覺。舁歸私次,晝夜叫痛,有加無減。近來輪行之症,輒患彌留,束帶趨朝,不可以時月期,而適値下番之苟艱,病裏虛帶,如添一病,慈敢疾聲哀籲於天地父母之前。伏乞聖慈,俯賜矜諒,特許遞改,以尋生路,仍治臣瀆擾之罪,以昭法紀焉。且臣從弟臣在簡,新拜副校理,春秋兼銜,自在應遞之科,竝此仰陳,冀賜處分,以存公格,不勝幸甚。臣無任屛營祈懇之至,謹昧死以聞。答曰,省疏具悉。春秋之任減下,爾其勿辭,調理察職。
二月初九日申時,上御景賢堂。夕講,領右相同爲入侍時,特進官李之億,同知事趙明鼎,參贊官李瀰,侍講官洪樂仁,檢討官洪檍,領議政洪鳳漢,右議政金相福,假注書趙武範,記注官金聖猷,記事林鼎遠,諸臣,以次進伏訖。上講駉一章,至泮水章。洪樂仁曰,文王之德而麀鹿濯濯矣。魯公之賢而致思馬斯臧矣。思無邪者,又爲三百篇之宗旨,則惟願聖上體念焉。上曰,頌帶箴意,昨日南泰齊言予年老矣。君子有穀,以貽孫子,而予無此矣。洪樂仁曰,敬明其德,與大學之義表裏也。洪檍曰,匪怒伊敎,魯公之育人材,可取矣。趙明鼎曰,三章皆頌禱魯公之言,思無邪,爲詩宗旨,敬明德爲大學淵源,君子有穀,亦在於精白一心矣。上曰,魯公尙如此,予甚愧之。李之億曰,敬明德,卽自求伊祜之道也。宜體念焉。李瀰曰,章章好矣,而泮水一章,卽魯公之享壽,而盡君道者也,尤宜取則於今矣。上曰,必思無邪然後,可以下件事勉也。洪檍曰,無自退托焉。洪鳳漢進伏問候訖。上曰,領相亦言之。洪鳳漢曰,貽孫遵先之謨,在於明明德思無邪,而在泮獻囚,亦爲貽孫之道矣。上曰,然矣。上曰,藥房提調,持湯劑入侍,講官先退。上曰,編次人留,注書出開陽門留門,坐直承旨入侍。上曰,予壽之至此,實是夢外,予之擇壻,庶不孟浪乎?洪鳳漢曰,金相翊子,今始見之,果非常矣。金相福曰,相翊子完好矣。洪鳳漢曰,鼻隆眉秀,其目最好,臣見之於政院,握手未忍捨也,擇之極盡矣。上曰,一年之內,兩婚調疊,一日之內,定壻與孫壻,予心愴矣。向者予能近視,不能遠視,今則遠視尤可怪也。百年後初見副尉,賀宴可辭,而此則不可辭矣。上曰,注書出去,禁婚記持入,賤臣持禁婚記入。上命書傳敎曰,和吉三揀擇,以季夏擇入,淸衍三揀擇,以開月擇入,吉禮以孟夏初擇入,淸衍駙馬三揀擇時,金相翊子碩曾,尹師國子榮祖,洪亮猷子益淳入參,和吉駙馬再揀擇時,詣闕三人,仍爲入參。鄭弘淳子吉壽,尹得秀子魯東,元繼孫子宅喜,鄭麟煥子甲大,徐命敏子祖甲,仍爲禁婚,其餘許婚。上曰,靑城家有三國舅也。今又見光城家兒,予心新矣。今日爲兒世界,世孫亦兒也。豈意光城家,復出副尉乎?餘皆世世相知之人也。鳳漢曰,殿下旣見世孫嬪,又見副尉,實罕有之事也。上曰,具善行·金相翊,心不關矣,予心忙矣。具·金皆大家也。尹師國,尹敬龍之子乎?鳳漢曰,然矣。趙明鼎曰,尹師國,李在協之妻娚也。上曰,然乎?上曰,此五家中可擇也。鳳漢曰,趙德成臣妻族也。趙明鼎曰,壽甲,似以古重臣回甲而命名也。洪鳳漢曰,兩王孫年長矣。婚禮宜以時定,而擇之於富貴家矣。上曰,可禁婚乎?洪鳳漢曰,自年十三四禁婚,或求之內外閥閱,或取之閨門幽閑,臣敢望善樹之矣。上曰,此與駙馬有異,不必觀其門地,惟在其人。命書傳敎曰,噫,于今望八,夢想之外,一日之內,兩壻俱定,一壻禁婚,而不循常例,從略定焉,亦無異旣定。自此以後,心可弛也,而憶昔興懷,今日難抑。噫,三婚暮年猶氣眩,復何諭也,而王孫二人年長,其婚尤不可不審愼,婚之早晩,揀擇遲速,其捨勿論,莫知某某心何弛乎?況不過一揀擇事,曾已諭,豈經年,禁婚於多人?覽單略定然後,非徒予心弛也。令京兆除鄕居人,今番三次揀擇時,計寸應頉人,勿論四祖官職有無。十一歲十二歲人,捧單以入,而京居方在外任者,勿爲分付諸道,只令京中爲門長者呈單,予覽單後,從略禁婚,餘皆許婚,單子限六日捧入。噫,于今此敎,非予燥也。其意遠亦大,省弊之意也。以此申飭,切勿治瞽事分付,旣勿拘官職有無,覽其單而可知其人者,庶可知也。或有姓同難知者,亦不可不審,呈單時,四祖無職名者,其祖先與傍親及當今在朝者中,可以表表者,下段書呈事,一體分付。上曰,凡具暎嬪盡備之矣,世言宗室從其妻家,王孫之有關於國,非駙馬比也。我在時,當擇定矣。鳳漢曰,外方守令家,不可除之矣。金相福曰,廣擇宜矣。上曰,予不欲爲外方公事矣。爲之除弊,自京捧單可也。金相福曰,不必但求之於同甲矣。上曰,四祖無顯官亦不妨。鳳漢曰,四祖無顯官,亦有大家矣。鳳漢曰,王孫冠禮亦當行,敢復仰達矣。上曰,過此後議之,上命承旨,書自勉錄訖。上曰,予今日擇婚,不敢自逸,又爲夕講矣。趙明鼎曰,文字外,尤欽仰聖念之孜孜矣。上曰,承旨十五日,正書此作以入,上命承旨,讀李在協疏及海伯還上之狀啓訖。金華鎭曰,濟州牧使狀啓,今二月靑橘薦新及進上品甚劣小,未免苟充,惶恐待罪事。上曰,勿待罪事,回諭。上曰,明日晝講,兼行次對。諸臣退出。
上在慶熙宮。停常參,只晝夕講。
洪麟漢啓曰,注書李益烍,今日不爲出肅,卽爲牌招察任,何如?傳曰,允。
金華鎭啓曰,預備兼春秋黃樸,身病猝重,勢難察任。今姑減下,其代,令該曹口傳差出,何如?傳曰,允。
吏曹兼春秋韓東岳,口傳單付。
兵曹口傳政事,以柳台垕爲花梁僉使。
鄭尙淳,以漢城府言啓曰,卽接中部奉事李思正所報,則部屬澄淸坊契居獨女李召史,冒禁潛釀,爲切隣任掌所發覺而捉送,故看審其酒器,則小壺濁酒一甫兒的實,犯釀人李召史酒器,竝以移送秋曹之意,敢啓。傳曰,知道。
鄭運維,以禮曹言啓曰,淸衍郡主駙馬三揀擇,以開月擇入事,命下矣。三揀擇吉日,令日官推擇,則來閏二月初二日初三日初七日十二日十三日爲吉云。以何日定行乎?敢稟。傳曰,以初二日擧行。
鄭運維,以禮曹言啓曰,和吉翁主駙馬三揀擇,以季夏擇入事,命下矣。三揀擇吉日,令日官推擇,則來六月初三日十一日十二日十七日爲吉云。以何日定行乎?敢稟。傳曰,以初三日擧行。
同副承旨李瀰疏曰,伏以臣於昨日筵退之後,得伏見正言洪錀疏本,以其引咎之章,與諫長辭職之疏,一退一捧,至謂之輕重,其間復引以疲惱益甚。噫,何其言之不相諒若是也?伊日兩疏之到院也。薇垣之長,旣是新授之職,一徹辭章,近例已然,而至於錀疏,不過追提向來被譴之事,旣無別般可引之端,則飭敎爲嫌,自有禁令,臣之退彼捧此,自謂煞費量度,而乃反加之以情外之言,有若厚薄而取捨者然,臣誠滿心訝惑,誠莫曉其故也。然彼旣因此諉以難進,則臣之晏然仍冒,義所不敢。昨緣門鑰已下,疏籲無路,今始露章自列,徑出禁門。伏乞聖明,俯垂諒察,亟遞臣職,仍治臣罪,不勝大願。臣無任屛營祈懇之至,謹昧死以聞。答曰,省疏具悉。職在惟允。斟量闊狹,意外譏斥,其何爲嫌?雖然,曾已下敎,一徹辭章,其亦謬例,則旣擧惟允之道,獨不體暮年飭勵乎?此非徒爾也。諸喉院之臣,皆勉勵處也,爾其勿辭察職。
戶曹判書金尙喆疏曰,伏以臣,以拙疎之性,當要劇之任,經歲遲回,一味尸素,罪重孤恩,愧甚懷祿,每一念之,寤言何安?噫,臣之事殿下,已三十年,秋毫皆聖賜,欲報之德,與天無極,平日所勉勵者,不過筋力自效,而不幸狗馬之疾,素有痰癖之症,每當換節,如期必發,發輒辛苦,動費時月,必灸焫以散之,湯液以溫之然後,始可責一分之效,而自過冬冱,積有所祟,肢節之痿痺,屈伸甚艱,胸腹之牽疼,飮啖不下,源委旣痼,症形不佳,有何精力,可以管攝簿書,有何筋骸,可以奔走期會?度支劇務,旣非養疴之坊,經筵重任,亦非暫曠之地,苟使臣病,足以鞭策向前,則臣雖萬萬無狀,何敢懷一毫圖便之念哉?區區此心,庶幾天日鑑燭,而疾痛之極,未暇緩聲,玆敢冒死自列。伏乞聖慈,天地父母,俯垂矜憐,亟遞臣本兼諸任,俾得隨便調治,以尋生路,公私不勝兩幸。仍伏念今日賓對,臣病未登筵,而湖西運漕期,在今念日,事甚緊急。聞新除都事,以一司之未及署經,尙未辭朝云。乞令政院稟旨催促,使莫重轉漕,無至愆期焉。臣無任屛營祈懇之至,謹昧死以聞。答曰,省疏具悉。今於度支,予欲久任,卿何過辭。雖然,其若專任劇務,其於兼任,其宜量,故經筵之任許遞。忠淸都事,一司除署經,其令當日辭朝,卿其勿辭,調理行公。
持平高裕疏曰,伏以寶算彌卲,縟儀再擧,八路含生之慶抃,曷有其極?臣病伏嶺陬,跡阻鵷班,不得趨參於嵩祝之末,瞻望雲天,只神魂之飛越,卽者柏府除旨,遽下於千萬夢想之外,繼以有馹召之命。臣北望稽首,感淚被面,莫知所以爲言也。臣才識空疎,言議拙訥,本不合於淸朝耳目之任。今此所叨之職,決無冒沒趨承之望。且以臣喪禍之餘,身嬰奇疾,泄痢之症,已跨三朔,抱鞍遠役,實無其勢。第伏念,臣以遐方孤寒之蹤,荷聖上翦拂之私,自釋褐至今數十年之間,前後恩數之及於賤臣者,非止一再。臣感激震越,銘在肺腑,常欲一死於國而不可得。顧何敢聞命遲徊,言私退托,以自陷於辜恩負國之罪哉?況今盛禮纔過,群情益聳,疲癃皆起,跛眇咸奮,以臣慕戀之誠,得際熙昌之會,一登文陛,仰瞻天顔,尤是滿腔之至願,區區微命,有不足恤,故扶曳病躬,冒風登道矣。行到陰竹地,身病添劇,下痢之候,一倍作苦,積虛之氣,轉益澌奪,强起倚馬,旋復顚仆,自量病勢,實有中道溘死之慮,玆敢席藁旅邸,仰暴危懇。伏乞聖明,俯憐疾痛之呼,特賜鐫削之恩,仍治臣逋慢之罪,以肅朝綱,千萬幸甚。臣於引病乞免之章,不必贅及他說,而切有區區憂愛之忱,敢此尾陳。伏乞聖明留神焉。惟我聖上,當帝堯倦勤之年,所周公無逸之訓,日夕憂勤,不遑暇豫,董飭群工,深戒恬憘,凡所以總攬權綱,綢繆樞機之道,靡有遺算,此誠帝王之盛節,邦家之大慶也。環東土含氣之倫,孰不鼓舞振作於大化之中?而以臣愚迷之見,不能無憂悶之私。夫聖人,得天地純明之氣,積一生涵養之力,其志氣之無時或衰,理固然矣,而至論其血氣之稟,則豈能無中晩衰旺之不同乎?當血氣向衰之時,盡保嗇調養之方,以勿傷其所受之厚,而俾有資於盡性凝道之休者,乃所以體天地之無疆,而建造化之樞紐也。今聖算已高矣,天顔非昔時矣。正宜端拱九重,愛惜一氣,使吾昭曠之原,得以活轉,流動於涓濩之中,而乃反益思奮發,倍勞心慮,徒恃不衰者常存,而專不念及於或衰之難免,淸蹕頻戒,或不避於寒暑,庶務躬親,殆未遑於昕夕,至於事係微細,容可付之百執事者,亦多留在聖念中,以損沖和靜密之氣像,以聖上勵精求治之盛意,固知樂此,不爲疲然,不知不覺間,烏得無不瑕之慮乎?臣雖愚陋,亦嘗粗聞古人之言矣。勉其君以自强之工者,誠是忠亮之論,導其君以攝養之說者,不無阿遜之嫌。然凡天下之事,過則失中,失中則非所以建立大本,順成至和之意也。伏願殿下,體乾坤簡易之工,收穆淸寧諡之效,以慰臣民之望焉。諫官之設,所以寄朝廷之耳目,而主一國之公論者也。是以古之明王,必擇立心公平持論方正者,以授其任,而假之以立殿陛,爭可否之權,以重其風力,使之上補袞闕,下規官邪,抗直筆而進頹綱,其責任之重,何如也?然而人主居崇高之位,其威則雷霆也,其重則萬匀也。自非忠義弸中,不顧性命者,則震之而不摧,壓之而不糜,竭其中而無所避者,蓋鮮矣。必須虛而受之,奬而勸之,寧其言之或激,不取其苟同,寧其實之或喪,而不許其掩護,或有性本狂妄,言不裁擇,而原其本情,實無私意,則亦必恕其罪而包容之,使居是職者,曉然知吾君之所好,在於盡言而不在於不盡言然後,謇諤之風可見,媕阿之習可絶矣。惟我聖上,聰明睿智,迥出百王,猷爲措舍,動引前聖,猶慮夫四目之明,或未遍照,一事之微,或有壅蔽,時下求言之敎,曾無訑色之拒,宜其各思振拔,競持風稜,宏論嘉謨,讜議直舌,乘時必呈於殿下之前,而竊瞯近者,言路不通,噤默日甚,規避之端,視作奇會,旅進之計,遂爲良策,循例隨牌,只是行呼唱於道路,隨行登筵,不過傳古紙而退出,語及乘輿,已無可望,而一名官論覈,一守令駁擊,亦且寥寥無聞。噫,此眞無可言而然耶?或有可言而姑不言耶?竊伏念聖心獨詣,睿學高明,草草陳勉之章,規規論事之言,略不能有槪於上心,而其中亦或有措辭過當,而近於矯激者,亦或有論人失實,而歸於虛妄者,稍欠白直,則恐被挾雜之罪,欲憑聞見,則慮有指嗾之嫌,峭峻者因是而挫抑,巽弱者由此而恇㤼,於是臺體遂不重,而臺端益無言矣。臺體日輕,臺言日默,則衮職有闕,誰能補之,朝綱漸頹,誰能振之?伏乞殿下,懋開容諫之路,以致盡言之風焉。太學者,首善之地而多士之所關也。三代盛時,所以治隆於上而俗美於下者,蓋由於庠序之敎,而歷代帝王,莫不以是爲有國之先務,若稽我列聖,尤爲致重於此,凡所以賓興作成之方,儲養扶護之意,極其勤摯,三百年右文崇儒之治,固已有光於史牒,而名臣碩輔之布列朝端,所以賁飾於王國者,夫孰非太學養得耶?挽近以來,古規漸壞,士趨愈下,三善觀感之地,便成傾軋之場,六藝隷習之所,未見涵養之美,處聖廟之下,糜公家之食,不能仰體吾君樂善禮士之至意,有識之歎,誠亦有之,而其在朝家扶植之道,豈可無假借優容之典哉?臣跧伏鄕廬,得於道路之傳,曩歲靑衿,至被府隷之曳出,前冬多士,又見暮夜之奔逬,使儒生而誠有可罪之端,則自有應施之罰,以聖上愛養士氣之盛德,乃有此過中之擧,縱儒生不足惜,其乃太學之重何哉?伏乞殿下,特思以寧之休,益懋培養之化,使生徒有所依歸,學規無至隳損焉。臣草野膚賤,無所知識,而受恩深重,愚衷自激,敢忘僭猥,而略陳狂瞽之言,伏惟聖明澄省焉。臣無任屛營祈懇之至,謹昧死以聞。答曰,省疏具悉。噫,爾以嶺外孤蹤,若干之年,釋褐於禁中,名登於臺省,不負乃祖,匡君暮年,予庸嘉之,所陳一件事。噫,衰年復政,心許民國,誠不獲已,予豈樂爲,而今爾所陳,於予藥石,可不其勉焉。二件事,切中時弊,誠若爾言,君若有翕受之量,臣豈無謇諤之風,宜自猛省,三件事,其言爲本。噫,予已無孜孜扶植之效,儒豈有濟濟賢關之美乎,覽爾章心靦然,所謂府隷,予聞已治,其果浪傳,暮夜奔逬,諸生自招,而豈云浪傳,亦豈云自招,若問其過,都在君師,亦豈曰事往而忽也哉?其宜益勉焉。旣到近畿,爾勿過辭,從速上來察職。
正言洪錀疏曰,伏以臣,憃愚賤品,濫蒙洪造,冒玷從班,亦已屢矣,而臣才識蔑裂,言議巽軟,本不合於淸朝耳目之任,臣固自知甚明,前後除旨之下,未敢爲承膺之計者,非出於圖便也。亶由於審量已熟,株守有定,昨冬憲府之一出,蓋迫於署坐有飭,事會甚急故也。黽勉詣臺,只傳故紙,臣心惶愧,已不自勝,譴罷薄罰,實荷寬恩,至今追思,恧縮冞切。不意薇垣新命,又下此際,臣受命驚懍,措躬無地。臣豈敢復以言責自任,冒沒於從前僨敗之地?而天牌再辱,促臣登筵,臣於是逃遁不得,轉倒出肅,倉卒謄傳,復踵前套,辜負職責,倖逭譴何,而含默之罪,前後一般,迫隘乍出,非爲苟冒,則臣何可諉以旣謝恩命,而因仍盤礴於職次,以壞廉隅之防,以貽臺閣之羞也哉?仍念昨日諫長辭免之疏,與臣引咎之章,一時到院,則喉司之一捧一退,未知有何輕重於其間哉?臣之疲惱,到此益甚,反復思量,終難復進,不得不冒死仰籲於仁覆之下。伏乞聖明,特垂諒察,亟賜鐫削臣職名,仍治臣容默之罪,以爲人臣不言者之戒焉。臣方自引之不暇,顧何敢與議於國計,而臣於目下事,有區區所懷,敢此附陳焉。惟殿下澄省焉。稱物平施,易經攸貴,一視均惠,王政所先。臣伏覩昨日所下畿邑糴穀闊狹之傳敎,有以見我殿下,稱物之度,一視之恩,出尋常萬萬,臣誠欽歎之不已也。臣未知登對講確,果何裁處,而大抵糴穀多寡,邑邑不同,或相倍蓰,或相什佰,穀多之邑,則民所不願者,計戶勒授,厥數不貲,及秋徵捧,椎剝備至富急貧流,率由於此。穀少之邑,則窮民種糧,專仰官分,而春序未盡,糴儲先罄。爲守令者,雖欲繼給,無路辦穀,不得已請得移轉於遠倉,些少分給,旣不能準備其種糧,而遠地來往,道費居半,秋後輸納,其弊倍甚。民之困窮,逐歲轉劇,將至於不得保存之境。以此言之,則有餘不足,等爲民害,孔夫子所謂患不均者,豈非今日之所當警惕者乎?臣謂先計各邑民戶之衆寡,次計糴穀之多少,裒多益寡,量數分俵,俾無有餘不足之弊,則今日保民之方,莫先於此。且臣纔經南邑,有所備諳,糴穀多寡之不均而爲弊者,非獨畿邑爲然,三南各邑,尤有甚焉。其所釐正之道,不可不與畿邑一體擧行,而糶糴名目,有元會別會之分,每當因凶停捧之歲,三司元會,則停捧之數,未免夥然。各營別會,則停捧之數,輒致絶少,元會別會,還穀則一也,而停捧多少,若是懸異,元會之年年漸縮,未必不由於此。至於海邑,則以移轉便易之故,元數自至耗減,山郡則以移轉不便之故,儲積無所損縮,若論糴穀不均之弊,此亦在所釐改者也。無論元別會,竝令査檢,通融損益,不可已也。臣無任屛營祈懇之至,謹昧死以聞。答曰,省疏具悉。所陳糴政,下敎雖云畿甸,因相臣所奏,已有次第釐正之命矣。其他事,令備局稟處,其所捧否,不過惟允之闊狹,則以此侵斥承宣,其涉過矣。爾其勿辭,從速察職。
二月初十日午時,上御景賢堂。晝講,兼行大臣·備局堂上次對入侍時,知事李昌壽,特進官邊致明,參贊官鄭運維,侍讀官洪樂仁,檢討官洪檍,假注書柳成模,記注官金聖猷,記事官林鼎遠,武臣李邦一,以次進伏。領議政洪鳳漢,右議政金相福,行司直洪象漢·金陽澤,右參贊李昌壽。以經筵進吏曹判書金致仁,刑曹判書黃仁儉,工曹參判鄭弘淳,行司直金善行,左尹蔡濟恭,吏曹參判元仁孫,大司憲趙榮進,大司諫李命植,左副承旨鄭運維。以參贊官進應敎洪樂仁。以講官進假注書柳成模。以晝講進事變假注書康文祥,以次進伏訖。樂仁讀閟宮章,自閟宮有侐,止萬民是若。上讀新受音訖。樂仁曰,閟宮一篇,皆是頌禱之辭,而畢之以萬民是若者,蓋有深意。詩意如是而後,使萬民順之也。蓋摠論之則首章生民章餘意,第二章大明章餘意,第三章以下,天保章餘意,大旨則不過如此,而夸張之語最多矣。上曰,閟宮詩出於侯邦,言雖頌禱,意則僭也。樂仁曰,魯國得天子之禮樂,故其詩如此之僭也。檍曰,閟宮詩皆僭矣,而孔夫子之置而不刪,可觀聖人之深意也。昌壽曰,雖出頌禱之意,言甚夸張,似欠精簡矣。致明曰,上下番皆陳文義,小臣則別無可陳之義矣。運維曰,經筵官已盡之,臣亦別無可陳矣。上曰,夕講爲之,待下敎只入正時。出榻敎講官先退,知事·承旨·玉堂上下番·史官仍留。鳳漢進前曰,夜間,聖體若何,寢睡·水刺之節,亦何如?上曰,一樣矣。鳳漢曰,中宮殿氣候,若何,世孫宮氣候,亦若何?上曰,俱一樣矣。相福進前曰,聖候若何?寢睡·水刺之節,亦何如?中宮殿氣候,若何?世孫宮氣候,亦若何?上曰,俱一樣矣。上曰,藥房提調,持湯劑入侍。出榻敎都提調洪鳳漢,提調李之億,進湯劑。上進御訖。鳳漢曰,三津別將變通後,似勝於前矣。上曰,趙德成子,以與卿有戚分,故拔揀單,緣何而有戚分乎?鳳漢曰,德成之妻,與臣爲六寸矣。上曰,鄭養淳與我爲戚,而鄭弘淳則豈有戚分?元繼孫則於世孫爲十寸矣。上曰,昨日捧單下敎之後,更思之,豈徒國婚,凡事都係彼蒼,夫子雖罕言命,都是命也。鄒聖亦云各有定限,雖帝王之令,猶不敢專也。況國之典章,宜遵舊例,有識士夫,豈有是事,而末世不守分之時,若昨下敎,則不無因此欲現名祖名官之弊。大抵國例一開則後甚,單子末段,其祖傍親中表表人,書呈之敎勿施,一依前規,書呈事,卽爲分付該曹。出榻敎之億先退。鳳漢曰,此南海按覈御史李徽中別單也。所陳中,其一本縣守宰,勿論文·蔭·武,各別擇差事也。南海處在絶海,稍有坐地之武弁,固皆厭避,況文臣侍從乎?以此之故,未免苟充,民受其弊。自今以後,勿論文武,必以有履歷聲望者擇差事,嚴飭銓曹,其一本縣禁山內,晉州牧官之逐年造船,其弊不貲。一依漕船例,限年造船事也。太僕穀物,事體雖重,猶異於漕運,則每年造船,誠極未安。依所請禁之其一彌助項·平山浦與蛇梁等遠居坊布軍,以各其本邑軍換定事也。所論雖似便好,而一道坊案,便作魚鱗,有難容易變通,今姑置之。其一南海之自陰竹移去騎兵一名,還送畿邑事也。自南海觀之,添一額誠有弊,而當初移送者,旣不得已,而南海所不願之事,豈可公然更移於他邑乎?此亦有難輕議,一體置之,何如?上曰,依爲之。鳳漢曰,此接慰官李在簡與東萊府使姜必履聯名狀啓,而請賞今番任使譯官事也。才有特敎處分,此狀啓置之,何如?上曰,依爲之。竝出擧條致仁曰,歲首守令薦,法意固重,一人三薦,亦是例規,而前縣監安國賓,書納二張,各薦三人,事甚駭然。安國賓推考警責,所薦一張則拔去,何如?上曰,依爲之。鳳漢曰,守令薦,事體亦重,如安國賓者,如或時任守令,則猶可爲也。未知卽今,則何所據而爲之也。從今以後,侍從臣及閫帥,已行外爲閑散雜岐二品者,雖曾經守令,非時帶二品正職,則毋得爲之事,定式,好矣。上曰,依爲之。出擧條上曰,御史入侍。出榻敎御史金載順進前,讀書啓訖。上曰,花梁賑事,何如?載順曰,僉使在京,不爲監賑,故臣催促還官矣。上曰,噫,海東之民,豈云官之大小?皆予赤子,覽畿伯賑政抄啓,花梁特遣御史,遂令廉問監賑。噫,不然則殘鎭之民,幾乎殊常,此豈予意?吁嗟,彼蒼,爲民指導予心也。僉使尹翊世,先罷後拿,其代,令該曹口傳擇差,今日內下送。出傳敎上曰,御史往來,何其遲也?載順曰,以暗行故差遲矣。上曰,花梁地圖,分付玉堂,畫進,可也。上曰,花梁僉使,待下批夕講入侍。出榻敎載順先退。上曰,藥房提調,持湯劑入侍。出榻敎都提調洪鳳漢,提調李之億,進湯劑。上進御訖。之億先退。榮進啓曰,請還寢東呂·址淳還配之命,更令王府,嚴鞫得情。措辭見上上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。命植啓曰,臣志氣孱陋,言議巽懦,本不合於淸朝耳目之任。日前略暴肝膈之懇,未蒙鞶遞之恩,臣誠迫阨,罔知所措。今者賓對,不得不冒出,而昨日僚臺之疏,以喉院之捧入臣疏,盛斥承宣,承宣至於徑出,在臣已極未安。其中輕重之說,雖似汎論於承宣,實則專着於臣身,顧臣有何一分氣力,可以得重於人,而致此秤量較挈之言耶?臣人雖無似,職是諫長,乃爲僚席之不相諒如此,此莫非臣疲軟見輕之致,何可一刻冒居於臺次乎?請命遞斥臣職。上曰,取覽洪錀疏然後,可以答避嫌矣。命運維讀奏,讀訖,命書疏批。見初十日廳日記原疏下運維曰,李瀰疏,亦在此矣。上命讀奏訖,上命書疏批。見初十日廳日記原疏下上曰,今覽彼此疏,已賜批矣,上曰,意外譏斥,於我何嫌?臺臣承宣之批亦諭,此正毛將焉附者,勿辭,亦勿退待。又啓曰,請還寢鍾城府爲奴罪人天大酌處之命,依律處斷。措辭見上上曰,勿煩。上命運維,讀奏戶曹判書金尙喆上疏訖。上笑曰,痰病豈有如我之人乎?諸臣勿言病,可也。上曰,吏判亦兼經筵乎?鳳漢曰,然矣。上曰,吏判亦欲效戶判乎?不待其疏,而予當許遞矣。上命書疏批。見初十日廳日記原疏下上曰,戶判批旨旣諭,今予欲爲久任,冢宰度支一也。曾覽其章,宜顧劇務,兩臣無異,何待其章?吏判兼帶經筵,一體許遞。出傳敎上曰,吏判過草土後,似衰矣。許遞經筵,使之少休矣。鳳漢曰,如是曲念臣下,孰不感泣?上曰,忠淸都事辭朝,戶判旣已疏請,卽命辭往,可也。上命運維,讀奏持平高裕疏。上以手拈案曰,近來疏章中,稍開眼矣。命書批答。見初十日廳日記原疏下上曰,藥房提調,持湯劑入侍。出榻敎都提調洪鳳漢,提調李之億進湯劑。上進御訖。上曰,編次人留待。出榻敎諸臣以次退出。
二月初十日酉時,上御景賢堂。夕講入侍時,知事李昌壽,特進官邊致明,參贊官鄭尙淳,侍讀官洪樂仁,檢討官洪檍,假注書柳成模,記注官金聖猷,記事官林鼎遠,以次進伏訖。樂仁讀商頌,自猗與那與,止寢成孔安。上讀新受音訖。樂仁曰,正考父所得十二篇,今存五篇,蓋多逸詩也。聖敬日躋之句,與盤銘相爲表裏,聖學工夫,可以取則矣。檍曰,日躋之工,在於久而不息,尤有望於聖工矣。昌壽曰,商頌則語甚簡古,非比諸魯頌之浮夸,末章雖似頌禱,而尤爲切實矣。上曰,詢玆黃髮,特進官陳文義,可也。致明曰,臣本無學術,別無可陳之語,而人君修德,則百祿是遒矣。上命賤臣成模,闕門待下敎下鑰事,分付。樂仁曰,詩傳變正,皆有可則,而壽考且寧,遐不作人等語,最符當今治象,邦畿千里,惟民所止等語,爲大學所引,詩人詠歎,豈不美乎?上曰,詩傳則多隱媺處,而可以興作矣。上曰,詩經已畢,又欲講書經,循環爲之矣。上曰,編次人蔡濟恭入侍。出榻敎濟恭進前。上命尙淳,呼寫詩經畢後所題訖。使編次人讀之,校正字句,使之更讀。上曰,書二件,一件置玉堂,一件內入。上曰,視事,溫繹間頉稟。出榻敎尙淳讀和吉翁主三揀擇涓吉單子及淸衍郡主三揀擇涓吉單子,兵曹捉虎加資草記。上命尙淳回題訖。上曰,花梁僉使柳台垕入侍,闕門下鑰,只開陽門留門。台垕進前。上命尙淳,讀宣諭訖。諸臣以次退出。
上在慶熙宮。停常參·經筵。
李聖圭啓曰,執義金魯鎭,以行公臺諫,屢度催促,終不詣臺,無端闕啓,事甚未安。依定式推考警責,何如?傳曰,允。
又啓曰,大司憲趙榮進,執義金魯鎭呈辭,掌令南雲老牌不進,趙鼎耉,持平高裕在外,李惠祚未署經,今日以監察茶時之意,敢啓。傳曰,知道。
金華鎭啓曰,來十六日儒生殿講日次,而國忌齋戒相値,視事頉稟。傳曰,知道。
鄭尙淳啓曰,同副承旨李瀰,今日不爲仕進,卽爲牌招,何如?傳曰,允。
李聖圭啓曰,掌令南雲老,自鄕上來云。卽爲牌招,何如?傳曰,允。
金華鎭啓曰,卽者戶曹郞廳來言,明日宗廟春奉審,本曹堂上當爲進參,而判書金尙喆陳疏受由,參判鄭宲,參議兪彦民俱在外,無他推移進參之員云。戶曹判書金尙喆,卽爲牌招,何如?傳曰,允。
李聖圭啓曰,戶曹判書金尙喆牌不進推考傳旨,今方捧入矣。莫重奉審,在於明日,而如是違牌,事甚未安。更爲牌招,以爲進參之地,何如?傳曰,允。
又以義禁府言啓曰,花梁前僉使尹翊世拿問事,傳旨,啓下矣。尹翊世時在任所云。依例發遣府書吏,拿來,何如?傳曰,允。
金華鎭,以禮曹言啓曰,今此乙酉式年監試,小學考講試官磨鍊以入,而時無職名人員,令該曹口傳付軍職,何如?傳曰,允。
兵曹口傳政事,李秀得副司直單付,申思運·徐有元·洪景顔·李亨逵·申一淸·李長老副司果單付。
金華鎭,以禮曹言啓曰,今二月十二日,監試初試入格人,小學考講一所,設場於本曹矣。上直郞廳,依前例自今日爲始,朝房直宿之意,敢啓。傳曰,知道。正言洪錀啓曰,臣才識滅裂,言議巽軟,本不合於淸朝耳目之任,而前冬憲府之一出,重被含默之譴,則今於新除之下,有不敢晏然承膺者,略控短章,以伸自引之義,而長僚辭職之疏,適會同呈,則喉院之一退一捧,太涉逕庭,故臣於昨日疏中,有所陳暴矣。及承聖批,以過矣爲敎,臣於是已不勝瞿然悚懍之至,而承宣之疏,以不諒莫曉等語,詆斥臣身,至於徑出。臣疏指意,初不在於長僚,而長僚至以疲軟見輕爲目,張皇引避,則在臣難冒之義,非止一端,其何敢因仍蹲據於臺次乎?請命遞斥臣職。答曰,勿辭,退待物論。
上在慶熙宮。停常參·經筵。
李聖圭啓曰,大司憲趙榮進呈辭,執義金魯鎭式暇,掌令趙鼎耉在外,南雲老傳旨未下,持平高裕在外,李惠祚未署經,今日以監察茶時之意,敢啓。傳曰,知道。
又啓曰,大司憲趙榮進,以行公臺諫,今日不爲茶時,事甚未安,推考警責,何如?傳曰,允。
藥房都提調臣洪鳳漢,副提調臣鄭尙淳啓曰,伏未審日間,聖體調攝,若何,寢睡·水刺之節,亦何如?今日是日次,臣等,與諸御醫入診,詳察聖候爲宜。臣等,不任區區伏慮,敢來問安,竝此仰稟。答曰,知道。氣則一樣矣。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而宗廟·永寧殿春奉審相値,不得爲之之意,敢啓。傳曰,知道。
李聖圭啓曰,正言洪錀,引避退待,已至經宿,尙未處置,事甚未安,除在外外,大司諫李命植,卽爲牌招,以爲處置之地,何如?傳曰,允。
備忘記,戶曹參判鄭宲許遞,其代,沈瑴除授,牌招擧行。
傳曰,藥房入侍。
金華鎭,以弘文館言啓曰,副修撰李在協,由限已過,卽爲牌招察任,何如?傳曰,允。
李聖圭,以侍講院言啓曰,本院弼善元義孫,連日入直矣。以其親病,陳疏徑出,上番闕直,事甚未安。輔德李普觀,兼弼善金致讓,文學金魯淳,兼文學李在簡,竝卽牌招,推移入直,何如?傳曰,允。
傳曰,二所講經姑停,而一所無姑停之事,旣已夜深,姑停事分付。
醫官金孝儉啓曰,領中樞府事申晩,病症看審,則初以傷寒重症,今已三朔,一向彌留,多般治療,大勢雖似少減,寒熱之往來,咳嗽之苦劇,食飮之厭却等症,尙未快祛。雖房闥之間,猶不能運動,脈度微弱,此是重經大病之餘,元氣澌敗之致,連用加減苓朮散十餘貼,以爲扶元調脾之地爲宜。此意詮次啓達。傳曰,此藥材送之。
李聖圭,以成均館官員,以行大司成意啓曰,今朝居齋儒生等,有捲堂之擧,臣聞卽馳詣泮宮,招致諸生,問其捲堂之由,則諸生等,書進所懷以爲,臣等卽伏見持平高裕疏本,其曰處聖廟之下,糜公家之食,而不能仰體吾君樂善禮使之至意,有識之歎,誠亦有之云云。臣於此,不勝悚恧之至。惟我聖上,仰法祖宗,躬先導率,屢下備忘而董飭賢關,亦設月講而勉勵諸生,壽考作人三物賓興,則其培養之方,扶植之德,至矣盡矣,而惟其爲士者,未能奉承,如彼滅裂,可勝惜哉。頃於大庭陳賀,親臨視講之辰,誕降綸音,勉以濟濟,臣等親承聖敎,祗思仰體,而自顧鹵莽,未有濟濟之風。只資章甫,未見正正之效,有識之歎,誠亦有之者,有如臺臣之言,而至有我聖上赧然之敎,此亦臣等不能導揚聖意,仰答萬一之致也。其爲愧悚,無地自容。噫,彼臺臣有何盡其責,而乃反責人則明耶?臣竊惑之,然而臺言旣如此,則其在廉隅,不敢晏然入堂。臣以聖廟食堂,事體至重,揆以道理,不可不卽速還入之意,反覆勸諭,而諸生等終不回聽,何以爲之?敢啓。傳曰,噫,近者耳目寥寥之時,高裕身從遐方來,有懷無隱,予則嘉之,其中爲賢關數句語,聞浪傳,勉陳其君之時,不過玉成多士之意,其在諸生之道,無則加勉而已。況謂有往者事而然,亦非指斥當今賢關者,則其所捲堂,誠是意外。因此以致靜攝中酬應,諸生意雖在於無渝,思聖廟之重,則豈有此擧?噫,頃者深冬詣賢關,勸入諸儒,拜先聖而來,于今屬耳,何心悻悻焉?其聞復入然後,寢乃可便,以此勸諭以入後,卽爲草記。
傳曰,承旨入侍。
鄭尙淳,以漢城府言啓曰,卽接西部都事尹浣,南部奉事李修亨所報,則部屬蓮池契居私婢今伊,部契居私婢禮丹,冒禁潛釀,爲切隣任掌所發覺而捉送,故看審其酒器,則小缸中俱爲眞酒的實,犯釀罪人今伊及禮丹酒缸,竝以移送秋曹之意,敢啓。傳曰,知道。
李聖圭,以刑曹言啓曰,犯釀罪人陪吏嚴二星,前已刑推,而買飮人不告罪,依定式加刑一次後,放送之意,敢啓。傳曰,知道。
以承傳色口傳下敎曰,知奉審畢後來詣。
大司諫李命植啓曰,臣於日昨,以僚臺疏語,拶逼臣身,有難容默,略略自引,其所下語,自謂十分稱停。迺者僚臺辭避中,引以爲難安之一端,目之以張皇,齗齗不已,層節轉激,臣誠無似,官亦不稱,譏侮之來,固宜甘受,至於處置,義難承當,今其引避,旣由於臣,而臣反爲之立落,揆以事例,寧有是哉?見輕而重被其嘲斥,有嫌而難冒其處置,則以此以彼,決不可蹲仍於職次。請命遞斥臣職。答曰,勿辭,退待物論。
弼善元義孫疏曰,臣母風痰宿疾,積歲沈痼,居常凜綴,顧臣情理,豈有離捨供職之望?而日昨因上番闕直,抑情持被矣。卽接家信,母病重觸寒感,症形添劇,連試藥餌,了無分效,臣自聞此報,方寸煎灼,按住不得,玆敢冒陳短章,徑出禁門。伏乞聖慈,曲賜矜察,遞臣職名,許臣歸護,仍治臣擅離之罪,以昭法綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
李聖圭啓曰,卽者弼善元義孫,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
乙酉二月十二日未時,上御思賢閤。藥房入診入侍時,都提調洪鳳漢,提調李之億,副提調鄭尙淳,記事官李益烍,記注官金聖猷,記事官林鼎遠,醫官方泰輿·許礈·金德崙·金光國·金履遂·李春敷·柳光翼,以次進伏訖。鳳漢曰,日間,聖體調攝之節,何如?上曰,憊苶甚矣,而別無可言之症矣。鳳漢曰,寢睡·水刺之節,亦何如?上曰,寢睡則如前,而水刺則不過一時數三匙,而少無虛乏之時,似是建功之力矣。鳳漢曰,中宮殿氣候,何如?上曰,一向安順矣。鳳漢曰,王世孫氣候,何如?上曰,微有感氣,似是近來連日課學,盤庚篇,渠言屢遍讀過後,可以成誦,比之他篇少難云。以此過用心力,故姑止之耳。鳳漢曰,湯劑當進御矣。上曰,藥房提調,持湯劑入侍。出榻敎上進御湯劑。鳳漢曰,諸醫官入診,何如?上曰,依爲之。方泰輿診候訖曰,左右三部,一樣調均,而脾胃脈候不足則一也。諸醫以次入診,所奏略同。鳳漢曰,醫官近多外任與病故者,輪回入診,未免苟艱,而李世珷被罪已久,尙未蒙敍矣。上曰,敍用,可也。出擧條承旨讀奏元義孫疏,賜批。上曰,故判書夫人,於領府事,誰爲長乎?鳳漢曰,故判書夫人爲長矣。仍奏曰,領府事之病,尙今未差,可悶矣。事係恩典,雖不敢仰請,而尙未有下問之事矣。上曰,申領府事家,遣御醫看病。出傳敎承旨讀奏掌令南雲老牌不進罷職傳旨。傳曰,只推,牌招處置。出傳敎承旨讀奏李瀰牌不進傳旨。傳曰,承批之後,又爲違牌,其涉太過。同副承旨李瀰,只推,牌招察任。出傳敎上曰,捧單中,故判書鄭益河之孫,亦入之矣。鳳漢曰,聖敎及於故判書鄭益河,故敢此仰達矣。重臣身後,只有一子,前縣令樸矣。蓋在向來被罪,自有委折,還上犯科,應被當律,遇赦混放,物情未允。因臣仰達,特敎重勘者,已過十四五年之久,而且其人,亦可責勵任使,故臣果屢擬於太僕自辟之窠,輒未受點,臣或慮聖意,猶有未安於前事,不敢更擬,而此雖微末蔭官,不宜任其終棄於聖世矣,上曰,此後毋礙調用事,分付銓曹,可也。出擧條鳳漢曰,百年以前人,經稟後議諡事,定式矣。宣廟朝相臣李陽元,立朝事績,至今羡稱,其後孫方欲請諡云。依例擧行事,分付,何如?上曰,若此名相,豈云百年?一體諡狀擧行。今聞其家尙存云。可謂稀矣。宣諡之日,特爲賜祭。出擧條鳳漢曰,湯劑,其間似更煎待矣。上曰,藥房提調,持湯劑入侍。出傳敎上進御湯劑。上曰,今於暮年,惟思古人丘從直事,曾覽野史,國初擢用,猗歟盛哉。其後孫存焉否,令兩銓訪問以啓。出傳敎上曰,頃者李邦五,特命爲營將,因走船事不赴,尙在堂下。今因李邦一事乃覺。噫,其父義翼,以宣傳官戊申效勞者,故有此下敎,沈滯可惜。令該曹,營將懸注調用,邦五猶然。況其兄乎?李邦一之往者處分,不過飭勵,則豈可以此枳礙乎?頃者武臣入侍見之,身手可惜,依前檢擬事,申飭兩銓。出傳敎之億曰,漢城判尹送言,而捧單處,無由詳聞云矣。上曰,今番捧單下敎,有勿論四祖官職有無之敎,而今覽呈單,無異昔時,此該府,決無登單而拔去之理。噫,遠祖傍親中有職名者書呈之命特寢者,意蓋深矣,則爲士夫者,豈不感動?況其敎,有識士夫四字,意亦在焉,則海東士夫,有官名然後有識乎?以此觀之,四祖無職名者,皆以無識自處乎?噫,國婚旣以無識見漏,何顔自居士夫,約婚於他乎?四祖無職名而其若不呈,一依頃者例,何必治也?令禮官,當於朝房問啓,是誰欺乎?以此嚴飭各部。噫,今日此擧,苦心在焉。況聞今日下敎,各有定焉,欲漏何漏?非徒此也。白首其君,爲諸臣若此,若子體焉。其曰,海東臣子,其令以此一體嚴飭。出傳敎藥房先退。上曰,詣臺臺臣入侍。出傳敎掌令南雲老啓曰,請還寢東呂·址淳等,還配之命,更令王府,嚴鞫得情。上曰,勿煩。出擧條雲老曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條以正言洪錀避嫌處置。雲老曰,院疏僚避,不必過嫌,何可以此輕遞言官,請正言洪錀出仕。上曰,依啓。以大司諫李命植避嫌處置。雲老曰,僚臺避辭,不當深引,嫌難處置,其勢固然,請大司諫李命植出仕。上曰,依啓。竝出擧條諸臣,以次進伏訖。二月十二日三更四點,上御思賢閤。右副承旨入侍時,右副承旨李聖圭,假注書柳成模,記注官金聖猷,記事官林鼎遠,以次進伏訖。上命聖圭,讀成均館捲堂草記訖。上曰,高裕之疏,昨日批下,而今始捲堂何也?必是今始得見也。此草記,入診入侍退出前入來乎?聖圭曰,入侍罷後來矣。上命書批答。見十二日廳日記原草記下上曰,入堂與否,卽命催促探問,可也。聖圭曰,正言洪錀,旣已就職,而聞以同副承旨之違牌,自引爲嫌不出,日暮姑停,徑先出去,事甚未安。推考,何如?上曰,依爲之。出擧條上曰,本事本非若此者,而公然互相撕捱之臺臣處置,旣已就職,則承旨李瀰之一向違牌,此何分義,此何事體?只推,更爲牌招。出傳敎諸臣以次退出。
上在慶熙宮。停常參·經筵。
觀象監,夜一更·二更,月暈。五更,月暈。啓。
李聖圭啓曰,兩司俱有行公臺諫,而大司憲趙榮進,今日不爲茶時,正言洪錀,亦不詣臺,無端闕啓,事甚未安。竝推考警責,何如?傳曰,允。
又啓曰,大司憲趙榮進呈辭,執義金魯鎭,掌令南雲老式暇,趙鼎耉,持平高裕在外,李惠祚未署經,今日以監察茶時之意,敢啓。傳曰,知道。
備忘記,今下弓矢,古城僉使宋端行處,給送。
傳于金華鎭曰,儒臣持心鑑,待下敎來詣。
金華鎭啓曰,判義禁洪象漢,持金光白·鄭宅洙口招,依下敎來待矣。傳曰,入侍。
李瀰,以兵曹言啓曰,本曹堂上軍官及敎鍊官禁軍遞兒窠,今方有闕矣,依節目,禁軍別將與各番將,眼同試取後,以其居首者,塡差之意,敢啓。傳曰,知道。
李瀰,以刑曹言啓曰,本曹日次罪人等文案,浩大成軸,有煩睿覽,日次已行,軸依例浮取,以入之意,敢啓。傳曰,知道。
金華鎭,以成均館官員,以行大司成意啓曰,臣伏承本館草記批答,招致諸生,傳宣聖旨,仍又勸入,則諸生等以爲,臣等非不知靜攝中,瀆擾之爲罪,而其在自處之道,不得不相率捲堂矣。聖敎諄諄誨諭,臣等雖愚昧,敢不奉膺,謹當還入云。故仍設夕食堂,臣則退去之意,敢啓。傳曰,知道。
黃海監司狀啓,以二月朔新産生靑魚進上,節序差早,限內不得封進。莫重進上,如是遲延,極爲惶恐待罪。傳曰,勿待罪事,回諭。
二月十三日申時,上御思賢閤。儒臣上下番,持心鑑入侍時,同副承旨李瀰,副校理李性源,修撰洪檍,假注書柳成模,記注官金聖猷,記事官林鼎遠,以次進伏訖。上曰,藥房提調,持湯劑入侍。出榻敎提調李之億進湯劑。上進御訖。上命性源,讀心鑑,又命下番進讀,至承旨翰注,次第輪讀訖。上曰,下番翰林之叔,以儒臣進講,其姪又以史官進講,甚貴矣。上復命性源,讀訖全卷。上曰,尙有數帙未講之書,而氣衰如此,未知將何以畢講也。上命儒臣陳文義。性源曰,人心惟危,道心惟微,若有操存省察之工,則危者安,微者顯,道心常爲主宰,而浮念自不得動作矣。上曰,予於浮念,每每存戒,而猶未克去矣。讀大學時,念中庸,則此亦浮念也。性源曰,人心之惟危者,卽浮念之流動也。上曰,予於同安鍾聲,嘗有疑焉。今欲與儒臣輩,當講討矣。鍾聲未止息之頃,此心走作云者,蓋謂一聲之間耶?蓋鍾聲之有數,如人定罷漏之有數,厥數未終之前,此心走作耶?性源曰,朱子卽大賢,此心豈走作於一心之間耶?似是鍾聲有數,而厥聲未終之前,此心已出入矣。檍曰,臣意亦與上番之意一般也。上曰,承旨亦陳其義,瀰曰,臣意則必是一聲之間也。上曰,注書亦陳其義,可也。此非法講,奏之何妨,賤臣成模曰,出入無時,莫知所向者,卽心也。升降天淵,在於毫忽,此心走作,乃一聲之間也。心經本文,亦曰一聲未已,臣意則必是一聲之頃也。聖猷曰,朱夫子隨處存警,雖鍾聲,豈無警心之道乎?上曰,必是未曉本意也。鼎遠曰,臣意則以一聲間爲是。上曰,藥房持湯劑入侍。出榻敎提調李之億進湯劑。上進御訖。上曰,鍾聲之義,可以問於禮判矣。此一聲之間耶?之億曰,心之走作無常,此乃一聲之間。上曰,揀擇單子中,四祖無顯官者幾人乎?之億曰,今無來者矣。當申飭於漢城府矣。上曰,判義禁入侍。出榻敎判義禁洪象漢進伏。命承旨讀金光白供辭。上命使後次對持入。瀰讀刑曹殺獄罪人推案。上命使退出後,書給判付。瀰讀輔德李普觀牌不進傳旨。上曰,只推。上曰,次對明日進定事,分付。出榻敎諸臣以次退出。
上在慶熙宮。停常參·經筵。
貞聖王后忌辰齋戒。
卯時,日暈兩珥。
鄭運維啓曰,今日次對,兩司長官,當爲進參。大司諫李命植,卽爲牌招,以爲進參之地,何如?傳曰,允。
傳于鄭運維曰,大臣·備局堂上引見。
金華鎭,以內醫院官員,以都提調意啓曰,醫官李世珪,旣有敍用之命,令該曹依例口傳付軍職,冠帶常仕,何如?傳曰,允。
兵曹口傳政事,副護軍李世珪。
李潭,以監試小學考講二所應辦所官員,以試官意啓曰,今此考講時,川字講生李敬德講紙,入格後拆封,則書以趙光集,故事極驚駭,更爲査實,則趙光集講紙,乃是流字,而有此換入,此雖由於四館所塡字之際,不能檢察,致有易次之弊,而講紙旣換,則不可置之。兩講生,自試所依例拔去,其在重科場之道,當該四館所官員,亦不可無責。令該府處之,該吏,令該曹科治,何如?傳曰,允。
乙酉二月十四日午時,上御思賢閤。大臣·備局堂上引見入侍時,領議政洪鳳漢,右議政金相福,知中樞洪啓禧,行司直洪象漢·金陽澤,兵曹判書具允明,吏曹判書金致仁,刑曹判書洪仁儉,工曹參判鄭弘淳,右尹蔡濟恭,吏曹參判元仁孫,行副司直趙曮,大司憲趙榮進,左副承旨鄭運維,副校理李性源,記事官李益烍,事變假注書康文祥,記注官金聖猷,記事官林鼎遠,以次進伏訖。鳳漢曰,日間,聖體調攝,若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑煎待矣。上曰,藥房提調,持湯劑入侍。出傳敎李之億持入。上進御。鳳漢曰,湯劑未退前更進之,提調先退煎來,何如?上曰,可也。鳳漢曰,此京畿監司李景祜狀啓也。以爲加平郡客舍倉庫軍器,龍仁縣倉庫修建,而兩營力綿,所入物力,實無拮据之道。依近例從長區劃事,請令廟堂稟處矣。在前如此之設,例有儲置或常賑穀劃給之事,今則儲置不足,當以常賑穀代劃。加平則倉庫軍器修改外,又改客舍,折米三十石,龍仁只是倉舍修建,折半十五石,竝卽劃給,使之斯速完畢,何如?上曰,依爲之。出擧條鳳漢曰,今年諸道春操,雖已停止。巡點行之無妨,而嶺南巡點,旣已特敎停止,湖南不可異同,一體施行,何如?上曰,依爲之。出擧條鳳漢曰,大小科期日,次次不遠。在前如此之時,朝臣例不得受由,至於文任,出入之人,雖有公私事故,尤不宜任其出外。以此嚴飭,雖以目下言之,勿論文任之時任,曾經亦多在鄕不上來者,事甚未安。竝爲推考,催促上來,何如?上曰,依爲之。出擧條鳳漢曰,諸宰中坐罷還敍後,有病故姑難供劇者外,如行司直南泰齊,同敦寧趙明鼎,不可一向久閑。備局堂上,竝先爲還差,何如?上曰,依爲之。出擧條鳳漢曰,任希敎之母,年過七十,思子爲勞,病狀莫重云。希敎今雖罪謫,亦曾出入於從班者也。如許情理,宜蒙憫恤於孝理之下矣。上曰,情理則可矜,特放,可也。出擧條命書傳敎曰,只一擇之令,量輕重雖已下敎。噫,白首暮年,禁婚之令絡續,大貽京外士夫之弊。況今番下敎,一則其意深遠,一則爲諸臣卽欲弛心之意。噫,一自下敎之後,憶舊興愴,此心難耐,今憊臥,非本氣,卽心也。雖日三建功,何益之有哉?不欲騰揚之族,欲求窮寒之族,意亦深也。先覽單子,亦廣覽從簡之意,呈單聯翩,俱無四祖無職名者。若頃者下敎,有識士夫,不敢欺隱,無日不呈,禁標之內,若問冷族,必也過半。況古人云,窮人之子滿堂。以此觀之,想必不貲,而自居無識佯若不聞。昔有李君行之言,其欺君可乎?大抵俗習,其皆不書閨中處子,人雖不知,其於戶口,豈隱四祖?定限內其若前焉。今當式年,四祖無職名者,勿論揀擇與否,當限十年禁婚。噫,莫云勸婚之時,欺君士子,豈拘此例?必爲重治,其亦寬典,況禁婚乎?令該府,以此卽爲分付,勿犯此令焉。出傳敎藥房提調進湯劑。上進御。象漢曰,金光白等事,可以稟處矣。上曰,金光白則元無所捉矣。鄭宅洙亦非自犯矣。鳳漢曰,然矣。若以此爲罪,則孰不爲罪乎?上曰,金光白·鄭宅洙供辭,有下敎者。今聞大臣所奏,正若予意,金光白旣已脫空,分揀放送。鄭宅洙其所那用,雖曰謬例,旣聞之後,焉逭其律?以此照律。出傳敎象漢曰,鄭宅洙以那用照律事,命下矣。其那用,乃是公用,非私用也。公私律中,以何律擧行乎?上曰,領相之意,何如?鳳漢曰,公穀之罪,例以私律施行,而此則係是舊規,數且甚少,雖施公律,似不爲違法矣。上曰,右相之意,何如?相福曰,臣意與領相所奏同矣。上曰,諸堂以次奏之,可也。啓禧曰,在法不得不勘罪,而其情可恕,則置之公罪者,例也。近來那移之法甚嚴,故多以私罪勘之,惟在處分矣。陽澤曰,承訛襲謬,雖曰不善處事,若是本色,自前例行之規,而又非官家犯用之事,則直施那用之律,似過當矣。允明曰,今此那移,雖與私用官用有異,還穀那移,法意甚重,似不當以公罪勘處矣。致仁曰,其所那移,係是襲謬,數且甚少,情則無可惡,而旣已上聞後,自有其律,恐不可以公罪勘處矣。仁儉曰,若自庫中,直自移充於大同,則難免那移之律,而大同捧上時,還分幾官,改舂以納,乃是嶺南七十州通行之例,擅分雖甚非矣,而勘以那移,則似冤矣。弘淳曰,果如刑判之言,則似不言參恕之道矣。濟恭曰,御史書啓,事體本重,全然脫空則已。公穀那移,旣已現發,坐律勘處。又以公律施之,則臣恐自此以後,御史體輕矣。仁孫曰,此雖嶺南諸邑之通行者,而不問,則朝家大同還穀,任自那移,何可以從前之有謬規而恕之乎?似不宜以公勘律矣。上曰,憲臣亦言之,可也。榮進曰,若以嶺南通行之規,而出於爲民之事,不罪則已。旣曰謬規而勘罪,則恐不當用公律矣。上曰,儒臣亦言之,可也。性源曰,還穀那用,無論多寡,旣已現發之後,則似不可以公律勘處矣。上曰,以私律擧行,可也。象漢曰,鄭宅洙前以殺獄之罪,發配甲山地矣。獄事按覈白脫,何以爲之乎?鳳漢曰,殺人之案旣空,何必舊配之擧論乎?換穀之罪又現,當以新律而施行矣。上曰,勿配,以此律施行,可也。出擧條允明曰,慶尙左水營歲抄,尙不上來,申飭,何如?上曰,軍兵歲抄,何等重也,而今聞兵判所奏,慶尙左水使黃寀,再昨年歲抄,翌夏擧行,旣已申飭,則今亦尙不擧行。莫重軍政,新守令亦爲七事中一,況帥臣乎?不可以昏謬恕之,其在懲諸道之道,亦不可推考而止,罷職。出傳敎上曰,大司諫·正言,皆違牌乎?承旨曰,大司諫則違牌,正言則催促,不卽入來矣。上曰,本事初非若此者,而一轉再轉,今日雖非傳啓之時,大司諫違牌不備,正言亦無動靜,分義事體,俱涉寒心,不可循例踏下。大司諫李命植,正言洪錀竝罷職。若聞其本,由於喉院,宜飭其本,當該承旨遞差。出傳敎榮進所懷,近以列邑糶糴多寡之不均,有釐正之命,此實聖上爲民救弊之盛意,而此弊之源,蓋由於道臣。通計道內營穀之數,發賣於穀貴之地,會錄於穀賤之處,以致山郡多積而海郡少儲,歉邑盡用而豐邑添留,此源不閉,今雖釐正,後復如前,申飭八道監營,各邑營還,當年條耗穀外,使不得移用,如或有犯,亦宜繩以重律矣。上曰,所奏誠是,令備局依此嚴飭。出擧條上曰,都憲所懷營穀作錢事,旣已賜批,諸堂中曾經方伯人,各陳意見,可也。啓禧曰,營穀之不能均排,固由作錢之弊,而公用之不得不擧行於此邑者,自不得不換用此邑之穀。此等處,亦不得推移,則爲監司者,亦豈不難乎?除非如此不得已者,則當年耗穀外,使不得換用,好矣。允明曰,營穀之穀貴邑作錢,果如都憲所奏,而蓋其事勢,自有不得不如是者矣。仁儉曰,穀貴處作錢,果如都憲所奏矣。上曰,領相奏之,可也。鳳漢曰,都憲所奏,誠有所執,且已蒙允。姑當遵依嚴飭,而但各營用度,不得不然之由。諸宰亦旣陳達,凡立法之道太嚴,則反有其弊,臣意則依臺言擧行之中,或有不可不推移繼用者,則報備局受題後爲之事,一體定式,好矣。雖然,今此所飭者,專由於還穀之不均也。苟使道內穀物,及時裒蓋,無偏多偏寡之患,則亦豈有是擧耶?諸道道臣,另加動念,從便移轉事,亦爲嚴飭,何如?上曰,無耗穀處,依此稟于備局擧行,可也。出擧條榮進所懷,頒敎差員,遲滯不還,貽弊外邑,故有復命新定式矣。今番頒敎差員復命,或有過限者,此等朝令亦不行焉。誠甚慨然。計其程道而過限者,拿問勘處,而此後另加申飭,宜矣。上曰,所奏誠是,依啓。出擧條上曰,承旨有闕代參議李潭除授,牌招察任,房順房。出傳敎藥房提調,更進湯劑。上進御。之億曰,安平大君,尙無主祀之人,可悶矣,上曰,噫,安平大君復爵,卽仰體昔年復爵之後,乃不祧位也,豈可闕祀?若計其代難以數也。此等末世,其或猥雜,非重大君之意也。今因禮官所奏,旣已消詳。噫,安平·錦城,卽同氣也。今有錦城血孫奉祀者,其令主祀同祭事,分付。噫,幾百年之後,奉祀兩大君,豈無一命?令該曹待窠懸注調用。出傳敎上曰,喉院職在唯允之處,況暮年自强之時乎?同推未準次,過三日不謝恩,政院其猶據例請推?而差員復命定式,欲除外方之弊,則今聞都憲所奏,果有此則何不察推,當該承旨,從重推考。出傳敎上曰,回姐卽皇朝人也。在於御製,其所奉祀,亦因特敎,故其孫田萬夏,亦差軍職,今有其子否?且經涒灘,予懷一倍,令該曹軍門,問名調用。出傳敎上曰,丘從直之入於名臣錄與否,儒臣知入,可也。備堂先退。上曰,編次人入侍。允明進伏。命承旨,讀奏江原道民隱請訖。命書憶昔廊御製。允明較正。源還奏曰,不載于名臣錄矣。諸臣以次退出。
上在慶熙宮。停常參·經筵。
貞聖王后忌辰。
夜一更,月暈。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
上在慶熙宮。停常參·經筵。
世宗莊憲大王忌辰齋戒。
夜自一更至三更,月有食之。
金華鎭啓曰,上番兼春秋金聖猷,身病猝重,勢難察任。今姑減下,其代,令該曹口傳差出,何如?傳曰,允。
吏曹口傳政事,兼春秋單朴道天。
以承傳色傳于金華鎭曰,五禮儀,親臨救食,只日食時爲之耶?爲之耶詳問以稟。日月未上前救食時,南山應砲事,欲爲詳知。卽今陰雲如此,月食之樣,未得詳見,時憲內篇·外篇有之乎,事極駭然。
又以承傳色傳于曰,領相入侍當下敎,而至敬至重觀象之事,豈可循例爲之耶?觀象監官員似觀之,月食圖詳審以入。
上在慶熙宮。停常參·經筵。
世宗莊憲大王忌辰。
藥房都提調臣洪鳳漢,提調臣李之億,副提調臣鄭尙淳啓曰,伏未審日間,聖體調攝,若何,寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于金華鎭曰,內局入侍,秋曹堂上,同爲入侍。
傳于金華鎭曰,竝入侍。
傳于李潭曰,次對退定於明日,而奉審後,差晩爲之。
乙酉二月十七日巳時,上御思賢閤。藥房入診,秋曹堂上同爲入侍時,都提調洪鳳漢,提調李之億,副提調鄭尙淳,刑曹判書黃仁儉,刑曹參判洪名漢,刑曹參議李得培,記事官盧瑞國·朴道天·林鼎遠,醫官方泰輿·許礈·金德崙·李泰遠·金履固·鄭允協·李世珪·玄處明,以次進伏訖。都提調洪鳳漢曰,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,湯劑進御,何如?上曰,進御。上曰,昨夜月食時,雲臺官所報中,有食旣食甚之語,而似不分明,有徑先者,故有下敎矣,鳳漢曰,雲翳故如此,而旣與甚,有等別云矣。上曰,然則待令雲臺官,使之退去,可也。鳳漢請診候。方泰輿診候曰,脈候左右三部微數,而大體則不足矣。許礈·金德崙等,以次診候曰,脈候大體弱,而實如首醫所奏矣。醫官先退。上曰,夜有所夢,而內人有隱匡者,故命秋堂入侍矣。秋堂出坐政廳,嚴問口招以入,可也。黃仁儉曰,渠輩似在闕中矣。臣不得任意推問,特命出付然後可問矣。上命內侍出付。上曰,宣傳官任逅入侍。出榻敎任逅進前。上曰,顔貌好矣。鳳漢曰,精矣。上曰,宣薦幾年乎?對曰,二十八年矣。上曰,着實習射,可也。仍命先退。上曰,擇單子中,金履正誰也?鳳漢曰,似是故相臣尙憲之孫,而未能詳知矣。上命禮判入侍。上曰,禮判知金履正耶,對曰,臣亦不知矣。鄭尙淳曰,似是金勉行之子矣。上曰,噫,昨日下敎之意,于今洞諭,目今宗英零替之中,有三王孫,追憶舊時,豈求寒微?而此亦惜之之意也。若此而宗支蕃衍,豈不美哉?單子中金履正·宋持敬·閔是祥·任龍周家處子,爲先禁婚,餘皆許婚,癸酉生,依今番例,限六日捧單。出傳敎上曰,藥房提調,持湯劑入侍。出榻敎鳳漢曰,惠嬪宮敎命文及竹冊文,未免混入於燒燼中,以其本文,改造以入,似好矣。上曰,依賢嬪宮例,禮判監造,禮戶郞監董造成後,直入于惠嬪宮,可也。出擧條鳳漢曰,月食已過,禮部回咨,依例撰出,定禁軍付送傳致,何如?上曰,依爲之。出擧條上曰,注書出去,命秋堂,受金文柱等口招以入,可也。臣瑞國承命出,與秋堂持口招入來復命。上命承旨,讀口招訖。上曰,今日之事,非予夢神,蒼蒼指導也。雖然,王令當信,其直招者勿問,李信行其若待妹,豈有此擧?本事之外,關係倫理定配。崔興相尤爲無狀,勿爲徵贖,決杖一百,端川府定配。崔興世決杖六十後,淮陽府定配。李聖希分揀放送。出傳敎黃仁儉曰,臣法官也。李信行決杖定配之命,固知聖意攸在,而以生爲死,其罪難赦。若不嚴治,則似有後弊,依法處之,何如?上曰,此則予所不忍,勿問,可也。上曰,藥房提調,持湯劑入侍。出榻敎上曰,渠輩旣置不問,則官敎不可仍置,秋堂推納政院,仍以內入,可也。命秋堂先退,命承旨讀奏黃海監司趙榮順狀啓後,諸臣退出。
上在慶熙宮。停常參·經筵。
夜四更,月暈。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
傳于金華鎭曰,癸酉生捧單,昨以限六日下敎矣。更思〈之〉,則昨日至明日,限三日捧單,而單子隨捧以入。
傳于鄭運維曰,次對,畿伯·廣州府尹·統制使,同爲入侍,守令中,如有受由上京者,問于吏曹,亦同爲入侍。
傳于鄭運維曰,惠廳前賑,流乞有無,知而奏之。
傳于鄭運維曰,宣傳官二員待令,一則自惠政石橋,至水口門,詳察水門之善閉與否,自水口門外,至永濟橋看審以來,一則往鍾樓,審察流乞有無以來,次對入奏。
傳于鄭運維曰,大臣·備局堂上引見。
鄭尙淳啓曰,廣州府尹尹得雨,依下敎來待矣。傳曰,入侍。
鄭運維,以備邊司言啓曰,今日賓廳之坐,發遣郞廳,卯酉仕各司摘奸,則戶曹佐郞曺學臣,懸病不進,殊涉未安,令該府拿處,如何?傳曰,旣已罷職,勿拿。
鄭運維,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
李潭,以義禁言啓曰,全羅道扶安縣蝟島鎭定配罪人任希敎放送,承傳,啓下矣。放送事,分付道臣之意,敢啓。傳曰,知道。
鄭運維,以刑曹言啓曰,犯釀罪人良女李台史,私婢今伊·禮丹等嚴囚,今已限滿五日,嚴刑各一次,而買飮人,不告罪加刑次,竝仍囚之意,敢啓。傳曰,知道。
鄭尙淳,以漢城府言啓曰,卽接西部都事尹浣所報,則部屬石橋契私婢點愛犯釀,被捉於右捕盜廳矣。其家上下切隣,匠人金巨福,良人宋哲柱,任掌崔鳳徵等,依定式嚴處之意,敢啓。傳曰,知道。
鄭運維,以右邊捕廳言啓曰,西部石橋契居私婢點愛家,一中缸酒捉來,犯釀情節及買賣與否査問,則所供內,欲食餘利,八升米果爲潛釀,未及成熟而被捉,故元無買飮人云,多般嚴問,如一納招,犯釀罪人私婢點愛,竝其贓酒,移送于秋曹之意,敢啓。傳曰,知道。
以承傳色口傳下敎曰,二十日文臣朔試射,當行於中日處所,時刻,辰正一刻爲之,時刻單子先入之,試官,今日次對,當下敎矣。
李聖圭疏曰,伏以臣,父病積月沈痼,委頓床褥,長事藥餌,顧臣情私,夫豈有離捨供職之勢,而荐辱恩除,感激殊眷,不敢言私,黽勉冒膺,連日禁直,方寸焦鬱,每當門鑰之下,益切憂戀之情,而卽接家信,則臣父所患,越添於近日日候之不適,諸般症情,挾感苦劇,寒熱交攻而頭目眩暈,搔癢轉甚而肢體麻木,寢啖專廢,氣息綿綴云。臣自聞此報,心神飛越,按住不得,玆敢忙陳短章,徑出禁門。伏乞聖明,俯垂矜察,亟遞臣職,以便救護,以治瀆擾之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。陳情若此,本職許遞,專意救護。
敎統制使尹泰淵書,王若曰,揀一代蹶張之才,拊髀思切,掌三路緊要之地,託膂任重,玆宣綸綍之音,庸寄笠轂之重,眷玆南洋之巨鎭,實爲東方之雄藩。豹纛摠龜船之師,責重節制,鯨波接雕題之界,壤是要衝,所以列朝之管選必愼,矧當今日之弊瘼滋生,甲兵錢穀之凋耗,寧忽莫夜之戒?城郭樓櫓之疎略,恐失陰雨之圖。惟卿,韜靲令譽,簪紳名閥,勤謹不替於終始,有臣如斯,揀掄方急於藩維,舍卿誰屬?玆授卿以三道統制使兼慶尙右道水軍節度使,卿其愼乃職事,欽若寵修城隍而峙糗糧,無或爲苟安之習,鍊軍卒而飭戎政,常若有苞桑之心,毋遑曰百年無虞,盍亦勉一心報國?於戲,旌旗變彩,庶見殊俗之慴威,銅柱紀功,寧使古人而專美?故玆敎示,想宜知悉。知製敎金致讓製進
乙酉二月十八日巳時,上御思賢閤。大臣·備局堂上引見。畿伯·守令,同爲入侍時,領議政洪鳳漢,右議政金相福,行司直洪象漢·金陽澤,右參贊李昌壽,行副司直南泰齊,兵曹判書具允明,吏曹判書金致仁,刑曹判書黃仁儉,戶曹判書金尙喆,行副護軍具善復,工曹參判鄭弘淳,吏曹參判元仁孫,京畿監司李景祜,大司憲趙榮進,統制使尹泰淵,左副承旨鄭運維,獻納徐命善,記事官盧瑞國,事變假注書康文祥,記事官朴道天·林鼎遠,以次進伏訖。領議政洪鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,此江原監司成天柱狀啓也。以爲三陟鎭·鬱陵島,甲申搜討,因年凶,退行於今年。所屬九邑,爲八百三十里,追邑點視,大段防礙,令廟堂卽速稟旨,分付矣。巡點雖重,旣爲搜討相値,其所掣肘,誠如狀辭,三陟鎭則特爲停止,何如?上曰,依爲之。出擧條鳳漢曰,昨年者斤萬推覈後,洪洧除職事,傳敎矣。不但當窠未易,如此之人,若爲加資,則自有軍門進身之路矣。上曰,傳敎置之,加資。出擧條鳳漢曰,宰臣安允行·南泰著·申暐,或削或罷,此外侍從臣,以違牌罷職不敍者亦多。當此三司望苟簡之時,宜有給牒敍用之道矣。上曰,然矣。一體敍用。出擧條鳳漢曰,鄭履煥被謫蒙放已久,給牒敍用,何如?上曰,依爲之。出擧條上曰,摘奸宣傳官入侍。出榻敎任逅進前。上曰,水門橋梁,所見,何如?任逅曰,別無大段傷破處矣。許進前。上曰,流丐,何如耶?對曰,無矣。上命先退,李景祜進前。上曰,堤堰堂上誰也?春水方盛之時,貯水然後,可無後憂,堤堰各別申飭,可也。今年濬川幾次耶?景祜曰,正月二次,二月三次矣。上曰,此亦申飭,可也。景祜曰,本道雖有營門之名,而手下無一親兵,雖在緩急,實無可恃。本營有猶手保一千三百餘名,散在列邑,若於此中,以四五十里邑所在者,四五哨作隊,以便徵發,則常時爲團束之軍,可以得力於有事之時,而事係軍制變通,下詢而處之,何如?上曰,領相之意,何如?領議政洪鳳漢曰,畿伯所奏,誠好矣。名之以道伯,又兼兵馬水軍節度使,而無一親兵,雖以丙丁已行之跡言之,有不勝其寒心。若復狃於昇平,一向泛過,誠非慮遠之道,設有可爲之策,苟或掣礙,何可輕議?而今此所設施,不過以旗手變稱巡牙兵,一依守摠兩營牙兵例,以近地團束成伍,平時間間點操,緩急按簿調用,則其爲得力,爲如何哉?旣爲作隊,則標下自可就其中設置,宜加許施,而規模制置,亦當成節目狀聞後,稟處爲之矣。上曰,所奏誠有意焉,依爲之。出擧條景祜曰,本營雖有營門之名,而元無前排,全沒威儀,若於守摠兩營,各借五名,輪次立役,則非徒威儀,實有號全道內之道矣。鳳漢曰,畿伯所奏果好,而若有急去之時,卒難待令,近畿三四里內所住軍兵,定式借用,似好矣。上曰,守摠兩將,各陳所見,可也。金陽澤曰,旣非管下,則似有窒礙處矣。具善復曰,無節制借去,實有難便之端,似難施行矣。上曰,前畿伯,亦陳所見,可也。南泰齊曰,畿營疲弊,臣亦稔知,若有變通之道則果好矣。金致仁曰,畿營不成貌樣,世所共知,而若有借用前排之擧,則似有後弊,特敎借之,似好矣。陽澤曰,卒難決定,退去相議,後日入侍稟定,何如?上曰,依爲之。上曰,藥房提調,持湯劑入侍。出榻敎尹泰淵進前。上曰,當此凶年,凡事當何以爲之耶?泰淵曰,臣未知裏面之如何,下去後,當以狀聞,仰達矣。上曰,須脫去舊習,小心行公,毋負重畀之意,可也。仍命承旨,讀宣諭後,先退。運維曰,順安·咸興二守令,來待云矣。上曰,入侍。順安縣令尹光綏進前。上曰,初入侍耶?光綏曰,曾以刑曹郞入侍矣。上曰,前年農形,何如耶?光綏曰,免凶矣。上曰,糴政,何如耶?光綏曰,一萬四千餘石盡捧矣。咸興判官李廷恢進前。上曰,農形,何如耶?廷恢曰,快免凶矣。上曰,糴政,何如耶?廷恢曰,二萬八千餘石盡捧矣,上命先退。黃仁儉曰,昨日李信行處,推問內人官敎,則一則失之,二丈推納于政院矣。上曰,予旣處分,諸臺臣勿爲沾口更提,可也。鳳漢曰,雖有下敎,似或未詳聞,更爲詳敎似好矣。上曰,然矣,明言,可也。上曰,藥房提調,持湯劑入侍。出榻敎金致仁曰,頃有錦城大君子孫訪問之敎,而幾爲常漢云矣。李之億曰,誠如吏判所奏,訪問諸處,則果幾盡爲常漢矣。上曰,慘矣。戶曹判書金尙喆曰,各司卯酉仕,今朝自備局摘奸,則本曹佐郞曺學臣,懸病不進,故草記請拿問,俄已入啓矣。學臣,方以內腫之病,雖在死生未分中云,而有此摘奸時,執頉罷職,何如?上曰,依爲之。出擧條尙喆曰,今此吉禮時,自戶曹有各種輸送之例,而前冬吉禮,有減半之命矣。今番則以依定例擧行之意,內司有所報於臣曹,何以爲之乎?上曰,依前減輸送,此後依此擧行。出擧條具善復曰,今則日暖解凍,都城主脈補土,將爲始役,而北漢鍊戎臺築城時告由祭,自禮曹擧行,此是前例。今此補土之役,設祭告由等事,依例令該曹擇日擧行,何如?上曰,依爲之。出擧條趙榮進曰,請東呂·址淳等,更令王府,嚴鞫得情。措辭見上上曰,勿煩。榮進曰,請者斤萬,更令王府,嚴鞫得情,快伸王章。措辭見上上曰,勿煩。榮進曰,近來紀綱解弛,門禁不嚴,新差守門將三人,圖其末仕,日前闕門下鑰之時,爭入紛挐,閽卒披靡,不能禁抑。常時如果嚴飭,則豈有此驚駭之擧耶?請其時入直兵曹堂上罷職,郞廳拿問嚴處。上曰,依啓。榮進曰,懸房,卽泮宮典僕之生涯,而有一宗班,勒買銅峴懸房家基,稱以垈稅,每日捧錢,貽弊小民多端,此豈宗臣之所可爲也哉?若不嚴懲,後弊難防,請當該宗臣,査出罷職。上曰,依啓。出擧條榮進曰,筵席奏語,所當審愼,而向者任濟遠被罪也,自上俯問其族屬,則入侍承旨,以史官林鼎遠之近族仰陳,以其任林字音之相近,公然臆對,聽聞所及,莫不爲駭,請前都承旨金善行罷職。上曰,依啓。出擧條徐命善曰,請天大依律處斷。措辭見上上曰,勿煩。上曰,今番監市彼人輩能守法,無紛挐之弊耶?命善曰,少無一毫違法,極爲順過矣。上曰,通官輩,亦何如?命善曰,此亦極順,所對凡物,無坼見之弊矣。兵曹判書具允明曰,臺臣以守門將爭仕事,兵曹入直堂郞,發啓請罪,臣亦不勝惶恐矣。兵曹堂郞,旣已被罪,則當該守門將,不可置而不論,査實汰去,何如?上曰,依爲之。出擧條上命承旨,讀奏京畿監司李景祜喬桐査狀。上曰,何如耶?領議政洪鳳漢曰,分三年還報事,定式後,兩年旣已備置,壬午年及昨年,因其設賑,報備局退年,前後水使,別無可論之失矣。上曰,然則置之,可也。出擧條備堂先退。上曰,宣傳官一員入侍。出榻敎上曰,騎馬二匹立之。出榻敎上曰,宣傳官出往南郊,春耕始作與否,知來,可也。命承旨,讀奏李聖圭疏後,命書批答。又命讀黃海監司趙榮順狀啓,上曰,此乃民隱詩,今始初見也。文體效詩經矣,元文,何如耶?鳳漢曰,善爲矣。讀至長淵府使申景濬詩,上曰,此善作也。鳳漢曰,以善文名於世者矣。上曰,果善爲矣。至安岳·谷山等詩,上曰,此亦善作矣。鳳漢曰,然矣。運維曰,通川·高城二守令來待矣。上曰,入侍。高城縣令金履長進前,上曰,農形,何如耶?履長曰,免凶則快矣。上曰,捧糴幾許耶?履長曰,元數一萬石盡捧矣。上曰,有懷陳之,可也。履長曰,無所懷矣。通川縣監金貞謙進前,上曰,農形,何如耶?貞謙曰,免凶矣。上曰,糴政,何如耶?貞謙曰,盡捧矣。命先退,上曰,藥房提調,持湯劑入侍。出榻敎李之億曰,昨承竹冊敎命改造之命,所當卽爲擧行,而本曹見方設場,勢將移定他司後,分差戶禮兩曹郞廳,仍令董役,而保民司最爲便近。當於此司,聚辦各役,臣亦往來時,歷入董飭,事甚便好,敢此仰稟矣。上曰,依爲之。出擧條鳳漢曰,永禧殿酌獻禮,靜攝中,達夜將事,實爲悶迫,姑爲攝行,未知何如?上曰,情禮缺然,不得聽施矣。上曰,儒臣持警世問答入侍。出榻敎李在簡進讀警世問答小許。上曰,其次下番讀之,承·史亦爲輪次讀之,可也。承史輪讀後,運維曰,廣州府尹尹得雨來待矣。上曰,入侍。尹得雨進前。上曰,設賑幾次耶?得雨曰,四次矣。上曰,道臣亦來賑耶?得雨曰,明日發行云矣。上曰,春耕,何如耶?得雨曰,姑未耕矣。上曰,西將臺,何如耶?得雨曰,極爲通望宏傑矣。上曰,有樓名乎?得雨曰,無忘樓矣。上曰,何意耶?得雨曰,無忘在莒之意也。上曰,予欲一見,圖形以入,可也。摘奸宣傳官進前,上曰,春耕,何如?秋牟,亦何如?任逅曰,自靑坡至典牲署,元無秋牟,春耕則未半矣。上曰,雨無所害耶?逅曰,無害矣。命先退,承旨讀奏禁府啓目原情後,上曰,承旨有闕,代前府尹洪樂純除授,牌招察任。房順房。解由勿拘。出傳敎上曰,文臣朔試射試官,騎判·訓將·摠戎使·入直騎郞·入直摠府二郞爲之,自章德門乘轎,以此分付儀曹。諸臣以次退出。
上在慶熙宮。停常參·經筵。
夜五更,月暈。
傳于金華鎭曰,昔人有流民圖以進者,昨日遣於下敎,賑民圖,令廣州府尹一體圖進,只分付廣州。
洪麟漢啓曰,明日堂下文臣朔試射,親臨殿座相値,視事頉稟。傳曰,知道。
傳于鄭運維曰,中日閣試射有意焉。巡數必多,立三貫革,射員擧案,卽爲捧入,侍衛以入直擧行。
又傳于曰,各司應有未及回啓者,坐直承旨,待下敎盡爲入侍。
掌令南雲老啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。答曰,勿煩。
鄭運維,以捕盜廳言啓曰,北部安國洞居私婢奉點家,潛釀一小缸捉來,推問其犯釀情節,則招內,孕胎四朔,猝然腹痛,爲自飮之計,所食餘飯,潛釀於小缸,未及成熟之前,如是現捉,而曾前實言犯釀之事,亦言買飮之人,屢次嚴問,一如前招。犯釀罪人女奉點,竝其所捉酒一小缸,移送秋曹之意,敢啓。傳曰,知道。
又以漢城府言啓曰,卽接北部都事申旭所報,則部屬安國洞契居私婢奉點犯釀,被捉於左捕廳矣。其家上下切隣,宮奴奉有先,忠翊衛朴大蕃,任掌裵世迪等,依定式嚴處之意,敢啓。傳曰,知道。
傳于鄭運維曰,玉堂持警世問答,待下敎入侍。
傳于鄭尙淳曰,諸承旨持公事,入侍。
以備忘記,傳于洪麟漢曰,金氏·姜氏爲尙宮。
乙酉二月十九日午時,上御思賢閤。諸承旨持公事入侍,儒臣同爲入侍時,行都承旨洪麟漢,左承旨鄭尙淳,左副承旨鄭運維,右副承旨李潭,同副承旨洪樂純,記事官李益烍·朴道天·林鼎遠,副校理李在簡,副修撰洪檍,以次進伏訖。麟漢曰,右承旨以式暇不爲仕進矣。藥房提調李之億曰,夜間,聖體若何?上曰,一樣矣。之億曰,寢睡·水刺之節,亦何如?上曰,一樣矣。之億曰,湯劑當進御矣。上曰,持入,可也。上進御湯劑,諸承旨以次讀奏諸公事訖。之億更進湯劑,上進御。上曰,禮房無公事乎?麟漢曰,然矣。命書傳敎曰,神氣索莫,方在憊臥,故全未覺,而覽其單,此門可謂謹飭。忽思之,兪彦鉉又有處子,心甚惻然,何待畢擇?爲先特爲許婚。出傳敎潭曰,獻納徐命善,以行公臺諫,屢度催促,終不詣臺,無端闕啓,事甚未安,依定式推考警責,何如?上曰,依爲之。出擧條諸承旨以次退出。上曰,一人留之,可也,樂純進伏。命書傳敎曰,噫,暮年復講,寔是異事,而書經當爲重講,故問初講日子,卽戊申年,三十五歲時二月初八日也。豈意七十二歲,復講此書乎?噫,其間三十八年,千千萬萬夢想之外,其雖預聞詩經畢講,八日之後,今無可論,今有閏月,書傳當於閏月初八日晝講擧行。噫,一自呈單命下之後,此心動焉,予之氣爲心,故以此連爲憊臥,雖憊臥之中,不敢自逸,連行次對,承宣儒臣,亦召見矣。雖然,以予日復一日之心,豈特分陰?宜惜毫陰,今日後捧單事畢,心可少定,其間幾二旬,其何放過?再明日晝講爲之,書經進講前,頃年體昔爲之,未迄工而爲夜對。詩三百篇,一言以蔽之曰思無邪。心經,正詩·書之間所講者,自再明日至來月初七日,法講講心經大文事,分付弘文館。出傳敎檍曰,今因心經下詢,敢此仰達矣。明年進講訓義小學事,曾有下敎,而芸館則無板本,各道監營皆有之,而進講冊子,不可不預爲印待矣。上曰,令兩南,小學大全各十件,諺解各三件式印進,御覽三件俱諺解,令湖西印進,而紙品制樣,勿爲豐侈。御覽冊子若此,則況兩南印進者乎?以此一體申飭。檍曰,自本館擧行乎?上曰,依爲之。出擧條上曰,兩儒臣及承宣,以次讀奏警世問答,可也。以次讀奏訖。諸臣以次退出。
上在慶熙宮。停常參·經筵。
未時,日暈,暈上有冠。夜四更,月有兩珥。
以承傳色傳于鄭運維曰,頃日武臣朔試射時,入直文臣盡射,今入直武臣柳葉箭當試射,卽捧擧案。
又傳于曰,武臣堂上一體擧案,日傘差備·忠義·道路事知,同爲擧案,服色則以時着入射,擧案單子卽入然後當殿座,催促擧行。
又傳于曰,宣傳官·武兼訓鍊院官員差備待令者竝擧案,拾箭後,此貫革撤去,柳葉箭二貫革改立。
又傳于曰,日晩,試記催促入之。
傳于鄭尙淳曰,義烈宮手本海西黃州田畓,依壽進宮關西田畓例,令備郞卽爲之摘奸以來。
傳于鄭運維曰,坐直承旨·玉堂入侍。
洪樂純,以兵曹言啓曰。傳曰,頃者兵判所奏,事體固然,而更思之,不過無識所致,遐方武士汰去則過,令兵曹一倂決棍,勿汰事,命下矣。依傳敎當該守門將李德演·金·崔鎭華等,各決棍十度,勿汰之意,敢啓。傳曰,知道。
親臨文臣朔試射罷後,政院·玉堂·藥房口傳問安。答曰,知道。
乙酉二月二十日辰時,上御金商門外。親臨文臣朔試射入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國·李益烍·朴道天·林鼎遠,以次進伏訖。上曰,執鼓,可也。藥房都提調洪鳳漢,提調李之億進伏。鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑煎待矣。上曰,持入。上進御後退去。試官肅拜後,具允明·具善行·具善復·權啓學·李章運·權栓,以次進伏。上曰,矢數執鼓,貫五邊三,可也。允明曰,元義孫以親病不得入來矣。上曰,置之。上曰,莫重試射,呼名而不卽入來,極爲駭然。當該呼名官拿入。上曰,汝輩雖諂於文臣,安敢如是?決棍三度後拿出。上曰,兵判坐于局將廳,各司掌務書吏,以龍虎營前排,決棍各三度,可也。上曰,令豈只行於下乎?不卽入來人,知入,可也。差備官奏曰,具㢞·沈觀之也。上曰,傳敎書之,可也。善復曰,此二人則已入於內呼名,而事則出於外呼名矣。上曰,更爲査入,可也。差備官又奏曰,李尙運·朴東一也。承旨曰,傳敎書之乎?上曰,姑置之。上曰,申飭之餘,遲滯入射,司錄柳成模,從重推考。出擧條上入小次,文臣試射畢後,武臣堂上以下擧案。少頃,上殿座,鳳漢進湯劑。上進御。上曰,詣臺臺臣入侍。掌令南雲老曰,請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。雲老曰,請還寢東呂·址淳等還配之命,更令王府,嚴鞫得情。上曰,勿煩。出擧條雲老退出。潭曰,獻納徐命善,以行公臺諫,今日又不詣臺,無端闕啓,事甚未安。依定式推考警責,何如?上曰,依爲之。出擧條上曰,校理有闕,代獻納徐命善除授,牌招察任。出傳敎上曰,領相仍留,可也。上命宣饌于諸臣,畢射後,上曰,連日文臣朔試射,不無飭效,今親臨試射時,正郞黃樸,十一矢居首,半熟馬一匹賜給。出傳敎上曰,旣畢捧單,宋樂休·任龍國·柳家處子,日後揀擇命下時入參,金履正·閔是祥·宋持敬家處子,一體許婚。出傳敎上曰,一時做錯,諭於筵席,亦浮囂所致,而旣聞以啓,臺體卽然,故卽允而飭已行。前承旨金善行敍用。出傳敎允明曰,俄者宮墻外,殿座至近之地,有擊錚之聲,其爲驚駭,可勝言哉?追聞擊錚者兩人,而一則利川女人,一則濟州人,其事件俱甚猥屑云。情狀極可痛惋,竝令秋曹,準律勘處,何如?上曰,依爲之。麟漢曰,今因言端,臣有仰達者矣。濟州人往來街上,諸臣公私之行,輒爲呼訴,而亦有京中人,隨其行而指揮者,事極可駭。査得嚴治之意,一體分付,何如?上曰,依爲之。出擧條上曰,頃者兵判所奏,事體固然,而更思之,不過無識所致,遐方武士,汰去則過,令兵曹一竝決棍,勿汰,可也。出傳敎鳳漢進湯劑。上進御。鳳漢曰,補外之人,例不得任意受由,而若或陳達,則亦多往來矣。永興府使朴相德,母病苦重,難於將往,母子久離,情理可矜,外拜屬耳,雖不敢輕請內移,姑令隨便往來,何如?上曰,依爲之。補外之人,心嘗以爲請由,今聞定式有禁云。其雖補外,情理宜顧,此後有親者,一例許由,可也。出擧條頒賞後,上還入光順門,下敎曰,入直玉堂,坐直承旨入侍,金華鎭·洪樂純·盧瑞國·李益烍·朴道天·林鼎遠,校理李在簡,副修撰洪檍,以次入侍于章德門外,上駐輿下敎曰,心經分排覽乎?在簡曰,未及爲之矣。上曰,持入,可也。持入後,上命承旨,讀奏御製序文。上曰,中日廳依前用之,可也。諸臣以次退出。
上在慶熙宮。停常參,只晝夕講。
辰時,日有右珥。巳時,日暈。酉時,日有左珥。
夜五更,月暈。
洪樂純,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
洪樂純啓曰,大司憲趙榮進,以避嫌詣臺,而夕講入侍相値,何以爲之?敢稟。傳于洪樂純曰,承旨與都憲入侍。
傳于洪樂純曰,坐直承旨,持祭報府入侍。
洪樂純,以右邊捕盜廳言啓曰,西部大平館契居良女小愛家,一中缸酒捉來,犯釀情節及買賣與否査問,則所供內,欲食餘利,三升米果爲潛釀而洞內居咸占得處,一器酒斥賣之時,仍卽被捉,無他放賣處云。故咸占得處,亦爲査問,則以買飮的實遲晩納招,犯釀罪人良女小愛及買飮罪人良人咸占得等,竝其贓酒,移送秋曹之意,敢啓。傳曰,知道。
以江華留守狀啓,本府肅音島居老除軍官金必祥等渰死事,傳于洪樂純曰,令本道恤典擧行。
鄭尙淳,以漢城府言啓曰,卽接西部都事尹浣所報,則部屬大平館契居良女小愛犯釀,被捉於右捕盜廳矣。其家上下切隣,私奴三述伊·金旕山·任掌姜泰云等,依定式嚴處之意,敢啓。傳曰,知道。
乙酉二月二十一日午時,上御隆武堂。晝講入侍時,特進官李吉輔,同知事洪名漢,參贊官洪樂純,侍讀官李在簡,檢討官洪檍,記事官盧瑞國·丁志遠·林鼎遠,武臣金範魯,以次進伏訖。上曰,自止,止於雍雖不敏,請事斯語矣,可也。昔年涒灘,講此經於此堂,而今予坐此,復講此經,意有所在矣。李在簡進講心經首章,讀至回也。上曰,此則直讀不諱,可也。盡讀止於雍雖不敏請事斯語矣。上讀一遍訖。在簡曰,首章乃堯·舜·禹相傳之心法,而堯之一言,至矣盡矣,而舜復益之以三言者,可見其危而不安,微而難見之義,其後來帝王,豈無體行之道耶?上曰,所陳,是矣。洪檍曰,此章非但爲堯·舜·禹相傳之心法,亦我朝列聖之心法也。孝廟雖在臥薪嘗膽之日,君臣上下,反復論難,每在於是章,而殿下今坐此堂講此經,誠非偶然矣。上曰,與先正講論耶?檍曰,然矣。上曰,予則只追感涒灘而坐此堂矣。今聞儒臣所奏,尤非偶然矣。同經筵亦陳之,可也。洪名漢曰,此一篇宗旨,專在於人心道心危微難見之地,反復論難,可見其傳授心法也。上曰,是矣。特進官亦陳之,可也。李吉輔曰,上下番已陳無餘,臣別無可陳者矣。上曰,藥房提調,持湯劑入侍。出榻敎李之億曰,請進湯劑,臣固知頻數,而欲於筵席未撤之前,更爲煎進矣。上曰,煎來,可也。上命書御製後,上曰,特進官曾有書進御製事耶?對曰,無矣。上曰,承旨書進,可也。樂純曰,掌令見方詣臺矣。上命入侍。南雲老啓曰,東呂·址淳等,更命王府,嚴鞫得情。措辭見上上曰,勿煩。又啓曰,者斤萬更令王府,嚴鞫得情,快伸王章。措辭見上上曰,勿煩。上命承旨,讀奏忠淸監司助婚狀啓,又讀奏忠淸監司還穀反作請罪狀啓。上曰,鄭擇誰也?益河之族耶?樂純曰,非矣。曾以騎郞出宰者矣。上曰,夕講爲之。出榻敎諸臣以次退出。
乙酉二月二十一日未時,上御隆武堂,夕講入侍時,特進官李吉輔,同知事洪名漢,參贊官洪樂純,侍讀官李在簡,檢討官洪檍,記事官盧瑞國·丁志遠·林鼎遠,以次進伏訖。上曰,注書出去,推御製草以來,可也。瑞國承命出來,持御製草入來復命。李在簡進讀,自中庸天命之爲性,止此謂修身在正其心。上讀一遍訖。在簡曰,此章言戒懼謹獨,首尾相應,莫非聖人心法,而相爲照應矣。洪檍曰,此經一篇,莫非學者治心之工,而帝王之學,無過於是矣。上曰,所奏誠然矣。同經筵陳之,可也。洪名漢曰,下番所奏誠然矣。天地位萬物育,而實爲帝王工夫矣。殿下旣居其位,益加留念,是臣望也。上曰,所奏是矣,當體念焉。特進官亦陳之,可也。李吉輔曰,俄已陳之矣。臣於此等工夫,素無素蘊,別無可奏者矣。上曰,參贊官亦陳之,可也。洪樂純曰,上下番已陳無餘,臣亦無可奏矣。上命經筵先退。上曰,藥房提調,持湯劑入侍。出榻敎上命承旨,讀御製草,數處點改後,上曰,俄命承旨書進矣。更思之,使寫字官書之,似好矣注書持此出授政院,使寫字官精書洪武正韻體以進,而推心經御製序以來可也,臣瑞國承命出來,持心經御製序入來復命。上曰,玉堂上下番入侍。出榻敎上親讀御製第一序後,命下番讀第二序訖。上命上番兼春秋,推諸公事入來,命承旨讀奏。上命持入政經,命承旨讀御製序訖。上曰,此序是予所作,而已盡忘之矣。政經旨義,何如?樂純曰,起頭則書傳,繼以周易諸經書矣。檍曰,雜引經傳,治民之政,無不畢擧矣。雖非與心經相爲表裏,而其於爲政之道,誠好矣。上命洪檍,讀政經篇末跋。上曰,藥房提調,持湯劑入侍。出榻敎上曰,二十八日崇政殿,當爲香祗迎,以此分付儀曹。出傳敎諸臣以次退出。
乙酉二月二十一日申時,上御隆武堂,坐直承旨·都憲,同爲入侍時,大司憲趙榮進,同副承旨洪樂純,記事官盧瑞國·丁志遠·林鼎遠,以次進伏訖。上曰,承旨馳往寧陵奉審後,英陵一體奉審以來。出榻敎上曰,右承旨金華鎭,牌招入直。出榻敎大司憲趙榮進曰,風憲之長,責任甚重,苟非一代峻望,莫宜居之,而以臣無似,屢叨此地,每顧職名,不覺慙汗之浹背,嚴畏分義,雖未免冒沒承膺,而三登賓筵,一無報效,所陳數事,亦不過爲塞責之歸,悚恧之忱,方切于中。伏聞昨日筵中,有以闕門開閉,非兵曹所管陳達,大臣亦以過矣爲言。筵席語祕,雖不得其詳,而臣於是瞿然之極,益無所措。本兵之於闕門開閉,雖曰無專管之規,而闕門之紛鬨如市,不之禁戢者,其責果不在於兵曹乎?臣之所論,實在於此,而今重臣,以題外之開閉二字,自爲分疏,大僚斥之以過,其在廉隅,何可仍冒於臺次乎?請命遞斥臣職。上曰,非其本事,隨聞以陳,臺體卽然,錯聽以奏,亦非異事,豈可以此過爲自列?勿辭,亦勿退待,上曰,初未知都憲入來之意,而乃爲此避嫌耶?命先退。上曰,昨除徐命善校理矣。更思之,似不得爲矣。上曰,噫,暮年復政,自勉飭勵之時,耳目逡巡,爲今巨弊。方以此申飭,則豈可觀其人而弛張乎?若此人孰肯爲此任乎?昨日獻納徐命善以闕啓,承旨以奏,而儒臣適有窠,故監市御史回來之後,尙未爲之。使一任逡巡,不若備員玉署故特除,伊後思之,旣已行公,無端闕啓宜飭而中其意,一邊申飭,一邊中意,非自强勉飭之意。校理徐命善特除之命勿施,復授前任,明朝牌招察任。出傳敎上曰,都憲之來,其所微稟,在於夕講時,而聞置不奏,晩後以奏,其涉可駭。當該中官,越捧二等。出傳敎上曰,前執義李碩載,校理除授,牌招察任。出傳敎上命承旨,讀奏寧陵祭報府後,諸臣以次退出。
上在慶熙宮。停常參,晝夕講。
夜五更,月暈。
下直,會寧府使許瑬。
金華鎭啓曰,明日再明日,國忌齋戒,視事頉稟。傳曰,知道。
藥房都提調臣洪鳳漢,提調臣李之億,右承旨金華鎭啓曰,春寒尙峭,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
鄭運維啓曰,事變假注書康文祥,身病猝重,勢難察任,今姑改差,何如?傳曰,允。
鄭運維啓曰,明日次對,兩司長官,當爲進參。大司憲趙榮進,待開門牌招,以爲進參之地,何如?傳曰,允。
鄭運維,以刑曹言啓曰,犯釀罪人私婢占愛嚴囚,限滿五日,依律嚴刑一次,而買飮人不告罪加刑次仍囚。良女李召史,私婢今伊·禮丹等,前已刑推,而買飮人不告罪,依定式加刑各一次後,竝放送之意,敢啓。傳曰,知道。
乙酉二月二十二日午時,上御景賢堂。晝講,兩司同爲入侍時,知事南泰齊,特進官金尙喆,參贊官金華鎭,侍讀官具庠,檢討官金載順,記事官盧瑞國·朴道天·林鼎遠,武臣洪益海,掌令南雲老,獻納徐命善進伏訖。上曰,自止,止於君子樂得其道,可也。具庠進讀,自樂記君子曰,止惑而不樂。上讀一遍訖。具庠曰,此章言樂以治心,禮以治躬,以至治天下,其本皆在於心也。一有不中,則利欲生矣,聖人自修之道,槪可見矣。金載順曰,致禮致樂,以至和敬,則易直子諒之心,自然中節,此皆聖人修身之本也。上曰,特進官陳之,可也。金尙喆曰,禮樂修德之道,而日用周旋,造次不離,則非徒治心修身,自可至於治平位育之功矣。上曰,所奏,好矣。知事亦陳之,可也。南泰齊曰,上下番所奏,已詳盡無餘,而禮樂本之身心,以致和順,則敬義立而內外交養,至如歌謠舞蹈,皆出於禮樂。雖以三代以前觀之,大章韶蕭禋類望秩,無非禮樂,而其於格神人儀鳳凰,可見其和順中節之效矣。帝王爲治之道,尤宜體念處也。上曰,所陳切中,當體念焉。上曰,藥房提調,持湯劑入侍。出榻敎經筵先退。上曰,夕講爲之。出傳敎掌令南雲老啓曰,請東呂·址淳,更令王府,嚴鞫得情。措辭見上上曰,勿煩。又啓曰,請者斤萬,更令王府,嚴鞫得情,快伸王章。措辭見上上曰,勿煩。獻納徐命善所啓,臣言議巽軟,本不合於耳目之任,而義重反面,黽勉一肅,隨入賓對,只傳故紙,分義雖伸,愧恧冞切,因仍盤礴,計不敢出。且緣病勢之適苦,以致闕啓之連稟,溺職之失,尤無所逃。昨伏見傳敎,縷縷辭旨,莫非臣難安之端,當罪而幸逭,乍遞旋仍,雖荷聖上包容之恩,揆以臺體,其何可晏然於臺次乎?請命遞斥臣職。上曰,昨日下敎,飭勵耳目之意,而以此爲嫌,其涉太過,勿辭,亦勿退待。又啓曰,請天大依律處斷。措辭見上上曰,勿煩。上曰,藥房提調,持湯劑入侍。出榻敎上命承旨,讀開城留守金器大狀啓。又命讀黃海監司趙榮順狀啓。上曰,今聞海西道臣狀聞,可謂不負授此任之意事。當下備局,其令卽爲回答,而今讀其文,不聞則已。旣聞之後,爲駭者二焉,何則?鄒聖曰,何必曰利今日松都·海西狀聞俱到,莫云無異焉。松都此習,予猶非之,此流來蓋久,則松民蓋以此習熟者,而噫,彼海西八道中一也。命方伯宣化承流,又以與民爭利,爲駭者一也。頃年關西有是事,故聞甚爲駭。特遣備堂李日躋,用馮驩古事,仍以嚴禁而除民弊。今於海西,又有此弊,一則禁焉,一則若此,是豈一視兩西民之意哉?爲駭者二也。此無他,一自均役之後,莫能充代,其亦難請。道內彌縫,故有此弊。道臣狀聞中,非前人所樂爲等說,予嘉其意。況營賑穀事,由於己酉,非其時道臣爲國公心,豈爲此乎?且狀聞中,耗上生耗之說,民弊畢陳。噫,此物雖歉歲爲民者,登歲貽弊,亦豈不顧?非徒事勢之順便,今予不待回啓,特爲下敎,深體鄒聖交征利之戒,心亦聞此不忍耐之意也。旣聞之後,一日不整,卽君與民交征利者也。今番次對,其日欲行矣。進定於明日,大臣諸臣,先會講磨後,登對回啓。噫,道臣狀聞,詳盡無餘,可以擧而措之,商確何難也?出傳敎上曰,注書持此出授政院,使之擧行而入來,備堂處輪示,而催促夕講,可也。瑞國出來傳命後,仍與講官入來復命。
乙酉二月二十二日申時,上御景賢堂。夕講入侍時,知事南泰齊,特進官金尙喆,參贊官鄭運維,侍讀官具庠,檢討官金載順,記事官盧瑞國·朴道天·林鼎遠,以次進伏訖。具庠進講,自孟子曰,人皆有不忍人之心,止不失其赤子之心者也。上讀一遍訖。具庠曰,此章論四端七情者也。治心之法,專在於擴充其端,若或一毫放過,則利欲乘之。日用之間,整齊嚴肅,以養其善端之萌,則自無非辟之干,存理遏欲,內外交正,隨處省察,每存此心,則自可至於修齊治平之域。金載順曰,人皆有不忍人之心,其所操存省察者,莫非反己之工。若不失此心,則聖人爲學之道,無過於是矣。上曰,特進官陳之,可也。金尙喆曰,治天下可運於掌上,以不忍人之心,推以擴充,則足以保四海,其所爲學之方,至矣盡矣,而大聖人垂訓之義,亦可見矣。上曰,知事亦陳之,可也。南泰齊曰,人皆有是心,若不自暴自賊,則仁義之心,自然流出,其所用工之道,皆在我矣。上曰,所陳,是矣。上曰,藥房提調,持湯劑入侍。出傳敎上曰,禮判勿退,可也。上命承旨,讀次對進定傳敎訖。上曰,海西放債,爲弊不貲,各陳所見,可也。放債之弊,安知無指徵無處之患耶?南泰齊曰,債弊甚酷,或有隣徵族徵之患矣。上曰,慶尙亦有給債事乎?金尙喆曰,列邑或有或無,而亦無大段爲弊矣。上曰,禮判之意,何如?李之億曰,臣未有量度,而猝然臆對,極知未安,而征利之弊,則實爲非矣。上曰,其殖雖曰不多,年年殖利,則豈不多乎?南泰齊曰,海西還穀,元數甚小,異於他道,故不得不如是矣。上曰,此是添利輩之事,豈可爲乎?非但上下交征利,乃君臣交征利,雖同輩之債難矣。況官債乎?江原道蔘價之弊亦難矣。金尙喆曰,非但此也,名色不正者,皆有後弊矣。上曰,然矣。上曰,今日因海西道臣狀聞,有下敎,故先問入侍備堂,因此下問諸道,抑或有此弊否,嶺南卽穀米有裕之道。而其若豐登,古亦有此弊云。噫,不足而有此弊,若是欲禁,況不然者乎?大抵此弊,非徒道臣守令之過,京外牟利輩作用。噫,爲彼牟利輩,貽弊赤子,豈王政之忍爲耶?諸道各邑,不正有此弊者,亦令備局,明日登對時,一體稟處嚴禁後,復若此者,隨現嚴處。出傳敎諸臣退出。
上在慶熙宮。停常參·經筵。
仁宣王后忌辰齋戒。
辰時巳時,日暈。
李鎭復爲事變假注書。
鄭運維啓曰,事變假注書李鎭復,時無職名,令該曹依例付軍職,冠帶常仕,何如?傳曰,允。
傳于鄭運維曰,大臣·備局堂上引見。
兵曹判書具允明上疏,伏以臣,卽伏見都憲避辭,以臣筵奏爲說,臣誠瞿然也。臣之伊日所奏門開閉云云,不過因言端汛說而已,何嘗一毫近似於分疏,亦何嘗一語及於臺啓哉?或者憲臣,過於傳聽而然,而大抵主管門禁,責在本曹,況臣待罪長官,常時不能檢飭,以致闕門之紛鬨如市,則臣之自初倖逭之狀,於是益著矣。臣實滿心慙惶,無地自容也。仍伏念臣之叨此重任,今已三朔矣。人氣之不稱,姑勿論,前後劇務,積傷身瘁,舊恙新祟,迭出層現,神精頓消,筋力殆盡,伏想天鑑,亦必俯燭其癃朽之實狀矣。今若一向强策,顚仆乃已,則是眞決性命饕富貴者。臣雖無狀,豈忍爲此?以情以病,俱宜一遞,敢將疾痛之呼,仰瀆仁覆之下。伏乞聖明,特賜鑑諒,亟許鐫免,以幸公私,不勝顒祝。臣無任云云。答曰,省疏具悉。因浮囂之浪傳,過爲引嫌,故業已下敎,此正毛將焉附,其以此仍爲祈免,卿亦過矣。卿其勿辭行公。
乙酉二月二十三日午時,上御景賢堂。大臣·備局堂上引見入侍時,領議政洪鳳漢,右議政金相福,知中樞洪啓禧,行司直洪象漢·金陽澤,左參贊李益輔,右參贊李昌壽,行副司直具善行,吏曹判書金致仁,刑曹判書黃仁儉,戶曹判書金尙喆,同敦寧趙明鼎,副護軍具善復,左尹蔡濟恭,吏曹參判元仁孫,左副承旨鄭運維,執義金魯鎭,校理具庠,獻納徐命善,記事官李益烍,事變假注書李鎭復,記事官朴道天·林鼎遠,以次進伏訖。鳳漢曰,日間,聖體調攝,若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑煎待矣。上曰,藥房提調,持湯劑入侍。出傳敎李之億持入,鳳漢進湯劑。上進御。鳳漢曰,此黃海監司趙榮順狀啓也。以爲本營,一自均役以後,應捧之數,比之應下,其所不足,殆過三分之一,而本州尤有甚焉。營州形勢,轉益凋廢,非宜之料判,奇奇怪怪,若不及今變通,則將至於莫可收拾之境。己酉年間,本道營賑穀,旣自本營措備設置,而見今會付之數,幾爲十四萬石,就其中限七萬石,永作臣營別會穀,依前取耗,以爲公私支放之地。其他非理之事,一切革罷,永爲定式事,令廟堂稟處爲請矣。道臣狀請,出於不獲已,本道事勢,不可變通之狀,不待自下陳達,昨日傳敎,已示俯諒之聖意。臣等,俄者賓廳,亦以許施停當,而所請之數太過,以五六萬間許之則爲好矣。上曰,以今國計言之,則千石猶難,而旣以爲民欲許,則除其二萬石,亦何惜乎?右相亦言之,可也。相福曰,民少穀多,雖爲民害,而穀物蓋不可以不儲蓄。至於監司之所欲得穀而革弊者,若許六萬石則似足矣。上曰,諸臣歷奏,可也。啓禧曰,廟堂之意,固欲許施,而所爭在六七萬之間,臣意則朝家若以割出此穀,而耗穀減少爲慮,則減給,可也。若以耗上生耗之爲民弊,不欲耗穀之漸多,則今此劃給,不必靳惜。必須取耗七千石,然後可以盡去不正名色,而或以一千石之不足,有去之不盡者,則豈不可惜乎?臣則以爲,依狀請劃給,宜矣。象漢曰,道臣之磨鍊七萬石,若曰未知其適中,則廟堂之遙度六萬石,亦安知其果爲適中也?等是不能十分適當,則其在救民弊革不正之道,因依聖敎劃給七萬石,似好矣。陽澤曰,當此財用匱竭之時,宜廣儲蓄,而海西此弊,全由於穀多。若以七萬石移作營穀,年年割用耗條,使元數不復繁殖,則舊弊庶可少除矣。益輔曰,穀物不可不儲蓄,六萬先爲許給,而如或不足,則必當更請,觀勢處之,爲好矣。昌壽曰,海伯所請卽七萬石,而廟堂之欲減者,只是一萬耳。以六萬而足,則一石不可加也。若不足則萬石不必惜矣。臣旣未能的知其數之爲幾何,然後方可適中,則何敢强對乎?善行曰,臣則未知其裏面便否,不敢仰達矣。致仁曰,道臣雖七萬石爲請,顧其所望,亦豈必其準數得請乎?本道穀物,雖曰不少,他日水旱之災,恐不獨爲本道之用,其在廣儲蓄備不虞之道,七萬之數,未免過多,先以六萬石許之,似好矣。仁儉曰,變通設施,貴在適中,姑許六萬石,使道臣從約措置,則似好矣。尙喆曰,臣之略見,昨已仰對之,而今此劃給,若以四五萬爲限則已矣。若以六七萬有所較計,則一萬石之耗,不過一千石。以此一千石之耗,就其奇怪之名色,快除積痼之民弊,而營賑廳所餘本穀,使之着意糶糴,逐年生耗,漸次增加,則其間利害,恐不啻皎然矣。明鼎曰,營門凋殘難支之形,還穀耗上生耗之弊,料判時,種種不正名色,誠如道臣之狀聞,俱不可不及時矯救。不但目今經費匱竭,中外同然。若非我聖上深軫弊源,特推異恩,則六萬之數,顧何能容易劃得乎?卽此數而使道臣善爲分排區處,則自當有成效,恐不必以七萬石爲準矣。善復曰,本道事勢,臣未熟知,不敢臆對矣。濟恭曰,道臣雖以七萬石爲請,其意亦何望朝家之必準其數乎?近來京外穀物,率多匱乏,前頭水旱,亦不可不慮。七萬之與六萬,所爭雖不大段,撙節許施,恐合宜矣。仁孫曰,大臣六萬石之議,臣亦與聞於賓廳商確時矣。誠如吏判金致仁之奏,前頭若或有水旱之憂,則非但海西一道而已,諸道亦必賴焉。撙節之道,似不可不念矣。鳳漢曰,因前監司申晦狀請,二萬石限三年許貸,未過限前,此亦便是營穀。今又永劃五萬,以滿七數,則事面甚好,在本道亦似優足矣。相福曰,前許二萬石,前監司似已區處,除此而許六萬石,似好矣。上曰,昨已下敎,一則欲除不正之名,一則耗上生耗,爲道民難支之弊,與他有異。旣許之後,當觀大體,豈惜千石之耗?若此之後,有水旱之濟,有邊塞之備,則君猶減供,況營穀乎?雖使道臣糲飯,所許元數中取用,何難之有?今聞所奏,前許二萬石云。以此竝計,特許所請。若是下敎之後,海西一道,或有不正之餘名,則當自今道臣,施以重律,以此嚴飭。出擧條鳳漢曰,此開城留守狀啓也。以爲本府許多勅需,專靠於給債取殖,而近來商利凋殘,債殖漸縮,實爲難支之中,年年開市之需,以餘儲割用,北使之行,若在不意,則萬無接應之道,而臣未諳何樣錢穀,可合區劃,惟在朝家之處分。乞令廟堂,卽速稟旨分付爲請矣。本府事勢,誠果如此,則不可不從便劃給矣。上曰,曾經留守人,歷陳,可也。致仁曰,自前朝家,累有劃給,而近來勅行連續,隨得隨用,不能生殖,故目下亦無見儲云,誠可悶矣。尙喆曰,前後守臣,雖有所請得,其間已經兩勅行,今無餘儲云。若有不時客使之報,其何以臨急措辦乎?不可不趁今有區劃矣。濟恭曰,臣於待罪本府時,已以勅庫之萬分渴急陳達矣。蓋前後客使之行,本府需用,朝家每趁念許劃,而以其輒在臨急之日,故以穀換錢,以錢貿銀之際,草率了當者多矣。朝家若不得不畢竟許劃,無寧預爲區處,使之從容生殖,以備他日之用,恐合事宜矣。鳳漢曰,不但重宰臣所奏如此,本府勅庫難支之狀,通朝所知。若有勅使,則勢將自朝家依例劃給,與其臨時變通,以貽苟艱之弊,毋寧前期拮据之爲便。海西管餉穀五千石,關西別餉木五十同,特爲劃給,以爲從便措處之地,何如?上曰,依爲之。出擧條鳳漢曰,尹得養補外遂安,而與谷山府使金和澤有親嫌,不可不區處矣。上曰,今聞大臣所奏,事勢不可不處分。此時民事,不可不顧,亦不可事同飭異。遂安郡守尹得養,兵曹參判內授,歙谷縣令李仁培,禮曹參議內授,農事方殷,豈可付諸生手?且十餘日之間,前郡守申晛,前縣令李普行,仍任前職,其令當日內下送。出傳敎鳳漢進湯劑。上進御。善行曰,軍器寺黑角弓子,舊儲已乏,本寺無可造物力。雖欲依前拮据於戶曹,其勢亦末由矣。前頭待變之需,常時頒賜之弓,何以爲之乎?惶恐敢達。鳳漢曰,軍器寺弓子,例自戶曹別造以給,而戶曹事勢,實有難繼之患,故以甲冑五部價,劃給本寺,使之措備事,定式矣。頃有勿施之敎,本寺若失此,則勢將使戶曹別造,不然則其五部價,依前取用然後,可無前頭狼狽之慮。提調所達,不敢指一,惟在自上處分矣。上曰,依前用之,可也。出擧條上曰,都憲以過矣之說爲嫌,而此是浮囂之訛傳矣。鳳漢曰,臣亦不能記得矣。上曰,日前任濟遠姓字之事,亦浮囂之致也。臣亦以此,曾有語次不審之失,固當引義,而未敢暇及矣。上曰,本事旣已下敎,亦命敍用,前司直金善行,復差備堂。出傳敎上曰,郞廳旣已分揀放送,況其堂乎?前參判李裕身敍用。出傳敎命善所懷,今日次對之進定,實出於爲民祛弊之聖意,而且有預爲商確之敎,則入對備堂,豈無便否之料量?而今於詢問之下,兩將臣獨以不知仰對,果使不知便否,則初不入對,可也。旣已入對,獨不可否,有欠誠實。備局堂上具善行·具善復,宜施譴罷之典矣。上曰,予已下敎,所奏雖出於謹愼,不對過矣。欲下敎而未果,意在相規,問備之請,可也。而下語已過,勘律尤過,不允。出擧條命善曰,臣竊附官師之規,略陳所懷矣。及承聖敎,不惟不賜允可,至以過矣爲敎,此莫非臣言不見孚之致,其何可一刻晏然於臺次乎?請命遞斥臣職。上曰,曰可曰否,虞經攸在,意在相規,過矣之敎,其何深引。勿辭,亦勿退待。出擧條庠曰,齋戒之日,臺諫不得啓辭,故如有論奏者,則必稱所懷,而俄者諫臣陳達時,不擧所懷二字,有欠格例。請獻納徐命善推考。上曰,依啓。出擧條鳳漢進湯劑。上進御。大臣以下先退。上曰,朝參規式,似在政院故事,持入,可也。賤臣持入,上親覽,上曰,予則朝參,只歲首爲之,而初五日二十日二十五日中爲之。今覽大典政院故事,非徒歲首,每月皆有。噫,暮年復政,宜修舊典,再明日依禮文,崇政門朝參爲之。此後其雖不爲,例不可闕,依殿講例以稟事,政院知悉。出傳敎上曰,再明日朝參時,雲·寶劍仍,其他侍衛禁軍,只入直擧行,時刻,午正一刻爲之,嚴單嚴。出傳敎上曰,坐直承旨一人入侍。洪樂純進伏,上曰,春坊入直官員入侍。輔德李普觀,司書金尙集進伏。下詢會講日,普觀仰對先退,承旨讀奏公事訖,以次退出。
上在慶熙宮。停常參·經筵。
仁宣王后忌辰。
以承傳色傳于鄭尙淳曰,春雨之頻數,有常談,故前已下敎矣。今日之雪多來,招致畿營營吏,貯水處多數聚雪,堤堰司亦爲分付。春雪易消,卽爲多聚以貯事,申飭諸道。
鄭運維,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
鄭尙淳書啓,臣承命,馳往于寧陵忌辰祭所,奉審陵上則無頉,丁字閣碑閣樑上塗灰,間間剝落,祭物祭器祭井,俱爲精潔。獻官以下諸執事,亦皆待令,仍詣英陵,奉審陵上丁字閣碑閣,則竝皆無頉矣,敢啓。傳曰,知道。
上在慶熙宮。停常參,只夕講。
辰時,日有右珥。巳時午時,日上有冠。酉時,日有左珥。
朝參罷後,政院·玉堂·藥房口傳問安。答曰,知道。
以承傳色口傳下敎于金華鎭曰,昔年此門,予於二十時,侍衛觀之,聞故事,雖忠義,有所懷則必陳,近來時體皆默默,今日若復如此,則明日當只會百官,而更爲朝參,暮年氣甚苶然,日三建功之時,覽政院故事而爲之者,預爲分付於通禮院,申飭東西班。
又傳于曰,明日常參有意,故承旨只命晝講,承旨及禮房承旨入侍矣,常參官中,宗親府·敦寧府·儀賓府堂上,拔去可也。
有政。吏批,判書金致仁進,參判元仁孫進,參議洪樂命病,右承旨金華鎭進。啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。又啓曰,司饔院主簿田翊顯呈狀內,身病甚重,勢難察任云,依例改差,何如?傳曰,允。又啓曰,士族婦女年九十人,抄啓封爵事,載在法典矣,年九十婦人,別單書入之意,敢啓。傳曰,知道。李瀰爲大司諫,申思運爲獻納,李性遂爲正言,金魯鎭爲副校理,尹承烈爲副修撰,洪啓禧爲知經筵,徐命膺爲同經筵,李蓍建爲司僕正,李儒成爲戶曹佐郞,鄭基煥爲長陵殿別檢,沈和鎭爲引儀,金龜柱爲京畿都事,蔡濟恭爲同春秋,金益垕爲奉常僉正,沈念祖爲萬寧殿參奉,張星燁爲愍懷墓守衛官,林枝成爲昭顯墓守衛官,遂安郡守申晛,歙谷縣令李普行仍任事承傳,李顯祚爲執義。啓曰,成均館典籍金鈍,受由過限未上來,依例改差,何如?傳曰,允。又啓曰,新除授奉常寺僉正李景祚,萬寧殿參奉柳宜健,除授後過限未肅拜,竝依例改差,何如?傳曰,允。兵批,判書具允明病,參判尹得養在外未肅拜,參議鄭純儉進,參知元景濂病。啓曰,卽接昌德宮衛將牒報,則衛將沈東魯,除授過限未入仕云,僉知中樞府事李埉呈狀內,素患風痺之症,近又添加,時月之內,萬無起動供職之望云。西樞雖是閑局,不可一向虛帶,昌德宮衛將朴必達,以其痰病,勢難供職,累度呈狀乞遞,輪番之任,不宜久曠,竝今姑改差,何如?傳曰,允。副護軍李蓍建,副司直南泰著·申暐·安允行·金善行·金裕身·李瀰·李聖圭·金龜柱,副司果李崇祜·宋奎煥·金麒壽,副司正李鎭復。
傳于金華鎭曰,朝參罷後,夕講爲之。
以別雲劍望筒,傳于鄭運維曰,之次爲之。
傳于金華鎭曰,承旨先四拜置之。
又傳曰,諡狀盡到與否,禮房承旨,入侍時知奏。
又傳于曰,中樞府堂上,亦拔之。
又傳于曰,承旨先拜除之,三府堂上旣拔之,儀注置之。
又傳于曰,明日常參,當於興政堂爲之,而殿內甚狹,只禮房承旨及晝講入侍承旨入侍。
金華鎭啓曰,明日常參,政府西壁及六曹長官,當爲進參,左參贊李益輔,右參贊李昌壽,兵曹判書具允明,刑曹判書黃仁儉,竝待明朝牌招,諫院無進參之員,今日政新除授人員,一體待明朝牌招,以爲推移進參之地,何如?傳曰,允。
李潭,以義禁府言啓曰,忠淸監司狀啓,據刑曹粘目內,保寧前縣監鄭擇,移本府處之事,允下矣。鄭擇下去忠淸道公州地云,依例發遣府羅將,拿來,何如?傳曰,允。
掌令趙鼎耉上疏,伏以臣,本是關西賤品,空疎譾劣,百無一能,而幸占科第,名忝仕籍,內外踐歷,已極踰分,居常愧懼,若隕淵谷,乃於千萬夢想之外,忽叨柏府新命,除旨遠降,馹召繼至,恩榮所及,蓬蓽生輝,鄕里聳觀,臣誠惝怳震惕,五內失守,莫知所以措躬也。臣之不才蔑識,雖閑司漫職,尙患不稱,顧此所叨,何等地望,何等職責?苟非風裁言論,允叶公議,裨補世道者,則其不可人人而冒據也,明矣。近歲以來,選部仰體聖上揚側之盛意,間或以遠方翹楚,檢擬是職,而亦嘗有如臣庸鹵之混入其選,以玷淸朝之名器也。臣若不量涯分,貪榮冒進,若固有之,不但臣心之愧悚,人之嗤罵,其謂斯何,反復思惟,終無承膺之勢,而抑臣之情私,實有萬萬難强者,臣父夙嬰奇疾,居常澟綴,矧今年過七旬,癃病轉甚,常在床褥,長事刀圭,近添毒感,彌留數月,症情苦劇,飮啖全却,眞元頓爍,殆將朝不謀夕,臣左右扶將,方寸煎灼,暫時離捨,有所不忍,遠遊供仕,尤豈情理之可堪。噫,忠君愛親,本無二致,設令臣含恩畏義,卽日赴召,揚揚職次,則奉令承敎,雖幸無罪,遺親不仁,莫大於是,我殿下求忠必孝之日,何所取於臣,而臣亦將何所資而事殿下乎?臣日事焦遑,萬念索然,數行文字,無暇構綴,今始從縣道,猥煩號籲,臣罪至此,萬戮猶輕。伏乞聖慈,天地父母,察臣衷曲之辭,諒臣懇迫之私,亟許鐫削臣職名,俾得安意救護,仍治臣辜恩慢命之罪,以肅朝綱,以安微分,公私不勝幸甚,臣無任云云。答曰,省疏具悉。西關通淸,近者罕有,爾勿過辭,俟其少間,上來察職。
獻納徐命善上疏,伏以臣,官以諫名,一任容默,前後登筵,不過謄傳故紙而已,臣之罪也。二備堂論責,不過卽其語默之間,薄施官師之規,而至承太過之敎,益著顚錯之失,臣之罪也。臺端擧措,最關格例,一或差爽,理難容貸,故臣在玉署,以奏語之失,亦嘗駁罷一臺官,而昨日之落漏所懷二字,儒臣只請推考,儒臣雖以寬恕處臣,臣豈敢苟然晏然,以隳壞其臺風乎,臣之罪也。有是三罪,雖尋常職任,猶不當淟涊,況於司直論人之地乎?帶推行公,非無近例,而被斥蹲冒,終涉苟艱,隨事卽避,臺體則然,而誤認禁令,不自引義,瘡疣百出,醜拙畢露,此又臣之罪上添罪,去就一節,初非可以擬議也。卽者朝參有命,聖志奮勵,詢訪斯勤,臣若無十分情勢,何敢爲獨阻嘉會之計,而顧念臣,今番一出,俯仰皆罪,咫尺雲陛,進身無路,逋慢之誅,實所甘心。伏乞聖明,先遞臣職,仍令司敗,亟行戒罰,以樹朝綱,以勵群工,不勝幸甚,臣雖以已遞自居,旣有所懷,不敢不附陳焉,臺閣之責,固在於言,然言亦有時,卽其疏數之機,惟在乎言之者也。故事兩司闕啓,或至多日,喉院始乃請牌,未嘗察推,董百僚之意,待臺閣之道,要之竝行不悖,而今乃不然,院吏鎭日催督推緘,每煩啓稟,非徒事體之屑越而已,雖有可言之事,豈能逐日盈匭,決知其無是理也。事近彌文,有損實效,臣謂宜參考舊規,更定新式,使優遊不迫之意,陳行於導言之際,則苟惟不言言之必可行者,庶復見於盛世也。臣無任云云,無批答。
乙酉二月二十五日午時,上御崇政門。朝參入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國·李益烍·朴道天·林鼎遠,以次進伏訖。百官四拜,領議政洪鳳漢,右議政金相福,先爲進前,鳳漢曰,日氣尙多寒意,聖體調攝之節,若何?上曰,體內似有寒縮之意,日氣如此故也,別無他症矣。鳳漢曰,寢睡·水刺之節,亦何如?上曰,初昏睡甚昏困,稍有喉乾之意,一日三貼似過矣,一貼除之,何如?鳳漢曰,臣等亦與醫官相議,而日氣尙如此,故未敢遽然仰陳,旣承下敎,醫官入診,何如?上曰,置之。鳳漢曰,湯劑當進矣。上曰,藥房提調,持湯劑入侍。出榻敎提調李之億,醫官方泰輿持入,鳳漢進湯劑,上進御。上曰,自今日二貼,好矣,乾薑·桂枝,亦減好矣。泰輿曰,好矣。命書傳敎曰,理中建功湯,前方減乾薑·桂枝各一錢,日再煎進。出榻敎鳳漢曰,式遵舊例,特行朝參,甚盛擧也。上曰,初以爲歲初只行一番矣,頃見五禮儀,仍取覽大典及政院故事始覺,不欲負債而行之矣。運維曰,小臣以該府事,有仰達者矣,朝參每朔,以初五日·十一日·二十一日·二十五日凡四次,而近來每年正朔,自兵曹書入單子,只初五日朝參矣,旣有傳敎,今後則依歲初朝參例,前期五日,書入單子取稟之意,分付兵曹,何如?上曰,歲首兵曹單子,依例擧行,逐日視事,禮房所稟歲初朝參外,兵房前期五日以稟。出擧條仍命書傳敎曰,噫,暮年復政,心許民國,故因故事,昨下敎今行禮,而聞承宣所奏,非三次也,卽四次也。昨日下敎,未及照管矣。噫,鷄鳴蒼蠅,何爲以作也,卽古先王勤政也。皐陶謨曰,一日二日萬機,以此觀之,人君其無視事之日乎,隆冬盛暑,講雖開,豈有不視事之理?噫,備局日次,昔則月三,而特命爲六,猗歟盛哉?復政之後,雖不許頉稟,今若不祛,後必頉稟,且甚至於以日暖涼生,無限曠日若此。目今氣序三月,前將無視事之日,寧有是理哉,亦豈暮年裕昆之道乎?今後雖隆冬盛暑,視事其勿,頉稟,以此載於銀臺故事玉堂講規。出傳敎知中樞洪啓禧進伏曰,宮官言於臣曰,今方畢講康誥,將始酒誥,皆大篇,每於篇訖,仍爲溫繹則甚好云,師方入侍,下詢,何如?上曰,易訖好矣。子曰,仍舊貫如之何,凡事皆依舊,好矣。上曰,諺曰,雨數於春,如婦人之手大云,前頭可慮,昨命貯雪矣,有效乎?啓禧曰,解凍之水,俗稱雪瀜之水,仍此始耕,乃農家之傳法,則貯雪之敎,似爲得宜矣。鳳漢曰,頃日三司罪罷人請敍時,辭不達意,政院只以牌不進之人,捧傳旨云,均是坐罷,則不可異同,侍從臣方在罷散者,竝敍用,何如?上曰,一體敍用,可也。出擧條上曰,往者之事,適在機括之時,故雖處分,以年少新進,其心無他,業已諒矣。噫,故相之子,豈忍忘君忘父,意在玉成,而一樣靳持者,若眞箇首倡者然,予心愴然,閔弘烈分付該府,特爲放送。出傳敎吏曹判書金致仁進伏曰,日前都憲,以頒敎差員,復命過限,發啓請罪,差員曾無往來遲速之定限,頃因大臣陳達,以貽弊外邑定式復命,而未有日子之限,故今番現告時,雖過數三日者,亦不得分揀,凡事不宜太迫,其中亦豈無病故乎?臣意則依受由人除往還留七日之例,宜爲定限,故敢達矣。鳳漢曰,此則吏判所奏誠是矣,凡受由之人,除往還皆以七日爲限,奉命之人,若使之計程往來,事體不然,又任其許久遲留,其弊甚多,必有日限然後,可以便於擧行矣。上曰,以十日爲限,可也。出擧條戶曹判書金尙喆進伏曰,稅穀今當非久上來,而臭載之患,無面之弊,莫非船漢輩作奸之罪,而發船時,列邑不能董飭,入倉後,倉官不善監捧,使莫重國穀,一任其年之耗失,事極萬萬寒心,考其勤慢,從當隨現論罪,而爲先出擧條各別嚴飭,以爲一分警惕之地,何如?上曰,依爲之。相福曰,今因言端敢達矣,國穀臭載,專由於守令之不爲檢飭,而一番就理,畢竟無事,安有重國穀之意乎?此後則晩發濫載之守令,勿施其粧撰之供,直勘以當律,則爲守令者,似不敢如前慢忽矣。大抵非大洋致敗,人物渰死,則所謂敗船,皆是船人弄奸,裝載之際,守令若動念檢飭,實監色騎船領來,則豈有此患乎?此等故敗之類,情節綻露之後,穀主官亦勘以重律,則似爲懲畏之道矣。上曰,依爲之。此後若有弛張者,當該禁堂備堂,隨現請推,可也。出擧條上曰,再昨年以三道運穀觀之,諸道盡心,故俱無臭載。噫,經費雖無謂,豈惜百石之穀而聶夷中詩,亦豈不云乎?誰知盤中食,粒粒皆辛苦,將吾民辛苦之穀,臭載大洋,豈王政之所忍?況或有故犯者,則渠雖無狀,沙格抑揚於宮庭,拯米貽弊於無辜,中夜興思,若恫在己。諸道各體此意,誠心奉行,豈有此弊?今年漕運,如或有此弊,當該地方官,沿路守令當重繩,以此預爲嚴飭,俾無犯科。出傳敎尙喆曰,各道陳田特降續,量陳勸耕,罔非出於爲民之至意,凡爲守令者,固當盡心奉行,而每年年分狀中,或有太近塞責處,事極萬萬未安,方當春耕不遠之時,宜有別樣嚴飭之道,爲先出擧條,申飭諸道之臣,何如?上曰,依爲之。鳳漢曰,從前陳頉,姑捨勿論,雖以己卯所査給者言之,殆過二萬結,方其請頉也,若將當年盡現,于今七年,了無實效,事之慨然,若此爲甚,可不申飭而止,前頭當有敬差官摘奸,當起而不勸起,已起而不卽報,則當該守令外,該道方伯,宜加重責,一體嚴飭,使之惕念,好矣。上曰,依爲之。出擧條仍下敎曰,言端旣出,入侍諸臣中,曾經守令者,起陳與否,進奏可也,上曰,同副新從義州來,果如何乎?樂純曰,義州則無起不起可論之地矣。上曰,儒臣中亦奏之,可也。金載順進前曰,臣任平澤屬耳而還,申飭而未及其行矣。李性源進前曰,臣任新昌,兩朔卽遞,未及知而來矣。上曰,白首暮年,豈不知益下之政,而陳田降續,全在爲民,大抵此事若掃塵,今年東民雖除弊,明年南民亦豈無乎?或降或起,其有實效,則吾民將無白徵之弊,而七年之間,其效無聞,可勝歎哉。凡事有實效然後,其可做實事,故下問入侍承旨儒臣,其中前新昌縣監副校理李性源,三春居官,莫聞其起云。噫,田畯之飭,曾已下敎,而宰百里不遵飭,今若申飭,宜先此人罷職,以勵他人。出傳敎大司憲趙榮進進伏曰,臣於日昨,因大臣所奏,不得不自引矣,追聞大臣所達過字,卽事過之過,非指臣而發云,然則臣之不審引嫌之失著矣。且於兵判疏批中,浮囂浪傳之敎,尤不勝慙悚萬萬,引嫌前旣失實,聖敎今又如此,豈何可一刻仍冒於臺次乎?請命遞斥臣職。上曰,今者引嫌,其路何多?其所浮囂,自在其人,一事再嫌,無乃太過,勿辭,亦勿退待。出擧條榮進·掌令南雲老等曰,請還寢東呂·址淳,還配之命,更令王府,嚴鞫得情。上曰,勿煩。又啓曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。雲老所懷,惟我聖上,不憚身憊,益勉自强之時,前後董飭臣工如何,而今日卽大朝會也。獻納徐命善,職在臺閣,苟有所懷,固當入侍陳達,而强以陳疏,不爲入參,以致兩司之不備,殊涉非矣,獻納徐命善,宜施罷職之典也。上曰,依啓。又所懷,科場事體,至爲嚴重,今番則科場凡事,各別申飭,至於場中軍士之必用鄕軍,試官帶率之勿帶私傔,一依事目施行,至若主試之人,必以文任之時任與曾經者擬差然後,以及他人者,法意甚重,而近來則或捨文任,殊非嚴考試之道,會試在卽,備擬當前,申飭該曹,恐不可已矣。上曰,依啓。出擧條鳳漢曰,臺臣旣〈達〉所懷,臣有可達者,諸宰中出入文任之人,勿論時帶曾經,別加催促者,蓋爲重試事之意,科期在明,尙不上來,朝體所在,不可無警,竝罷職,何如?上曰,所奏誠是,依爲之。出擧條應敎金致讓進伏曰,聖算彌高,圖治益勤,式遵舊例,特行盛儀,不恥下問,詢及庶僚,臣等實爲欽仰,第念自强之道,不專在於身動聖體,特軫保嗇之道,臣所望矣。上曰,所奏好矣,當留意焉。副應敎洪樂仁進伏曰,聖志奮發,百度畢擧,特行舊例,周詢庶僚,滿廷臣僚,孰不欽仰,而自强之要,只在於聖躬之保嗇,耿耿愚衷,竊有望於斯矣。上曰,所奏是矣,當體念焉。麟漢曰,一司毋得兩官受由,法意甚嚴,而濟用主簿李得齡,不有法例,又爲受由於僚員,已受暇之後,占便之習,殊涉未安,當此申明舊例之時,尤不可無飭,而本院請推之外,無他可罰,何以爲之乎?上曰,汰去可也。出擧條尙淳曰,臣於昨日復命之後,沿路所見,有入侍時來奏之敎,故敢達矣,春耕則今晦初間當畢矣。利川賑政,則依道臣區劃,預爲貿米,飢民四百九十二口,各口菜湯一器,白飯一盂,分賑米則十二石零,而飢民精抄,無浮黃之色矣。命讀徐命善疏,上曰,憲臣請以罷職,故已允啓,而命取其章令讀之,欲呈其章,强添所懷,臺體寒心,而尤有寒心者。噫,國初盛時,兩司登東西,而規察官屬之時,亦有定日。噫,復政之前,幾年長鎖,因暮年自强,職在政院,闕啓請牌,事體卽然,則今者所陳,無異頃者崔台衡。噫,彼臺臣,決無不識此體之理,一則欲爲免參,一則欲爲偃便,一則自損臺體國體,不可罷職而止,前獻納徐命善,特施削職之典,此章給之。出傳敎上曰,特行朝參,使至繖扇忠衛,各陳所懷,則豈無一人可陳之言,逡巡不入,極爲非矣,百官擧案入之。上曰,噫,望八其君,考例臨門雖不下敎,豈忍默之,而朝者預爲下敎,則東西左右百官,其皆媕妸,以職事言之,豈無可陳者,所懷言之,亦豈無焉,事之寒心,莫此爲甚,君命當信,明日常參爲之。東西班百官侍從及武臣雜職外,各司有職名者,勿拘常例,其令一倂進參,其於明日,又復若此,昧於職事,心不經綸,將何以宰百里,其當嚴處,以此,分付,明日晝講,兼行殿座,時刻依今日例擧行。出傳敎禮畢,上曰,夕講處所,以資政殿爲之。出榻敎諸臣退出。
乙酉二月二十五日申時,上御資政殿。夕講入侍時,特進官李益輔,同知事趙明鼎,參贊官李潭,侍讀官李碩載,檢討官洪檍,記事官李益烍·朴道天·林鼎遠,以次進伏訖。碩載讀奏心經,自孟子曰,牛山之木嘗美矣,止此之謂不知類,上講新受音。碩載曰,李延平謂牛山章,大有功於爲學,聖人之工,在於心,爲善爲惡,在於心,以牛山之木,對擧良心而言之,保守良心,夜氣培養,此章乃發前人之所未發,請留神焉。上曰,所奏好矣。檍曰,操存無亡,指心之出入而言也,一放則不知走於何處,頃聞以朱子同安時鍾聲爲敎,實仰深得採舍之要矣,因此加意焉。上曰,所奏誠是,當體念矣,諸臣以次陳文義訖。經筵官先退,藥房提調李之億,持湯劑入侍。上進御,承旨讀奏掌令趙鼎耉疏賜批。上曰,諡狀讀奏,可也。承旨讀奏,上曰,今日取覽弘文館來諡狀一度,卽穆廟朝名相,今何幾百年後,有此請諡,許允。昔年多年,白鬚承宣,卽其時聞名已久,幼時以摠管侍衛也,見其貌,今狀非過,一則故判書姜鋧,覽其文。憶昔年予懷一倍,一則故奉朝賀洪重徵。噫,其父爲畿伯時,予年二十,江都奉安行時見,己亥年賜宴時,從傍聽敎,此人亦入耆社,於昔於今,可謂稀有,甲戌正月賜醞事。嗚呼,此又雖見,遙望永慕堂,五內若隕,此人等諡號,予當手點,未到者申飭,其令今月內議諡,議諡後,凡諸等事,政院卽爲次第擧行。出傳敎上曰,明日常參,以資政殿爲之。出榻敎上曰,政廳承旨及政官入侍承批,右承旨金華鎭,吏曹判書金致仁,參判元仁孫,兵曹參議鄭純儉,持政望以次進伏,上覽政望下批後。上曰,執義代,今日政擧行,政官退出。上曰,注書出去,香室司寒祭祝式持入,承命持入,上覽訖,政堂入來。上,下批後,上曰,注書傳于政廳,可也。諸臣以次退出。
上在慶熙宮。常參,只晝講。
卯時辰時,日暈。
傳于金華鎭曰,今日欲早爲之晝講,來詣盡爲整齊後,只入正時。
又傳于曰,二品以上,更爲牌招,堂上試官政望以入,一體牌招。
傳于洪樂純曰,大司成入侍。
兵曹口傳政事,副司果李亨逵·李晉圭·崔益男·朴弼逵·李致中·尹錫烈。
以備忘記,傳于鄭運維曰,今下弓矢,故豐山萬戶崔光儒處,給送。
洪樂純,以侍講〈院〉言啓曰,本院輔德李普觀,以身病陳疏徑出,上番闕直,事甚未安,弼善元義孫,文學金魯淳,兼文學李在簡,竝卽牌招,推移入直,何如?傳曰,允。
金華鎭,以禮曹言啓曰,今此乙酉式年監試覆試試官,今方磨鍊,而堂下無故可擬之人乏少,依近例以堂上官,通融備擬以入,而其中時無職名人員,卽令該曹口傳付軍職,何如?傳曰,允。
洪樂純,以禮曹言啓曰,因承政院啓辭,今此式年監試覆試堂上試官政望以入事,命下矣。依聖敎二所參試官堂上一望,改磨鍊以入之意,敢啓。傳曰,知道。
左議政尹東度上疏,伏以臣,向以賤疾,猥慁宸聽,特恩曲垂,太醫臨視,渥澤所霑,日望蘇全,不幸毒瘇,又發於腦後,挾痰成核,乍膿旋結,日夜刺疼,頃刻難忍,一日二日,轉輾侵淫,今過數旬,莫可收斂。醫言此症,異於他瘇,借使卒獲安全,亦難時月完合,伏枕叫苦,人事都絶,昨日朝參,卽我聖上修舊典之盛儀也。大小趨簉,惟恐或後,而臣獨頑然無計蠢動,病裏惶悚,當復如何?臣若不被譴斥,則無以飭朝儀而警具僚,伏乞亟命重勘,以肅憲綱焉。仍伏念我殿下,以臣無似,謂可任使,置之三事之列者,其非以無瘝厥職,策勵駑鈍,俾效塵露之補耶?臣之叨寵,居然五載,以罪罷者六,以病免者一,而率皆不旬月而旋辱謬恩,臣顧感激殊遇,輒復淟涊,毫無裨益,坐竊廩祿,知進而不知退,固已自積愧懼,而又自再昨冬危疾之後,榮衛一往不復,症祟間月輒作,迄今三歲之內,無請急之日,計其束帶趨朝,不過前後數朔耳。又今奇疾綿淹,未知拖到何時,則是鼎軸一席,便爲臣竊居養病之地,縱聖上過加涵貸,不之譴責,若論國體私義,豈不萬萬惶悶乎?噫,陳力就列,不能者止,年不待暮,有疾便辭,卽古人之至訓也,此固一身廉恥之攸關,而其所以裨淸朝砥礪之化亦大矣。今臣長抱沈痾,苟蹲而不遞,則眞一戀祿饕寵之人,臣雖靦然,莫知羞愧,方今聖治益勵,實政是懋,尤豈可以廊廟之重,委之床席之喘,而一任其虛縻耶?嗚呼,臣之頂踵,莫非洪造,欲報之德,河海莫量,而隆恩未酬,孱骸先病,專由過福之災,實亦窮命所致,區區微願,惟在解謝重擔,調延危喘,得備西樞散銜,與聞外廷末議,以畢塵刹之報而已。惟其辜負盛渥,圖懷私便,臣雖無狀,決不出此,肝血之懇,毫髮非飾,天地日月,庶幾鑑燭,倘蒙聖慈,念矜而夬許之,則臣雖死之日,猶生之年,臣無任云云。答曰,省疏具悉卿懇。今覽卿章,爲卿悶焉,不參其班,業亦諒矣。噫,因此祈免,一何過也,拜卿相職,非爲鼎席,臥閤論道,亦有故人,況目今領右相,同爲協贊,從容調理,其亦何難?卿須體小子慇懃之意,顧今日之國事,安心勿辭,其須善攝焉。仍傳曰,遣史官傳諭。
左尹蔡濟恭上疏,伏以臣之身,非臣所有,湯火猶不避,而況試圍之役乎,第臣有悲苦之情,不得不泣愬於天地父母之前,曲加憐察焉。臣父年,恰爲八十,平居恃粥,氣力綿綴,風痰宿症,發作無時,雖半日赴衙,片時登對,未歸之前,反畏消息之來,臣之心界,吁亦慼矣。顧玆試役,鎖闈六七日,漠然不得與家信相接,以臣方寸,其可按住,能不至發出狂疾,而挨到考試之畢乎?況自近日以來,臣父中感忒重,委身床玆,哮咳達宵,飮啖專廢,實有澟然之憂。臣於此時,徒懷往役之義重,不思衷情之仰徹,是豈體孝理之政,而盡人子之道乎?天牌之下,末由承膺,有臣如此,生不如死。伏乞聖明,亟降威罰,以彰臣罪,仍命削去朝籍,俾臣得以自盡於終養之地,千萬血祝,臣無任云云。答曰,省疏具悉。聞卿陳章,業已諒矣,情理固然,何過自引?卿其勿辭察職。
弼善金致讓上疏,伏以,臣母,數日患感,委頓床席,忽自昨夜,寒熱交作,精神昏迷,達宵苦劇,迄無減勢,臣方左右扶將,方寸焦灼,此際試牌來臨,而似此情理,萬無離捨承膺之望,玆敢疾聲呼籲。伏乞天地父母,亟遞臣職,仍治臣罪,以幸公私,千萬幸甚,臣無任云云。答曰,省疏具悉。爾其勿辭護焉。
乙酉二月二十六日辰時,上御興政堂。晝講兼行常參入侍時,特進官鄭弘淳,同知事洪名漢,參贊官洪樂純,侍讀官李碩載,檢討官洪檍,記事官李益烍·朴道天·林鼎遠,右承旨金華鎭,以次進伏訖。四拜後,領議政洪鳳漢,右議政金相福,兵曹判書具允明,漢城判尹南泰會,大司憲趙榮進,陞殿進伏。華鎭曰,百官未及齊會,未來人推考,何如?上曰,勿推,隨其入來,續續入庭,可也。華鎭曰,臺臣有違牌之人矣。上曰,事體焉敢若此,違牌臺臣,竝只推,更爲牌招入侍。出傳敎碩載讀心經,自孟子曰,人之於身也,止不及人子爲憂矣,上講新受音。碩載曰,三章皆推演上文之意,欲曉人而丁寧反復,一思字,聖學亦要工事,爲上亦若緊,於此深留聖意焉。上曰,詩云一言蔽之,思無邪,下闕亦有御筆三字,經傳之言傳授心法,亦不出此,上番所奏好矣。檍曰,自家天君虛明淨澈,則物欲不能奪,皆由學之力矣。上曰,約而盡矣。名漢曰,心正則耳目之用皆正,於此用工焉。上曰,然矣。弘淳曰,二章皆言大小本末之意,大學參看,好矣。上曰,好矣。樂純曰,思字之說,好矣,推之事爲,似不出此。上曰,然矣。經筵官先退。鳳漢曰,昨日臨門朝參,今日又爲殿座,聖體調攝之節,若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,湯劑當進矣。上曰,藥房提調,持湯劑入侍。出榻敎李之億持入,鳳漢進之。上進御。允明曰,國家之設置烽燧,法意甚重,近來或有不善擧行之事,時有不入來之處,申勅,何如?鳳漢曰,峨嵯山烽燧,則不入久矣,聞之則北道一處,有絶嶺不通矣。上曰,摠管張志豐,曾經南兵使,進前奏之,可也。志豐曰,三·甲烽燧,到利城有太嶺,故絶而不通,嶺上五烽,則似可通矣。上曰,宣傳官一人,送見以來好矣,誰可往乎?使之擇出入侍,可也。宣傳官趙嶸進伏。上曰,此人當善爲矣,汝往北道,詳察烽燧所絶之由與何以則可通之道,與監司兵使詳確以來,可也。嶸曰,期限遲速,則何以爲之乎?上曰,當爛漫相議,詳細審察而來矣,勿定期限可也,改着奉命服色而入侍,可也。嶸改服入侍。上曰,豆滿江以南,則遍尋其形止,而詳看其可通之道好矣,旣往北道,利城及南兵營軍器,摘奸以來,可也。嶸退出。上曰,百官中有奏事之人,以次進伏於廳上,以次進奏,可也。上曰,申飭有效矣,上來者多矣。宣惠廳郞廳李徽之,奏職掌用遺在後。奏曰,待罪均廳,敢以職事,仰達矣。均廳一年稅入,以常年論之,錢則給代,似爲有餘,而米則無出處,大臣與堂上,相議拮据,或移納貢米,推移繼用,而當此各處穀物苟艱之時,亦難推移。臣與堂上,曾有相議,或言以均廳移納價,使西南監營,限一二萬石,每年定式貿送似好云,而臣亦未知其便否如何,而旣有所懷,故敢此仰達。鳳漢曰,本廳許多米條,誠若無出處,而若逢稍豐之歲,移納之數,亦不患其不足,今則以荐歉之故,雖甚苟艱,前頭未必一向如此,至於貿米一款,雖或有賑廳副急之前規,不過隨時方便之事,不可自均廳定法貿取,以致種種弊端矣。上曰,所奏是,似有弊端,自本廳依前規擧行。出擧條惠郞李珪輔,奏職掌用遺在後,奏曰,收租船運時,每有晩發之弊,故臭載之患及米色麤劣·沙格無面,皆由於此,今當收租上納之時,自朝家別樣嚴飭,則宜有實效矣。鳳漢曰,田大同晩載之弊,嚴加禁斷然後,國計可支,民生可安,郞官所奏,誠目下要務。上曰,昨已下敎,而所奏是,當申飭矣。出擧條惠郞趙載萬,奏職掌及遺在,上曰,與李徽之所奏之數,相戾何也?李徽之更爲入侍,徽之進伏。載萬曰,臣果錯奏矣。徽之曰,除放料數,則與臣所奏,似相合乎。載萬曰,選武喪頉,漁鹽船稅頉案,逐年增加,錢邊比前漸縮,自本廳斷爲嚴飭,而列邑所報,或不無虛實相蒙之慮,若自各道監營,每於上納時爲成冊,另加査實上送,則似無濫頉之弊矣。上曰,大臣之意,何如?鳳漢曰,臣於主管本廳時,選武軍官喪頉,略定假領而申飭,故頗有防奸之效,今亦以此規爲之,好矣。漁鹽船案,自監營査實,似爲操切之道,而行法已久,猝難改規。相福曰,雖以選武軍官言之,喪頉多少,極其紛雜,而監營亦必難於照檢,莫如自均廳申飭列邑矣。上曰,依前規擧行,申飭各邑,可也。出擧條華鎭曰,趙載萬奏所掌數爻,有不審錯陳之失,推考,何如?上曰,勿推。榮進曰,均役廳遺在米數,郞廳李徽之,以一千二百石內,今朔放料三百石除之,則九百石陳達,郞廳趙載萬,則只以二百石遺在陳達,雖數多遺在,身爲郞廳,尙不可誤達,況若小小遺在,不能盡記,請均役郞廳趙載萬汰去。上曰,依啓。出擧條鳳漢曰,趙載萬事,臺啓雖已蒙允。臣意則載萬所奏,與李徽之稍異者,未知孰是,姑爲勿汰,兩人竝令拿問後處之,好矣。上曰,依爲之。出擧條惠郞李聖模,奏職掌遺在後奏曰,臣待罪本廳不久,且無大段弊端,擧以仰達之事,莫大於軍田糶糴,而糶糴則每當災年,有久逋蕩減之典,田政則給災,至於軍政,亦自減疋之後,充定無難,而獨選武軍官,當初以上方不足,下比有餘,非兩班非常漢之類充定。又爲放科,以開其進身之路,而科擧則稀闊,身布則逐年徵捧,故百般謀避,必欲付兩班之邊,以致本役,或歸殘民,誠爲弊端,然旣是定法,則不必更加變通,一番申飭,以防其厭避之習,登科數少,難副其望,或以他條差出別將之屬,論以一道,作數三窠,則或除其謀避之弊,而此非小臣所敢指達也。鳳漢曰,選武軍官,以有班名軍保可惜之類充額事定式,而法久漸弛,年多奸弊,下比有餘者不欲入,上方不足者必欲入,出入無常,紛紜莫甚云。今不必別爲立法,申飭諸道,依前定式擧行,如有當入而不入,不當入而入者,則當該守令,抽栍査實後,繩以重律,以爲勵他懲後之地,好矣。上曰,依爲之。出擧條司僕僉正趙榮克,奏職掌後奏曰,馬政專靠牧場,而奸民輩冒耕之弊,無處不有,牧官亦以斂稅爲利,全不禁斷之故,田地日闢,馬場日蹙,實無茁壯蕃息之勢,而飢渴之甚,故失夥然,事之可駭,莫此爲甚,自今另加嚴飭,若有現發之事,施之隱結弄奸之律,出擧條,分付,似好矣。鳳漢曰,臣兼管大僕,詳知其弊,趙榮克所奏誠是矣。奸民冒耕之罪,姑捨勿論,牧官之爲其利而不禁者,極爲無據,當自本寺,發遣郞廳,抽栍摘奸,如有所犯者,雖不定律,自當繩以重法,爲先以此另加申飭,毋踵舊習,各別禁斷,以待摘奸事,嚴飭於各牧,好矣。上曰,依卿所奏,申飭可也。出擧條榮克曰,本寺駕轎馬,曾以土産立之矣,近牧場所出,體小驚逸,萬萬不合之故,不得已多用有閬淸馬,而健實良順者,絶難得,每患有苟艱之弊,在前八道三名日封進之規,今雖不可復舊,而若使平安監司兵使咸鏡監司北兵使,每年以體大善步者各一匹得納,則在西北爲易得之物,而在本寺無苟充之弊,故惶恐敢達矣。鳳漢曰,趙榮克所奏,非不好矣,年年分定,亦有貽弊之慮,如使兩道,有新貿可用之馬,自當自本寺發關捉來,分定一款恐難矣,凡事莫如依近規爲之之爲便矣。上曰,依近例爲之,可也。出擧條奉常判官李景行曰,各道還穀,朝家當初設置,法意甚重大,而今則石數太多,虛實不同,反爲民弊,似有變通之道矣。朝家減其元數則好矣,而不然則石數有太多處,民有差少處,各道各邑,隨其戶口多少,一一平均分俵,似好矣。上曰,好矣,令備局申飭。出擧條司藝鄭宅臣進伏。上曰,太學月講有效乎?對曰,然矣。仍奏曰,還穀秋納,竝耗十六餘斗,而春間所受而食者,則只八九斗,此莫非倉色庫直輩之弄奸也,傳聞此輩,持空石入留庫中,五六石則分作七八石,以充渠輩所食之穀,故斗數之縮,蓋其故也,非但渠輩所食之充納也。土豪輩或以一把草數箇椽,給於吏輩,使之充其所食之穀,而吏輩皆無事充之,則旣無所納之穀,而本數自充,可知其庫中之用奸矣。上曰,何以爲救弊乎?對曰,庫門開閉,勿任鄕所倉監,守令親自爲之則無此弊矣,名官則或如此矣。上曰,此則不然,守令豈兼行庫直之事乎,遣繡衣廉問則可知矣。上曰,入直玉堂洪檍入侍。仍又下敎曰,洪檍置之,李碩載入侍,碩載進伏。上曰,鄭宅臣俄有所達,聞其梗槪後,下往全羅道,廉問以來,以樂安·寶城爲栍邑,以廉可也。又下敎曰,沿路賑政,亦爲廉問可也。鳳漢曰,旣已下往,沿路堤堰,亦看審則好矣。上曰,好矣,碩載退出。上曰,注書出去,三馬牌持給,可也。廣興守宋淳明曰,臣方待罪廣興倉,而職掌則別無可達,適以目下事,有區區所懷,敢此仰達矣。向者聖上,以懷保之策,付諸廟堂,講究變通,都下之民,得以蒙惠,誠爲多幸,而但恨獨子及於外方之民,誠有欠於朝家一視之政,臣不勝慨歎,然而外方之弊,守令僅知其邑之弊,而道臣亦不能詳知,至於廟堂,尤難領會。又況聖上,深居九重,何以俯燭乎?八方千緖萬端之弊瘼乎,三百六十州爲民瘼者,聖上如欲一番洞悉於紸纊之下,則有一要道,臣請仰陳。而語涉枝蔓,臣誠惶悚,第其擧行之道,爲先分付,八道道臣,使各其道內守令,抄出民生疾苦之弊,各各條列作一冊子,送于營門,道臣親執詳察,自該營所當變通,其從便釐正後,懸注於該邑所上弊瘼冊子中,竝與其冊子,而仍爲狀聞,則廟堂將其狀聞與冊子,自廟堂所可變通者,則講確於諸宰,往復於道臣,善爲釐正,其中廟堂之有難擅者,一經筵稟,以俟處分,事不煩擾,而民蒙均惠矣。臣之所達,非敢以八方民瘼,一時盡祛之意,仰煩聖聽,蓋其本意,欲使八路生靈難堪之弊,一經聖意,則亦不無每道每邑一二事釐革之道,苟然則三百六十州生靈,庶可感戴於聖上,以實政行實惠之盛澤,臣之所仰望者,惟在於此,而第念各邑抄報之際,左牽右掣,或不無故爲漏落之患,此則各別嚴飭,毋遺巨細,從實擧行,則好矣。鳳漢曰,每一邑弊端,固不小擧,一道弊端將無限,使八道各進其弊端,都成冊,則尤不勝其煩擾,然只擧大略而爲之,則釐改與否姑不論,三百餘邑,擧皆有一番說弊之道,依此處之,亦何妨乎?相福曰,雖不可隨事盡章,俾得陳聞而處之,似好矣。上曰,所奏誠是,令備局依此擧行。出擧條兵曹佐郞權啓學曰,凡爲政,在於得人用賢,昔先正臣李珥·成渾,俱是名賢,李珥則我東方朱子,而生於海隅,我東前後,未有如此大賢,而初出於巖穴經學中,成就道德,事君澤民,俾保國家,至于今所景仰者也。今則世衰道微,必不有如此之人,而聖訓有曰,蓋有之矣,我未之見也。今雖衰世,或有賢才,伏望搜訪巖穴經學之士,何如?上曰,所奏雖是,未易矣。啓學曰,殿下望八之歲,氣力異於春秋鼎盛之時,而日三法講,月六次對,聖德至盛,臣子孰不欽仰,而或下憊臥之敎,臣雖微官末職,亦有吾王庶幾無疾病之心,不勝憂悶,繼自今或有心氣欠和之時,則除講除對,以爲保精神安心氣,俾無過用心慮,何如?上曰,於予,此眞藥石,所奏好矣。啓學曰,殿下每詢懷保之策,而近來遐方生民倒懸,至於罔涯之境,此專由於守令之治不治,而近者或有數遞,送往迎來之際,邑事民弊,罔有紀極,且不治守令,到處難治,而還有趁卽差宰之擧,臣意則雖付閑司漫局,更勿檢擬邑宰,百官中必多有一不試才,而才可善治者,擇送,何如?上曰,豈謂今日不治者,明日又不治乎?大抵不治守令,坐席未煖,旋卽檢擬,此爲人擇官也,嚴飭銓曹。竝出擧條啓學曰,董仲舒曰,太學,國之根本也,根本立,則敎化明人倫正,實爲國家緊重處,則廣聚多士,講誦濟濟,此固盛世氣象,詩所謂濟濟多士,文王以寧者卽此也,而今則不聚多士,講誦不如昔日,伏願擇士入學,以爲講誦濟濟,俾有治世氣象,何如?上曰,所奏是當申飭矣。出擧條命書傳敎曰,今日所懷中,一則月講之效甚盛,意則無勤講之效云,予欲試之,大司成率能講儒生八九人來待。出傳敎禮賓奉事權敬應曰,財用爲國家之根本,而近來連値凶荒,財用已竭,且累定國婚,宜節用財力,而益務儉約矣。上曰,所奏最是矣。敬應曰,王世孫睿學,近來漸益長進,此正大有爲之時,亦宜加勉,而近者春坊官員,數遞移職,故講學工夫,甚不專一,須別擇文學高明之人,備員春坊,久任勿遷,使之朝夕講磨,而睿學日就月將,則宗社億萬年無疆之休矣。上曰,所奏尤好矣。出擧條命書傳敎曰,今聞奉事權敬應兩件所奏,可謂當今之先務,噫,國婚方張,而新節約,心切戒之,此卽予加勉者,而春坊官員,擇差久任之請,尤爲切實,以微末小官,不負詢問,其涉可嘉,令該曹特爲右職調用。出傳敎瓦署別提朴師行曰,本署遺在,將爲痼弊,故判書朴文秀爲戶判時,陳白蕩減,餘數猶有五百餘訥,而因其遞解,未及更稟矣,其後如有國役,元燔之外加入,則每輒外上於私幕用之,而以昨年加用進排之數言之,爲六七十訥矣,此後則外上,亦且路絶,匠人輩,勢將難保而流散,本署之弊,莫大於此矣。鳳漢曰,瓦署果多舊遺在,而蕩減不可每每可議,凡於國設,其若一向責之於遺在,則亦是行不得之事,惟在戶曹從便闊狹矣。相福曰,瓦署事誠可悶,而亦何可多數蕩減乎?戶曹可以裁量接濟矣。上曰,令度支裁量闊狹,可也。出擧條濟用判官宋宜孫曰,奢侈爲時弊,雖以衣服之節言之,上下相雜,等分無別,殊無表貴賤之意,當今急務,祛奢爲先也。上曰,謂弊則好,何以捄弊?宜孫曰,自朝家裁量等分,頒布節目,則孰敢不奉承乎?鳳漢曰,所奏雖是,此非猝然成節目者,以大體申飭於中外,好矣。上曰,所奏略而盡,申飭可也。繖扇忠衛李明圭曰,聖上於昨日殿座時,軫念民瘼,詢于朝臣,而小臣則往來於京鄕間,有所聞見者,而不勝猥濫,不敢仰達矣。今者又當詢問之下,敢此仰達矣。近來白骨徵布,黃口簽丁之弊大矣,朝家每下均分之令,而守令卒難變通,蓋不能深究其弊之致也。鄕中有諸將官·官軍·官人,若一經此任,則其一族得免軍丁之役,小民則一家內,雖五六人,皆入於軍丁,非徒一身一役,或一人兼兩役,私奴則兼三役,豈不冤哉?若以諸將官官軍官一族之謀頉軍丁者,充定於兩役三役之冤,使之均分應役則好矣,此則惟在於別判付矣。上曰,以繖扇忠衛,能陳所懷,意則嘉矣,此則專在於守令,當申飭銓曹矣。出擧條泰會曰,今日常參,有有職名文蔭官竝入參之命,而取見本府郞廳進不進擧案,則庶尹金聖梓,懸病不進矣,雖未知其病勢之如何,而申勅之下,何敢懸病不參乎,罷職,何如?鳳漢曰,雖是應參之人,若有病故,則末如之何矣,如彼小官,安敢無端不進乎?上曰,分揀可也。出擧條榮進曰,請還寢東呂·址淳等還配之命,更令王府,嚴鞫得情。上曰,勿煩。榮進曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。榮進曰,伏聞黃海監營所用錢穀名色之不正者,盡爲革罷,其代有劃給耗穀七千石之命,此誠海民莫大之惠,實出我聖上恤民之盛德,而年久則將不無如前之慮,請令備局,受海營所用錢穀不正名色之釐正成冊,此後若有更犯者,當該道臣,繩以重律。上曰,依啓。榮進曰,三南儲置米,事體至重且大,而近來各邑,不無虛留之弊云,請令廟堂,遣郞廳摘奸,若有犯者,依律勘斷。上曰,依啓。竝出擧條鳳漢曰,臺臣旣請發遣備郞,摘奸儲置事,發啓蒙允矣。從前所謂摘奸,輒不免無實,今番則必行不茹不吐之政然後,可以有效,文郞廳亦爲擇差,推移下送,何如?上曰,依爲之。出擧條諸臣以次退出。
乙酉二月二十六日申時,上御德游堂。大司成率儒生入侍時,大司成金尙重,左副承旨鄭運維,記事官李益烍·朴道天·林鼎遠,儒生李後軾·李國觀·吳道亨·朴光輔·閔慶龍·梁鳳周·李奭濟·朴長卨·張鳳載,以次進伏訖。上曰,今日常參所懷中,或云月講有效,或云月講不勤,故命入侍矣,上講夙夜箴訖。上曰,大司成讀之可也,尙重讀奏。上曰,儒生以年齒入讀可也,儒生以次進讀,至閔慶龍誦奏七篇。上曰,大司成發問諸生,相與講論可也,講論後。上曰,浮囂躁競,何以則息乎?汝輩亦以意見仰對也。朴光輔曰,表端影直,惟在於在上之導率也。上曰,善對矣。藥房提調李之億,持湯劑入侍。上進御後,退出。上曰,注書出去,試牌催促可也。試官入來之意還奏,上落點,儒臣講論畢後,上曰,大學紫陽序,豈不云乎?以爲億兆之君師,噫,三代以後漢唐以來,師道在下已久矣。噫,望八暮年,若是眷眷,正若自省編所云師不學敎弟子,而一則體昔培植賢關之盛意,一則欲使賢關章甫,趨於正者也。今日因二官所奏,令大司成抄率以來入侍,諸生中俱有應對可尙,而噫,四十載雖未能君師之道,九靑衿一堂中,少示待賢館之道,其中義興儒生朴光輔,以表正影直對其問,其涉可嘉,噫,表正影不直,予未聞也。噫,年今望八,表若正焉,影何不直,益宜自勉,令芸館特賜中庸一部,以示予意。榮川儒生閔慶龍,能讀七書,年雖少,志可尙,先正餘風,猶在可知,今日有命,右職調用人,次次以陞,初仕自有窠,命銓曹特爲懸注錄用,以示顧鄒·魯鄕之意,今日入侍諸生,賜冊除職外,各賜紙三卷·筆二枝·墨一笏,用表予意。出傳敎上曰,坐直承旨入侍,同副承旨洪樂純進伏,左副讀奏左相疏賜批,仍命分讀諸公事訖,以次退出。
上御慶熙宮。停常參·經筵。
藥房都提調臣洪鳳漢,副提調臣鄭尙淳啓曰,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
鄭運維,以都摠府言啓曰,今日入直內三廳武兼,禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
傳于金華鎭曰,明日香祗迎後,晝講爲之,兼行次對。
傳于金華鎭曰,明日傳香後,當爲祗迎,待下敎來詣,只入正時。
金華鎭,以侍講院言啓曰,本院輔德李普觀,方在禁推中,兼輔德李商芝在外,弼善元義孫,文學金魯淳,兼文學李在簡牌不進,兼弼善金致讓陳疏受由,上番他無推移之員,不得已下番姑陞入直之意,敢啓。傳曰,知道。
李潭,以義禁府言啓曰,忠淸道稷山縣成歡驛定配罪人閔弘烈放送,承傳啓下矣,放送事,分付,道臣之意,敢啓。傳曰,知道。
掌令南雲老啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,少洩輿憤,而罪人,者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈。請還寢定配罪人,者斤萬酌處之命,更令王府,嚴鞫得情,快伸王章。新除授司諫院正言李性遂,時在京畿果川地,斯速乘馹上來事,下諭。答曰,勿煩。下諭事,依啓。
金華鎭啓曰,卽者說書具㢞,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
上在慶熙宮。停常參,只晝講。
以承傳色傳于金華鎭曰,明日香祗迎,與世孫同爲祗迎行禮時,由資政門,春桂坊隨詣儀注及時刻單子置之,春桂坊只入直擧行,祗迎命下,春坊牌去來申飭。
李潭啓曰,執義李顯祚,除拜後過三日不爲出肅,卽爲牌招,何如?傳曰,允。
金華鎭,以禮曹言啓曰,來閏二月初二日,淸衍郡主駙馬揀擇人,出入門路及揀擇處所,何以爲之?敢稟。傳曰,門則依前,處所以景賢堂擧行。
金華鎭書啓,臣承命馳詣儲慶宮·毓祥宮春享祭所,諸執事進排官摘奸,則竝無頉矣,敢啓。傳曰,知道。
副司直金善行上疏,伏以臣,聞反諸身不誠,不信乎朋友,是故以言見疑於人,君子恥之,臣年今五旬,官躋貳卿,而尙未克誠其身,而爲知舊所信,忽以言語不審,得評於平昔相親之臺,其言之虛實緊歇姑舍之,臣之不能見信於人則明矣。臣方慙汗恧縮,無以抗顔,不意天日之明,照燭無遺,筵敎炳若,事實俱著,薄勘旋敍之恩,備堂還差之旨,又出於特敎,臣聞命隕越,衷情益激,竊自幸浮言不行,苦聞於堯·舜之世,而今親見之矣。以首頓地,涕淚如瀉,臣於此日,旣無所事於自暴,又何必敢爲引義,而臣之所遭,乃古人之所深恥,臣雖無似,豈忍徒藉異恩,揚揚進身,以益縉紳之羞哉?伏乞聖明,俯察微諒,特許斥退,俾臣得以息黥補劓之圖,不勝幸甚,臣無任云云。答曰,省疏具悉。業已諒矣,卿何芥滯?卿勿過辭,從速察職。
司諫李憲默上疏,伏以臣,猥以遐賤,濫被洪造,歷叨華顯,已踰涯分,耿耿一心,惟以誠公聖訓爲二字符,佩服終身,圖報涓埃,在朝在野,愈久愈惕,迺者臺臣,信聽傳說,彈劾旣峻,論列且深,莫非臣持身無似。自取人言之致,而聖鑑俯燭,曲加原恕,薄勘未幾,旋復甄敍,玉署恩召之命,遽及於杜伏訟愆之中,臣銘戴隆私,繼之涕泗,而第臣於自劃之地,株守難改,被彈之任,弦㤼未已,構辭千里,恭俟嚴誅,封函未徹,新命遽下,以臣爲司諫院司諫,令臣乘馹上來,旬月之間,除旨聯翩,臣是何人,猥蒙異渥,若是便蕃哉?尤增惶殞,罔知攸措,臣辭違軒陛,歲月已更,渭水終南,長人夢想,區區犬馬之誠,非不欲重入脩門,更昵耿光,而自遭重劾,驚悸在心,雖漫官散職,猶難冒進,矧乎臺閣重地,乃是持風裁振紀綱之任也,臣旣不能正己而被劾,則其不可正人而論事也明矣。今若不顧廉隅,揚揚策馹,則臣之去就,已無所據,人之嗤點,亦將如何?臣本人地微瑣,性質疏迂,旣未見重於同僚,亦未盡善於處世,人之詆斥,無所顧藉,本事虛實,豈無一二可曝者,而辱縉紳忝名祖之說,至登於白簡,自顧多恧,抗顔無地,更何暇呶呶分疏,仰煩宸聽哉?顧臣滓穢之蹤,倘非天鑑之昭異,復現於明時,而聖恩冞隆,凝衷益惕,豈可徒恃寵靈,重汚名器耶?百爾思度,萬無趨膺之路,玆敢從縣道略控短章,仰暴危悃。伏乞聖明,治臣慢蹇之罪,察臣肝膈之慨,所帶職名,亟許鐫削,仍令選部,勿復檢擬,以肅朝綱,以安私分,千萬幸甚,臣無任云云。答曰,風聞過斥,業已諒矣,對章雍容,深用嘉之,爾勿過辭,從速上來察職。
說書具㢞上疏,伏以,臣於直中,得接家信,臣母素患風眩痰痞之症,挾感添劇,轉成關膈,一夜之間,三試湯藥,了無變動,漸就苦重,急足踵至,促臣來視,臣聞來方寸煎灼,按住不得。玆敢忙控短章,徑出禁門。伏乞聖慈,俯垂諒察,亟削臣職,以便救護,仍治臣罪,以肅朝綱,千萬幸甚,臣無任云云。答曰,省疏具悉。爾其勿辭護焉。
大司憲趙榮進上疏,伏以,臣於見職,自知其萬萬不稱,豈有一分堪承之望,而受國厚恩,唯以奔走供職爲計,冒沒出脚,將近三旬,前後登筵,亦至六次,臣於言議巽軟,見識愚闇,不得發一言劃一策,仰助我聖上勵精之至治,臣實慙恧,中夜無寐,只切孤負之歎矣。昨日常參罷歸之路,重觸風寒於失汗之餘,遍身若束,頭疼如碎,急灌藥物,求汗不得,素患痰眩之症,隨而挾發,昏倒莫省,落席涔涔,明日次對有命,而顧此症樣,無以趨參,且無時日復起之望。伏乞聖慈,天地父母,俯垂矜察,卽許遞免,俾得任便調治,以延殘喘,千萬幸甚。仍竊伏念,日前海西道臣所請穀物劃給之命,實仰聖上爲民懷保之盛意,凡在聽聞,孰不欽仰,然而諸道監營,未知果皆無此等不正名色之可章而不稟者乎?一番權宣,不得已之事,因以爲例,爲民莫大之弊者,比比有之,宜令備局,申飭各道道臣,事係征利而害民間者,一竝革罷,登卽狀聞而施行焉。凡朝臣之賞賜田結,以各邑官屯田許給者,載在法典,而火田蓋以隨起收稅,陳起無常,猶不入地部田案矣,此而若屬之勢家,惟事徵稅,則此路一開,民弊難堪故耳。伏聞南原府火田三十結,年前自本邑許給使行賞賜之結云,一守令豈敢阿其所親,不恤後弊,擅自許給乎?臣謂其時南原府使,不可不令道臣査出譴罷,火田則使之還屬本府,斷不可已也,臣於昨筵,病作而氣眩,有懷而未及仰達,附陳於請急之章,亦乞裁察焉,臣無任云云。答曰,首陳事,頃已下敎,擧行與否,其令道臣狀聞,南原事,所謂賞賜數外官屯田,卽加耕也,今若禁此,將給何結乎?予甚未曉,令備局査實,登對時稟處,卿其勿辭,調理察職。
乙酉二月二十八日辰時,上御崇政殿月臺。親傳香入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國·李益烍·朴道天·林鼎遠,以次進伏訖。上以步輿,出資政門,詣崇政殿月臺,傳香後,詣殿庭板位,行祗迎禮,仍御于東月臺。鳳漢曰,日間聖體調攝,若何?上曰,一樣矣。鳳漢曰,寢睡·水刺之節,何如?上曰,亦一樣矣。鳳漢進湯劑,上進御。上曰,入番禁軍中,在門外人及興化門·延和門入直砲手中陞戶人,招入可也。上曰,雩祀亦跪傳,玄冥祀立傳異矣。守僕曰,無狎故然矣。上曰,此後跪傳,可也。鳳漢曰,齋戒日而有晝講之命矣。上曰,特敎則亦爲之古例矣。鳳漢曰,世孫講筵,亦依此例乎?上曰,特敎外,依前爲之,可也。上曰,明日當爲香祗迎,分付儀曹,儀注置之。出傳敎禁軍砲手等,列立於階下,以次奏居住後,下詢年事,以次仰對,命砲手誦奏其要牌,以次誦奏。上曰,哨官閑臥時,則令砲手習誦以聞,卽古例也,畢奏後,以次退出,潭讀奏李憲默疏賜批,又讀奏金善行疏賜批。上曰,行司直金善行疏批已下,卽爲牌招,同爲入侍。出傳敎又讀奏趙榮進疏,上曰,所論使臣,誰云也?鳳漢曰,自外聞之,則長溪君云矣。賜批,又讀奏具㢞疏賜批,命持入全羅道民隱詩,讀奏訖,仍入大內。
乙酉二月二十八日午時,上御景賢堂。晝講,大臣·備局堂上,引見入侍時,知事李昌壽,特進官兪彦述,參贊官鄭運維,執義李顯祚,侍講官洪樂仁,檢討官洪檍,記事官李益烍·朴道天·林鼎遠,武臣金範魯,領議政洪鳳漢,右議政金相福,行司直南泰齊,兵曹判書具允明,吏曹判書金致仁,戶曹判書金尙喆,同敦寧趙明鼎,訓鍊都正李章吾,工曹參判鄭弘淳,吏曹參判元仁孫,事變假注書李鎭復,以次進伏訖。樂仁讀心經,自孟子曰,魚我所欲也,止失其本心也,上講新受音。樂仁曰,此言前二者,言燕閑之間,亦有秉彝也,後三者,則專指求放心矣,帝王之學問,尤緊於此,留意焉。上曰,當體念矣。檍曰,此章專以放心爲戒,聖上志存勤勵,大臣體國擧行,非不極矣,而昇平日久,須以每不忘危留念焉。上曰,當體念,此於戊申,爲府啓矣,諸臣以次陳文義訖,經筵先退。相福曰,日間聖體若何?上曰,一樣。相福曰,寢睡·水刺之節,何如?上曰,一樣。鳳漢進湯劑,上進御。鳳漢曰,此開城留守金器大狀啓也以爲,大興山城所管白川倉,五分一餉耗,僅爲四十石零,而員役放料之數,太半不足,以現在三千四百石,今年爲始,三分一分給事,令廟堂稟旨分付爲請矣,事勢似然,依狀請許施,何如?上曰,依爲之。出擧條鳳漢曰,諸道各邑軍器分送分排,甚不均當,以所在軍兵及所儲軍器,相準計之,加減磨鍊,則當爲實用,令該道兵使,每於歲末,就其元數之中,裁量各邑當送之數,成冊報備局,自備局知委擧行事,定式,分付,何如?上曰,所奏誠是,依爲之。出擧條鳳漢曰,沈益聖旣已敍用,加資則何以爲之乎?上曰,置之可也。鳳漢曰,雖微末武官之事,事係抑鬱,敢此仰達,前郡守趙嶸,以病重遞任,至於五等奪告身,今已三年,而每於歲抄,未蒙減等,所坐初不大段,而久爲廢棄,似欠寬典矣。弘淳曰,此臣待罪關西時事也,嶸求遞不得,終又以病爲言,災邑滯務,旣極可慮,跡涉厭避,故不得不論罷,而追聞實病,則果有之云矣。上曰,給牒敍用,可也。出擧條上曰,再昨李徽之·趙載萬,俱是均廳郞廳,問對之際,做錯卽載萬,而同爲拿處,大臣所奏,其雖意在,於綜覈之道,如何?李徽之分揀放送事,分付。出傳敎上曰,目今悠悠萬事,卽輔導世孫,故再昨權敬應所奏,特示嘉尙之意,不數日,春坊上下番,互相不備,胄筵召對,只一人入侍,其涉寒心,欲爲下敎而未果,數三春坊,一皆違牌,此何道理?竝只推,更爲牌招,備員入直,兼輔德李商芝,受由幾月,尙無動靜,此等之時,不可一任其便,遞差,大抵其所奏,其嘉尙,不過擇差之意,豈因此而自處不擇若此,實兼官十人,備望三十人抄啓然後,可以行公耶?決無是理,以此嚴飭,俾勿無中撕捱。出傳敎上曰,春坊官員處,世孫書傳後,繼講冊子,知入可也。還奏曰,雖未及問議,而當次則似爲詩傳云矣。上曰,領右相更爲入侍,領右相進伏。上曰,俄聞一所詩題,重臣於此等處,或如此爲之矣,令試所出榜後,洗草可也。上曰,三經次序,卽詩·書,而世孫先講書傳,其時意在,今則書經過半,問于春坊,則尙不問議云,故已問于入侍世孫師,先講者在後,不必問議,況明年乎?卽我世孫誦詩舞勺之年,且當祈斯螽之時,宜講此經,繼講冊子,令春坊以詩傳擧行,勿印不足者,玉署芸館取用,世孫冊子一部,令南漢印進,紙品與製樣,從略擧行,當時所讀者一件,以春坊所在,有小註活字本懸吐,紙頭付諺解以入事,分付。出傳敎大臣將退,上曰,都提調姑留可也,予近來則時時有虛乏之意,是何症也?鳳漢曰,如此之時,以某物卽爲進御然後可矣。上曰,予平生不能如此矣。鳳漢曰,雖然,若過此時,則慮有他般症候,必勿過時,卽爲進御,好矣。諸臣以次退出。
上在慶熙宮。停常參·經筵。
午時未時,日暈。
夜四更,流星出軫星下,入坤方天際,狀如拳,尾長二三尺許,色赤。
香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于金華鎭曰,今番生進會試書題好矣,面試代,當親臨拆封,明日兩處試官入來後,入侍拆封。
又傳于曰,初場捧券單子差脫,今日幾乎盡捧,催促入之。
鄭運維啓曰,事變假注書李鎭復,身病猝重,勢難察任,今姑改差,何如?傳曰,允。
洪麟漢,以禮曹言啓曰,本曹佐郞沈觀之呈狀內,身病猝重,勢難察任,依例改差,何如?傳曰,允。
以全羅監司狀啓,扶安蝟島鎭項里居向化人李乞伊渰死事,傳于鄭尙淳曰,令本道恤典擧行。
鄭尙淳,以漢城府言啓曰,卽接西部都事尹浣所報,則部屬蓮池契居良人尹弘蕃,東門外契居良人趙弘世,犯釀被捉於右捕盜廳矣,弘蕃家上下切隣良人邊旕福,獨女宋召史,任掌林之玉,弘世家上下切隣保人金興成,良女崔召史,任掌文順德等,依定式嚴處之意,敢啓。傳曰,知道。
李潭,以右捕盜廳言啓曰,西部蓮池契居良人尹弘蕃及龍山東門外契居良人趙弘世等家,有犯釀之事,故竝捉來査問,則所供內,皆欲自飮,潛釀的實,而初不買賣云,屢次盤問,一如前招,犯釀罪人尹弘蕃·趙弘世等,竝其贓酒,移送秋曹之意,敢啓。傳曰,知道。
掌令南雲老啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。太丁兇逆,前古所無,今旣正法,少洩輿憤,而罪人,者斤萬,旣聞太丁,陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人,者斤萬酌處之命,更令王府嚴鞫得情,快伸王章。答曰,勿煩。
乙酉二月二十九日辰時,上御崇政殿庭。香祗迎入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國·李益烍·朴道天·林鼎遠,以次侍立。上出資政門,世孫隨詣殿庭,上御板位,世孫就南邊板位,上行禮,世孫同爲行禮,上步詣崇政門,望見香過闕門後,上乘輿,藥房都提調洪鳳漢,提調李之億,副提調鄭尙淳進前伏。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。上笑曰,今日與世孫行禮,予心欣悅矣。鳳漢曰,臣等,亦不勝欽仰矣,湯劑方煎待矣。上曰,持入可也。鳳漢進湯劑,上進御。乘輿至東月臺駐輿。上曰,禮房讀奏祭報府,可也。華鎭讀奏。上曰,禮判入侍,李之億進前。上曰,再明揀擇童子,食後入來事,分付。仍入大內。
上在慶熙宮。停常參·經筵。
鄭運維,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
朴道仁,爲事變假注書。
鄭運維啓曰,事變假注書朴道仁,時無職名,令該曹依例付軍職,冠帶常仕,何如?傳曰,允。
吏曹口傳政事,檢閱單,尹光禮。
金華鎭啓曰,新除授藝文館檢閱尹光禮,時在忠淸道石城地,斯速乘馹上來事,下傳,何如?傳曰,允。
又啓曰,上番兼春秋朴道天,身病頓重,勢難察任,□□□□□□□□其代,令該曹口傳差出,何如?傳曰,允。
又啓曰,一二所試官,持試券,依下敎來待矣。傳曰,入侍。
乙酉閏二月初一日辰時,上御景賢堂。監試覆試親臨拆封入侍時,一所試官洪啓禧·黃景源·朴師訥,參試官金載順·李基德,監試官金載玉,二所試官金陽澤·李奎采·尹學東·崔益男·鄭述祚,監試官睦祖永,左承旨鄭尙淳,執義李顯祚,記事官李益烍,記注官金聖猷,記事官林鼎遠進伏訖。尙淳曰,湯劑煎待矣。上曰,藥房提調,持湯劑入侍。出榻敎李之億進伏曰,日間聖體若何?上曰,一樣矣。之億曰,寢睡·水刺之節,何如?上曰,亦一樣。之億進湯劑,上進御,之億退出。上曰,今此式年,寔是料表,憶昔乙酉,一倍此心,小大科唱榜·文武科兩試,當親臨唱榜殿座處,依再昨年小科唱榜例擧行,文武科殿試,當殿坐於建明門,以此預爲分付儀曹。出傳敎尙淳曰,四館所官員入殿庭,然後可以書草榜矣。上曰,注書出去,四館所館官以下,使之入來可也,賤臣承命引入,列伏庭中。上曰,親坼後次次出付四館所,出草榜,而堂上試官各一人,退去看檢,可也。上曰,一二所初場一等試券,上之。尙淳曰,兩所合券出榜,故一等五人,皆有一二所試券矣。上曰,然矣。上親坼祕封,下敎曰,壯元,卽南景澤,而寧海人矣。上曰,領相子洪樂任爲之矣。上曰,閔匡烈爲之矣。上曰,朴盈源爲之矣,□次拆之,時時擧名,下敎一等盡拆後。上曰,數三軸式,以次上之,尙淳以次進之,上以次親拆,至鄭厚謙。上曰,此兒高爲之矣,豈意望八,又見外孫之小成乎?上曰,此文讀奏可也,尙淳讀奏。上曰,幼時有文氣矣,果然矣。上曰,壯元作,讀奏可也,載順讀奏。上曰,若是擇壯元之時,則洪樂任,似當爲之矣。啓禧曰,或恐此等之人爲壯元,若復擇出鄕人爲首,則此亦非無寂寞之道,故今番則無寂寞爲之矣。上曰,然矣,只取其科作之善否矣,豈以京華世族,而必拔壯元乎?此後則勿拘京鄕,可也。上曰,守禦使之子,爲之矣。予與其祖,曾於此堂周旋矣,豈料望八,拆其孫之封於此堂乎,上曰,洪樂任·鄭厚謙·金夏材,使之待令。賤臣傳命入來。上曰,李得培之子,爲之。上曰,李惠祚之弟,爲之矣。上曰,金大淳爲之矣。上曰,大提學之子,爲之矣。上曰,尹文東爲之矣。上曰,金善行之子,爲之矣。此乃平原君之外孫,而於注書,爲甥侄矣。上曰,領府事,又有幼子而爲之矣。上曰,趙榮先之子,爲之矣。上曰,趙榮進,有少弟而爲之矣。上曰,金孝大之子,爲之矣。上曰,訓將之所生子,爲之矣。上曰,金思穆·具宗謙,亦令待令。賤臣傳命,學東·師訥,持試券退坐庭下,出草榜。上仍命繼進終場試券,仍爲親拆。至洪樂任,上曰,又爲之矣。至鄭厚謙,上曰,又爲之矣。至金思穆,上曰,又爲之矣。上曰,五人試紙,黃籤先付以入,藥房提調,進夕湯劑,上進御。上曰,待令五人,使之入侍,承命引入,以次進伏。上曰,臺臣先爲傳啓,可也。顯祚進伏,上曰,只擧末端,可也。顯祚,請還寢東呂·址淳等還配之命,更令王府嚴鞫得情。上曰,勿煩。顯祚曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。竝出擧條上曰,洪樂任,恰似乃兄矣,命讀奏所作二句。上曰,讀聲,專似乃兄矣,又命讀終場作二行誦訖。以次命誦,上曰,金夏材,頃見少兒矣,今已長成,有蒼蒼之意,日月已邁矣。上曰,金思穆,有乃父典刑矣。上曰,五人試券入之,賤臣持入,上命五人以次跪受,至鄭厚謙。上曰,予今望八,見汝爲科,奇矣,試紙有國諱,似當親受,而擔之架子而去矣,至具宗謙。上曰,武人之子,以軍禮受之好矣,汝則特爲免賤,勿慮可也。上曰,試券中未及付黃籤者,更傳四館所付之,而持去可也,親拆訖。上曰,試官退去,修整榜目後,正書以入,可也。諸臣以次退出。
上在慶熙宮。停常參·經筵。
洪麟漢啓曰,右承旨金華鎭,今日不爲仕進,卽爲牌招,何如?傳曰,允。
李潭啓曰,正言李性遂,自鄕上來云,卽爲牌招,何如?傳曰,允。
傳于洪麟漢曰,昨日入侍儒生外,皆令待令。
又傳于曰,今日副尉,當下批開政。
有政。吏批,判書金致仁進,參判元仁孫病,參議洪樂命病,行都承旨洪麟漢進,啓曰,春坊闕員,今當差出,而擬望之人乏少,相避竝擬,何如?傳曰,允。又啓曰,侍從臣父年七十者,每於歲初,抄啓加資,而新有應推恩人,雖非歲首,亦稟行事,載在法典矣,侍從臣父年七十人,別單書入之意,敢啓。傳曰,知道。以李福源爲大司諫,金敎材爲獻納,洪樂仁爲兼輔德,金載順爲兼司書,李聖圭爲刑曹參議,沈鏽爲知春秋,徐志修爲右副賓客,金樂洙爲吏曹佐郞,睦萬中爲禮曹佐郞,李晉圭爲南學敎授,申爲假引儀,奇有道爲孝章墓守衛,李宗恢爲懿昭墓守衛官,金碩曾爲光恩副尉,今超奉順,依法典初授,趙慶義今超通政,年七十二,侍從臣掌令趙鼎耉父,知春秋金尙喆,同春秋沈鏽,兵批,判書具允明進,參判尹得養病,參議鄭純儉病,參知元景濂入直,邊致明爲副摠管,柳東茂爲副摠管,蔡膺一爲知事,玄光宇爲僉知,李埉爲五衛將,金得煋爲內禁將,兪彦摯爲忠壯將,李邦和爲訓鍊主簿,李德遠爲昌慶將,李云夏·金壽傑爲昌德將,李烒爲宣傳官,李彦休爲忠翊將,閔趾烈爲慶尙右水使,柳鎭恒爲洪州營將,副護軍李慶會·池日輝·蔡廷周,副司果尹錫烈·崔益男·洪駿漢,副司正朴道仁,副護軍朴命錫。
傳于洪樂純曰,俄者入侍承旨入侍。
又傳于曰,錢文三十貫,輸送于龍洞宮。
又傳于曰,俄者入侍承旨入侍。
又傳于曰,明日晝講領相入侍事,開門後,使預備兼春秋傳諭。
金華鎭,以禮曹言啓曰,淸衍郡主駙馬揀擇,今已行之,嘉禮廳爲先排設,然後凡諸等事,可以磨鍊,都廳郞廳差出擧行,何如?傳曰,允。
李潭,以御營廳言啓曰,本廳軍器所上別環刀二百五十柄,黑角平弓三百八十四張,黑角長弓八十張,竹弓一百十張,長箭二百三十二部,片箭一百四十一部,筒兒一百三十八箇二錢四分,鉛丸二萬六千六百六十五箇三錢,鉛丸二萬一千三百三十五箇,大黑布挾袖六十領,大靑布掛子六十領,小黑布挾袖一百七十三領,小靑布掛子一百九十三領,木綿挾袖二百三十五領,麻布挾袖一百六領,麻布掛子一百六領,藍方紗紬戰帶五百九十四箇,木綿團幕衣五十領,大黑布甘土五十立,銅鍋二十坐,敎鍊官折衝柳光晉,監董新造,而新製火藥一千五百三十斤,改搗砧火藥一千二百斤,火箭三百枝,黃燭一萬三千柄,紗籠五十箇,紙籠四百五十一箇,藍大段令旂五十六面,藍大段巡視旗二十四面,紅氊笠九十箇,令箭十枝,貫耳箭十二枝,劊刺手頭巾一雙,朱杖三十六箇,綿紬旂八十六面,木綿黃號衣六十五領,木綿紅號衣四十八領,大黑布別帳幕一浮,大黑布平帳幕三浮,帳幕雨備二十浮,木綿揮帳二十六浮,木綿大遮日三浮,紙油芚一百十四浮,紙袗六百六十四領,橽皮索三百巨里,本廳軍官閑良李喜白,監董新造矣,在前軍物監董人論賞,已多前例,今此柳光晉·李喜白監造之數,如是夥然,其在激勸之道,似當有論賞之典,令該曹考例稟處,何如?傳曰,允。
乙酉閏二月初二日辰時,上御景賢堂。生進入侍時,右副承旨李潭,記事官李益烍,記注官金聖猷,記事官林鼎遠,掌令南雲老以次進伏。潭曰,藥房提調來待矣。上曰,藥房提調,持湯劑入侍。出榻敎提調李之億進伏曰,夜間聖體若何?上曰,一樣矣。之億曰,寢睡·水刺之節,亦何如?上曰,一樣。之億曰,湯劑煎待矣。上曰,進之。之億進湯劑,上進御,之億退出。上曰,初十日唱榜時,當崇政殿殿座,以此分付儀曹。出傳敎上曰,臺臣先爲傳啓,可也。雲老進伏曰,請還寢東呂·址淳等還配之命,更令王府,嚴鞫得情。上曰,勿煩。雲老曰,請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。出擧條雲老退出,上曰,生進入庭,列立後,領府事申晩子,大提學李鼎輔子,平原君孫,晉平君曾孫,永興府使朴相德子五人,先爲入侍,兼春秋承命往傳于班中。上曰,兼春秋入來,承旨傳呼以入,可也。潭曰,聞注書言,則平原君孫,無參榜者,只有外孫金履祥,爲之云矣。上曰,然則兩壯元竝三人,準五數,先爲進前,可也。申光絅·朴綏壽·李健源及兩壯元,以次進伏。上曰,以次誦奏所作初句初行,可也。以次誦奏,上曰,申光絅,恰似領府事矣。潭曰,然矣。爲人極佳,且聞閉門讀書,篤於爲學云矣。上曰,李健源夙成矣,爲人極精矣,朴綏壽聲音,恰似乃叔矣。仍下詢兒名後,上曰,今日先召汝等而見之者,予有意焉矣,仍命退出。上曰,二人式以次進前,誦奏可也,儒生以次誦奏所作一二句·一二行後,以次退出。至李宗延,上曰,此李萬元之孫矣,貴矣。至金履祥,上曰,此爲故宗臣之外孫矣。潭曰,金善行之子也。上曰,擧顔可也。上曰,爲人精矣,汝爲之,貴矣。至徐有隣,汝思汝祖之事我而爲之,可也,居于何處乎?有隣曰,居于典醫監洞矣。至朴天健,上曰,思汝父,予甚愴然矣。至韓文洪,上曰,予思汝祖,甚愴然矣。至白東毅,上曰,汝於白時久,爲何乎?對曰,曾孫也。上曰,然則於白東俊,幾寸乎?對曰,臣之弟也。上曰,身手好矣。年幾何,對曰,四十五矣。上曰,今日得一人矣,汝今爲半朱點矣,爲汝祖汝弟之事,可也,汝欲文乎,欲武乎?對曰,欲文矣。上曰,不緊矣。予將俟受白牌,而當下敎矣。至北道人朴載春,上曰,頗豪健矣。又得一人矣,汝今爲半朱點,欲爲武乎?對曰,平生所願矣。上曰,此則直吐眞情矣。亦將俟受白牌後,下敎矣。諸生畢誦,之億,更進湯劑,以次退出。
乙酉閏二月初二日酉時,上御景賢堂。承旨入侍時,右副承旨李潭,記事官李益烍,記注官金聖猷,記事官林鼎遠,以次進伏訖。上曰,注書出去,續大典吏典持入可也,賤臣持入。上曰,副尉爲何品乎,考奏可也。潭考奏,上曰,淸衍郡主副尉,定於司直,金相翊子斗愼,分付儀曹。出傳敎承史退出,未及到院,更命入侍,以次進伏,更命持入,吏戶典更爲考奏訖。上曰,有公事乎?潭曰,有之矣。上曰,讀奏可也。上聞李性遂牌不進,傳旨下敎曰,隨除輒違,此何分義,此何事體,只推,待開門牌招察任。出傳敎上聞秋曹公事,下敎曰,崔應祥·崔興瑞·李信行,竝放送事,分付秋曹。出傳敎諸臣以次退出。
上在慶熙宮。停常參·只晝講。
金華鎭啓曰,明日常參·經筵取稟。傳曰,只晝講。
藥房都提調臣洪鳳漢,提調臣李之億,副提調臣鄭尙淳啓曰,雨後峭寒,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣矣。
又以承傳色傳于鄭尙淳曰,晝講,同爲入侍。
鄭運維啓曰,正言李祉承,自鄕上來云,卽爲牌招,何如?傳曰,允。
以呂善德,爲假注書。
鄭運維,以備邊司言啓曰,本司武郞廳李章運,奔走勤仕,又滿十五朔,依例陞敍,或守令遷轉事,捧承傳施行,何如?傳曰,允。
又以刑曹言啓曰,犯釀罪人私婢占愛,前已刑推,而買飮人不告罪,依定式加刑一次後放送,犯釀罪人私婢奉點,良女小愛,買飮罪人良人咸占得等,嚴囚限滿五日,依新律嚴刑各一次放送,而其中奉點,買飮人不告罪,加刑次仍囚之意,敢啓。傳曰,知道。
正言李祉承疏曰,伏以臣本疏賤,猥蒙我殿下再造之恩,危諒悉暴,闔門獲保,日夜感泣,卽爲國家死,庸有極哉?臣自玆以往,杜門懍惕,區區血願,惟在於聖壽無疆,太平萬歲而已。此外實無毫髮餘念,及於榮塗,不料聖明,曲垂省錄,屢辱恩除,玆者諫省新命,又下於爲覲祖母往留伯父任所之日,臣手奉恩旨,感涕自零,馹召之下,不敢久淹,昨始來伏私次,而念臣倖第早竊,文識淺短,旣不足以獻替於淸朝,弱根孤立,風裁巽軟。又不足以輕重於當世,自知甚明,僥冒無路,是以,前此亦嘗一再忝叨,而不敢爲唐突承膺之計者,微諒有素,鐵限已成,況今我殿下,益勵聖志,日接臺官,所樂聞而導言者,靡有遺策,此時此任,尤豈臣所堪承也哉?臣百回思量,罔知所出,不進則私分極悚,上孤天地之恩,欲進則顚敗立至,下貽臺閣之羞,此臣所以裵回躑躅,大悶不聊者,玆於天牌之下,隨詣禁扃之外,略暴至懇,仰瀆崇聽。伏乞天地父母,俯垂諒察,亟許鐫遞,以安賤分,不勝萬幸,臣於乞免之章,不宜迤及他說,而至愚之望大聖,靡有窮極,敢將憂愛之悃,略此附陳,惟聖明,澄省焉。臣竊聞天無私覆,地無私載,日月無私照,王者奉天地日月之公,以臨一世,故公者,出治之要道也,天道虧盈而益謙,地道變盈而流謙,鬼神言盈而福謙,聖人觀天地鬼神之謙,以牧萬民,故謙者,進德之極工也。恭惟我殿下,四紀光陰,一德彌卲,克公克謙,允升大猷,朝紳分門,百年成習,便作難醫之疾,而惟殿下,痛革之,聖算如岡,擧國同慶,屢請飾喜之典,而惟殿下,終靳之,猗我殿下之公心謙德,至矣盡矣,凡在瞻聆,孰不欽歎,如臣愚昧,無容更勉,而第伏念人之一心,至危至微。乍有偏係,卽流於私,少自盈足,便成其矜,一事之公,非勉强可能,一時之謙之非難,而中心之謙,非聲音所假。又況人主一身,居宴安之地,履至尊之位,一念得肆,而私吝之萌易闖,百工崇奉,而夸溢之意自生,是以古先聖王,精一克復,秉心至工,戰兢臨履,自處至謙,不使有一毫偏僻矜負之心,然後私根磨盡。天理流行,和順積中,四體恭安,發諸政者,溥博而周編,見於辭者,雍容而沖遜,親疏遠近同囿於兼臨博愛之內,忠讜狂妄,皆容於虛心屈己之中。夫如是,故王道坦蕩,聖德尊光,好惡當理,而擧措,大服於人心,上下相交,而膏澤,普及於民生,此豈非王政之要·聖工之極而爲後世人主之所當法者哉?臣愚竊願殿下,於此深留聖意,益恢公平之量,克懋謙沖之德,毋主偏見,毋任獨運,毋或編小,毋自滿暇,以昭聖王大公至謙之道,則豈不休哉,豈不盛哉?伏況我世孫邸下,方在沖齡,導養爲急,殿下所以身敎而貽謨者,亦恐無出於臣所謂公謙二字,殿下旣以是自勉,又以是傳之我世孫邸下,以爲億萬年傳授之法焉,臣無任云云。答曰,省疏具悉。勉戒之言,誠甚切實,噫,今爾勉予者,卽予平日心常自勉者,尤豈不益加自省也哉?爾其勿辭,從速察職。
乙酉閏二月初三日午時,上御景賢堂。晝講,藥房入診,兩司同爲入侍時,知事南泰齊,特進官尹東暹,參贊官洪樂純,侍讀官金致讓,檢討官尹承烈,記事官李益烍,記注官金聖猷,記事官林鼎遠,武臣李栢齡,都提調洪鳳漢,提調李之億,副提調鄭尙淳,掌令南雲老,正言李性遂,醫官方泰輿·許礈·金德崙·李泰遠·李世珪·秦興白·金世彦·李德海,以次進伏訖。致讓讀奏心經,自孟子曰,鷄鳴而起孶孶爲善者,止明通公溥庶矣乎,上講新受音。致讓曰,舜之爲舜,不過爲善,跖之爲跖,不過爲利,其間毫釐,差則千里,可不懼哉?上曰,然矣。下章慾一字,尤當留省處,又其一字,其旨亦約而盡,尤宜用工處也。上曰,然矣。以此觀之,周濂溪之喫緊於此,有所見矣。承烈曰,利與善之間,言舜·跖之所以分,欲看所分處,則下章所云欲與一字而已,於此留意焉。上曰,所奏略而盡,當猛省矣,先朝,賜予號曰,養性軒,尤有感於此書矣。泰會曰,明通公溥四字,非但學者工夫,帝王爲政,亦不出於此,明則無所不通,通則無所不達,公則尤好而無所私焉,溥字則其意尤廣,乞加聖意焉。上曰,然矣,以次陳文義訖。上曰,夕講爲之。出傳敎經筵官先退,上曰,臺臣傳啓可也。雲老進伏曰,請還寢東呂·址淳等還配之命,更令王府,嚴鞫得情。上曰,勿煩。出擧條又曰,請還寢定配罪人,者斤萬酌處之命,更令王府,嚴鞫得情,夬伸王章。上曰,不煩。出擧條又曰,文臣參下之積滯,未有甚於近日,槐院國子之未出六,幾至百餘人之多,登科十年,未霑一命者,十常七八,遐方之人,往往抱紅牌老死窮廬,豈不大有欠於聖朝振淹滯之道耶?頃年各陵別檢之創置,蓋出於疏通之意,而銓曹,雖欲甄用,人多窠窄,其勢末由,請卽今別檢,十窠外加設五六窠,以爲疏通兩館參下之地。上曰,意則美也,頃者此請,由於疏通文參下之意,而曾已下敎,以此之故,至重至敬之地,不無混雜之弊,十窠猶然,況加設,且予則曰,雖或請也,卽大臣所請,而非臺臣傳啓也,不允。又曰,臣有區區愚見,以文參下差送各陵別檢事,有所仰請,而及承聖批,不惟不賜允許,至以此非臺臣之所可陳者爲敎,此莫非臣人微言輕,不能見槪於君父之致,臣何可一刻仍冒於臺次乎?請命遞斥臣職。上曰,曰可,曰否,虞典所載,今當寥寥,有懷無隱,玉成之敎,其何過嫌,勿辭亦勿退待。出擧條性遂曰,請還寢鍾城府爲奴罪人天大,酌處之命,依律處斷。上曰,勿煩。出擧條性遂曰,新除授獻納金敎材,時在忠淸道公州地,請斯速乘馹上來事,下諭。上曰,依啓。出擧條上曰,此人一子行公,故昨日下敎,使之行公矣,卽爲應命,則其無所懷,亦非異事,此人,予甚爲好,自注書時,已知其可用,卿亦知予意,用之可也。鳳漢曰,朝前日氣稍寒,夜間聖體若何?上曰,乍涼之時則少愈,而若至深春,則似難矣。鳳漢曰,寢睡·水刺之節,亦何如?上曰,初昏則睡甚昏困,夜深則醒覺,仍不寐焉,食道厭進日甚,悶矣。鳳漢曰,老人善睡,則醫書稱好云矣。上笑曰,然則將享八十而然乎?鳳漢曰,中宮殿氣候,何如?上曰,安過矣。鳳漢曰,王世孫氣候,何如?上曰,好在矣。鳳漢曰,醫官可以入診矣。上曰,兩廳二人式,入診可也。泰輿診候訖,輿曰,左右部調均,而大體與前無異矣,以次診候,所奏略同。鳳漢進湯劑,上進御,鳳漢曰,臺啓之靳允。聖意有在,而文參下積滯,誠如臺言,銓官雖欲疏通,亦末如之何,卽今朝議,皆以爲稍宜變通,今不必區處於陵官,陵官中參奉五六窠,改爲奉事直長,以作參奉,次次陞遷之梯,京參下,依此數改作文官之窠,則疏滯擇人之道,竝在其中矣。上曰,此弊予熟知,故頃者沈滯之政,亦由於此,今者臺臣傳啓之批,意雖在於勉飭,美其心之無隱,今聞卿奏,予有覺焉,卿與僚相與銓曹之臣,講確登對以奏,可也。出擧條之億曰,今十六日永禧殿親祭後,仍詣儲慶宮事,命下矣。服色何以爲之?敢稟。上曰,依前例,永禧殿回駕時,當爲改服龍袍,以此磨鍊,可也。出擧條上曰,今番嘉禮廳與尙衣院,凡諸分付市民取用者,切勿高縱事申飭。出傳敎上曰,噫,頃者處分,不過勉飭,靑衿諸生,雖已解停,一道尙在,豈解停之意哉?噫,以予衰耗,思三年之限以恒日,待諸生之意,若何?且已經黃柑人,口飭已行,此後節製殿講,依例擧行,圓點儒生,亦爲復點。出傳敎諸臣以次退出。
乙酉閏二月初三日酉時,上御景賢堂。夕講入侍時,知事南泰齊,特進官尹東暹,參贊官鄭運維,侍講官金致讓,檢討官尹承烈,記事官李益烍,記注官金聖猷,記事官林鼎遠,以次進伏訖。致讓讀奏心經,自程子曰,顔淵問克己復禮,止天君泰然百體從令,上講新受音。致讓曰,由中應外之句,指意好矣,無一點物慾,中心虛明洞澈則好矣,不能而有些査滓,則自至外飾之歸,正如大學所云晏然掩其不善者也。上曰,然矣。承烈曰,動之一字,皆有四勿之意,習之一字,包得成性之道焉,於此等處,深加省覺焉。上曰,所奏好矣,諸臣以次陳文義訖,經筵官先退,藥房提調李之億,進湯劑,上進御。上曰,同副承旨入侍。出傳敎洪樂純進伏,上曰,頃者特敎處分之後,尙未給牒人,給牒敍用,尙未敍用人,亦爲敍用。出傳敎之億·運維先退,上曰,文科會試前,觀日勢,欲行圓點製,生進唱榜,進定於初八日。出傳敎樂純讀奏李祉承疏,賜批訖,諸臣以次退出。
上在慶熙宮。停常參·晝夕講。
辰時巳時,日暈。未時,日暈。
鄭運維,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
金華鎭啓曰,明日常參·經筵取稟。傳曰,只晝講。
洪麟漢啓曰,左承旨鄭尙淳,右副承旨李潭,今日不爲仕進,竝卽牌招,何如?傳曰,允。
傳于鄭運維曰,今日晝講,兼行次對。
鄭運維啓曰,今日次對,兩司長官,當爲進參,大司憲趙榮進,大司諫李福源,竝卽牌招,以爲入侍之地,何如?傳曰,允。
金華鎭,以春秋館郞廳,以領監事意啓曰,史庫曝曬,間一年擧行,乃是定式,諸處史閣曝曬,前已爲之,而至於五臺山史閣曝曬,則已過年限,且經昨年潦雨,曝曬體重,今年則不可不趁時奉行,卽速發遣郞廳,使之擧行,何如?傳曰,允。
鄭運維,以義禁府言啓曰,江原道鐵原府定配罪人李東遇放送,承傳啓下矣,放送事,分付,道臣之意,敢啓。傳曰,知道。
又以漢城府言啓曰,鍾城府爲民罪人金載人,大靜縣爲民罪人李亨元,竝特爲放送事命下矣,依聖敎金載人·李亨元,分付,該道道臣,竝放送之意,敢啓。傳曰,知道。
閏二月初四日午時,上御景賢堂。晝講,大臣·堂上引見入侍時,知事洪啓禧,特進官李應協,參贊官鄭運維,侍講官金致讓,檢討官尹承烈,假注書呂善德,記注官金聖猷,記事官林鼎遠,武臣李廷壽,事變假注書朴道仁,領議政洪鳳漢,右議政金相福,行司直洪象漢,左參贊李益輔,右參贊李昌壽,兵曹判書具允明,吏曹判書金致仁,戶曹判書金尙喆,行副司直李章吾,工曹參判鄭弘淳,行副司直金善行·趙儼,副應敎金致讓,執義李顯祚,正言李性遂,以次進伏訖。上曰,侍讀官讀之,金致讓,以新受音,讀心經,自敬齋箴,至尊德性齋銘訖,上讀之。致讓曰,毫釐有差,其謬不啻千里,不可放過矣。上曰,然矣。上曰,弗參之參字,參乎,參乎?啓禧曰,此參字,卽禮記無往不參之參字,果是參矣。致讓曰,求放心齋銘,則尤好矣,末以八字結辭,可見其意矣。上曰,然矣。致讓曰,尊德性齋云云,尤可致意處,人君之酬應萬機,任重責大,不可片時放忽,尤當爲戒矣。上曰,好矣。承烈曰,須臾毫釐之間,可見其意。上曰,所陳誠好矣。上問啓禧曰,尊德性之意,何如?啓禧曰,朱夫子,悶末世專尙文學,不力德行,乃有此語,初無尊德性·道問學分作兩段,而後世,以朱子初尙道問學,後加尊德性者,皆是誣朱子之語也,求放心齊銘,乃是存養省察之工,切問近思之道矣。上曰,所陳誠切實矣。應協曰,知事,已詳達矣,臣何敢贅陳,心經一篇之意,一敬字爲綱領矣。臣之外祖,曾以此意,作一冊子進之矣。上曰,詩經畢講後,當講書經,明年,又是予初學小學之年,當自明年,重講小學矣。講訖,鳳漢進伏問候。上曰,一樣矣,藥房提調,持湯劑入侍。出傳敎上曰,夕講爲之,心經旣已畢講,何必準於前,書經依例繼講。出傳敎以大司諫李福源牌不進罷職傳旨,上曰,只推。出傳敎上曰,凡法殿殿座時,臺臣傳啓,依舊例爲之。出傳敎致仁曰,諸臣給牒命下,而其中作故人,何以爲之?上曰,誰也?致仁曰,李明煥也。上曰,前掌令李萬恢,前正言閔弘烈,竝給牒敍用,前校理洪述海,特放給牒敍用,李明煥,復爲處分,自覺其過,依前下敎,給牒敍用,金載人·李亨元,頃者處分,不過勉飭小官,李東遇,則不無聽瑩而然矣,竝特爲放送,仍爲給牒敍用。出傳敎鳳漢曰,訓鍊大將具善行,摠戎使具善復,以頃者臺言,至今引嫌,今日次對,亦不進參,此固謹愼之意,而武將處義,豈可太過乎,竝從重推考,申飭行公,何如?出擧條上曰,因大臣所奏,兩武將旣已推考,武將事體,豈敢若此?訓鍊大將具善行,摠戎使具善復,卽爲牌招,訓將,其令夕講,以特進官入侍。出傳敎殿試,以來月初七日退行事。出榻敎上曰,頃者無日無之,其涉濫雜,故申飭,一自其後,中日技藝無超等人,非予本意,亦非勸奬之道,此正矯枉過直也,以此分付摠府兵曹,俾無諸軍抑鬱之歎。出傳敎上曰,領相,數言尹蓍東矣,頃見其弟,心頗惻愴矣。鳳漢曰,上敎,旣及於尹蓍東,臣又仰達矣。蓍東所坐,旣有前後可分之端,且其爲人,實合任使,臣之屢次陳達而不知止者,豈私好而然哉?十餘年廢枳,便作聖世之棄物者,誠甚可惜,殿下,若使之一番近侍,則必當俯燭臣言之非過,臣心之有在矣。相福曰,豈因一事而永棄之乎?論其人則可惜,以年所則甚久,臣等前後陳達,本非他意矣。上曰,今日下敎之際,卿等之言如此,尹蓍東,一體分揀。鳳漢曰,徐逈修,乃救蓍東者也,似當有一視之典矣。上曰,徐逈修事,與蓍東有異,置之。出擧條鳳漢曰,徐浩修,以向來李明煥之疏,作爲難安之端,殿試在前,不無逡巡之意云,其時事,聖敎旣已開示,公議莫不皆然,浩修之如此,豈不萬萬意外乎,毋得撕捱,循例赴試事,出擧條嚴飭,何如?上曰,此正毛將焉傅者,焉敢撕捱,申飭赴擧。出擧條致仁曰,昨年江原監司成天柱畢賑狀啓,啓下備局,守令論賞外,其他願納防役人等施賞,令該曹考例擧行事覆奏,而狀本,今始移到於臣曹,故取考,則寧越居閑良成德一,願納各穀,爲二百十石矣。當依節目,施以帖加之典,三陟居嘉善金明謙防役錢,二百七十六兩零,僉知朴漢昌防役錢,一百八十一兩零,出身南台老防役錢,一百五十兩零矣。所謂防役,稍異私賑,帖加成給,似非其願,令本道道臣,從輕重施賞,原州官婢福大,願納各穀,亦爲四十石,此亦令本官,參酌施賞之意,分付,何如?上曰,依爲之。出擧條鳳漢曰,此全羅監司沈履之狀啓也,枚擧臨陂縣令趙祉命牒呈,備陳本邑田政,土薄等高,不可不改量之狀,仍請依湖西永同例,趁今春改量事,令廟堂廩處矣。臨陂田政不均,以小民之難支,實結之反縮,揆以綜核之政,不可不及時改量,且本倅趙祉命,曾任沃川時,善爲改量,至今稱之,今番,亦必善爲之矣。依道臣狀請,使之卽爲擧行,俾毋持久貽弊之患事,一體嚴飭,何如?上曰,予意然,依爲之。出擧條性遂曰,請還寢鍾城府爲奴罪人天大,酌處之命,依律處斷。上曰,勿煩。顯祚曰,請還寢定配罪人,者斤萬酌處之命,更令王府,嚴鞫得情,快伸王法。上曰,勿煩。顯祚曰,請還寢東呂·址淳等還配之命,更令王府,嚴鞫得情。上曰,勿煩。措辭竝見上性遂曰,朝禁之不行,未有甚於近日,以堂下官乘轎事言之,朝家之申飭,何如?而前御史李徽中,持斧一道,承命廉察,苟有不法者,自當按治,而晏然乘轎,略無所顧忘,執法之官,冒犯如此,尤爲非矣,而且暗行之乘轎,前所未聞,人多相傳,莫不爲駭,請令四道道臣,詳査狀聞,依法嚴處,該驛察訪,萬無不知之理,而拘於顔情,掩置不報,竝令該道,一體査聞勘罪,以懲日後焉。上曰,所奏誠是,依啓,臺臣先爲退去,諸臣以次退出。
閏二月初四日申時,上御景賢堂。夕講入侍時,知事洪啓禧,特進官具善行,參贊官金華鎭,侍讀官金致讓,檢討官尹承烈,假注書呂善德,記注官金聖猷,記事官林鼎遠,以次進伏訖。致讓,以新受音,讀書傳堯典,自曰若稽古,至定四時成歲,上讀訖,致讓陳文義曰,克明峻德以下,卽大學之意也,而前聖後聖工夫,同一規模也,以此參看,好矣。上曰,誠然矣。承烈曰,安安二字,史官,可謂善形容矣,此所以蕩蕩無能名者矣。上曰,堯是一天。啓禧曰,初節,稱堯之德,二節,稱堯德之著於外者,至於曆法,則雖屢變,而閏月之法,則至萬世不變矣。上命啓禧,詳陳朞三百註,啓禧歷歷陳達,上命召觀象監官員叩算之,講訖。上曰,藥房提調,持湯劑入侍。出榻敎上曰,禮判使之入侍,禮曹判書李之億進伏曰,淸衍郡主嘉禮吉日,有孟夏初擇入之命,故吉日,令日官推擇,則初旬前,無可涓之日,十一日爲吉云,何以爲之?敢稟。上曰,以十一日爲定,宜矣。出擧條之億曰,今番文科殿試,親臨事命下矣,殿試,在於來月初四日,而皇壇親祭吉日,令日官推擇,則初四日,初七日,初十日爲吉云,以何日爲定乎,敢稟。上曰,以初四日定行,殿試則退行於初七日可也。出擧條諸臣以次退出。
上在慶熙宮。停常參·只晝講。
金華鎭啓曰,明日常參·經筵取稟。傳曰,只晝講。
鄭尙淳啓曰,臣承命,到記儒生摘奸後,依下敎來待矣。傳曰,入侍。
洪樂純啓曰,前檢閱李亨元·李東遇,旣已敍用,令該曹,依例口傳付職,何如?傳曰,允。
吏曹口傳政事,檢閱二單李亨元·李東遇。
李潭,以義禁府言啓曰,時囚罪人前正言李得一照律公事,過一朔後罷職放送事,判下矣,今已過一朔,依判付罷職放送之意,敢啓。傳曰,知道。
洪樂純,以左邊捕盜廳言啓曰,東部蓮池洞居良人金宅燁家,潛釀酒一小缸,捉來推問,其犯釀情節,則招內,以嗜酒之人,爲自飮之計,米一升潛釀於小缸,未及成熟之前,如是現捉,而曾前則實無犯讓之事,亦無買飮之人,屢次嚴問,一如前招,犯釀罪人金宅燁,竝其所捉一小缸,移送秋曹之意,敢啓。傳曰,知道。
鄭尙淳,以漢城府言啓曰,卽接東部奉事李慶泰所報,則部屬蓮池洞契居良人金宅燁,犯釀被捉於左捕盜廳矣,其家上下切隣良人金朱大私婢貴業·任掌辛北實等,依定式嚴處之意,敢啓。傳曰,知道。
閏二月初五日午時,上御景賢堂。晝講,兩司同爲入侍時,特進官具善復,同知事洪名漢,參贊官鄭尙淳,侍講官金致讓,檢討官尹承烈,執義李顯祚,正言李性遂,假注書呂善德,記注官金聖猷,記事官林鼎遠,武臣李漢泰,以次進伏訖。致讓讀堯典,自帝曰,疇玆,至帝曰,欽哉,上讀訖。致讓曰,堯獨知鯀·共工之不可用,聖人知人,可謂明矣。上曰,誠然矣。承烈曰,舜之德,堯已聞知,而必待師錫,又曰,何如?云者,愼重之意。名漢曰,都兪吁咈,可見唐虞之至治而然,且當兪而兪,當吁而吁,非聖人則莫可矣。上曰,誠然矣。尙淳曰,以堯典見之,則欽之一字,爲一篇大旨,首尾以欽字相應矣。上曰,好矣。上曰,堯·舜之世,揚側陋而用人矣,今則不揚側陋,甚慨然矣,講訖。上曰,藥房提調,持湯劑入侍。出榻敎上曰,他承旨入侍,右承旨金華鎭入侍,上命讀犯釀草記及慶尙監司狀啓。上曰,李徽中當初所爲,非徒迂闊,大損奉命之體,故業有處分,而玆事,關係人命,故有此下敎,今覽道臣査狀,驟聞其語,擧措輕先,尤可知矣。以十一度笞杖償命,非欽哉之意,勿論,李命時,則勿論杖之多少,以朝官豪强,爲一犬,恣杖無故鄕民,鄒聖求放心章所云,正謂命時也。若不嚴懲,何以勵此輩,窮鄕之民,亦何以措手足,亦無異以刃刺人也,而其所私和自㤼,其窘可知,卽其道甲山府定配事,回諭。出傳敎上曰,左承旨,馳往大學,朝食堂到記儒生,摘奸以來。出榻敎上曰,昨日已示予意於大臣,圓點之人,若或意謂闊狹,則此欺也,圓點製述,當行於十一日,而當爲親臨,曾以圓點講與科講入格者,當免講,其餘諸生,先講後,與已講諸生製述,以此分付,試官與試所承旨,當臨時下敎矣,其時殿座時刻,辰正一刻,此堂擧行,而只試所承旨入侍。出傳敎上曰,昨日朝臣,其猶蕩滌。噫,今講書經,況敦親乎,飭已行,前河南君垙,前順悌君炟,給牒用。出傳敎上曰,禮曹判書,使之入侍,禮曹判書李之億進伏訖,上曰,昨日文武科殿試,以初七日稟定矣,齋日相値,初六日擧行,且遐方擧子,等待宜顧,唱榜,進定於十一日事,分付儀曹。出傳敎上曰,文武科殿試文科懸題,當於崇政殿,武科殿試,當行於建明門,而科次,此堂爲之,以此分付該曹。出傳敎上曰,藥房提調,持湯劑入侍。出榻敎上曰,今日太學朝食堂到記儒生及四學儒生,明日當親臨殿講,殿座時刻,辰正一刻,試官,領相·吏判·金善行·尹學東·鄭純儉·李在簡·尹承烈,試所承旨鄭運維爲之。出傳敎上曰,皇壇誓戒,當親臨,正日當省牲省器,以袞龍袍往來,而先入萬安門展禮,由太秋門詣壇,經宿行祭後回來時,復爲奉審,自萬安門,回詣毓祥宮,展拜而來,以此分付儀曹,世孫,祗迎·隨駕·行禮·省牲後先回,回駕時,興化門祗迎事,一體,分付。出傳敎顯祚曰,請還寢東呂·址淳等還配之命,更令王府,嚴鞫得情。上曰,勿煩。顯祚曰,請還寢定配罪人,者斤萬酌處之命,更令王府得情,快伸王章。上曰,勿煩。性遂曰,請還寢鍾城府爲奴罪人,天大酌處之命,依律處斷。上曰,勿煩。措辭竝見上諸臣以次退出。
上在慶熙宮。停常參·經筵。
金華鎭啓曰,新除授檢閱李亨元,時在全羅道大靜地,李東遇,時在江原道鐵原地,竝乘馹上來事,下諭,何如?傳曰,允。
又啓曰,明日常參·經筵取稟。傳曰,停。
金華鎭,以禮曹言啓曰,今此監試覆試啓下榜眼考閱,則進士試二等第十一人南二老之二字,以以字書塡,生員試三等第二人趙榮建生父名,落漏不書,三等第六十八人李好述之好字,以孝字書塡,事甚駭然,原榜目中,改付標以入,而當該試官及四館官員,俱難免不察之失,竝推考警責,何如?傳曰,允。
正言李性遂疏曰,伏以臣本鹵莽,濫蒙洪造,出入臺閣,亦已多年,非不欲仰戴聖朝不棄之恩,俯循人臣唯命之義,隨除承膺,圖酬涓埃,而從前違傲,臣豈樂爲也哉?第臣有悲苦情私,臣母今年七十八矣,夙抱奇疾,精力早衰,屢經喪禍,轉益癃痼,諸般症情,乍歇乍劇,常有澟澟之憂,而在子,惟臣一人而已,晨夕藥物之供,左右扶將之節,非臣則無以可代,離側供仕,實無其勢,臣之積犯違逋者,蓋由於此,而非敢有一毫慢蹇之意而然也。今臣所帶職名,又及將母在郊之日,馹召繼至,臣且惶且感,罔知攸措,揆以義分,不敢一向偃處,章皇入城,粗效叩謝之忱,昵近耿光,幸伸逖違之戀,榮感交極,餘外何論,此際卽接鄕信,臣母,當此換節之日,將攝失宜,自昨添感,昏倒床席,氣息奄奄,臣聞來心神飛越,按住不得,玆敢投進短章,徑尋鄕路,臣罪至此,尤無所逃。伏乞聖慈,俯垂憐察,特削臣見帶之職,仍命有司,治臣前後逋慢之罪,以昭法紀,以便救護焉,臣無任屛營祈懇之至,謹昧死以聞。答曰,省疏具悉。爾其勿辭護焉。
閏二月初六日辰時,上御景賢堂。到記儒生殿講入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官李益烍,假注書呂善德,記注官金聖猷,記事官林鼎遠,試官領議政洪鳳漢,吏曹判書金致仁,副司直金善行·尹學東·鄭純儉,玉堂李在簡·尹承烈進伏訖。鳳漢進伏問候,上曰,一樣矣,藥房副提調持湯劑入侍。出榻敎上曰,執義李顯祚入侍。出榻敎上曰,居首幼學趙夢濂,直赴殿試,之次幼學李錫命·崔宗謙·尹擎柱·高宅謙·洪一源,進士南景復,幼學金尙鳳,進士李奭濟,幼學朴光一·崔大奎·李陽復,竝直赴會試,幼學尹長烈·金星重·宋尙德·金泰翼·李鎭宅·盧熻·金在性·白思礪·白致煥·金重國,皆常時則給分者,而大抵講經科規,給會試者,直赴會試,給分者,勿論二分一分,初試時名紙書恩賜,不過製述而已。今番欲飭諸生,停講之餘,會講迫近,噫,望八暮年,軫念儒生,特許到記殿講,而適在於初試之後,應赴者或許或否,豈一視之道哉?一體直赴會試,李翼龍,與純通有間,其宜差等,只給二分。出傳敎上曰,噫,館儒學儒,以飭勵,彷徨復入,古豈有哉?意雖深矣,予庸矜之,許多才入數十儒生,與前有異,過會講後,不參榜者,其雖初試,令本館,特爲限一到記殿講,仍令居齋。出傳敎上曰,居首儒生趙夢濂,入侍事。出榻敎上曰,藥房副提調,持湯劑入侍。出榻敎鳳漢曰,尹正烈,向以微事,至有處分,今已經歲,宜加軫念,玆敢因言端仰達矣。上曰,分揀可也。鳳漢曰,然則其時所被之罰,自在蕩滌之中矣。上曰,依爲之。出擧條顯祚曰,請還寢定配罪人,者斤萬酌處之命,更令王府,嚴鞫得情,夬伸王章。上曰,勿煩。顯祚曰,請還寢東呂·址淳等還配之命,更令王府,嚴鞫得情。上曰,勿煩。措辭竝見上諸臣以次退出。
上在慶熙宮。停常參·經筵。
鄭運維,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
金華鎭啓曰,明日親臨生進放榜相値,視事頉稟。傳曰,知道。
李潭啓曰,來十一日圓點儒生親臨製述相値,朝參頉稟,傳曰,知道。
又啓曰,諫院連日闕啓,事甚未安,除在外外,正言李祉承,卽爲牌招,何如?傳曰,允。
李潭,以刑曹言啓曰,犯釀罪人私婢奉點,前已刑推,買飮人不告罪,依定式加刑一次放送,犯釀罪人良人尹弘蕃·趙弘世等嚴囚,旣已限滿五日,依新律嚴刑各一次,而買飮人不告罪,加刑次仍囚之意,敢啓。傳曰,知道。
又以左邊捕盜廳言啓曰,東部蓮二契居良人河福得家,潛釀酒一小缸,捉來推問,其犯釀情節,則招內,以嗜酒之人,爲自飮之計,米二升潛釀於小缸,未及成熟之前,如是現捉,而曾前實無犯釀之事,亦無買飮之人,屢次嚴問,一如前招,犯釀罪人河福得,竝其所捉酒一小缸,移送秋曹之意,敢啓。傳曰,知道。
洪樂純,以漢城府言啓曰,卽接東部奉事李慶泰所報,則部屬連三契居良人河福得,犯釀被捉於左捕盜廳矣,其家上下切隣良人金險乭·尹興柱·任掌金八金等,依定式嚴處之意,敢啓。傳曰,知道。
執義李顯祚啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳還配之命,更令王府,嚴鞫得情,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人,者斤萬酌處之命,更令王府,嚴鞫得情,快伸王章。答曰,勿煩。
上在慶熙宮。停常參·經筵。
金華鎭啓曰,明日殿坐相値,試射頉稟。傳曰,知道。
藥房都提調洪鳳漢,提調李之億,副提調鄭尙淳啓曰,伏未審日間,聖體調攝,若何,寢睡·水刺之節,亦何如?今日是日次,臣等當與諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。中宮殿·惠嬪宮,藥房口傳問安。答曰,知道。
親臨生進榜罷後,政院·玉堂·藥房口傳問安。答曰,知道。
注書李益烍病,代以柳成模爲假注書。
掌令南雲老啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等遠配之命,更令王府,嚴鞫得情。太丁兇逆,前古所無,今旣正法,少洩輿憤,而罪人,者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人,者斤萬酌處之命,更令王府,嚴鞫得情,夬伸王章。答曰,勿煩。
閏二月初八日辰時,上御崇政殿。生進唱榜入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官李益烍,假注書呂善德,記注官金聖猷,記事官林鼎遠,以次進伏訖。上曰,藥房提調,持湯劑入侍,領議政洪鳳漢進伏問候,上曰,一樣矣。上曰,明日生進謝恩,當親受,侍衛,以入直擧行,時刻單子儀注置之事。出榻敎生進放榜後,上命生進俱入者五人,使之入侍,各問姓名後,仍卽退出,上以步輦,入大內,諸臣退出。
上在慶熙宮。停常參·經筵。
親臨親受生進謝恩罷後,政院·玉堂·藥房口傳問安。答曰,知道。
石隅擧動時,王世孫遣宮官問安。答曰,知道。
大駕還宮時,入毓祥宮後,政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
洪麟漢啓曰,注書盧瑞國,卽爲牌招,何如?傳曰,允。
鄭運維啓曰,今日次對,兩司長官,當爲進參,大司諫李福源,卽爲牌招,以爲入侍之地,何如?傳曰,允。
傳于鄭運維曰,大臣·備局堂上引見。
傳于鄭運維曰,禮·戶房承旨中同爲入侍。
洪麟漢,啓以寶單子。傳曰,置之。
傳于洪麟漢曰,左承旨入侍。
傳于洪麟漢曰,兵曹判書入侍。
傳于鄭運維曰,諸司預備。
持平高裕疏曰,伏以,臣病伏中路,勢難前進,敢因縣道,略控疾痛之呼,逋慢之罪,已無所逃,至於尾陳數語,亦涉猥越,席藁訟愆,方俟斧鉞之誅,及承聖批,不徒不以爲罪,又從以褒嘉之,天語諄諄,逐條開納,無異慈父之敎愛子,臣是何人,何以得此於吾君哉?感激恩私,嚴畏分義,區區情病,有不暇顧者,方欲調治數日,擔舁登途矣。卽伏見過去朝紙,則大學諸生,以臣疏語之過當,乃有捲堂之擧,書進所懷,顯加譏斥,至曰,彼臺臣,有何盡其責,而乃反責人則明云。夫人臣事君,有懷必陳,若較量人己之盡不盡,以定語默,則是官師無相規之風,臺省無可言之日,此則恐不然矣,而至論在我處義,則亦豈可恬然受之,不思自反之道乎?臣以遐鄕賤品,無所肖似,屢帶臺銜,一未奉職,今此館儒之言,在臣身,誠爲中病之良劑,臣慙愧悚惕,實無辭以自解也,雖荷聖上,曲加容護,置之無罪之地,而士論旣發,廉防亦重,冒沒進身,決非私義之所敢安,玆敢略暴微懇,仰瀆宸嚴,伏乞聖慈,特削臣職,以謝多士之心,千萬幸甚,臣於本月二十日,因陰竹縣陳疏上送矣。以疏本中有所違錯,見退於畿營,莫非臣觸事疏漏之致,臣於是尤不勝惶恧之忱,而情勢所迫,實難終默,不避煩猥,輒復干冒,臣罪至此,益增懍惕,臣無任瞻天望聖激切屛營之至,謹昧死以聞。踏啓字。
閏二月初九日辰時,上具翼蟬冠·袞龍袍,御興泰門。親受生進謝恩入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國,假注書柳成模,記注官金聖猷,記事官林鼎遠,以次進侍訖。上曰,藥房都提調·提調,持湯劑入侍。出榻敎都提調洪鳳漢,提調李之億進湯劑,上進御訖。鳳漢曰,夜間聖體若何?上曰,一樣矣。鳳漢曰,昨日有召見白東毅·朴載春之敎,故與兵判召見矣。上曰,二人,入於生進謝恩,第當見之矣。鳳漢曰,年則多矣。上曰,姜太公八十鷹揚,年多,亦何妨耶?之億曰,湯劑,午間當煎進乎?上曰,午間入侍,當下敎矣。之億先退,鳳漢留侍,上命生進,以班次入顯謨門內,謝恩可也,命入門內,先頒肴·後賜酒行禮訖。上曰,一榜欲爲盡見,次次前立,各陳京鄕所住姓名,可也。生進,以次前陳姓名居住,退出門外,上曰,中宮殿·世孫宮謝恩,於此門仍行,召立當殿司鑰而爲之。上曰,明日次對,進定於今日。出傳敎上還入大內,諸臣以次退出。
閏二月初九日午時,上御景賢堂。大臣·備局堂上引見入侍時,領議政洪鳳漢,右議政金相福,行司直洪啓禧·洪象漢·金陽澤,左參贊李益輔,右參贊李昌壽,行副司直南泰齊,兵曹判書具允明,吏曹判書金致仁,禮曹判書李之億,刑曹判書黃仁儉,戶曹判書金尙喆,行副護軍具善復,訓鍊都正李章吾,工曹參判鄭弘淳,漢城左尹蔡濟恭,行副司直金善行,吏曹參判元仁孫,左承旨鄭尙淳。以特敎入侍大司諫李福源,左副承旨鄭運維,執義李顯祚,校理具庠,假注書柳成模,事變假注書朴道仁,記注官金聖猷,記事官林鼎遠,以次進伏訖。上命尙淳進前,呼寫省耕傳敎,上曰,夙宵一心,惟在慕先·吾民,春省耕,在於禮文,昔之張翰,秋風起思江東,況省耕,今見春草秋牟,若在眼前,且莫知春耕之幾何。周八百之基,惟在稼穡,若文王之言,思之及此,以予之氣,其何逾日,依頃日例,只率入侍大臣·備堂,往于南郊,觀耕而來,世孫祗迎,百官隨駕留營,駕前駕後扈衛廳局將,皆置之,皆以時服隨駕,而挾輦,以內營入直擧行。訓將,只率新營入直標下軍及外營入直軍隨駕,回駕後復入直,入直禁軍五十人,入直馬軍一哨隨駕,時刻隨時,只入三嚴,顯謨門外當乘駕轎,副駕轎勿爲待令,駕轎馬,從略待令,槍劍軍儀注置之,堂上堂下侍衛,皆以入直隨駕,當由崇禮門,以此分付。出傳敎尙淳先退,福源進前曰,郊外動駕,侍衛省略太甚,恐不如是矣。上曰,臺言得體,而以時服往來,則置之何妨耶?鳳漢進前曰,湯劑當早進矣。上曰,小頃當進御矣。相福進前曰,數日間聖候若何?寢睡·水刺之節,亦若何?中宮殿氣候,若何?而世孫宮氣候,亦若何?上曰,竝一樣矣。鳳漢曰,此江華留守金尙翼狀啓也,以爲餉儲蕩竭,戶曹·惠廳所貸去者,則一年二年,尙今遷就,甲子城役時貸用餉米,代嶺南軍作米一萬石,亦入會案元數中,尙無分定之事,亦豈不有乖於綜核之政乎?且本府沿海之設置三軍留營餉米,通計都數,未滿三軍十日之糧,各該軍門,從長區劃,益加儲峙事爲請矣。本府軍餉,所管尤重,地部·惠局從前所貸用,雖難盡報,壬癸所用之代,則頃日,已有若干區劃,而前頭,亦當自廟堂,從便劃給,嶺南米,連經大賑,姑難括出,至於三軍門留營之設置,專爲重保障之意,今此多儲餉穀之論,出於遠慮,令三營門,從長拮据,各限千數加置,以爲逐年糶糴之地事,分付,何如?上曰,依爲之。鳳漢曰,頃者臺臣,以入場軍士皆以鄕軍塡入事,發啓蒙允矣,今番會試,不無京軍混入之事云,事甚未安,當該分軍部將,拿問嚴處,何如?上曰,今番則勿拿,此後申飭可也。竝出擧條鳳漢曰,朴相老之被罪,旣已經年,頃日被罪人蕩滌時,以事件之有異,不得同入,似當有特施之典矣。上曰,年少之人,其言非矣,而旣已經歲,一體蕩滌,給牒敍用,可也。鳳漢曰,宋文載·尹弘烈,卽亦被謫蒙放者,而以事件之有異,不得入於頃日收敍之中矣。上曰,一體給牒敍用,可也。竝出擧條仁儉曰,慶尙監司鄭存謙,以晉州李命時打殺朴世漢事,査啓中有干連諸人,仍囚營獄,恭竢處分之語矣,李命時,則處分已下,其干連諸人,何以爲之乎?上曰,一體卽爲放送。出擧條章吾曰,訓鍊院,自昨年歷臨後,有重修之命,御製奉安後,則事體自別,宜有入直之官矣。上曰,曾前不入直,則凡百,似難處矣。鳳漢曰,前有省記,而不入直矣。上曰,前有省記則不必陳白矣。上曰,守宮承旨,南所衛將爲之。上曰,明日視事停之。竝出榻敎福源啓曰,請還寢鍾城府爲奴罪人天大,酌處之命,依律處斷。措辭見上上曰,勿煩。顯祚啓曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。又啓曰,請還寢東呂·址淳等還配之命,更令王府,嚴鞫得情。措辭竝見上上曰,勿煩。上曰,井田法甚難乎?啓禧曰,設始甚難矣,諸臣以次退出。
閏二月初九日未時,上具翼善冠·袞龍袍,南郊擧動入侍時,上乘步輿,御興泰門內,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國,假注書柳成謨,記注官金聖猷,記事官林鼎遠,以次進侍訖。上曰,藥房都提調,持湯劑入侍。出駕前下敎都提調洪鳳漢,提調李之億進湯劑,上進御訖,上命賤臣成模,召入龍虎營敎鍊官及都監執事,敎鍊官進前。上曰,龍虎營入直標下軍來待乎?軍兵食代後,當動駕,使之速爲食代可也,卽退出,上曰,騎判入侍。出駕前下敎騎判具允明進前。上曰,前排盡爲待令,而軍兵,亦皆來待乎?允明曰,今方整齊矣。上命尙淳,讀持平高裕疏,上曰,渠以年少登科,今爲侍從矣,旣至近畿,不見予而歸,其非矣,仍踏啓字。上召駕後宣傳官,以令旗,召入挾輦將,問食代與否,挾輦將,以已食代仰對,卽退出。上曰,騎判更爲入侍。出駕前下敎兵曹判書具允明進前。上曰,軍兵已整齊乎?允明曰,已整齊矣。卽退出,上出顯謨門外,乘駕轎,上詣南郊省耕臺,降轎御臺上,上見耕夫,下詢曰,汝聞擧動令,而始耕乎?耕夫,以戶曹使令申飭,故始耕仰對。鳳漢曰,耕時似早矣。上東向暫回步,又見耕父,下詢曰,汝亦聞擧動令而耕乎?耕夫,以擧動令前,自今日早朝始耕仰對,上令畿營,竝給種子。上曰,藥房都提調,持湯劑入侍。出下敎上乘駕轎,回駕時,上曰,回駕時,當詣毓祥宮,龍虎營都監,留住路上,隨駕諸臣,六曹前路留待。出駕前下敎上詣毓祥宮門內,降轎,乘輿入內,諸臣退住宮門外,上還出乘轎,還詣顯謨門,降轎乘輿,召入宣傳官解嚴,入興泰門內住輿,上曰,戶房承旨入侍。出傳敎尙淳進前,上呼寫曰,噫,就當暮年,夙宵此心,惟在慕先與思民,春省耕而補不足,鄒聖豈不云乎?噫,以予衰耗,莫知春與秋,故今仲春已過,閏月將半,予則居春猶冬,今日看庭草之靑靑,不覺興感,何則,庭草猶靑,春耕幾何,秋牟,若何?奚比於張翰因秋風而思江東,正若周文爲民不忍遊逸之意,只率入侍備堂·入直衛士,往南郊而省耕,京城咫尺之民,本是惰農,故春耕纔半,其於初耕,聞予省耕,始乃執耜,而問於近畿鄕民來者,春耕幾畢云,此果川一縣之民,莫知他郡之,若何?而古人云,沃土之民不才,淫也,瘠土之民莫不嚮義,勞也。鄙諺亦云,觀者善之,況其於農事,不勸而何,若無今日此擧,望前初耕,亦未可必,今見農夫二人,問種子之何辦,傭耕云,故旣已省耕,其不補足,是豈體古昔先王之意哉?其令高陽官,特給常賑租,以助其種,噫,此猶然,遐方有土之民,有田而無種子,旣耕而無種糧者,莫知幾千百,麥丘老人,今若在焉,必也笑予。因此而不爲勉飭,是爲觀瞻也,望八暮年,豈忍爲此,豈忍爲此,且霎時消之春雪,猶飭貯水,況有水根川渠者乎?今日所見川渠觀之,若今春雨之頻數,幾將涸矣。問之,臨時貯水云,有水而不貯,旣涸而何貯,給其種子,助其種糧,堤堰灌漑之飭守令,宣諭中緊飭,噫,憊臥之中,强起見靑草,不能耐而有此擧。噫,衰耗其君,猶若此,方伯守令,焉敢忽也。學不敎而何勤,農不勸而何勉,予心眷眷,不下輿而呼寫以諭,特命入直儒臣,分遣東西郊,審察勤慢以來,若有其慢,此非吾民之懶,卽守宰之懶,當自近畿,先懲飭惰度支,卽耕籍使也。特命巡審漢城字內勸課,咨方伯守宰居留之臣,體予此意,着意奉行,頃者田畯之敎,其果體念否,尤爲着念事,下諭于八道道臣·兩都留守。出傳敎上曰,入直儒臣入侍。出傳敎副校理具庠,修撰金載順進前。上曰,令度支長,巡察漢城字內田野,懃懃勸飭後,再明殿講,入侍以奏,入直儒臣校理具庠,東郊限六十里審察田形,修撰金載順,於西郊,亦限六十里審察以來,一體殿講時以奏。噫,莫云只此,予有繡衣抄啓人,八道兩府亦然,令備局預爲申飭。出傳敎上曰,二品以上問安,置之。出傳敎上曰,再明日親臨殿講試官,右相洪啓禧·蔡濟恭·金勉行·洪樂命·洪樂仁·洪檍爲之,執冊,承旨右副爲之。出傳敎上召入宣傳官,命留宣仁門入置駕轎等物,上還入大內。諸臣以次退出。
上在慶熙宮。停常參·經筵。
石隅擧動翌日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。中宮殿·惠嬪宮,藥房口傳問安。答曰,知道。
藥房提調臣李之億,副提調臣鄭尙淳啓曰,昨日動駕,侵夜還宮,伏未審此時,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。省耕伸禮,氣若勝焉。
洪麟漢啓曰,右副承旨李潭,同副承旨洪樂純,今日不爲仕進,竝卽牌招,何如?傳曰,允。
鄭運維,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭運維以摠戎廳言啓曰,都城主脈補土,今月十一日始役之意,敢啓。傳曰,知道。
又以兵曹言啓曰,依傳敎內,吹螺赤等處,木綿依例施賞之意,敢啓。傳曰,知道。
又以刑曹言啓曰,犯釀罪人,良人金宅燁,嚴囚旣滿五日,依新律嚴刑一次,而買飮人不告罪,加刑次仍囚之意,敢啓。傳曰,知道。
鄭尙淳,以慶尙左水使狀啓,啓巡營募軍黃守業等渰死事。傳曰,令本道恤典擧行。
掌令南雲老啓曰,請還寢東呂·址淳等還配之命,更令王府,嚴鞫得情,請還寢定配罪人,者斤萬酌處之命,更令王府,嚴鞫得情,快伸王章。措辭竝見上答曰,勿煩。
傳于鄭運維曰,試官,以領相爲之。
傳備忘記于洪樂純曰,今番圓點儒生,意在其中,若有父子兄弟試官,宜審覽圓點單子後,試官當下敎,昨日試官下敎,置之,領相下敎,中官誤聽誤傳,一體置之,以待下敎。
傳于洪樂純曰,圓點單子見之矣,昨日試官下敎及領相試官下敎,擧行,俄者備忘,置之。
上在慶熙宮。停常參,只夕講。
夜五更,月暈。
傳于洪麟漢曰,試官洪樂命,代尹學東爲之,領相爲試官,洪樂仁,代金尙集爲之。
傳于李潭曰,圓點儒生,今日試講,明日製述,今日則只試講儒生待令。
鄭尙淳啓曰,戶曹判書金尙喆,漢城字內田野審察後,依下敎來待矣。
傳于李潭曰,明日待下敎來詣,只入正時,懸題時畿伯入侍,守令中如有受由上京人,亦爲入來。
李潭,以禮曹言啓曰,頃日所下傳敎中淸衍吉禮,以初定月擧行,和吉吉禮,以仲秋擧行,而再次擧行,不若一行,淸衍吉禮,設嘉禮廳,其時凡諸造製者,一體擧行,以除再次浮費事,命下矣。依聖敎和吉翁主嘉禮所入物種中造製者,今此淸衍郡主嘉禮時,一體擧行,而物目,則除特減數書入之意,敢啓。傳曰,知道。
右議政金相福箚曰,伏以,臣於昨夕陪班之路,猝被痰癖之病,痛勢衝攻心腹,頃刻若將昏塞,徑歸私次,達朝叫苦,此乃臣近來沈痼之症,而發作頻數,一發則非一旬望所能調治而差安者也。見方伏枕昏頓之中,伏聞有明日考試之命,臣之病狀,無望趨承,玆敢短箚仰籲,伏乞亟賜變通,俾無臨時未備之患,而仍治臣瀆擾之罪焉。取進止。答曰,省箚具悉卿懇。試官已命卿,須安心善攝焉。傳曰,遣史官傳諭。
行副司直金陽澤疏曰,伏以臣今因南城巡審,封啓發行,三數日庶可竣事,而臣之父母墳山,在於本府境內,頃蒙恩暇,未及省掃,今行相距不遠,敢請暫時歷省,而竊有悲苦之情,竝此附陳焉。臣幼失怙恃,就養於臣兄臣星澤,相依爲命矣,臣兄無子而蚤歿,家窮勢孤,權厝先山,臣之成立後,以臣長子,爲先兄嗣,又不幸夭椓,人事悲遑,兩世俱未完窆淺土之恨,鬱結幽明,近得新兆於龍仁地,距先山半日程,經紀緬禮,期日漸近,臣不躬往看檢,則無以克襄大事,情理實甚悲切,朝臣之如此情事,自前多有陳懇之例,今當巡審之行,乃敢不避煩猥,冒瀆崇嚴,伏乞聖慈,俯垂矜諒,特許往來之暇,俾伸情禮,千萬幸甚,臣無任屛營祈懇之至,謹昧死以聞。答曰,省疏具悉。卿其依所請往來焉。
閏二月十一日辰時,上御景賢堂。親臨圓點儒生殿講入侍時,右副承旨李潭,記事官盧瑞國,假注書柳成模,記注官金聖猷,記事官林鼎遠以次進伏。試官領議政洪鳳漢,行知中樞府事洪啓禧,右尹蔡濟恭,副司直金勉行·尹學東,修撰洪檍,司書金尙集,謝恩後進伏。儒生皆入崇賢門內。上曰,藥房提調,持湯劑入侍。出榻敎提調李之億,副提調鄭尙淳進湯劑,上進御訖。鳳漢曰,日間聖體若何?寢睡·水刺之節,亦何如?上曰,一樣矣。鳳漢曰,中宮殿氣候,若何?世孫宮氣候,亦何如?上曰,竝一樣矣。藥房提調先退,潭進儒生擧案,上曰,洪纘海不入乎?鳳漢曰,以其父之爲試官,不欲赴擧云矣。上曰,當觀子弟赴擧,欲命試官者,蓋以此也。上曰,詣臺臺臣入侍。出榻敎掌令南雲老進前啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。措辭竝見上雲老先退,上曰,墻有茨鶉之奔奔等章,勿爲出籤,儒生以次進講,至十人。上曰,戶曹判書入侍。出榻敎戶曹判書金尙喆進前曰,臣往審田野,則雨色初霽,春耕方畢,而貧民,或有未耕者,故親自勸飭,又傳聖敎而來矣。上曰,春雨頻數,能不害於耕作乎?尙喆曰,雨澤雖頻,地氣不濕,無妨於耕種矣。尙喆先退,上曰,洪纘海,使之追擧案應講。上命諸臣小退,諸臣以次退出,留小頃,諸臣進伏。上曰,洪纘海,旣命追擧案召入應講,而先次爲之,諸儒以次上殿,講經旣畢。上曰,東西郊田形審察御史入侍。上曰,藥房提調,持湯劑入侍。竝出榻敎提調李之億,副提調鄭尙淳進湯劑,上進御訖。東郊御史具庠,西郊御史金載順進伏。庠曰,臣往審楊州境六十里地,則春耕旣畢,水田貯水,蓋牧使勤飭,百姓不怠故也。臣之所見,只路邊,故聞於耕夫,則所言皆同,而道聽難信,歸時就他路,則聞見果同矣,其或未耕者,則使本官申飭而來。載順曰,牟耕向陽處,則幾乎盡耕,山谷則其未耕,蓋五分之一,而詳問耕夫,而猶不如目擊,登高望之,則田多秋牟,耕小春麥,蓋土俗似然,而根耕則在四月,故姑未始耕,秋牟始至數三寸矣,又使守令,各別申飭而來矣。庠·載順先退,上曰,殿座處所,以崇賢門擧行,時刻依前儀註置之。上曰,試官別省記。竝出榻敎上曰,殿講畢而日猶在,夕講爲之,知經筵特進官,以試官入來人爲之。出傳敎上命潭,讀守禦使金陽澤上疏,呼寫疏批。原批,見十一日廳日記潭讀義州府尹月食狀啓·禮曹儀注訖,諸臣以次退出。
閏二月十一日申時,上御景賢堂。夕講入侍時,知事洪啓禧,特進官蔡濟恭,參贊官洪樂純,侍讀官洪樂仁,檢討官洪檍,假注書柳成模,記注官金聖猷,記事官林鼎遠,以次進伏訖。樂仁讀舜典,自曰若稽古,止四海遏密八音,上讀新受音訖,上曰,柴望二字,連讀則誤矣。樂仁曰,在璿璣玉衡以齊七政,卽治天下之大經大法,而皆自濬哲中出來矣。檍曰,以齊七政文義,臣多未詳矣。啓禧曰,人君繼天,以參三才,堯·舜爲君之道,繼天爲治,以天則齊七政,以地則濬川,繼天之道,豈外於此乎?體天而爲治,臣亦望於聖上矣。上曰,對書傳則實多愧心矣。濟恭曰,堯之治天下,皆在於精一二字,名物度數,雖善,末也。上曰,欽敬閣,故有玉衡,而予曾見之矣,先朝臣崔錫鼎,亦爲之云矣。上曰,璿璣以何物爲之耶?啓禧曰,以琥珀爲之,機,北極之樞也,三辰儀·六合儀·四維儀合做,則南北極有相當,而十二道難見矣。臣奉使北京時,見西洋國人所做,則十二道儀,皆各造矣。樂純曰,璣衡,古人多做之者,而未知何法,最合於天道也。上曰,蓋舜典則精一之法,爲主宰矣。諸臣以次退出。
上在慶熙宮。停常參·經筵。
親臨罷後,政院·玉堂口傳問安。答曰,知道。
以承傳色口傳下敎曰,今日卽初日,禁軍扈衛軍官,觀新舊省記捧單。
又下敎曰,十五日香皆祗迎後,當動駕,時刻單子儀注置之,十六日旣行祭,則儲慶宮只爲展拜,情禮,若何?當行酌獻禮,分付儀曹,世孫一體行禮,祭文,明當製下矣。又下敎曰,十五日動駕相値,明日晝講次對,進定兼行。又下敎曰,二十七日大報壇受誓戒,崇政殿月臺當親臨,來月十九日吾皇忌辰,崇政殿月臺親行望拜禮,二十六日忌辰,親傳香後,仍爲祗迎,分付儀曹,十九日·二十六日,以黑圓領袍擧行,初四日回駕時,只爲展拜,情禮,若何?動駕稠疊,思初九日,當今年,此心一倍,毓祥宮當行酌獻禮,儲慶宮·毓祥宮祭文,當親製矣。
傳于鄭運維曰,今日圓點儒生懸題後,當試射建明門,殿座侍衛,入直侍衛。
傳于鄭運維曰,欲爲勸奬,文武一也,武科會試在近,今日入直禁軍·扈衛軍官,依食堂到記例,柳葉箭一巡試射,試官,騎判·訓將·摠戎使·入直騎郞·摠郞爲之,儀注置之。
又傳曰,南行二人,日傘差備·道路事知,一體試射,以入直服色,只佩筒箇。
傳于李潭曰,科次入侍時,騎判·訓將,同爲入侍。
兵曹口傳政事,以張志恒爲左邊捕盜大將。
洪樂純啓曰,明日次對,兩司長官,當爲進參,大司諫李福源,待開門牌招,以爲入侍之地,何如?傳曰,允。
洪麟漢,以司饔院官員,以都提調·提調意啓曰,本院奉事朴左源,以燔造事,下去分院矣。今月初十日,遭其母喪,其代,奉事南爀老,更爲差出,依例辭朝下送之意,敢啓。傳曰,知道。
金華鎭以嘉禮廳言啓曰,曾前嘉禮時,同牢宴所用交拜席,分付海營織造矣,今此淸衍郡主嘉禮時,亦依前例,分付,黃海監司處,使之織造上送事,作見樣行移,何如?傳曰,允。
兵曹口傳政事,以鄭唱仁爲武兼宣傳官。
修撰李宅鎭疏曰,伏以,臣頃蒙恩暇,歸省病父,父子相對,感祝洪私,不敢久淹,來伏私次,而第臣所帶春秋兼銜,與校理臣具庠,有親査應避之嫌,揆以法式,自在當遞之科,乞命該曹,照例遞改,以存公格,不勝幸甚,臣無任屛營祈懇之至。答曰,省疏具悉。令該曹考例稟處。
閏二月十二日辰時,上御建明門。親臨圓點儒生製述,入直禁軍扈衛軍官試射入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國,假注書柳成模,記注官金聖猷,記事官林鼎遠,以次進侍訖。文試官領議政洪鳳漢,行知中樞府事洪啓禧,右尹蔡濟恭,副司直尹學東·金勉行,副修撰洪檍,司書金尙集,武試官兵曹判書具允明,行司直訓將具善行,行司直摠戎使具善復,兵曹佐郞成箕柱,都摠經歷李章運·閔徵洙以次謝恩訖。進侍儒生行四拜禮訖。上曰,藥房提調,持湯劑入侍。出榻敎都提調洪鳳漢,提調李之億,副提調鄭尙淳進湯劑,上進御訖。潭曰,試紙,考見謄錄,則自前有頒給之規矣,今番則何以爲之乎?上曰,依定式頒給。下試官二人,前進寫題,潭告懸題,卽與下試官二人出去,敎懸題,還告頒題,又告頒紙,頒紙時,儒生多爭先,上命賤臣成模,奉傳敎申飭,射員入,行四拜禮。麟漢曰,禁軍將,不待標信,擅離信地,誠極駭然,而本院請推之外,無他可施之罰,何以爲之乎?上曰,新舊將,竝記過,可也。出擧條上命入前排,拿入新舊禁軍將,分付拿出,運維,告執鼓等節。上曰,尺量除之,卽爲呼名,射員始射。上曰,兵判進前,允明進立。上曰,入番忠衛,皆令命射。華鎭曰,畿伯有入侍之命,而發巡,姑未還營矣。上曰,詣臺臺臣入侍。出榻敎掌令南雲老啓曰,請還寢東呂·址淳等還配之命,更令王府,嚴鞫得情。上曰,勿煩。又啓曰,請還寢定配罪人,者斤萬酌處之命,更令王府,嚴鞫得情,快伸王章。措辭竝見上上曰,勿煩,上取見儒生擧案。上曰,衿川縣監趙昌逵,明日晝講,同爲入侍。出榻敎上入小次,以承傳色口傳下敎於兵判曰,三中以上,勿爲秤箭,待殿座,小頃出御。鳳漢曰,寒食大祭在近,祭官塡差,多有苟艱,侍從·堂上·堂下坐罷人,竝敍用,何如?上曰,侍從·堂上·堂下違罷人,竝敍用。出傳敎鳳漢曰,前判書尹汲·韓翼謩,前參判鄭宲,一體敍用,何如?上曰,前判書尹汲·韓翼謩,前參判鄭宲,竝敍用。出傳敎允明曰,捕將具善復,有兼察往來之命,而此有掣礙之端,出去後仍爲恒留,則兼察便好,而善復,有望八偏母,旣無恒留之勢,乍往乍來,續續兼察,則事涉煩瑣,敢此仰達矣。上曰,然則許遞,可也。出擧條上曰,捕將具善復許遞。出榻敎卽入捕將望筒,下批後,上曰,左捕將張志恒牌招,傳授命召及大將牌·傳令牌。出傳敎上曰,局出身鄭翊周入侍。翊周前立,命講其皇朝戶籍,上曰,兵判進前,允明進前。上曰,翊周之子昌仁,武兼有闕,擬入可也,志恒入侍,親受密符。上曰,三代佩命召,着念擧行。上曰,俄者禁軍呼不入,今若來到,使之入射,射畢,通禮告禮畢。上曰,藥房提調,持湯劑入侍。出榻敎都提調洪鳳漢,提調李之億,副提調鄭尙淳進湯劑,上進御訖。上曰,永慕堂舊尙宮千氏,今年八十,懿陵舊尙宮崔氏,今年八十三,甲戌年選賜尙宮金氏,今年八十二,令該曹,特爲衣資食物題給,上卽命頒賞。上曰,扈衛軍官,禁軍直赴人召入,上問其姓名,使之卽退,上還入大內。諸臣以次退出。
閏二月十二日酉時,上御景賢堂。圓點儒生科次入侍時,試官領議政洪鳳漢,行知中樞府事洪啓禧,右尹蔡濟恭,副司直尹學東·金勉行,副修撰洪檍,司書金尙集,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨李潭,同副承旨洪樂純,記事官盧瑞國,假注書柳成模,記注官金聖猷,記事官林鼎遠,以次進伏訖。上曰,騎判同爲入侍。出榻敎兵曹判書具允明進前。上曰,前僉使鄭翊周,予嗣服後,以都監執事,見之久矣,爲皇朝侍郞之孫,聞亦熟矣。今日乃聞其祖先甲,昔年自瀋陽率來,給家居之於龍興舊邸之傍,先甲,亦與崇禎處士許格相親,取覽帳籍,給事中應聘之名,尙在朝鮮戶口之中,其亦興愴,豈意詳聞於今年,其五子中長子昌仁,旣登忠良科,爲軍門將官,問于兵判,武兼今適有窠云,陞六特差,以示予風泉之意。出傳敎上曰,武兼批下後,使之卽爲謝恩。上命賤臣成模,留開陽門,召入入直宣傳官二人,一人持留門標信出去,一人馳往南郊,使問頃日擧動時召問二農夫及其洞人,詳探盡耕與否以來,始科次考試訖,有一作,將爲壯元,未書等,以一字遺落拔去,上甚嗟惜,卽坼榜。上曰,居首進士權坪,直赴殿試,之次進士李奎應·韓光綮·任希簡,各給二分,李奎應,年今七十,可謂稀有,令該曹,特爲懸註錄用。出傳敎上曰,武兼鄭昌仁入侍。出榻敎昌仁入侍,上問其年後,使之卽退。上曰,今日製述入格四人,明日晝講入侍。出傳敎上命潭,讀副校理李宅鎭上疏,卽賜批。見十二日廳日記原疏下潭讀京畿監司李景祜勸農狀啓訖,宣傳官復命,以盡耕仰對,諸臣以次退出。
上在慶熙宮。停常參,只晝夕講。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣李之億,副提調臣鄭尙淳啓曰,臨門而終日酬應,還內而侵夜罷對,伏未審此時,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
鄭運維,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
傳于金華鎭曰,尹勉升,使之入來,晝講同爲入侍。
洪麟漢,以吏曹言啓曰,今此宗廟·各陵殿寒食祭典祀官兼,大祝及永禧殿親祭時諸執事,當以侍從塡差矣,前銜中時無職名人員,令該曹口傳付軍職,何如?傳曰,允。
又以吏曹言啓曰,今此宗廟·各陵殿寒食祭獻官,實無推移分排之路,不得已刑官通融塡差之意,敢啓。傳曰,知道。
金華鎭,以兵曹言啓曰,內禁衛將徐宅善,素患痰疾添劇,五衛將李埉風癉之症,近又越添,僉知中樞府事玄處明,疾癖之症,挾感危篤,俱爲呈狀乞遞,有難等待其差復,竝今姑改差,何如?傳曰,允。
有政。吏批,判書金致仁進,參判元仁孫進,參議洪樂命牌不進,左承旨鄭尙淳進,以南泰著爲大司憲,以崔台衡爲司諫,以朴志源爲掌令,以安兼濟爲持平,以李在簡爲獻納,以金魯淳·金尙集爲正言,以鄭宲爲副提學,以趙榮進爲右尹,以李昌誼爲判義禁,以黃仁儉爲弘文提學,以韓後樂·梁宗大爲典籍,以李箕漢爲司饔奉事,以李宜老爲大司諫,司饔奉事李箕漢,司宰奉事趙楘相換,順悌君炟,河南君垙,以上敍用事承傳,兵批,判書具允明病,參判尹得養入直進,參議鄭純儉病,參知元景濂病,左承旨鄭尙淳進,金壽傑同知單付,李德遠僉知單付,柳鎭恒·李憲默·趙鼎耉副護軍單付,尹汲·韓翼謩·鄭宲·趙榮進·李廷喆·李命植·宋文載·李瀰·趙重晦·李重祜·李得培·柳健·金敎材·高裕副司直單付,李晉圭·李性遂副司果單付。
大司諫李福源疏曰,伏以臣四叨見職,再登前席,徒知趨走之恭,不恤緘默之愧,有諫臣如此,將焉用哉?刊汰之典,甘心不辭,且臣有萬萬切至之懇,不得不號愬於天地父母之前,臣父今年七十有五,精神筋力,如日下山,平居澟綴,多臥小坐,寢興喫着,無不須人,此豈臣離側供仕之時,而畏義戀恩,問輒黽勉,每一反顧,怵然未寧。近因節氣交換,感觸風寒,膈痰轉盛,食治頓減,篤老凡百,一倍落下,臣方左右扶將,藥餌爲事,賓對有命,末由趨參,況今試事隔日,本院四員,職當分監,而或罷或在外,在京行公者,獨一賤臣,而臣之情理,又決無曠日鎖院,不通家信之勢,是則諫院,遂無一人無故也。理須及期變通,可免公私狼狽,召牌之下,冒死自列,伏乞聖慈,憐臣之情,削臣之職,俾便救護,仍治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。踏啓字。
閏二月十三日午時,上御景賢堂。晝講兼行,大臣·備局堂上次對入侍時,知事洪啓禧,特進官李章吾,參贊官鄭運維,侍讀官金魯鎭,檢討官李宅鎭,假注書柳成模,記注官金聖猷,記事官林鼎遠,武臣閔鏽進伏,領議政洪鳳漢,行知中樞府事洪啓禧。以經筵官進判敦寧李昌誼,行副司直具善行,吏曹判書金致仁,刑曹判書黃仁儉,訓鍊都正李章吾。以特進官進工曹判書鄭弘淳,副司直金善行,開城留守金器大,吏曹參判元仁孫,執義李顯祚,副校理金魯鎭。以講官進事變假注書朴道仁以次進伏,衿川縣監趙昌逵同爲入侍,圓點被抄儒生及尹勉升,入崇賢門內,賜席列坐。勉升,以圓點試券落一字見拔人魯鎭讀舜典,自月正元日讀未終,王世孫出來侍坐,魯鎭讀止卷末,上讀新受音訖。魯鎭曰,自受終至陟方,言舜之終始也,以舜之德,何憂於爲治,而必曰,寇賊姦宄,何憂於不明,而必曰,明四日達四聰,此舜之所以聖益聖之意也,必以舜何人我何人,益勉聖德爲望。上曰,大體是矣。上曰,夔·龍,胡不咨也?啓禧曰,以讓故不咨。上曰,春坊上下番入侍。出榻敎文學金魯淳,說書具㢞進伏,上命世孫,講所講微子之命,世孫誦訖。上曰,以蕃王室,如蕃籬乎?世孫曰,有善人則如家之有蕃籬也。上曰,孫依於祖,祖依於孫,何以則弘乃烈祖,以蕃王室耶?世孫曰,崇德尙賢則可矣。上曰,工夫之根本,卽何事也?世孫曰,學堯·舜之道,則可謂善矣。上曰,善之本,何事?世孫曰,在於日用常行之道矣。上曰,常行之道,卽何道?世孫曰,小學之道矣,入孝出悌,灑掃應對,豈非常道乎?上曰,世世享德,何義?世孫曰,修德則子孫,可以享德矣。上曰,一言而興,一言而亡,汝知此道,可也。上笑曰,可謂純通矣,此後必以某月某日某堂次對,爲純通稱之也。上曰,無斁之義,何義?世孫曰,無厭矣。上曰,汝於讀書,厭乎,不厭乎?世孫曰,學問之事,豈有厭意乎?上曰,與衣食,何如?世孫曰,人而不學,卽近於禽獸矣。鳳漢進前曰,夜間聖體若何,而寢睡·水刺之節,亦何如?上曰,一樣矣。鳳漢曰,內殿氣候,亦何如?上曰,一樣矣。鳳漢請進湯劑,上曰,藥房提調,持湯劑入侍。出榻敎提調李之億進湯劑,上進御訖,之億先退。運維曰,式年文武會試在近,兩司當進去,而今多不備矣。上曰,在外臺臣許遞,其代,政官牌招開政,以在京無故人備擬。出傳敎上曰,予於世孫,有可問之事矣。旅獒,不過一狗,獻之何妨,且武王之聖德,必不以一物有損,而召公戒之,眷眷如小兒,何也?世孫曰,舜大聖,而大禹戒之曰,無若丹朱傲,臣下豈以其君之聖,不爲勉戒乎?鳳漢曰,恐因此啓好貨之心,故召公戒之也。上曰,文義則予於世孫,細問之矣。講官先退,承史仍留,鳳漢曰,此正言洪錀上疏也,以各道還上不均,小民弊端滋甚,縷縷論列,仍請變通,批旨有令廟堂稟處之命矣。前後以還上釐正事,特敎荐下,廟堂奉以指揮,諸道亦方擧行,前頭自當有實效,此疏,不必別爲回啓,姑置之,何如?上曰,依爲之。鳳漢曰,金會元之邊配,聖意有在,而聞有八十四歲偏母云,似此情理,宜蒙矜悶於孝理之下矣。上曰,雖非矣,特放可也。鳳漢曰,鄭文柱·李鎭恒之被罪,皆已經年,而頃日被罪諸人蕩滌時,雖以事件之有異,不得同入,而亦不可一向置之矣。上曰,方在何罪耶?鳳漢曰,鄭文柱刊名,李鎭恒削版矣。上曰,一體蕩滌,可也。竝出擧條上曰,近來予以不宿怨,爲三字符,予於臣下,豈有宿怨乎?尹蓍東,亦用之可也。鳳漢曰,聖敎至此,臣下孰不感泣,召公,以旅獒,猶有戒於武王之聖,臣亦以裕昆嘉謨以及世孫,益復加勉於聖上矣。上曰,予何有嘉謨之可遺於後乎?鳳漢曰,自上每有太謙之敎矣。上曰,鄭文柱非矣,世孫則勿使讒說之來,可也。鳳漢曰,堯·舜之世,亦有讒說,聖讒好矣。上曰,然矣。鳳漢曰,訓鍊都監中旬之久不爲之者,誠爲未安,而因此之故,新付料之軍,無由陞斗,此實軍情之抑鬱者,當此禁御營停番之時,都監軍之偏苦,尤不可不念,該營財力,雖不足,各別儲蓄,種種設行,有不可已。且曾見本營謄錄,則雖非中旬,亦有七斗以下軍陞斗坐起別行之規,都監事勢,如難卽行中旬,則陞斗坐起,先爲擧行,亦無妨,使將臣,議於都提調,筵稟處之,何如?善行曰,軍情之抑菀,誠如大臣所達,中旬之久不行,雖緣事勢,軍兵所願,陞斗尤緊,今依舊例,陞斗坐起擧行,似好矣。上曰,不必更稟,將臣,議於都提調,陞斗坐起,卽爲設行,可也。出擧條鳳漢曰,訓鍊院入直事,禁將,曾有仰達矣,以無名而食祿之窠甚多,故以變通事,有所議問於臣矣。上曰,以食祿官入直,可矣。章吾曰,無名之祿窠甚多,以出身,限科榜塡入付祿,以爲入直則爲便,故與大臣相議,欲爲陳白變通矣。上曰,入直事,姑置之可也。顯祚啓曰,請還寢東呂·址淳等還配之命,更令王府,嚴鞫得情。上曰,勿煩。請還寢定配罪人,者斤萬酌處之令,更令王府,嚴鞫得情,快伸王章。措辭竝見上上曰,勿煩。上曰,世孫侍坐,有官師相規,則好矣。上顧世孫曰,臺臣之關係國家,重矣,汝須知之也。上命趙昌逵進前,下問牟麥向茂及春耕農形,使之卽退。上命儒生上殿,次第誦其圓點科作,使之卽退。上顧世孫曰,韓光綮·任希簡,卽世臣之子也,汝其知之。上命持入洪纘海落券,使運維讀之,世孫還入大內,春坊上下番退出。上曰,藥房提調,持湯劑入侍。出榻敎都提調洪鳳漢,提調李之億進湯劑,上進御訖,之億先退。上曰,冬至使先來,何不入來乎?上曰,冬至使元來過限,令備局分付,灣尹問于鳳城以聞。出傳敎次對諸臣先退,上曰,編次人留待,禮房承旨入侍。出榻敎禮房承旨金華鎭進前,上呼寫儲慶宮·毓祥宮祭文寫訖,使仁孫,校正字句訖,使之先退。上曰,夕講爲之。出傳敎上親寫憶昔堂堂號,運維進受,諸臣以次退出。
閏二月十三日酉時,上御景賢堂。夕講入侍時,知事洪啓禧,特進官邊致明,參贊官金華鎭,侍讀官金魯鎭,檢討官李宅鎭,假注書柳成模,記注官金聖猷,記事官林鼎遠,以次進伏訖。魯鎭讀大禹謨,自曰若稽古,止惟乃之休,上讀新受音訖。魯鎭曰,禹八年治水,可謂克艱厥后,克艱厥臣矣,吁咈之治,艱然後可成,臣以艱字仰勉矣。上曰,艱字之義,可謂着題矣。宅鎭曰,警戒無虞四字,可謂當今之戒矣。啓禧曰,禹·益·皐陶,責難於舜,舜亦責此三臣,可見君臣之交勉,臣亦願聖上,蓋以此加勉也。魯鎭曰,好問邇言,可見大舜自勉之意也。華鎭曰,諸臣已陳文義,臣則別無可陳矣。啓禧曰,聞特進官之言,則沈星鎭,以年老,不爲特進官請坐,而致明則以爵位之不及星鎭,尙不免請坐云矣。上曰,年老之臣,以特進官入侍,亦何妨耶?上曰,予未及問文義矣,特進官,陳文義可也。致明曰,諸臣皆陳之,臣則昏謬,無可陳之語矣。上曰,年過七十人,則當頉下特進官,而玉堂上下番,皆入侍,勿出文跡,玉堂勿爲請坐,可也。上曰,特進官子,可用人也。啓禧曰,方補外郵官矣。上曰,補外儒臣·臺臣,竝內擬。出傳敎講官先退,上曰,式年講經榜,度度書入,只越講人書入。上曰,吏曹政官,入侍承批。出榻敎華鎭讀大司諫李福源疏,踏啓字。上曰,薇垣長有闕代,今日政擧行,待開門一體牌招。出傳敎上命賤臣成模出去,命留開場門,政事望筒入來後,吏曹判書金致仁,參判元仁孫進前,上下批後,華鎭讀奏望筒訖,致仁·仁孫退出。上曰,持平李惠祚,除拜多日,尙未署經,新除臺臣,兼試牌,待開門牌招,其令先署經後監試。出傳敎華鎭,讀奏咸鏡監司趙雲逵封進民隱詩·狀啓及監司趙雲逵,永興府使朴相德,安邊府使李敬玉,鍾城府使金霔,北淸府使姜始顯,文川郡守李廷烈,鏡城判官李命俊等民隱詩訖。上命政院作帖,而邊縇勿廣,如官案衣者粧之,一件內入,一件入東宮,諸臣以次退出。
上在慶熙宮。停常參·經筵。
夜自一更至四更,月暈。五更,月暈左珥。
以承傳色傳于金華鎭曰,執禮以下,盡爲齋宿乎?令吏曹郞廳,摘奸以奏。
又傳于鄭運維曰,文臣朔試射,堂下朔試射則爲之,餘一朔試射,三明日武臣堂上朔試射,當爲之。試官,騎判訓將張志恒,堂下試官,入直騎郞摠郞爲之,殿坐時刻,辰正一刻爲之。
又傳于曰,明日建明門祗迎後乘輦,世孫同爲祗迎後,仍爲乘輿隨駕,時刻單子,興化門外祗迎排設,置之。
又傳于曰,明日動駕矣,試官初牌,使之入來,試官單子,催促入之,以爲趁早酬應,監試官若有違牌者,直捧禁推傳旨,過文科殿試唱榜後擧行。式年武科講經,爲京擧子,而採切鄕擧子,差備官,亦以字數採縱,故曾已申飭,今番若復如此,試官及差備官,當嚴處,預爲申飭。
金華鎭啓曰,今此文科講經一二所二品以上試官,或在外或牌不進,無以備員,牌不進人員,竝更牌招,以爲推移備員之地,何如?傳曰,允。
又啓曰,今此文科講經一所試官李昌壽·沈繡·李奎采,二所試官黃仁儉,再招不進,推考傳旨今方捧入,而莫重試官,不可如是苟簡,在前如此之時,有三牌之例,竝更卽牌招,何如?傳曰,允。
傳于洪麟漢曰,政官試官,牌去來催促。
傳于沈鑧曰,昨已下敎,牌去來催促,使之連爲署經。
傳于金華鎭曰,試官安·李命植,相換。
傳于鄭運維曰,試官李漢五·李潤德,相換進去。
又傳于曰,御將,率入直標下軍,留住新營事,分付。
又傳于曰,守宮承旨,南所衛將爲之,摠府,靑城尉爲之,武兼,鄕首爲之。
又傳于曰,觀今日省記,桂坊亦入矣,春坊,與政院同宜入,而桂坊,與摠府同,今日則旣入,此後只留淸齋,省記則除之。
金華鎭,以侍講院言啓曰,明日王世孫隨駕時,宮官不可不備員,未差之代,令政院稟旨擧行,以在京無故人差出,待下批仍卽牌招,以爲備員進參之地,何如?傳曰,允。
傳于洪麟漢曰,政官牌招開政。
有政。判書金致仁進,參判元仁孫進,參議未差,行都承旨洪麟漢進,以李潭爲吏曹參議,尹蓍東爲副校理,李亨逵爲文學,李崇祜爲司書,朴聖基爲典獄參奉,李萬育爲舒川郡守,待敎單李亨元,承文博士單趙圭範,兵批,判書具允明進,參判尹得養病,參議鄭純儉入直,參知元景濂病,以朴海潤爲僉知,李漢豐爲內禁衛將,金東鎭爲五衛將,尹勉矩爲忠壯衛將,李哲陪爲武兼,鄭厚謙爲副率,副司直李福源,副護軍李宇鼎·玄處明。
以備忘記傳于洪麟漢曰,承旨有闕,代沈鑧除授,牌招入直,房順房,右副承旨沈鑧。
金華鎭,以禮曹言啓曰,今此式年文科講經試官,方爲磨鍊,而二品以上及堂下可擬之人乏少,依近例以堂上官,通瀜備擬以入,而時無職名人員,令該曹口傳付軍職,何如?傳曰,允。
鄭運維,以兵曹言啓曰,今此式年武科覆試試官,今方擬入,而當品中無故可擬之人乏少,堂上曾經兵使人,竝擬以入之意,敢啓。傳曰,知道。
沈鑧,以義禁府言啓曰,明日永禧殿擧動時,大駕各差備都事九員,王世孫左右考喧都事二員,文一二所·武一二所禁亂都事四員,本入員及公事回公都事各一員,合以十七員分排,而無以推移備數,假都事七員,卽令該曹差出,何如?傳曰,允。
上在永禧殿齋室。停常參·經筵。
辰時,日暈。
大駕永禧殿入齋室後,王世孫板位問安。答曰,知道。
政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。大駕奉審後,王世孫板位問安。答曰,知道。政院·玉堂·藥房口傳問安。答曰,知道。世孫宮,政院·玉堂問安。答曰,知道。
傳于鄭尙淳曰,都承旨入侍。
傳于鄭運維曰,日勢如此,挾輦軍,駕前駕後龍虎營都監軍兵,竝饋粥。
洪麟漢,以吏曹言啓曰,今此寒食祭獻官,行副司直具允鈺·鄭光漢,獻官單子入啓之後,自班行任意歸家,終不入來,事體誠極未安,本曹請推之外,無他可施之罰,何以爲之?敢稟。傳曰,今番事勢固然,從重推考。
鄭運維,以兵曹言啓曰,在前經宿擧動時,闕內巡檢使·入直兵曹都摠府堂上申飭事,例爲啓稟,分付矣。今亦依此擧行之意,敢啓。傳曰,知道。
乙酉閏二月十五日辰時,上御崇賢門外。香祗迎後,仍詣永禧殿入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨沈鑧,同副承旨洪樂純,記事官盧瑞國·李益烍,記注官金聖猷,記事官林鼎遠以次侍立訖。上具翼善冠·袞龍袍,以步輿出崇賢門,降輿就板位,王世孫先詣東邊板位,仍進侍立,上俯伏板位上,命進硯,具尙淳就立西邊床卓前,上親爲塡祝後,尙淳展祭文草于床上,讀奏,上親覽正書,祭文相準訖。上曰,此後塡祝時,入無心筆,可也。王世孫還就板位上,香祗迎訖,上乘輦,藥房都提調洪鳳漢,提調李之億進伏。鳳漢曰,夜間聖體若何?上曰,一樣。鳳漢曰,寢睡·水刺之節,何如?上曰,亦一樣。鳳漢進湯劑,上進御,上曰,祭報府讀之,可也。華鎭讀奏,上出興化門,王世孫隨駕。上曰,作門喧譁申勅,上詣永禧殿洞口外,降輦乘輿,入齋室後,王世孫板位問安後隨入,諸承史仍入齋室,上出齋室,詣殿內奉審訖。仍省祭器,仍詣典祀廳,親審祭物,還入齋室,王世孫板位問安。諸臣以次退出。
乙酉閏二月十五日未時,上御永禧殿齋室。都承旨入侍時,行都承旨洪麟漢,記事官李益烍,記注官金聖猷,記事官林鼎遠,以次進伏訖。上曰,今日與世孫來此,予心嘉悅矣。俄於奉審退出後,請少休暫睡,故予許之,仍來坐此處,欲呼寫御製,故召卿等矣,以乙酉冷節親享日,來坐世孫所住齋室,召知申呼寫勉我沖子,爲題可也,仍呼寫御製文。上曰,兵判入侍,兵曹判書具允明進伏。上曰,民隱詩粧冊似成,其長短廣狹,問于該房以入可也。賤臣知入,上仍呼寫民隱詩小序訖,命兵判,校正御製二篇。上笑曰,世孫,聞騎判讀書聲,覺睡而來矣。藥房提調李之億,持湯劑入侍,上進御,之億退出。諸臣將退,上曰,姑留之,仍命書傳敎曰,噫,望八,與世孫冷節親享,誠是萬萬料表,而因此有大覺者。噫,覺何晩也。旣覺之後,冞切瞿然,其何踰日,何則,今無昔年文昭殿,殿猶減,況祭物乎?大抵國朝祭享,大室陵寢而已,而本殿,其追建者,昔則陵寢,皆以肉膳,故相黃喜,建請代以素膳,此正流萬世之大計也。噫,精神索莫,近益甚焉,今日來此,欲爲省牲,取覽祭物單子,卽素膳也,此遵陵祭而定制者。噫,莫重眞殿,初則只奉三位,肉膳何難而猶然,況追設者乎?四時之享與祭,其宜肉也,而其他則太常所供者,而殿陵所不考者爲之,豈不瞿然,旣覺之後,咫尺齋室,何敢泯默,今後則宮與徽寧殿廟五享仲朔祭外,一依眞殿例擧行。親祭時,亦依此擧行事,分付禮曹奉常寺,幾次留此未覺,今日乃見齋室所塗,卽白綾花也。太室齋殿所無者,豈效夏禹之意哉?此後重修時,代以草注紙事,分付該曹。出傳敎允明曰,雖已承傳敎,而事關祭式,當更稟定矣,諸臣以次退出。
上在永禧殿。停常參·經筵。
王世孫隨駕,中宮殿·惠嬪宮,遣宮官問安。答曰,知道。
宋聖遇啓曰,兵曹都摠府郞廳來言,闕內各處守直軍兵等,夜巡檢之意,敢啓。答曰,知道。
上在慶熙宮。停常參·經筵。
永禧殿親祭罷後,王世孫板位問安。答曰,知道。政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。朝廷·二品以上·六曹堂上口傳問安。答曰,知道。
大駕儲慶宮入齋室後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。展拜罷後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。中宮殿·惠嬪宮,王世孫遣宮官問安。答曰,知道。
傳于鄭運維曰,諸司預備。
又傳于曰,明日待下敎來詣,只入正時。
又傳于曰,文一二所,自昨至今之入格人,竝書入,應講人部數,亦爲書入。
金華鎭啓曰,檢閱尹光禮,自鄕上來云,卽爲牌招,何如?傳曰,允。
鄭運維,以兵曹言啓曰,依下敎,駕後與禁軍及標下軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎,挾輦軍及挾輿軍隨駕將校·軍兵等處,設粥分饋之意,敢啓。傳曰,知道。
又以御營廳言啓曰,依傳敎,隨駕別抄及屛門把斥堠伏兵等處,設粥分饋之意,敢啓。傳曰,知道。
又以禁衛營言啓曰,依傳敎,隨駕槍劍軍等處,煮粥以饋之意,敢啓。傳曰,知道。
乙酉閏二月十六日四更一點,上詣永禧殿。親祭入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨沈鑧,同副承旨洪樂純,記事官盧瑞國·李益烍,記注官金聖猷,記事官林鼎遠以次侍立于齋殿外,上出齋殿,諸承史以次隨入,王世孫先詣殿庭板位,上詣殿庭板位,先行四拜禮,仍行初獻禮如儀,還復位,王世孫行亞獻禮如儀,還復位。上曰,盥洗位,一人爲之異矣,考例以奏,可也。領議政洪鳳漢行終獻禮,上行飮福禮如儀,還復位,四拜,上行望燎位禮,如儀,禮畢,上出殿門,下敎曰,出去問安後,右承旨入侍,退出問安後,右承旨金華鎭,記事官李益烍,記注官金聖猷,記事官林鼎遠,更爲入侍于齋殿門外,上出齋殿,入殿內,命殿郞下簾。華鎭曰,還宮時刻,何以爲之?上曰,待初嚴下擧行。出榻敎上出殿門,命書傳敎曰,噫,丁卯五十四歲,始行親祭於冷節,今十九年望八,三次行禮,而今番與世孫行焉,實是料表,本殿官員,特爲陞敍,守僕,令該曹米布題給。出傳敎上入齋室,諸臣以次退出。
乙酉閏二月十六日卯時,上還宮,歷詣儲慶宮入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨沈鑧,同副承旨洪樂純,記事官盧瑞國·李益烍,記注官金聖猷·林鼎遠以次侍立訖。上以步輿,出齋室門外,乘輦時,藥房提調洪鳳漢,提調李之億進伏。鳳漢曰,達曙將事,聖體若何?上曰,一樣矣。鳳漢曰,寢睡·水刺之節,亦何如?上曰,俄者少爲暇寐矣,鳳漢進湯劑,上進御。麟漢曰,考見五禮儀,則盥洗位果二人,而吏曹不善擧行,該堂推考,何如?上曰,今番則置之,申飭可也。運維曰,朔試射處所,以何處擧行乎?上曰,以建陽門爲之。上曰,殿郞竝入侍,令李命好,參奉李錫達進伏。上曰,李命好,予欲一見矣,今見於此,亦好矣,爲人極精,與厥祖稍異矣。上曰,望八,與世孫親祭,寔是萬萬料表,宜有飾喜之道,春·桂坊官員各加一資。資窮者,兒馬一匹,中官司鑰,各上弦弓一張賜給,其中郞差備·挾侍·中官,兒馬一匹賜給,世孫宮所屬下人,春·桂坊下人,令該曹米布參酌題給。出傳敎仍詣儲慶宮,入齋室少頃,出齋室,詣宮庭拜位廳板位,王世孫隨詣,就板位,行再拜禮訖,仍行酌獻禮如儀,禮畢。上詣祭器庫,下敎曰,戶曹藏一坐給之,俾爲祭器藏事,分付。上步詣北邊園堦上,世孫由層堦步上。上曰,此路,爲予老人上來計而命治之矣,汝先踏矣,仍還入齋室,承史退出,少頃,上以步輿出宮門外,乘輦時。上曰,兵判進前,具允明進伏,上命讀御製酌獻禮四字文訖,下敎曰,揭板于齊室,可也,藥房都提調洪鳳漢,提調李之億進伏,仍進湯劑,上進御。鳳漢曰,俄見所下傳敎,有所仰達矣。允明曰,徽寧殿則五享,宮廟則四朔,皆依前肉膳,而其餘則皆以素膳乎?上曰,太廟大祭,用大牢,名日及朔望,用小牲,徽寧殿五享·宮廟仲朔祭,用肉膳,名日及朔祭,用素膳者,實從太廟大祭·別祭次序矣。鳳漢曰,今此下敎,聖意有在,實爲欽歎,而伏念徽寧殿祭享,一依太室例爲之者,允合情禮,而今承下敎,非但下情之缺然,揆以事面,亦涉如何矣?上曰,傳敎中已悉予意,陵寢及眞殿,旣以素膳行禮,而惟於徽寧殿及宮廟,皆以肉膳行禮者,亦豈不如何乎?卿言雖如此,旣覺之後,不可釐正,明日入侍條,定書入可也。允明曰,明日試射時帿箭,代以片箭爲之乎?上曰,柳葉前五巡,片箭一巡,依例爲之,可也。仍還宮,由崇賢門·入大內,諸臣以次退出。
上在慶熙宮。停常參·經筵。
卯時,雨雹,狀如小豆。
藥房都提調臣洪鳳漢,提調臣李之億,副提調臣鄭尙淳啓曰,眞殿親祭,文孫陪獻,仍詣儲慶宮,又行酌獻禮,仰惟孝思冞光,嘉悅益深,伏未審勞動之餘,聖體調攝,若何,寢睡·水刺之節,亦何如?世孫氣候,亦何如?臣等,不任區區伏慮,敢來問安。答曰,知道。其雖定日,心何必也,而萬萬料表,與沖子行禮,少伸微忱,此亦深荷眷佑,一倍追慕,氣則一樣,而世孫亦一樣矣,中宮殿·惠嬪宮,藥房口傳問安。答曰,知道。
以承傳色口傳下敎于鄭尙淳曰,都提調,留在入侍,親臨武臣堂上朔試射罷後,政院·玉堂·藥房口傳問安。答曰,知道。
傳于鄭運維曰,試官訓將,代前統制使鄭汝稷爲之。
傳于沈鑧曰,如此事,循例儀注,時刻單子置之。
傳于金華鎭曰,禮房承旨入侍。
兵曹口傳政事,副司直洪樂命。
鄭運維,以兵曹言啓曰,禁衛營敎鍊官禁軍遞兒窠,今方召闕矣,依節目禁軍別將,與該營中官,眼同試取後,以其居首者塡差之意,分付,何如?傳曰,允。
又以兵曹言啓曰,今閏二月十七日前僉知沈廷最,差備門外擊錚,所當囚禁科罪,而係是朝官,有難循例擧行,令攸司稟處,何如?傳曰,允。
沈鑧,以義禁府言啓曰,咸鏡道鍾城府定配罪人金會元放送,承傳啓下矣,放送事,分付,道臣之意,敢啓。傳曰,知道。
領中樞府事申晩疏曰,伏以,臣狗馬賤疾,一味沈頓,宛轉床席,不省戶外事者,今已七旬餘日矣。日前猥蒙聖慈,持加軫念,遣醫頒藥,恩數曠絶,臣病裏惶感,忽若更甦,近値日寒稍解,大勢雖減,而惟是源委旣深,感傷忒重,展轉沈痼,淹延至今,前後朝儀,一未得自伸,臣分固已萬萬悚惕。昨又眞殿親享,百僚駿奔,而臣獨病偃私次,末由蠢動,竟未能趨參於咸簉之列,罪在廢禮,萬殞難贖,玆敢略陳兢惶之忱,仰瀆宸嚴之聽,伏乞亟賜重勘,以昭法紀,千萬幸甚。取進止。答曰,省箚具悉卿懇。尙今若此,爲卿悶焉,業已諒矣,卿須安心勿辭,善攝焉,仍傳曰,遣史官傳諭。
文學李亨逵疏曰,伏以,臣獲戾明時,分甘永棄,伊來七八年間,無非臣杜門自訟之日,一切榮塗,夢想已斷,不意聖度曲恕,寬典遽霈,遂以雷肆之銜,縻之於滓穢之賤臣,聞命驚惶,瞻天頓地,不知所以自措也。嗚呼,父母之於子,旣責而復誨之,天地之於物,旣枯而復蘇之,今殿下於臣,不啻若父母也·天地也。臣雖至愚,豈敢自阻於慈覆之下,而第臣罪累至重,蹤地至蹙,又況喪慼餘生,震剝危綴,無復有一分當世之念矣。今此夢外甄錄之命,適在春宮隨駕之際,未暇他顧,章皇出肅,而仍因蹲據,不思自處,臣不敢爲也。夫顧分趨義,不辜職事,人臣之願也,彈冠垂紳,以就淸班,人臣之榮也,若其違嚴命而孤恩數,自歸於慢蹇之科,實人臣之大戾也,今若以常情,論臣去就,凭此事會,以媒其進,則願可遂榮可取,而大戾又可免矣。何苦爲逡巡辭遜之計,而新除之下,舊愆猶訟,久廢之蹤,華銜匪分,日前乍出,尙覺騂顔,向後處義,惟在息黥,然則臣雖欲自恕,有不可得焉。嗚呼,其進也其退也,俱是罪耳,靜言撫念,臣之情私,良亦慼矣。玆敢披瀝肝血,仰瀆崇聽,伏乞聖明,俯加憐察,削臣職名,刊臣仕籍,又治臣瀆擾之罪,以警具僚,以肅朝綱焉,臣無任云云。答曰,往事何敢撕捱,爾其勿辭,從速察職。
乙酉閏二月十七日辰時,上御建明門。武臣堂上朔試射入侍時,行都承旨洪麟漢,左承旨鄭尙淳,右承旨金華鎭,左副承旨鄭運維,右副承旨沈鑧,同副承旨洪樂純,記事官盧瑞國·李益烍·林鼎遠·尹光禮,以次進伏訖。上曰,執鼓可也。都提調洪鳳漢,提調李之億,副提調鄭尙淳進伏。鳳漢曰,昨日竟夕勞動之餘,今日親臨試射,聖體若何?上曰,一樣矣。鳳漢曰,寢睡·水刺之節,何如?上曰,亦一樣矣。鳳漢進湯劑,上進御,試官以下四拜後,試官具允明·鄭汝稷·張志恒·朴道天·李重錫·李明駿以次進伏。之億曰,嘉禮時使者一員,例有付軍職冠帶常仕之規,今亦依此擧行,使者金斗熙,卽令該曹付軍職,進參,何如?傳曰,依爲之。出擧條麟漢曰,吏曹參議李潭,除拜後過三日不爲出肅,依定式推考警責,仍卽牌招察任,何如?傳曰,依爲之。出擧條鑧曰,有詣臺之臣矣。上曰,入侍。掌令朴志源進前,上曰,只擧下段,可也。志源曰,請還寢東呂·址淳等還配之命,更令王府,嚴鞫得情。上曰,勿煩。志源曰,請還寢定配罪人,者斤萬酌處之命,更令王府,嚴鞫得情,快伸王章。上曰,勿煩。出擧條志源退出,上曰,除尺量矢數,執鼓貫五邊三,可也。上曰,射員呼名,可也。上曰,二隊入射後拾箭,可也。上入小次,以承傳色下敎曰,五巡畢後退立,片箭貫革以奏可也,退立貫革後,上殿坐。兵判具允明進前曰,依下敎,祭物列錄以來矣。上取覽後,下敎曰,只除肉膳,而器數則如前矣。允明曰,然矣。上曰,好矣,以此定例,可也。上曰,領相入侍,鳳漢進伏。允明曰,除肉膳,故湯數則以雜湯添爲磨鍊矣。上曰,好矣。鳳漢曰,特敎之下,謹此列錄以入,而或爲肉膳,或爲素膳,終涉如何矣?上曰,五享四仲朔,則依太廟例爲之,其餘則依眞殿例爲之,誠爲合當,而此爲國節約之道,予意深焉,特敎釐正,復何言乎?鳳漢曰,宮廟與徽寧殿祭,或旣以特敎釐正,太常,只當依下敎擧行,若其所減豬獐雉鮮,當自惠廳·戶曹,計減於魚鱗之中矣。上曰,使該曹·該廳擧行。出擧條上曰,執鼓,除尺量擧行,可也。鳳漢·之億進伏,鳳漢進湯劑,上進御。上曰,都提調·提調,留坐可也。仍宣饌于入侍諸臣,片箭一巡畢後,上曰,今番朔試時,不過五巡,無分人分揀。出傳敎上曰,武臣堂上朔試射時,御營廳騎士將李邦鳳,片箭二中,加資。出傳敎上曰,明日漢學文臣殿講,殿座時刻,辰正一刻,待下敎,只入正時。試官,領相·禮判沈瑴·李福源·洪樂命·申·任毅中,試所承旨,右副爲之,李福源,令該曹口傳付軍職,洪樂命敍用,亦令該曹,一體口傳付軍職,堂上侍衛,繖扇盡之,承旨,只執冊承旨入侍。出傳敎命讀申領府事箚,賜批,又命讀李亨逵疏,賜批,禮畢。上曰,禮房承旨進前,華鎭進伏。上曰,明日經筵取稟入之矣,殿講後只夕講。出傳敎上入大內,諸臣以次退出。
上在慶熙宮。停常參,只夕講。
夜四更五更,月暈。
藥房都提調臣洪鳳漢,提調臣李之億,副提調臣鄭尙淳啓曰,昨日親臨試射,向晩還內,伏未審夜間,聖體調攝,若何,寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎曰,入侍宜矣,中宮殿·惠嬪宮,藥房口傳問安。答曰,知道。
以承傳色口傳下敎于鄭尙淳曰,同副承旨受由,代副應敎洪樂仁除授,牌招察任,房順房。
又下敎于鄭運維曰,今日殿講,摠府·騎堂侍衛,亦置之。
又下敎于鄭尙淳曰,下敎之後,更思之,其叔,方帶都承旨,參知元景濂相換,牌招察任,依前下敎房,順房。
沈鑧啓曰,大司憲南泰著,文一所進去,執義李顯祚,武一所進去,掌令南雲老,武二所進去,朴志源,陳疏入啓,持平李惠祚,文二所進去,一員未差,今日以監察茶時之意,敢啓。傳曰,知道。
傳于鄭尙淳曰,都承旨洪麟漢,呈辭給之,牌招察任。
傳于鄭運維曰,同副承旨元景濂,試所復命日牌招。
傳于沈鑧曰,明日晝講停,再明日只晝講,兼行次對。
鄭運維啓曰,檢閱李東遇,自鄕上來云,卽爲牌招,何如?傳曰,允。
兵曹口傳政事,副司果金載順。
傳于鄭運維曰,春寒若此,京鄕流丐幾人,宣傳官,往鍾樓摘奸以來,入侍以奏。
傳于沈鑧曰,奉常提調,殿講同爲入侍。
又傳于曰,領相·奉常提調·禮判留待。
又傳于曰,入侍。
以兵曹參知洪樂仁牌不進罷職傳旨,傳于沈鑧曰,只推。
沈鑧,以刑曹言啓曰,因兵曹啓辭,前僉知沈廷最,差備門外擊錚,令攸司稟處事命下矣,沈廷最,係是朝官,移義禁府處之,何如?傳曰,允。
左議政尹東度疏曰,伏以,眞殿親享,情禮旣展,文孫陪獻,嘉悅倍深,玉體康寧,回鑾萬吉,區區下情,不勝忭幸。仍念臣支離一疾,奄已三朔,庭戶之內,亦莫自力,竟不得進身於駿奔之列,虧分廢禮,豈宜每逭譴何?伏地戰恐,惟俟威命,頃臣疏籲,敢恃慈覆,庶幾矜從,獲遂解免,而伏奉聖批,辭旨溫摯,疾痛之呼,反蒙盛渥,臣雖至愚,豈不知前後眷庇之恩哉?感激一念,銘在肝肺,而不幸年來,奇疾纏身,從前積瘝,罪已罔赦,顧今腫症,專由痰祟,巾櫛起動,漫無期限,耽延冒蹲,太沒廉恥,臣雖欲徒恃寵靈,恬不自處,其可得乎?朝臣凡有實病,莫不卽蒙恩遞,而臣則乃以職名之稍異,尙今羈縻,論以國體,寧有是理,百爾思之,一遞較然。嗚呼,以臣不肖,久暇鼎鉉之重,誠夐絶之殊私,而憐臣淹疾,特許鞶帶之褫,亦生成之至澤也。上而卒惠一物,下以無苟其祿,豈不是仁天造化之曲遂而微臣終始之寵榮也耶?聖上旣不以虛文畜臣,臣何敢以曼辭圖便,甘陷辜負之科哉,吐露實情,顒俟處分,伏乞聖慈,矜而察之,臣無任云云。答曰,省疏具悉。卿退尙今彌留,爲卿悶焉,其所未參,業已諒矣。噫,輔相,非奔走奉職之比,卿之所辭,其涉太過,卿須體小子慇懃之意,顧今日國事之艱,其須善攝,俟少間而視事,用副此意,仍傳曰,遣史官傳諭。
吏曹參議李潭疏曰,伏以,臣於銀臺齋直之日,忽伏承天官佐貳之除,聞命惝怳,蒼黃逬退,歷累日而不自定也。噫,明主立政,最重官人,是以書之周官曰,不惟其官惟其人,凡厥庶官,孰不爲然,而況玆選部,黜陟可否之所由出,則其不可人人而冒授也明矣。念臣庸陋,百無寸長,重以賦性愚樸,不解時宜,通籍十年之間,衝口妄發,動輒得謗,而尙能免於大狼狽者,莫非我殿下全保拂拭之恩,亦未必不由於身處散地,與人無競也。今乃徒恃寵靈,妄涉要津,與聞於取捨人物之際,則卽地僨敗,可立而俟,適足以累聖朝官人之政,招微臣懷璧之災而已。臣爲是之懼,終不敢遽隨牌祗詣,短章自列,伏乞聖明,察臣至懇,非出飭外,亟許鞶褫,俾全微諒,不勝至幸,臣無任云云。答曰,省疏具悉。爾勿過辭,從速察職。
掌令朴志源疏曰,伏以,臣情私煎迫,有不可離捨之勢,蹤地危蹙,有不可冒出之義,而日者柏府除旨,適値署坐,兼以試牌,嚴畏分義,他不暇顧,黽勉一肅,粗伸微忱,而第臣偏母,年迫九耋,病痼卄載,筋力精神,殆無餘地,近緣日候乖常,重添風感,舊疾一時交作,氣息澟奄,昏不省事,飮啖殆至全却,轉側專須旁人,臣方左右扶將,焦迫罔措。將欲專意於捄護,則虛縻臺銜,有所不敢,將欲自效於職事,則暫時離側,有所不忍,臣於此公私互爭,進退兩難,惟有亟解見任,重被罪罰,然後庶可自安於私心,玆不得不冒入文字,仰控血懇,伏乞聖慈,天地父母,俯垂鑑諒,亟賜鐫免,以光孝理,以安私分,千萬幸甚,臣無任云云。答曰,省疏具悉。爾其勿辭護焉。
乙酉閏二月十八日辰時,上御景賢堂。文臣漢學殿講入侍時,試官領議政洪鳳漢,禮曹判書李之億,戶曹參判沈瑴,副司直李福源·洪樂命,兵曹參議申,副司直任毅中,右副承旨沈鑧,記事官盧瑞國·李益烍,編修官朱炯質,記事官尹光禮,以次進伏訖。鑧曰,講官金載順,罷職後不入矣。上曰,講官金載順敍用,令該曹口傳付軍職,其令入參。鑧曰,左相疏,入於昨日矣。上曰,相章經夜,以予心憊,何以覺之,而中官不爲提稟,當該中官田宗誠,越俸一等。出傳敎命讀左相疏,賜批,鳳漢曰,連日殿座,日氣亦未解,聖體若何?上曰,一樣矣。鳳漢曰,寢睡·水刺之節,亦何如?上曰,一樣。鳳漢曰,湯劑煎待。上曰,藥房副提調,持湯劑入侍,鄭尙淳持入,上進御。上曰,講員以次呼名可也,注書呼名,金魯鎭進伏,讀老乞大收抽純通。上曰,猛讀矣,以次進講,具㢞純通。上曰,善爲矣,咸士謙亦通。上曰,成均館亦善爲矣,朴道天純通。上曰,如法爲之矣,宋緓不,上曰,有如此然後亦好矣,講訖。上曰,榜則自外書入,可也。上曰,夕講時刻,待下敎來詣,只入正時。出傳敎上曰,領相及奉常提調禮判,夕講同爲入侍。出傳敎上曰,壽進宮奉享祭式,謄入可也,諸臣以次退出。
乙酉閏二月十八日午時,上御景賢堂。夕講。大臣奉常提調·禮判同爲入侍時,知事南泰齊,特進官鄭光漢,參贊官鄭運維,侍讀官具庠,檢討官洪檍,記事官李益烍,編修官朱炯質,記事官尹光禮,領議政洪鳳漢,奉常提調具允明,禮曹判書李之億,以次進伏訖。上下榻俯伏,下敎曰,編次人進前,允明進伏,上呼寫告由文,允明校正訖。上曰,告由文書下,凡禮祭,依此擧行。出傳敎上御于榻上,庠讀書傳,自帝曰,來禹洚水警予,止七旬有苗格,上講新受音訖。庠曰,二典三謨之中,此尤爲聖人之法,一言一事,無外於此,則治國,其庶幾矣。上曰,然矣,衆非元后,何戴,后非衆,罔與守邦,自古及今,君則幾易,而民則一也。堯·舜則治之,漢唐之後則非但以天下奉一人,又有荒淫無度之君,以此觀之,無逸二字,非但爲周王所戒,爲萬古人君之所同聞也。檍曰,一篇之旨,在於人心惟危,道心惟微,一出於謹敬畏愼之中,以至有可愛可畏之言,於此章,益加留意焉。上曰,然矣,諸臣以次陳文義訖,經筵官先退。上曰,壽進宮奉享祭式,謄來乎?允明進之,上下覽後,命書傳敎曰,壽進宮春秋仲朔時祭及生辰茶禮外,皆用素膳,六俗節及冬至,亦素膳而勝於脯醢,而無過五器,其他膳品,一從書下件施行,江寧府夫人素膳,一從前規,器品,亦從書下擧行,龍城大君·淑愼公主器品,從書下,忌祭外用肉,依前擧行。出傳敎鳳漢曰,長生殿事體尊重,領相之爲都提調,工判·禮參之爲提調,兩曹郞之爲郞廳,法意有在,而臣意則戶曹,亦不可不句管。且以官員不入直之故,事多疏虞,東園重地,不容若是,自今爲始,戶曹判書,亦兼提調,禮曹則亞堂兼管,事面如何?直以判書兼其提調,戶曹郞廳一人,亦與禮工郞,一體劃兼,使之輪回直宿,戶曹負役,亦依兩曹例,分差爲宜,僚相及諸議,皆以爲然,依此施行,何如?上曰,長生殿,卽東園,豈可如此乎,依爲之。出擧條上曰,摘奸宣傳官入侍,李烒進伏。上曰,流丐幾人?烒曰,列錄而來矣。上曰,上之,上下覽後。上曰,春寒若此,故令宣傳官摘奸,乞人二十九名內,鄕居十二人,其中亦爲設賑處流丐,而問之,其來多年云,該官守令,雖不下敎,令京兆,領付畿營,分遣本官,其令撫摩安集,設賑處一體設粥,沿路助給其糧事,亦爲嚴飭,京流丐中七十六十人,丐兒四名,亦令該廳給糧事,分付。出傳敎藥房副提調鄭尙淳,持湯劑入侍,鳳漢進湯劑,上進御。命書傳敎曰,世孫旣承統,靖嬪廟,宜有拜位廳,待秋六尺間三間造成,材瓦,令該曹輸送。出傳敎上曰,司譯院各學訓上,其令來待。出傳敎鳳漢曰,有補外人內移之敎,而至於靈巖則徑遞可悶矣。上曰,曾前補外守令,雖有內擬之命,靈巖,與他有異,更待下敎擧行。出傳敎上曰,小退更入可也,大臣以下小退,更爲進伏。上曰,今日有饌,故更召卿等矣,仍宣饌。上曰,譯官入侍,邊憲朴道貫·韓致恒·李天埴·朴盛春·李明胤·玄德潤以次入侍進伏。上曰,各以爾所學,以次爲淸漢倭語可也,以次爲之。上曰,又相偶語可也,以次偶語。上曰,以卿等所餘之膳,給彼輩可也。上曰,頃者禁藥局板揭矣,今後則其令更揭可也,大臣·禮·兵判先退。上曰,今日擧措,予意非偶,比諸于前,頗有勸奬之效,其中宋緓應,爲粗者而居不,特爲分揀,從重推考,其雖能讀,若不偶語,若鸚鵡之能言。此後習讀時,兼習偶語,勿論其人,侍從中能習能語者,漢學敎授啓下,啓下後予當面試,不能,當嚴飭,該院以此分付。出傳敎諸臣以次退出。
上在慶熙宮。停常參·經筵。
午時未時,月暈。申時,日暈兩珥。
沈鑧啓曰,大司憲南泰著文一所進去,執義李顯祚武一所進去,掌令南雲老武二所進去,朴志源受由,持平李惠祚文二所進去,一員未差,今日以監察茶時之意,敢啓。傳曰,知道。
鄭運維,以都摠府言啓曰,今日入直內三廳武兼,禁軍及軍兵等,中日習射,請出標信。傳曰,知道。
閔游爲假注書。
金華鎭以弘文館言啓曰,新除授副提學鄭宲,時在忠淸道忠州地,經筵事緊,請斯速乘馹上來事,下諭。傳曰,依啓。
鄭運維,以義禁府言啓曰,兵曹草記,據刑曹啓辭內,差備門外擊錚罪人沈廷最,移本部處之事,允下矣。沈廷最,今方待命於本府,卽爲拿囚之意,敢啓。傳曰,知道。
上在慶熙宮。停常參,只晝夕講。
金華鎭啓曰,明日常參·經筵取稟。傳曰,只晝講。
傳于金華鎭曰,文科十四分以上,武科二十八人,竝待令。
沈鑧,以兵曹言啓曰,今閏二月十九日,前僉知尹熙復,差備門外擊錚,所當囚禁科罪,而係是朝官,有難循例擧行,令攸司稟處,何如?傳曰,允。
沈鑧,以刑曹言啓曰,犯釀罪人良人尹弘蕃·趙弘世·金宅燁等,前已刑推,而買飮人不告罪,依定式加刑一次後,竝放送,犯釀罪人,良人河福得,嚴囚旣滿五日,依新律嚴刑一次,而買飮人不告罪,加刑次仍囚之意,敢啓。傳曰,知道。
左承旨鄭尙淳疏曰,伏以,臣於昨日公退歸路,重觸風冷,冒感忒重,達宵叫苦,寒熱交作,氣升而頭目暈眩,痰盛而胸隔痞塞,食飮全却,落席涔涔。目今病情,實無自力供職之望,玆敢猥陳短章,略控哀籲,伏乞聖慈,俯垂矜察,亟賜鐫改,俾得安意調治,仍治臣瀆擾之罪,以昭法紀,不勝萬幸,臣無任屛營祈懇之至,謹昧死以聞。答曰,省疏具悉。爾其勿辭,調理察職。
兵曹參知洪樂仁疏曰,伏以,臣於昨日,忽伏承銀臺特擢之命,繼而有騎省換授之敎,過加誤恩,曲察私義,霎時之間,除旨聯翩,臣是何人,濫叨至此,惝怳悚懍,不知所措。念臣無似,昵侍經幄,忽及五載,空疏蔑劣之狀,宜莫逃於天鑑之下,則得免罪戾,已是僥倖,而今忽進之於下大夫之列,在臣身榮耀則極矣,其爲辱聖簡而羞朝廷,當如何哉?官爵屑越,公議可畏,門戶盛滿,微分難安,嚴召之下,冒犯違逋,而聖度天大,例勘尙靳,情地益蹙,進退維谷,玆不得不略入文字,仰瀆宸嚴,伏乞天地父母,特察由中之懇,亟推體下之恩,將臣所授職秩,劃卽鐫削,使官方無濫,宿衛無曠,不勝千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,從速察職。
說書具㢞疏曰,伏以,臣待罪宮僚,今已三朔矣,當初一謝恩命之計,仍未免冒沒蹲據,每念黔驢技窮,襪線無補,益不覺騂汗沾背,區區一遞之義,固已在心憧憧,而且念臣母,素患風疾之症,近當換節之際,一倍加劇,胸膈痞塞,頭目疼痛,寢啖全却,眞元銷鑠,醫人之來視者,皆以爲根抵深痼,症兆危惡,失今不治,將無可及。臣自聞此言,五內如灼,以此情勢,萬無離捨供職之望,玆敢不避猥越,疾聲哀籲於仁覆之下。伏乞聖慈,俯垂矜諒,亟削臣職,以便救護,仍治臣罪,以警具僚,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
副校理尹蓍東疏曰,伏以臣聖世之一棄物耳,愚迷顓蒙,百無肖似,而早通文籍,犯前賢不幸之戒,猥玷言責,昧古人三緘之義,一言妄發,重戾自速,上而貽聖心之惱,下而陷罔赦之科,幸賴聖度如天,鈇鉞不加,嶺陬薄譴,旣荷寬貸之私,中間宥敍,別是涵覆之恩,天地洪渥,糜粉莫酬,而顧念釁犯自如,情地愈隘,跼蹐高厚,如窮人之無歸者,蓋十年如一日矣。乃者遂物之仁,未忍終棄,滌瑕之量,特施曠蕩,籤付纔解,除旨繼降,玉署淸銜,有隕自天,臣雙擎九頓,寸衷靡定,伏地惝怳,心口相語,誠不自意此生今世,乃更得此於君父之前也。臣旣濫被恩造,復蒙齒錄,雖卽日退塡丘壑,萬萬無憾,況玆區區去就,豈敢覼縷,卽當竭蹶趨命,祗謝天陛,以申感激之悃,而顧以內省私義,旣不敢復踐榮途,外怵公義,又不宜冒廁淸朝,臣之進退,可謂窮且蹙矣,夫人臣所以事君,不出乎恩與義二者,恩不可辜,義不可廢,一或犯此,臣分虧矣。臣本以世錄之裔,釋褐登朝,出入記注,最久且多,伏蒙聖上,追念先故,屢形天語,假借顧惜,不翅若慈父之於赤子,而臣則冥昧無知,未能仰承德意,妄干邦憲,久廢明時,臣之辜恩,於是爲大,方今聖明在上,功化郅隆,小大協心,咸效一能,而臣則身負重僇,徒累平明之治,跡阻周行,莫效奔走之勞,其爲廢義,又孰甚焉。臣乃負此二罪,無以自贖,雖日月稍久,事端已冷,其在自靖之義,何敢憑恃寵靈,遽同平人,揚揚爲冒膺之計哉?經幄論思之任,地望自別,滓穢罪釁之蹤,僥濫何安?此外難進之端,又非一二,而竝未暇敢陳,情實由中,辭非飾外,縮伏屢日,惶隕轉深,玆詣禁扃之外,略暴危卼之懇,倘蒙聖慈,曲加矜察,早賜處分,亟行刊免,俾得以全諒補愆,不至重陷於天戾,則覆載生成之澤,臣當沒齒頌祝矣。臣無任屛營祈懇之至,謹昧死以聞。答曰,省疏具悉。頃者擧二三人之名,其令日訟,此猶然矣,況爾乎?噫,當今之世,爾何復爲此任,而滌垢甄用,暮年苦心,爲海東臣子傍聽者,其宜飮涕,況爾乎?何不不體苦心調劑自陷其戾云,而何敢以三緘之說,有若不愼口者然,眼有其君,焉敢若此?所請卽允使爾益加革心焉。
乙酉閏二月二十日午時,上御景賢堂。晝講,大臣·備局堂上引見入侍時,知事洪啓禧,特進官鄭汝稷,參贊官鄭運維,侍讀官具庠,檢討官李宅鎭,假注書閔游,編修官朱炯質,記事官尹光禮,武官李樀,領議政洪鳳漢,右議政金相福,行司直洪象漢,左參贊李益輔,兵曹判書具允明,禮曹判書李之億,吏曹判書金致仁,戶曹判書金尙喆,行副護軍具善復,工曹參判鄭弘淳,行副司直金善行,司諫崔台衡,掌令南雲老,事變假注書朴道仁,以次進伏訖。庠讀皐陶謨,上讀新受音。庠曰,知人安民,爲一篇宗旨,而在九德,允迪爲本,伏願體念焉。宅鎭曰,天視自我民視,天人之際甚明,帝王之學,尤當體念矣。鳳漢進伏曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑,上進御。鳳漢曰,上年前戶判具允明,以奴婢貢事,曾有陳達於筵中者。其略,以爲寺奴婢逃故,誠一痼弊,春間代定之下敎,實是軫念弊端之聖意,而流來舊頉,不可一竝代定,若以今年爲始,則從前執貢之類,竝將頉減,此亦可悶,諸道,亦用嶺南之例,以庚午中年比摠,庚午以後移屬及籍沒奴婢,一體比摠,自廟堂,成節目施行云云,自上有廟堂更稟之敎矣。奴婢,異於軍丁,及田結所謂比摠,似若掣礙,而其實則乃周便之政也。蓋以近來痼弊言之,某邑奴婢,或眞箇身死,或眞箇散亡,而戶曹,悶其貢縮,不卽頉下。某邑奴婢,或眞箇生産,或眞箇還集,而本官,慮其後弊,不爲査報,京外互相欺疑,以致許多奸弊,此所以有嶺南比摠之法也。所謂比摠,非逐邑比摠,卽道臣,擧一道而通融闊狹,當頉處頉之,當括處括之,有減有加,移彼補此,使其納貢之數,年年相等也。如此之際,豈無元定外餘數,而此則以寧失於下之意,置而不問,論其作法之意,豈不爲寬緩不迫,而執褊沮事之見,輒生參差之異議,明知其爲便民,則固當遵守之不暇,何可撓於不深知之浮議乎?又況行之數十年,有效無弊,到今諸道矯捄之策,莫如遵用嶺南之此法矣。湖南·湖西,亦令比摠,而所謂庚午,卽甲戌奴婢貢給代時折衷之摠,以此年爲準,不必別成節目,亦以嶺南節目遵行事,分付,何如?上曰,依爲之。出擧條鳳漢曰,江都餉米之漸縮,誠非細慮,臣於前年,以戰兵船儲置中,量宜劃送事陳達,至有自備局定數草記之敎矣。此事,不可卽地擧行,故至今遷就。今與主管堂上及本司諸堂,有所消詳,則皆以爲戰兵儲置,其數甚多,爲民弊端,以此爲弊之米,移作保障緩急之需,彼此俱便云。自今爲始,限五年,每年五百石,自惠廳區劃,仍令本道,依京納例,直納於江都事,定式分付,何如?上曰,如此甚好?依爲之。出擧條鳳漢曰,曾經備堂坐罷蒙敍人中除病故外,行司直尹汲·韓翼謩·沈鏽·李溵·徐命膺,還爲差下,何如?上曰,依爲之。鳳漢曰,京畿句管鄭弘淳,海西句管金善行,關東句管沈鏽差下,何如?上曰,依爲之。鳳漢曰,吏曹判書金致仁,曾帶惠堂時,雖除戶判,亦爲兼察,今適有窠,更爲差下,使之察任,何如?上曰,依爲之。出擧條上曰,禮判出去,持揀擇單子以入,可也。之億,持入進前。上覽畢,命承旨書之。傳曰,恒卦,旣言夫婦之道,自有定焉,而必也親見,意亦深矣。雖示微意,曾有其例,擇其人故禁婚,且一人年亦長也,而惜其人,一體禁婚,靜以思之。噫,於惠嬪淸璿畢婚,定於四代奉祀之家,心有所不忍矣。今日問于相臣,乃覺取人獨子爲壻,亦非人情,一人,以予之心思之,莫知何時爲禮,而人之子年長者,圍繞禁婚,若何?今予不諭。豈擴充仁心之道哉?鄭吉秀·尹魯東,爲先特爲許婚,今則餘者,只有三人,世事難測,不可不廣數,此亦一見,而預備十歲及九歲人,爲先京中,捧單以入,今番則爲獨子者,勿捧四祖,無顯者,亦依舊例勿捧,其令三日內捧單。出傳敎相福曰,洪樂仁,旣以承批番次亦苟艱云,牌招,何如?鳳漢曰,吏曹參議李潭,亦爲一體牌招,何如?上曰,吏曹參議李潭,兵曹參知洪樂仁,旣已承批,牌招察任。出傳敎允明曰,今此大報壇擧動,王世孫先爲回還時,前後牌軍,以幾哨磨鍊乎?上曰,隨駕軍兵中一哨爲之,可也。出擧條台衡進伏。上曰,擧末可也。台衡曰,臣於昨年,猥叨見職,略效一言,以自附於有懷必陳之義,而辭未達意,跡涉自便,聖敎截嚴,至被譴削之典,迄今追思,惶汗浹背,雖荷不棄之恩,職名如舊,顧此僨誤之蹤,豈敢爲復冒之計,而試事嚴急,他不暇顧,章皇出肅,粗伸往役之義,而私心惶愧,已不可言,因仍蹲冒,斷無是理,豈可以時月之稍久而有所自解,晏然於臺次乎?請命遞斥臣職。上曰,一時勉飭,何過撕捱?勿辭亦勿退待。台衡曰,請罪人天大,還寢酌處之命,依律處斷。上曰,勿煩。台衡曰,筵席奏語,必宜十分審愼,而俄者尹魯東下詢之時,鄭弘淳奏對,多有顚錯之失,事體誠極未安,請工曹參判鄭弘淳,從重推考。上曰,依啓。雲老進伏,請還寢罪人者斤萬酌處之命,更令王府嚴鞫得情,快伸王章。上曰,勿煩。雲老曰,請還寢東呂·址淳等還配之命,更令王府嚴鞫得情。上曰,勿煩。上曰,夕講爲之。出傳敎上曰,注書出去,文武科入格人,使之入來,可也。賤臣傳命,文科梁鳳華·金觀柱·安中權·李熙福·朴鎭宇·洪允五·尹長烈·崔天奎·李松心·李馨德·李陽馥·慶再觀·白光澤·南鶴遠·崔禧延·朴弼淳·金復元·李翼運·吳壽民·邊得龍·愼仁明·金東稷。武科洪尙德·張志近·趙嶫·趙泰逸·李禹鉉·吳載徽·許鑌·宋迪中·金漢魯·黃泰彦·李汝翼·魚錫圭·鄭宅慶·金道煥·尹範衡·鄭胄新·金東昭·韓命祥·田文顯·黃顯瑞·具世赫·具八柱·李榮逵·金樂淳·閔百泰·李焴·張福源以次入來。上曰,文科人入于殿內,武科人立于階上,以次各陳姓名·居住·世閥。仍命退出。上曰,注書出去,宣傳官使之入侍,可也。賤臣傳命,宣傳官李烒進伏。上曰,武科中可合人,卽爲古風推,可也。諸臣以次退出。
乙酉閏二月二十日申時,上御景賢堂。夕講入侍時,知事洪啓禧,特進官鄭汝稷,參贊官沈鑧,侍讀官具庠,檢討官李宅鎭,假注書閔游,編修官朱炯質,記事官尹光禮,以次進伏訖。庠讀益稷,上讀新受音。庠曰,三誥已畢,聖君賢臣嘉言善模,無過于此,以堯·舜之聖,臣下勉戒,至於無若丹朱,君之勉戒,亦同於凡人,一堂吁咈,以至于賡歌禮成樂定,勿以文看之,君臣交勉,伏願體念焉。宅鎭曰,下之人,歸重于元首,上之人,歸重于股肱,可見交勉之義也。啓禧曰,當此之時,地平天成,已治已安,而君臣勉戒,孜孜不已,殿下閱歷,無異於夏禹,當今交勉之道,宜益加勉矣。藥房提調李之億,進湯製,上進御。上曰,當宣饌,提調亦留待,可也,仍宣饌。上曰,坐直承旨誰也?鑧曰,左副承旨鄭運維也。上曰,坐直承旨入侍。出榻敎賤臣傳命,左副承旨鄭運維進伏。上曰,莫重下敎,中官慢聽煩瀆,書下之際,擧措放恣,當該中官田宗城,越廩十等。出傳敎上曰,武臣講書人員,明日晝講後,親臨試講,試官,一依常時例,以時服入侍,除儀注拜禮,講官,亦以時服待令。出傳敎諸臣以次退出。
上在慶熙宮。停常參,只晝夕講。
鄭運維啓曰,明日常參·經筵,取稟。傳曰,停。
鄭運維啓曰,來二十五日朝參,取稟。傳曰,停。
沈鑧啓曰,兩司俱有行公臺諫,而俱不詣臺,無端闕啓,事甚未安,執義李顯祚,掌令南雲老·朴志源,司諫崔台衡,獻納李在簡,竝依定式推考警責,何如?傳曰,允。
又啓曰,大司憲南泰著文一所進,執義李顯祚,掌令南雲老·朴志源呈辭,持平李惠祚文二所進,一員未差,今日以監察茶時之意,敢啓。傳曰,知道。
傳于鄭運維曰,限今日暮會講,十四分以上人,使之來待,昨日入來人中京儒,亦令待令。
傳于鄭運維曰,譯官李湛待令,譯科初試人,亦皆來待。
傳于沈鑧曰,今番式年武科會試落榜擧子中,江邊七邑及六鎭人,使之來待事,分付。
傳于鄭運維曰,明日殿坐相値,晝講停,體昔年之盛意,殿試在近,三廳勸武軍官,西北付料軍官柳葉箭五巡,當親臨試射,試官,騎判·禁·御兩將,入直騎郞,入直摠郞,入直侍衛,殿座時刻,辰正一刻。
傳于鄭運維曰,應射者若數多,則當於中日閣殿座,立四貫革若數少,則依頃日例建明門殿座,應射人都數知入。
傳于鄭運維曰,勸武三廳及西北付料廳,必皆有次知之人,一巡試射,亦爲待令。
傳于金華鎭曰,日勢尙早,夕講爲之。
洪麟漢,以吏曹言啓曰,本曹佐郞任一源,受由過限未上來,依例改差,何如?傳曰,允。
沈鑧,以刑曹言啓曰,因兵曹啓辭,前僉知尹熙復,差備門外擊錚,令攸司稟處事,命下矣。尹熙復,係是朝官,移義禁府處之,何如?傳曰,允。
沈鑧,以義禁言啓曰,兵曹草記,據刑曹啓辭內,擊錚罪人尹熙復,移本府處之事,命下矣。尹熙復,今方待令於本府,卽爲拿囚之意,敢啓。傳曰,知道。
乙酉閏二月二十一日午時,上御景賢堂。晝講入侍時,知事南泰齊,特進官申暐,參贊官金華鎭,侍讀具庠,檢討官李宅鎭,假注書閔游,記注官韓東岳,記事官尹光禮,武臣李彦忠,以次進伏訖。庠讀禹貢,上讀新受音。庠曰,禹貢一篇,可見治水順從之道,厥賦貞,可見薄賦之意,祗台德先以德爲先以文敎爲主,伏願體念焉。上曰,注書出去,使禮判持入揀單,可也。賤臣傳命,藥房提調李之億,進湯劑,上進御。上曰,揀擇單子,幾乎來到乎?之億曰,未及修整,而頃日收單時丙子丁丑兩生呈單,尙有餘者,而通其家然後,始可入啓云矣。上曰,夕入侍持入,可也。諸臣以次退出。
乙酉閏二月二十一日申時,上御景賢堂。親臨武臣試講入侍時,左副承旨鄭運維,假注書閔游,記註官韓東岳,記事官尹光禮,試官副摠官柳東茂,兵曹參知洪樂仁,兵曹佐郞成箕柱,以次進伏訖。都摠經歷具世恪,宣傳官李鼎勳,武兼宣傳官李東運,部將魚成鱗,守門將李國幹,都監哨官李敬集,禁衛哨官吳載績,御營哨官金命行,訓鍊僉正金光運,訓鍊主簿金處觀以次進講。上曰,收栍命下之後,誤出粗栍,當該試官柳東茂,推考可也。出擧條上曰,頃者爲之,今日復焉,意蓋在矣,豈循常例,居首訓鍊僉正金光運,弦弓一犬賜給,御營哨官金命行,其點下偶然,今問曾於此講純通者,此則已有邊將除授之命,今又應講,豈君命當信之意哉?且問其何人,對以麻田之民云,近者不守分之時,身爲將官,其對可嘉,令該曹,相當邊將待窠,卽爲懸註調用,宣傳官李鼎勳,武兼李東運,部將魚成鱗,以士夫武官,懶讀可駭,循例擧行分揀,其令入直,能讀其卷更試後使之替番,訓鍊主簿金處觀,當初初試,旣不以講,其在體大舜之意,宜乎掩覆應擧行,亦爲分揀,賓廳講,特爲除講事,分付該曹。出傳敎藥房提調李之億,進湯劑,上進御。運維曰,昨日尹蓍東疏批,有依其請之敎,而刊免二字,未知當於何律,何以爲之乎?上曰,後日大臣入侍,當下敎矣。諸臣以次退出。
乙酉閏二月二十一日酉時,上御興政堂。夕講入侍時,知事南泰齊,特進官李之億,參贊官金華鎭,侍讀官具庠,檢討官李宅鎭,假注書閔游,記注官韓東岳,記事官尹光禮,以次進伏訖。庠讀甘誓。上曰,今日須畢胤征,可也。庠讀五子之歌,胤征讀新受音。庠曰,甘誓恭行天罰,順天命也,五子之歌,本固邦寧之訓,尤宜體念也,胤征威克,軍旅時事也。宅鎭曰,其馬之正,急遽中亦不失正之義也。之億,進揀擇單子。上曰,今日追捧單童蒙,其令再明日食後待令。出傳敎上曰,會講入格人及昨日入侍京儒入侍,譯學初試人及江邊六鎭落榜人入侍。出榻敎賤臣傳命,尹長烈·金觀柱·李翼運·李有白·任瓘·權應奎以次進伏。上曰,各誦三經講章,可也。金觀柱誦講章。上曰,爲人甚佳矣。諸人以次誦畢,先退,譯官李湛,率譯學人進伏。上曰,先來何如,是晩乎?湛曰,遠地事,不能的知矣。上曰,倭人及淸人,皆知我國事,而我國人,全不知彼事矣,富寧落榜人張宅基,進伏堂下。上曰,噫望八,見大比之科,寔是料表,意謂六鎭江邊幾人,不參於今科,問于政院,只有富寧武士張宅基一人,旣已召見,宜體昔年愛恤之盛德,分付該曹,特留付料廳,以示予意。出傳敎上曰,左承旨許遞,其代參議李聖圭除授,待開門牌招察任,房順房。出傳敎上曰,政事明日爲之,再明日晝講爲之。出傳敎上曰,期日已迫,心在皇壇,今番肄儀,當依頃年例親臨,以此分付該曹。出傳敎上曰,明日殿座,以建明門爲之,今日未入侍會講入格人,明日殿座入待。出榻敎上曰,宣傳官一人,使之入侍,可也。賤臣傳命,宣傳官李烒進伏。上曰,汝往果川境看麥,漢江津船,亦爲點視而來,可也。上曰,宣傳官給馬。出榻敎諸臣以次退出。
上在慶熙宮。停常參·經筵。
李聖圭,以都摠府言啓曰,今日入直內三廳武兼禁軍及軍兵等,當爲中日習射,而親臨三廳勸武軍官及西北付料軍官試射相値,不得爲之之意,敢啓。傳曰,知道。
傳于鄭運維曰,侍從文臣知製敎,當試製述,藝文提學牌招。
親臨試射罷後,政院·玉堂·藥房口傳問安。答曰,知道。
有政。吏批,判書金致仁病,參判元仁孫受由在外,參議李潭進,行都承旨洪麟漢進。兵批,判書具允明試官進,參判尹得養病,參議鄭純儉病,參知洪樂仁進入直,左副承旨李聖圭進。吏批啓曰,判書金致仁病不來,參判元仁孫受由在外,小臣獨政未安,何以爲之?敢稟。傳曰,只出緊任,鄭昌順爲持平,邊得讓爲正言,洪述海爲兼弼善,李在協爲兼司書,沈勗之爲修撰,沈鏽爲刑曹判書,洪樂命爲刑曹參議,李長老爲吏曹佐郞,李亨元爲奉敎,李邦鳳今加嘉善,洪命福爲漢學敎授,沈得良贈禮曹參判,沈相贈大司諫,沈光漢贈司僕正,參判沈瑴三代追贈,金致垕贈吏曹參判,府尹金鍾正父追贈,沈鏽爲都摠管,李廷喆爲副摠管,任屹爲都摠都事,李宜哲爲曹司衛將,金振熙爲景福將,李之熙爲同知,李熙春·李彦休爲僉知,鄭尙淳爲副司直,金斗熙爲副司勇。
乙酉閏二月二十二日辰時,上御建明門。親臨三軍門勸武軍官,西北別付料試射入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官李益烍,假注書閔游,編修官朱炯質,記事官尹光禮,試官兵曹判書具允明,御營大將金漢耉,禁衛大將李章吾,兵曹佐郞成箕柱,都摠經歷具世恪·李文赫以次進次訖。藥房都提調洪鳳漢,提調李之億進前,請進湯劑,上進御。鳳漢曰,夜間聖體若何?寢睡·水刺之節,亦何如?上曰,一樣矣。上曰,三廳勸武多矣。鳳漢曰,一百五十人矣。上曰,勸武廳及付料廳次知之人,先爲入射,可也。鳳漢曰,凡殿座時,書筵或開或停,春坊官員,謂有下敎而然云,臣之愚意,竊想下敎本意,法殿殿座,事體尤重,自當停筵,其餘臨殿臨門時,則不當頉稟,一番稟定後,可以指一擧行矣。上曰,予意如此,依所奏擧行,可也。出擧條麟漢曰,親祭時盥洗位二人,載在五禮儀,而至於永禧殿,則丁卯年親祭時,只以一人,磨鍊擧行,已成規例,未知其時,有何依據而然矣,而不可異同,今後則依五禮儀所載二人入參事,定式似好矣。上曰,依爲之。麟漢,進藥房副提調望。上曰,藥房副提調,右承旨爲之。出榻敎漢耉曰,李逸濟子東燁,勸武傳令,終不入來矣。上曰,如此人,必欲如此而後出,可憎矣,前排入之,拿入可也。巡令手伏地曰,不爲待令,而其家,在沈橋云矣。上曰,極過甚矣,持令旗捉來,可也。上曰,射員應射後,二人式進前,各陳姓名家閥,可也。至李厚宗,上曰,其祖年過九十,有南行窠,則爲之可也。至李彦養,上曰,雖體短而善生矣,亦爲南宣,可也。允明曰,向日已有承傳四人,今此李厚宗·李彦養,當調用於四人之後矣。上曰,依爲之。出擧條上曰,老將鄭纘述曾孫觀采,今日勸武時見之,可謂稀有,特差別軍職。出傳敎李東燁進來,命拿入,決棍三度。上曰,使之卽爲武服,應射可也。允明曰,都摠管朴致和,副摠管柳東茂,皆老病,不可供職云矣。上曰,都摠管朴致和,副摠管柳東茂許遞。出榻敎漢耉曰,李東燁,旣以軍官勸出,本營哨官待窠,啓下,何如?上曰,依爲之。出擧條運維曰,玉堂例兼知製敎,今番課試,何以爲之乎?上曰,同入可也。上曰,提學,催促知製敎,使之退去賓廳,製進可也。文一所試官復命,上曰,使之帳前肅拜,可也。鑧曰,大憲·大諫,當爲傳啓矣。上曰,長官,無城上所則不爲矣。上曰,會講入格人,使之入侍,可也。孫錫模·洪履祚·金景行以次進伏,各陳姓名居住後退出,文二所試官復命,帳前肅拜。上曰,詣臺臺臣入侍。出榻敎持平李惠祚進伏。上曰,擧末可也。惠祚曰,請還寢定配罪人者斤萬酌處之命,更令王府嚴鞫得情,夬伸王章。上曰,勿煩。請還寢東呂·址淳等還配之命,更令王府嚴鞫得情。上曰,勿煩。惠祚先退。鑧曰,司諫崔台衡,獻納李在簡,正言金尙集,以行公臺諫,累度催促,終不詣臺,無端闕啓,事甚未安,竝依定式推考警責,何如?上曰,事體寒心,先遞差後禁推。出擧條上曰,雨勢如此,減以三巡,可也。鳳漢·之億,進夕湯劑,上進御。命宣饌,上曰,試冊三卷入之。上曰,兵堂立於左邊,直赴人呼新來,可也。兵曹參知洪樂仁進前。上曰,今日參知,爲好事矣。上曰,吏·兵批政官入侍承批。出榻敎吏曹參議李潭,兵曹判書具允明進前,下批後退出。上曰,春坊下番,提學入侍時,同爲入侍。出榻敎上曰,左副頒賞,頒賞訖。上還入大內,諸臣以次退出。
乙酉閏二月二十二日初更五點,上御景賢堂。知製敎製述科次入侍時,右承旨鄭運維,假注書閔游,編修官朱炯質,記事官尹光禮,藝文提學蔡濟恭,司書李崇佑,以次進伏訖。上曰,摘奸宣傳官,使之入侍。賤臣傳命,宣傳官李烒進伏曰,臣往石隅,果川境春牟皆好,卑濕處皆不望雨,高燥處則望雨云矣,漢江津舡,皆無頉矣,命先退。上曰,提學進前,科次可也。科次訖,上親坼封。上曰,應製居首弼善元義孫,大鹿皮一令賜給,其餘正李基德,副司果鄭述祚,校理具庠,修撰尹承烈,各紙二卷·筆三枝·墨二笏賜給。出傳敎濟恭曰,李福源見屈,深以爲怪矣,取見其文,則以吏文樣,不鋪敍作之,故見屈矣。上曰,善文乎?濟恭曰,公論當今,無多出其右者,百文善爲之,而表亦善爲之矣。上曰,此題,若以保釐東郊制出之則似好,而未及思之矣。濟恭曰,若以制出之,則尤好矣,此等製述,似有效矣,侍從臣頻試製述則文臣亦皆肄習矣。諸臣以次退出。
上在慶熙宮。停常參,只晝夕講。
夜三更,流星出軫星下,入南方天際,狀如拳,尾長三四尺許,色赤光照地。
鄭運維啓曰,明日常參·經筵,取稟。傳曰,停。
藥房都提調洪鳳漢,提調李之億,副提調鄭運維啓曰,昨日臨門試射,向夕還內,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣矣。
以承傳色口傳下敎曰,晝講同爲入侍。
中宮殿·惠嬪宮,藥房口傳問安。答曰,知道。
備忘記,今下弓矢,阿耳僉使徐必修處給送。
傳于元景濂曰,禮判率童蒙,待下敎入侍。
鄭運維,以侍講院言啓曰,本院司書李崇佑,入直矣,以備邊司文郞廳儲置米摘奸事出去,下番闕直,事甚未安,說書具㢞,由限已過,卽爲牌招入直,何如?傳曰,允。
元景濂,以侍講院言啓曰,本院下番闕直,事甚未安,司書李崇祜,奉命在外,兼司書李在協在外,說書具㢞牌不進,兼說書未差,下番他無推移之員,不得已以上番,姑降入直之意,敢啓。傳曰,知道。
以說書具㢞牌不進罷職傳旨,傳于李聖圭曰,只推。
鄭運維,以禮曹言啓曰,今此乙酉式年文科會試試官,今方磨鍊,而二品以上可擬之人乏少,依近例以堂上官,通融備擬以入,而時無職名人員,令該曹口傳付軍職,何如?傳曰,允。
兵曹口傳政事,副司果朴盛源·洪述海·李在協·朴取源·兪彦鎬·林德躋·金履禧·李祉承·李重海·任希孝。
鄭運維以弘文館言啓曰,新除授修撰沈勗之,時在忠淸道成歡驛任所,經筵入番事緊,請斯速乘馹上來事,下諭。傳曰,依啓。
李聖圭啓曰,玉堂上下番,有稟達事,來詣請對矣,以承傳色口傳下敎曰,職在儒臣,引君當道宜矣,左右謂礙大臣,猶有周遮之意,若此之故,喑啞求對,儒臣先遞差後禁推。
又下敎曰,輔德李普觀,獻納除授,兼春秋朱炯質,掌令除授,卽爲牌招入侍。
傳于李聖圭曰,若問兩罪人,必致夜深,大臣及諸堂,催促整齊後,只入正時。
傳于李聖圭曰,更點尙遠,大臣命召,姑置之,其餘牌招,卽爲擧行。
李聖圭,以義禁府言啓曰,前持平鄭昌順,慶尙道金山郡金泉驛徒三年投畀,當日押送事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
乙酉閏二月二十三日午時,上御景賢堂。晝講,藥房入診同爲入侍時,知事洪啓禧,特進官黃景源,參贊官元景濂,侍讀官具庠,檢討官李宅鎭,假注書閔游,編修官朱炯質,記事官尹光禮,武臣金養中,持平李惠祚,藥房都提調洪鳳漢,提調李之億,副提調鄭運維,醫官方泰輿·許礈·金德崙·李泰遠·鄭允協·玄處明·鄭行哲·李春敷以此進伏訖,庠讀湯誓,上讀新受音。庠曰,夏罪其如台,可見一國之內,天地位萬物育矣,惟天生聰明,永保天命,愼厥終惟其始可見,於此王章,伏願體念焉。宅鎭曰,德日新章,尤爲緊切,垂裕後昆之道,伏願加勉焉。上曰,人君講學,與匹庶有異,豈臨讀而已?湯誓曰,不恤我衆,舍我穡事,噫,成湯受命征夏,其猶若此,夫子曰,使民以時,其若不恤農時,苦使我民,是豈王政勸農之飭,雖下再三,若不體此,其豈有效,噫,昨年穡事,大違初料,望八攸望,惟在今秋,令備局申飭諸道,凡係用民之政,一切嚴禁,其所勤慢,予有繡衣,自當廉問,一體嚴飭。出傳敎鳳漢進前曰,夜間聖體若何?寢睡·水刺之節,亦何如?上曰,一樣矣。鳳漢請進湯劑,上進御,命醫官入診。泰輿入診後退伏曰,脈候左右三部小數,大體不足則一樣矣。礈曰,脈候左右三部小弱,大體則不足矣。德崙曰,脈候左右三部小數,不足則一樣矣。泰遠曰,脈候左右三部,大體不足則一樣矣。允協曰,脈候左右三部小數,不足則一樣矣。處明曰,脈候左右三部小數,大體則不足矣。行哲曰,脈候左右三部小弱,大體不足則一樣矣。春敷曰,脈候左右三部小數,大體不足則一樣矣。上曰,眼視漸不如前矣。泰輿曰,八味元,似爲當劑,日計則似無效,而月計則大有益矣。上曰,加減八味元一劑,依前方製入。出榻敎上曰,童蒙十人入侍。出榻敎魚錫定子用濂,金載祿子缺,朴相祿子昌文,安光烈子阿曾,洪念海子協龜,尹東美子缺,李翼謨子興運,洪亮猷子益惇,鄭元始子尙愚,鄭昌聖子雄得以次進前。傳曰,魚錫定子用濂,幼學朴相祿子昌文,安光烈子亞曾,洪念海子協龜,洪亮猷子益惇,鄭元始子尙愚,郡守鄭昌聖子熊得外,爲先許婚,未捧單者,今日內追捧以入。出傳敎惠祚進前,上曰,擧末可也。惠祚曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。惠祚曰,請還寢東呂·址淳等還配之命,更令王府嚴鞫得情。上曰,勿煩。惠祚曰,新除授司諫院正言邊得讓,時在全羅道參禮察訪任所,請斯速乘馹上來事,下諭。上曰,依啓。景濂,讀持平鄭昌順牌招不進罷職傳旨。上曰,四時有雨露霜雪,非雨露則何以春生,非霜雪則何以秋成,頃者補外,復命內擬,意皆在焉,則持平鄭昌順,昨政內擬,今牌違傲,非徒紀綱之寒心,不可使聞於隣國,予雖衰矣,此等之綱,決難墜矣,不可復爲補外,先遞差,金泉驛徒三年投畀,當日押送。出傳敎鳳漢曰,近間有可悶事,御史之自爲事者小矣。上曰,極非矣,如此則在家何以事父兄乎?父兄有任事,則使奴俾替行可乎?若聞此下敎,因循舊習者,違於五倫矣。上曰,夕講爲之。出榻敎上曰,此後勸武軍官試射賞格,令各軍門擧行,其中訓局,令戶曹擧行。出傳敎鳳漢曰,提調今已屢朔矣,上曰,使之小休無妨矣,上曰,嘉禮廳方張,禮判之內局提擧許遞,其代判尹南泰會除授。出傳敎諸臣以次退出。
乙酉閏二月二十三日申時,上御景賢堂。夕講入侍時,知事洪啓禧,特進官黃景源,參贊官李聖圭,侍讀官金魯鎭,檢討官李宅鎭,假注書閔游,編修官朱炯質,記事官尹光禮,以次進伏訖。魯鎭讀湯誥,上讀新受音。魯鎭曰,性之一字,始於此篇,慓慓危懼,乃亦有修,伏願體念焉。宅鎭曰,萬方有罪,罪在朕躬,可見責己厚責人薄之義也。啓禧曰,降衷于下,若有恒性,中庸一部,發源於此也,伏願加意焉。上曰,藥房提調,持湯製入侍。出榻敎提調南泰會進湯製,上進御。上曰,注書出去,持書傳初卷及三卷以入,可也。賤臣承命持入,命啓禧,以禹貢圖·隨九州,條陳作圖以進,經筵官先退,聖圭讀沈廷最原情。上曰,其間登聞,莫知某事,其涉訝之,而心自謂曰,旣以處分,以鎭兩邊,復何他事而登聞乎?無乃廷最老昏而然也,聞大臣所奏階砌二字,尤涉異常,待其供矣。今覽供辭,此三百年所無之事,故相塋域,有此叵測之擧,無勢士庶,其弊勝言,此際尹熙復,又有登聞,尹哥無是事,而廷最之供辭若此,此欺君陷人也。尹哥果有是事,而熙復,若此登聞,此關係非細,予雖衰矣,此等之事,不可付諸有司,當臨門親問彼此,以樹國綱,其將興化門殿座時原任大臣·金吾諸堂·兩司長官牌招入侍,沈廷最·尹熙復,其令該府勿枷杻,拿待紅馬木外,問郞,與鞫坐有異,置之,只刑房都事擧行,時刻隨時,只入正時,諸承旨牌招,以南營入直軍作門,闕門入直禁軍侍衛,侍衛以入直擧行,皆以時服入侍。出傳敎上曰,宣傳官入侍。出榻敎宣傳官李烒進伏,上曰,興化門留門,可也。諸臣以次退出。
乙酉閏二月二十三日三更五點,上詣興化門。殿座入侍時,上具翼善冠·袞龍袍,以步輿,由興泰門出,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官李益烍,假注書閔游,記事官尹光禮以次陪從。上詣興化門殿座,領議政洪鳳漢,判義禁李昌誼,同義禁李吉輔·鄭光漢·金尙重,獻納李普觀,掌令朱炯質,禁府都事金元柱·韓義敎以次入侍。麟漢曰,兼春秋朱炯質移拜臺職代,以金聖猷入來之意,累度催促,不卽入來,以致殿座時久,而亦無動靜,事體未安,本院請推之外,無他可施之罰,何以爲之乎?上曰,拿處可也。出擧條運維曰,入直騎郞成箕柱,兼春秋差下,使卽入侍,何如?上曰,兵曹佐郞成箕柱,兼春秋口傳啓下。出榻敎記事官成箕柱進伏,上曰,刑曹堂上牌招。出榻敎刑曹參議洪樂命,帳前肅拜後入侍。上曰,朝官則該府擧行,儒生則該曹擧行,可也。命拿入沈廷最。上曰,同義禁進前,書問目可也。光漢進伏,上曰,階砌所毁者幾許?廷最供,長明燈外一步二尺五寸盡毁之矣。上曰,汝初何以得聞乎?廷最供,今月十四日從事官尹致明來言,諸尹將欲作變云,故矣身卽爲下去,而變出蒼黃,不得牴敵矣。上曰,汝祖之堦砌,旣爲人所毁,則汝何不冒死於斧鍤之下,而伈伈上來乎?廷最供,數百尹哥,無以抵敵,只欲呼籲,忙急上來,使數三族人留在矣。上曰,汝甚緩且庸矣,汝不是微人,何不率奴俾備之乎?廷最供,初去時,意謂京尹,下去則傳敎之下,似不敢當此,故不思防備,而數百諸尹,亦何可抵敵乎?上曰,神道碑,何以爲之乎?廷最供,碑底石四立拔出矣。命拿入尹致明,上曰,汝何爲而去見沈廷最乎,欲恐喝乎?致明供,鄕中諸宗多聚,欲築龍尾,將有犯沈山之擧云,故左相極爲驚慮,使矣身,欲爲調劑,而矣身不能挽許多宗人,往見廷最而言之。蓋昨年二月,矣身與廷最,有所酬酢矣,身之祖墳,若不得沈哥之墳域,則圓墳龍尾,萬無成樣之勢,故乞得片地,則廷最,不無兩便之意,而其侄牢塞,故今番往見者,蓋申其前說也。上曰,汝今番則不爲下去乎?致明供,身縻職事,不得下去矣。上曰,通文,誰有主張乎?致明供,年前尋墓之後,卽通於八道諸家,而尹在仁同參矣。命尹在仁拿來,上曰,汝聞毁階毁碑之事乎?致明供,階砌則一步地毁破,碑則拔其底石之際,沈哥,多率奴僕與無賴之人,敺打亂逐,矣身宗人,亦多有被傷幾死之人,而矣身,未得目擊,不能詳知矣。命使致明與廷最,面質昨年酬酢,且問今番打傷尹哥者何人。廷最供,矣身之侄師存等,留在矣,命沈師存拿來,拿廷最依法勸杖,至四度。鳳漢曰,彼罪人篤老矣。上曰,此不嚴處,何以爲國乎?至八度,普觀進前曰,年迫八十,未畢辭。上曰,罷職,卽使退出,元柱告準次,命辭縛更推,致明尹哥中京人下去者何人乎?致明供,尹在泰下去矣。命尹在泰拿來,命尹熙復拿入。上曰,汝何敢博老而連爲登聞乎?熙復供,矣身不知,而宗人皆使爲之故爲之矣。上曰,廷最旣已受刑,則汝豈免刑推乎?王府則有年限,而帳殿豈有年限乎?命刑推準次,更推致明,依法勸杖至二度,命停刑。上曰,莫重臨門,兩司不可不備,修撰尹承烈,獻納除授,牌招入侍。出傳敎獻納尹承烈,帳前肅拜,仍爲入侍。上曰,沈廷最,大抵沈·尹之相爭,其間熟矣,而以本事言之,其非在沈,而初已參酌,尹哥得古碣片後,若常人則宜有處分之道,而與他有異,故使廷最從容爲之,若有擧措,凡諸等事,依常例欲爲下敎,又爲登聞,近於違命而,亦思故相,兩解而鎭之。今日覽登聞之章,此四百年所無之事,王者,以風敎紀綱爲本,決不可又爲彌縫,而尹哥所爲,關係亦非細,不憚其憊,臨門親問,意蓋樹風敎於來世,嚴國法於末俗也,尹哥所爲,今當處分,姑置勿論,廷最無狀無倫者有三,一則欲守先墓,爭之可也,取李哥之碑,暗樹尹墓,雖非渠爲,執此辱人,無狀也。一則仍舊貫之命,可謂爲故相曲盡,則百尹雖衝動,千尹雖敎誘,於渠之道,但當固執,遵守下敎,可也。圓墳龍尾之說,肆然酬酢,末梢强以仍舊貫之下敎宜遵云,使聞於尹致明來問之時,而親問之下,不爲直告,面質之後,猶半呑半吐,末乃遲晩,此亦無狀也。一則噫九重之內,聞此四百年所未有之事,不覺寒心,深夜臨門,則爲其孫見此罔測之事,伈伈泄泄,付諸二三其族,不能挺身隕命於數百作挐之中,任其所爲,可謂孝乎?其若爲呼籲而來,則噫望八其君,臨門親問,於渠可謂得言之秋,以爲祖痛迫之心,見其君之親問,其宜叩地流涕,畢陳衷曲,卽子道也,卽臣道也,而擧止若常人,非徒不流涕,語無痛迫,欺罔爲辭,是可忍也,孰不可忍也?此不孝不忠無倫之甚者也。吁沈·尹大族,雖有過於此者,當今之世,孰能慷慨挺身而非斥,予不處分,玆事相爭,何時了當,亦莫知有何樣機關,今予處分廷最者,一則錯枉也,一則警倫理也,一則正風俗也。甚矣,大族之勢甚也,爲執法之臣,不請嚴處,亦不顧望八其君之深夜殿座,敢曰,八十之人宜恕云,若此而綱豈不墜,倫豈不陷,帳殿無年限,予不刑推,國人何服?旣施一次之刑,端川府定配。出傳敎命尹在泰拿入。上曰,汝何爲而下去乎?在泰供,左相聞此報,大以爲駭,欲使矣身調劑,故下去而十六日暮下去,則其日已有毁階之事,故矣身,切責諸宗人,翌日更欲仆碑,故矣身挽止之際,沈哥多率軍丁,亂打敺逐,故矣身,亦被逐而來矣。命尹在仁拿入。上曰,汝何敢主張作亂乎?在仁供,鄕中無識之人,有此擧措,而矣身則初不知之,通文則只爲碑石與守護等事矣。上曰,通文何在乎?在仁供,一件聞在左相家云矣,命府隷推來,命沈師存拿入。上曰,汝何爲打傷尹哥乎?師存供,蒼黃憤迫之際,不忍坐視,略與奴俾輩驅逐之際,或有被傷者矣。上曰,京中尹哥,亦有下去者乎?師存供,聞有明陵參奉尹光絢下去云,而矣身,不知其面,不能詳知矣。上曰,尹光絢家何在?若入直則置之,若在家,使卽拿來,可也。光禮起伏曰,尹光絢家未畢辭。上曰,下番翰林尹光禮,不顧其嫌,肆然以奏,下敎之後,擧措放恣,先罷職後拿處。出榻敎記事官韓東岳入侍。鳳漢進前曰,臨門撤宵,聖體若何?上曰,一樣矣。鳳漢請進湯劑,提調南泰會進湯劑,上進御。麟漢曰,半夜臨門,達曙訊囚,憲長,雖家在城外,今則東方旣白,尙不入來,事體未安,大司憲南泰蓍,從重推考,何如?上曰,依爲之。出擧條上曰,興化門守門將記過。出榻敎平明後,上移御典設司,命尹在泰·尹在仁·尹致明·尹光絢·沈師存拿入。上曰,十六日作亂時,汝不下去乎?光絢供,矣身過先祖遷葬後,直到齋所,十六日參祭享,其日仍監塗灰之役,初無下去之暇矣。上曰,其供有據矣。命在泰·在仁遲晩,在泰·在仁竝遲晩。上曰,此後則汝等竝爲和同,不爲生事乎?五人皆供,何敢不爲和同乎?命五人竝捧和同侤音,皆使着笠四拜後放送。上曰,噫,世道雖下,人心雖駭,豈有若今番尹哥之事乎?其本,在於沈廷最,纔已處分,而噫此四百年所未聞者,則廷最登聞之後,諸尹之道,勿論知不知,其宜惶恐縮伏,而尹熙復之登聞,放恣無嚴,莫此爲甚,覽其供,愚騃無識之人,自當作此駭擧,渠已遲晩,旣施一次之刑,海南縣定配,聞其諸供,因其扶助通文,愚騃鄕族,作此莫測之擧,事當嚴査首倡人,嚴刑懲勵,而以尹在泰之供觀之,許多人難以査實,卽是脅從,而尹熙復旣已刑推。今問諸人,彼此其皆覺悟,以忘舊和同皆供,事已帖然,自此以後,沈·尹大族,爲完人,足可以懲末世,餘鄕人,特爲蕩滌勿問。噫,初擧爲世道蕩滌,亦爲世族,望八暮年,庶有撤宵臨門之效矣,以此頒布,其令諸尹諸沈,咸須知悉焉。出傳敎上曰,于今亂之本,卽通文也,發通文中,以儒爲名外,名爲朝士者,竝施削職之典,噫,近者耳目,雖曰喑啞,此等罔測之事,予雖不聞,人孰不知,而爲耳目謄傳故紙,佯若不知,若不飭勵,何以勵衰世,今月望後,爲兩司者,竝施罷職不敍之典,以勵臺風。出傳敎上曰,今番此擧,正風敎嚴紀綱之道,而儒臣求對,其涉駭也,故下敎,而其意則悶靜攝愛君之意,儒臣處分下敎,特爲置之,牌招入直。出傳敎鳳漢曰,沈廷最·尹熙復處分,誠出於兩懲竝鎭之聖意,而但念兩人,年過七十,受刑之餘,仍又趲程遠赴,則必致中路死亡之患,有違聖上好生之本意,定配則特爲安徐,亦或一道,乞賜深量焉。上曰,卿奏若此,特爲分揀。出擧條承烈進前,上曰,擧末可也。承烈曰,請還寢罪人天大酌處之命,依律處斷。上曰,勿煩。承烈曰,私家相訟,本不可推上朝廷,而今此兩訟,互相爭關,屢煩聖慮,至於今番駭擧而然矣。其罪固難赦,而第念,旣係相訟,本非重事,何至於臨門親訊,而又況靜攝之中,玉體勞勤,達夜終朝而罷,尤豈不萬萬切悶者乎?前此臨門親訊之後,因宰臣陳奏,夬施嘉納之意,此固臣等所嘗欽仰,而今復如此,安在其前日嘉納之意乎?伏願自今以後,如有此等事,則一倂付之有司,俾國體益尊,千萬伏望。上曰,猶有周遮之意,寒心矣。承烈曰,臣於所懷之際,辭不達意,聖敎截嚴,至有寒心二字之敎,此莫非臣平日言議,不能見孚之致,以此顔面,何可晏然於臺次乎?請命遞斥臣職。上曰,依啓。上曰,前獻納李普觀·尹承烈,不無周遮左右之意,若此而國何爲國,綱何以爲綱,竝罷職。出傳敎上還入大內,諸臣以次退出。
上在慶熙宮。停常參·經筵。
興化門殿座罷後,政院·玉堂·藥房口傳問安。答曰,知道。
傳于元景濂曰,明日晝講,兼行次對。
備忘記傳于李聖圭曰,今日新舊軍職試射時,南行軍職鄭觀采,勸武屬耳,能爲居首,直赴殿試。
鄭運維,以侍講院言啓曰,本院下番闕直,事甚未安,說書具㢞,旣有只推之命,卽爲牌招入直,何如?傳曰,允。
上在慶熙宮。停常參·經筵。
藥房提調洪鳳漢,提調南泰會,副提鄭運維啓曰,臨門訊囚,經夜還內,伏未審此時聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李聖圭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李聖圭曰,晝講只行次對。
傳于元景濂曰,侍衛守宮仍。
傳于鄭運維曰,追後捧單中金大淳子,待下敎待令,其一許婚,乙亥生·甲戌生,捧單催促。
傳于元景濂曰,明日晝講停。
有政。吏批,判書金致仁進,參判元仁孫受由在外,參議李潭進,右承旨鄭運維進。兵批,判書具允明病,參判尹得養病,參議鄭純儉病,參知洪樂仁進,同副承旨元景濂進。吏批啓曰,臺諫多窠,今當差出,而擬望之人乏少,外任竝擬,何如?傳曰,允。又啓曰,玉堂闕員,今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘解由,以徐命臣爲大司憲,洪樂純爲大司諫,李基德爲執義,柳脩爲司諫,金敎材爲掌令,任希曾·姜趾煥爲持平,李迪輔爲獻納,洪景顔爲正言,鄭履煥爲副應敎,洪秀輔爲副修撰,李在協爲輔德,閔弘烈爲文學,洪述海爲輔德,金載順爲兼文學,韓翼謩爲右參贊,金善行爲刑曹參判,金陽澤爲知經筵,李昌誼爲知春秋,元仁孫爲同成均,金尙喆爲右賓客,鄭述祚爲宗簿正,李珪輔爲濟用主簿,尹汲爲觀象監提調,洪象漢爲內資提調,李益普爲成歡察訪,朴泰彦爲參禮察訪,金翊休爲金泉察訪,柳山鎭爲孝章墓守衛官,李斌爲垂恩墓守衛官,洪啓禧爲判義禁,李蓍建爲弼善,韓後樂爲兵曹佐郞,金魯鎭爲應敎,朴師厚爲靈山縣監。兵批啓曰,卽接昌慶宮衛將牒報,則衛將李德遠,病伏鄕廬,末由上來云,輪番之任,不宜久曠,今姑改差,何如?傳曰,允。副護軍金致讓·洪述海,副司直洪名漢·洪樂純,副司果宋晉欽·李在協,同知單金振熙,僉知單尹勉亨。
元景濂,以侍講院言啓曰,本院弼善元義孫入直矣,以方帶都摠,許遞出去,上番闕直,事甚未安,新除授文學閔弘烈,兼文學金載順,竝卽牌招,推移入直,輔德李在協,兼輔德洪述海,時在京畿楊州地,書筵入番事緊,竝斯速乘馹上來事,下諭,何如?傳曰,允。
元景濂,以吏曹言啓曰,今此大報壇祭親行時,協律郞,例以掌樂院正塡差,而正李迪輔,今日政移拜臺職矣,誓戒迫近,不可不及時變通,正有闕代,卽爲口傳差出,何如?傳曰,允。
鄭運維,以吏曹言啓曰,今此大報壇祭親行敎是時,諸執事,多以侍從塡差矣,其中時無職名人員,令該曹口傳付軍職,何如?傳曰,允。
兵曹口傳政事,副司果朴盛源·朴弼逵·李在協·李世演·徐有元·金普淳·洪鑰·李行源·李致中,副司直李昌壽·黃仁儉,副司果元義孫。
吏曹口傳政事,李東泰爲掌樂正。
傳于鄭運維曰,前翰林尹光禮,欲爲下敎而未果,放送敍用,口傳付職,待明朝牌招入直。
李聖圭,以刑曹言啓曰,犯釀罪人良人河福得,前已刑推,而買飮人不告罪,依定式加刑一次後放送之意,敢啓。傳曰,知道。
左議政尹東度疏曰,伏以臣昨於病伏中,伏聞因臣宗人處事駭妄,以致貽勞聖體,達曙臨門,臣誠悚兢憂迫,不知所以措處也。臣之宗人,誠愚無知,自干罔赦之罪,固無所逃逭,而臣顧庸拙疲軟,素不能見重於同宗,言未行於調解之際,誠莫孚於疏遠之間,竟致妄作駭擧,噫嘻尙何言哉?苟使臣力量足以鎭浮議,識慮足以制未然,則亦豈知終有此事哉?靜言思之,莫非臣罪,今雖蒙曲勞造化,竝施恩威,遺土獲保,宿爭永息,同宥於霜雪雨露之敎,事係先世,罪出同宗,滿心惶愧,如負大何,獨何可以未有與知,恬然自恕也哉,引訟縮伏,歷日震越,而亦未敢遽入文字,今始唐突自列,伏乞聖明,俯賜鑑諒,亟降威命,以振國綱,以安私心,千萬幸甚,臣無任屛營祈懇之至,謹昧死以聞。答曰,省疏具悉卿懇。予意洞諭於今日,卿心已諒於昨日,何引咎之過哉?卿須體予此意,安心勿辭,亦勿引咎焉。仍傳曰,遣史官傳諭。
刑曹判書沈鏽疏曰,伏以臣於春初,猥叨匪分之職,再控瀝血之章,蓋其區區危懼之情,有未敢以晷刻而帶銓衡者,洪惟上天至仁,微物曲遂,譴罰雖因於他罪,搫褫乃在於見任,臣誠惶隕震懍,靡所措躬,而獨此釋負之幸,甚於受賜,感恩之私,先於訟愆,雨露霜雪,均歸洪造,蹙伏優閑,庶安微分,不自意屛蟄之蹤,復煩記念,甄敍之命,不淹旬月,繼以實兼除旨,次第下辱,不知聖明,奚取於不肖如臣,而眷顧拂拭,終始不替,若是其曠絶也。念臣疏迂之性,全欠審量,鈍滯之見,不解周旋,以之應事而居官也,自陷於無知不敏之科者,豈可勝數,而至若向來秋曹之事,非昧德意之欽恤,而終歸奉行之稽緩,此亦臣愚迷之一端,追思悚慄,尙有餘汗,今不敢以已經薄勘,復叨渥恩,遂弛其跼蹐靡安之心,晏然彈冠若無故之人也,明矣。暫效往役,雖出於重違累牌,遽肅館銜,自覺其墜壞廉隅,又況可以夤緣一出之會,復廁僨誤之地,以自益其放倒之愧哉?且臣近嬰奇疾,未及蘇完,久鎖試院,一倍添頓,半夜嚴召,勢難冒應,不得不拚死違傲,噫,訊囚宮門,事體何等嚴重,而職在刑官,跡涉偃便,律以常憲,合被重誅。玆入文字,略暴衷懇,伏乞聖明,俯垂諒察,亟遞臣所帶諸任,乃治臣違慢之罪,以肅朝綱,以安私心,不勝大幸,臣無任戰兢祈祝之至,謹昧死以聞。答曰,省疏具悉。往事何敢撕捱?卿其勿辭,調理行公。
以承傳色口傳下敎曰,今日副提調當入直,追省記入直,兩廳首醫,亦追省記入直。
乙酉閏二月二十五日午時,上御思賢閤。大臣·備局堂上引見入侍時,左副承旨李聖圭,假注書閔游,事變假注書朴道仁,記事官成箕柱,記注官韓東岳,領議政洪鳳漢,右議政金相福,知中樞洪啓禧,行司直洪象漢·韓翼謩·尹汲,吏曹判書金致仁,戶曹判書金尙喆,訓鍊都正李章吾,行副司直金善行,工曹參判鄭弘淳,左尹蔡濟恭,行副司直趙曮,掌令朱炯質,副校理金魯鎭,以次進伏訖。鳳漢進前曰,夜間聖體若何?上曰,腹中不安,似有舊氣矣。藥房提調南泰會進湯劑,上進御。鳳漢曰,醫官數人,使之入診,何如?上曰,使之入侍,可也。上曰,備局有何事乎?鳳漢曰,慶尙前監司趙曮,以嶺南還上之弊,縷縷陳達,仍請從長變通,自上有自備局講究之敎,顧今民弊,莫大於還上,而大變通,固難輕議,目前矯捄之道,在於穀物之計民口均置也,連因特敎,方令諸道,務加移轉,期於均排,此法若善成,則宰臣之言,雖未大行,自可少弛矣,此擧條,別無稟處之端,姑置之,何如?上曰,依爲之。出擧條鳳漢曰,此前湖南安集使洪麟漢所啓也,以爲沿海各邑,每當通信使行,定送舡格軍,或五六名或數三名,而資送之錢,例爲百餘兩矣,丁卯以前,則浦邊漁戶,只爲應役於本官,故各其邑推移備納矣,一自均役之設,不可更侵浦民,亦不可勒定本邑,自備局往復道臣,似有別般區處之道,故敢此仰達矣。上曰,令備局消詳稟處事,捧承傳矣。殘邑弊端,果如宰臣所奏,而今則信使,旣已往還,不必及時稟處,待前頭使行時,更議,何如?上曰,旣關民弊,不可不一番定置,其已消詳乎?卽爲回啓,可也。鳳漢曰,沿邑之殘削,專由於均廳,所當自均廳添給,而此則不可輕議,此後信行時,該道報于惠廳,以儲置或常賑穀,量宜添助,以濟沿邑弊端,好矣。上曰,依爲之。出擧條上曰,編次人入來乎?聖圭曰,蔡濟恭入來矣。上曰,蔡濟恭進前,可也。蔡濟恭進伏。上曰,承旨書之。傳曰,昔漢丙吉,不問殺人,問牛喘,況人君御國,風敎紀綱,昨日臨門,一則正風敎,一則樹紀綱,風敎隳而人何爲人,紀綱墜而國何爲國,予之自痛戒而深惡者,張大也浮夸也。今此尹·沈兩家,或聯章或登聞,互爭不已,皆爲祖也,皆大族也,兩解而鎭之,意蓋深矣,於沈則不體予意,於尹則務勝爲事,執戈相視,終成四百年所無叵測之事,予不若此,風敎隳矣,紀綱墜矣,近益衰焉,豈可樂爲?一則爲國法,一則爲世族也,今則予雖苦矣,事已帖然,兩保尹·沈,復何諭哉,而但爲末世,不可不洞諭,且沈犯彼祖之龍尾,尹鑿彼祖之堦砌,雖有古今,報復昭然,亦豈不戒?沈廷最則其處分詳諭,蓋旣非於初,而末又若此者,諸尹則得始祖之墓,豈不喜也,而略修其墓,以存舊制,特豎小碣,以表其事,世世瞻拜,可謂盡矣,必欲廣圓,亦欲無限,此已張大,以頃者聯章觀之,後孫豈少而張大哉,都有司浮夸哉,通文,以此之故,通文八道廣招,只存尹姓,奇奇怪怪無賴數百餘人,作此四百年所無之駭擧,何有光於先祖乎?予不臨門,耳目喑啞,衆皆左右,孰肯了當,末梢將至何境,廷最登聞之後,在諸尹之道,各自惶悚,以俟處分,道理當然,而務勝之心亘中,畏法之意反輕,得一老昏無識,姓貫旣異,莫知本事之尹熙復,對擧登聞,予若不問,孰能洞卞,將在䵝昧之科爭,何息耶?雖然,初非在廷最,何不處分,熙復,渠旣攘臂擔當,欲掩其事,亦不治熙復而何至於鄕尹,近者世道,旣請而豈不來,此非渠等之辜,故特爲勿問,此亦蕩典也。野哉李普觀,欲救不得,七十敢曰,八十,甚哉尹承烈,若陳所懷,如儒臣可也,不顧事重,其敢周遮曰,後勿復此,一猶四百年所無,況再乎?此等世界,耳目雖聞,孰能謂予,大抵近世風俗,類皆若此,予之所以申申眷眷,意蓋此也。吁嗟臣工,以此懲毖,凡諸張大浮夸,一切爲戒,莫替予意,此正朱文公小學所云此雖一事作戒數端者也,其皆勖哉。出傳敎上曰,編次人讀之,可也。濟恭讀奏,鳳漢曰,將成一統文字矣。上曰,藥房提調,持湯劑入侍。出榻敎提調南泰會,副提調鄭運維,醫官方泰輿·許礈·金德崙·李泰遠以次進伏。鳳漢進湯劑,上進御。鳳漢請使醫官入診,泰輿入診退伏曰,左三部沈,右三部度數不均矣。礈曰,左右三部度數不調,脈候弱矣。德崙曰,左右三部不舒矣。泰遠曰,脈候不調矣。泰輿曰,湯劑,桂薑加入則似好矣。上曰,理中建功湯前方,乾干·桂皮各加五分,日三煎入事。出榻敎鳳漢曰,夕湯劑煎入時,臣等當率諸醫,更爲入診矣。上曰,更爲率入,可也。提調及醫官先退,炯質進前。上曰,擧末可也。炯質曰,請還寢罪人者斤萬酌處之命,更令王府嚴鞫得情,快伸王章。上曰,勿煩。炯質曰,請還寢東呂·址淳等還配之命,更令王府嚴鞫得情。上曰,勿煩。鳳漢曰,前判書李昌壽·黃仁儉,坐罷已多日,弼善元義孫,方帶都廳,本職,合有變通之道矣。傳曰,前判書李昌壽·黃仁儉,竝敍用,復差備堂,令該曹口傳付軍職,判義禁李昌誼,昨見其宜體下,許遞金吾,弼善元義孫,方帶都廳,亦許遞,令該曹口傳付軍職,判金吾·弼善,竝令今日政擧行。出傳敎鳳漢曰,兵判亦有實病,不得入來云矣。傳曰,兵判家,遣內醫看病。出傳敎傳曰,甲戌·乙亥童蒙許婚外,若有遺漏者,令該曹追捧單子,只京中擧行。出傳敎上曰,政官入侍,承批可也。賤臣傳命,吏曹判書金致仁,參議李潭進伏,下批後先退。傳曰,誓戒在近,騎郞有闕代,今日政擧行。出傳敎傳曰,靈山縣監,今日政擧行議諡有命,應敎有闕代,亦令今日政擧行。出傳敎聖圭曰,日前尹蓍東事,有大臣入侍下敎之命矣。上曰,依請則永刊,此則過矣,自訟之辭少矣。鳳漢曰,非有査滓而然矣,一番見用,莫逃於聖鑑之下矣。傳曰,其批旣諭,依請施行,將復刊名,校理尹蓍東,只解見任,以示益勵之意。出傳敎備堂先退,上曰,玉堂上下番,持警世問答入侍。都摠元義孫入侍。出榻敎小退復進伏,修撰洪檍,都廳元義孫以次進伏。上曰,上番待肅拜,未及入來乎?檍曰,方待新除肅謝矣。上曰,注書出去,上番謝恩後,持諡狀使之入侍,可也。賤臣傳命,應敎金魯鎭,持諡狀進伏。命讀兪命雄·李觀徵諡狀,命進警世問答。傳曰,今日下敎,亦有戒張大之語,有男女然後有夫婦,恒卦攸載,豈曰太康,而予則數歲之內,四婚稠疊,豈特蟋蟀章,唐民相勉,恐或張大之心,夙宵在焉,凡事兩次,不若兼焉,予有省費之道故也。昨日禮判所奏,予則意謂嘉禮廳堂郞許之,而心猶若何?今日召問都廳,凡制作之事,分以二之云,果若予意,亦非本意,堂郞擧行與施賞,豈在什物,且不過夏秋而同在一年之中,亦不過先後,壻家聘材婚禮時床席花果及駙馬服色等物,和吉服色,其他關係服色及修理等事,和吉三揀擇後擧行,器皿什物造成者,和吉所乘轎子,今番嘉禮廳同爲擧行,而先送本房,俾無日後再擧擧嬴之弊事,分付該廳。出傳敎傳曰,蜜花揷童禁除者,卽戒奢省費之意,而噫,宜用鄕紙花,近者蜜花代用,唐紙花揷童代,又揷一小兒簡花,亦用唐紙,禁彼而反助奢,今後申飭。出傳敎上曰,藥房三提調,持湯劑入侍。出榻敎賤臣傳命,都提調洪鳳漢,提調南泰會,副提調鄭運維,醫官方泰輿·許礈·金德崙·李泰遠以次進伏。鳳漢進湯劑請診,上進御。泰輿入診,退伏曰,左右三部沈與不均,與夕一樣矣。礈曰,脈候乍縮,大體不均,一樣矣。德崙曰,脈候不敍,一樣矣。泰遠曰,脈候不調,與夕一樣矣。泰輿曰,藿香正氣散,似合用矣。上曰,藿香正氣散本方,白朮代加人參二錢,一貼煎入事。出榻敎鳳漢曰,臣等當更爲入診矣。上曰,藥房三提調,持湯劑,待下敎更爲入侍。出榻敎提調醫官先退,命義孫退出,檍讀警世問答。上曰,小退,待下敎入侍,可也。小退後進伏,藥房三提調,率醫官以次進伏。鳳漢曰,腹部不安,比夕若何?上曰,小降而猶不平矣,鳳漢進湯劑,上進御。泰輿入診後退伏曰,左右三部不調,比俄者一樣矣。礈曰,脈候度數不均,一樣矣。德崙曰,左右三部,今猶未舒矣。泰遠曰,脈候不調,與俄者一樣矣。鳳漢曰,三提調,盡爲入直,何如?上曰,置之可也,鳳漢曰,提調留直,何如?上曰,亦置之可也。上曰,副提調,旣已入直,則入侍承旨,先爲退出,同副承旨入侍。出榻敎聖圭先退,同副承旨元景濂進伏。上曰,藿香正氣散一貼,明朝煎入。出榻敎上曰,注書出去,宣傳官入侍。出榻敎賤臣傳命,宣傳官李烒進伏。上曰,提調及承旨,當出去,開陽門留門,可也。命先退,藥房都提調·提調,率醫官先退。傳曰,有應辦節目,省弊則省弊,而近者有科講,可謂除一弊而生一弊,東堂初會試間日試取,無義有弊,旣有無前之科講,宜除無義之問目,此後京外東堂初試·京中會試,連日設場事,奉承傳施行。出傳敎景濂讀刑曹日次公事。傳曰,秋曹日次浩多,未有甚於近日,判付加刑,俱不過文具,彌滿囹圄,此豈欽恤之道哉?其中無謂者,另加嚴刑,若有毫分冤枉者,加刑之際,十分詳察,俾無彼此抱冤之弊事,嚴飭秋曹,其中一百幾十次忍杖者,尤爲寒心,另加嚴刑,期於直招事,一體嚴飭。出傳敎諸臣以次退出。
上在慶熙宮。停常參·經筵。
申時,日暈。
以承傳色口傳下敎曰,神室則精爲奉安,而三臣位板,南樓雖已精奉,都承旨進去奉審,入侍以奏。
以承傳色又口傳下敎曰,初三日御將,率新營入直標下軍,留住新營事,分付。
洪麟漢啓曰,明日視事,親臨受誓戒相値,頉稟。傳曰,知道。
鄭運維啓曰,藥房三提調,依下敎持湯劑來待矣。傳曰,入侍。
沈鑧啓曰,諫院連日闕啓,事甚未安,新除授司諫柳脩,獻納李迪輔,竝卽牌招,何如?傳曰,允。
洪麟漢啓曰,親臨受誓戒時,刑曹判書,不可不進參,刑曹判書沈鏽,卽爲牌招,何如?傳曰,允。
鄭運維以弘文館言啓曰,新除授副應敎鄭履煥,時在忠淸道忠州地,副修撰洪秀輔,時在江原道原州地,經筵入番事緊,請竝斯速乘馹上來事,下諭。傳曰,依啓。吏曹口傳政事,檢閱單尹光禮。
傳于沈鑧曰,詣臺臺臣入侍。
傳于沈鑧曰,皇壇守宮守僕誓戒肄儀時,竝待令,祭文書寫時,禮房承旨進參,靑城尉,欲爲下敎摠府,故置之,而光恩副尉,勿參誓戒,只令祗迎,勿爲隨駕。
傳于洪麟漢曰,禮判入來,同爲入侍,金大淳子,午後待令,衿·果川縣監待令,受由差員守令竝來待,生劃儒生知數以啓,甲戌·乙亥生捧單催促。
傳于元景濂曰,今日揀擇單子中,沈孝之拔之,其餘皆待令。
傳于金華鎭曰,中官田宗成越俸蕩滌。
傳于鄭運維曰,藥房入侍,儒臣同爲入侍。
元景濂啓曰,衿川縣監趙昌逵,依下敎來待矣。傳曰,入侍。
文學閔弘烈疏曰,伏以臣罪重罰輕,分甘屛棄,不料聖度天大,恩宥特降,旣諭以玉成之意,繼垂以念舊之眷,十行絲綸,感極幽明,闔門攢祝,隕結是期,春坊除旨,忽下於此際,臣誠惝怳懍惕,莫省攸措。臣受國恩,圖報無地,而至於臣身,又被此不世之殊渥,雖糜身粉骨,將無以報其萬一,唯當有除輒膺,筋力以之,少效涓埃之酬,況今文孫,睿質天成,离筵日開,尤宜竭蹶趨承,以伸延頸之忱,顧何敢假飾虛讓,自犯慢傲之科,而第臣竊有所惶懼不自安者。臣之向來一疏,只出於仰副求助之盛意,而不意事端橫生,處分甚嚴,則臣雖曲荷洪造,復蒙甄錄,而當初妄言之罪,固自如矣,其不可諉以已經薄勘,晏然冒進也明矣。今若徒恃寵靈,揚揚名途,則是本罪之外,又添放肆之一大罪也,臣豈敢爲此哉?嗚呼,殿下所以拂拭於臣者,特以先臣之故,臣之所以願忠於殿下者,亦在於追先臣未卒之志事,而寸丹莫暴,大戾自速,志在報國,而反陷負國之罪,誠切酬恩,而終歸孤恩之科,此臣所以中夜不寐,撫躬自悼,寧受逋漫之誅,而不敢爲冒進之計者也。玆敢隨牌陳章,悉暴危懇,靜攝中瀆擾之罪,尤無所逃,伏乞聖明,亟遞臣職,仍治臣罪,以肅朝綱,以安私分,千萬幸甚,臣無任屛營祈懇之至,謹昧死以聞。答曰,省疏具悉。往事一何撕捱?爾勿過辭,從速察職。
乙酉閏二月二十六日辰時,上御思賢閤。藥房入診,掌令·儒臣追後入侍時,都提調洪鳳漢,提調南泰會,副提調鄭運維,記事官盧瑞國·成箕柱·韓東岳,醫官方泰輿·許礈·金德崙·李泰遠·金履固·鄭允協·李世珪·玄處明,以次進伏訖。都提調洪鳳漢曰,夜間不安之候,若何?上曰,小勝矣,鳳漢曰,寢睡·水刺之節,亦何如?上曰,夜深後差勝矣。鳳漢曰,湯劑進御,何如?上進御,鳳漢曰,正氣散更爲煎進乎?上曰,診候後更議爲之矣。方泰輿診候訖曰,脈候左右三部沈則小勝,而尙未快舒,度數亦未調均矣。許礈·金德崙·李泰遠等所奏略同。上曰,昨則脈候過沈耶?諸醫對曰,過沈而有滯則然矣。李泰遠曰,腹部不安之候,今則何如耶?上曰,服正氣散後差勝矣。鳳漢曰,八味元,第一責效矣。上曰,面部左邊,昨有浮高之意,以此爲難矣。鳳漢曰,似緣齒痛而然矣。午間湯劑,加進一帖,何如?上曰,藿香正氣散一帖,晩後更爲煎入。出榻敎鳳漢曰,非但湯劑,饌物,亦當以調元者擇進,有匣生卜,似好矣。上曰,然則分付海西·湖西兩水營,使之各數次封進,可也。鳳漢曰,臣昨已陳白,而今日誓戒,靜攝中親行,實爲悶迫,特命攝行,何如?上曰,昨則只欲臥而無他念矣,今則病勢差勝,予豈不爲乎?鳳漢曰,雖或親臨,而姑觀晩後,爲之,何如?上曰,晩若不差,則不待卿言,當下敎矣。鳳漢曰,今此誓戒,秋判當進參,而病勢難强云,何以爲之?上曰,誓戒在夜,司寇之長,不可不備,判書沈鏽許遞,其代,行司直黃仁儉除授,牌招察任。出傳敎鳳漢曰,靜攝中凡節,當以寬和爲主,則心體自然和緩,漸至差勝,其效不少矣。上曰,自古帝王,晩年凡事皆躁,予雖無事之時,忽然興感,則實爲難抑矣。鳳漢曰,此莫非聖上羹墻之慕,以外間言之,大耋之人,必多感古之事矣。上曰,喉間常有結痰,當服何藥耶?李泰遠曰,元氣調和,則自無痰矣,砂糖丸·飴薑丸,似好矣。上曰,製進可也。診筵先退,鄭運維曰,掌令,見方詣臺矣。上曰,詣臺掌令入侍。出榻敎朱炯質曰,請還寢東呂·址淳等還配之命,更令王府嚴鞫得情。上曰,勿煩。措辭見上又曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。措辭見上又曰,新除授大司憲徐命臣,時在京畿龍仁地,掌令金敎材,時在忠淸道公州地,持平姜趾煥,時在慶尙道靈山郡任所,請斯速乘馹上來事,下諭。上曰,依啓。出擧條又曰,臨門訊囚,徹宵終朝,深惱聖慮,勞動玉體之餘,上候靡寧,竊不勝憂灼悶迫之至,皇壇親祭,期日尙多,其前天和,快臻康復,則當躬薦籩豆,以伸殿下誠一之禮意,而明日誓戒,特命攝行,是臣區區之望也。上曰,已諭於藥房提調矣。出擧條上曰,玉堂上下番,持警世問答入侍。出榻敎金魯鎭·洪檍進前,上命讀警世問答,上下番各讀三四丈訖,上命承旨,讀奏統制使狀啓訖。上曰,觀此査狀,事勢固然,而其在重邊情之道,亦不可不飭,多大浦僉使李海文勿罷,參酌決棍事,回諭。出傳敎上曰,今日誓戒時,實預差盡爲待令,誓戒罷後,當召見。出榻敎諸臣以次退出。
乙酉閏二月二十六日申時,上御思賢閤。藥房入診,儒臣同爲入侍時,禮判·都承旨·畿伯·守令追後入侍時,都提調洪鳳漢,提調南泰會,副提調鄭運維,記事官盧瑞國·成箕柱·尹光禮,醫官方泰輿·許礈·金德崙·李泰遠·金履固·鄭允協·李世珪·玄處明,玉堂金魯鎭·李宅鎭,以次進伏訖。都提調洪鳳漢曰,午間聖候若何?上曰,快差矣。鳳漢曰,湯劑進御,何如?上進御。方泰輿診候曰,脈候比朝加勝,而猶未快舒矣。許礈·金德崙等次第診候,所奏略同。鄭運維曰,禮判·都承旨·畿伯·守令來待,而臺臣,亦詣臺矣。上曰,禮判·都承旨·京畿監司·守令詣臺之臣入侍。出榻敎洪麟漢進前。上曰,奉審無事耶?麟漢曰,無事矣。上曰,無執頉事耶。麟漢曰,無事矣。李景祜進前,上曰,各陵奉審無事耶?景祜曰,無執頉處矣。上曰,農形堤堰等事,何如耶?景祜曰,春秋牟,皆有豐徵,堤堰,亦皆着實貯水矣,翻耕,亦畿盡爲矣,上曰,賑政,何如?景祜曰,幾盡爲,而今後則百姓,庶無離散之慮,種糧優足,然後可無後慮,還上加分,不可不請得矣。上曰,此則後當議處矣,診筵先退,長湍府使李彦熙進前。上曰,農形,何如?設賑乎?彦熙曰,免凶故無賑政矣。上曰,緣何上來耶?彦熙曰,差員上來矣。上曰,此時不可久留,今日內下去,可也。南原府使洪益彬進前。上曰,農形賑政,何如?益彬曰,稍實故,無賑政矣。上曰,緣何上來耶?益彬曰,子息成婚事,受由上來矣。興海郡守趙峸進前。上曰,緣何上來耶?峸曰,母病受由上來矣。上曰,農形,何如?峸曰,免凶矣。上曰,堤堰,何如耶?峸曰,着實疏鑿矣。上曰,下去,汝自爲田畯,可也。瑞興縣監李顒喆進前。上曰,農形,何如?顒喆曰,大豐而春秋牟,亦皆有豐徵矣。安峽縣監鄭支淳進前。上曰,農形,何如?支淳曰,免凶矣。上曰,何事上來耶?支淳曰,差使員上來矣。衿川縣監趙昌逵進前。上曰,設賑一月幾次耶?昌逵曰,數次矣。上曰,百姓無菜色耶?昌逵曰,無矣。上曰,汝見圓點科乎?昌逵曰,見矣。上曰,下去,着實勸農,可也。司諫柳脩曰,請還寢鍾城府爲奴罪人天大酌處之命,依律處斷。上曰,勿煩。措辭見上又啓曰,新除授大司諫洪樂純,時在京畿坡州地,正言洪景顔,時在安山地,請竝斯速乘馹上來事,下諭。上曰,依啓。出擧條上曰,藥房提調,持湯劑入侍。出榻敎南泰會跪進湯劑,上進御。上曰,禮判,率童蒙進前。金大淳子性根進前。上曰,汝年幾何?性根曰,丙子生矣。上曰,美矣。鳳漢曰,此兒卽金履遠之孫,而其父,今番監試各兩場矣。上曰,今日召見童蒙中金大淳子性根外,皆許婚。出傳敎鳳漢曰,捧單中童蒙數小,若捧守令家單子,則似好矣。上曰,外方欲捧單,而廣捧有弊,今覽官案而下敎,富平府使朴好源,果川縣監尹得宣,安峽縣監鄭持淳,安州牧使洪準海,長城府使鄭景淳,若有子孫,其令呈單事,分付。出傳敎李之億曰,昨日嘉禮廳都廳入侍,旣承傳敎,別工作造成物種,當依傳敎擧行,而至於尙方造成之銀器,今雖訖工,留置無所,姑令仍留本院,以待揀擇後,竝與他物種,同爲封納本房,事甚便好,故敢達。上曰,依爲之。出擧條上曰,藿香正氣散停止,理中建功湯煎入。出榻敎金魯鎭·李宅鎭,進讀警世問答各三四丈後先退,運維讀奏閔弘烈疏訖,命書批答。上曰,文學閔弘烈批下,待開門牌招察任。出傳敎運維又讀奏諸公事後,諸臣以次退出。
上在慶熙宮。停常參,只晝夕講。
夜二更,流星出大角星下,入南方天際,狀如拳,尾長三四尺許,色赤。
傳于元景謙曰,今日晝講爲之。
傳于元景謙曰,禮判,率金大淳·魚錫定·徐命敏·洪念海·元繼孫子及韓光肇孫,使之入侍。
鄭運維啓曰,禮曹判書李之億,率童蒙,依下敎來待矣。傳曰,只童蒙入侍。
傳于洪麟漢曰,明日只晝講,有下敎事,堂上內乘李廷壽,今日晝講,以武臣入侍,東堂試券,晝講持入,肅拜單子則入之,生劃入格儒生待令。
傳于元景謙曰,殿試日子,前已進定,今又進定,遐方武士,不無未及之弊,咸聚與否,令兵曹卽問以奏,前傳敎,姑勿領布。
元景謙,以禮曹言啓曰,癸未年十一月賜柑別製居首進士權,甲申正月人日製居首生員洪龍漢,鄕居首幼學白師毅,同月殿講居首幼學全栢齡,幼學李羽逵,同年二月儒生製述居首幼學洪彬,同年四月鄕儒庭試幼學曺命業,幼學丁志元,幼學魯聖澤,同月圓點儒生殿講居首生員安廷鉉,同年六月儒生製述居首幼學李命彬,同年七月圓點儒生製述殿講居首進士李克生,生員徐浩修,同年九月節製居首進士尹養厚,今閏二月儒生製述殿講居首幼學趙夢濂,進士權坪等,直赴殿試事,命下矣。依前例竝直赴於今此式年文科殿試,而其中李羽逵在喪,依例許赴於後科殿試,何如傳曰,允。
鄭運維,以文科式年會試應辦官,以試官意啓曰,今番會試講經中幼學李有白,十四分入格之後,以其父病,卽還本鄕,不得入場製述,而取考前例,則康熙丙子式年會試講經入格人任華世,以身病,不得入場製述,其時試所草記內,以爲取考大典,則文科會試,講經爲初場,製述爲中終場,通計分數出榜,故在前講經入格之人,雖未得製述,計其初場分數,俾得參榜,今此任華世,依法例施行之意,敢啓。傳曰,知道矣。任華世前例旣如此,則今番李有白,亦依此例施行之意,敢啓。傳曰,知道。
以承傳色口傳下敎曰,禮記云,古人下公門式路馬,尊君命之意也,中官,以中禁前導,非爲中官也,乃爲傳君命也,近來皆與傳命中官,比肩而行,不爲回避,而承傳中官,亦不能擧職,從重推考,今日諸承旨諸儒臣,竝從重推考,此後又復如前,則雖大官,亦當申飭矣。
又以承傳色口傳下敎曰,初三日香,自香室直奉,龍亭祗迎後,禮房陪進,其後仍爲動駕,入敦化門後,只禮房,兩井間陪進,奉香處奉安,望位禮及省牲省器後奉安處,當親押,禮房知悉擧行,初四日毓祥宮酌獻禮祭文及香開門時,禮房先詣此闕,陪進毓祥宮香,奉安處奉安後,還來復命。
戶曹判書金尙喆疏曰,伏以新除知春秋臣李昌誼,卽臣妻姑母夫也,臣之所帶春秋之任,旣係應避,自在當遞。伏乞聖明,令該曹照例遞改,以存公格焉,臣無任屛營祈懇之至,謹昧死以聞。答曰,省疏具悉。疏辭,令該曹稟處。
應敎金魯鎭疏曰,伏以臣於日昨筵退之後,忽伏承東壁移授之命,身旣在直,纔已冒膺,而第臣所帶春秋兼銜,與新除授知事臣李昌誼,有舅甥應避之嫌,揆以法例,自在當遞,玆敢短章陳列。伏乞聖明,亟令該曹照例鐫改,以存公格,不勝幸甚,臣無任屛營祈懇之至,謹昧死以聞。答曰,省疏具悉。疏辭,令該曹稟處。
乙酉閏二月二十七日申時,上御景賢堂。夕講入侍時,特進官趙榮進,同知事洪名漢,參贊官元景濂,侍讀官金魯鎭,檢討官洪檍,記事官盧瑞國·成箕柱·尹光禮,以次進伏訖。金魯鎭進讀咸有一德一篇,上讀一遍訖。魯鎭曰,此篇,乃君臣交勉之意,而天命民心,皆歸於一德,日新之工,惟在於此,終始惟一之義,可不體念處耶?洪檍曰,天命靡常云者,卽伊尹眷勉勵之意,而人君畏天,然後可以保厥位,君臣一德之意,申戒于告歸者,其意亦可見矣。上曰,所奏好矣,同知事,亦陳之可也。洪名漢曰,伊尹,聖之任者,太甲復政之後,以咸有一德四字,陳戒于告歸之日者,不示形迹,其君臣交勉之義,可爲後來鑑戒處矣。上曰,特進官,亦陳之可也。趙榮進曰,一德,卽純一不雜之義,而伊尹,陳戒告歸者,可見其眷眷愛君之誠矣。上曰,經筵先退,儒臣勿退,可也。名漢曰,近日經筵入侍輪次,極爲苟艱,而同經筵徐命臣,在外久不上來,催促上來,何如上曰,催促上來,可也。出擧條上曰,藥房提調,持湯劑入侍。出榻敎上曰,科名東堂之義,何謂耶?諸臣皆曰,不知矣。上曰,禮房承旨入侍。出榻敎鄭運維進前。上曰,東堂之義,禮房知之乎?運維曰,高麗時所名,而未能詳知矣。上曰,注書出去,麗史議注卷推來,可也。賤臣持入,命儒臣讀奏訖。上曰,入格儒生二人入侍。出榻敎李謙彬進前,上曰,誰也?運維曰,故判書李善溥曾孫矣。上曰,今見汝,如見汝祖矣,命誦入格表後退出。黃樟進前,上曰,誰也?樟曰,黃仁儉之七寸矣。洪檍曰,故判書黃欽從孫矣。上曰,然耶?命誦入格賦後先退。上曰,藥房提調,持湯劑入侍。出榻敎南泰會進湯劑,上進御。上曰,坐直承旨入侍。出榻敎上曰,二承旨,輪讀諸公事,可也。運維讀奏金尙喆·金魯鎭等疏後,命書批答,又讀奏忠淸·全羅兩道道臣狀啓後,上曰,今覽二道査狀,李徽中所爲,極涉可駭,令該府拿囚後,直施乘轎之律,不禁不聞,該驛察訪,借轎機縣監,竝施罷職之典,餘二道察訪,待査狀啓下,依此擧行。出傳敎上曰,雖過誓戒,非執事受戒人,則不聽樂,不在其中,勿禁家樂,大祭前,只禁道上遊樂。出傳敎上曰,右承旨,其令入直,蓋爲藥院,今開法講,雖一夜,必也正名,當次承旨,牌招入直。出傳敎運維曰,頃以殿廟告由文事,有所稟定,而今於毓祥宮酌獻禮時,告由文,何以爲之乎上曰,當於祭文中添入,可也。諸臣以次退出。
乙酉閏二月二十七日四更一點,上御崇政殿月臺。親臨誓戒入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·成箕柱·尹光禮以次侍立訖。上以步輿出資政門,御崇政殿月臺,就板位,誓戒如儀訖。上還御月臺,下敎曰,諸執事俱爲待令,藥房都提調洪鳳漢,提調南泰會,副提調鄭運維進伏。鳳漢曰,自曙親臨行禮,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢進湯劑,上進御。上曰,先有屬卿之事矣,諸執事雖當致齊,而自卿先自勉勵,然後可矣。鳳漢曰,豈敢少弛乎?上曰,堂上執禮以下,以次進前,可也。上曰,諸執事,第一二三室相易次,易矣,各書于木笏,可也。上曰,今見諸執事中侍從臣,不着朝服,極爲駭然,竝從重推考,可也。諸執事以次進前,以次退出後,上還入大內。諸臣退出。
乙酉閏二月二十七日午時,上御景賢堂。晝講,藥房三提調同爲入侍時,特進官趙榮進,同知事洪名漢,參贊官金華鎭,侍讀官金魯鎭,檢討官洪檍,記事官李益烍·成箕柱·尹光禮,武臣金得煋,藥房都提調洪鳳漢,提調南泰會,副提調鄭運維,司諫柳脩,掌令朱炯質,醫官方泰輿·許礈·李泰遠·金德崙·金光國·金履遂·李春敷·柳光翼進伏訖。華鎭曰,有李廷壽以武臣入侍之命,而未及入來,故武臣,以金得煋入侍矣。上曰,誰也?鳳漢曰,前宣傳官金㻐之父也。上曰,入來後換入,可也。魯鎭讀書傳伊訓,自惟元祀十有二月,止罔大墜厥宗,上講新受音。魯鎭曰,伊訓一書,可見眷眷之意,明言列祖,卽一篇之宗旨,末端,以惟天惟祖宗爲語,聞之千古之下,有怵惕之心矣,至檢身若不及等處,尤有可觀省矣。上曰,所奏是矣。檍曰,起以夏亡殷亡,繼言三風十愆一篇,皆警動太甲之言,此非一時太甲所服膺,實爲萬古爲人辟者之鑑戒處也。上曰,予欲言此,而下番先言矣,所奏誠是矣,於此亦可見太甲之賢也。諸臣以次陳文義訖,上曰,經筵官先退,夕講爲之,臺臣傳啓,可也。脩曰,請還寢鍾城府爲奴罪人天大酌處之命,依律處斷。上曰,勿煩。出擧條炯質曰,請還寢東呂·址淳等還配之命,更令王府嚴鞫得情。上曰,勿煩。炯質曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。出擧條鳳漢曰,勞動之餘,聖體調攝之節,何如上曰,初則誓戒,亦將難以親臨矣,公然廓然,快愈亦異矣。正氣散有效,而凝滯之候,亦舒矣,所可悶者,齒根浮高,似是風與心之故也。鳳漢曰,然則有妨於咀嚼乎?上曰,然矣,昨日則左右邊,皆如炙處矣,今則少減而尙艱矣。鳳漢曰,寢睡則,何如乎?上曰,少少爲之矣。鳳漢曰,水刺之節,何如乎?上曰,非厭進,以齒根爲妨矣。鳳漢曰,醫官入診,如何?上曰,可也。泰輿診候曰,左右三部不調之候小愈,而少有舒緩之候矣,眼部瞻望,而少無異於常時矣。諸醫以次診候,所奏略同,鳳漢進湯劑,上進御。上曰,三貼過矣,自今二貼,爲何如?泰輿曰,然矣。許礈曰,齒浮處,細辛茶服之,好矣。鳳漢曰,夕診候,又當爲之矣。上曰,置之可也。鳳漢曰,明日日次,亦當爲之矣。上曰,然矣。藥房先退,上曰,內乘李廷壽入侍,廷壽進伏。上曰,禮記云式路馬,非爲馬也,爲君之所乘,聞之汝輩,乘御乘,若逢高官則避去云,此則非矣。廷壽曰,有定式,故依此爲之矣,豈有回避之事乎?上曰,此後則若逢高官,則汝先下馬,立馬於路上,所逢之人式過,然後更騎,可也。廷壽退出。上曰,昨日入侍五童子,使之待令矣,更爲入侍,可也。五童子以次入侍,進前伏,上曰,起坐,可也。上曰,昨日日暮,故未察矣,金大淳子,有痘痕矣。華鎭曰,然矣。上曰,第二坐者,誰也?華鎭曰,洪念海子也。上曰,元繼孫子,善生矣,汝輩起立,可也。諸童子起立。上曰,予欲更見汝輩,且欲較汝輩之丈矣,退去可也。五童子以次退出。上曰,禁婚中童子及守令書給人家童子,列書以入於差備,可也。上曰,生畫科作,讀奏可也。華鎭讀奏,諸臣以次退出。
上在慶熙宮。停常參,只晝夕講。
藥房都提調臣洪鳳漢,提調臣南泰會,副提調臣鄭運維啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣,中宮殿·惠嬪宮,藥房口傳問安。答曰,知道。
以承傳色下敎于鄭運維曰,晝講同爲入侍。
又以承傳色下敎于洪麟漢曰,意其如此,故問之矣,武士不盡來云,以初定之初六日爲之,放榜,亦以十一日爲之。
李聖圭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈鑧啓曰,執義李基德,持平任希曾,除拜後過三日不爲出肅,竝卽牌招,何如?傳曰,允。
傳于洪麟漢曰,殿試,旣行於前定日,三日製,適在於殿試前,而動駕相値,昨年柑製,今年人製旣闕,頃者圓點製,幼學遺焉,明日崇政殿三日製進定,親臨科次,景賢堂爲之,試官,書入承旨·都承旨,殿座正時,辰正一刻,待下敎只入正時,儒生辰時入,先入崇政門外,殿座後隨試官,入崇政門內,該承旨知悉擧行,捧十餘軸,左承旨與試官入侍,都承旨畢捧追入侍。
傳于李聖圭曰,明日當殿座於崇政殿月臺,侍衛入直擧行。
洪麟漢啓曰,今此試官望中時無職名人員,令該曹口傳付軍職,何如?傳曰,允。
兵曹口傳政事,副司果尹弘烈·兪彦鎬。
有政。判書金致仁進,參判元仁孫進,參議李潭進。左副承旨李聖圭進,以邊得讓爲獻納,徐命善爲副校理,李性源爲副校理,李晉圭爲修撰,沈觀之爲文學,徐有元爲司書,洪檍爲兼弼善,李宅鎭爲兼司書,金致讓爲司僕正,朴列伯爲軍資正,金聖梓爲繕工副正,李昌壽爲司僕提調,黃仁儉爲歸厚提調,李爲監察,權翰爲明川府使,李蓍廷爲文川郡守,朴列行爲果川縣監,安寬濟爲平安都事,韓東岳爲良材察訪。兵批,判書具允明病,參判尹得養病,參議鄭純儉入直進,參知洪樂仁病,副司直沈鏽,副司果李崇祜。
李聖圭,以義禁府言啓曰,明日親臨三日製時,本府都事,皆爲赴擧,武都事一員,本府入直,而當直入直公事,回公都事及崇政門禁亂都事二員,當以四員分差,而無以推移,假都事四員,令該曹依例差出,以爲分排之地,何如?傳曰,允。
又以義禁府言啓曰,前御史李徽中,令該囚後直施乘轎之律事,傳旨啓下矣。李徽中,今已拿囚,而堂上乘轎,以濫騎律施行事,曾有定式,乘轎之罪,以濫騎律杖一百,告身盡行追奪,流三千里,定配於平安道甑山縣,而杖則依例收贖後,發遣府羅將,押送配所,何如?傳曰,依爲之。配所已命矣。
又以義禁府言啓曰,前御史李徽中配所,以鍾城府擧行,當日押送事,命下矣。發遣府羅將,卽爲押送于咸鏡道鍾城府配所之意,敢啓。傳曰,知道。
鄭運維啓曰,明日常參·經筵,取稟。傳曰,只晝講。
乙酉閏二月二十八日午時,上御景賢堂。晝講,藥房三提調·兩司同爲入侍時,特進官韓翼謩,知事南泰齊,參贊官沈鑧,侍讀官具庠,檢討官洪檍,記事官李益烍,記注官韓東岳,記事官尹光禮,武臣趙載鎭,藥房都提調洪鳳漢,提調南泰會,副提調鄭運維,司諫柳脩,持平任希曾,醫官方泰輿·許礈·李泰遠·金德崙·金福齡·金履遂·金光國·柳光翼,以次進伏訖。庠讀奏盤庚上篇,上講訖。下敎曰,世孫讀此篇,謂之難矣。庠曰,古亦云,詰屈聱牙云矣。仍奏曰,盤庚,不聽民之浮言,又言示實德于民,此可見中興之烈矣。上曰,然矣。檍曰,民情安土重遷,而盤庚,遵述舊事,動之以禍福,導之以利害,惟欲安民焉,此等處,可以體驗矣。上曰,所奏是矣。泰齊曰,黜乃心三字,此篇要旨,在廷之臣,當以此爲戒,而在上者,尤不可不念此矣。翼謩曰,別無所達矣。鑧曰,別無所達矣。上曰,知事亦言之,而予則四十年苦心,在於黜乃心,而世臣則不然,慨然矣。鳳漢曰,追觀數十年前,而比之今日,則亦殆至此域矣。上曰,予則以謂非但不知革心,亦不爲革面矣。泰齊曰,隨其機而杜之,好矣。上曰,然矣,以今番沈廷最等事言之,果善爲矣。庠曰,因言端仰達矣,沈廷最·尹熙復等之一再登聞,終至此境,雖無可惜,而此非時急之事,不過私相爭山之事,深夜勞動,達曙親訊,實有損於折旋保嗇之道,而法外之擧,兩司爭之,亦載續典,其時兩臺臣,辭不達意,致勤嚴敎,至下罷職之命,恐非貽燕之謨矣,還收兩臺臣罷職之命,何如?上曰,所奏則是矣,而玆事,予亦有所諒而爲之矣,初欲鎭兩家而息其爭,坐太僕則過矣,故臨門親訊者此也。臺臣,只以法外爭之,以非裕昆爲言則可矣,而李普觀之以七十爲八十,尹承烈之援酒禁時事則非矣,儒臣之勉戒則可矣,而臺臣罷職還收之請,非矣。上曰,夕講爲之。出傳敎經筵官先退,上曰,臺臣傳啓,可也。脩曰,請還寢鍾城府爲奴罪人天大酌處之命,依律處斷。上曰,勿煩。出擧條希曾曰,請還寢東呂·址淳等還配之命,更令王府嚴鞫得情。上曰,勿煩。希曾曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。出擧條鳳漢曰,夜間聖體調攝,若何?上曰,氣漸微,悶矣。鳳漢曰,寢睡·水刺之節,亦何如?上曰,寢則善矣,水刺則以齒根之浮高,甚難矣,而大體則愈矣。鳳漢曰,醫官入診,何如?上曰,可也。泰輿診候曰,左右三部不足則一也,而大體調均矣。諸醫以次診候,所奏略同。鳳漢曰,八味元連爲進御乎?上曰,姑不爲之矣。鳳漢曰,此劑甚合於進服,而脚部不足之候,則尤合此劑矣。上曰,六味元,則少時服之矣,今日則三貼可服乎?鳳漢曰,不可不三貼進御矣,至大祭日皆進之,殆宜矣。上曰,此則過矣。鳳漢曰,春坊上下番苟簡云,悶矣。上曰,春坊多闕,政官牌招開政。出傳敎鳳漢曰,司書李崇祜,以備郞,下往嶺南,回還遲速,未可知,而春坊勸講之職,不宜久曠,今姑改差,何如?上曰,依爲之。出擧條鳳漢曰,徐命善之削職,李性源之罷職,俱是微眚,不必許久置之,性源敍用,命善給牒敍用,何如?上曰,依爲之。出擧條試望落點,鑧讀奏禁府李徽中照律啓目。上曰,近者堂下官乘轎之弊日甚,數月之內再見,可勝寒心,無法則已,特敎之下,以流三千里配於甑山,事體不然,此不過履煥照律時若此,故今又仍循,一猶誤,況再也,一猶寒心,況疊乎?該堂從重推考,以鍾城府擧行,當日押送奉命,自果川乘轎,則配所,不無乘草轎之弊,一路申飭,其若有犯,卽爲狀聞加律事,分付。出傳敎上曰,李徽中,旣若是處分,則不知不聞之察訪,容有可恕,給草轎助恣行之守令,不可同律,特施不敍之典。此後守令之若此者,察訪之不禁者,竝施制書有違私律事,定式施行。出傳敎藥房先退。上曰,都承旨入侍,洪麟漢進伏。上曰,明日辰時入後,待令于殿門外整齊,而殿座後,入之,可也。諸臣以次退出。
乙酉閏二月二十八日申時,上御景賢堂。夕講入侍時,特進官韓翼謩,知事南泰齊,參贊官李聖圭,侍讀官具庠,檢討官洪檍,記事官李益烍,記注官韓東岳,記事官尹光禮以次進次訖。庠讀奏盤庚中篇,又讀奏下篇,上講訖。庠曰,厥惟作,視民利用遷,此非但遷都也,王者所爲,視民利而已,於此等處,請留神焉。上曰,然矣。檍曰,盤庚,以口舌代斧鉞,可貴矣,多言爾祖爾父,是當罪之言,而此亦爲中興之基矣。上曰,然矣。泰齊曰,保后胥慼之言,民憂君君憂民,若此然後,可以治國矣。上曰,然矣。翼謩曰,上篇未遷時言,中篇將遷時言,下篇旣遷後言,皆有惻怛之意,留神焉。上曰,然矣。聖圭曰,無所仰達矣。上掩卷,藥房提調南泰會,持湯劑入侍,上進御,聖圭讀奏金魯鎭兼銜減下啓目。踏啓字。諸臣以次退出。
上在慶熙宮。停常參·經筵。
自午時至申時,日暈。
親臨三日製罷後,政院·玉堂·藥房口傳問安。答曰,知道。
鑧啓曰,正言洪景顔,自鄕上來,卽爲牌招,何如?傳曰,允。
傳于洪麟漢曰,頃者增廣初試,今番圓點已講人入格,當除講,預爲知悉。
洪麟漢,以忠勳府言啓曰,本府書寫忠義衛柳山鎭遷轉代,忠義衛金光輝差下,依例假郞廳稱號,何如?傳曰,允。
乙酉閏二月二十九日辰時,上御崇政殿月臺。親臨三日製入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·丁志遠·尹光禮以次侍立。上以步輿,出資政門,下敎曰,曾已申飭,侍衛入崇政門後佩筒介,非矣,申飭,可也。殿座後,藥房都提調洪鳳漢,提調南泰會,副提調鄭運維進伏。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣。鳳漢進湯劑,上進御。泰會退出,儒生入門。上曰,其所爭,先欲取近地而然乎?鳳漢曰,然矣。仍奏曰,明日次對,頉稟入之矣。上曰,至於儒生之科,不欲負債,況次對乎?肄儀後爲之,單子置之。上曰,都承旨進前,書廣諭文,可也。仍呼寫,廣諭入庭諸生。王若曰,詩云濟濟多士,文王以寧,噫,于今望八,四紀臨御,不能君師之道,濟濟之效,何以望焉,心常恧焉。噫,昨年之擧,非靑衿之過,亦予不能導率而然,雖然,莫曰其飭,飭亦敎也。圓點製述,到記殿講,已示弛張之道,而圓點諸儒外,其皆不參。噫,進定殿試,意蓋在焉,何則,大比之科,寔是萬萬料表,以予之氣,差愈之時,其欲行焉,遐方武士,未到者多,昔之伊尹,以一夫不獲所,其猶自過,莫重殿試,一或不參,是豈予意?仍前定日,靜而思之,自古有之,黃柑昨年不設,殿試在近,其若退行,當付後式年,不顧其憊,蹶然而起,乃命此製,京鄕各取一人,而紙頭,各書京鄕祕封與原文,絶勿違格,京鄕字,亦不漏焉。噫,予則春猶冬,今日日氣和暢,無乃爲諸生歟,體予遵昔年愛恤之盛意,噫,月臺親試之心,展意書呈,噫,不坐御榻,坐於月臺,望八暮年,與諸生親近之意,今者予意,雖選二人,其望滿庭之善製焉。出傳敎試官四拜後,右議政金相福·尹汲·元仁孫·李潭·鄭尙淳·洪檍·具庠以次進伏。上曰,李潭讀此文,聞于諸生,可也。潭高聲讀,上曰,仍釋之,可也。潭仍釋之,命書賦題觀國之光,揭板,通禮告禮畢。上曰,伏地者誰也?對曰,韓尙訥之子,而臣父,以軍官,入中原,得來皇朝筆筒而來,欲進獻未果,故來納矣。上命進之,覽訖。上曰,汝則退去,可也。上曰,八道儒生,各一人近前,可也。以次近前立,下詢居住及所以上來之由。至海州儒生對曰,間有謁聖而上來矣。上曰,此何說也?華鎭曰,外間不無此說矣。上曰,當次何年乎?聖圭曰,今年矣。上曰,予謂盡爲償債矣,又有一大債矣,雖然,當看筋力爲之矣。相福曰,試官鄭尙淳,雖入來,實病方苦矣。上曰,試官,鄭尙淳·金相翊爲之,上入大內,諸臣退出。
乙酉閏二月二十九日申時,上御景賢堂。科次入侍時,左承旨金華鎭,記事官李益烍·丁志遠·尹光禮,試官金相福·尹汲·元仁孫·金相翊·李潭·洪檍·具庠,以次進伏訖。華鎭曰,湯劑待令矣。上曰,藥房提調,持湯劑入侍。出榻敎南泰會進伏,進湯劑,上進御,泰會退出。華鎭曰,臺臣方詣臺矣。上曰,入侍。司諫柳脩,持平任希曾進伏。脩曰,請還寢鍾城府爲奴罪人天大酌處之命,依律處斷。上曰,勿煩。脩曰,新除授獻納邊得讓,時在全羅道參禮察訪任所,請斯速乘馹上來事,下諭。上曰,依啓。希曾曰,請還寢東呂·址淳等還配之命,更令王府嚴鞫得情。上曰,勿煩。希曾曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。出擧條臺臣退出,上曰,考券可也。上曰,先持來幾軸乎?華鎭曰,十五軸矣。畢捧券後,都承旨洪麟漢進伏。上曰,幾軸乎?麟漢曰,七百四十丈,而限後七丈矣。上曰,卿其還出,其七丈,竝作軸以入,可也。麟漢退出,少頃,還入進伏,華鎭退出。十五軸盡考後,上曰,先鋒則盡考矣,三試官分考,可也。上仍入內,下敎曰,卿等則考之,可也。上曰,承史輪回代食,可也。上曰,坐直承旨入侍,都承旨小退,可也。同副承旨元景濂進伏,麟漢退出,少頃還入,景濂退出,試券盡考後,上還御御榻。上曰,京鄕作各爲合考,京合考先上,可也。上親拆京畿試券後,下敎曰,此人之生父,曾爲山陵參奉矣,宗臣子弟,亦以全州書本乎?其名則當下敎,於鄕券又拆後矣。鄕儒生試券合考後上之,上親拆。下敎曰,京則李命勳爲首,鄕則崔命麟爲首矣。仍命賜饌訖,上曰,京鄕居首儒生,明日待令,之次以下儒生,亦爲待令。出傳敎諸臣以次退出。
上在慶熙宮。停常參,只晝夕講。
鄭運維啓曰,自明日,以初四日至,大報壇親祭正日相値,視事頉稟。傳曰,知道。
傳于鄭運維曰,欲使世孫見之,入直春坊來詣。
鄭運維,以禮曹言啓曰,今日三日製京居首幼學李命勳,鄕居首幼學崔命麟,竝直赴殿試事,命下矣。依前例竝直赴於今此式年文科殿試,何如?傳曰,允。
元景濂,以義禁府言啓曰,全羅兵使李敬懋狀啓,據刑曹帖目內,古阜郡守李世馨,移本府處之事,允下矣。李世馨,時在任所云,依例發遣府書吏拿來,何如?傳曰,允。
司書徐有元疏曰,伏以臣至愚至迷,自速大戾,鯨海薄投,非罪伊寵,恩宥旋霈,齒錄如舊,霜雪雨露,曲荷洪造,攢祝天恩,杜門訟愆,自分爲聖世之一棄物,不意玆者,除命忽降,舊瑕旣貰,親榮遽叨,仰認陶甄之化,無物不被,山藪之量,無物不容,雖以如臣無狀,亦幸比數於一物,得此有隕之天,臣手奉恩旨,感極而涕,誠不知其何以自措也。臣雖不肖,亦有犬馬之性,得罪以來,迹阻文陛,倏經三燧,瞻望雲天,旣結軒墀之戀,且念涓埃之報,只在奔走趨命,而追思宿愆,惶汗無從,歲月稍久,而臣心愈蹙,聖度包涵,而臣罪自知,以此滓穢之蹤,未敢爲唐突承膺之計,左右思量,無往非罪,噫,策名淸時,彈冠榮塗,是固人臣之至願,以臣愚迷,亦豈無此心哉?內省外怵,終有所不敢焉,則臣之情,其亦窮且戚矣,拊躬悼歎,尙何及矣,玆陳瀝血之章,仰瀆聽卑之天,伏乞聖慈,曲加矜諒,亟許鐫免,仍命選部,勿復檢擬,得以隨分自靖,以卒生成之澤,千萬幸甚,臣無任云云。答曰,省疏具悉。旣滌以用,何敢過辭?爾其勿辭,從速察職。
正言洪景顔疏曰,伏以臣曾叨諫銜,重被嚴旨,迹謝明時,念絶榮途,屛伏省愆,寤寐何安,不意滌瑕之聖度,特侈記簪之殊恩,薇垣新命,遽下於楸廬淹病之際,繼以馹召,辱促臣上途,無狀賤臣,何以得此?手奉除旨,自不覺感淚之被面,噫,臣之離違軒陛,星霜屢換,一段犬馬之誠,豈不欲重入脩門,昵侍前席,以少伸戀慕之忱,而第臣情蹤,終有所不敢冒進者。臣之向來一疏,始出相規之意,終爲已甚之歸,妄率之失,臣亦自知,而惟彼反詈之章,專事噴薄,殆無倫理,人之不自量,故至於此,今於時移之後,雖不欲與之較挈,以犯無辨之戒,而在臣自靖之義,亦何可以例放倒,晏然爲冒膺計哉?獨臣之所慙痛者,如臣無似,百不猶人,而出入記注,猥蒙眷顧,前後恩言,銘佩在心,臣非木石,寧不知感,區區所自勉者,惟在隨分盡職,以放萬一之報,而緣臣愚迷,致勤誨責,靜言思之,莫非臣罪,拊心自悼,尙誰尤哉?官職去就,旣無可論,久稽恩命,尤增罪戾,玆敢來伏私次,冒死自列,伏乞聖慈,天地父母,俯賜矜察,特許鐫免,俾靖私義,不勝幸甚,臣無任云云。答曰,省疏具悉。往事,何過撕捱?爾其勿辭,從速察職。
乙酉閏二月三十日辰時,上御建明門。親臨肄儀入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·丁志遠·尹光禮以次侍立。上以步輿,出崇賢門,御板位,王世孫先詣東邊板位,藥房都提調洪鳳漢,提調南泰會,副提調鄭運維進前。鳳漢曰,夜間聖體若何?上曰,一樣。鳳漢曰,寢睡·水刺之節,亦何如?上曰,一樣矣。鳳漢進湯劑,上進御,藥房三提調退出,肄儀如儀訖。上親詣建明門,虛位排設所奉審後,上曰,典樂留之,可也。典樂近前。上曰,擊鍾石磬,各呼律名,以次奏之,可也。典樂以次擊奏。上曰,十二律,付之十二方乎?對曰,未詳矣。上曰,知中樞洪啓禧,校理具庠入侍。出榻敎啓禧·庠進伏。上曰,俄問于典樂,而未詳矣。十二律付之十二方,則何方,當何律乎?對曰,未及詳考矣。上曰,肄儀後,晝講爲之,兼行次對。出傳敎上入大內,諸臣退出。
乙酉閏二月三十日午時,上御景賢堂。晝講,大臣·備局堂上引見入侍時,知事金陽澤,特進官沈繡,參贊官李聖圭,侍讀官具庠,檢討官洪檍,記事官李益烍·丁志遠·尹光禮,武臣李邦一,領議政洪鳳漢,右議政金相福,知中樞洪啓禧,判敦寧李昌誼,行司直洪象漢,左參贊韓翼謩,右參贊李益輔,行司直具善行,吏曹判書金致仁,刑曹判書黃仁儉,戶曹判書金尙喆,訓鍊都正李章吾,工曹參判鄭弘淳,刑曹參判金善行,吏曹參判元仁孫,執義李基德,司諫柳脩,事變假注書朴道仁,以次進伏訖。庠讀奏說命三篇,上講訖。庠曰,三篇,見君臣間求助陳戒之言,罔非可鑑,於此澄省焉。上曰,當體念矣。檍曰,夢賚之說,近於荒唐,先儒亦言之,而求善之心至切,則亦不無感通之理,非必事事必感,或有此理,於此等處留神焉。上曰,然矣。五年雖不言,言則有中,武丁,亦賢君,予則愧焉。諸臣以次陳文義訖。上曰,夕講爲之,習講後,只入正時。出傳敎經筵官先退,鳳漢·相福進伏。相福曰,聖體若何?上曰,一樣矣。相福曰,寢睡·水刺之節,亦何如?上曰,一樣。鳳漢曰,上年冬次對時,備堂沈繡所啓,以爲分水嶺事,臣竊有耿耿者,鐵嶺則險隘,不必深慮,分水嶺則通衢長驅,無可誰何,鐵原防營在遠,緩急難以鎭守,事之疏忽,莫此爲甚,築城一款,雖難輕議,防守之策,有不可忽云云。自上,以令備局,消詳以奏爲敎矣,重臣所奏,出於深遠之慮,而形便及設施,臣等無以遙度,令道臣,商度狀聞後稟處,何如?上曰,依爲之。判敦寧李昌誼曰,鐵原及分水嶺以南,俱是江原所管地界,該道道臣處,似當一體詳問其便否矣。鳳漢曰,此議甚好,然則使兩道道臣,各出意見,卽爲狀聞,始爲參量處之,好矣。上曰,依爲之。出擧條陽澤曰,山城行宮,李鼎輔,爲守禦使時,一新修改,其後溫王廟留營,各倉各廳僧舍,比年以來,亦次第補葺,本府人和館時,府尹鳩材改建,南漢公廨,今幾奐焉改觀,而但宗廟所建處,地形卑濕,自經昨年晩霖,多有傾頹處,當趁卽改葺,而臣營物力蕩渴,勢將鳩聚材瓦,漸次經紀,而宗廟事體,至爲重大,先爲仰達,繼圖修葺之道矣。鳳漢曰,此是本廳從便修改者,而事體,異於尋常公廨,故將臣,如是仰達矣。上曰,事體重矣,依爲之。出擧條上曰,臺臣傳啓,可也。基德曰,請還寢東呂·址淳等還配之命,更令王府嚴鞫得情。上曰,勿煩。出擧條基德曰,請還寢定配罪人者斤萬酌處之命,更令王府嚴鞫得情,快伸王章。上曰,勿煩。出擧條基德曰,向日知製敎製述,亶出聖上勸課之至意,而在京之人,多有懸病不進,雖未知伊日病勢之如何,而特敎之下,事體寒心,請在京知製敎應頉外,一倂從重推考。上曰,依啓。出擧條脩曰,請還寢鍾城府爲奴罪人天大酌處之命,依律處斷,上曰,勿煩。出擧條上曰,和吉之禮在秋,故予意則第已買給,必有其第,親迎處,以其第爲之事下敎矣,嘉禮廳禮判入侍時,次知中官,適入侍,故下問,已賣云,其涉駭也。下敎曰,非予所知,必有其價,何煩有司?以其價,臨吉禮求得才,又下問,復還推於所賣處云,亦非下敎,旣賣復買若此,初何賣乎?此不過下屬輩從中作俑之致,擧措顚倒,暮年自强之時,旣聞之後,豈令行苟且之事,當該次知中官,爲先從重推考,其期不遠,分付禮曹,令本府,更令不苟艱處,其價,亦令本府給之,而必以度支不爲顧助處買之,而其若有依前從中操縱之弊,當該中官,令該府處之,下屬,令攸事從重科治事,分付。出傳敎大臣·備堂先退。上曰,居首儒生·之次儒生入侍,李命勳·崔命麟進伏。命勳,誦奏詩葛覃章,命麟,誦奏易乾卦,至大明終始,六位時成。上曰,止之。上曰,汝等越講矣。命勳等起伏,上曰,京居首幼學李命勳,鄕居首幼學崔命麟,竝直赴殿試,之次進士蔡弘履·朴道翔·李明讓,生員李憲洛·林啓濬,各給二分。出傳敎上曰,之次儒生,竝入侍,以次進伏。上曰,汝輩中有爲講工者乎?對曰,無之矣。上曰,有講工者,則欲給初試矣,無則置之。諸臣以次退出。
乙酉閏二月三十日申時,上御景賢堂。夕講入侍時,知事金陽澤,特進官沈鏽,參贊官鄭運維,侍讀官具庠,檢討官李晉圭,記事官李益烍·丁志遠·尹光禮,以次進伏訖。庠讀奏高宗肜日·西伯勘黎·微子三篇,上講訖。上曰,肜日雉雊,可見天人之感應,如影響矣。上曰,然矣。庠曰,如此之時,祖伊來告,則可見其忠愛之臣,有如此之臣,而商王,終致亡國,以微子一篇見之,不惟賢臣,親兄弟親宗室,亦有如此之賢仁,而皆不用,其國豈治乎?自取滅亡宜矣。上曰,然矣。晉圭曰,高宗默思,其誠通天,故有雉雊之應矣。上曰,然矣。晉圭曰,至於此時,則雖祖伊來告,微子發歎,亦末如何之時矣。上曰,然矣,諸臣以次陳文義訖,經筵先退,藥房提調南泰會,持湯劑入侍。出榻敎上進御,泰會退出。運維曰,縕繹間視事,頉稟。上曰,知道。出傳敎讀奏徐命元疏,賜批。上曰,隨駕在近,不可不備,何待請牌?司書徐有元,待開門牌招察任。出傳敎讀奏洪景顔疏,賜批,上聞公事訖。上曰,今覽嶺伯李徽中乘轎査狀,勿論在驛與否,聞于京者,皆不論報,近者紀綱,一向解弛,焉敢若此?沙斤□□察訪,依他道察訪下敎勘處。出傳敎諸臣以次退出。
上在慶熙宮。停常參·經筵。
章敬王后忌辰齋戒。
李聖圭啓曰,初五日朝參,取稟。傳曰,停。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
上在慶熙宮。停常參·經筵。
章敬王后忌辰。
自巳時至酉時,日暈。
以承傳色口傳下敎于鄭運維曰,先來太遲,義州譯學,入送鳳凰城知來事,令備局卽爲分付灣府。
又傳于曰,禮房入侍時,昨年夏享親祭儀匭,香室官員,精奉入侍事,分付。
傳洪麟漢曰,編次人禮房承旨,待下敎詣閤。
傳于鄭運維曰,編次人禮房承旨入侍。
以武科殿試規矩望筒,傳于李聖圭曰,依增廣例爲之,比較,以片箭爲之。
鄭運維,以禮曹言啓曰,謁聖吉日,以今月晦日前,多日擇入事,命下矣。謁聖吉日,卽令日官推擇,則今三月二十一日·二十二日·二十八日爲吉云,以何日定行乎?敢稟。傳曰,以二十八日擧行。
李聖圭,以兵曹言啓曰,今此大報壇擧動時,本曹郞廳侍衛及陪衛,不可不備,而新除授佐郞韓後樂在外,未及上來,今姑改差,其代,令該曹,以在京無故人口傳差出,以爲備員之地,何如?傳曰,允。
又以兵曹言啓曰,今此大報壇擧動時,禁軍一番,步軍三哨,依下敎磨鍊啓下,而馬軍則幾哨擧行乎?敢稟。傳曰,以一哨擧行,馬步軍入直,依前擧行。
吏曹口傳政事,以丁志遠爲兵曹佐郞。
乙酉三月初二日午時,上御景賢堂。編次人禮房承旨入侍時,編次人元仁孫,右承旨鄭運維,記事官李益烍·丁志遠·尹光禮,以次進伏訖。上曰,儀匭何不入來乎?運維曰,當入正門,故取稟後開門矣。上曰,非由正門矣,只香室官員,奉入可也。賤臣承命,引入香室官員李章五,奉儀匭以入,而傳于運維,運維奉納後,章五退伏。運維曰,藥房提調,持湯劑來待矣。上曰,入侍。南泰會進伏曰,日間聖體若何?上曰,一樣。泰會曰,寢睡·水刺之節,亦何如?上曰,一樣矣。泰會進湯劑,上進御。泰會退出,上曰,今年文廟酌獻禮當次,昔年必於暮春行焉,令該曹,謁聖吉日,以今月晦前,多日擇入。出傳敎上下榻俯伏,呼寫夏享大祭祭文,仁孫校正訖,上還御御榻。上曰,軍刑房入侍。出榻敎禮房及香室官員,奉儀匭及祭文退去擧行,左副承旨李聖圭進伏,運維·章五退出。上曰,來夏初十日親祭時,誓戒隷儀·省牲省器,依今番例擧行,前後廂步軍五哨·馬軍一哨·禁軍一番·扈衛廳一番·局將一番隨駕來,謁聖時,亦依此擧行,侍衛守宮皆仍,御將新營留宿,一依傳敎擧行。出傳敎上曰,今謁聖時,世孫隨駕行禮,依例擧行,其前一日酉時,詣昌德,先爲展禮,三更一點,自集春門,詣太學,行禮試士後,下輦臺乘輦,回駕入昌德後,只隨駕馬步軍·扈衛軍官·局將,入直內外營,頃者永禧殿酌獻禮時,乃覺殿外咫尺之地,刁斗之聲,徹宵連聞,故下敎,此後於廟殿咫尺之地,聲必底微事,永爲定式之意,分付都監,初十日夏享時,世孫,依今番例隨駕,一體展謁後先回,回駕時,祗迎於興化門事,分付儀曹。出傳敎上曰,今番謁聖庭試武科初試取人數規矩,依頃年例擧行事,分付該曹。出傳敎上曰,謁聖擇日單子,入來持入,可也。賤臣持入。上曰,以二十八日擧行,上呼寫諸墓祭文,仁孫校正,南泰會進湯劑,上進御,泰會退出。上曰,入直吏曹郞廳入侍。吏曹佐郞金東洙進伏。上曰,祭官摘奸,來告政院以奏,可也。諸臣以次退出。
上在大報壇齋室。停常參·經筵。
午時,日暈。未時申時,日暈。暈上有冠,暈下有履,左右有戟,色皆內赤外靑,白氣逶迤暈上,良久乃滅。
藥房都提調臣洪鳳漢,提調臣南泰會,副提調臣鄭運維啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,氣則一樣,下敎日入侍,宜矣。中宮殿·惠嬪宮,藥房口傳問安。答曰,知道。
大駕,璿源殿入齋室後,王世孫板位問安。答曰,知道。政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕,大報壇入齋室後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
大駕,奉審還入齋室後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
以承傳色傳于鄭運維曰,承言色不稟故爲之,此後世孫板位問安。置之。
又傳于曰,世孫冕服短矣,趁謁聖新製以入,而其長,與新製絳紗袍同。
又以承傳色傳于李聖圭曰,明日世孫祗迎時刻,置之,孝章宮諸司預備下後來詣,只白外備事,分付侍講院。
鄭運維啓曰,上番刑曹兼春秋丁志遠,雖移兵曹,旣已齋宿,預備兵曹兼春秋成箕柱,今姑減下,兵曹兼春秋,令該曹,以丁志遠仍爲口傳啓下,禮曹兼春秋有闕代,一體口傳差出,何如?傳曰,允。
吏曹口傳政事,兼春秋二單黃樸·丁志遠。
傳于鄭運維曰,世孫崇賢門外祗迎後,當隨駕,政院知悉擧行。
傳于沈鑧曰,祗迎後,世孫當隨駕,宮官二嚴來詣。
傳于李聖圭曰,內外營各留三十名,其餘使之退休。又傳于曰,諸司預備,分付侍講院。
李聖圭以訓鍊都監言啓曰,今此擧動時,馬步軍入直,依前擧行事,命下矣。弘化門軍一百名,廣智營軍五十名,集春營軍五十名,南營馬軍五十名,永肅門局出身四十五人,將官率領,初三日入直,而初四日動駕後,撤罷之意,敢啓。傳曰,知道。
又以訓練都監言啓曰,金虎門·弘化門·南營·廣智營·集春營入直軍兵及永肅門入直局出身,依傳敎各留三十名,其餘,使之退休之意,敢啓。傳曰,知道。
又以兵曹言啓曰,在前經宿擧動時,闕內巡檢使,入直兵曹·都摠府堂上申飭事,例爲啓稟分付矣,今亦依此擧行之意,敢啓。傳曰,知道。
又以兵曹言啓曰,謁聖文武科,今三月二十八日設行事,自禮曹推擇啓下矣,武科初試,令日官推擇,則今月十三日爲吉云,以此日擧行,何如?傳曰,允。
上在大報壇齋室。停常參·經筵。
中宮殿·惠嬪宮,王世孫遣宮官問安。答曰,知道。
王世孫還宮後,政院問安。答曰,知道。
宋聖遇啓曰,兵曹都摠府郞廳來言,闕內各處入直守直軍兵等,夜巡檢之意,敢啓。傳曰,知道。
乙酉三月初三日辰時,上詣大報壇。擧動入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·丁志遠·尹光禮以次隨駕。上具翼善冠·袞龍袍,以步輿,出崇賢門,王世孫先詣東邊板位,上降輿,御板位,香祗迎訖。藥房都提調洪鳳漢,提調南泰會,副提調鄭運維進伏,鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣。鳳漢進湯劑,上進御。上出興化門,王世孫隨駕,上詣昌德宮進善門外,降輦乘輿,由萬安門,入眞殿少頃,由泰秋門,出詣皇壇,入齋室,改具冕服,王世孫改具冕服,詣皇壇前拜位四拜,詣壇上奉審,省器省牲訖,詣香大廳,御于廳上。王世孫侍立堦上,諸臣侍立堦下,運維陞廳,奉納祝文,上親塡祝訖,還入齋室,王世孫隨入。諸臣以次退出。
上在慶熙宮。停常參·經筵。
大報壇親祭罷後,王世孫遣宮官問安。答曰,知道。政院·玉堂·藥房口傳問安。答曰,知道。朝廷·二品以上·六曹堂上單子問安。答曰,知道。
大駕還入眞殿後,政院·玉堂·藥房口傳問安。答曰,知道。
大駕詣毓詳宮後,王世孫遣宮官問安。答曰,知道。政院·玉堂·藥房口傳問安。答曰,知道。酌獻禮後,政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
大駕詣孝章宮後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。世孫宮,政院·玉堂·藥房口傳問安。答曰,知道。
傳于李聖圭曰,諸司預備。
又傳于曰,諸司預備。
傳于鄭運維曰,明日晝講,爲兼行次對。
乙酉三月初四日四更一點,上詣大報壇。親祭入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·丁志遠·尹光禮以次侍立。上具冕服,以步輿,出齋室朝宗門外降輿,詣皇壇,先行四拜,在位者皆四拜,晨祼禮,行初獻禮如儀,仍行亞獻·終獻禮如儀,就望燎位,唱禮畢後,上還御于奉室堦上,藥房都提調洪鳳漢,提調南泰會進前。鳳漢曰,昨日動駕,仍爲達曙將事,聖候若何?上曰,豈意今年,又爲親行三獻于皇壇乎?初謂將何以行禮矣,亞獻後,則氣益淸,若有助矣,神位奉安後,當還齋室,故姑爲立於此矣,仍御于小次,鳳漢進湯劑,上進御,上還御堦上。上曰,戶曹待令郞廳入侍。戶曹佐郞申光履進前。上曰,俄者有命矣,自今日,仍留此監董,卽成可也。光履曰,毓祥宮待令,何以爲之乎?上曰,他郞廳代之,可也。上還御小次。上曰,領右相入侍,領議政洪鳳漢,右議政金相福進伏。相福曰,達宵將事,聖體若何?上曰,初謂難矣,今則快勝,異矣。相福曰,寢睡·水刺之節,亦何如?上曰,寢睡則初昏少爲之矣。上曰,頃者奮武字,改之乎?鳳漢曰,其時改以揚武矣。上曰,予於俄者,又有覺焉,聖功字,在予尊號,果如何乎?鳳漢曰,似無所嫌矣。上曰,奮武旣改,則存此,亦豈不如何乎?鳳漢曰,此二字,不但少無所礙,同之實,亦好矣,且奮字之改實,則無義矣。相福曰,然矣。上曰,然則置之,可也。大臣先退還安訖,上還入齋室,下敎曰,宮時刻,待下敎擧行。諸臣以次退出。
乙酉三月初四日卯時,上還宮。歷詣毓祥宮,孝章廟入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國·李益烍·丁志遠·尹光禮以次隨駕。上出齋室,以步輿,由泰秋門,入詣眞殿少頃,由萬安門,出進善門外乘輦,藥房都提調洪鳳漢,提調南泰會,副提調鄭運維進伏。鳳漢進湯劑,上進御。上詣毓祥宮門內,駐輦下敎曰,挾輦及前後廂,以入直軍交遞,上入宮。諸臣列立于風月軒閤外。上曰,禮房承旨入侍,運維·益烍·志遠·光禮入侍于廟庭。上曰,祭文中回字,改書可也。運維改書後,退出閤外,上出閤門,諸臣以次隨入廟內,上行再拜禮,仍行酌獻禮。上曰,贊聲低微,執禮推考,可也。仍又下敎曰,初入故然也,勿推可也。上曰,都尉入參於內庭,可也。行禮訖,上曰,孝章廟歷臨事,分付。出榻敎上曰,毓祥宮床巾,端午祭,兼告修重修事,分付該曹。出傳敎上曰,都承旨進前,麟漢進前。上曰,乙酉式年殿試,國朝以後,幾番爲之事,令儒臣知入,可也。上詣孝章廟,日暮時,以步輿出宮門,駐輿下敎曰,宮近處居生老民,招入可也。招入後,下詢役名及居住年數後下敎曰,噫,今日此心一倍之中,入覽舊第,物色若昔日,追憶昔年,怳若夢焉,此心難耐,召見延秋門契父老九人中居於此契最多年者二人,噫,昔漢豐沛父老,南頓老人,古史載焉,而近者人皆多年之時,此契老人,一何少乎?噫,于今望八,欲見故契父老,而若是尠焉,心庸自嗟,噫,旣已召見,其無恤老之道乎?特令惠廳,隨其年分等,顧恤後草記,以示予意。出傳敎洞口外降輿乘輦,麟漢曰,乙酉式年數,列錄以來矣,上覽訖,鳳漢·泰會·運維進伏。進湯劑,上進御,上還詣慶熙宮·崇賢門外,降輦乘輿。上曰,宣傳官入侍,宣傳官進前。上曰,卽傳標信,解嚴可也。上入大內,諸臣退出。
上在慶熙宮。停常參,只晝夕講。
藥房都提調臣洪鳳漢,提調臣南泰會,副提調臣鄭運維啓曰,親薦壇祀,徹曙將事,仍詣毓祥宮,歷臨孝章廟,侵夜回鑾,勞動憊至,伏未審此時聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。兩日之內,雖伸微忱,一倍此心,追慕冞切,予氣則心也,心伸氣亦舒矣。
中宮殿·惠嬪宮,藥房口傳問安。答曰,知道。
洪麟漢啓曰,試官望中時無職名人,令該曹口傳付軍職,何如?傳曰,允。
以柳成模爲假注書。
鄭運維啓曰,讀券官金陽澤·南泰齊·蔡濟恭牌不進推考傳旨,今方捧入,而莫重親臨殿試,如是違牌,事甚未安,竝更卽牌招,何如?傳曰,允。
傳于李聖圭曰,中官旣已做錯,承旨推考,置之。
以全羅監司狀啓,扶安居良人尹太成等渰死事,傳于金華鎭曰,令本道恤典擧行。
兵曹口傳政事,副司果尹蓍東。
元景濂啓曰,明日崇政殿親臨殿試時,香室,依例移接於南所藝文館,移接於室後之意,敢啓。傳曰,知道。
鄭運維,以禮曹言啓曰,來四月初十日宗廟夏享大祭親行事,啓下矣,永寧殿,依前例同日遣大臣行祭事,知委,何如?傳曰,允。
鄭運維,以禮曹言啓曰,竹山居草土人李有白奴名呈狀內,奴矣上典,今乙酉式年文科講經,準分入格,當赴殿試,而不幸奄遭生母喪,不得赴試云,李有白,許赴於來戊子式年文科殿試,何如?傳曰,允。
鄭運維,以禮曹言啓曰,昨年濟州別遣御史,試取儒生金衡重·邊聖遇·邊聖運直赴殿試事,命下矣,金衡重等三人,今始上京,依前例竝直赴於今此式年文科殿試,何如?傳曰,允。
鄭運維,以嘉禮廳言啓曰,本廳都廳安寬濟遷轉代,本廳郞廳睦萬中差下,郞廳代,禮曹正郞黃樸差下,使之察任,何如?傳曰,允。
李聖圭,以兵曹言啓曰,訓鍊都監砲手金弼輝·林泰長,內中日試才時,鳥銃無間,連三次三發三中,似當依法典直赴殿試,所授賜馬之帖,亦當還收,而係干恩典,自下不敢擅便,上裁,何如?傳曰,依爲之。直赴殿試。
金華鎭,以賑恤廳言啓曰,傳敎據,延秋門契久居民二人,各米十斗,其餘七人,各米七斗式分給之意,敢啓。傳曰,知道。
左議政尹東度箚曰,伏以臣三朔淹病之餘,又添毒感,諸般症形,多日彌留,宛轉叫苦,無望束帶,昨日享禮,鑾蹕經宿,百僚咸簉,各效其誠,而臣獨偃伏私次,竟未參駿奔之列,前後廢禮,罪固難赦,陳病之辭,轉益支猥,請譴之籲,徒自瀆屑,揆分增怵,置躬無地。區區引訟之懇,唯有遄被嚴勘,兼卸虛帶,少贖積戾,粗安私心而已。伏乞聖明,俯垂矜諒,亟降威命,以昭法紀,千萬幸甚。取進止。答曰,省箚具悉卿懇。其所未參,業已諒矣,卿其安心,其勿引咎而善攝焉。仍傳曰,遣史官傳諭。
乙酉三月初五日午時,上御景賢堂。晝講,大臣·備局堂上引見同爲入侍時,特進官鄭纘述,同知事徐命膺,侍讀官李性源,檢討官李晉圭,武臣金得煋,領議政洪鳳漢,右議政金相福,行司直洪象漢,左參贊韓翼謩,兵曹判書具允明,行副司直具善行,刑曹判書黃仁儉,戶曹判書金尙喆,行副司直沈鏽,行副護軍具善復,訓鍊都正李章吾,工曹參判鄭弘淳,刑曹參判金善行,左副承旨李聖圭,司諫柳脩,執義李基德,記事官盧瑞國,事變假注書朴道仁,記事官丁志遠·尹光禮,以次進伏訖。上曰,自止,止於泰誓中篇,可也。李性源進讀上中篇,上受而讀之一遍訖。李性源曰,此篇,首言惟天地萬物父母,又言元后作民父母,蓋人君,與天地同其德,擧萬民之衆,無一不得其所,然後可見爲民父母之義,此雖一時誓師之言,實爲萬世人君所當體念處矣。李晉圭曰,臣別無可奏之語,而紂之時,天命人心,皆歸於武王,武王之伐,則天伐之也,天命殛之,恭行天討之意,於此蓋可見矣。上曰,大勳未集云者,有未及之意,而至於受命文考,似涉如何矣。徐命膺曰,文王,三分天下,有其二,猶爲臣事而受命文考云者,若將使之者然,先儒有疑於泰誓三篇者,亦有以也。洪鳳漢曰,文王之時,紂之穢德,猶未彰聞,至於武王之時,罪惡彰著,無餘而然矣。晉圭曰,大臣所奏,誠是矣,文王之時,罪猶未彰故然矣,文王,若當此時,亦如武王矣。上曰,此莫非從天命順人心而然矣。鳳漢曰,聖人之語,無不合理,武王若不逮,則不可謂聖矣,湯·武,皆一體從天順人而爲之矣。上曰,天命人心,歸于一身,則不得不自當之,而受命文考,則予以爲非武王所爲也。金相福曰,受命之命字,則天命之命字矣。鳳漢曰,受命文考云者,實如聖敎,而右相所奏,亦然矣。上曰,然矣。鳳漢曰,日間聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,湯劑進御,何如?上曰,藥房提調,持湯劑入侍。出榻敎鳳漢跪進湯劑,上進御。鳳漢曰,今此親行夏享,世孫隨駕,實是盛擧,臣等不勝欣悅矣。相福曰,實爲欣悅,而聖躬每每親行,實爲悶迫矣。鳳漢曰,先來狀啓入來,可喜矣。上曰,官無事村無事,實爲豁然矣。上曰,特進官進前。鄭纘述進伏。上曰,今見老將,貴矣。纘述曰,臣不入筵中,近十年矣,今瞻玉色,死無餘憾矣。上曰,十年之間,予之顔色,何如耶?起立瞻望,可也。纘述起立瞻望曰,玉色猶勝於前,至於眼彩,亦無所減矣,小臣眼不昏矣。上曰,老者爲怪異之言矣。鳳漢曰,玉色無減,實如特進之言,臣亦以爲然,而殿下,每以爲不然,今以彼言觀之,臣言不爽矣。命經筵先退,仍命內侍,扶特進官下去。上曰,大都乙酉七式年,予見二,乙酉實爲異矣。鳳漢曰,我朝三百七十四年之內,先朝曁當宁,居九十二年,乃四分之一,實是三代以後所無也。上曰,過矣。雖使儒臣,詳考史冊,必無此理矣。鳳漢曰,此全羅右水使李泓狀啓也,以爲虞候所管海南黃原山松田三十里之內,失火延燒,實無人力可救之望矣,幸値大雨,僅得自滅,而此非一時偶然之火,明是牧民之故放,故各人等,次第嚴覈取服,則場內兩班吳匡一·張旻翼,最初首唱,而牧官吏房鄭昌道,招會場民,爛漫符同,丁伯奎,以放火爲好先發言,而察其事情,特不過脅從,高元景,因伯奎之言,從傍贊助,朴厚道·金得秋·姜必遇·林日興·魯千壽·文必才,各自和應,一時放火,論其罪狀,事當一竝先斬後啓,而邦憲自有條理,多人之施以一律,亦不敢擅斷,以待朝家處分,請令廟堂稟處矣,禁松放火,自有其律,法典至嚴,更無可議,依帥臣所論列,分等置法,斷不可已矣。右議政金相福曰,其論鄭昌道之罪,以爲似有符同之跡,論斷一律,而以似有爲言者,異於取服,更加嚴覈而嚴處,似好矣。上曰,事件雖異,與長淵事無異,今日若有國綱,焉敢若此?吳匡一·張旻翼,以鄕品爲名,旣參於此,非首唱而何,鄭昌道牧場,吏房干預于此,此三漢,可謂元犯,欲爲呈備局者,非虎也,慾在於此,丁伯奎之言,則由中率口也,年亦少焉,一體勘斷,非審愼之道,其他諸囚正若長淵亂民,持鍤加功者,三十里松山,豈特七人作俑乎?同施一律,亦涉過重,丁伯奎,嚴刑島配,其他七囚,一體擧行,而此等末世,其在懲一勵百之道,吳匡一·張旻翼·鄭昌道事,當依律勘處,而關係一律,令帥臣,竝結案取招後,梟示境中,可也。出擧條鳳漢曰,此全羅監司沈履之狀啓也,謄報水使狀聞,而放火人請罪,與水使大體相同,又論水使之當有論責,當該虞候及當該監牧官,亦爲請罪矣,諸罪人,水使狀啓覆奏,已有下敎,水使事體稍異,不可以奸民之肆惡,隨以論罪,此則置之,虞候職責,旣是禁松,而松旣失火,難免其責,牧官管下亂民,作此無前之變,爲其官長,安可晏然,虞候朴信熙,牧官尹㔤,竝先罷職後拿問,何如?上曰,依爲之。出擧條鳳漢曰,御史李徽中乘轎事,因嶺南狀啓,有所處分,而至於沙斤,則該察訪,旣以差員在京,則其時兼官自如察訪,當當之,沙斤本察訪分揀,以自如察訪,更爲現告,似宜矣。上曰,依爲之。出擧條上曰,李徽中乘轎査狀畢到,當該察訪,一體捧傳旨。出傳敎鳳漢曰,頃日筵中,以禮曹判書李之億久勞事,有所下敎矣,蓋有積瘁之餘,病狀亦難强,姑爲許遞,俾使調治,何如?上曰,曾有下敎,本職許遞,可也。出擧條鳳漢曰,癸未年江都米一千五百石之移轉於喬桐者,乃是竝耗還捧者,而其時水使,不善擧行,無耗捧上,昨年,亦循再昨年例,事甚未安,癸未當該水使,亟施罷職之典,甲申當該水使,從重推考,自今秋,竝耗收捧之意,分付,何如?上曰,依爲之。出擧條刑曹判書黃仁儉曰,御寶僞造罪人金大七,日次時不無變辭之端矣,文案敢此仰稟矣。上命判付。仁儉曰,雲峯守杺,以其所親人曺哥與吳哥之逃婢推給事,阿峴居朴召史母女,私自捉去,而先脅朴召史之女,以其父下鄕時招引樣取服後,朴召史打臀八度,勒使之同辭自服,朴召史納招歸家,以爲平生,無延累丈夫之事,而今旣誣服,生亦何爲,仍卽溺井致死,及其檢驗之際,杺又欲爲移罪自免之計,自己奴屬,盡爲驅避,乃以朴召史捉來時隣居使喚人莫男之妻與子,執捉私拘,將欲出付刑差,則莫男之妻,生怯結項,又爲致死矣。曺哥·吳哥,逃躱不現,故今方窺捕,而杺之私家推捉,或拘或杖,已違法例,畢竟兩女之致命,實由威脅,則威逼致死,自有當律,係是朝官,移義禁府處之,何如?上曰,今覽所奏,噫,人命,一猶重也,況再乎?聞甚殘忍,令該府爲先拿處,以本律直爲勘處,可也。出擧條行副司直沈鏽曰,臣方待罪造紙署提調,而本署形勢,至爲殘弊,全不成樣之中,紙匠之應役浩多,擧懷渙散,官舍之年久頹廢,只餘數間,而亦無改建之路,非但聞見之可駭,設置本署之意,豈容若此?臣方稟議廟堂,弊端之難堪者,可以成節目嚴禁,而區區愚意,則自朝家,覓給如干物力,俾救一分之急,不然則革罷本署,移屬於有裕他司,恐不可已,故敢此仰達矣。領議政洪鳳漢曰,重臣,謂當革罷,而臣則請依大典,提調一員之外,又加一員,外面言之,似爲不緊,而實則意有在焉,紙匠接濟之道,摠使旣已例兼提調,自當依定奪擧行,其他不可不變通,而摠廳事力之有不可及者,臣當與提調,從容相議,後日登對時,可以稟處矣。上曰,依爲之。出擧條執義李基德曰,請還寢定配罪人者斤萬酌處之命,更令王府嚴鞫得情,夬伸王章。上曰,勿煩。措辭見上又曰,請還寢東呂·址淳等還配之命,更令王府嚴鞫得情。上曰,勿煩。措辭見上又曰,松田放火,自有其律,況三十里延火,尤是莫大之變怪。今此丁伯奎之首先發說,論其罪犯,有過於吳匡一等三人,而獨下島配之命,此雖出於審愼之聖意,而邦憲至嚴,斷不可容貸,請令帥臣,罪人丁伯奎與吳匡一等三人,一體勘斷。上曰,其所處分,業已詳量,不允。已上出擧條司諫柳脩曰,請還寢鍾城府爲奴罪人天大酌處之命,依律處斷。上曰,勿煩。措辭見上副校理李性源曰,松田放火,事極驚心,帥臣之請以一律,竝施之十一人者,固無足怪,而特以好生之德,區別首從,三人則致法,八人則從輕處分,實出審愼之至意,而第首唱者,卽一人之稱也,今此三人之竝以首唱勘律,恐非法意,若更加十分詳査,參量情法,則此三人中,安知無一二人可生之端乎?且死囚三人之結案,卽重獄也,人命至重,而只令帥臣,結案取招,恐違法例,若分付道臣,更爲詳査,具格取招,則恐合事宜矣。且傳敎中,有帥臣若先梟示則已矣之敎,此後無識帥臣,若錯認傳敎本意,而妄有先梟示之擧,則濫殺之弊,或恐自此而啓,惶恐敢達矣。上曰,以松田事處分之後,臺據理爭之,儒臣其欲審愼,今日筵中,俱各得體,而下敎中一句語,昔漢張釋之語文帝之言,先儒非之,其補綸綍嘉之,而若或曰氣銳,或曰輕率則可也。若有無識帥臣之說,近於凌踏武臣,此等之處,仰覩昔年勉飭,年少文臣此等之習,不可無飭,校理李性源,從重推考。出傳敎上曰,儒臣所奏是矣,下敎中先梟示一句,抹去可也,而予之推考儒臣,亦有意焉,此抑强扶弱也,君臣如此,亦都兪之意,然而如此之後,諸臣亦似不爲此等言矣,實爲怪矣。上曰,夕講爲之。出傳敎命備堂先退,上曰,試官望筒,何至今不入耶?李聖圭曰,以左議政再牌啓辭未下,故不入矣。上曰,凡科場,大臣雖皆違牌,重臣命官,亦有古例,況右相,旣已承牌,則修正單子以入,可也,不當稟而稟,當該承旨推考。出傳敎聖圭曰,卽伏見京畿監司李景祜,全羅監司沈履之等同推啓本,則喬桐·抱川·任實等邑囚推罪人等,去二月同推,未準擧行,殊無申飭之意,當該兩道監司,竝推警責,何如?上曰,依爲之。出擧條又曰,卽伏見江華府留守金尙翼同推啓本,則留獄罪人等,去閏二月朔同推未準擧行,殊無申飭之意,當該留守,依定式推考警責,何如?上曰,依爲之。出擧條上曰,中官田宗城,奏辭之際,無識特甚,越俸一等。出傳敎上曰,禮房承旨入侍。出榻敎鄭運維進前,命讀奏京畿監司狀啓訖,上曰,京畿監司狀聞,大臣入侍時,未及令讀,頃者道臣入侍時,曾已聞飭農之時宜許,而爲先留庫中三之一加分事,令備局卽爲分付。出傳敎又命讀左議政尹東度箚子訖,命書批答。上曰,頃者殿試·殿座後,鼓吹則待令崇政門外矣,仍在本處懸題後,月臺乘輿時依例振作事,分付。出傳敎讀奏諸公事後,諸臣以次退出。
三月初五日酉時,上御景賢堂。夕講入侍時,特進官洪象漢,同知事徐命膺,參贊官元景濂,侍讀官李性源,檢討官李晉圭,假注書柳成模,記事官丁志遠·尹光禮,以次進伏訖。上曰,有今古武成,又有付紅籤處,以何本進講乎?上番與注書出去,問于冊色書吏而入奏,性源與賤臣成模出去,詳問後進伏。性源曰,古本則不爲進講,考正本亦有錯字,故蓋付籤中間,謄付一本,以此本進講云矣。性源讀泰誓下篇自時厥明。上曰,讀止牧誓終篇,可也。性源讀止牧誓篇末,上讀新受音後,上曰,上番仍讀武成,可也。性源讀武成篇,自惟一月壬辰,至垂拱而天下治,上讀新受音訖。上曰,今則付籤之意,瞭然矣。上曰,予以考正本讀之而無吐,故拔一吐矣。上曰,此後則以考正本進講,書付諺解,別書一本,付於其間者,不緊矣。性源曰,泰誓三篇,以非三代時所作,古人有言之者,而誓師之辭,則甚詳矣。晉圭曰,誓師則詳,而辭意太露矣。性源曰,牧誓則征代之事,故其言,信嚴截矣。上曰,牧誓,比諸泰誓,多有精神矣。命膺曰,泰誓,近於僞作,而武成,則較此篇似實矣。上曰,泰誓,初誓之辭,故頗詳,牧誓,征代之事,故較嚴,武成則垂拱之辭,可見聖人氣像。晉圭曰,以武王之聖德,伐暴亂而猶有不勝之慮,可見聖人臨事而懼。象漢曰,此等篇,異於四書,似別無文義矣。上曰,注書出去,留開陽門,冬至使先來三人,使之待令。景濂曰,泰誓,終不如兩篇矣。象漢曰,望八人君,開筵勤講,前代稀有,而又以文義,多所發難講討,實所欽仰,而凡諸政事典章如是,詳審之意,尤所加勉也。上曰,藥房提調,持湯劑入侍。出榻敎提調南泰會進湯劑,上進御訖,性源,進奏漢以下諸賢君在位年數笏記訖。上曰,先來譯官及軍官,使之入來。上使軍官李藎輔,副使軍官韓得樞,譯官金學象進立中階,上問姓名及履歷後,上問北京風俗,學象,以不得詳知仰對,得樞,以多興土木之役,入謝之時見之,則太和殿欄干一新,中路多浮石處仰對,上問年事,學象,以今年則稍豐云,而或有設賑處仰對。上曰,李藎輔,於兩重臣幾寸乎?景濂,以六寸親仰對,使之先退,景濂,讀奏使臣狀啓訖。諸臣以次退出。
上在慶熙宮。停常參·經筵。
親臨文武殿試罷後,政院·玉堂·藥房口傳問安。答曰,知道。
傳于李聖圭曰,殿座,蛟龍旗不爲待令,行首宣傳官及朔掌務,竝記過。
傳于金華鎭曰,左承旨入侍。
李聖圭,以明日常參·經筵取稟。傳曰,停。
鄭運維,以嘉禮廳言啓曰,本廳郞廳禮曹正郞黃樸所帶兼春秋之任,依例減下,使之專意於本廳事役,何如?傳曰,允。
洪麟漢,以吏曹言啓曰,通禮院相禮韓宗濟,受由過限未上來,依例改差,何如?傳曰,允。
傳于李聖圭曰,禮房承旨,率童蒙三人入侍。
李聖圭啓曰,今日武科殿試時直赴中別武士金琢·權世柱·洪鳳瑞·李道泓·朴重輝·金應甲·安宅裕·金采弘,虎網軍林貴昌,別監朴昌震·朴枝興·田德興·印時祐,砲手金元澤·朴齊麟·韓順復·劉漢坤·劉萬輝·吳成大·崔廷碩·玄尙默·朴文祥·玄二才·趙萬載·姜昌齊·金鳳龍·金順才,親騎衛梁天興,騎士李大允。壯旅高成潤,別抄高龍得,宣傳官具以謙錄名單子,無緣不呈,竝依例陳試之意,敢啓。傳曰,知道。
李聖圭,以兵曹言啓曰,前後直赴殿試捧承傳人別武士金琢等二百三十一人,隨其錄名,依例許赴於今日式年武科殿試之意,敢啓。傳曰,知道。
李聖圭,以義禁府言啓曰,全羅右水虞候朴信熙,珍島監牧官尹㔤,竝拿問事,傳旨啓下矣。朴信熙,時在任所,交代後發遣府羅將拿來,尹㔤,亦在任所云,發遣府羅將拿來,何如?傳曰,允。
李聖圭,以漢城府言啓曰,卽接西部奉事宋載德所報,則屬水芹畓契居匠人金益贊,西學洞居良人高壽長等,犯釀被捉於右捕盜廳矣,益贊家上下切隣私奴三太,良女李召史,任掌金弘矩,壽長家上下切隣良人張壽億,私奴善運,任掌金點同等,依定式嚴處之意,敢啓。傳曰,知道。
李聖圭,以右邊捕盜廳言啓曰,西部水芹洞居匠人金益贊家,西學洞居良人高壽長家,有犯釀之事,故竝捉來査問,則所供內,皆以斥賣之計,潛釀的實,而被捉於未及成熟之前,不得賣買云,故屢次盤問,一如前招,犯釀罪人金益贊·高壽長等,竝其贓酒,移送秋曹之意,敢啓。傳曰,知道。
有政。吏批,判書金致仁進,參判元仁孫進,參議李潭進,左承旨金華鎭進。兵批,判書具允明進,參判尹得養入直,參議鄭純儉病不進,參知洪樂仁病不進,左副承旨李聖圭進。吏批啓曰,今乙酉式年文科甲科第二人三人,當付七品職,而時無窠闕,仕滿直長中文臣及生進者,依例陞六後,推移付職,何如?傳曰,允。以李獻慶爲司諫,以金載祿爲持平,以柳義養爲正言,以尹汲爲禮曹判書,以李亨俊爲相禮,以鄭啓周爲禮曹正郞,以李思質爲漢城庶尹,以朴重慶爲禮曹佐郞,以柳宅夏爲刑曹佐郞,以宋濟魯爲典籍,以金允謙爲召村察訪,以奇彦鼎爲自如察訪,以柳侗爲獒樹察訪,以鄭益儉爲司饔主簿,以丁範祖爲瓦署別提,徐浩修典籍單付,全弘逸造紙別提單付,以上文武科甲科第一人,權內資直長單付,文科甲科第二人,李命彬社稷直長單付,文科甲科第三人,金衡重典籍單付,濟州人,年七十,特爲單付事,承傳。兵批,以安豐君栐爲都摠管,以金鼐澄爲昌慶將,以李邦鳳爲同知,以鄭汝坤爲訓鍊主簿,以柳爀爲全羅右水使,以趙惠慶爲全羅右水虞候,以李邦一爲永宗僉使,以姜二成爲安骨萬戶,以羅蘊爲晉州監牧官,以洪圭輔爲珍島監牧官,許任僉知單付,柳脩副護軍單付,李之億·任希曾副司直單付,朴泰三·金大成副司正單付,以上武科甲科。
三月初六日四更五點,上御景賢堂。左承旨入侍時,左承旨金華鎭,假注書柳成模,記事官丁志遠·尹光禮,以次進伏訖。上曰,政官入侍。出榻敎上曰,注書出去,今年式年榜中濟州人年七十者知來,華鎭,以一人仰對,吏曹判書金致仁,參判元仁孫,參議李潭以次進伏。上曰,典籍有窠乎?致仁曰,有窠矣。上曰,今日此式年殿試,寔是萬萬料表,況耽羅昔年愛恤,予已仰覩,今式年榜中本州島科,直赴三人同赴,而一人,年已七十二,噫,人間七十古來稀,此人,豈可徒抱紅牌而越海乎?典籍適有窠,濟州金衡重,今日政特爲單付,登科前,年五十者,分館後例爲陞六,而原榜中,有六十一歲者只一人,何待分館,特爲陞六。諸臣以次退出。
三月初六日辰時,上具翼蟬冠·袞龍袍,御崇政殿。親臨式年文科殿試入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國,假注書柳成模,記事官丁志遠·尹光禮,以次進伏訖。試官右議政金相福,行司直南泰齊,工曹參判鄭弘淳,吏曹參議李潭,行副護軍閔百興,副司果尹蓍東,修撰金載順謝恩訖。進侍,相福曰,聖體調攝,若何?寢睡·水刺之節,亦若何?上曰,一樣矣。相福曰,中宮殿氣候,何如?而世孫宮氣候,亦何如?上曰,俱一樣矣。赴試人員謝恩訖,上曰,乙酉謄錄持來乎?麟漢曰,昨日已謄納,有草本矣。上曰,考事撮要一件,令校書館粧䌙以入。出榻敎麟漢曰,蛟龍旗,不卽待令,當該宣傳官記過,何如?上曰,都摠府郞廳,一體記過。出榻敎麟漢曰,摠府郞廳,旣在於閤外,而政院,以聽傳敎次屢度催促,不卽待令,顯有推諉之跡,一體記過,何如?上曰,一體記過,可也。出擧條蓍東·載順,持硯進前。上曰,尹蓍東甚恭矣,被罪新敍之人,當如是矣。上命侍衛暫退,蓍東·載順,書題此年此科於戲幾回追憶昔年臨殿興懷賦訖,華鎭告懸題,華鎭及蓍東·載順,下殿懸題訖。華鎭告頒紙,上乘步輦,御月臺。上曰,四館所官員,立階上呼名,擧子上階受紙,而各陳姓名,頒紙訖。上曰,洪準海子,鄭持淳子待令,韓光肇孫,如已上來,亦爲待令。出榻敎上命直赴人先爲進前。上曰,解題,雖不詳言,而自太宗朝,始有乙酉式年,知此則可以做矣,原榜人進前。上曰,題意,俄者略言於直赴擧子矣,安心善做,愼勿妄發。上仍出御建明門,諸臣以次隨出。
三月初六日巳時,上御建明門。親臨式年武科殿試入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,記事官盧瑞國,假注書柳成模,記事官丁志遠·尹光禮,以次進侍訖。上曰,藥房提調,持湯劑入侍。出榻敎都提調洪鳳漢,提調南泰會,副提調鄭運維進湯劑,上進御訖。鳳漢曰,聖體調攝,若何?上曰,一樣矣。上曰,後輦儀仗命退,聖圭告宰樞執鼓,仍呼宣傳官傳敎,試官兵曹判書具允明,副護軍訓將具善行·張志恒,校理徐命善,訓鍊副正申大觀,都摠都事李義錫,謝恩後進侍,諸射員謝恩訖。上命試所執鼓,聖圭呼宣傳官傳敎,上命武藝廳退去。上曰,一貫革,四人式入射,可也。仍呼名擧子入射,第四貫革蟻封官伏地,上命問來,以東西射員矢竝中仰對。上曰,東則勿施,可也。上曰,詣臺臺臣入侍。賤臣成模,傳命屢促。上曰,兩司旣奏詣臺,下敎之下,終不入侍,事之寒心,莫此爲甚,一竝遞差。出傳敎,獻納南雲老,持平任希曾上入小次,少頃出御,忠淸都事李宗榮,漕運後還來。上曰,帳前肅謝。上曰,訓將進前。善行進前。上曰,哨官有闕,勸武軍官李章玉,差下可也。上曰,注書往試所,擧子所作,今至幾許,探來。賤臣成模出去,以所作幾至半還對。上曰,俄者記過宣傳官及朔掌務都摠府郞廳,分揀,上命行首宣傳官李國賢進前曰,宣薦應薦之人,宜打將軍椎,而武將家子弟,先打可也,射員射訖,上命南行宣傳官任逅·許,勸武軍官白東毅入射,皆不中。上曰,注書往文試所,擧子所作,今則至幾何,探來。賤臣成模出去,以幾乎圓篇還對。上命朴泰三·武藝別監金弘逸·扈衛軍官以片箭,比較壯元,泰三一中,弘逸三中後,上曰,南行部將任嵂,勸武軍官李章玉,使之入射,章玉不中,嵂二中。上曰,任嵂,使之入侍,嵂進前,上命擧面後,使之退出。上曰,今日殿試時,有職名南行武臣,特召試射矣,四人中南行部將任嵂,柳葉箭三分,特爲直赴殿試,以付榜末。出傳敎仍命志恒出去,呼新來進退後,使之退去,文殿試擧子先呈,上命呈券擧子以次入侍,卽退。上曰,藥房提調,持湯劑入侍。出榻敎都提調洪鳳漢,提調南泰會,副提調鄭運維進湯劑,上進御訖。上曰,收券後,入侍科次。出榻敎上乘輿,還入大內,諸臣以次退出。
三月初六日酉時,上御景賢堂。禮房承旨,率童蒙入侍,仍行式年文科殿試科次入侍時,右承旨鄭運維,假注書柳成模,記事官丁志遠·尹光禮進伏,童蒙鄭持淳子·洪準海子·韓重裕子三人隨入,上命童蒙進前,各問其年齒及所讀冊名訖,命使先退。上曰,今日入來三童蒙,再揀擇,一體入參。出傳敎上曰,諸試官,持試券入侍。出榻敎試官右議政金相福,行司直南泰齊,工曹參判鄭弘淳,吏曹參議李潭,行副護軍閔百興,副司果尹蓍東,修撰金載順,試所承旨金華鎭,持先捧試券四十丈進伏,運維先退。上命考券,令參試官以次進讀,至三十餘丈,上命小退,小頃還爲進伏,考訖。上曰,査枝同官,命上殿,上命潭讀合考文。上曰,命官之置壯元作,多歸美語,非予命題之本意,而以下兩作,有妄發矣。命官書等訖,上御沫壯元作歸美語數處,親坼榜,命華鎭讀祕封,次次親坼,終一榜,華鎭盡讀祕封以奏訖。上曰,其將坼榜,明日曾已下敎,新恩政事,當日爲之。出傳敎諸臣以次退出。
上在慶熙宮。停常參·經筵。
以承傳色口傳下敎曰,明日崇賢門,當爲香祗迎,十九日崇政殿月臺,當行望拜禮,二十五日崇賢門,當爲香祗迎,皆以黑圓領袍行事,分付儀曹。又下敎曰,十九日望拜禮,二十五日親傳香,已有下敎,此下敎置之,明日崇賢門,親傳香爲之,明日與十九日·二十五日,世孫一體隨行事,分付儀曹,勿出朝報。
李聖圭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭運維曰,明日親傳香,欲於崇賢門爲之矣,以崇政殿月臺爲之事,分付。
傳于鄭運維曰,朝者下敎中親傳香望禮時世孫一體隨行事,置之,頻數儀注,置之。
注書盧瑞國受由,代以任希雨爲假注書。
掌令朱炯質啓曰,請還寢東呂·址淳等還配之命,更令王府嚴鞫得情,請還寢定配罪人者斤萬酌處之命,更令王府嚴鞫得情,快伸王章。措辭竝見上國家之設官分職,各有槐院·國子·芸閣之定窠,以至外任,莫不皆然,平安道魚川察訪,卽是國子之窠也。曾無以芸閣出身爲之者,而迺於頃年,惟一朴昌鳳,以芸閣,得除此郵,畏憚物議,不敢冒赴矣,時在察訪陳漢輔,以芸閣出身,晏然赴任,略無顧忌,官方之乖亂,至此而極矣,請魚川察訪陳漢輔罷職。守令蔑法,民何聊生,聖慮及此,前後飭敎,懇懇勤勤,凡爲守令者,敢不思所以一分仰副九重之深憂,而德源府使李尙直,爲政鄙瑣,謗言喧藉,聽聞所及,固已駭惋,而至於元山藿稅之捧用,雖是朝令所許,不問物種多寡,惟事徵稅,雖袋粟斗鹽,莫不窮搜濫捧。顧此元山,卽是咸鏡一道南北,各邑浦兒賈客,湊集見利之要津也,擧皆失利呼冤,戟手唾罵曰,誰將吾民嗷嗷之狀,善爲畫圖,以獻吾君,使吾得生耶?痛矣,一守令征利之害,旣困本邑之居民,又及一路之行商,其蔑法無憚,莫此爲甚。請德源府使李尙直,爲先罷職,其罪狀,令本道嚴査重勘,新除授司諫李獻慶,時在京畿龍仁地,正言柳義養,時在陽智地,請竝斯速乘馹上來事,下諭。答曰,勿煩。末段二件事,下諭事,依啓。
上在慶熙宮。停常參·經筵。
藥房都提調洪鳳漢,提調南泰會,副提調鄭運維啓曰,伏未審日間聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
洪麟漢啓曰,假注書任希雨,時無職名,令該曹,依例付軍職冠帶常任,何如?傳曰,允。
沈鑧啓曰,兵曹判書南泰齊牌不進推考傳旨,今方捧入,而動駕在近,本曹多有擧行之事,更卽牌招,以爲傳授命召,何如?傳曰,允。
又啓曰,兵曹判書南泰齊再牌不進推考傳旨,方今捧入,而動駕隔日,本曹多有擧行之事,所當更請牌招,傳授命召,而一日三牌,有傷事體,何以爲之?敢稟。傳曰,分義若是乎?卽爲牌招,傳授命召。
傳于鄭運維曰,儒臣留校書館,校正榜目,序文則禮房承旨持入,編次人使之入來,領相如未出去,同爲入侍。
傳于洪麟漢曰,禮房承旨,同爲入侍。
元景濂啓曰,編次人元仁孫,依下敎來待矣。傳曰,入侍。
以承傳色口傳下敎曰,承傳中官,受問安之際,倨傲,越捧二等。
鄭運維,以講書院言啓曰,本院說書具㢞,入直矣,以其親病,陳疏徑出,下番闕直,事甚未安,司書徐有元,卽爲牌招入直,何如?傳曰,允。
傳于元景濂曰,奉審承旨入來留院,待下敎入侍以奏。
沈鑧,以兵曹言啓曰,今此勤政殿擧動時,光化門及神武門石築處,令漢城府撤毁,亦令繕工監,依例紅箭門豎立事,分付,何如?傳曰,允。
兵曹判書具允明疏曰,伏以臣待罪本兵,今已六朔,一味尸素,無所裨效,徒以狗馬之疾,屢溷崇聽,看病之命,出於尋常,臨筵之敎,極其曲摯,臣誠惶霣感泣,莫省所以自措也。念臣癃衰之狀,略陳於日前辭疏,蓋賦性素脆,貞疾又痼,年未老而形已朽,任愈劇而疾愈深,其不能久堪任使,臣固自量已審,而祗緣受恩如天,報答無階,唯以筋力爲禮,趨走爲恭,不至於難强,則不敢言病者,此臣區區素計,而積瘁所祟,日甚一日,今則非忒難强而已。將至於委頓顚踣,日昨侍衛之屢煩稟頉,此豈臣飾詐丐免之計哉?伏想聖明,俯燭其實狀,而適値動駕在前,殿試又迫,陪扈試望,事體嚴重,不得不拚死副急,而勞動之餘,症勢陡劇,公退之後,達夜叫呼,此非一時所發,則決無時月起動之勢,若又失今不治,則亦無復起爲人之望。玆敢疾聲仰籲於仁覆之下,伏乞天地父母,俯賜矜憐,亟許鐫免,使重務毋曠,殘喘獲延,仍治臣瀆擾之罪,以肅綱紀,不勝幸甚,臣無任屛營祈懇之至,謹昧死以聞。答曰,省疏具悉。噫,君臣知遇,古豈無哉,而於卿,自卿父已知,旣有頃日筵敎,效仲由無宿諾之義,本職特爲許遞焉。
乙酉三月初八日辰時,上御崇政殿月臺。親傳香入侍時,行都承旨洪麟漢,左承旨金華鎭,右承旨鄭運維,左副承旨李聖圭,右副承旨沈鑧,同副承旨元景濂,假注書柳成模·任希雨,記事官丁志遠·尹光禮以次侍立。上具翼善冠·黑圓領袍,乘輿出資政門,至月臺降輿,傳香後,還詣東月臺。殿座時,藥房都提調洪鳳漢,提調南泰會進伏問候曰,夜來聖體若何耶?上曰,一樣矣。鳳漢曰,進御湯劑,千萬伏望。上曰,昨今日,豈可進湯劑乎?人子之道,不當如是矣。上曰,兵判,又不入於侍衛乎?鳳漢曰,聞陳疏云矣。麟漢曰,昨已入啓。上曰,承旨讀奏,可也。運維讀訖,上曰,其病如是,近甚衰矣。鳳漢曰,年可老矣。上曰,南泰齊,曾於兵判,五日京兆矣。鳳漢曰,過一都政而卽遞矣。上曰,儒臣入侍。出榻敎上曰,承旨書之。傳曰,噫,今日追慕一倍,而下敎然後,可以擧行,噫,入我朝永樂三年乙酉,勤政殿大比科唱榜,予年十二歲,此年侍昔年見此科,千千萬萬夢想之外,自永樂三百六十一年,于今七十二歲,重逢乙酉,噫,予行大比科,已是料表,況若此者乎?豈可無揄揚前烈之道哉?唱榜,進定於初十日,當行於勤政殿,以伸踐位行禮之意,今番文武科榜目,令芸閣活印,紙衣三件盛函內入,二件入于世孫宮,其日唱榜後,文武擧人,依謁聖例,文東武西,隨駕詣崇政殿月臺,親頒榜目,令儀曹擧行,循例榜目,其令一榜,依例爲之。出榻敎上曰,承旨書之。傳曰,式年一也,科亦一也,旣追慕於乙酉,生進榜目,令芸閣一體活印,內入一件,進獻一件,印後,令太學分頒。出榻敎上曰,承旨書之。傳曰,噫,過明日臨咫尺,予懷一倍,入勤政殿後,當以小輿,自神武門展拜以來,只挾輦隨駕,百官行禮置之,動駕時,北作門以開事,分付。勿出朝報上曰,承旨書之。傳曰,再明日動駕時,挾輦軍·前後廂·步軍·馬軍·禁軍,以內外營入直擧行,回駕後復入直,世孫祗迎,扈衛廳局將隨駕置之,侍衛雲寶劍仍,此外只入直隨駕,副輦亦置之,儀仗輦,以正輦擧行,守宮亦仍。出榻敎上曰,動駕在近,兵判有闕,代行司直南泰齊除授,卽爲牌招,傳授命召。上曰,再明日動駕,三嚴辰初三刻,單嚴擧行。出榻敎運維啓曰,說書具㢞,以其親病,陳疏出去,原疏,以齋戒纔已退却矣,所當直捧禁推傳旨,而此與無端徑出爲異,推考警責,何如?上曰,依爲之。儒臣李性源進伏。上曰,監董活印榜目,可也。性源奉命出去,上親製榜目序文,命運維讀之,讀訖,上還入大內,諸臣遂退出。
乙酉三月初八日午時,上御景賢堂。禮房承旨先爲入侍時,右承旨鄭運維,假注書任希雨,記事官丁志遠·尹光禮,以次進伏訖。上曰,都承旨,使之入侍。賤臣出往偕入,麟漢進伏。上曰,榜目序文持入。賤臣出往持入,上命麟漢讀之,讀訖,上刪改數處。上又命編次人元仁孫入侍,賤臣出來偕入,仁孫進伏。上刪改,命讀之,讀訖。上曰,承旨書之。傳曰,再明日崇賢門乘輦動駕,廻駕時,仍以唱榜服色,當入崇政殿,以此分付。上曰,今御製,令知申,繕寫以印。出榻敎上曰,承旨書之。傳曰,長生殿,旣已同錄省記,扈衛廳,依小省記例,錄於禁軍將下,而於軍官,依巡監軍例,紙一字,稱一嚴二嚴三嚴,軍官,懸注某人等十人。出榻敎諸臣以次遂退出。
上在慶熙宮。停常參·經筵。
李聖圭啓曰,禮曹判書尹汲,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,動駕隔宵,本曹多有擧行之事,而兵曹判書南泰齊,坐違召命,今日又不出肅,其在事體,誠極未安,卽爲牌招,傳授命召,何如?傳曰,允。
沈鑧啓曰,持平金載祿,除拜後過三日不爲出肅,卽爲牌招,何如?傳曰,允。
傳于李聖圭曰,都承旨及奉審承旨,入侍。
傳于李聖圭曰,都承旨,牌招入侍。
傳于李聖圭曰,領相入侍事,使預備兼春秋傳諭,禮判同爲入侍。
以承傳色口傳下敎曰,文東武西,入來時鄕人無馬者,步行隨駕,似涉如何,令成均館訓練院問知,令太僕給馬。
以承傳色口傳下敎曰,明日展拜後,卽爲放榜,時刻,隨時爲之,只入正時,文武擧人,趁動駕待令。
李聖圭,以侍講院言啓曰,本院司書徐有元,牌不進,兼司書李宅鎭,入直玉堂,說書具㢞,以其親病,陳疏徑出,兼說書未差,下番闕直,事甚未安。輔德李在協,兼輔德洪述海,弼善李蓍建,兼弼善洪檍,兼文學金載順,竝卽牌招,以爲姑降入直之地,何如?傳曰,允。
沈鑧啓曰,兵曹判書沈鏽牌不進推考傳旨,今方捧入,而動駕隔宵,本兵多有擧行之事,更爲牌招,何如?傳曰,允。
傳于沈鑧曰,寶劍望筒,以首望爲之。
乙酉三月初九日辰時,上御思賢閤。昭寧園奉審·承旨·都承旨同爲入侍時,行都承旨洪麟漢,左副承旨李聖圭,假注書任希雨,記事官丁志遠·尹光禮,以次進伏訖。上曰,奉審處,何如耶?聖圭曰,砌石頗傾仄,祭井墻垣及紅箭門,頗傷毁,故守奉官,已報禮曹云矣。上曰,今聞奉審承旨所奏,祭井墻垣,幾乎頹圮,墻紅箭門,只有柱云,不必告由,今日內下送物力,令守奉官兼監役,卽爲修補,而若有不謹擧行之事,則該監官員當汰,以此嚴飭,其令循例進排,必有濫報之弊,戶曹解事郞廳一人,率算員,除朝辭卽爲下去,木與瓦子,量所入進排事,一體分付。出榻敎上曰,榜目序文,昨已刊印,而榜目,已盡活印云乎?麟漢曰,幾盡訖役云矣。上曰,都承旨先爲退去。麟漢退出。上曰,昨日製下序文,大小科榜目,一體刊印,小科榜目內入數二件,印進事,分付。出榻敎上曰,禮房承旨·禮判·領相入侍。出榻敎賤臣出來傳命,禮曹判書尹汲,禮房承旨鄭運維,偕入進伏。上曰,領相許,已傳諭耶?運維曰,預備兼春秋家甚遠,未及入來,故姑未得傳諭矣。上曰,預備兼春秋汰去,上番兼春秋,馳往傳諭於領相,入直騎郞,差下上番兼春秋。上曰,兵判有何情勢乎?運維曰,別無情勢矣。上曰,曾經吏判矣。汲曰,未經矣。上曰,經吏參而入吏判前望矣。汲曰,不入於吏判前望矣。上曰,若是違牌,事甚寒心矣。運維曰,有私書於院中,至有自劃要津等說,而今方胥命矣。上曰,兵曹判書南泰齊,無他撕捱之端,而一向違牌,今聞胥命云,分義事體,俱涉寒心,罷職。出榻敎上曰,兵判有闕代,行司直沈鏽除授,牌招傳授命召。出榻敎上番兼春秋,還爲入來進伏曰,預備已入來,傳諭於領相矣。上曰,坐直承旨入侍。出榻敎賤臣出來,同副承旨元景濂,偕入進伏。上曰,禮房先爲退出。運維退出。上曰,莫重下敎,不卽擧行,所奏做錯,當該承旨遞差。出榻敎上曰,承旨有闕代,副司直閔百興除授,牌招察任,房順房,仍兼內局副提調。出榻敎上曰,兵判兼帶摠管,自在應遞之窠,其代參判沈殼除授。出榻敎上曰,承知未及詳知而做錯,預備兼春秋汰去,置之可也。上曰,注書出去,領相如已入來,使之偕入。賤臣出來,領議政洪鳳漢偕入進伏曰,夜來聖體若何?而聖孝,値今日追慕之懷,有不可仰達矣。上曰,不能自定矣。鳳漢曰,今日則湯劑進御,千萬伏望。上曰,人子之道,不忍如是矣。鳳漢曰,孝思雖如此,聖體亦豈不念耶?上曰,今日則決不可進御矣。上曰,今日召卿與禮判,有二件事而然矣,靈壽閣事體甚重,當有入直郞廳,何以則便好耶?鳳漢曰,依香室例,以國子參下二員,輪回入直,似好矣。上曰,香室官員入侍。出榻敎賤臣出來傳命,香室入直官員,偕入進伏。上曰,香室入直之例,何如?對曰,二員輪回入直矣。上曰,耆社入直,旣已下敎,依香室例,以承文國字官員各一人啓下,名曰郞廳,輪回入直,凡諸等事,禮判問于大臣,消詳節目啓下。出榻敎上曰,扈衛廳昨日下敎,而耆社與長生殿等體重,況有靈壽閣有譜牒,旣載續大典,吏曹省記中一體修正,而入直官員,追當下敎,省記中載於五上司之上事,分付。出榻敎上曰,贈贊成神主,欲爲使之同奉於贈領相祠宇,領相之意,何如?鳳漢曰,旣無及,令主張奉祀者,則似便好矣。上曰,旣有八高祖圖,贈崔贊成奉祀體重,不可一向稱攝,其神主,同奉於贈領相祠宇,贈領相家奉祀之意,令禮曹立案成給。出榻敎上曰,祭文製下,贈崔贊成·崔領相同奉一祠後,遣禮官致祭。出榻敎,勿出朝報上曰,再明日晝講爲之,兼行次對。出榻敎鳳漢啓曰,任嵂之許赴榜末,異於常規,有關後弊矣。上曰,昔年,已有耽羅人同付之例,而旣試射於殿試之日,故有此下敎,所奏是矣,後勿爲例可也。出擧條諸臣以次遂退出。
上在慶熙宮。停常參·經筵。
金華鎭啓曰,今日動駕時,諫院侍臣,無進參之人,未肅拜人員,卽爲牌招,何如?傳曰,允。
大駕詣毓祥宮,入齋室後,政院·玉堂·藥房口傳問安。答曰,知道。
大駕詣勤政殿,入幕次後,王世孫遣宮官口傳問安。答曰,知道。
政院·玉堂·藥房口傳問安。答曰,知道。
傳于李聖圭曰,諸司預備。
傳于金華鎭曰,吏禮判推考,置之。
金華鎭啓曰,上番兼春秋丁志遠,身病猝重,勢難察任,今姑減下,其代與禮曹·刑曹·兼春秋有闕代,令該曹一體口傳差出,何如?傳曰,允。
吏曹口傳政事,以朴重慶·朴道天·柳宅夏爲兼春秋。
沈鑧,以義禁府言啓曰,德源府使李尙直罪狀,令本道嚴査重勘事,傳旨啓下矣,李尙直,自任所未及上來云,本府則元無不爲拿囚,而行査之例,依例發遣府羅將拿來,捧供後處之,何如?傳曰,允。
閔百興,以漢城府言啓曰,卽接東部奉事李慶泰,南部奉事李修亨所報,則部屬驛契居良人尹貴千,長興洞居良人尹乭伊,犯釀被捉於左捕盜廳矣,貴千家上下切隣砲手尹一俊,驛吏洪潤興,任掌趙墨世,乭伊家上下切隣私奴金時泰·崔尙得,任掌金福老味等,依定式嚴處之意,敢啓。傳曰,知道。
沈鑧,以左邊捕盜廳言啓曰,南部長興洞居良人尹乭伊家,潛釀酒一中缸捉來,推問其犯釀情節,則招內,以潛賣之計,米三升潛釀於中缸,成熟後,洞內居金鳳益·李贊柱等處,各一器酒放賣,餘酒藏置矣,如是見捉,而曾前實無犯釀之事,亦無買飮之人納招,買飮罪人良人金鳳益·李贊柱等,亦爲捉來,推問其買飮情節,則兩漢等招內,尹乭伊家,各一器酒買飮的實,而此外無他買飮之事納招,東部往十里居良人尹貴千家,潛釀酒一中缸捉來,推問其犯釀情節,則招內,以自飮之計,米三升潛釀於中缸,成熟後一次飮之,餘酒藏置矣,如是現捉,而曾前則實無犯釀之事,亦無買飮之人,屢次嚴問,一如前招,犯釀罪人尹乭伊·尹貴千,買飮罪人金鳳益·李贊柱,竝其所捉酒二缸,移送秋曹之意,敢啓。傳曰,知道。
掌令朱炯質啓曰,請還寢東呂·址淳等還配之命,更令王府嚴鞫得情。
又啓曰,請還寢定配罪人者斤萬酌處之命,更令王府嚴鞫得情,快伸王章。措辭見上答曰,勿煩。
大駕還宮後,政院·玉堂·藥房口傳問安。答曰,知道。
金華鎭啓曰,卽者校理具庠,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
乙酉三月初十日辰時,上詣勤政殿。親臨放榜入侍時,行都承旨洪麟漢,左承旨閔百興,右承旨金華鎭,左副承旨李聖圭,右副承旨沈鑧,同副承旨元景濂,假注書柳成模·任希雨,記事官丁志遠·尹光禮以次隨駕。上具翼善冠·袞龍袍,乘輿出崇賢門外降輿。仍爲乘輦時,都提調洪鳳漢,提調南泰會,持湯劑入侍,上進御後,鳳漢·泰會退出。上詣勤政殿,降輦後乘輿,由神武門,詣毓祥宮展拜後,還詣勤政殿,具遠游冠·絳紗袍。鳳漢·泰會,持湯劑入侍,上進御。上曰,賜花未盡均頒,有不足之患而然耶?麟漢曰,似未及頒賜而然矣。上曰,申飭可也。鑧承命申飭。上曰,申飭之下,不卽擧行,禮賓官員汰去,書員,令攸司科治。上曰,文武擧人,倒班隨駕之意,分付。上曰,引儀致辭之聲駭然,取才吏判推考,禮判亦有不飭之失,推考。出榻敎上曰,明日新恩謝恩,崇賢門親受,侍衛及承旨,只入直擧行,儀註時刻置之,整齊後以稟。出榻敎上曰,禮賓官員汰去,書員科治事及吏判·禮判推考,竝置之。上曰,諸司預備。上乘輦,還詣慶熙宮崇政殿,親頒榜目,文武擧人,以次各受一卷退出,鳳漢·泰會,持湯劑入侍。上進御後,還入大內後,諸臣遂退出。
上在慶熙宮。停常參,只晝夕講。
下直,舒川郡守李萬育。
辰時,日暈兩珥。自巳時至申時,日暈。酉時,日暈,暈上有冠。
藥房都提調洪鳳漢,副提調南泰會,提調閔百興啓曰,勤政殿舊基,親臨放榜,伏未審勞動之餘,聖體調攝,若何?寢睡·水刺之節,何如?臣等不任區區伏慮,敢來問安。答曰,知道。
中宮殿·惠嬪宮,藥房口傳問安。答曰,知道。
崇賢門殿座罷後,政院·玉堂·藥房口傳問安。答曰,知道。
傳于李聖圭曰,繖扇侍衛置之,承旨,以時服入侍。
李聖圭,以禮曹言啓曰,傳曰,旣有八高祖圖,贈崔贊成奉祀體重,不可一向稱攝,其神主,同奉於贈領相祠宇,贈領相家奉祀之意,令禮曹立案成給事,命下矣。依聖敎立案成給之意,敢啓。傳曰,知道。
李聖圭,以吏曹言啓曰,新除授奉常寺僉正金益垕,除授後過限未肅拜,依例改差,何如?傳曰,允。
又啓曰,萬寧殿參奉沈念祖呈狀內,親病甚重,勢難察任云,依例改差,何如?傳曰,允。
有政,判書金致仁進,參判元仁孫進,參議李潭病,都承旨金善行進。吏批啓曰,濟州牧使,今當差出,而本州,以海島雄府,素稱難治,不可不擇差,他道閫帥及同道未赴任閫帥,竝擬,何如?傳曰,允。
又啓曰,耆老所守直官,以承文國子參下官各差一員事,節目啓下矣,以權知承文副正字李宗煜,成均博士宋載岳差下,使之輪回直宿,何如?傳曰,允。以趙曮爲大司憲,趙爲大司諫,李堉爲司諫,李性遂爲掌令,李致中爲正言,李昌任爲持平,任一源爲持平,李性源爲獻納,兪憲鎬爲司書,韓翼謩爲知經筵,沈鏽爲軍器提調,鄭啓周爲奉常僉正,李益培爲司僕主簿,金相定爲尙衣主簿,韓錫恒爲司導主簿,李克敬爲司宰主簿,黃宅祚爲長興主簿,尹耆東爲中學敎授,李奎應爲萬寧殿參奉,申㬚爲德源府使,文鳳集爲魚川察訪,權烋爲平陵察訪,綾恩君具允明·呂龜周爲校書館博士,沈鏽爲訓鍊都監提調·禁衛提調·御營提調,金相福爲內局提調,洪象漢爲判義禁,柳鎭夏爲濟州牧使,尹勉矩爲靈巖郡守,安宗秀爲禮山縣監。
兵批啓曰,曹司衛將李宣哲,僉知中樞府事李鉉玉,俱以痰癖之症,勢難供職,屢度呈狀乞遞,實病,旣如是危篤,則不可强令察任,今姑改差,何如?傳曰,允。
判書沈鏽病,參判尹得養入直,參議鄭純儉病,參知洪樂仁病,同副承旨元景濂進,以金養浩·李泓·李獻慶·金敎材爲副護軍,徐命臣·洪樂純·鄭運維·姜趾煥·邊得讓爲副司直,柳義養·李謙吾爲副司果,任希雨爲副司正。
元景濂,以戶曹言啓曰,景福殿與月廊及眞殿及報春門外齋室·於義本宮,每於季春,戶工曹堂上奉審修補事,去己卯年,傳敎定式矣,判書金尙喆,與佐郞李儒成,工曹參判鄭弘淳,佐郞金思重,進詣奉審,則眞殿南閣雨漏處五庫,女防草六張,夫防草五張,四面墻垣防草,庫庫剝落,養志堂雨漏處三庫,女防草八張,東邊春椽上夫防草一張,女防草二張,西邊墻垣防草,庫庫破傷,齋室後面雨漏處二庫,北邊墻夫瓦一張破傷,景福宮東行閣後面會簷蓋板一立腐傷,於義宮·啓慶軒西邊朴工上防草一張破,西南間春椽上夫瓦三張破,御路方甎,庫庫剝落,分付各該司,使之卽速改修,而亦令本曹郞廳,監董擧行,何如?傳曰,允。
具顯謙啓曰,明日常參·經筵取稟。休紙
都承旨洪麟漢疏曰,伏以臣忝叨見職,今已四箇月矣,連値朝家之多故,間因由單之還給,黽勉隨行,迄至于玆,是蓋臣殫竭奔走,圖報萬一之計也。平日所自勉者旣如是,則當此飭勵群工之時,何敢恤一身之顚仆,而第臣許久卯申之役,積受風露之傷,間有澌痛,殆難支吾,而猶能忍耐,强自驅策矣。昨日班行退歸之後,忽然渾身戰掉,四肢委苶,頭疼氣眩,宿嗽益劇,諸般症形,一時交作,頓廢食飮,昏倒床席,時日之內,差完未易,束帶供職,其勢末由,知申重任,有難久曠。玆不得不略搆短章,仰瀆宸嚴,伏願聖慈,諒臣病勢之難强,察臣懇辭之匪飾,亟賜鐫遞,俾得調治,以尋生路,不勝幸甚,臣無任屛營祈懇之至,謹昧死以聞。答曰,省疏具悉。本職許遞焉。
副應敎鄭履煥疏曰,伏以臣屢犯罪戾,曲蒙包容,半年嶺海,旋卽恩宥,歸傍病母,歌詠聖德,只切攢祝之忱,不意玆者,恩除復臨,馹召繼降,夫何罪累之蹤,偏被渙發之澤,前後生成,特出恩貸,闔門感泣,驚懼冞切,敢不竭蹶趨承,圖報萬一,而目今老母病勢,挾感添劇,貼委床席,萬無離捨之望,自陷違逋之科。臣罪至此,有死已而,仍念臣生長鄕曲,觸事迂拙,動輒顚躓,罔非自速,至於章奏之間,銜署之節,何等敬謹之地,而樣不入例,罪在不敬,致勤嚴旨,至以帳殿親問時囚供爲敎,臣實驚惶懍惕,無地容措。至今追思,惶汗浹背,南沿竄投,亦云末勘,而猥以淸朝之侍從,竟歸一例於鞠囚,如臣無似,固不足恤,而其於大聖人辭氣之際,禮使之節,恐不當若是也,都緣臣身之負犯,致有無前之辭敎。臣罪於此,尤有大矣,臣何敢抗顔於縉紳之間,唐突於天陛之上,羞朝廷而辱當世之士哉?自此榮塗,便成鐵限,孤負拂拭之聖恩,永作明時之棄物,瞻望雲天,衷情耿結。玆敢席藁哀願,仰暴危懇,伏乞聖明,曲垂矜察,亟賜鐫削之恩,以卒天地生成之德,治臣違傲之罪,以示爲臣無狀之戒,千萬幸甚,臣無任兢惶縮伏屛營祈懇之至,謹昧死以聞。答曰,省疏具悉。爾其勿辭護焉。
校理具庠疏曰,伏以臣父病狀,已經天聽之俯燭,固不敢更事瀆擾,而積瘁所祟,症情不輕,顧臣情私,夫豈有時日離捨之勢,而臣父謂臣曰,吾旣有病,不得筋力趨供,汝以吾病,又不得供職,則私心惶蹙,如添一病,病裏申申,促臣入直,臣於是不敢他顧,黽勉持被,亦已屢日矣,每當禁扃之下鑰,尤覺心神之焦鬱,卽於直中,得接家信,臣父之病,自夜添劇,臣自聞此報,方寸煎灼,按住不得。玆敢投陳短章,徑出禁門,伏乞聖明,俯垂矜憐,亟遞臣所帶職名,以便救護,仍治臣擅離之罪,以肅朝綱,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
乙酉三月十一日巳時,上御崇賢門。親臨新恩謝恩入侍時,右承旨金華鎭,同副承旨元景濂,假注書柳成模·任希雨,記事官朴重慶·尹光禮以次侍立。上曰,今式年文科中年過六十人,一竝陞六。出榻敎上曰,政事當日爲之。出榻敎上曰,承旨書之。傳曰,噫,于今望八,見濟州島科直赴人,體昔年愛恤本島之意,欲爲試射下送,而其雖一二日之間,旣乏之路資,不可不顧,今該廳,參酌顧助,以示予意。出榻敎上曰,承旨書之。傳曰,在外臺臣許遞,其代,今日政,以在京無故人備擬,待下批牌招察任。出榻敎上曰,承旨書之。傳曰,禁將仍佩往來,都提調摠察事,郞廳發牌,分付。出榻敎上曰,摘奸宣傳官二員,騎馬給之。出榻敎上曰,藥房提調,持湯劑入侍。出榻敎上曰,玉堂一員入侍。出榻敎上曰,承旨書之。傳曰,監董校理李性源,大鹿皮一令,校書校理金鳳著,上弦弓一張賜給,唱準及工匠,令該曹參酌施賞。出榻敎華鎭曰,臨門時,有別侍衛,故今方待令矣。上曰,依例爲之,可也。上曰,壯元貌甚,好矣。華鎭曰,今番榜中,多有好身手,而偏被無前異渥矣。上曰,甲科三人,先爲進前。上曰,徐浩修,今有長成之態矣,汝效汝父與叔,而須效爾祖可也,汝父之古談,則汝勿效焉。權進前。上曰,汝殿試之作,初擬壯元,而未及爲矣,面貌甚好矣。李命彬進前。已諭汝兄,必不忘可也,尹長烈,畢竟爲之矣,尹養厚,頗老成矣,金觀柱,極美矣,何事不能做,竭力事國,可也。李克生進前。上曰,今日時勢,異於汝祖時矣,汝效汝祖可也,黃樟·李謙彬,皆昔年耆社之孫矣,俱登科,事甚貴矣·都提調洪鳳漢,提調南泰會,持湯劑進伏。鳳漢曰,夜來聖體何如?中宮殿氣候,何如?上曰,予則一樣,而中宮殿氣候,亦少愈矣。首醫方泰輿曰,今則敗毒散不緊,參蘇飮,加杏仁煎進,似好矣。上曰,依爲之。上曰,武科人以次進前。各問姓名,以次退出,上還入大內,諸臣遂退出。
乙酉三月十一日午時,上御景賢堂。晝講,大臣·備局堂上引見入侍時,特進官李昌誼,知事金陽澤,參贊官李聖圭,侍讀官徐命善,檢討官李宅鎭,假注書任希雨,記事官朴重慶·尹光禮,武臣沈鍏,領議政洪鳳漢,左議政尹東度,右議政金相福,行司直洪象漢,左參贊韓翼謩,行禮曹判書尹汲,右參贊李益輔,刑曹判書黃仁儉,刑曹參判金善行,行副司直徐命膺,掌令朱炯質,正言洪景顔,事變假注書朴道仁,以次進伏訖。上曰,諫臣洪景顔耶?聖圭曰,然矣。上曰,頃日後初登筵席矣。聖圭曰,然矣。命善讀洪範,自惟十有三祀,止六日弱訖,上講洪範一篇訖。上曰,上番,陳文義可也。命善曰,五皇極,皇建其極,斂時五福,極是至極之義,標準之名,動發,無不極其義理之當然,而無一毫過不及之差,則自致建極之效矣,此等處,尤加體念,千萬伏望。上曰,所陳誠好矣。上曰,下番,亦陳文義,可也。宅鎭起伏曰,上番所敷陳,詳悉無餘,臣不敢更爲陳達矣。上曰,特進官知事,陳文義可也。昌誼曰,使庶民無淫朋,惟君作極,然後自可取正,故重言君不可以不建極矣。陽澤曰,君不建極,則民無以取正矣。上曰,所奏俱好矣。上曰,三大臣進前。鳳漢·東度·相福以次進伏。鳳漢曰,夜來聖體若何?上曰,一樣矣。東度曰,近日聖體若何?上曰,一樣矣。相福曰,聖體調攝,若何?上曰,一樣矣。鳳漢啓曰,此東萊府使姜必履狀啓也,以爲裁判倭,以公作米年限請退事,上年八月出來,十二月始爲許接,故嚴飭任譯,責諭督還,而稱以命脈所關,終無歸意,一向相持,末乃許施,寧不如因其哀乞而特許恩命,以除供給之費,許施當否,請令廟堂稟旨指揮矣。公米之每每請退,情狀可惡,而在聖朝柔遠之政,不必許久靳持,今亦限五年,特爲許施事,分付,何如?上曰,依爲之。出擧條鳳漢曰,湖西道臣加分狀啓,來到矣。上曰,卿意,何如?鳳漢曰,農民專靠於還穀,卽今形勢,似爲緊急,各樣還上與軍餉,三分一使之加分,而不必逐邑計此分數,通一道許以此數,使道臣,酌量緩急闊挾擧行,則窮民可蒙實惠,頃日京畿,旣蒙特許,亦用此規之意,一體分付,何如?上曰,依爲之。出擧條又啓曰,靈巖郡守鄭昌聖,旣命內移之後,臣以久任之意,更爲陳達矣,昌聖之母,年過七十,病亦沈痼,難以將往,昌聖之弟昌順,才又遠配,兄弟之俱爲離去,情理切迫,昌順,有不可請其放釋,昌聖,還官無期,毋寧罷職,俾無曠官之弊,好矣。上曰,罷職可也。出擧條又啓曰,重臣洪啓禧,纔經重疾,大勢雖差,金吾劇務,姑難行公,所帶判義禁,姑爲許遞,何如?上曰,許遞可也。出擧條鳳漢曰,濟州牧使李明運,瓜期不遠,有病連辭,特爲改差,其代,令銓曹擇差,而蓋聞本州事情,新舊官交承,在於五月之前,則官民俱便,若施至於六七月,則候風未易,自致遲滯,以貽許多弊端云,新水使,五月前催促赴任事,一體申飭,何如?上曰,依爲之。出擧條鳳漢曰,文臣出六人,區處無路,六品窠變通事,曾有筵達矣,況今耆老所入直官員,又許計仕遷轉,則參上窠加出,尤爲緊急,連源·靑巖兩察訪,陞作六品窠,以爲疏通之地,何如?上曰,依爲之。出擧條又啓曰,故相臣崔興源,際遇穆陵,勳勞茂著,又被淸白之選,而至與故相臣李浚慶竝擧,則其廉操,已可知矣,同時名碩,許以獨超於標榜,其立朝本末,亦可見其公平矣,其子孫零替,今始欲爲請諡,而旣過百年,故謹此提奏,令弘文館依例擧行,何如?上曰,依爲之。出擧條聖圭啓曰,注書,誤書聖敎,致煩付標,當該注書推考,臣亦有不察之失矣,惶恐待罪,上曰,注書則推考,勿待罪可也。出擧條掌令朱炯質啓曰,臣以下土螻蟻之微,濫被聖上陶甄之至化,內外踐歷,罔非踰涯,恩大如天,圖報無地,不意向者,柏府特除,忽下於詣閤之時,承命爲急,章皇祗肅,數次登筵,只傳故紙,未嘗出一言論一事,以效百之責。噫,言官之設置,豈端使然,聖明之優渥,寧容孤負,虛縻華銜,徒積罪戾,不惟私分之非所敢安,亦豈不辱臺端而羞當世之淸議乎?伏況日前丁伯奎事,僚臺旣已發啓,而臣之意,以爲宜有首從之別,果不連啓矣,追聞物議,則以臣之居然停啓,爲咎者多,尤何敢一刻仍冒於臺次乎?請命遞斥臣職。上曰,其所停啓,意有商諒,一啓延拖,予亦非之,以此爲嫌,無乃太過乎。勿辭亦勿退待。又啓曰,請還寢東呂·址淳等還配之命,更令王府嚴鞫得情。措辭見上答曰,勿煩。又啓曰,請還寢定配罪人者斤萬酌處之命,更令王府嚴鞫得情,快伸王章。措辭見上答曰,勿煩。正言洪景顔啓曰,請還寢鍾城府爲奴罪人天大酌處之命,依律處斷。措辭見上答曰,勿煩。上曰,今覽忠淸道臣査狀,保寧前縣監鄭擇,宜有分揀之道,放送事,分付。出榻敎上曰,領相如未出去,注書出去偕來。賤臣偕來進伏。上曰,藥房提調,持湯劑入侍。出榻敎藥房提調南泰會,持湯劑進伏,上進御。上曰,摘奸宣傳官入侍。出榻敎宣傳官趙光鉉·李烒進伏。上曰,農形,果何如耶?光鉉曰,有水根處洽,好矣。烒曰,春秋麥茂盛,無慮矣。上曰,先爲退去。上曰,望拜禮在近,右承旨一體許遞,參判金善行,行副護軍具顯謙,竝承旨除授,牌招察任,房順房,都承旨,兩院副提調例兼。出榻敎上曰,金應淳,近在何地耶?鳳漢曰,方在安山云矣。上曰,夕講爲之。出榻敎上曰,今覽該房手本,若無頉役之事,則手本可也,不顧其鄕,決笞下吏,已涉徑先,前佐郞金頤柱罷職,擧措雖若此,本官之不顧事體,若是駭擧,亦涉寒心,當該縣監罷職,其代,今日政擧行,當日下送。出榻敎上曰,戶曹佐郞申光履入侍。出榻敎賤臣出來偕入,光履進伏。上曰,役處無未盡之事耶?光履對曰,祭井紅箭門,多有傷毁處,故以新材成造而來矣。上曰,先爲退去。鳳漢曰,臣脚部,運用艱澁,誠得十餘日針灸之暇,千萬千萬,仍乞免內局提調。上曰,無公故之暇,則豈無針灸之道乎?鳳漢曰,不過十餘日之間矣。上曰,兼帶則許副,便意調治好矣。鳳漢曰,臣等展誠之地,卽內院也,敢言其勞耶?今此退去,不勝戀缺之忱矣。上曰,卿心似然矣。上曰,領府事所苦,近來,何如云耶?鳳漢曰,病勢一樣云矣。上曰,曾無病矣,近間頻作,可念可念。上曰,領相內局許副,其代,今日政擧行。出榻敎諸臣遂退出。
乙酉三月十一日申時,上御景賢堂。夕講入侍時,特進官李昌誼,知事金陽澤,參贊元景濂,侍講官徐命善,檢討官李晉圭,假注書任希雨,記事官柳光宅·尹光禮,以次進伏訖。命善讀旅獒篇,自惟克商,止惟乃世王訖,上講一篇訖。上曰,上番,陳文義可也,命善曰,志以道寧,言以道接,此是古聖賢相授以法,而自無妄發於應接之際矣,此等處深加體念,千萬伏望。上曰,所奏好矣。上曰,下番亦陳文義,特進官·知事·參贊官以次陳文義,可也。晉圭曰,所寶惟賢,則邇人安,此尤十分體念處矣。陽澤曰,明王愼德,卽一篇綱領,而深加體念,千萬千萬。昌誼曰,一受奇玩,則怠荒之心生,而愼德之意失矣,故以深戒若此,此等處益加體念,伏望。景濂曰,獒是微物,而其所深戒如此者,蓋慮恃大德忽細行,其所豫戒如此矣,此等處益加體念,伏望。上曰,所奏俱好矣。上曰,獒是異衆者,正孟子所云率獸食人者,不過此等之類矣。命善曰,明日經筵,敢此取稟矣。上曰,只晝講爲之。出榻敎陽澤曰,頃日以南漢僧徒事,有所仰達,而至承狀聞以奏之命矣,今將修整實數,枚擧狀啓,而數多僧徒,一一列錄,旣涉煩屑,臣營謄錄,亦有如此之例,只以久居功勞幾名,區別書奏,何如?上曰,依爲之。諸臣以次退出。
上在慶熙宮。停常參,只晝講。
具顯謙啓曰,卽者兵曹郞廳來言,明日謁聖武科初試試官,當爲差出,而本曹判書沈鏽,以身病,不得入來,卽爲牌招,以爲擧行之地,何如?傳曰,允。
金善行啓曰,左承旨閔百興,同性五寸庶叔通德郞致洙身死服制,已行四日,出仕,何如?傳曰,允。
具顯謙啓曰,兵曹判書沈鏽牌不進推考傳旨,今方捧入,而試官望差出,一時爲急,如是違牌,不卽擧行,事甚未安,更爲牌招,使之卽速擧行,何如?傳曰,允。
傳于金善行曰,昔乙酉年入學,何月何日乎?問于禮曹書入。勿出朝報
傳于金善行曰,康熙十九年,何年,五月二十三日右承旨,何承旨乎?書入。勿出朝報
金善行啓曰,明日常參·經筵取稟。
又啓曰,假注書柳成模·任希雨,身病猝重,勢難察任,今姑改差,何如?傳曰,允。
具顯謙啓曰,事變假注書朴道仁,身病猝重,勢難察任,今姑改差,何如?傳曰,允。
柳成模改差,代以金觀柱爲假注書,任希雨改差,代以洪龍漢爲假注書,朴道仁改差,代以趙夢濂爲事變假注書。
傳于沈鑧曰,明日晝講爲之,待下敎來詣習講後,只入正時。
傳于沈鑧曰,政事,明日爲之。
以承傳色口傳下敎曰,俄者中官,誤傳矣。昔乙酉建儲年月日,入學年月日書入,去乙酉謁聖取幾人書入,日勢如此,待下敎詣閤,習講後只入正時。
金善行,以侍講院言啓曰,本院上番,連日姑降入直,事甚未安,司書兪彦鎬,兼司書李宅鎭,說書具㢞,竝卽牌招,以爲推移入直之地,何如?傳曰,允。
具顯謙,以兵曹言啓曰,今此謁望武科初試試官望備擬,而當品中,無故可擬之人乏少,堂上曾經兵使,竝擬以入之意,敢啓。傳曰,知道。
沈鑧,以刑曹言啓曰,犯釀罪人匠人金益贊,良人高壽長等,嚴囚旣滿五日,依新律嚴刑各一次,而買飮人不告罪,加刑次,竝仍囚之意,敢啓。傳曰,知道。
注書李益烍疏曰,伏以臣,新除授都承旨金善行,有娚妹應避之嫌,揆以法例,宜卽遞免。伏乞聖慈,俯賜鑑諒,亟許照例鐫改,以存公格,以安微分,千萬幸甚。踏啓字。
左承旨閔百興疏曰,伏以臣所兼藥院副提擧之任,以前都承旨之有親嫌,有使臣權察之命矣。今則都提調,已歸於他大臣,而都承旨,又已遞易,則臣不可一任仍帶,玆敢援例陳章。伏乞聖明,亟賜處分,俾存公格,千萬幸甚。臣無任屛營祈懇之至,謹昧死以聞。答曰,省疏具悉。其辭過矣,勿辭察職。
兵曹判書沈鏽疏曰,伏以臣頃忝司寇,猥上辭本,乃蒙體諒之恩,卽許鞶帶之褫,危喘獲延,私義粗安,庶可以優游散秩,隨分自效,曾未幾何,忽伏承西銓特授之命,臣驚惶悚懍,不知所以自措。臣跡畸性拙,夢想不到於華膴,才疎識短,慙懼常存於驟躐,向來冢宰之除,累徹血懇,抵死乞免者,實出於匹夫之微諒。今玆中批之除,與前無異,本兵之任,視他愈重,臣是何人?陞資屬耳,除旨頻繁,纔東復西,歷遍不已,有若簡擢倚毗,非臣莫可者然。踰濫轉極,惶惑倍增,去就一節,尙何可論,而適値縟儀曠古,鑾蹕隔宵,瀆籲非時,逃遁無路。雖不得不冒沒副急,自顧戎符之綰身,益覺傍指之騂面,今若夤緣倖會,苟蹲匪分,則尤當作,何如人也?噫,臣之一身,久非己有,惟君命所在,湯火何辭,而其於玷辱名器,重貽淸朝之累,饕戀寵權,厚招一世之譏,則臣亦無以自解,惟有一遞,可全素守,敢瀝肝膈之辭,仰瀆崇嚴之聽。至若軍旅之未諳練,政注之無踐歷,猶屬例讓,姑未遑及。伏惟聖明,天地父母,曲垂憐察,亟賜準許,俾卒生成之澤,不勝區區至幸。臣方治疏將上之際,因試望磨鍊,召牌荐降,而情勢如右,末由祗承,義分都虧,惶隕益深,臣無任戰兢隕越之至,謹昧死以聞。答曰,省疏具悉。旣授命召,一何過也?卿其勿辭,從速行公。
三月十二日午時,上御景賢堂。晝講入侍時,同知事洪名漢,特進官具允鈺,參贊官具顯謙,侍讀官徐命善,檢討官李晉圭,假注書柳成模,記事官朴重慶·尹光禮,武臣金養正,以次進伏訖。命善讀金縢,自旣克商,止歲則大熟,上讀新受音,至多才多藝句。上曰,第一大文周公之名,予泛過而未及諱之,至此始覺之,予當更讀矣。上更讀自旣克商訖,上曰,武王翌日卽瘳,聖人之誠,可想矣。命善曰,此篇上一半,記周公虔誠欽天之意,下一半,記其居東之意,末乃以天人感應之理記之,史官之意,甚詳矣。晉圭曰,有誠則必通,以周公之誠,豈無感天之道乎?上曰,金縢感應,莫非大人參三才之義,周公,可謂與天合矣。晉圭曰,天人不過一理,故天人所以允合矣。名漢曰,此篇,可見天人相與之際,周公祝之而天應之,以致翌瘳,成王覺之而天應之,以致歲熟,此可見沕合之道矣。允鈺曰,上下番及同知事,已盡之,臣別無可陳之義矣。上曰,文王九十七,武王九十三,三齡則文王與齡之年也。上曰,以武王之聖,有三叔之弟,予甚慨然矣。經筵官先退,顯謙曰,明日當擬入武所試官望,而兵判違牌後陳疏,未下批矣。上命顯謙,讀奏兵曹判書沈鏽疏,上命寫批答訖。原批,見十二日廳日記原疏下上曰,試望稽滯,兵判批下,更爲牌招察任。上曰,藥房提調,持湯劑入侍。出榻敎提調南泰會進湯劑,上進御訖,顯謙,讀藥房副提調閔百興疏及注書李益烍疏。踏啓字。上曰,新恩注書望筒,下批後已下政院乎?中官以已下仰對。上命書中官越捧傳敎,賤臣成模,以昨日新恩謝恩入侍時,注書望筒日暮時頒布事下敎,故雖下批,而姑未頒布仰奏。上曰,注書望筒還入,趁暮頒布,而中官越捧傳敎,爻周可也。上曰,行公兩司,有幾人乎?注書出去,知入可也。賤臣成模出去,以執義李基德,掌令朱炯質,持平李昌任,司諫李堉,獻納李性源,正言洪景顔行公還奏。上曰,試所臺諫,優足矣。諸臣以次退出。
上在慶熙宮。停常參,只晝夕講。
夜四更,月暈。五更,月暈兩珥。
藥房都提調金相福,提調南泰會,副提調閔百興啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
具顯謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金善行啓曰,假注書洪龍漢·金觀柱,時無職名,令該曹依例付軍職,冠帶常仕,何如?傳曰,允。
傳于李聖圭曰,新恩謝恩人,晝講同爲入侍。
又傳于曰,明日晝講,兼行次對。
具顯謙,以內乘,以一二提調意言啓曰,兼內乘李炯,身病猝重,今姑改差,其代,令該曹口傳差出,以爲推移入直之地,何如?傳曰,允。
兵曹口傳政事,以李長玉爲兼內乘。
有政。吏批,判書金致仁進,參判元仁孫進,參議李潭進,左副承旨具顯謙進。吏批啓曰,大司諫及玉堂闕員,今當差出,而擬望之人乏少,承旨外任竝擬,何如?傳曰,允。
以金華鎭爲大司諫,以李鎭衡爲掌令,以李行源爲正言,以朴師海爲副校理,以徐命膺爲刑曹參判,以尹養厚·徐浩修爲禮曹正郞,以趙泰佐爲贊儀,以李命勳爲典籍,以李克敬爲中部都事,以洪致績·沈鼎之爲繕工監役。
兵批,判書沈鏽進,參判尹得養病,參議鄭純儉病,參知洪樂仁入直,左副承旨具顯謙進。兵批啓曰,黃海水使,今當差出,而擬望之人乏少,他道守令竝擬,何如?傳曰,允。又啓曰,新除授全羅右水虞候趙惠慶呈狀內,素患痰癖之證,近又越添,無望赴任云。病狀旣如此,則不可等待其差復,依例罷職,何如?傳曰,允。以金勉行爲曹司衛將,以黃仁儉爲副摠管,以韓光德爲忠壯將,以田昌雨爲忠翊將,以兪應基爲僉知,以洪啓禭爲訓鍊副正,以金由澤爲武兼,以李匡運爲部將,以李仁康爲黃海水使,以韓有大爲昌德將,副護軍李明運,副司直洪麟漢·金華鎭·李鉉玉,副司果全栢齡·金若龜,副司正洪龍漢·金觀柱·李長玉。
假注書洪龍漢有頉,代以李命彬爲之,假注書金觀柱有頉,代以李克生爲之,事變假注書趙夢濂在外,代以愼仁明爲之,事變假注書愼仁明在外,代以邊聖運爲之。
傳于閔百興曰,宣傳官一員待令,騎馬三匹立之。
李聖圭啓曰,明日次對,兩司長官,當爲進參,大司憲趙曮,大司諫金華鎭,竝待開門牌招,以爲進參之地,何如?傳曰,允。
以說書具㢞牌不進罷職傳旨,傳于李聖圭曰,只推。
海運君槤疏曰,伏以臣父母墳山,在於京畿楊州地,久闕埽拜,感深霜露,方思乞由,一伸至情,適會猶子命勳,倖忝科第,區區私心。切願率往榮墳,而念臣祖曾兩代兆域,竝在旁近,高祖母溫嬪墓,亦僅一息之地。不費多日,可以遍省,玆敢不避猥越,仰瀆宸嚴。伏乞聖慈,曲諒微懇,特賜恩暇,俾得往還,千萬幸甚。答曰,省疏具悉。卿其依所請往來焉。傳曰,給由馬·澆奠牀備給,溫嬪墓及寧城君墓,檜原君墓,一體澆奠牀備給。
乙酉三月十三日午時,上御景賢堂。晝講,新恩謝恩人,掌令同爲入侍時,特進官尹汲,同知事徐命膺,參贊官閔百興,侍讀官金魯鎭,檢討官李晉圭,假注書洪龍漢,記事官朴重慶·尹光禮,典籍徐浩修·金衡重,社稷直長李命彬,內資直長權瓦署別提全弘逸,掌令朱炯質,以次進伏訖。魯鎭讀大誥,自王若曰猷,止惟若玆訖,上講新受音訖。藥房提調南泰會,持湯劑進伏,上進御後,泰會退出,上命新恩人進前。奏職姓名後,上曰,爾等適入來,故欲見之,而特命入侍矣。仍命退出,上命書傳敎曰,禮分二十七日昌德展拜後,留此闕,自集春詣太學事下敎,伊後思之。噫,今年卽昔年承儲之年也。承儲月·入學月,令政院考奏,承儲,在乙酉九月,入學,在於十月。噫,以否德無能,其所入承,偶然相符,恒切追慕,豈意此歲,重逢此年,況與世孫謁聖,予心一倍。二十七日朝,詣昌德展拜,其夕,詣龍興舊宮,留半晝半夜,三更當詣太學,少伸微忱,以此分付儀曹。世孫當隨行,祗迎等節置之,版位同安,亦置之。於此動駕時·太學回駕時,皆以單嚴擧行,於昌德動駕時·入瞻後動駕時,待諸司預備擧行事,分付,上曰,旣更下敎,昌德內外營,無入直之事,分付該曹,禁軍與馬步軍,依前下敎擧行。出傳敎炯質進前曰,請還寢東呂·址淳等還配之命,更令王府,嚴鞫得情。措辭見上上曰,勿煩。炯質曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。炯質曰,新除授持平任一源,時在京畿廣州地,請斯速乘馹上來事下諭。上曰,依啓。上命書傳敎曰,夕講爲之。諸臣以次退出。
乙酉三月十三日申時,上御思賢閤。夕講入侍時,特進官尹汲,同知事徐命膺,參贊官李聖圭,侍讀官金魯鎭,檢討官李晉圭,假注書金觀柱,記事官朴重慶·尹光禮,以次進伏訖。上命儒臣讀之,魯鎭讀書傳微子之命·康誥訖,上讀新受音訖,仍命儒臣陳文義。魯鎭曰,武庚之亂旣定,商之宗祀將絶,故成王,封微子於宋,以奉湯祀,蓋聖人寬大公平之心也。康誥,卽武王命康叔之書,而其意,只在於明德愼罰,此皆聖上體念處也。上曰,好矣。晉圭曰,微子之命,可見成王不欲絶湯祀之意也。康誥,卽武王戒弟之辭,而先言往盡乃心。又曰,作新命,又曰,敬明乃罰,蓋明明德新民,自有其序,而愼罰,又其次也。上曰,然矣。命膺曰,臣方任秋曹,請以愼罰二字仰陳矣。蓋刑罰得宜,則政由其道,而民知懲戢,刑罰乖當,則政失其道,而民多怨嗷,此是王政之大者,惟聖上體念焉。上曰,予當體念矣。汲曰,微子之命,當武庚伏誅之後,故辭意頗嚴正。康誥,當康叔受封之初,故戒意頗委曲矣。上曰,以康誥爲成王書者,甚矇矓矣。諸臣皆曰,然矣。此蓋傳寫之誤也。上曰,孔子刪詩·書時,書傳五十八篇,盡有之耶?命膺曰,其時盡有之,而其後多爲閪失,或得於孔壁間,或得於大航頭矣。上曰,藥房提調,持湯劑入侍。出傳敎南泰會持湯劑進伏,上進御湯劑後,泰會先退出。上曰,諸臣亦退出。上曰,俄者入侍承旨,更爲入侍。承史更爲進伏訖,上命承旨。讀海運君掃墳呈單後,上曰,澆奠牀備給,給由馬。諸臣以次退出。
上在慶熙宮。停常參,只晝講。
巳時午時,日暈。
夜一更,月暈兩珥,暈上有冠。
元景濂啓曰,朝者獻納李性源,以新除正言李行源,爲四寸兄相避,陳疏到院,而相避之法,在下當遞,則正言固當陳疏,獻納不宜替嫌,故原疏退却矣。卽見試所草記,則以獻納之以嫌不進,至有草記變通之語,獻納李性源推考,卽爲進參於試所之意,分付,何如?傳曰,允。
傳于具顯謙曰,宣傳官一員待令,騎馬三匹立之。
具顯謙啓曰,事變假注書邊聖運,時無職名,令該曹,依例付軍職,冠帶常仕,何如?傳曰,允。
傳于李聖圭曰,御花下敎,置之。
兵曹口傳政事,副司果洪檍。
李克生在外,代黃樟爲假注書。
傳于李聖圭曰,先來譯官,使之待令,雜科試望,今日備擬以入。
黃樟在外,代以尹長烈爲假注書。
具顯謙啓曰,假注書尹長烈,時無職名,令該曹,依例付軍職,冠帶常仕,何如?傳曰,允。
李命彬有頉,代以李謙彬爲假注書。
邊聖運有頉,代以金東稷爲假注書。
具顯謙啓曰,臣與同副承旨元景濂,伴直矣。景濂,因獻納李性源上疏,謂有情勢,纔已出去,今日伴直無人,右副承旨沈鑧,卽爲牌招,以爲伴直,何如?傳曰,允。
李聖圭,以侍講院言啓曰,本院兼弼善洪檍,時無職名,令該曹,口傳付軍職,說書具㢞,旣有只推之命,卽爲牌招察任,何如?傳曰,允。
元景濂,以吏曹言啓曰,太廟夏享大祭親行時,許多諸執事,當以侍從塡差,而在京者數少,將無推移分排,自前如此之時,有在外侍從催促上來之例矣。在外侍從斯速上來事,預爲知委申飭,俾無臨時苟艱窘迫之弊,何如?傳曰,依爲之。侍從在外,可謂寒心。若是申飭之後,若有不來者,令政院,直捧禁推,過祭後勘律。
具顯謙,以兵曹言啓曰,今月十三日濟州船格金柱稱名人,自興化門入來,差備門外擊錚,極爲駭愕。令攸司囚禁治罪,同門守門將南極台,常時不能禁斷雜人,以致闌入,亦難免其責,推考,何如?傳曰,允。
具顯謙,以右邊捕盜廳言啓曰,西部龍山槨契居幼學柳燁家,一小缸酒捉來,而旣是士子,故依定式直爲移送秋曹之意,敢啓。傳曰,知道。
元景濂,以漢城府言啓曰,卽接西部奉事宋載德所報,則部屬龍山郭契居幼學柳燁,犯釀被捉於右捕盜廳矣。其家上下切鄰私奴得福,私婢永禮,任掌延忠得等,依定式嚴處之意,敢啓。傳曰,知道。
具顯謙,以武一所差備官,以試官意啓曰,監試官司諫院獻納李性源,謂有應避親嫌,今日陳疏不來,只司憲府執義李基德進參矣。兩司旣不備,則事當撤場,而取考謄錄,則癸未增廣時,監試一員不備,一員在試所,則仍爲開場,以此日後定式施行事,奉承傳矣。一員雖不備,依此下敎,今方試取,而莫重國試,兩司不備,終涉未安,旣令政院,稟旨變通,何如?傳曰,李性源今無可嫌,申飭進參。
京畿監司狀啓也。朔寧等官居私奴李尙老味等,爲虎囕死,永平等官居時牙兵朴占乭女六歲兒等,燒死事。傳于閔百興曰,令本道恤典擧行。
副提學鄭宲疏曰,伏以臣病蟄鄕廬,荐違召命,私心兢蹙,日夕俟譴之際,向因試期迫頭,有在外文任譴罷之命。臣於是得蒙褫鞶,惶隕之餘,感幸旋切,從今以往,庶可以優遊田里,以沒餘齒矣。不意敍命纔降,除旨繼宣,授以館職,催令上來,是何負罪賤臣,薄勘未幾,又有此恩數之荐疊耶?揆以義分,固宜聞命卽赴,以謝從前逋慢之罪,而顧臣稟賦,本來脆弱,自在少壯,已抱奇疾,及至衰暮,尤爲澌敗,陳力就列,已無其望。此臣所以中歲以後,不敢爲從宦之計者也。矧今犬馬之齒漸多,桑楡之景已迫,目下精力,消鑠無餘,豈有奔走驅策之勢,而向來迫於嚴命,出入兩筵者屢矣。蓋緣我聖上寶算已高,晩政愈勵,臣不敢言病,黽勉隨行,而若其癃病已痼之狀。伏想聖鑑,亦已俯燭,臣於前冬,冒寒滯洛,疾病沈滯之中,幸蒙恩罷,擔曳下來,正値祈寒,衝冒風雪,十顚九倒,僅僅歸稅。素患風痰之症,挾感添劇,流注於肢節之間,而四體拘攣,不能屈伸,牽痛於背股之際,而坐臥俱妨,便作籧篨,其他危症敗兆,不一而足,而猥越是懼,不敢一一仰溷。蓋臣此病,乃是宿症,每値春和,少有回甦之望矣。今則春節過半,陽晷漸舒,而諸般症情,少無所減,長時閉戶,作一蟄蟲,此亦由於臣之積敗餘氣,難與病敵而然也。雖欲作氣登程,其勢末由,方當法筵日開,聖學益勤之時,顧此論思長任,職當如何,而豈可一任虛曠,爲臣養病之坊哉?自承召旨以來,宜卽陳懇,以請慢蹇之誅,而目下呻吟之中,又遭喪慼,諸症添加,昏昏度日,不省人事,數行文字,亦未締搆,遷就至此,臣罪尤大,玆敢席藁私次,叫閽請譴。伏乞聖明,特賜俯察,遞臣之職,勘臣之罪,俾得安意調治,以延殘喘,是固天地生成之德也,臣無任瞻天望雲煎灼祈懇之至。答曰,省疏具悉。卿之在鄕,已多月,思卿欲飭,何辭之過乎?噫,望八其君,不顧其憊而法講,況卿乎?卿勿過辭,從速上來察職。
乙酉三月十四日午時,上御景賢堂。晝講,大臣·備局堂上引見入侍時,特進官金致仁,同知事徐命膺,參贊官具顯謙,侍講官金魯鎭,檢討官李晉圭,假注書李命彬,事變假注書邊聖運,記事官朴重慶·尹光禮,武臣金養中,左議政尹東度,右議政金相福,判敦寧李昌誼,刑曹判書黃仁儉,戶曹判書金尙喆,兵曹判書沈鏽,行副護軍具善復,工曹參判鄭弘淳,左尹蔡濟恭,吏曹參判元仁孫,司諫李堉,掌令朱炯質,以次進伏訖。上命魯鎭,讀書傳酒誥·梓材二篇訖,上讀新受音各一通訖,命陳文義。魯鎭曰,酒之爲害,必亡家國,故酒誥一篇,申申戒飭,要使之勿犯,而言甚懇到矣。至於梓材,文勢斷續,誠難爲解矣。上曰,然矣。若持此意,夏豈有桀,殷豈有紂乎?上曰,下番陳之,可也。晉圭曰,聖人之戒酒,誠雍容不迫,而梓材,則先儒,亦云未詳,臣不敢强說矣。上曰,然矣。上曰,同知事,陳之可也。命膺曰,五誥文字,詰屈聱牙,前已仰達,實難强爲之說矣。上曰,梓材一篇,何爲而如此也?命膺曰,終難强說,若爲之說,恐有牽强不通之患矣。上曰,特進官,陳之可也。致仁曰,上下番旣皆詳陳,臣無可達者矣。講訖,東度·相福進前,東度曰,聖體若何?上曰,風甚可厭,咳嗽苦矣。東度曰,中宮殿氣候,何如?上曰,感氣似解,而尙不快,咳嗽自今日始矣。相福曰,臣當與諸醫,出去相議矣。上曰,出去相議,可也。上曰,藥房提調,持湯劑入侍。出榻敎藥房提調南泰會,持湯劑入侍,上進御後,泰會退出。東度曰,此江華留守金尙翼狀啓也。以爲本府軍餉,每年一萬石還分,自是定式,而至於今年,則以其有閏之故,每戶所排,不過升斗之米,而東作方殷,農糧切急,限數千石特許加分事,請令廟堂,稟旨分付矣。江都餉還,每年萬石之外,若値災年,則或五千石,或三千石許令加分矣。今年則以有閏朔,排巡不足,有此數千石之請,事勢誠如狀辭,而餉穀,亦宜節惜,特許一千石加分,似宜矣。上曰,依爲之。出擧條東度曰,此統制使尹泰淵啓本也。以爲松禁至嚴,而近來或不無冒禁之弊。故各別廉探摘奸,則晉州監牧官申鉐,庫中板子九十九立,果爲捉得,牧官雖非掌松之官,亦是朝廷命吏,而恣行不法之擧,極涉痛駭。監官山直等,自臣營,今方嚴覈重治,而該牧官申鉐罪狀,令廟堂稟處爲請矣。近來松政之解弛,固已寒心,而今此申鉐所犯,極爲痛駭。不可不嚴懲,爲先拿問後,各別嚴處,似宜矣。相福曰,近來松政,極爲寒心。今此申鉐所被捉之板,旣無烙印,則可知其非發賣,恐不可不嚴處矣。上曰,其在懲一礪百之道,不可尋常處之,令該府嚴問口招,登對時以稟。東度曰,今年九營繕,雖命停役,而社稷香大廳左右廊,方甚傾頹,若過今夏,則恐致圮壓,令該曹,趁今修葺,何如?上曰,依爲之。東度曰,知事蔡膺一,除授本職已久,而老病難强,無以肅謝云,雖是西樞散銜,不可一向虛帶,許遞,何如?上曰,依爲之。鏽曰,直赴會試之類,元無許赴謁聖之法,而曾因特敎·或筵稟,有許赴之例矣。卽者濟州直赴之人,出來之時漂風,今始入京,呼訴於臣曹,此與他處武士有異,今番則何以爲之乎?敢稟。上曰,特令許赴,二十七日前直赴殿試人,竝令許赴,可也。以上竝出擧條上曰,赴防之規,雖有古例,或有除防者。噫,追憶國初永樂,又憶昔年,此年,豈同視凡科,特爲除防事,分付。出傳敎鏽曰,賓廳講不通三人,使之仍直習講矣,今已盡講,三廳俱爲報來矣。上曰,使之勿講,遞直可也。善渙曰,北漢役事,臣當往審矣。上曰,往審可也。堉曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條堉曰,新除授正言李行源,時在京畿陽智地,請斯速乘馹上來事下諭,上曰,依啓。炯質曰,請還寢東呂·址淳等還配之命,更令王府,嚴鞫得情。措辭見上上曰,勿煩。炯質曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。以上竝出擧條上曰,在下當遞,自在法典,今乃覺焉。李性源,今帶監試官,不無掣肘之弊,正言李行源,勿爲下諭,許遞其職。出傳敎上曰,藥房提調,持湯劑入侍,藥房都提調入侍。出榻敎藥房都提調及提調,持湯劑入侍,上進御後,竝爲退出。顯謙曰,旣已畢講,視事,溫繹間,頉稟。上曰,知道。上曰,今聞御花,比前稍長云,此亦侈大之一端,此後,一從前乙酉御花體制以造事,分付該曹。出傳敎諸臣以次退出。
上在慶熙宮。停常參·經筵。
沈鑧啓曰,憲府監察茶時,事甚未安,除在外式暇試所進去外,未肅拜人員,竝卽牌招,何如?傳曰,允。
傳于沈鑧曰,武科初試,限明日追捧單。
沈鑧,以弘文館言啓曰,本館上番應敎臣金魯鎭,以訓鍊都監從事官,今日本營坐起時晝仕出去之意,敢啓。傳曰,知道。
假注書李謙彬在外,代以李翼運爲假注書。
事變假注書金東稷在外,代以白光澤爲事變假注書。
假注書尹長烈有頉,代以朴必淳爲假注書。
具顯謙啓曰,假注書李翼運,時無職名,令該曹,依例付軍職,冠帶常仕,何如?傳曰,允。
事變假注書白光澤在外,代以吳壽民爲事變假注書。
司諫李堉啓曰,罪人天大,請依律處斷。答曰,勿煩。措辭見上
上在慶熙宮。停常參·經筵。
以承傳色口傳下敎曰,渠事,何敢如是陳章乎?頃者已爲駭然矣。雖自强之時,如此批答酬應,猶不爲之,竝給之,日記及朝報,皆拔之,同副承旨,卽爲牌招,追省記入直申飭。
沈鑧啓曰,憲府連日監察茶時,事甚未安,除在外式暇·武一二所進去傳旨未下外,大司憲趙曮,卽爲牌招,何如?傳曰,允。
具顯謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于具顯謙曰,明日晝講爲之。
假注書朴弼淳在外,代以任瓘爲假注書。
事變假注書吳壽民在外,代以魯聖鐸爲事變假注書。
假注書任瓘在外,代以安廷玹爲假注書。
事變假注書魯聖鐸在外,代以邊聖遇爲事變假注書。
具顯謙啓曰,事變假注書邊聖遇,時無職名,令該曹,依例付軍職,冠帶常仕,何如?傳曰,允。
假注書安廷玹在外,代以洪彬爲假注書。
事變假注書邊聖遇在外,代以崔禧延爲事變假注書。
全羅監司沈履之狀啓,求禮縣居良女孫召史等燒死事,傳于沈鑧曰,令本道恤典擧行。
平安監司申晦狀啓,郭山東面居軍人金如京等渰死燒死事,傳于元景濂曰,令本道恤典擧行。
判義禁洪象漢疏曰,伏以臣區區報效之圖,只在於奔走盡瘁而已。故凡有除命,輒卽冒膺,未嘗淹延遲稽之狀,伏想天日之明,亦必照臨矣。日昨賓對退出之際,適値春煦太暄,失汗過多,以感氣闖發,流痰作孽,胸膈痞閉而似癨,支體牽疼而類痺,奔走供劇,有未假論,金吾之除,已過數日,尙未入肅。雖緣病狀之不獲已,而揆以分義,萬萬未安,病裏惶隕,如添一疾,一向泯伏,益增罪戾,玆敢哀籲於仁覆之下。伏乞聖慈,天地父母,俯垂諒察,遞臣金吾之任,以便治療,仍治稽謝之罪,以警具僚,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,調理行公。
上在慶熙宮。停常參,只晝講。
昧爽,有霜氣。午時,日暈。
夜二更,月暈兩珥。五更月暈。
李聖圭啓曰,來二十一日朝參,取稟。傳曰,停。
又啓曰,來二十一日輪對,取稟。傳曰,停。
金善行啓曰,假注書洪彬,時在無職名,令該曹,依例付軍職,冠帶常仕,何如?傳曰,允。
備忘記,傳于具顯謙曰,今下弓矢,永宗僉使李邦一處,給送。
事變假注書崔禧延在外,代以曺命業爲假注書,曺命業在外,代以洪履祚爲事變假注書,洪履祚在外,代以崔命麟爲事變假注書。
假注書李翼運有頉,代以白師殷爲假注書。
具顯謙,以武一所差備官,以試官意啓曰,昨日擧子吳相元,以六兩代射事,奸情自露,平問直招,竝其遲晩招,卽爲移送秋曹矣。其父訓鍊院主簿吳舜煥,以本所差備官,方在試所,則其子被捉之後,宜卽自引之不暇,而佯若不知,晏然自在。今日臣等,始得聞知,招致査問,則粧撰爲說,欲爲掩匿之計,末乃隱諱不得,强以爲對,渠旣差備官待令試所,則其子之變幻姓名,肆然入射,已極無嚴。代射現捉之時,旣不自引,發覺招問之後,復欲掩匿,尤極痛駭。吳舜煥差備官之任,爲先汰去,其罪狀,令攸司勘處,何如?傳曰,允。
又以武二所試官意啓曰,監試官司憲府持平李昌任,陳疏不進,莫重國試,監試之任,不可不備員,令政院,卽速稟旨變通,何如?傳曰,允。
沈鑧,以刑曹言啓曰,卽接武二所移文,則出身朴景大,爲閑良金天精代射,奸情現捉,移送本曹矣。朴景大,係是出身,移義禁府處之,何如?傳曰,允。
元景濂,以義禁府言啓曰,武二所移文,據刑曹啓辭內,代射罪人出身朴景大,移本府處之事允下矣。朴景大,今方待命於本府,卽爲拿囚之意,敢啓。傳曰,知道。
沈鑧,以左邊捕盜廳言啓曰,南部瓦有豆里契居私婢分伊家,潛釀酒一大缸捉來,推問其犯釀情節,則招內,以潛賣之計,米六升潛釀於大缸,未及成熟之前,如是現捉,而曾前實無犯釀之事,亦無買飮之人納招。東部於義洞居良女三月家,潛釀酒一小缸捉來,推問其犯釀情節,則招內,以自飮之計,米二升潛釀,成熟後潛飮之際,洞內居良女阿只適來,故一器酒放賣,餘酒藏置矣。如是現捉,而曾前實無犯釀之事,亦無買飮之人納招,買飮罪人女阿只,亦爲捉來,推問買飮情節,則招內,以買餠事,往于三月家,則三月,以一器酒給之,故飮之後,給價而來,的實納招。東部蓮池洞居良女福丹家,潛釀酒一甁捉來,推問其犯釀情節,則招內,以嗜酒之致,爲自飮之計,米一升潛釀,成熟後數次飮之,餘酒,盛甁藏置之矣。如是現捉,而曾前實無犯釀之事,亦無買飮之人,屢次嚴問,一如前招。犯釀罪人女分伊·三月·福丹,買飮罪人女阿只等,竝其贓酒三器,移送秋曹之意,敢啓。傳曰,知道。
閔百興,以漢城府言啓曰,卽接東部奉事李慶泰,南部奉事李修亨所報,則部屬蓮池洞契居良女福丹,於義洞居良女三月,瓦有豆里契居私婢分伊等,犯釀被捉於左捕盜廳矣。福丹家上下切鄰諸員朴乭夢,待年軍柳繼恒,任掌辛北實,三月家上下切鄰良人張有福·李億起,任掌金昌運,分伊家上下切鄰私奴金貴太·洪得男,任掌金朔不伊等,依定式嚴處之意,敢啓。傳曰,知道。
元景濂,以刑曹言啓曰,犯釀罪人匠人金益贊·高壽長等,前已刑推,而買飮人不告罪,依定式,加刑各一次放送。犯釀罪人良人尹乭伊,買飮罪人良人金鳳益·李贊柱等,嚴囚旣滿五日,依新律,各嚴刑各一次放送,而其中尹貴千,犯釀被捉後,買飮人不告罪,所當刑推二次放送,而以癃疾之人,依新律贖金放送之意,敢啓。傳曰,知道。
校理具庠疏曰,伏以臣曩蒙恩由,救護父病,父子相對,感祝洪私,迺於千萬不意,有一族人,方欲犯葬臣家先山逼近之地。臣父聞報驚心,投章徑行,而原疏未撤,返次無期,義分惶蹙,靡所容措。念臣適方帶職,不得替往,至使病父,勞動於行役,觸冒於風露,日夕憂灼,心神靡定,卽者急足來言,臣父之病,數日以來,一倍添劇,委臥山村,促臣來視。臣自聞此報,五內如燬,按住不得,玆敢忙陳短章,徑尋鄕路。伏乞聖明,亟命有司,治臣擅離之罪,以肅朝綱,不勝幸甚。答曰,省疏具悉。爾其勿辭,護焉。
副修撰洪秀輔疏曰,伏以臣草土餘喘,遽復常制,食息鄕廬,世念都絶,迺於千萬夢想之外。伏蒙館職之除,繼有馹召之命,臣仰感記簪之眷,俯切奉檄之悲,雙擎百拜,涕淚被面。念臣生長鄕曲,最居人下,而通籍十年之間,出入禁近,恩顧偏隆,向來乞邑之私懇,猥蒙格外之恩許,因得將往父母,獲伸專城之養,闔門感祝,糜隕難報。祗緣臣誠孝淺薄,禍延生母,板輿而往,攀櫬而歸,存沒哀榮,罔非聖渥,而私情崩迫,理難自全。雖其一縷甚頑,式至于今,而喪威悲苦之餘,神情頓消,疾恙交侵,方當强仕之年,而便有摧鑠之形。雖尋常職事,將無以束帶奔走,況此見叨之任,尤豈可諉以宿趼,而備數於論思淸切之地哉?且臣所生父,恰滿八耋,癃病懍綴,所後父母,俱抱奇疾,寧日至尠,人子懇迫之情,日甚一日,有非離違宦遊之時,而竊念我殿下,寶算冞隆,顒祝倍切,聖志益勤,講對不輟。愛日喜懼之忱,家國無間,逢時策勵之願,跛蹩同情,自臣逖違軒陛,居然星燧三周,區區犬馬之戀。只欲一瞻象魏,退伏田畝,以終父母之養耳,所以抑情登道,來伏私次,而行程撼頓之祟,挾感越添,痰喘風眩,乘時發作,失睡廢食,症形危惡,委身旅邸,㱡㱡欲絶,咫尺天陛,末由進身,病裏惶隕,若無所措。伏乞聖慈,俯垂矜憐,特許鐫免,仍治臣瀆擾之罪,以肅朝綱,不勝萬幸。答曰,省疏具悉。爾其勿辭,宜卽察職。
持平李昌任疏曰,伏以臣母,今年七十有四,宿患奄奄,長在牀褥。臣之情理,寧有出而供仕之勢,而臺除纔降,試牌繼辱,義重往役,分宜竭蹶,未敢言私,黽勉冒膺者,亦旣屢日矣。每當診省之稍間,不覺心神之挑悸,臣母,昨因窓闥之乍開,忽自夜間,重添風感,氣眩而酬酢全澁,痰結而屈伸極艱,從而頭疼如碎,肌熱如火,粥飮藥餌,俱未順下,精神運用,甚不分明。臣方左右扶將,邀醫論症,此時離捨,萬無其望,試事未竣,瀆擾爲悚,而情私所迫,短章請急。伏乞遞臣職名,俾便救護,勘臣辜犯,以昭法犯,公私不勝幸甚。答曰,省疏具悉。爾其勿辭,護焉。
乙酉三月十七日午時,上御景賢堂。晝講入侍時,特進官黃仁儉,同知事洪名漢,參贊官沈鑧,侍讀官朴師海,檢討官李宅鎭,武臣李廷壽,假注書李翼運,記事官林鼎遠,記事官尹光禮,以次進伏訖。上命讀召誥,師海讀之終,上乃受音講訖。師海曰,此篇,乃治洛邑告成後書也。一篇之要,在於陳戒其君,其曰其在時中乂,又曰疾敬德,專爲陳戒之語,而敬之一字,自古帝王學問之要,曰奈何不敬,又曰王敬作所,所如所其无逸之所,無往不敬之義。又結之以不可不敬德,早墜厥命,申言敬字之義,嗣惟王其疾敬德,不敬德則墜厥命,疾敬德則永厥命,臣亦以敬字陳戒焉。又曰用顧畏于民嵒,能知民之爲嵒,則敬亦隨在其中矣。上曰,所奏皆然矣。宅鎭曰,疾敬德之疾字,爲中庸知仁勇勇字之義,勇於敬德,則祈天命享天祿也。名漢曰,上下番所奏,已盡矣。祈天命諴小民,敬之一字,乃徹上下通老少無不用之要。仁儉曰,自古治亂興亡,惟係於此,但知无疆惟休,不知无疆惟恤,能知惟恤之義,則乃是疾敬德之道,自然敬矣。上曰,當體念矣。仁儉曰,愚婦愚夫,一能勝予,是乃知敬不逸之道也。上曰,知此則爲堯·舜,忽此則爲桀紂矣。上曰,此乃武王之意乎?師海曰,然矣。上曰,雖小元子哉?予則今已望八,年雖不少,猶是渺然一身矣。无逸篇生則逸,知此則斯過半矣,大抵王者之自少至長,亦或有席祖宗之勢也。鑧曰,諸臣所奏,已盡無餘矣。上曰,明德·新民·止於至善,何可間斷,以至於欠闕之境乎?諸臣俯伏曰,實如下敎矣。仍爲退出,藥房提調,持湯劑入侍事,下敎。出榻敎上曰,監試官李昌任,代掌令李鎭衡,其所撕捱,此何分義?只推,卽令進參。出傳敎上曰,夏享前,凡諸辭單勿捧。出傳敎諸臣以次退出。
上在慶熙宮。停常參,只晝講。
卯時,日暈兩珥。
下直,靈巖郡守尹勉矩。
李聖圭啓曰,明日望拜禮相値,視事頉稟。傳曰,知道。
藥房都提調金相福,提調南泰會,副提調閔百興啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
假注書白師殷在外,代以南鶴遠爲假注書,南鶴遠在外,代以李馨德爲假注書,李馨德在外,代以洪允五爲假注書。
事變假注書崔命麟在外,代以朴鎭宇爲事變假注書,朴鎭宇在外,代以金復元爲事變假注書,金復元在外,代以梁鳳華爲事變假注書。
假注書洪彬有頉,代以權爲假注書。
具顯謙啓曰,獻納李性源,以行公臺諫,累度催促,終不詣臺,無端闕啓,事甚未安,推考警責,何如?傳曰,允。
元景濂,以武二所差備官,以試官意啓曰,本所六兩柳葉箭,今已畢射,而兩技入格,不過二十人。元額未充之數,勢將依近例以單技入格,中矢數最多者,次次升付,而科體至重,且係特恩,自下不敢擅便,何以爲之?敢啓。傳曰,依此擧行。
又以刑曹言啓曰,因武一所啓辭,擧子吳相元,以代射事,移送秋曹,而其父訓鍊院主簿舜煥,以差備官,待令試所,則其子之變幻姓名,肆然入射,已極無嚴。代射現捉時,旣不自引,復欲掩匿,尤極痛駭,吳舜煥爲先汰去,其罪狀,令攸司勘處事,命下矣。吳舜煥,係是朝官,移義禁府處之,何如?傳曰,允。
乙酉三月十八日午時,上御景賢堂。晝講入侍時,特進官洪麟漢,同知事徐命膺,參贊官元景濂,侍讀官朴師海,檢討官洪秀輔,假注書洪彬,記事官林鼎遠·尹光禮,武臣李漢豐,以次進伏訖。師海讀洛誥,上讀新受音訖,上曰,陳文義,可也。師海曰,敬字,爲一篇之宗旨。成王曰,公其萬億年敬天之休,周公曰,汝其敬識,百辟惟享,君臣交勉,皆在敬字上矣。周公曰,孺子其朋其往,無若火始焰焰,蓋謂少循于黨,其害若火之燃也。周公此訓,豈徒成王之所當念哉?實爲後世之龜鑑矣。上曰,所奏誠是也。秀輔曰,洛邑初政,正當君臣交儆之時,故周公之勉成王,則曰恭先,至其自勉,則曰孚先。蓋君道處於崇高,則每患恭敬之未至,故曰恭先,臣道主於嚴畏,則每患孚誠之未盡,故曰孚先。古聖人責難之意,於此可見,而孔子之對定公,亦曰,君使臣以禮,臣事君以忠,前後聖之言,互相發明如此,豈非後世君臣之所當法者乎?上曰,所奏誠好矣。命膺曰,此篇有疑義,成王,以秬鬯禋周公,而周公,卽禋于文武,禋字之義,實未可曉矣。成王,豈可祭生周公,周公,亦何敢私祭文武乎?上曰,此可以活看,而經筵,則不活看而然矣,果是疑處矣。儒臣與同經筵,往復于洪啓禧,以其問答書來,可也。上曰,藥房提調,持湯劑入侍。出榻敎提調南泰會進湯劑,上進御訖,儒臣先退。上曰,上番翰林之叔,若在,則此等文義,必洞陳無疑矣。予於此人,有布衣之知遇,每思登筵,奏文義甚切實,予每不忘矣。法講已罷,私問無妨,上番翰林,有所聞於家庭者乎?鼎遠對曰,此文義,未有家庭之所學,而賤臣所見,上禋字,卽敬也,下禋字,卽祭也。上曰,特進,陳文義,可也。麟漢曰,洛誥,乃繼述武王之書,而今年,卽我太宗大王還都漢陽之年也。太祖大王壬申,始定鼎漢陽,定宗大王己卯,復遷松京,至太宗大王乙酉,還都漢師,實符成王治洛之事矣。誠願我殿下,克追先王此年此都之意,以無疆惟恤四字,爲繼述之謨,垂裕後昆,爲今日當務矣。上曰,予未記得此事,今聞卿言,實非偶然矣。命賤臣,傳命坐直承旨,詳考還都年月以來。上命承旨,書御製自醒翁自序篇,令政院繕寫以進。上曰,今番新榜,年六十陞六者,從其年實職待窠,卽爲懸註調用事,分付銓曹。出傳敎上曰,武科一二所初試入格人,明日待令。出榻敎上命賤臣,書入昔年乙酉謁聖榜目,其時用五人矣。上曰,注書誰也?景濂對曰,洪彬矣。命膺曰,其父爲小科,而以文名世,其子亦善文矣。上曰,李翼運,慶甲之姪耶?麟漢曰,五寸云矣。上曰,頗夙成矣。上曰,下番儒臣,極精而有文學矣。麟漢曰,文學有餘矣。上曰,藥房提調,持湯劑入侍。出榻敎提調南泰會進湯劑,上進御訖,上曰,淵明無絃琴,自省編,亦言之矣。予則近來,以舊日空冊匣,置案摩挲,雖無披覽之卷,與無絃琴同一趣味矣。諸臣以次退出。
上在慶熙宮。停常參·經筵。
望拜禮罷後,政院·玉堂·藥房口傳問安。答曰,知道。
下直,明川府使權翰。
具顯謙,以都摠府言啓曰,今日入直內三廳武兼禁軍及軍兵等,當爲中日習射,而親臨望拜禮相値,不得爲之之意,敢啓。傳曰,知道。
備忘記,傳于具顯謙曰,別軍職春等試射時,朴尙謙片箭二中,三分加資。
沈鑧啓曰,判義禁洪象漢,除拜多日,尙不出肅,金吾滯囚,委屬可慮,卽爲牌招察任,何如?傳曰,允。
假注書洪允五在外,代以慶再觀爲假注書,慶再觀在外,代以李克生爲假注書。
假注書權在外,代以權坪爲假注書,權坪在外,代以丁志元爲假注書。
事變假注書梁鳳華在外,代以鄭重祿爲事變假注書,鄭重祿在外,代以李松心爲事變假注書。
傳于李聖圭曰,明日只晝講,兼行次對。
沈鑧啓曰,明日次對,兩司長官,當爲進參,大司憲趙曮,待開門牌招,以爲入侍之地,何如?傳曰,允。
以文臣朔試射試官望筒,傳于具顯謙曰,纔已行矣,今番則置之。
以承傳色口傳下敎曰,明倫堂下輦臺,有溫堗云處,一本圖寫以入。
沈鑧,以義禁府言啓曰,武一所移文,據刑曹啓辭內,代射罪人訓鍊院前主簿吳舜煥,移本府處之事,允下矣。吳舜煥,今方待命於本府,卽爲拿囚之意,敢啓。傳曰,知道。
正言洪景顔啓曰,請還寢鍾城府爲奴罪人天大酌處之命,依律處斷。措辭見上答曰,勿煩。
乙酉三月十九日辰時,上御崇政殿月臺。望拜禮入侍時,行都承旨金善行,左承旨閔百興,右承旨李聖圭,左副承旨具顯謙,右副承旨沈鑧,同副承旨元景濂,假注書李翼運·洪彬,記事官林鼎遠·尹光禮以次侍立。上具翼善冠·袞龍袍,乘輿出資政門,至月臺降輿,仍上板位,行四拜後,藥房都提調金相福,提調南泰會進伏曰,夜間聖體調攝,若何?寢睡·水刺之節,亦何如?上曰,一樣矣。相福曰,湯劑待令矣。上曰,進之可也。上進御後,相福·泰會退出,上還輿,御東邊月廊,命武科初試入格人入侍。上曰,京鄕人以次進前,各奏其姓名居住與武技,可也。京中人進前,上曰,其中如有兩班,則可以上達矣。吳彦修進伏,上曰,誰也?對曰,吳彦儒之庶弟也。上曰,吳學士之子孫耶?儀形恰似乃父矣。八路人以次進前,至平安道擧人,居住則太半是平壤城內人,武技則六兩俱四五十步矣。上笑曰,西路武技極精,四十步易與耳。平壤多武士,與定州多經生,眞是對矣。善行曰,平壤多武科,定州多文科,自來然矣。上曰,今年是獻陵還都之歲,開城府有擧子乎?對曰,無矣。上曰,昨日試射時,朴尙謙,以片箭二中,三分加資,平安道,豈徒四十分?五十分者多矣。軍職武技,與儒生講工相似,赴擧時暫習以用耳。上曰,藥房提調,持湯劑入侍。出榻敎上進御訖,上曰,昨日軍職試射朴尙謙,片箭二中三分加資,大抵昔則此試射,豈徒四十九分?逾五十分者多,三朔摠以計之,至於百數十分,近則爲居首者,多不過三十餘分,摠以計之,亦不過八九十分,昨秋徐完碩,二十巡俱四十分,今春三十巡皆逾四十分,三朔逾一百二十餘分,戊辰年崔挺天後初也,特爲加資,崔挺天,十八年內十巡,又過四十分,元久勤外,令兩銓特爲調用,以示勸奬之意。出傳敎上還入大內,諸臣以次退出。
上在慶熙宮。停常參·經筵。
李聖圭啓曰,明日常參·經筵,取稟。傳曰,停。
以承傳色口傳下敎曰,率醫官來詣。
金善行啓曰,同副承旨元景濂,今日不爲仕進,牌招,何如?傳曰,允。
又啓曰,李克生,時無職名,令該曹,依例付軍職,冠帶常仕,何如?傳曰,允。
傳于李聖圭曰,日勢若此,今日晝講停,只行次對。
傳于具顯謙曰,大臣·備局堂上引見。
假注書丁志元在外,代以邊得龍爲假注書。
事變假注書李松心在外,代以崔大奎爲假注書。
假注書邊得龍在外,代以權應奎爲假注書。
事變假注書崔大奎在外,代以孫錫謨爲假注書。
有政。吏批,判書金致仁進,參判元仁孫進,參議李潭進,左副承旨具顯謙進,以李得培爲大司諫,以徐浩修爲正言,以李亨達爲副修撰,以徐命膺爲弘文提學,以金砥行爲假監役,李進源爲假監役,甕津府使單李仁康,嘉善徐完碩今加嘉義,嘉義朴尙謙今加資憲,以上今春軍職試射片箭二中三分加資事承傳,嘉善權興道今加嘉義,武臣堂上朔試射時片箭沒技加資事承傳。
具顯謙,以兵曹言啓曰,同知中樞府事李邦鳳,素患疾病,近又添劇,旬月之內,無望起動供職,呈狀乞遞,西樞雖是閑局,不可一向虛帶,今姑改差,何如?傳曰,允。
兵批,判書沈鏽進,參判尹得養入直進,參議鄭純儉病,參知洪樂仁病,承旨具顯謙進。
以蔡膺一爲副護軍,安兼濟爲副司直,金魯淳·李行源·金相直爲副司果,邊聖遇·李克生·洪彬爲副司正,金鼐澄爲同知,韓有大爲僉知。
假注書權應奎在外,代以李命彬爲假注書。
事變假注書孫錫謨在外,代以李熙福爲假注書。
乙酉三月二十日辰時,上御興政堂。藥房入診入侍時,都提調金相福,提調南泰會,副提調閔百興,假注書洪彬,記事官林鼎遠·尹光禮,醫官方泰輿·許礈·金德崙·李泰遠·鄭允協·李世珪,以次進伏訖。相福進前曰,夜間聖體調攝,若何?上曰,氣則一樣矣。相福曰,寢睡·水刺之節,亦何如?上曰,一樣矣。相福曰,中宮殿患候,若何?上曰,前或有微恙,而今番則屢日氣不平,尙未快愈矣。國舅方入侍內殿,待其出來,當與諸醫議藥矣。上曰,諸醫先診予脈,可也。泰輿等以次進前,診候訖,退伏奏曰,左右三部,大體皆順矣。鰲興府院君金漢耉入侍奏曰,內殿患候,今日則似少愈矣。泰輿請用人蔘養胃湯,加白豆蔻一錢,上命書藥方文。上曰,進成均館圖畫草本,御覽訖,上曰,頃者以三更詣太學事下敎,靜思之,世孫方在沖年,若今日候,深夜隨駕,非審愼之道,且酌獻禮前後,宜令休息,而小次涼冷,享官廳東室則予居,西室則令世孫居。若此,予與世孫俱便,隨駕軍兵,亦無侵夜往來之弊,其日入瞻後卽詣太學,以此分付。出傳敎上曰,入下輦臺大次,自字內當爲往來,只東西房塗窓戶壁,褙白休紙,東西溫堗,布白紋席,廳布子席·登每·方席,排設房自必待令,皆勿造,其餘挾室,勿塗勿布事,分付。此則勿出朝報。出傳敎上曰,尙衣院進杖,甚輕便,而杖之則反不便,故予未嘗杖之耳。相福請進湯劑,上進御訖,上曰,予過服生冷,今以建功湯報之耳。近來士夫,不食冷藥飯,而予則食之矣。向者金奉朝賀,請溫煖進御矣。相福曰,生冷有害,請勿過服焉。上笑曰,予雖服生冷,今猶七十二歲,近日士大夫,日服附子,氣愈脆弱矣。諸臣以次退出。
乙酉三月二十日辰時,上御思賢閤。大臣·備局堂上引見入侍時,左議政尹東度,右議政金相福,行知中樞府事洪啓禧,行司直洪象漢,右參贊李益輔,吏曹判書金致仁,刑曹判書黃仁儉,兵曹判書沈鏽,訓練都正李章吾,工曹參判鄭弘淳,吏曹參判元仁孫,行司直洪麟漢,刑曹參判徐命膺,左副承旨具顯謙,執義李基德,校理徐命善,正言洪景顔,假注書李克生,事變假注書邊聖遇,記事官林鼎遠,記事官尹光禮以次進伏。東度問候訖,上曰,新注書,是李克生乎?東度曰,然矣。上曰,是師傅之孫矣。東度曰,李挺樸之孫矣。上曰,師傅之曾孫矣。東度曰,前判書南泰齊事,雖過而意則好矣。上曰,前判書南泰齊,飭已行矣。敍用。出傳敎東度,陳夏享不遠,試望當前,罷散人敍用事。上曰,侍從堂上·堂下違牌人,竝敍用。特敎處分人一體敍用。出傳敎相福,陳尹東暹輩削職人事。上曰,前參判尹東暹,給牒敍用,其時同爲處分人,一體給牒敍用,前正言任珹,前獻納李壽勛,亦爲給牒敍用。出傳敎東度曰,備堂李溵,還差之後,一向在外,尙無動靜,事極未安,推考催促上來,何如?上曰,從重推考,催促上來。出擧條東度曰,秋判黃仁儉,扶病行公,兼帶摠管,有妨本職矣。上曰,秋判黃仁儉兼帶摠管,特爲許遞。出傳敎上曰,政事,當日爲之。每致日暮,卽爲牌招開政。出傳敎致仁曰,新榜中,年六十以上人調用事,命下矣。壬午榜中六十人未調用者,尙有二人,何以爲之?上曰,先爲調用。致仁曰,嶺南人名臣子孫中,已經注薦·或出六者,間或調用,似爲竝行不悖之道矣。上曰,依爲之。象漢,陳雲峯守杺殺人事,啓目。上曰,雲峯守杺,今聞判金吾所奏,一則過,一則輕,其在重人命之道,不可尋常處之,洪原縣投畀。出傳敎顯謙,讀開城慶監農形狀啓。上曰,安東府使金孝大,赴任久矣,入內可也。顯謙,讀忠監農形狀啓及譯科榜灣尹使行狀啓。兵曹濟州人擊錚事,啓目。同副承旨元景濂牌不進罷職傳旨。上曰,只推。出傳敎上曰,金應淳,何處去乎?太久矣。東度曰,隨其父,往安山云矣。顯謙,讀李世馨原情及朴景大代射啓目。差備官吳舜煥之子代射啓目。正言洪景顔所啓。罪人天大依律處斷。措辭見上上曰,勿煩。執義李基德所啓,罪人者斤萬嚴鞫得情。措辭見上上曰,勿煩。又所啓,東呂·址淳嚴鞫得情。措辭見上上曰,勿煩。東度曰,此守禦使金陽澤狀啓也。枚擧廣州府尹尹得雨牒報,以爲本府設賑方張,飢困滋甚,每年分給二萬石,難以排巡,餉米三千石·太七百石,特爲加分事,令廟堂稟處爲請矣。餉穀體重,不可不節蓄,多散於民,亦反爲後弊,米一千五百石·太五百,合以二千穀數,許令加分,似宜矣。上曰,依爲之。出擧條東度曰,此黃海監司趙榮順狀啓也。備陳道內農糧種子不足之狀,仍以爲無論尤甚之次邑,會付還穀,留庫中限折半加分事,令廟堂稟處爲請矣。海西,異於畿湖,穀儲亦當節惜,尤甚之次邑,留庫中四分之一,許令加分,使道臣,量度民間形勢之緩急闊挾,分排似宜矣。上曰,依爲之。出擧條鏽曰,今番謁聖時,自下輦臺,至享官廳輦路甚挾,以步輦待令,何如?上曰,當以字內爲之,侍衛·承史,當自下輦臺退出矣。上曰,今番試官望擬入後,仍爲牌招,竝隨駕。出榻敎上曰,重臣書來文義則進前,宰臣亦進前,是時,上方臥敎曰,與論經義,不敢臥也。遂起坐,啓禧與命膺進伏,啓禧以所錄文義,授承旨,上命命善讀之。其文曰,臣於洛誥文義,嘗從朱子說,以爲解不得處,不必强解,蓋成王至洛,不見於史,召誥洛誥,亦無王至洛之語,而洛誥末,忽有王在新邑之語,此不可曉,而書經多闕文,安知無缺誤而然耶?至於秬鬯一節,蔡註似不妥帖,孔安國舊註,以王致秬鬯於周公使告文武爲解宿字,亦以經宿解之,若從此說,則甚簡易,而蔡氏,必如是艱辛註釋者,實有未可曉者。且文侯之命及江漢詩,皆稱秬鬯一卣,以文侯則只當祭始祖,江漢只當祭文王故也。此言二卣似是,一薦文王·一薦武王之孔說,似尤有精義,然蔡說亦自有據,何嘗以明禋休享?直爲祭享之禮,不過曰如事神明而已。如事神明之語,出於蘇氏,蔡氏之不從孔氏而必從蘇氏者,似亦有意。酒淸不飮之語,出聘義,於所尊敬神明之云者,出儀禮補編,君子敬則用祭器之說,出表記,其言不無證據。若禋于文王,則出於爲成王祈祝之誠,與金縢之爲壇以告相似,恐不必深疑。朱子,於前輩之言,雖嘗疑之,而又不遽從己意。故臣不欲立異於蔡傳,書筵進講時,亦以蔡傳意陳之矣。讀至孔安國舊註,上曰,若如此說,則文義平順矣。啓禧曰,孔注雖不明言王致秬鬯,而大體則如此,蔡氏之不用此說,似必有所以然矣。上曰,然矣。讀至二卣一薦文王·一薦武王之意,上曰,是矣是矣。讀至出聘義以下,上曰,重臣之考據亦難矣。讀至與金縢爲壇以告相似,上曰,俄者予臥而思之,禋于文武,正與金縢之告三王相對,卿言如此,可謂不謀而同矣。讀至不欲立異於蔡傳,上曰,重臣之言是矣。讀畢,左相尹東度曰,同經筵,亦得依據文字來矣。命膺曰,大體與重臣同矣。而書經彙纂,卽康熙時所成冊子,而其中有林之奇說,以蔡註爲非矣。上曰,同經筵,心服於重臣之言乎?啓禧曰,臣與宰臣之言,本無異同,豈有服不服之可言,而但臣見之稍異者,在於不捨蔡傳矣。上曰,書經彙纂,果何如?也?玉堂如有之,則取入。啓禧曰,此書,近來始至我國,玉堂必無之矣。上曰,然則宰臣,得送於政院以入,可也。諸臣以次退出。
上在慶熙宮。停常參,只晝講。
以承傳色口傳下敎曰,俄者下敎,遺漏後,復若此,該邑坐首·兵房軍官,令監營決棍,以此分付。
金善行啓曰,同副承旨元景濂,今日又不仕進,牌招,何如?傳曰,允。
傳于李聖圭曰,今日晝講爲之,雜科中漢學·淸學·蒙學入格人待令事,分付。
事變假注書李熙福在外,代以權恢爲假注書。
金善行啓曰,今三月二十二日,祿都目政事爲之之意,敢啓。傳曰,知道。
金善行,以吏曹言啓曰,新除授禮曹正郞尹養厚,身病危重,勢難察任云,依例改差,何如?傳曰,允。
具顯謙,以刑曹言啓曰,犯釀罪人私婢分伊·良女福丹等,嚴囚限滿五日,依新律嚴刑各一次,而買飮人不告罪,加刑次竝仍囚。犯釀罪人良女三月,嚴囚亦已限滿,依新律嚴刑一次放送,其中買飮罪人良女阿只,孕胎的實,依定式贖金放送之意,敢啓。傳曰,知道。
知經筵金陽澤疏曰,伏以臣稟質脆弱,素抱貞疾,而自經昨年大病以來,衰相頓異,憊氣頻作,通計一朔,寧日絶無而僅有矣。頃因風氣過冷,食飮失攝,路中重患急癨,幾乎僵仆,歸家昏窒,肢體蹶冷,雜試鍼藥,僅得回甦,而一番推盪,形氣澌脫,宿癖闖發,衝亘臍腹之間,頑痰如塊,結轖胸脅之際,貼席叫痛,專廢飮啖。今跨旬日一向沈頓,見者莫不慮之,病勢如此,苦無造朝之望,而身帶經筵,當此鎭日法講之時,無由强起參班,屢煩僚員替入,每見開講之報,至尊勤勞於上,臣獨息偃在牀,病裏惶懍,如負大何,玆敢疾聲呼籲。伏乞聖慈,俯垂矜察,亟命鐫遞臣經筵之任,回授無故之人,俾職事無曠,殘喘調延,公私不勝萬幸。答曰,省疏具悉。卿恙業已知矣,兼帶經筵許遞,以便調理焉。
副修撰李亨達疏曰,伏以臣於月前,忝叨官僚,未暇他顧,竭蹶趨承,粗伸義分之萬一,而跡增危蹙,終孤恩渥,罪添慢蹇,只蒙例勘,惶隕感激,大何是竢,不意玉署除旨。又下於杜門訟愆之中,臣聞命驚惶,不知何以得此於慈覆之下也。仍竊伏念論思顧問之地,實是名途極選,若非經術文章,爲一世之所推報者,則莫宜居之,臣本蒙騃倥侗,早竊科第,旋抛書冊,學未通方,全沒知識,縱令出入於經幄,何能贊高明之聖學?雖欲周旋於僚席,亦足羞老成之先進,此臣所以自來蹤地之外,又不敢爲冒進之計者也。臣若上感聖朝不棄之恩,下畏人臣唯命之義,冒沒進身,則私心愧恧,固不足恤,其於累聖簡而辱朝廷何哉?且臣於七八年間,屢經衰病,形殼徒存,痰火爲祟,根柢已痼,每當節換,輒復添劇。見今諸症迭發,胸膈頻塞,僵臥叫苦,殆不省事,以此病狀,不堪陳力於任使之末,玆敢不避鐵鉞,略暴危悃。伏乞聖慈,天地父母,俯加諒察,亟賜遞改,以安私分,以重名器,千萬幸甚。批答見筵說
乙酉三月二十一日午時,上御思賢閤。晝講入侍時,知事洪啓禧,特進官尹得養,參贊官李聖圭,侍讀官徐命善,檢討官洪秀輔,假注書李命彬,記事官林鼎遠·尹光禮,武臣李彦忠,以次進伏訖。上命命善,讀書傳多士一篇。上讀新受音一通訖,命陳文義。命善曰,周公之告殷士,以常情言之,必有已甚迫切之語,而反復一篇之間,無非忠厚惻怛之意,聖人辭氣之雍容,此亦可見矣。上曰,然矣。命善曰,成洛之後,豈無經始營度之急務,而首先作誥,以曉殷士者,尤可見治國之謨,莫先於鎭安人心。孟子曰,天時不如地利,地利不如人和,此則言兵家之勝算,而旣定天下之後,亦當用此法。如洛邑,天下之中,雖其城廓之壯·民物之富,爲王者所鞏基,而若使殷商之士民,思其舊都,不安厥居,則其於聖人治法,終有所欠闕處,多士之在於洛誥下者,可見成·周制治之本末矣。上曰,所達誠是矣。上曰,下番陳之,可也。秀輔曰,五誥以後,章句訓詁之間,尤多未曉處,臣固魯莽,不敢上達,而以大義言之,一篇,專是曉諭殷頑民之辭也。成王·周公,承文武之後,仁孚德洽,固已多矣,而殷民之難化,猶復如此,先儒云,周之頑民,殷之忠臣,實緣六七賢聖之君善政遺澤,入人最深故也。然夏·周之時,亦豈無賢聖之主,而商獨如此?蓋商之所尙者質也。故其民之忠義,固結于心,非一朝之可移也,雖以周言之,尙文之治,初非不美,而末流之弊,至於文勝滅質。故民風俗習,率皆淺薄急切,全無惇厚之意。雖當革命之後,而未見有追思不忘之民,由是言之,文質之治,可見其效之淺深,而國家化民成俗之道,亦可以知所擇矣。上曰,所奏誠好矣。予意每怪周末之民,無謳吟思漢之心,今聞下番尙質之說,其勢誠然,而其言誠好矣。上曰,先欲問於知事矣。王曰,又曰何也?啓禧曰,以多方篇末王曰云云又曰云云者觀之,則可見王曰下,必有脫簡,又曰下,亦似有闕文矣。上曰,王曰下,則以爲有脫簡者宜矣。又曰下,何以知有闕文耶,啓禧曰,時予乃或言云云,文理不續,必有闕文矣。上曰,多士則視五誥稍易否?啓禧曰,多士·多方,與五誥同矣。上曰,下番所陳,殷則以先王德澤入人者深,故殷民不忘殷如此,以殷尙質之故也。周亡之後,則民之思周,不能如是乎?啓禧曰,殷則帝乙以前,幾盡明德恤祀,紂雖淫暴而亡國,殷民不能不思殷者固也。周則東遷之後,爲春秋爲戰國,天下之人,幾不知有周,固與殷亡之後,有異矣。設使有思周者,秦皇以苛暴之政,鉗束一世,孰敢發思周之心乎?但周公之所以服殷民者,未嘗以威制之,以天命予奪之機·民心向背之分,懇懇曉諭,又必以商之革夏,周之割殷,反復言之,此則以德服人也。以德服人,則服之也深而遠,以力服人,則其服也非眞服,而旋卽瓦解矣。秦之得天下,雖能以力制之,陳勝·吳廣,一呼而天下亂,此亦可謂思周之師也。上曰,卿推之太過,而亦有然者矣。上曰,特進官陳之,可也。得養曰,上下番及經筵,已盡詳達,臣更無可陳者矣。上曰,參贊官陳之,可也。聖圭諸臣所陳,已盡詳備,臣無可達者矣。藥房提調南泰會,持湯劑入侍,上進御後,泰會退出。上命譯科入格人入侍。漢學張宅裕·金宗仁·李光默·李光鼎·金世禧·李師夏·金履柔·韓宗學·林世茂·李亨基·丁載達·李光稷,蒙學金麗河,淸學金漢謙·李成夏等進伏。上歷問其職姓名及父名,仍使誦其所講,迭相酬答。上曰,國家之得力,未必不在此輩矣。以次退出,可也。啓禧曰,老乞大,使李廷禧,修整開刊後,朴通事則使金昌祚,修正於燕行以來,而未及畢役,今則病廢,以今番譯科言之,只講老乞大,極爲未安矣。此雖是臣所建白之事,旣非臣職掌,故言於譯院都提調,要其分付矣。尙未修正云,此事,邊憲足可繼成,使邊憲,卽速校正刊印,自戊子式行用事,分付譯院,何如?上曰,依爲之。出擧條啓禧曰,伏承下敎,曾於周公諱字,始以所書付朝字讀之,旋覺其爲不諱周公諱字,故改以某讀之矣。臣於此,竊有所欲仰達者矣。臣於頃日書筵,言周公之諱,雖因我國御諱,書付朝字,而周公諱之當諱,自在也。蓋聖賢諱字,經筵固皆嫌避,而周公則尤有別焉。禮曰釋奠,先聖註曰,先聖,卽周公·孔子,千百代之下,所當致敬者,惟周公·孔子同焉,周公之諱,豈可不避乎?若以書付朝字而讀之以朝字,則是避我國御諱,改周公之諱而呼之也,其可乎哉?宋臣王朝之名,則書付朝字之後,當讀之以朝,而豈可待周公,如待王朝乎?故臣以當讀以某字之意,仰達於東宮,而其時宮官,以爲旣以書付,當以書付字讀之,臣於微事,不欲屢爭,故遂不復言矣。今下敎如此,臣當以此意,言於宮官矣。上曰,宮官,不知而有此言矣。周公之諱,本非朝字,改作朝字而讀之,則是不敬周公也。講官先退,上曰,承旨少退後入,可也。承旨少退,酉時復入。上曰,秋曹公事,分而以奏,可駭莫甚,中官田宗成,越俸一等。出傳敎上曰,注書出去,判義禁今日開坐與否,知來,可也。賤臣承命,出去問之,則判義禁,以病不爲開坐矣,聖圭以此仰奏。上曰,旣承下敎,今日不爲開坐云,事體不然,判義禁從重推考,其令卽爲擧行。出傳敎上曰,判義禁,持今日坐起公事,明日晝講,同爲入侍。出榻敎聖圭,讀副修撰李亨逵之疏。上曰,頃於春坊,循例踏下,其亦使臣伸廉隅之意,分義所在,焉敢若此?旣辭本職,則末端稱恙,事體尤爲寒心,捧納承旨,從重推考,其章給之,牌招察任。出傳敎上曰,承旨有闕代,前承旨鄭尙淳除授,牌招察任。房順房。具顯謙,爲軍士房。出傳敎聖圭,讀全羅監司狀啓。上曰,箭竹,乃是軍器之備,事體不輕,大抵三鄕竹箭,竹中品高者,而近者名雖三鄕,無異興陽竹,一欲申飭,不爲看護,不除藤葛,三年一次封進者,輒稱退年,其果三鄕竹,若此可也。名存實無者又若是,近者凡事類此,此狀啓,下送該牧使,從重推考,修啓道臣,亦爲推考,非三鄕竹而其或依前循私以捧,當該中官,其亦嚴飭,以此分付內侍府。出傳敎藥房提調南泰會,持湯劑入侍,上進御後,泰會先退。諸臣以次退出。
上在慶熙宮。停常參,只晝講。
金善行啓曰,自明日至二十六日國忌齋戒正日,二十七日·二十八日謁聖動駕相値,視事,頉稟。傳曰,停。
具顯謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李聖圭曰,明日晝講爲之,次對兼爲進定。
又傳于曰,明日晝講停,只行次對。
有政。吏批,判書金致仁病,參判元仁孫進,參議李潭病,行都承旨金善行進。吏批啓曰,判書金致仁,參議李潭,俱以病不來,小臣獨政未安,何以爲之?敢稟。傳曰,仍爲之。以尹蓍東爲兼文學,以韓師直爲左尹,以李命勳·宋濟魯爲禮曹正郞,以黃仁儉爲知經筵,以徐志修爲知春秋,承文副正字李穦,左尹趙榮進,右尹韓師直。
兵批,判書沈鏽進,參判尹得養入直,參議鄭純儉病,參知任毅中病,右副承旨具顯謙進。兵批啓曰,昌慶宮衛將金鼐澄,素患痰病,近又添劇,勢難供職,呈狀乞遞,不可等待其差復,今姑改差,何如?傳曰,允。以李昌壽爲知中樞,以尹東暹爲同知,以李章運爲宣傳官,以李潚爲江原監營中軍,以新溪君㯖爲都摠管,以李夏績爲全羅左水虞候,副護軍尹復淵,副司直南泰齊·尹東暹·南泰著·蔡濟恭·尹學東·朴師訥·金華鎭·李宜老·趙,同知單金養正,僉知三單宋聖遇·李綬·金南瑞。
李聖圭啓曰,獻納李性源,以行公臺諫,屢度催促,終不詣臺,無端闕啓,事甚未安,推考警責,何如?傳曰,允。
又啓曰,明日次對,兩司長官,當爲進參,而大司憲趙曮,大司諫李得培,竝待開門牌招,以爲進參之地,何如?傳曰,允。
具顯謙,以義禁府言啓曰,時囚罪人晉州前監牧官申鉐,北塞定配,訓鍊院主簿吳舜煥,湖沿充軍,當日押送事,判下矣。申鉐咸鏡道明川府定配,吳舜煥忠淸道泰安郡充軍,而竝以判付內辭意,具罪目,依例發遣府羅將,卽爲押送于各其配所,何如?傳曰,允。
又以義禁府言啓曰,時囚罪人出身朴景大,杖一百,身充水軍,照律公事判付內,只以大典試取條勘律事,判下矣。朴景大決杖一百後,全羅道靈光郡法聖鎭水軍充定,而以照律辭意,具罪目,依例發遣府羅將,押送配所之意,敢啓。傳曰,知道。
又以刑曹言啓曰,犯釀罪人幼學柳燁,嚴囚旣已限滿,依新律免爲庶人放送,而不齒矜紳,不許科宦一節,令各該衙門擧行事,分付之意,敢啓。傳曰,知道。
訓鍊都正李章吾疏曰,伏以臣猥以庸品,受恩至此,圖報一念,結轖方寸,苟有一分愚見之可效於職責者,則顧安敢姑息而泯默乎?頃以訓院事,略陳梗槪於筵席,而病餘氣促,未及畢辭矣。院宇修葺之役,今旣經始,則事有不得不變通者,敢入文字,更陳其詳,惟聖明垂察焉。夫朝家之設置本院,法意如何,而挽近以來,名存實墜,官方極其淆雜,衙門全不成樣,豈非可慨者乎?臣謹按經國大典曰,訓院,掌試才鍊藝武經習讀之事。又曰,習讀之官三十員,與祿官權知,習讀武經陣法兵將說,蓋習讀之名,以其習讀兵書而設也,古之兵將說,猶今之兵學指南也。設法之初,使本院主管者,其意深遠,而今則不然,大典所無之能麽兒,中間創設,自作別廳,至於本院,徒有句管之名,而元無句管之實者,已非法意,所謂能麽郞廳,差以年少白徒,曾不知營陣旗鼓之爲何事,苟然借銜,媒其登仕而已。豈不有乖於聖朝綜核之政乎?臣之愚意,竊以爲特罷能麽兒廳,其堂上則本院堂上例兼,其郞廳則以本院郞之熟諳兵流者,另擇兼差,依前考講於本院,則非但不失國初井井之規,亦豈無武士勸課之實效乎?大典又曰,武科,依文科例分差本院權知,此言武科之付權知,如文官之分館也。又曰,權知一年,兩都目三員去官,此言每都目首仕出六,如三館博士也。是以,古之登武科者,皆有歸屬,得以通仕,此實列朝一視文武之德意,而今乃以參下近八十祿窠,專歸於無薦出身之猥雜者,徒致科場賞射之間,奸僞百出,而鄕曲武士之可用者,未沾寸祿,抱紅牌虛老之類,不知其數,設置權知之意,果安在哉?近來武科,科額極多,縱不可一切付職,如古之分榜,而若以權知數十窠,分於三薦之人,則猶可爲一分疏滯之道,而我聖上慰悅韜靲之惠,亦遍及於中外矣。且旣有此近百祿官,而曾無一箇入直,已涉孟浪,旣不入直,徒呈省記,不但他司之所無,揆以國禮,豈不萬萬未安乎?況今御製奉安之後,事體與前有別,其爲入直,斷不可已也。官員旣已入直,則雖或有不得已之需用,其費不多,亦豈無從長區處之道乎?本院吏隷,以大典所載言之,今爲四十有餘,而今不滿十餘,以不滿十餘之數,策應百餘官公,故者,其勢末由。若使能麽兒廳,合屬於本院,則員役,亦當自屬於本院,而使役,更無不足之慮矣。且夫式年,卽大比之科,而所取不過二十八人者,可見精揀之法意,至於他科,則或單技或兩技,規矩至歇,入格大濫,科榜之冗雜,良丁之減縮,已不勝其爲弊,而出身之數,漸無限節,以初士有限之窠,無以遍擧,則幽鬱愁怨,固其勢也。臣非不知廣取之可以慰悅,而乃不免積滯之反傷和氣,毋寧約其科額之數,少捄許多痼弊也,臣不避煩猥,冒瀆至此,惶悚之極,無地自容。伏願聖明,俯加省覽,博詢廟堂,明賜裁處,不勝幸甚。答曰,省疏具悉。有懷以陳,其志可尙,所謂能麽兒廳,其涉孟浪,若昔之鷹牌頭也,予意亦若此矣。今者所陳,儘有意見,令備局稟處,末端事,若卿言者多,而初試自有定數,規矩緊歇,非所可論,或三百或一百初試之後,殿試規矩,亦有舊例,或多或少,亦何以預定?昔規三中者,今加一中,昔規一中者,今又加一中,抱紅牌之前,擧皆抑鬱,其稱冤一也。大抵其登其漏,全非渠之才,亦非君之所爲,都在彼蒼,此則予何抑之?若曰,殿試規矩,歇而濫觴,昔之萬科,豈有不參之人?其弊雖然,予之持難者,不欲召兩怨也。
乙酉三月二十二日午時,上御景賢堂。晝講,判義禁同爲入侍時,知事韓翼謩,特進官李奎采,參贊官金善行,侍讀官徐命善,檢討官李亨逵,武臣金養中,假注書李克生,記事官林鼎遠,記事官尹光禮,判義禁洪象漢,以次進伏訖。上曰,無逸篇盡讀,可也。命善讀之終,上乃親讀訖。上曰,儒臣陳文義。命善曰,一篇大意,乃無逸壽考,而無逸,壽考之本也,壽考,無逸之效也。無逸之中,又有體用,以文王言之,徽柔懿恭,體也,日昃不遑,用也。無逸,乃逸一字,而意相反,此乃萬世之龜鑑,誰可不體念乎?上曰,好矣。書之無逸,詩之七月,相爲表裏矣。予則無無逸之工,而無益久生,可愧。上曰,甲午八月侍湯,每覩進講,今予之氣,豈讀書之時,而此亦爲不輟之工矣。命善曰,醫書云,無逸,爲養生之要道,身無逸而心逸也。上曰,予則身心俱不逸,悶矣。上曰,下番爲之。亨逵曰,上番之言極好,而其中無逸,爲壽考之本者,好矣。上曰,予則非無逸而壽考,特以剛而存矣。命善曰,大德必得其壽。上曰,歸之於德尤愧。翼謩曰,無逸一篇,百代元龜,而殿下,望八寶算,每過用勤勞矣。中宗之嚴恭寅畏,高宗之言雍,文王之徽柔懿恭,約以言之,不出一敬字,而周公,以玆四人迪哲爲言,蓋非知之艱,行之惟艱,四人則允蹈之矣,臣伏望殿下之加勉矣。上曰,當體念矣。奎采曰,一篇宗旨,爲無逸壽考,而誠如知經筵之言,不可不敬矣,高宗不言敬而言乃雍,卽敬矣。上曰,其敬尤難矣。善行曰,首言所其無逸,所字好矣。上曰,君逸於上,臣勞於下云,而君何逸乎?舜方擧十二牧也,何逸乎?善行曰,君雖不勞力,心則尤勞矣。上曰,文王之日昃不遑,身亦勞矣。上曰,今則庶民皆惰於農,悶矣。上曰,昔年所御小窩中,書精一執中四字付之,予亦書付傳授心法四字。故曰欲法堯·舜,當法祖宗,法祖宗則亦壽考矣。上曰,頃講孟子時,晩得舊日所進講冊末卷矣。今者亦令必爲得來,果於寶文閣中,得書經下經以來,今未盡講者餘二卷,當以此冊用之矣。命書傳旨曰,吁嗟,望八,書經垂畢,此亦非夢想攸料。噫,靜臥思之,其惟昔也。頃者鄒傳,晩後得初年所講冊字第七卷,以其冊講讀矣。或有三十時所講此經,令中官求得,偶得書傳下經五卷,無諺解付籤,亦無自止付籤者,雖非法講進御者,卽紅吐,必是自內進講者,豈意今歲,得此書於古閣乎?冞切追慕,自今日無逸篇講讀,是冊,仍令以此付自止以入,因此有勉飭者三,何則,一則近者新講冊字,必也芸閣活印,而此則木板也,其惜費之聖意,可以仰揣。一則頃覽春坊新印宋鑑,體大卷鈍,比諸案冊一卷,可以當三。故其時下敎,今者此經,卽昔年進御者,比今予所講,體制懸異,近者凡事侈大,槪可見矣。一則紙品,亦不過循例行用文集,其儉德,可勝欽歎,此後凡諸進獻冊子,必遵此例爲之事,申飭玉堂·春坊·芸閣。出傳敎上曰,注書之祖,爲予師傅時,予未及受學,而作長書勸學,貴矣。進宴時上來,不得見予而去云,重臣爲予言之矣。顧象漢曰,卿乃言之乎?象漢曰,臣則未也。上曰,望八講書經之時,師傅之孫,以注書入侍,貴矣,注書爲人善矣。又曰,精矣。善行曰,多讀書之士矣。象漢曰,以善文鳴矣。命善曰,善文而升學大鳴矣。上曰,古人云,無忘在莒,頃聞子路無宿諾之義矣。予亦得三字符,卽不宿怨,不宿怨,雖用於兄弟,於君臣,亦豈不用耶?故近者蕩滌者多矣。不然則彼下番儒臣,豈復登筵席耶?儒臣向日事,予當忘之,儒臣亦忘之,可也。命善曰,下番亦言於臣曰,昨日感激恩數,章皇承命云矣。上曰,儒臣,與趙榮順無異矣。海伯敎書,彼上番儒臣製之,晩見等語,誠善爲之矣。予若不見,則豈可用之耶?上曰,論金奉朝賀者誰也?命善曰,李彦世矣。上曰,彦世,論金奉朝賀,而亦有可用爲從事官之語矣。仍敎亨逵曰,幾與尹蓍東相似矣。蓍東,亦昨爲文學矣,頃者予使皆一伸廉隅矣。知經筵以下諸講官先退,上曰,承旨房次,昨日下敎置之,順房。出榻敎上曰,藥房提調,持湯劑入侍。出榻敎上曰,勿論下直,辭免呈辭,一切勿捧。出榻敎上曰,金頤柱事,迂闊矣,城化之間矣。象漢曰,年少輩迂闊矣。上曰,蓮洞故李判府事,城主來見,則着袍下庭云,是矣。象漢曰,卽今他大臣,亦同然矣。象漢先退,善行,讀李章吾疏。上曰,此則渠未盡知之矣。增式庭謁二中者,將奈何?初試規矩,雖可重之,會試則二中外,更奈何?上曰,能麽兒則果不緊矣。士夫中兪命一爲之矣,亦非中條矣,皆庶孽爲之乎?善行曰,中人頗多矣。上曰,今因將臣陳章,有起予意者,彼能麽之郞名,雖孟浪,猶有其栍,昨日以箭竹下敎,自古知弓品堂啓下,欲勸課內弓房造弓也。昔則左右邊有勝負,有負邊次知中官推考,班班古例。今則該堂相面,左右次知中官,拘於顔情,一皆等分,頃者申飭其不遵敎,弓矢,武備中一也,而箭竹若是品劣,造弓若是疎虞。故頃年聞故將所奏,內試射受賞弓矢,武士難以用焉,納于軍門受代云,內弓房弓矢,古則精銳,而若是駭然,可勝寒心。所謂知弓品堂宜革,而遵夫子愛禮之義,雖不下敎,後復若此,該堂當施制書有違之律,以此嚴飭。出傳敎承史以次退出。
上在慶熙宮。停常參·經筵。
昭憲王后忌辰齋戒。
昧爽,有霜氣。
藥房都提調金相福,提調南泰會,副提調閔百興啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。下敎日入侍宜矣。
中宮殿·惠嬪宮,藥房口傳問安。答曰,知道。
李瀰啓曰,正言徐浩修,除拜後過三日不爲出肅,卽爲牌招,何如?傳曰,允。
傳于閔百興曰,昨日雜科榜目中人及陰陽科·律科入格人,竝待令。
傳于李聖圭曰,大臣·備局堂上引見。
傳于朴師訥曰,編次人,使之入來。
洪樂仁啓曰,編次人元仁孫,依下敎來待矣。傳曰,編次人儒臣入侍。
又啓曰,假注書李克生,身病猝重,勢難察任,今姑改差,何如?傳曰,允。
朴師訥,以禮曹言啓曰,今三月二十八日雜科放榜,與謁聖相値,故放榜吉日,更令日官推擇,則來四月初一日辰時爲吉云,以此日時擧行,何如?傳曰,允。
刑曹參判徐命膺疏曰,伏以臣於昨者,退食自公,除旨隨其後,以臣爲弘文館提學。噫,臣顧其人乎哉?名器之褻,未必不自臣始也。國家之設置館閣,弘文主考試,藝文主代撰,略分其掌,有時相通,大抵鑑識公明,思藻具足者,可以議是任,未有如臣之空疎蔑劣而猥廁焉者也。臣少多疾病,長益懶散,旣不能刻意功令,又不能肆力詞章,時或掇拾箋注,以自免夫魚魯亥豕之眩而已。至若典選掌制,以馳騖於文苑,則非唯臣意念之所不及,人亦不以是期臣,臣未知是任,奚爲而至哉?夫世未必皆希音,而瓦缶之響,不列於大樂,世未必皆琮璜,而燕石之賤,不登於剡邸,方今群才彙征,豈患無人,而乃以臣,苟充備擬,不少留難,其於聖朝甄別之政,何如也?其於聖朝用捨之道,又何如也?聞命悸恐,不省所措,自念匪分之銜,不可一日虛縻,玆敢略綴短章,仰瀆宸嚴。伏乞將臣所兼弘文館提學之任,亟賜鐫遞,以重名器,以安愚分,千萬幸甚。答曰,省疏具悉。今卿文任,相臣所擧,捨卿誰先?噫,臨御數十年之間,見卿父子爲此任,亦豈偶然?卿勿過辭,從速察職。
乙酉三月二十三日辰時,上御景賢堂。大臣·備局堂上引見入侍時,左議政尹東度,右議政金相福,判敦寧李昌誼,行司直洪象漢,左參贊韓翼謩,右參贊李益輔,吏曹判書金致仁,戶曹判書金尙喆,兵曹判書沈鏽,行副護軍具善復,訓鍊都正李章吾,工曹參判鄭弘淳,吏曹參判元仁孫,行副司直洪麟漢,司諫李堉,掌令朱炯質,校理徐命善,左副承旨李聖圭,假注書李命彬,事變假注書權恢,記事官林鼎遠,記事官尹光禮,以次進伏訖。東度曰,聖體若何?上曰,一樣矣。東度曰,寢睡·水刺之節,亦何如?上曰,一樣矣。東度曰,中宮殿氣候,何如?上曰,今已愈矣。東度曰,東宮氣候,何如?上曰,安順矣。上曰,雨下卽止幸矣。東度曰,付種,可以次第爲之矣。上曰,昨日講無逸篇,而今則百姓,亦惰農矣。藥房提調南泰會,持湯劑入侍,上進御後,泰會退出。上曰,今日是英陵忌辰,而予復政後次對,無一番不行之事矣。上曰,摠使·禁將,今方入侍,兩人中有曾經知弓品堂上者乎?善復曰,臣曾爲之矣。上曰,因下敎聞之,摠戎使,曾經知弓品堂上,而抽栍彎弓,皆等分云,其若飭勵,宜先此人緘辭,從重推考。出傳敎東度曰,此守禦使金陽澤狀啓也。以爲南漢各寺編五僧徒中,自前久居及寺刹修改功勞僧,多有空名帖褒賞之例。故頃日筵稟,至承狀聞之命矣。其在激勸之道,不可不念,各寺久居僧二十五名,功勞僧七名,擧數啓聞,請令廟堂稟處矣。空名帖,非大賑則雖不可許,南漢僧徒,則曾有前例,故帥臣之向日筵稟。蓋出激勸慰悅之意,而旣承狀請之命,似當許施矣。上曰,續典宜守,而旣有前例,依郞階例,問于該廳,成給堂嘉帖,此後只南·北漢,一遵此例擧行。出擧條相福曰,二十八日,是日次矣。上曰,以九日爲之。尙喆曰,大小國用正草薍,不過産出於鴨島,而本島,連被潮水衝破,逐年浦落,所生草薍,比前漸縮,無以繼用。故自辛巳至甲申,每年以小米三百石,加貿於海西。此是無前之公費,事甚可悶,今春,使監刈官,詳察形止,則伐直等四十餘名所耕食復戶田,使之陳廢,若得一體養薍,不出數年,可除別貿之弊,伐直等代土,以附近餉廳屯田,計數換給,亦可無失業之慮云。故別遣算員,詳細打量,則彼此結卜,亦足相當,如是變通,漸得草薍之長養,則三百石加貿之價,自可減除,事極便好,而公田相換,不可不經稟後處之,本廳都提擧,今方入侍,下詢而處之,何如?東度曰,餉屯,不相關於繕工,而均是公家土地,且是經費所關,自朝家,無不可劃給之事,而所謂伐直四十餘名,未免太多。此必轉輾增加之數,今若減去見數之半,則足可任養薍之事,而給復之結數,亦隨而減,似不可不釐正矣。上曰,依所請施行,大臣所達,該曹酌量處之,豈特目今節用先務?且聶夷中詩,亦豈不云,以一年三百石米,貿取一時用之之草薍,豈不浮費乎?自今年勿下,限鴨島復舊間,凡諸不緊者,一竝減省,來頭兩次吉禮修理時,今番置之,可也。出擧條堉曰,獻納李性源,向以自己事,請罪喉院,已欠穩當,而謂有情勢,不赴試坐,使莫重科場,兩司不備,誠爲非矣。不可以事過而置之,獻納李性源罷職,爲宜矣。上曰,欲爲下敎而未果,所懷誠是,依爲之。出擧條堉曰,臺閣相避之法,無論上下臺行公之人,詣臺引避,自是規例,向者獻納李性源,旣赴試院,則未復命之前,不可詣闕,以疏爲避,事勢則然,而喉院,不捧當捧之章,至於啓辭中分付二字,殊非待臺閣之道,不可無飭,臣謂當該承旨,亦宜從重推考也。上曰,此亦是矣。而非特非待臺閣,亦損國體,不可推考而止,罷職可也。堉曰,臣於臺職,自知不稱,豈有冒出之勢,而向因試牌,義在往役,黽勉出肅,繼以雜科進去,連日赴試之餘,病狀方苦。實無蠢動之望,而次對有命,義分是懼,强疾登筵,適以目下事,略陳所懷,當該承旨,罰宜勘罷,而只以重推仰達矣。自上,至下特罷之命,臣之溺職之失,於是乎著矣。不可仍冒於臺次,請命遞斥臣職。上曰,旣擧其職,溺職與否,何可過嫌?勿辭亦勿退待。炯質曰,古昔聖君明辟,御國出治,不一其道,而惟其愛民如子,凡於飢飽寒暖之節,疾痛痾癢之憂,至誠惻怛,精神流通,一如慈母之養赤子,然後克享好生之天心,永保無疆之鴻業矣。惟我殿下,四紀光臨,一心民國,遇天災則克盡修省之方,深究消弭之策,値歲荒則悶生靈之顚連,講懷保而賑濟,移粟而哺之,停逋而恤之,遂使環東出億萬黎庶,無歲而有歲,無生而有生,飢者以飽,呻者以謠。如傷若保之澤,浹人肌膚,而前年穡事,又爲不登,嶺沿諸道,雖有稍實尤甚之不同,今年春夏之阻飢,在所可慮。已令廟堂,講究接濟之政,以臣短拙之識慮,豈容更議,而第伏念裕國足民之道,專在力農生穀之多,力農生穀之道,又在闢土墾田之廣。顧今生齒極盛,田土絶貴,而臣居在鄕曲,略有聞見,地之沮洳而可爲畓者,高燥而可爲田者,不患不多,而民不肯爲之耕墾,哀此貧民,立視其閑曠可耕之地,而不曾爲生穀食力之計者,豈眞本情也哉?特以初年起耕,則其秋踏驗時,各邑守令,謂之以隨起收稅,不問掛鎌與否,只據所耕,責納其稅,甚至於三秋所收之穀,不能當一年所納之稅,此固民情之切願開墾而終不肯爲者也。第以農理言之,沮洳畓初年之年,雖無災害,例多水沈顆腐,而及用人力,以渠以堤,挨過二年三年,則前之瘠土,變成膩土之沃畓,高燥田始墾之歲,縱遇豐登。亦患莖瘦穗尖,而及播禾穀,旣鋤旣犁,以至再糞三糞,則昔之墳壤,轉爲腴壤之良田,生穀旣多,納稅非難,與其永棄閑地,民無生穀,國無納稅,孰與限五年或十年,許其無稅耕食,及爲沃畓良田而後,始捧其稅耶?臣之愚意,以爲如此,則五年十年之後,國用民食,未必無少補,此所謂地無遺利,民有恒産矣。伏願下詢廟堂,申飭諸道,凡有閑曠地,許民五年耕食,六年爲始,驗耕收稅焉。上曰,其所所懷,信有意見,令備局消詳稟處。炯質曰,三南沿海之畓農,專係堤堰,儲水灌漑,聖上深慮其或忽,至遣備郞,摘奸申飭,如臣鹵莽,何敢更陳,而竊以爲關緊於畓農者,不獨堤堰之爲重,築筒鞏固,以防海溢之害,同一急務,而不可偏廢也。臣待罪湖縣時,適値乙亥·丙子之凶年,乙亥則旱災也,丙子則海溢也。三四月之間,亢旱太甚,畓坪龜坼,四野無靑,當此之時,堤滀之水枯涸,則移秧失時矣。雖或及時移秧,密茂如雲,將秋風高·海潮忽漲,則一望靑陸,便爲滄濤,水退之後,莖菹葉萎,無望食實,春夏霑塗之苦,盡歸盪剝之境,農民之仰天長吁。反有甚於移秧愆期之時,大抵築筒,逶迤沿海,其長,或爲數十里,或爲十餘里,以筒底蒙利,田夫之力,實難完築,調發一邑之民丁,而猶有不足,則倂與鄰邑之民而役之,可望築勢之完固矣。堤潰水涸之害,在於春秧,筒低海溢之災,及於秋穫,必須均致其工,使堤水不涸而海波不入,然後可期年穀之克有始終,是所謂漑根食實,有備無患矣。伏願下詢廟堂,分付諸道,沿海築筒之役,一如堤堰之役事,倂爲申飭焉。上曰,所奏亦是,夫子爲政,節用愛民,不違農時,鄒聖亦云,當此窮民,一邑猶難,況鄰邑乎?若此而其違農時,非予飭農之意,過爲補築,築旋決焉。將若之何?令備局,消詳從容指揮焉。以上竝出擧條上曰,他承旨入侍。出榻敎右副承旨具顯謙進伏,上曰,當該承旨,其雖重推,聯章承旨,猶可撕捱,況罷職乎?其在廉隅,不可强令察任,其時三承宣,一竝遞差。出傳敎上曰,行司直具允鈺,行副司直朴師訥,參知洪樂仁,承旨除授,竝牌招察任,都承旨,三院副提調例兼,房順房,動駕在近,騎堂不可不備,其代前承旨任毅中除授,牌招察任。出傳敎上曰,坐直誰也?顯謙曰,閔百興齋宿矣。上曰,今日何爲齋宿也?注書出去問之,可也。賤臣承命,出去問之,則非齋宿,乃坐直也。顯謙以此仰奏,上曰,同副承旨,先入侍後謝恩。出榻敎同副承旨洪樂仁進伏,上曰,入侍承旨,莫重奏語做錯,不可無飭,遞差。出傳敎上曰,承旨有闕代,前承旨李瀰除授,牌招察任,房順房。出傳敎次對諸臣先退,上曰,儒臣則承旨入侍,同入可也。上曰,雜科人入侍。出榻敎醫科入格人李寅馝·金晉熙·秦泳·金宗建·鄭惟默·李命喬·崔尙圭·李周翰·皮弘根,陰陽科入格人李載德·玄啓三·李夏彦·田光益·金正孝·田光業等進伏,上問其姓名,詢其技業後,仍命退出。上曰,承旨少退復入,可也。諸臣以次退出。
乙酉三月二十三日申時,上御思賢閤。編次人·儒臣同爲入侍時,編次人元仁孫,校理徐命善,副修撰李亨逵,同副承旨洪樂仁,假注書李命彬,記事官林鼎遠,記事官尹光禮,以次進伏訖。上命注書,率雜科人以入。律科入格人申漢栻進伏,上曰,生民休戚,係於律官,予常勉飭矣。杖八十者,杖一百,豈不悶乎?仍命退出。藥房提調南泰會,持湯劑入侍,上進御後,泰會退出。上命亨逵,取明史馬士英傳以來。仍命讀之,亨逵讀過半,上曰,上番遞讀,可也。命善讀訖,儒臣先退,上曰,都承旨,明日牌招察任。出榻敎樂仁,讀大司諫李得培,正言徐浩修牌不進罷職傳旨。上曰,只推。上曰,今番動駕三嚴,以辰正三刻擧行。出傳敎上呼寫御製文一篇,樂仁寫訖。上命仁孫讀之,讀訖。諸臣以次退出。
上在慶熙宮。停常參·經筵。
昭憲王后忌辰,以承傳色口傳下敎曰,明日傳香後,禮房承旨,仍爲馳往,皆奉審以來,入侍于資政殿以奏,而昌陵·弘陵·順懷墓,勿爲奉審。又下敎曰,二十七日昌德宮·於義宮·成均館動駕時,以單嚴擧行。又下敎曰,世孫,自崇賢門當隨行,時刻單子及板位問安·祗迎,竝置之。勿出朝報,分付侍講院。
李瀰啓曰,持平任一源,自鄕上來云,卽爲牌招,何如?傳曰,允。
傳于朴師訥曰,古鏡重磨方鄕約文,分付弘文館,印出粧䌙以入。
又傳于曰,時刻單子入之。
李克生改差,代以金觀柱爲假注書。
具允鈺啓曰,假注書金觀柱,時無職名,令該曹,依例付軍職,冠帶常仕,何如?傳曰,允。
上在慶熙宮。停常參·經筵。
仁元王后忌辰齋戒。
親傳香罷後,政院·玉堂·藥房口傳問安。答曰,知道。
洪樂仁啓曰,南平縣監李奭輔入來,故微稟矣。徑先出去,誠爲未安,推考警責,何如?傳曰,允。
沈鑧,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
朴師訥啓曰,奉審承旨來待事,微稟。傳曰,守令竝入侍。
具允鈺啓曰,假注書李命彬,身病猝重,勢難察任,今姑改差,何如?傳曰,允。
李命彬改差,代以安中權爲假注書。
安中權在外,代以安廷玹爲假注書。
具允鈺啓曰,假注書金觀柱,身病猝重,勢難察任,今姑改差,何如?傳曰,允。
金觀柱改差,代以李謙彬爲假注書。
乙酉三月二十五日辰時,上詣崇政殿。明陵親傳香入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書李命彬·金觀柱,記事官林鼎遠·尹光禮進伏訖。上具翼善冠·絳紗袍,御崇政殿月臺,上曰,今番試官望,再明日開門前入啓,一邊牌招,其令初嚴前一齊承牌隨駕。噫,望八謁聖,寔是料表,爲今臣子,焉敢循謬?此正觀紀綱觀臣分處,以此嚴飭。上曰,禁軍入直中郊居人及畿民,使之入來。上曰,予之所望,只在於農,汝等各以其土之農形,陳達可也。皆對曰,有豐徵矣。承旨曰,頃者少旱時農形,姑未知其豐凶之如何,今番雨後,頗有豐徵矣。上曰,鄕軍使之入來。上曰,鄕則農形如何?皆對以豐徵。上曰,若京鄕,皆有豐徵,則庶副此夙宵之望也。上曰,赴科守令已上來人,竝令來待。出榻敎上曰,藥房都提調·提調入侍事,下敎。入侍後,都提調金相福曰,忌辰不遠,聖體若何?上曰,姑爲一樣,而追慕一倍。相福曰,湯劑進御,如何?上曰,忌辰不遠,若以建功湯呑下,則非人子之道矣。相福固請,上曰,停之。提調先退,上曰,飭已行,庭試在近,前承旨元景濂,前獻納李性源,竝敍用。應入試官望中尙未付軍職者,令該曹,口傳付軍職。上曰,噫,冥然到今,重逢此日,身雖在於九重,心則懸於象設。今日親傳香時,遙望西郊,追慕一倍,而仍坐月臺,召見禁旅及入直軍中郊居人陞戶者,與畿民來闕門外者,問其農形,此心何知?噫,人子,以親心爲己心,仰體昔年恤民之慈意,一陰一陽,體昔年之聖心,隨時慰予,恍若昨承。噫,今日追慕其切,宜先思所思。噫,其雖日衰,況於此時,心亦難耐,而一心所祝,卽此年之大有,歲若登熟,陟降之心將豫,予亦有拜謁之顔,莫曰其飭非一,豈敢忘也?纔講無逸篇,予不敢自逸,況仰覩昔年者乎?大抵末世,忽飭則易怠,今年登熟之前,飭豈敢忽乎?噫,追慕轉深之中,其猶若此,爲居留方伯守令者,焉敢忽也,焉敢忽也?前者飭而莫若今飭,予已誠淺,豈有其君若臨之效,而其於日夕若陟降之臨視,雖欲放忽,焉敢放忽?懋哉懋哉事,下諭于八道道臣兩都留守。諸臣以次退出。
乙酉三月二十五日未時,上御資政殿。明陵奉審承旨,赴科守令同爲入侍時,禮房承旨朴師訥,假注書金觀柱,記事官林鼎遠·尹光禮,善山府使金致恭,宜寧縣監徐命瑞,永川郡守尹象厚,玄風縣監趙長鎭,榮川郡守金亨大,盈德縣監李明吾,山陰縣監徐命珪,三嘉縣令金履鐸,新寧縣監李在寬,安城郡守李宬鎭,信川郡守李商輅,鎭安縣監洪相殷,淳昌郡守李憲鎭,原州判官李命中,果川縣監朴師行,恩津縣監趙德行,金城縣監兪彦䥧,新溪縣令趙鎭憲,全州判官金百默,咸悅縣監李商進,和順縣監李俊永,文化縣監尹得毅,安山郡守李謙鎭,鎭岑縣令李潢,歙谷縣令李善行以次進伏訖。上顧承旨曰,奉審則,何如?對曰,碑閣·祭庭·祭器,皆無頉矣。上命諸守令次次進前。使之各陳其職姓名,仍問其所任之邑農形糶糴儲水等事,至明吾,上曰,汝之在邑,能勤勸農否。對曰,頃日伏承頒敎申飭後,爲臣子者,豈不惕念勸農哉?上曰,然則汝以何道勸之哉?對曰,別無他道也。臣邑土豪,皆恥躬耕,故臣親往野中,招立土豪,身執耒耜以耕,以示官長勸農之誠意。上曰,然則耕時,身着何物乎?對曰,蓑笠矣。上曰,噫,今日諸守令召見,亦仰體恤民之慈意,下問之際,豐德縣令李明吾,悶土豪之不肯耕作,着蓑勸農云,其心可貴,其誠可嘉。昔故相臣金堉,躬耕農事,田畔讀書,至今傳爲美談,豈意于今七十二歲,聞此所未聞之事耶?噫,周家八百年基業,其本在農,予之夙宵一念,惟在于此,其宜奬一聳百,盈德縣令李明吾,其令銓曹,卽爲待窠守令,右職調用。上曰,噫,今逢此日,追憶丁丑,心懷何抑?頃者下敎,而或赴任屬耳云,故以予心氣,亦未覺焉。欲諭未諭,今日乃聞,已準三年瓜朔,不過在冬,安東府使金孝大,令銓曹,內職隨窠備擬,前府使尹東哲,作散已久,令該曹,內外相當窠隨窠調用事,一體分付。至亨大,上曰,今番守令入侍,專爲汝矣,汝前者入侍,果在何時,對曰,前年春也,上曰,前年春何日耶?對曰,卽今日矣。上曰,不偶然矣,世事,多有如此事矣。上曰,汝姪爲小科時,追憶昔年,不禁愴惶。諸守令先退後,承史亦退出。
上在慶熙宮。停常參·經筵。
仁元王后忌辰。
具允鈺啓曰,假注書李謙彬·安廷玹,時無職名,令該曹,依例付軍職,冠帶常仕,何如?傳曰,允。
具允鈺,以吏曹言啓曰,今此文廟酌獻禮親行時,東西廡奠酌官,當以侍從塡差矣。時無職名人員,令該曹,口傳付軍職,何如?傳曰,允。
兵曹口傳政事,以具顯謙爲副護軍,以金善行·閔百興·李聖圭·元景濂爲副司直,以李性源·李在簡·尹承烈·申思運·鄭昌聖·金載順·李致中·任希孝·李得一·李普溫·尹養厚·李鎭恒·李普觀·鄭文柱·盧聖中·李性遂·具壽國·成胤儉·張淀·李之晦·尹冕東·兪恒柱·申尙權·權極·鄭煥猷·李重海·李惠祚·李祉承·金尙集·鄭景仁·韓鏶爲副司果。
以承傳色口傳下敎曰,龍興舊宮·於義洞本洞內,無論兩班·常人·閑良,操弓者皆捧擧案,東村多有皇朝人,名下,漢人二字懸註收單,明日乘輦時以奏。又下敎曰,時原任大臣入侍,依例爲之,宗宰置之。又下敎曰,明日禮房承旨陪往時,開先廂以進,而昌德宮及龍興舊宮歷臨時,前後廂,使之道上留住,只以駕前駕後隨駕事,明日開門後,招致都監及龍虎營敎鍊官,以傳敎分付。
傳于朴師訥曰,門隙出牌,使之初嚴前承牌。
李瀰,以義禁府言啓曰,今此謁聖後試士時,本府都事,皆爲赴擧,武都事一員,本府入直,而大駕各差備都事九員,王世孫左右考喧都事二員,明倫堂東門及呈券作軸處禁亂都事各一員,下輦臺武科試取時禁亂都事二員,各以十五員分排,而無以推移,假都事十五員,卽令該曹,依例差出,何如?傳曰,允。
上在文廟幕次。停常參·經筵。
大駕昌德宮歷臨後,政院·玉堂·藥房口傳問安。答曰,知道。
王世孫昌德宮歷臨後,政院·玉堂口傳問安。答曰,知道。
大駕於義宮歷臨後,政院·玉堂·藥房口傳問安。答曰,知道。
王世孫於義宮歷臨後,政院·玉堂口傳問安。答曰,知道。
大駕文廟入幕次後,政院·藥房口傳問安。答曰,知道。
王世孫文廟入幕次後,政院口傳問安。答曰,知道。
傳于具允鈺曰,承旨入侍。
傳于沈鑧曰,傳箭官監的官,以明日差備,今日待令。
又傳于曰,先後廂,仍前留住。
又傳于曰,諸司豫備。
以金魯鎭·具庠·朴師海·徐命善·李宅鎭·李晉圭·洪秀輔·李亨逵·李堉·朱炯質·李昌任·任一源·洪景顔爲副司果。
傳于沈鑧曰,諸司豫備。
以承傳色口傳下敎曰,命官文任外子弟入場矣,今番亦然乎。
以承傳色口傳下敎曰,兵曹直赴草記,中官掩置,今姑奏達,中官曺壽喆·申德龍推考,草記,明日殿試,一體擧行。
沈鑧,以兵曹言啓曰,在前經宿擧動時,闕內巡檢,使入直兵曹都摠府堂上申飭事,例爲啓稟分付矣,今亦依此擧行之意,敢啓。傳曰,知道。又以兵曹言啓曰,訓鍊都監砲手金允萬,內中日試才時,鳥銃無間,連三次三中,似當依法典直赴殿試,所受賜馬之帖,亦當還收,而係干恩典,自下不敢擅便,上裁,何如?傳曰,知道。直赴殿試。
弘文館應敎金魯鎭,校理具庠,副校理朴師海·徐命善,修撰李宅鎭·李晉圭,副修撰洪秀輔·李亨逵等箚曰,伏以臣等卽見傳敎下者,有訓鍊院親臨試射之命,此雖出於我聖上興感慰悅之盛意,而第伏念文廟酌獻,禮貌甚重。正當法蹕已戒,淸齋方虔,恐不宜先及武事,付之有司,循例試取,亦未爲不可。伏願聖明,亟加三思,還寢成命焉。
司諫院司諫李堉,司憲府掌令朱炯質,持平李昌任·任一源,正言洪景顔等箚曰,伏以臣等卽伏見傳敎下者,有訓鍊院親臨試射之命,此誠出於我聖上興感慰悅之盛意。臣等固竊欽仰,而第此武士試取,只命一二試官足矣。況當淸齋在夜,恐不宜先及武事,伏乞亟加三思,還寢成命焉。答曰,噫,丁丑以後,冥然息食,忍逢昨日,此已不肖。噫,今年何年?卽昔年以此邸入承之歲也。以否德,辛丑事偶相符,而無一繼志,無一述事,又忍過昨年,而昔年獻陵復都漢陽之歲,且値此年,追慕興懷,交切于中。今者此擧,其豈張大,初欲付於試官,而來此南頓遺武,豈付試官,乃有此命。今者陳箚,誠是意外,爾等雖文官,先武二字,何敢陳於其君乎?若此,爾等於故鄕,雖父兄之所親者,其若有武,回首不見乎?良可駭也。
上在文廟。停常參·經筵。
中宮殿·惠嬪宮,王世孫遣宮官朝問安。答曰,知道。
中宮殿·惠嬪宮,王世孫遣宮官夕問安。答曰,知道。
宋聖遇啓曰,兵曹都摠府郞廳來言,闕內入直軍兵等,夜巡檢之意,敢啓。答曰,知道。
乙酉三月二十七日辰時,上詣文廟。酌獻禮擧動入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書李謙彬·安廷玹,記事官林鼎遠·尹光禮以次侍立訖。上具翼善冠·袞龍袍,出崇賢門乘輦時,命鄭尙淳,讀於義洞閑良單子後,兵曹·摠府·堂郞各一員,進往訓鍊院·於義宮,本洞閑良等試取以來事,駕前下敎,兵曹參判尹得養,摠管張志恒進去訓鍊院時。上曰,隨駕詣昌德宮後,勿具虎鬚笠飾,而卽往訓鍊院,依中日例,以一巡射試取,來待于於義宮。上曰,禮房承旨,陪香先詣,藥房提調,持湯劑入侍事,及漢牙兵能射人一體試射事,隨駕蔭官應擧人,勿參酌獻禮事。駕前下敎上歷詣昌德宮進善門外,降輦乘轎,詣萬安門外降轎時。上命張志恒曰,入格者雖一中,各持戶籍,來待于於義宮,大駕還出進善門內,進湯劑訖,上曰,試官,建明門外祗迎乎?李瀰曰,或祗迎於兵曹前矣。上歷詣於義宮門外,駐輦下敎曰,訓鍊院開場與否,知入。上曰,朝陽樓所見處,亦有射亭乎,內乘李廷壽曰,有梨花亭矣。上曰,距此處相見乎,兵判沈鏽曰,大柳遮前矣。上曰,予欲於朝陽樓觀射,仍以訓鍊院如未開場,移行於梨花亭事。駕前下敎上入於義宮內門內,命承史入侍。同副承旨洪樂仁,假注書安廷玹,史官林鼎遠·尹光禮以次進伏,上曰,注書爲誰也?洪樂仁曰,安廷玹也。上曰,然乎?上曰,今日試官,可謂濟濟矣,予始慮領相之病,而能承牌,予甚嘉之。洪樂仁曰,臣父,始病而少瘳,故入來矣。上命洪樂仁,書試射傳敎。至梨花亭三字,洪樂仁起伏曰,臣惶恐敢奏矣。今將行酌獻之禮,而淸齋之日,試射於梨花亭,事涉如何矣。上曰,誠然矣。命以射亭書之,未訖,命注書出去,騎判內乘李廷壽入侍事。榻前下敎沈鏽·李廷壽進伏,上曰,試所之設於梨花亭與訓鍊院,與此相距,孰爲遠近?沈鏽曰,訓鍊院稍遠矣。上曰,此去梨花亭,其路,何如?李廷壽曰,民家櫛比,菜田相接,籬圃之間,僅容一人往來耳。上仍命洪樂仁畢書傳敎曰,噫,今年來此,追慕一倍,此卽昔年豐沛南頓也。況愛恤武士之聖意,仰聞熟矣。故今日此洞,武士試取,欲付明日殿試,意蓋深矣。予當親試,試官,騎判·禁將張志恒·洪秀輔·李漢五·李光錫爲之。上曰,興仁門,可以殿坐試射乎?洪樂仁起伏曰,正門試射,似如何矣。諸臣退出時,上曰,時刻,當竝與諸司豫備而下敎矣。大駕還出內門外駐轎,命右承旨朴師訥,書三司箚批,仍命諸試官入南庭,領議政入侍。洪鳳漢入來進伏,上曰,少退,更待下敎,可也。洪鳳漢退出,還入起伏曰,臣旣入來,有所懷仰奏者矣。上勵聲下敎曰,予之望八,親試龍興舊宮之洞人,意有在焉,而今於箚中,乃以先武二字陳之,予於文官,待之以讀書,而語不擇發,讀書者如此乎?上顧洪鳳漢曰,予慮卿病,而能於二十日由限前承牌,可見君臣之情矣。命編次人蔡濟恭入侍,蔡濟恭進伏,上曰,以卿之難於離捨之情,而亦能承牌,可嘉矣。仍下御筆所書今年入瞻世孫隨來追慕冞切益勉沖子之御製,命蔡濟恭讀之。上曰,予與世孫謁聖,而今此御製,意有在矣。洪鳳漢曰,此宜諸臣之所可寶藏,模寫頒賜侍衛諸臣,似好矣。上曰,使右承旨監模,二本內入,其餘頒賜,可也。命朴師訥書傳敎曰,旣承此批之後,諸臺·諸儒臣,勢難行公,一竝解見任,其令該曹,卽爲口傳付軍職。又命書傳敎曰,入試望試官,自闕中表旗內隨駕,蓋所以嚴科場也,入此時,諸試官,待令於此南事下敎矣。承旨誤聽分付,當該承旨推考。仍命招入於義洞耆老,次次俯詢後,命承旨傳諭曰,今予之親臨,特召見汝等者,所以追昔年撫恤之盛意也。命具允鈺書傳敎曰,今日召見本洞耆民,卽昔年遺民,於予父老,八十七十人,特爲加資,六十人,亦令該曹,衣資食物題給。大駕宮門外乘輦時,命沈鑧書傳敎曰,凡動駕時,政院例有日記,載持馬,今日莫重門內,依幕鋪陳,載持馬闌入,事之可駭,莫此爲甚。禁喧郞廳,事過後,令該曹,從重決棍。又於路上,下敎曰,政院·玉堂·侍衛及大臣權頭外,若有碑隅闌入之人,則禁喧郞,當施軍律矣。又下敎曰,郞署隨廳,各一外加率,則禁喧郞,當施軍律矣。上歷臨訓鍊院,親臨試射時,上具遠遊冠·絳紗袍,上曰,三中以上,封籍以上,一中以上,封箭以上,於義洞耆民金尙輝·卓弼漢,令京兆考籍後,一體施行事。榻前下敎掌令李鎭衡,正言徐浩修,卽爲牌招,侍臣進參事。榻前下敎藥房都提調,持湯劑入侍事。榻前下敎領相入侍事。下敎洪鳳漢進伏,上顧注書安廷玹曰,爲人可嘉矣。洪鳳漢曰,臣之爲命官時爲科者也。上命具允鈺書傳敎曰,今日親臨試射,意蓋深矣。入瞻龍興舊邸,不可不臨,而西北武士·勸武軍官直赴會試者遺漏,凡臨日猶在,仍試何苦,而表以二者,意亦在矣。試官,用今日試官,兵判隨駕,其代李邦綏,以今日科規試取以來,命官,領相爲之,承旨·右副承旨進去,禁衛大將李章吾·張志恒入侍事。駕前下敎上駐輦,指鷹峯外窺峯曰,此與譙樓遠乎?李章吾曰,千步許矣。上曰,鐵丸,可不到乎?李章吾曰,遠難到矣。上曰,今番親臨試射,亦爲親審形止而來矣。上中路駐輦,顧安廷玹曰,俄者大臣,有所奏,汝於何科爲之乎?安廷玹對曰,臣於前年四月,圓點儒生三試爲之矣。上駕前,命安廷玹書傳敎曰,路傍初見,其欲泯默,此亦紀綱攸在,待令炬子,卽大臣望炬之半,不飭當該工判,越俸一等,參試官置之,仍爲設場事。駕前下敎上駐輦香橋頭,命鄭尙淳,傳敎八道儒生曰,予之望八,親行酌獻禮於泮宮,親試汝等,意有在焉,汝等勉力盡才,應擧可也。上入下輦臺幕次後,朴師訥回奏曰,命官文衡外試官子弟,依前例入見乎?知入事有下敎,而依前例入見云矣。師訥又回奏曰,前文衡之子入見乎?知入事有下敎,而金陽澤子,不入來,前文任中尹汲子,入來云矣。大駕入幕次後,諸臣以次退出。
上在慶熙宮。停常參·經筵。
自巳時至酉時,日暈。
大駕文廟酌獻禮罷後,政院·藥房口傳問安。答曰,知道。
王世孫文廟展謁後,政院口傳問安。答曰,知道。
大駕明倫堂懸題,還入幕次後,政院·藥房口傳問安。答曰,知道。
王世孫還入幕次後,政院口傳問安。答曰,知道。
大駕還宮後,政院·藥房口傳問安。答曰,知道。
王世孫還宮後,政院口傳問安。答曰,知道。
中宮殿·惠嬪宮,王世孫遣宮官問安。答曰,知道。
傳于沈鑧曰,新恩政事,當日爲之。
具允鈺,以吏曹言啓曰,玉堂多窠,今當差出,而曾經之人,方在解由未出中,無以推移備擬,合有變通之道,何以爲之?敢稟。傳曰,勿拘解由。
以承傳色口傳下敎曰,嗣服後,初與世孫而來,豈用常例?十五軸捧後,竝入侍,合考兩處,承旨盡捧後入侍,其間禮房爲之。
以承傳色口傳下敎曰,中官曺壽喆,越俸一等。
有政。吏批,判書金致仁進,參判元仁孫進,參議李潭進,行都承旨具允鈺進。啓曰,臺諫多窠,今當差出,而擬望之人乏少,外任竝擬,何如?傳曰,允。
以李壽勛爲司諫,以任珹爲掌令,以韓後樂·崔爲持平,以權穎爲獻納,以尹養厚爲正言,以洪述海爲校理,以李性源·金載順爲副校理,以鄭昌聖爲修撰,以李在簡爲副修撰,以南泰齊爲濟用提調,以姜彦輔·洪日恒爲典籍,以金恕行爲司宰主簿,以姜彝正爲典籍,以李益烍爲注書,以李時祐爲瓦署別提。
兵批,判書沈鏽進,參判尹得養進,參議鄭純儉,守宮參知任毅中進,左副承旨沈鑧進。
以李謙彬·安廷玹爲副司正。
李瀰啓曰,玉堂上下番俱空,事甚未安,今日政新除玉堂,竝卽牌招,以爲推移入直,何如?傳曰,允。
傳于鄭尙淳曰,明日殿坐時,侍衛置之,只坐直承旨入侍。
李瀰,以兵曹言啓曰,今三月二十七日擧動入侍時傳曰,政院例有日記載持馬,今日莫重門內,依幕鋪陳,載持馬闌入,事之可駭,莫此爲甚。禁喧郞廳,事過後,令該曹,從重決棍事,命下矣。依傳敎禁喧郞廳丁志遠,決棍十五度之意,敢啓。傳曰,知道。
乙酉三月二十八日四更一點,上詣文廟,酌獻禮入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書李謙彬·安廷玹,記事官林鼎遠·尹光禮以次侍立訖。上具冕服,出幕次,步自東神門,入大成殿,上於殿上內正門前,西向立,場中有喧譁之聲,當該大司成重推事下敎,俄而置之事下敎。上入西邊小次後,上曰,此後則殿內幕次,西向設之。命具允鈺書傳敎曰,噫,望八暮年,與世孫謁聖,追憶昔年此歲入學之盛事,懷何抑乎?今番事知守僕,何待上言,令該曹,特加一資,上親行望燎禮於大成殿東邊庭,命朴師訥,擧行望燎節次訖。上曰,此禮之廢久矣,予率世孫而來,故創行此禮,所以示世孫也。上還殿上,拜禮訖,命儒生執事徹,上親自奉審五聖位版後,顧都陳設儒生下敎曰,位版甚高,開櫝似難矣。命執事中身短者,開配位櫝,上曰,果然難矣。此後依太室例,本踏牀上,加一尺許踏牀,使爲二層,而配位則稍低,只爲一層踏牀,可也。上還入小次,具翼善冠·袞龍袍,還出東神門乘轎,詣明倫堂殿坐,懸題後,還詣下輦臺幕次,殿坐時,藥房都提調·提調,持湯劑入侍事。榻前下敎上曰,具允鈺,明倫堂進去收券,洪樂仁,泮水堂進去,洪鳳漢入侍,鳳漢曰,氣候,何如?上曰,一樣矣。仍命進湯劑,上曰,注書往試所,先呈之已入與否知入。安廷玹奉命往,上曰,儒生輩必思予矣。聖位卓牀下,以加踏牀爲定矣。洪鳳漢曰,誠好矣。上曰,宣飯時,世孫當侍食,此意往諭場中承旨,若値宣飯時,雖不滿十五軸,先持以來,可也。安廷玹奉命往,十五軸持入後,讀券官金相福·金陽澤·尹汲·李昌誼·金尙喆·徐命膺·元仁孫·黃景源·金善行·金尙重,對讀官李福源·李潭·閔百興·兪彦民·趙重晦·金華鎭·洪樂純·安·李仁培·趙德成·金致讓·金魯鎭·鄭昌聖·尹蓍東·李在簡·具庠·李宅鎭·金載順·李普觀·李致中,以次進伏訖。上曰,下試官,初不欲合考,可謂寒心,必各合考上之,可也。試官少退後,上屢次申飭還入,上曰,此後若又頻出,則事過後當禁推矣。讀券官金相福曰,試官出入太數,而或久不入,竝推考申飭,何如?上曰,依爲之。出擧條鄭尙淳曰,試券中不塡字號者,至爲四軸,事涉不察,當該所官員推考,何如?上曰,依爲之。出擧條上命三大臣入侍,藥院都提調·提調,持湯劑入侍事。榻前下敎上命注書往試所,收券幾軸,使之知入。安廷玹奉命往,上曰,彼注書誰也?鄭尙淳曰,安廷玹,而朴師訥之甥也。上曰,然乎?洪鳳漢曰,爲人可嘉矣。尹東度曰,安之再從孫,而善文矣。上命大司成金尙重入侍,上曰,予始創行望燎禮,而五聖位版,爲二層踏牀,從享位,使爲一層踏牀,此亦一威儀矣。工判越俸擧條,置之事。榻前下敎拆榜後,上曰,放榜時宣醞·賜花·頒牌等事,一時竝爲擧行。洪鳳漢曰,臣心有極憫慮者,聞申領府事病狀,極篤云矣。上曰,然乎?申領府事家,遣御醫持藥物,不離看病事,及明日新恩謝恩親臨受之事。榻前下敎上具遠遊冠·絳紗袍,回鑾時,藥房提調,持湯劑入侍事下敎,上崇政殿回鑾後,命文武壯元入侍。上曰,今年,追昔年乙酉,親率汝輩而來,意有在矣。上還入大內後,諸臣以次退出。
上在慶熙宮。停常參·經筵。
貞熹王后忌辰齋戒。
藥房都提調金相福,提調南泰會,副提調具允鈺啓曰,眞殿舊宮,歷詣伸懷,酌獻聖廟,親試文武,連日勞動,抵暮回鑾,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。王世孫陪駕之餘,氣候,何如?臣等不任區區伏慮,敢來問安,竝此仰稟。答曰,知道。追憶昔年,一倍此心,予則一樣,世孫氣候亦一樣,下敎日入侍宜矣。
中宮殿·世子嬪宮,藥房口傳問安。答曰,知道。
殿坐罷後,政院·玉堂·藥房口傳問安。答曰,知道。
傳于洪樂仁曰,今番酌獻禮時,執事學生,持笏記待令。
又傳于曰,同副承旨,持笏記入侍。
傳于朴師訥曰,同副承旨,與弘文提學,率執事儒生入侍。
以承傳色口傳下敎曰,昨日大成殿東西從享東西廡啓聖祠執事儒生,竝待令,弘文館提學牌招。又下敎曰,明日崇賢門當香祗迎,依例擧行。
以承傳色口傳下敎曰,謁聖時上來之守令,春耕方殷之時,催促卽令下去,設賑之邑,今日內使之下去。
李瀰啓曰,明日次對,諫院無進參之員,陳疏留院·傳旨未下外,未肅拜人員,竝待開門牌招,以爲推移入侍之地,何如?傳曰,允。
傳于朴師訥曰,昨日加資守僕待令。
傳于李瀰曰,中官曺壽喆越俸傳敎,置之。
掌令任珹啓曰,臣昨奉恩除,驚惶靡措,不勝感激之忱,粗伸趨謝之義,而臣與執義臣李基德,有親査應避之嫌,揆以法例,在下當遞,其何可一刻仍冒於臺次?請命遞斥臣職。答曰,依啓。
乙酉三月二十九日巳時,上御崇賢門。新恩入侍時,右承旨朴師訥,右副承旨李瀰,注書李益烍,假注書安廷玹,記事官林鼎遠·尹光禮以次侍立訖。領議政洪鳳漢入侍,鳳漢曰,氣候,何如?上曰,一樣矣。昨日日暈,予心怯矣,今日則甚淸明矣。藥房都提調·提調持湯劑入侍事。榻前下敎文新恩以次入侍,上命各奏其名,各誦其試券後退去,又命武科新恩以次入侍。各奏其名,至許俊,上曰,汝何昨日率榜時落後乎?許俊曰,馬蹶而未及矣。上曰,立身之初,已欲欺君,予當分付內三廳,降等用之矣。命李瀰書傳敎曰,今日欲問內三廳廳規,召見入直守門將李國幹,非特其人精緊,以璿派副薦,而以騎士例送,今爲守門將,令該曹,其薦待窠,懸註調用。又命書傳敎曰,凡新榜召見武士,意蓋在矣。噫,豈意于今望八,追昔年謁聖試士乎?今日召見,非比乎前,武榜三十三人中康津武士徐命喬,以湖南沿海武夫,登此科,身手亦健兒,金浦武士金聲一,能思十二歲甲寅臨郡之事,以不過凡武士,江華屬鎭節制之規,亦能知之,對亦俱直,令該道兵使鎭撫營,特爲調用。平壤武士鄭宗國,今番庭試參榜八人,可見武技之精熟,而以新設壯十部哨官登第,其宜奬一聳百,令道臣陞敍擢用,以示予惓惓遐方武士之意。又命書傳敎曰,直赴武士一人,越海而來,昨日殿試見漏,非特可矜,體昔年愛恤耽羅之盛意,豈令空手下往乎?該曹,有濟州子弟付料之窠,該曹,問于其人,其欲下往,下送,其欲留京,特付此料,而使之住京。上還入大內,諸臣以此退出。
乙酉三月二十九日申時,上御景賢堂。弘文提學率酌獻禮,執事儒生入侍時,弘文提學徐命膺,同副承旨洪樂仁,假注書安廷玹,記事官林鼎遠·尹光禮以次進伏。春坊上下番入侍事。榻前下敎弼善李蓍建,說書具㢞進伏,上命儒生入侍。儒生以次進伏,上命各奏姓名居住後,退去庭下,命李蓍建·具㢞奉書御題,上曰,此策題好,而得弘提爲試官,好矣。洪樂仁曰,弘文提學,卽策文及第矣。徐命膺曰,春坊上下番,亦皆策文及第矣。上曰,誠不偶然矣。洪樂仁曰,掌議,亦待令於外云矣。上曰,竝令入庭,可也。懸題後,藥房提調持湯劑入侍事,及坐直承旨入侍事。榻前下敎命李瀰書傳敎曰,明日香祗迎後,次對爲之,命注書出去,寬平年號考入。安廷玹奉命出,又命興化門仍留,明日香祗迎時,待下敎來詣,直入正時事。榻前下敎四學寄齋生,多有曳白起立,竝命出去,明日殿講次待令,俄命殿講下敎勿施,儒生試券科次拆榜後,命洪樂仁書傳敎曰,居首生員禹禎圭,其令明日待令。諸臣以次退出。
上在慶熙宮。停常參·經筵。
貞熹王后忌辰。
親傳香罷後,政院·藥房口傳問安。答曰,知道。
洪樂仁啓曰,明日再明日停朝市相値,視事頉稟。傳曰,知道。
傳于具允鈺曰,大臣·備局堂上引見。
李瀰,以兵曹言啓曰,景福宮衛將尹輔商,素患痰病,近益添劇,旬月之內,無望差復,呈狀乞遞,實病旣如此,則不可强令察任,今姑改差,何如?傳曰,允。
洪樂仁啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書金致仁進,參判元仁孫服制,參議李潭進,右副承旨李瀰進。啓曰,玉堂多窠,今當差出,而擬望之人乏少,相避竝擬何如。傳曰,允。
以南雲老爲司諫,以李萬恢·朴奎壽爲掌令,以安杓爲獻納,以李命勳·鄭槃爲正言,以洪述海爲應敎,以尹承烈·洪檍爲副校理,以朴師海爲修撰,以李性源·尹蓍東爲副修撰,以金致讓爲兼輔德,以李宅鎭爲奉常正,以金元柱爲刑曹佐郞,以韓泰裕爲禁府都事,以金和中爲泰川縣監,以李奎應爲慶基殿參奉,以尹光昇爲萬寧殿參奉。
兵批,判書沈鏽病,參判尹得養病,參議鄭純儉進,參知任毅中病。
以任珹爲副護軍。
以承傳色口傳下敎曰,國初復都漢陽之歲,惟昔年乙酉,追慕一倍,今番武科謁望一榜,盡除赴防事,分付該曹。
以承傳色口傳下敎曰,侮一武字,而雩祀壇,具三獻官,亦書朝鮮國王姓諱,則文宰多,而以武臣塡差,極爲駭然,塡差該堂,爲先遞差。
具允鈺啓曰,假注書安廷玹,身病猝重,勢難察任,今姑改差,何如?傳曰,允。
李益烍病,代以魚錫齡爲假注書,安廷玹改差,代以洪相聖爲假注書。
乙酉三月三十日辰時,上御崇政殿月臺。親傳香入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書安廷玹,事變假注書權恢,記事官林鼎遠·尹光禮以次侍立訖。香祗迎,以親傳香爲之事,下敎。上命都承旨入侍,藥房都提調·提調持湯劑入侍事。榻前下敎上月臺傳香後,降臺祗送,上崇政堂西門前駐轎,命朴師訥,讀祭報府,命宗廟守僕,誦奏雩壇神位名,命右承旨,馳往太廟及雩祀壇,摘奸以乘。奉常寺奉來位版時小心之意,亦命申飭。朴師訥奉命進去,居首儒生,下敎日入來事,下敎。上還入大內後,諸臣以次退出。
乙酉三月三十日午時,上御資政堂。大臣·備局堂上引見入侍時,領議政洪鳳漢,左議政尹東度,右議政金相福,行知中樞洪啓禧,行左參贊韓翼謩,綾恩君具允明,吏曹判書金致仁,戶曹判書金尙喆,兵曹判書沈鏽,訓鍊都正李章吾,行副司直洪麟漢,左副承旨沈鑧,假注書安廷玹,事變假注書權恢,記事官林鼎遠·尹光禮,以次進伏訖。洪鳳漢曰,氣候,何如?上曰,今年,是我太宗定都之歲,而予得躬擧盛儀,予心少寧,世孫隨後,君臣同食,此實可貴事也。洪鳳漢曰,王世孫隨駕,便是初矣,昨聞右相之言,眼候似赤,未審,何如?上曰,明倫堂殿坐時,使之退睡,而聞不睡故眼赤,今則瘳矣。上曰,嗣服後卜相之凋落,未有甚於近日矣。洪鳳漢曰,臣與申領府,比肩立朝幾年,而今承卒逝之報,公私不幸矣。上命沈鑧書傳敎曰,永城家,遣御醫李世珪,持藥物,限成服看護。又命書傳敎曰,申領府事,四十年事予,爲相十年,位登元輔,精簡忠款,卽予所知,年踰六十,筋力尙强,豈意一恙,遽聞此報,傷悼曷喩。噫,四紀之中,相臣辭予,莫知幾十,顧瞻國事,其惟罔涯,柩材,令該曹,爲先卽爲擇送,凡諸禮葬等事,令該曹,卽爲擧行,月俸,限三年仍給,諡狀,申飭以俸,三月內擧行,祭文製下,成服日遣承旨致祭,以表予意。上曰,精簡二字,申領府畫像矣,申領府之子,精矣。上曰,致祭承旨,右副承旨進去,可也。洪鳳漢曰,未訖做頭矣。上命沈鑧書傳敎曰,申領府事致祭,左副承旨進去。又書傳敎曰,申領府事家致祭,過大祭後擧行。洪鳳漢曰,南兵使李昌運狀啓,以爲各邑鎭,時在銃藥丸中,鳥銃則每年月課加入。故其數有餘,火藥則習操放火,無歲無之,加入,反不足於應下,自今年爲始,月課銃,代以火藥,從分數備置事,令廟堂稟處爲請矣。所謂鳥銃火藥出處,使之詳細狀聞後稟處,何如?上曰,依爲之。出擧條洪鳳漢曰,前因守禦使金陽澤狀啓,僧加資三十二張許施事,覆奏矣。論其功勞,有何所惜,而但一城僧之一時三十餘資,似太爛漫,折半數許給,何如?上曰,依爲之。出擧條洪鳳漢曰,臣有所慘然者仰奏矣。茂春君,有老母,而作故於興陽地云,喪行時擔軍,自上許給,似好矣。上命沈鑧書傳敎曰,聞大臣所奏,茂春君遐鄕作故云,聞甚衋傷,況有其母云,尤爲惻然,凡諸等事,依例擧行。擔持軍,亦令諸道題給,而勿用農民,其母,令該曹,衣資食物顧助,以示予意。尹東度曰,今番茂春君事,雖甚慘然,而此後二品宗臣,非受由則無得任自下鄕,自宗親府申飭,何如?上曰,依爲之。出擧條上曰,訓鍊院外窺峯,禁將曰,與城當爲千步云矣。洪鳳漢曰,稍遠矣,當此無虞之時,益宜自上默會,儲蓄財力矣。上曰,不但默會,宜視若卽今來到矣。洪鳳漢曰,訓鍊都正,疏請能麽兒郞減下事,而猝難變通,姑置之,何如?上曰,依爲之。出擧條洪鳳漢曰,今年湖南臭載,挽近所無,待其狀聞,始可査處,而此時貢津漕船數十隻,一齊順到,如昨年之例,該縣監朴師錫,涉危奉公可嘉,況廉謹詳明,宜調右職,令該曹隨窠陞敍,何如?上曰,依爲之。出擧條洪鳳漢曰,牙山縣監陞敍事,纔已稟定,而蓋大洋騎船,危莫甚焉,以該邑瓜滿計之,每一縣監,將涉六次危境,朝家體下之道,宜有變通,自今爲始,姑作三年窠,待前頭便否,更議成法,何如?上曰,依爲之。出擧條洪鳳漢曰,湖西都事之兼海運判官,本無實效,況牙山縣監騎船事,定式之後,漕倉凡事,一以爲之。所謂海運判官,尤無所事,而徒貽民弊於不言之中,廟堂諸議,皆以爲運判之名,其來已久,不必永革,姑令勿爲句管漕事爲宜云,便否,問於道臣,待其狀聞後稟處,何如?上曰,依爲之。尹東度曰,湖南亦有弊無效,則宜一體問於該道矣。上曰,依爲之。出擧條洪鳳漢曰,頃因筵臣提奏,特進官中七十以上人減下事定式。此固優老之擧,而經席之間間入侍,異於職事奔走,況年老諸宰之得近耿光,惟此一路。臣意則勿爲減下,亦勿以循次之法拘之,使之量其筋力,隨便入參,於禮於義,可以兩伸矣。上曰,所奏誠是,依爲之。年過七十者,令玉署勿以井間督過,其令隨便入侍。出擧條藥房提調,持湯劑入侍事。榻前下敎執義李基德所懷,臣於向日謁聖時,適以導駕,先往班中,未及參於兩司聯箚,若其意見,實無異同,且旣是伊日兩司,則何敢以倖免爲幸而獨爲晏然乎?揆以臺體,宜卽自列,而連日陪駕往來,且値淸齋,號籲路阻,賤疾又劇,今姑來避,所失尤大,請命遞斥臣職。上曰,旣莫知本事,則强引爲辭,其涉太過,勿辭亦勿退待。基德曰,我聖上望八之年,不憚聖躬之勤勞,親臨龍興舊宮,興感之餘,以慰悅之道,有訓院試射之命,而伊日王世孫,隨駕陪侍矣。玉署上箚之時,兩司之聯名論陳,實出有懷無隱之義,而一倂遞解,同時逬退,恐有欠於大聖人包涵之德。伏願殿下,穆然深思,必以優容臺閣,爲貽燕翼之謨焉。上曰,親試武士,只爲追先撫恤之意也。諸儒臺之不思其祖先,乃以先武二字,筆之於聯箚何也?若曰意在匡救,則咫尺之地,不爲入來面陳,而所爲陳箚者,只欲干名而已,予所切痛者,此等口術也,彼臺臣則是矣。上曰,其時擧措駭然,故不獲已下敎,而其不遞差,只令解見任,卽世孫隨駕而然也。今者所奏,意在燕翼,旣示其飭,予何靳持?特寢其時下敎。出擧條安廷玹奉書上敎訖,上仍命讀之,上曰,今日以齋戒,不爲召對矣,聞注書讀聲,爽然矣。坐直承旨,持祭報府入侍事。榻前下敎命沈鑧書傳敎曰,玉署無人,多臺有闕,而奉常正,亦有差代者,政官牌招開政,違牌侍從,一竝敍用。仍命諸臣退出,洪樂仁,持祭報府入侍。上命讀奏後退出。
上在慶熙宮。停常參·經筵。
卯時,日有左珥。巳時,日暈。
沈鑧,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
具允鈺啓曰,假注書魚錫齡·洪相聖,時無職名,令該曹,依例付軍職,冠帶常仕,何如?傳曰,允。
沈鑧啓曰,事變假注書權恢,身病猝重,勢難察任,今姑改差,何如?傳曰,允。
魚錫齡有頉,代鄭來謙爲假注書。
吏曹口傳政事,檢閱單韓栐。
具允鈺啓曰,新除授檢閱韓栐,時在京畿果川地,斯速乘馹上來事下諭,何如?傳曰,允。
傳于具允鈺曰,明朝大臣及吏曹堂上入來事,使備邊郞傳諭。
又傳于曰,俄者入來御史,使之入直,明日大臣入侍時,同爲入侍。
傳于洪樂仁曰,明朝大臣入來時,吏曹堂上置之,備局有司堂上,使之入來。
又傳于曰,明日儒生當爲侍講,使之待令。
又傳于曰,今番謁聖時隨駕軍兵,其令休之,以已休之軍,初九日動駕時隨駕事,分付訓鍊都監·龍虎營。
洪樂仁,以嘉禮廳言啓曰,今此淸衍郡主嘉禮納采納幣親迎日外宣茶時,承旨進參,何如?傳曰,允。
以承傳色口傳下敎曰,今番肄儀,當爲親臨矣。又下敎曰,今番吉禮時,只正日宣醞事,分付嘉禮廳。
朴師訥,以禮曹言啓曰,今此式年雜科放榜,今月初一日推擇啓下矣。停朝市相値,故更令日官推擇,則今四月十二日辰時,爲吉云,以此日時擧行,何如?傳曰,允。
上在慶熙宮。停常參·經筵。
親臨受誓戒罷後,政院·玉堂·藥房口傳問安。答曰,知道。
朴師訥啓曰,明日受誓戒相値,視事頉稟。傳曰,知道。
沈鑧啓曰,初五日朝參,取稟。傳曰,知道。
具允鈺啓曰,假注書鄭來謙,時無職名,令該曹,依例付軍職,冠帶常仕,何如?傳曰,允。
沈鑧啓曰,大臣·備局有司堂上,依下敎來待矣。傳曰,竝入侍,儒生,亦爲同入。
事變假注書權恢改差,代以白師殷爲事變假注書。
沈鑧啓曰,事變假注書白師殷,時無職名,令該曹,依例付軍職冠帶常仕,何如?傳曰,允。
具允鈺,以吏曹言啓曰,今此宗廟夏享大祭親行時,及永寧殿徽寧殿夏享大祭,執事當以侍從塡差矣。時無職名人員,令該曹,口傳付軍職,何如?傳曰,允。
朴師訥,以禮曹言啓曰,領中樞府事申晩,曾經世孫師矣。王世孫當有臨弔擧哀之節,而不敢循例磨鍊,何以爲之?敢稟。傳曰,方在沖年,勿爲擧行。
又以禮曹言啓曰,五禮儀,大臣之喪,自上有擧哀之節,而取考謄錄,則雖因特敎擧行,而不敢循例取稟矣。今此領中樞府事申晩之喪,擧哀一節,何以爲之?敢稟。傳曰,大祭在近,勿爲擧行。
洪樂仁啓曰,摘奸宣傳官來待事,微稟。傳曰,退去,待下敎來待。
吏曹口傳政事,以金處坤爲寶城郡守。
沈鑧,以兵曹言啓曰,巡將之輪直,自有望前望後,當其次則不敢遠地出入,以待落點就直,事理當然。今日二所巡將金堈,受點之後,時限已迫,終不入來,招問該廳書員,則以時在江原道平康地,未及回還云,巡將受牌,何等重大,而任意下鄕,至於付標,事之寒心,莫此爲甚。不可不從重科罪,請巡將金堈拿問定罪,何如?傳曰,其涉駭然,先汰後拿。
乙酉四月初二日四更一點,上御崇政殿月臺。受誓戒入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書洪相聖·鄭來謙,記事官林鼎遠·尹光禮,以次侍立。上具遠遊冠·絳紗袍,乘輿出資政門外,降轝,仍詣板位上,四拜行禮後,藥房都提調金相福,提調南泰會,副提調具允鈺,問候訖。相福曰,湯劑待令矣。上曰,進之可也。上乘轝至東月臺,降轝殿坐,命堂上執禮以下諸執事,以次入侍。進前,上曰,職姓名,以次仰對退出,至捧俎官朴師伯,上命書傳敎曰,捧俎官朴師伯,年今七十云,此執事,事體尤重,減下,其代今日誓戒入參者塡差。此後年七十及雖六十,衆所共知篤老者,勿差事,分付該曹,至鄭翼祥。上命書傳敎曰,奉俎官之牲匣,做錯捷徑,故曾已申飭,今番奉俎官鄭翼祥,羊匕,以牛匕錯對,若此不無疊進之弊,豈不悚然?其宜飭一勵衆,事過後,下義禁府推考。上曰,五禮儀四品朝服,例也,親臨誓戒,事體重矣。頃已申飭,則執事中金樂洙·李澤徵·鄭述祚·李獻慶,不着朝服,其涉駭然,事過後禁推,其正日嚴飭。出傳敎上命書傳敎曰,噫,望八親享,愈恐誠敬之不逮,今日聽誓戒,當入廟門內者,其所致潔,無異執事,誓戒後,若或有不潔之事,切勿强參,雖不入庭,入丹門者,亦爲致敬,而今日後或逢不潔者,勿參,世孫陪衛之官,一體申飭。人雖微,堂上堂下及佾舞樂生,其不潔者不敢入庭事,申飭掌樂院,入丹門入庭下屬,其勿混雜事,嚴飭。上還入大內後,諸臣以次退出。
乙酉四月初二日巳時,上御資政殿。大臣·備局有司堂上·湖南暗行御史·儒生,同爲入侍時,領議政洪鳳漢,左議政尹東度,右議政金相福,吏曹判書金致仁,工曹參判鄭弘淳,御史李碩載,右副承旨李瀰,假注書鄭來謙,記事官林鼎遠·尹光禮,儒生禹禎圭,諸臣,以次進伏訖。上命注書,持入書傳,禎圭講堯典。因命書傳敎曰,居首生員禹禎圭,直赴殿試,之次生員柳德申,直赴會試,進士孟欽圭,生員南建基,生員金希孟,各給二分,禎圭退出。洪鳳漢·尹東度·金相福,竝進前問候曰,夜間聖體調攝,若何?寢睡·水刺之節,亦何如?上曰,氣則一樣矣。藥房提調南泰會,持湯劑進伏,上進御後,泰會退出,上命御史讀書啓。至濟民左倉糶穀,分排於百里內云云,上曰,此議,何如耶?鳳漢曰,此倉旣爲濟民救荒而設也。朝家只定糶穀都數而已,若其諸邑分排,卽道臣所請者也。今者書啓所陳外,又聞御史之言,則道臣,亦以爲雖就百里之內,亦足分排者無所減而有可附近變通之道,當許施之不暇,更令道臣,料度狀聞後稟處,何如?上曰,左右相之意,何如?東度曰,慮事之始,當觀大體,雖有些少難便,不必更改,而此則御史,旣以民弊歸奏,恐宜問于道臣,前頭雖準六萬石之數,苟可推移百里內之邑,則似不可不許其變通矣。相福曰,前頭不知何時食效,而目下必以遠輸爲難,如有百里內移近之道則誠好矣。上曰,備堂之意,何如?致仁曰,此倉之設,國之大計也。些少難便,不必盡拘,而誠如御史之言,就百里之內,而亦足分排,俾除民弊,則何可無變通乎?更問道臣而處之似好矣。弘淳曰,臣亦別無他見矣。上曰,依爲之。出擧條碩載,讀至船儲置變通事,上曰,何如耶?鳳漢曰,船儲置設置,節目,至爲嚴重,故前後雖値大歉,元無未捧之事,一自乙丙以後,始有未捧之擧,此或前則穀旣無多,易於充數,後則次次數多,難以備充而然耶?抑或紀綱漸夷,守令之奉行,後不如前而然耶?雖未知委折之如何,而以事體言之,憑藉歲歉,敢稱有逋,極爲未安,以事勢言之,他還竝停之時,獨令準捧,亦是行不得者,向來故相臣閔百祥,因數邑之未捧,每年三百石備置後,始出解由事,陳達定式,昨年靈巖前郡守鄭昌聖,又以該邑昨年未捧變通事陳疏也。臣以竝與他邑而令道臣消詳狀聞之意,覆奏知委,而尙無本道狀聞,誠甚訝惑,今此繡衣書啓所請,一則糶糴之酌處其數也,一則舊逋之限年分捧也,依此變通,然後上所云事體可以嚴,事勢可無礙矣。然各邑事狀,猶未詳知,更令道臣,前回奏與今覆啓,辭意反覆參究,卽爲論理狀聞,後處之,何如?上曰,依爲之。出擧條碩載曰,湖南人心,極爲巧詐,守令之出,較量其地處,如不重則輒生輕蔑之心,少不如意,輒欲除祛,種種弊端,不一而足,此後古阜·寶城·樂安·求禮·谷城等邑,必擇有地處有成績人差送,然後方可鎭壓,而救得民邑之弊矣。上曰,今聞所奏,民習寒心,後復若此,令道臣,當該首唱者,嚴刑三次後,北塞定配,擇差事,依爲之。出擧條上曰,今遣御史,專爲此也,而覽其書啓,卽戶首之操縱,御史旣已嚴刑,自可懲戢,而以此觀之,非徒寶樂,他郡他道可知,令道臣,嚴飭諸郡,俾無此弊,或有掩匿不報者,當該守令,重繩事,一體申飭。令備局,他道亦爲嚴飭,寶城郡守金應鑑,始勤終怠,卽守令之謬習,故心常惡之者,不可不嚴處,令該曹,施以準期不敍之律,其代農事方殷,卽爲口傳擇差,卽爲下送。出傳敎碩載曰,南中人心無狀,古阜民人,謀陷土主,呈狀於臣矣。上曰,刑推乎?碩載曰,九十者爲狀頭,故刑推則不得爲之矣。上曰,御史勤實矣。上曰,申領府事,漸漸已深矣。鳳漢曰,然矣。上命注書,持入雩祀祭報府五禮儀序例卷。命書傳敎曰,春秋書雩龍見之日,雩祀祭,奠幣俱三獻樂章,事體重也。今聞所奏,雖非今番銓官之過,執禮·大祝,亦皆不擇,事體寒心。此後初獻,勿論時任,以亞卿亞尹塡差,亞獻勿論文蔭擇差,終獻以三品侍從塡差,大祝亦以曾經侍從臣塡差事,申飭該曹。鳳漢曰,今番吏曹差祭事,因曾前銓官之所稟定,便成近例云,時堂上似不至深咎,而旣已處分之後,則誓戒在卽,吏堂亦當備員矣。上曰,今番則分揀,可也。出擧條泰會持湯劑進伏,上進御後,泰會退出,上曰,坐直承旨入侍事。榻前下敎洪樂性,進前讀公事,後退出,上曰,違牌儒臣,其在分義,焉敢若此?不可循例踏下而止,竝施以不敍之典。出傳敎上曰,今日誓戒時祭官,勿論實豫差,無遺進參事。出榻敎上曰,玉堂上下番入侍。校理李碩載,副修撰尹蓍東,進伏,上曰,欲詢龍見之月矣,今已記得,儒臣退出,可也。諸臣以次退出。
上在慶熙宮。停常參·經筵。
卯時辰時,日暈。下直德源府使申㬚。
朴師訥啓曰,明日常參·經筵,取稟。傳曰,只晝講。
李瀰啓曰,掌令朴奎壽·李萬恢,司諫南雲老,正言鄭槃·李命勳,除拜後過三日不爲出肅,竝卽牌招,何如?傳曰,允。
以承傳色口傳下敎曰,大臣·禮判,使之入來,待下敎入侍。
李瀰啓曰,領議政洪鳳漢,左議政尹東度,右議政金相福,禮曹判書尹汲,依下敎來待矣。傳曰,入侍。
沈鑧,以兵曹言啓曰,本曹正郞申益彬,身病猝重,勢難供職,屢度呈狀,實病旣如此,則宿衛重地,不可久曠,今姑改差,何如?傳曰,允。
又以兵曹言啓曰,去三月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
李瀰,以司僕寺官員,以一二提調意啓曰,大靜縣監權尙鎭遞任進上馬二匹,今纔上來,禾毛色,別單書入,依例內廏立養,而進上之馬,乃以體小無才者,苟充塞責,殊涉未安,推考警責,何如?傳曰,允。
又以左邊捕盜廳言啓曰,東部建德坊居出身韓泰碩家,淸酒一甁捉來,推問其犯釀情節,則招內。本洞居前察訪安家,潛釀酒,爲其分利,持來放賣,已多其數矣,今已現捉,安婢,捉來査問,則可以知之,而買飮人朴貴贊·林時淡·女得禮等,亦爲捉來査問,則亦可以知之,納招,犯釀罪人安婢十月捉來,査問其犯釀情節,則招內。上典妾,果爲潛釀,自前使韓泰碩放賣矣,聞韓泰碩之現捉,埋置二甕酒,盡爲棄川納招,買飮罪人私奴朴貴贊,良人林時淡,私婢得禮,亦爲捉來,推問其買飮情節,則招內俱以一器酒買飮的實納招。中部大寺洞居前巡將鄭白淳家,潛釀酒一中甕,捉來推問其犯釀情節,則鄭白淳三寸姪鄭植招內,同姓三寸叔前巡將鄭白淳妻金氏,以出賣之計,米一斗潛釀矣。如是現捉,而屢次嚴問,竝一如前招,放賣罪人韓泰碩,買飮罪人朴貴贊·林時淡·女得禮等,竝其所捉酒二器,移送秋曹,犯釀罪人安婢十月,鄭白淳姪鄭植,雖非元犯,旣已納招。今姑移送秋曹,而其家長安·鄭白淳等,係是朝官,令該府稟處,何如?傳曰,依爲之。安·鄭白淳,身爲朝官,尤極無狀,令該府,爲先囚南間,事過後,嚴問口招,登對以奏。
鄭尙淳,以漢城府言啓曰,卽接中部奉事李思正·東部都事鄭漢斗所報,則部屬大寺洞一牌契居前巡將鄭白淳,建德坊居前察訪安,潛釀被捉於左捕廳矣。鄭白淳家上下切鄰匠人朴者斤金·洪奉伊,任掌崔祥榮,安家上下切鄰良人柳福金,私奴同伊,任掌李貴等,依定式嚴處之意,敢啓。傳曰,知道。
又以漢城府言啓曰,卽接南部奉事李修亨所報,則部屬石橋下契居良女七愛,冒禁潛釀,爲切鄰任掌所發覺而捉送。故看審酒器,則小缸中眞酒的實,犯釀人七愛酒器,竝以移送秋曹之意,敢啓。傳曰,知道。
掌令李萬恢啓曰,請還寢東呂·址淳還配之命,更令王府,嚴鞫得情。措辭見上又啓曰,請還寢正配罪人者斤萬酌處之命,更令王府,嚴鞫得情,夬伸王章。措辭見上答曰,勿煩。又啓曰,新除授持平崔,時在忠淸道淸州地,持平韓後樂,時在洪州地,請竝斯速乘馹上來事下諭。答曰,依啓。
正言鄭槃啓曰,請還寢鍾城府爲奴罪人天大酌處之命,依律處斷。措辭見上答曰,勿煩。
行副司直李溵疏曰,伏以臣病在信心,動輒生疣,向來一疏,始求先志之辨明,終致蹤地之難安,中間薄罷,旋卽收敍,無非出於警責眷庇之聖意,而若臣之惶懍悚惕,歷屢月如一日。噫,臣之事殿下,亦旣有年矣。長短姸醜,固莫逃於淵鑑之下,愚拙之性,本不喜與人爭辨,而事有難默,言不知裁,及奉聖敎,始覺其太涉張皇,至若其心已諒之敎,百回莊誦,感涕無從,日月之明,俯燭及此,在臣義分,顧何敢自引,而每一循省,尤悔多端。此殆臣匪才冥升,過福爲災,莫之致而然也。苟不退守本分,又復進涉世路,則必將如前擿埴,不能小報聖恩,徒致上貽聖慮,爲今之計,惟謝跡榮塗,以盡自靖之圖而已。籌司還差,已有旬月,而重推催促之下,亦不敢一向偃處,謹玆來伏城闉,冒萬死短章哀籲。伏乞聖慈,天地父母,憐臣之跡,諒臣之情,將臣備局之任,亟行鐫免,俾得歸依先墓,歌詠聖德,以卒生成之澤,不勝大願云云。答曰,省疏具悉。往者其雖飭勵,卿心已諒,尙今撕捱,其何分義?卿勿過辭,從速察職。
乙酉四月初三日申時,上御思賢閤。大臣·禮判,同爲入侍時,領議政洪鳳漢,左議政尹東度,右議政金相福,禮曹判書尹汲,左承旨鄭尙淳,假注書洪相聖,記事官林鼎遠·尹光禮,以次進伏訖。上曰,大明集禮,太廟祭禮卷,儒臣持入,玉堂上下番入侍事,下敎。出榻敎玉堂洪述海·尹蓍東,持冊入伏訖,上曰,玉堂誰也?鳳漢曰,洪述海·尹蓍東也。上曰,史官出去,藥房提調,持湯劑入侍。都提調金相福,提調南泰會進伏曰,伏未審夜來,聖體調攝,若何?上曰,一樣矣。相福曰,建功湯,不可不連進矣。上曰,支離矣。鳳漢曰,臣等以爲保攝之道,恐或疎闊矣。七十二歲,大祭行禮,豈不悶迫乎?上曰,予以朴師白之甚衰,特拔祭官,然此後筋力難恃,今番決意親行。相福,以湯劑事更奏,上曰,置之,又命先退。鳳漢曰,聞于御史,則堰水皆滿,無非聖上憂民之澤。上曰,然云乎?鳳漢曰,然矣。上曰,皇朝大享,擇日乎?儒臣見之,述海見大明集禮,對曰,擇日矣。上曰,讀之。述海先讀訖,上曰,皇帝親進酌洗位,又進酌向饗,〈再〉向饗三向饗,如是則非十室,雖四室,決難行此禮。鳳漢曰,省牲,太常卿,皇朝舊例。上曰,皇朝禮也。汲曰,初十日多有舊例。上曰,然乎?其日嘉禮相値,擧動進定初八日如何?往見舊例。鳳漢曰,敢以退去之辭,仰達矣。臣之筋力,非敢自衰,而任久責重,難以驅策,特蒙聖恩,許臣遞免,則至於國家大事,豈敢自同以退閑之臣乎?上曰,有心何不言之?予中夜攬衣,亦多思惟,卿非老相,雖無原任,豈可捨卿乎?鳳漢曰,小臣豈敢自便爲心,忍負聖上克保之恩乎?然臣之情私,只切悶迫,敢此仰達矣。上不答。汲曰,舊例考見,則十八日矣。命書傳旨曰,初九日初十日,動駕相値,郡主初八日,當先詣嘉禮廳,三堂中判書爲禮儀使,回駕後進詣。出傳敎命書傳旨曰,回駕時,詣昌德宮,當爲展拜,詣昌德宮後,當翼善冠·袞龍袍,百官黑團領,前後廂軍,路上留駐。出傳敎上曰,史官出去,烽燧摘奸宣傳官入侍。宣傳官趙嶸入侍,鳳漢曰,今此湖南敗船事,處分甚嚴,庶可懲勵奸徒,而舒川稅穀一千九百五十餘石所載船,又爲臭載於通津地。此與外洋有異,船隻亦無敗沒之事,所拯者亦極零星,其爲故敗,明白無疑。論其情狀,殆有甚於湖南船人,其在國體,不可不使道臣,及時嚴覈,施以一律,湖南諸守令,旣以濫載,特敎遠配,則舒川郡守,亦不宜晏然矣。上曰,依爲之。當該守令,湖沿定配。出擧條尙淳,讀奏慶尙監司鄭存謙濟民倉穀加分狀啓。上曰,何如?鳳漢曰,此乃枚擧晉州·昆陽·固城·泗川四邑守令所報者也。蓋其倉役纔畢,濕氣尙多,穀物貼峙,實有傷棄之慮,依其所請,就其中最爲可悶之萬石,卽爲加分,待秋成依例竝耗捧上之意,分付,何如?上曰,依爲之。鳳漢曰,全羅監司沈履之,亦以濟民穀,加分之意,論報備邊司,一如嶺伯所論,而此穀體重,故使之狀聞矣。嶺伯所請,旣已許施,湖南一體擧行事,分付,何如?上曰,依爲之。出擧條鳳漢曰,今此湖南敗船罪人,令道臣査啓之命,出於懲勵奸弊之意也。如此放恣無忌憚之類,若不以法準繩,則此後漕事,更無可言。諸罪人,當有直施一律者,亦有施以次律者,按査之際,若或遲延,不無抵賴延拖之慮,朝令下去之日,卽卽擧行,仍卽刻期修啓,俾免論責事,一體嚴飭於道臣,何如?上曰,依爲之。出擧條命書傳旨曰,頃年五道運米時,無一臭載,可見人力之勝造化,而今者湖南道臣六道啓本中,三邑稅船萬石,臭載於一處,今乃初聞。噫,一粒粟,猶辛苦,況萬石穀物乎?非徒經費,其於拯米無劣米,其民何辜?不可不嚴懲,道臣親執應施律者,嚴査啓聞,千石濫載,尤涉無據,濫載三邑守令,不可常律處之,嶺沿定配,自其處押送上來者,亦爲當日押送,咸平·海南代,勿論文武,已署經者口傳極擇備擬,待下批當日下送事,回諭道臣,分付該曹該府。出傳敎命書傳旨曰,觀此關西道臣狀聞,孟山事其涉矜惻,旣問入侍大臣,考例卽爲顧恤事,回諭。出傳敎命書傳旨曰,觀此海伯狀聞及謄本,旣問于大臣,府使兪彦鉉,從重推考,烽臺人,從重決棍事,回諭。出傳敎三大臣更爲入侍事,下敎。
以正言李命勳罷職傳旨,命書傳旨曰,只推,湖南兩邑守令,勿拘都事,各別擇差事,下敎,命書傳旨曰,鄭昌聖執事,代以聽誓戒者,卽爲塡差。出傳敎鳳漢曰,朝家處分,貴在恩威之竝施,頃者鄭昌聖之遞邑,爲其親年已老,一弟遠謫故也,昌聖今又罪配,則其弟昌順所坐,不過違牌,宜有參恕之道矣。上曰,放送可也。出擧條命書傳旨曰,大臣所奏,旣已允可,其在懲一勵百之道,畿甸咫尺之地,不可循例處之,前校理洪檍敍用,付軍職,差遣御史於其處,嚴査以來。出傳旨諸臣以次退出。
上在景熙宮。停常參,只晝夕講。
下直,寶城郡守金處坤,咸平縣監李栢齡,海南縣監鄭擇。
朴師訥啓曰,明日常參·經筵,取稟。傳于師訥曰,只晝講。
藥房都提調金相福,提調南泰會,副提調具允鈺啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
傳于具允鈺曰,生鰒停止。
沈鑧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴師訥啓曰,檢閱韓栐,自鄕上來云,卽爲牌招察任,何如?傳曰,允。
以承傳色口傳下敎曰,淸衍郡主吉禮時,初八日出宮最間,初十日回駕後擧行事,分付嘉禮廳。
傳于具允鈺曰,上·副使,晝講同爲入侍。
假注書望,鄭來謙有頉,代以李命彬爲假注書。
傳于朴師訥曰,明日只晝講,兼行次對。
傳于鄭尙淳曰,貂皮下該司,匹緞,當用於吉禮,皆內入。
兵曹口傳政事,副司果洪檍。
李瀰啓曰,前校理朴師海敍用,夕講同爲入侍事,命下矣。時無職名,令該曹,依例口傳付軍職,何如?傳曰,允。
兵曹口傳政事,朴師海爲副司果。
李瀰啓曰,明日次對,兩司長官,當爲進參,大司憲趙曮,大司諫李得培,竝待開門牌招,以爲入侍之地,何如?傳曰,允。
具允鈺,以吏曹言啓曰,咸平縣監,勿論文武,擇差事,命下矣。未準朔禁軍將,竝擬以入之意,敢啓。傳曰,知道。
吏曹口傳政事,以李栢齡爲咸平縣監,以鄭擇爲海南縣監。
朴師訥,以承文院,以都提調意啓曰,本院寫字官豫差訓長洪聖猷有頉,代以李時佐差定,以爲勸奬之地,何如?傳曰,允。
吏曹參議李潭疏曰,伏以臣愚迷鈍滯,不曉通變,居三銓四十有餘日,無所攸爲。惟差祭一事,庶可效其職責,而亦不善於周旋,卒自陷於罪戾,杜門悚息,恭俟鈇鉞之遄加,不意包容之德,過加推恕之恩,溫音特下,官秩如舊,臣誠惝怳感激,益不知措躬之所也。本事顚末,已蒙天鑑之俯燭,臣何敢復事煩瀆,而若其昧事體之重,襲近例之謬,致勤飭敎之罪,則固自如也。噫,臣之出入邇班,今幾十年,豈不知我聖上重祀典之至意,而顧此所坐,殆近於放忽,使區區平日仰體致敬之本心,無以自暴,是尤臣之慙恧兢惶,無面可顯者也。以此負累之蹤,初無去就之可論,而親臨誓戒,期日已迫,名忝執事,逃遁無路。雖不得不冒沒入參,而因仍盤礴,斷無是理,玆敢冒入文字,悉暴哀懇。伏乞聖明,亟遞臣職,重勘臣罪,以爲人臣溺職之戒,千萬幸甚。答曰,省疏具悉。特敎飭勵,復爲甄用。一則有所重,一則察本事,爾勿過辭,從速察職。
乙酉四月初四日午時,上御景賢堂。晝講,上副使同爲入侍,特進官南泰著,同知事洪名漢,參贊官朴師訥,侍講官洪述海,檢討官尹蓍東,假注書洪相聖,記事官林鼎遠·尹光禮,武臣李禹錫,冬至上使全恩君墩,副使韓光會,掌令李萬恢,正言鄭槃,以次進伏訖。上命述海,進讀書傳君奭篇訖,上親讀一遍,又命文義。述海曰,周公之挽留召公也。爲國家惓惓之意,溢於辭表,千載之下,有足想見,而所引商之六臣,文王之四臣,尤可見賢臣之有關於國家也。君臣本有相須之義,更留聖意於得人好矣。上曰,當體念矣。名漢曰,人主所深戒者,天命人三字。上曰,然矣。名漢曰,臣方待罪牲署,故以犧牲事,敢此仰達矣。本署留養黑牛,致斃於牛疫者,爲十四首,所餘者三首,亦皆有病,故濟州分養牛,趁夏享前,盡數上送之意,前期申飭矣。終不上來,日前濟州牛三首,始爲上來,而亦甚體小,元數亦爲不足,今此夏享大祭時,無以推移進排,實差黑牛六首,豫差黑牛二首,依例別貿取用之意,分付該曹,何如?上曰,依爲之。出擧條講官先退,李萬恢曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又曰,太丁兇逆,前古所無,今旣正法,少洩輿情,而罪人者斤萬,旣聞太丁陰慘叵測之說,不旣發告,私相傳說,知情不告,自有其律。今此酌處之命,雖出於聖上好生之德意,其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條槃曰,新除授獻納安杓,以回還書狀,未及復命,事當啓請下諭,而臣於昨日詣臺傳啓之際,未及省察,自致遺漏,臣之疎率不審之失,於是著矣。宜卽引避,而素患頭眩之症,猝發於罷臺歸次之時,未免經宿,所失尤大,揆以臺體,勢難仍冒,請命遞斥臣職。上曰,勿辭。師訥曰,正言鄭槃,再啓煩瀆,退待物論矣。上曰,知道。出擧條臺臣先退,師訥曰,御史洪檍,載病詣闕下,何以爲之?敢稟。上命書傳旨曰,御史洪檍許遞,其代前校理朴師海敍用爲御史,其令夕講入侍。出傳旨命書傳旨曰,夕講爲之。出傳旨藥房提調南泰會,進湯劑入侍,上進御湯劑,泰會進請八味元,上曰,耳聾之症,甚於李德壽,且眼昏漸甚奈何?泰會曰,若御八味元,則庶有效矣。海南·咸平兩守令,卽令謝恩,夕講同入事,下敎。出榻敎上命冬至正副使進前,特慰遠勞訖。諸臣以次退出。
乙酉四月初四日申時,上御景賢堂。夕講,御史·咸平縣監·海南縣監,同爲入侍時,特進官南泰著,同知事洪名漢,參贊官洪樂仁,侍講官洪述海,檢討官尹蓍東,假注書李命彬,記事官尹光禮,記事官韓栐,副司果朴師海,咸平縣監李栢齡,海南縣監鄭擇,以次進伏訖。上命述海,讀書傳蔡仲之命一篇訖,上讀新受音一通,命陳文義。述海曰,此篇可見周家仁厚之實政,而反復戒勅者,只在於天人之際,其曰皇天無親,民心無常者,可見周公之意,卽所謂天人之際,甚可畏者也。上曰,所陳好矣。蓍東曰,以此篇言之,則蔡仲克庸秪德,故周公封之,及其作名而誥戒也。首曰卽乃封敬哉,蓋敬爲徹上徹下之工,不可一日離也,故聖人於是,必眷眷焉,此所當詳味處也。上曰,所達好矣。蔡仲亦賢矣,三叔之中,獨封蔡仲,於此可見矣。名漢曰,懋乃攸績以下,皆諸侯之責,而康濟小民,尤爲緊要矣。泰著曰,率自中三字,簡而要,此是帝王相傳心法,體念好矣。樂仁曰,改封蔡仲,可見聖人公天下之心,公字上,體念好矣,上曰,康濟小民,予誦之,勉飭二守令矣。講訖,上曰,御史進前。師海進前,承命先退,藥房提調南泰會,持湯劑入侍,上進御後,泰會及講官,先爲退出。上命栢齡進前曰,咸平設賑邑乎?栢齡曰,未及知矣。上曰,椒島以後,初爲守令乎?栢齡曰,二次矣。上曰,咸平之米,添載致敗,豈不非乎?汝須勉力爲之,汝是報國之時矣。上命鄭擇進前曰,海南,何處人也?擇曰,居在公州矣。上曰,誰之後也?擇曰,姓貫光州矣。上曰,已下敎於李栢齡而今番臭載,前古所無,海南一縣,專付於汝,毋負以佐幕爲守令之意,勉力爲之,可也。上又曰,以翰林入侍而以侍從亦爲入侍乎?擇曰,曾以侍從,亦爲入侍矣。上曰,七事不問,退去可也。樂仁讀宣諭及別諭後,栢齡·擇,退出,上曰,鄭擇,領相曾知之乎?樂仁曰,登科後始見之矣。上曰,果誰之後也,誰之族也?樂仁曰,光州鄭氏云矣。光禮曰,其先連有蔭官矣。上曰,律文中凡稽滯者,一日笞五十,隨日加十,止於杖一百云,其闕同推,其若兩次,至於百,可也。一次則應爲笞五十,而以一百照律,其涉混淪雖曰,前例,此是謬例,今番爲始,依此擧行事,分付該曹。出傳敎上曰,庭試式年謁聖有三榜,翰圈,依例擧行。出傳敎上曰,內乘明日晝講,同爲入侍。出榻敎上命承旨就坐。諸臣以次退出。
上在慶熙宮。停常參,只晝夕講。
朴師訥啓曰,自初六日初七日,國忌正日齋戒相値,八日·九日,親祭正日齋戒相値,視事頉稟。傳曰,知道。
沈鑧啓曰,臣依定式進詣崇政殿月臺,入直禁軍等軍裝服色點考,則皆無頉,仍以傳敎內辭意勞問,則竝好在矣,敢啓。傳曰,知道。
李瀰,以義禁府言啓曰,慶尙道金山郡金泉驛徒三年投畀罪人鄭昌順,放送事承傳,啓下矣。放送事,分付道臣之意,敢啓。傳曰,知道。
說書具㢞疏曰,伏以臣待罪官僚,行且半年,滅裂之姿,無少裨效,懇迫之私,屢煩瀆擾,日夕惶恧,靡所自措。前後違逋,亦出於情窮勢迫,而聖度如天,例勘猶靳,在臣私分,固當銜恩畏義,竭蹶趨供,豈敢復爲辭免之計哉?第臣於日前直廬,忽發頰腫,蒼黃替出,多般藥治,而毒氣漸肆,剌痛轉劇。將至於成膿之境,當此動駕在近,宮官備員之時,以此病情,萬無蠢動陪參之望,設使忍死强策,亦有汚穢淸班之慮,臣若徒知煩猥之可畏,而不以實陳,以致臨急變通,未免窘速,則臣之罪戾,尤無所逃。玆敢略入文字,仰籲崇聽。伏乞聖慈,俯賜矜諒,亟削臣職,仍治臣罪,使僚員無缺,私心獲安,千萬幸甚。答曰,省疏具悉。爾其勿辭,調理察職。
乙酉四月初五日午時,上御景賢堂。晝講,大臣·備局堂上引見入侍時,知事黃仁儉,特進官元仁孫,參贊官沈鑧,侍讀官洪述海,檢討官尹蓍東,假注書李命彬,記事官尹光禮,記事官韓栐,武臣金養正,事變假注書白師殷,領議政洪鳳漢,左議政尹東度,右議政金相福,行知中樞府事洪啓禧,行司直洪象漢·金陽澤,右參贊李益輔,吏曹判書金致仁,刑曹判書黃仁儉,兵曹判書沈鏽,行副護軍具善復,行副司直金善行,吏曹參判元仁孫,行副司直洪麟漢,刑曹參判徐命膺,執義李基德,司諫南雲老,以次進伏訖。上命述海,讀書傳多方一篇訖,上讀新受音一通,命陳文義。述海曰,周誥諸篇,固皆詰屈聲聱,而此篇爲尤難,如臣愚魯,有何可陳,而大抵殷民之詿誤不靖者,惟當劫以威罰,施以典刑,今於一篇之間,其所爲言,引入夏商,得失之際,丁寧反復,委曲懇惻。此所謂仁厚之至者也,此豈但使反側子自安而已。周家八百年基業,抑亦兆朕於此等處矣。其曰,厥民刑用勸者,仁之道也,其曰明德者,仁之本也,其曰愼罰者,仁之政也。故先儒以爲仁者,人君所依也,此可見仁之用大矣。且殷人之不忘於殷,亦有殷家賢聖之君六七作,深仁厚澤及人者深,國雖亡而民猶不忘,周之以仁爲政,必欲使天下歸仁者,亦此道也,留念於仁之一字,是所望也。上曰,所陳好矣。蓍東曰,此篇誥戒殷民,故追本殷先之受命而言之,反復丁寧,苟以王者政敎言之,則雖以成湯之聖,不過曰愼厥麗,乃勸,先自修德以愼夫民之所依而勸之,然後民乃從。若下文明德·愼罰·靈承于旅惟典神天,皆由愼厥麗推廣而已,此等處,伏願留意焉。上曰,所達好矣。仁儉曰,治國之道,不出於明德愼罰,夏之君至帝乙,莫不明愼。若不明愼,則天降時喪,此爲宗旨,而克念作聖,罔念作狂,實理如此,明德愼罰,則以爲本,克念罔念,則以爲戒,臣敢以此,仰達矣。上曰,所奏是矣。仁孫曰,諸臣已爲詳陳,臣別無可達者,而於此亦可見三代興替之由矣。鑧曰,臣別無可達者矣。上曰,呂氏誰也?述海曰,東萊呂祖謙也。講訖,鳳漢進前曰,日間聖體若何?寢睡·水刺之節,亦何如?上曰,一樣矣。藥房提調南泰會,持湯劑入侍,上進御後,泰會退出。鳳漢曰,此乃黃海水使柳鎭夏狀啓也。枚擧延安府使兪彦鉉牒報,以爲本府定山烽臺直所接草屋失火,所置交子弓二張·長箭十六箇子母砲一坐,筒兒五箇燒火,同失火人,今方移囚以待,令攸司勘處,而府使兪彦鉉,亦不無常時不能檢飭之失,其罪狀,令廟堂,稟處爲請矣。守令以下,日前已有特敎處分,今無更議,所燒軍物之代,卽令備置事,分付,何如?上曰,依爲之。出擧條鳳漢曰,今番保民司設置時,以官帽餘銀劃給者,實由不獲已也。別使公用,雖以他條區劃事定式,終涉苟艱,當初各衙門所出之本銀,未及盡報,且譯官始望,則本銀盡報後,其餘剩或冀屬之於渠輩,而今乃不然,不無稱冤之端,臣等,方以此關念矣。俄者刑判黃仁儉,以爲保民司財力,有所料量,則每年所餘,當不下數千,竝與各道贖錢之屬於賑廳者通計,則亦似不少,就其中割爲別使公用條,以慰譯官落莫之群情爲宜云。此議誠有意見,每於歲末,觀其餘數,移作賑穀之外,或留作公用條,或漸償,各衙門前頭,又有餘地,則仍付應辦,所以爲方便區處之地,而每年保民,堂上及賑堂,問于廟堂擧行。昨年稟定,賑廳年年作銀者,乃是爲別行豫備者,此亦依前定奪,別錄句管於備局事,更爲定式,以今日所奏。出擧條添付於保民司節目事,一體分付,何如?上曰,依爲之。仁儉曰,捕廳,搜捉賊物後,推給本主,而或有明是賊贓,莫知誰物及印僞造應行一律籍産者,屬公施賞,聞其廳規云,而今者自左捕廳,有移囚罪人,而所持雌馬道袍等許多物種,沒數見奪於捕廳,稱冤於捧招時。故臣以此與强竊盜有異,斯速出給,而捕校之憑公營私,隨捉屬公,極爲不可之意,再次文移,則捕廳不卽出給,其回移中,曾所未聞事理不當等說,非但全不擇發,有關事體,賊贓外屬公之規,若不嚴禁,則疲殘小民,將無以措手足,左捕將張志恒,從重推考。竊盜印僞造外,罪人物件,切勿屬公事,定式禁斷,何如?上曰,所奏誠是,依爲之。以上竝出擧條上曰,夕講爲之。出傳敎基德曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條基德曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。基德曰,稅船臭載之患,無歲無之,而未有甚於今年,此由於國法不嚴,沙格輩幻弄故敗之致,今此萬餘石之見失,極爲驚心,而拯劣米之貽弊小民,尤豈不可矜乎?大抵近來人心日下,船漢輩奸計百出,所謂致敗者,不在大洋,而必於浦口者,情狀巧惡,昭不可掩。若不嚴繩,其弊難杜,自今以後,非大洋而謂之敗船者,各別嚴査,都沙工必施梟首之律,騎船監色及格軍,竝刑配北道,明立法條,永爲定式,則庶可爲懲勵之道矣。上曰,所奏是矣,而若定以劃一之法,持難矣。雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。雲老曰,正言鄭槃,以新除授獻納安杓,以回還書狀未及復命事,當啓請下諭,而臣於昨日詣對傳啓之際,未及省察,自致遺漏,臣之疎率不審之失,於是著矣。宜卽引避,而素患頭眩之症,猝發於罷臺歸次之時,未免經宿,所失尤大,揆以臺體,勢難仍冒,引嫌而退,不請下諭,揆以臺體,未免疎忽,勢難仍在,請正言鄭槃遞差。上曰,依啓。雲老曰,新除授獻納安杓,以回還書狀官,時未復命,請斯速乘馹上來事下諭。上曰,竣事後自當上來,勿爲下諭。以上竝出擧條上曰,內乘入侍。臣師殷,承命出去,率入內乘許泓進伏,上曰,汝須出去,輿入副輦,而不必用輦陪軍,使寺中諸隷,輿入可也。泓曰,當使入直,注達輿入乎?上曰,好矣。泓承命出去,輿入副輦,泓曰,副輦乃是孝廟朝所造云矣。上曰,制度稍異,下段似駕轎矣。上又命輿入御輦及東宮輦,上曰,副輦之於東宮輦,大小,何如?泓曰,副輦稍大矣。上命以次輿出,講官及次對諸臣先退,上命承旨就坐。諸臣以次退出。
乙酉四月初五日申時,上御景賢堂。夕講入侍時,知事黃仁儉,特進官元仁孫,參贊官李瀰,侍講官洪述海,檢討官李性源,假注書李命彬,記事官尹光禮,記事官韓栐,以次進伏訖。上命述海讀書傳立政一篇訖,上讀新受音一通,命陳文義。述海曰,籲俊尊上帝一句,爲一篇宗旨,蓋人君得人,而將共天位修天職。故必曰籲尊,此義甚好,而其曰庶常吉士,其曰勿以憸人,其曰勿有間之者,莫非籲尊之道,而聖人之所以惓惓者也。方今聖明在上,如日中天,豈有憸人?又豈有間之慮而,滿廷之皆爲吉士難矣,此等處,伏望留意焉。上曰,然矣。性源曰,立政一篇,卽周公之納誨終篇也。禮樂刑政,孰非王道,而屢擧庶獄庶愼,尾擧司寇,蓋以刑者,人命所關處,其所告戒,若是申申矣。上曰,下番所奏誠是矣。仁儉曰,治國之道,得人爲本,國家用人,非爲利其身,要與共天職,得人則治,失人則亂,文王惟督牧夫,庶獄庶愼,付于有司,已不與焉,所謂罔敢知者,其旨深矣。自上以得人爲先,體念於罔敢知之義,深所望焉。上曰,因文義陳其職掌,誠是矣。仁孫曰,兵刑是治國之急務,故致意於末端矣。上曰,是矣。上又曰,非但周公告成王,雖後世人君,皆有嗣王矣。性源曰,嗣天子王四字之中,進戒之意深矣。講訖,上曰,藥房提調,持湯劑入侍。出榻敎藥房提調南泰會,持湯劑入侍,上進御後,泰會退出。仁儉曰,慶尙道漕船設置之後,臣二歲監載,則大張軍物,紀律可觀,僉使眼同結船以來,故果然有效矣。仁孫曰,俄與大臣相議,湖南,亦爲漕船似好矣。上曰,作隊以來,則必應有效矣。上曰,今番湖南六度狀聞,萬石臭載,嗣服後初聞,故已爲下敎。今日憲臣所懷,雖由慨而然,此非設法者,故不從。今講立政,有起意者,何則周公之戒成王,卽刑政也,大抵法者本也,刑者末也,不過輔治也。雖日施一律,慾竇難制,其犯法而施法,不若初不使犯法也,古人有昔無襦今五袴之歌,此正若此也。何以然之,昨年五道運米之時,差員乘船,沿路探候,故無一臭載,非徒差員,實監色乘船,自古有飭,而差員不乘船,監色假立,任自發運,沿路視若尋常,不爲探候,不若探望倭船去來之誠,無識沙格,貪一時之大慾,從中作俑,其勢固然,若此而施以一律,此道之以刑,齊之以刑者也。今番査處,雖不可已者,聞今日知經筵所奏,嶺南設置漕運船隻之後,聞其制無異師律,豈特此也?嶺南稅船,一自制此之後,莫聞臭載,卽其效也,湖南亦依嶺南例制置事,令備局消詳講確,登對時稟處,制置之前,實監色乘船差員,同時騎船,沿路着實望候事,嚴飭。若或有不謹者,當該守令·差員沿路所經官,當重繩,懲一勵百,以此嚴飭。噫,中人以下,慾有不可絶也。況許多穀物所載之船,一任沙格,其無管轄沙格,此輩若見血之蠅,大慾亘中,其勢豈無,以此觀之,豈不若嚴立科條?使沙格勿陷刑辟,使海邊之民,不受其弊,此予所以譬諸五袴者也。令備局,爲先申飭諸道,卽令講定以奏。出傳敎講官先退,瀰讀大司諫李得培牌不進罷職傳旨。上曰,只推。上曰,初九日三嚴,以辰正三刻擧行。出傳敎上曰,頃者郊外省耕之時,不過仲春,而以不初耕申飭,有所下諭,今覽湖西伯農形狀聞,月初封啓者,或初耕或再耕云,此省耕後兩月之事,而前月卽常年孟夏則猶若此,譬諸嶺南勤農何,無乃守令不爲田畯而然乎?令備局,申飭本道,其令體予暮年勤懇之意。出傳敎上命承旨就坐。諸臣以次退出。
上在慶熙宮。停常參·經筵。
文定王后尹氏忌辰齋戒。
卯時,有霧氣。
以承傳色口傳下敎曰,今日爲之之時,世孫當偕出,只入直春桂坊待令。
親臨肄儀罷後,大殿,政院·玉堂口傳問安。答曰,知道。
世孫宮,政院·玉堂口傳問安。答曰,知道。
以備忘記,傳于具允鈺曰,閔氏·李氏爲尙宮。
乙酉四月初六日辰時,上具翼善冠·袞龍袍,出崇賢門外,親臨肄儀入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書洪相聖·李命彬,記事官尹光禮·韓栐,以次侍立。上立板位,肄儀訖,上曰,其間頗久,幾爲九成之頃矣。上曰,大臣·禮判·儒臣,入侍。出榻敎領議政洪鳳漢,左議政尹東度,右議政金相福,禮曹判書尹汲,應敎洪述海,副修撰李性源,進伏,鳳漢曰,夜間聖體若何?寢睡·水刺之節,亦何如?上曰,一樣矣。上曰,樂章中,顯美龍光兩章,合章而歌之,斯爲九成矣。鳳漢曰,誠如聖敎矣。上曰,須更議之可也。藥房提調南泰會,持湯劑入侍,上進御後,相福曰,請於大享前,加進湯劑焉。上曰,所服已多,豈可加進乎?上曰,今日予又用心矣,卿等見朝霧乎?今則雖不望雨,而消霧之雨,不可已矣。上仍乘輿入崇賢門,諸臣以次退出。
上在慶熙宮。停常參·經筵。
文定王后尹氏忌辰。
以承傳色口傳下敎曰,今番親押,且有考準者,攝行祭祝文,亦當一體親押,禮房承旨,以黑團領盡爲整齊後,來待于資政門外,都承旨,以時服同爲入侍。又口傳下敎曰,遣入直廳注書,三相入來事,傳諭,禮判及洪啓禧·徐命膺,亦令來待,典樂·雅樂樂章,持來以待。
傳于具允鈺曰,都承旨·禮房承旨,先爲入侍。
沈鑧啓曰,來十一日朝參,取稟。傳曰,停。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以兵曹言啓曰,今此宗廟擧動時,本曹郞廳侍衛及陪衛各差備,不可不備,正郞一員有闕之代,令該曹,口傳差出,以爲備員之地,何如?傳曰,允。
吏曹口傳政事,以李致中爲兵曹正郞。
乙酉四月初七日辰時,上御資政殿。都承旨·禮房承旨入侍時,行都承旨具允鈺,右承旨朴師訥,假注書洪相聖,記事官尹光禮·韓栐,以次進伏訖。上命禮房承旨,讀太廟祝訖,上親押。藥房提調南泰會,持湯劑入進,上曰,注書出去,命三大臣隨其來詣,使卽先入,又命禮判及洪啓禧·徐命膺,入侍事,下敎。領議政洪鳳漢,左議政尹東度,右議政金相福,禮曹判書尹汲,洪啓禧·徐命膺,連次進伏訖,上命香室官,招典樂持樂章入,又命儒臣,持周頌入侍。儒臣李性源·尹承烈,進伏,上命性源,讀周頌訖,又命持大雅入來,命承烈讀大雅,命典樂,使之連誦太廟祭享樂章,及大報壇樂章訖,命退。上命洪啓禧,編成太廟樂章。鳳漢曰,旣令洪啓禧監樂章,則不可無徐命膺與具庠矣。上曰,極好。鳳漢曰,尹蓍東又好矣,上曰,近見其爲人可好矣。啓禧曰,臣有前達,自上若見其人,則可知其人矣。上曰,第言玉堂諸臣名。鳳漢,擧洪述海·金龜柱·李性源。上曰,洪述海好矣。鳳漢曰,述海果好,而父子不可同參矣。相福曰,金致謙似好矣。上曰,甚好矣,與具庠同爲之。上特賜冊名曰,海東樂章,呼寫跋文,命鳳漢編次。命書傳旨曰,海東樂章,令芸閣活印,跋文書寫人旣命,一件入內,一件進獻五處史庫,禮曹掌樂院各藏一件,內而承政院·弘文館·藝文館·侍講院,外而五上司,各頒一件,知中樞洪啓禧,弘文提學徐命膺,正金致謙,前校理具庠,其令監董。出傳敎命書傳旨曰,凡大祭,初獻官省牲後,詣神廚省明水,例也。見丘濬大學衍義補,而親省牲,纔見皇朝集禮,卽皇朝已行之禮,而非徒省牲,亦有視明水省鑊之禮。噫,望八親享,其豈攸料?今番當無遺禮而行,視明水省鑊,一體擧行。出傳敎藥房提調,持湯劑入侍事,下敎。自太廟詣昌德宮時,百官以黑團領隨駕事。榻前下敎大臣以下竝入侍事。榻前下敎玉堂上下番,持雅頌入侍事,下敎。諸臣以次退出。
上在慶熙宮。停常參·經筵。
朴師訥啓曰,來十一日文臣殿講,取稟。傳曰,停。
又啓曰,來十一日輪對,取稟。傳曰,停。
李瀰,以義禁府言啓曰,明日擧動時,大駕各差備都事九員,王世孫左右考喧都事二員,本府入直公事回公都事二員,合以十二員當爲分排,而都事金元柱,移拜刑曹佐郞,參下都事韓泰裕,與判義禁洪象漢有妻三寸姑母夫應避之嫌,竝令該曹,依例口傳差出相換,假都事三員,亦令差出,以爲分排之地,何如?傳曰,允。
吏曹口傳政事,以李黃中爲禁府都事,禁府都事韓泰裕,典牲奉事鄭國仁相換。
上在太廟齋室,齋宿。停常參·經筵。
藥房都提調金相福,提調南泰會,副提調具允鈺啓曰,伏未審日間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
傳于沈鑧曰,三嚴一刻二刻拔之,世孫,當隨出,時刻置之。
又傳于曰,香祗迎後,當隨往矣。
大駕入太廟齋室後,政院·玉堂·藥房口傳問安。答曰,知道。
大駕詣宗廟永寧殿,奉審省器省牲,入齋室後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
李瀰,以兵曹言啓曰,在前經宿擧動時,闕內巡檢,使入直兵曹都摠府堂上申飭事,例爲啓稟分付矣。今亦依此擧行之意,敢啓。傳曰,知道。
傳于李瀰曰,軍兵饋粥事,分付訓局龍虎營,挾輦軍留門後,饋粥事,亦爲分付。
以承傳色口傳下敎曰,禮房承旨,進排官摘奸後來奏。
以承傳色口傳下敎曰,前有再次懸燈下敎矣,望八懸燈翌日來此,又見燃燈,今日如有欲爲更燃者,分付漢城府,知委五部。
上在太廟。停常參·經筵。
中宮殿·惠嬪宮,王世孫遣宮官問安。答曰,知道。
王世孫還宮後,政院問安。答曰,知道。
宋聖遇啓曰,兵曹都摠府郞廳來言,闕內各處入直軍兵,夜巡檢之意,敢啓。答曰,知道。
乙酉四月初九日辰時,上具遠遊冠·絳紗袍,太廟擧動入侍時,行都承旨具允鈺,左承旨鄭尙淳,右承旨朴師訥,左副承旨沈鑧,右副承旨李瀰,同副承旨洪樂仁,假注書洪相聖·李命彬,記事官尹光禮·韓栐,以次隨駕。上出崇賢門外,立板位,香祗迎時,上曰,旣已親押,則永寧殿,先爲傳香,事涉輕遽,禮房承旨推考。出擧條上曰,禮房承旨遞差。上曰,吏曹當該堂上推考,祭享色郞廳,事過後,令該府處之,該吏,令攸司科治。上曰,當該承旨罷職不敍。上曰,吏曹堂郞及下吏下敎,置之。以上竝出榻敎上曰,皇明集禮,非徒省牲,視明水視烹親爲爵洗,事體至重且大,以禮記觀之,天子袒而親射牲,周之禮文亦然,孔子所重,亦祀典也。噫,于今親享,寔是料外,凡事恐或欠誠,再昨永寧殿·宗廟親押,亦此意也。旣已親押,則一體香祗迎,曾亦有例,旣行香祗迎,隨行獻官以下諸執事隨後,亦例也。今日意必若此,不爲下敎,永寧殿香,先爲傳香,太室香,其欲循例擧行,禮房承旨矇然先來以待,執事亦令先詣,臨時擧措窘束,事之寒心,莫此爲甚。不可遞差,事止,當該承旨,施以不敍之典,該房旣不稟,亦不指揮,此非該色郞廳下吏之過,吏曹堂郞下吏下敎,置之。出傳敎上曰,獻官以下諸執事先詣者,殿司掌牲令外,竝令還來,隨香進詣。上曰,副司直李福源,承旨除授牌招,先隨駕後謝恩。出傳敎上曰,承旨,房順房。出榻敎香祗迎訖,上乘輦,藥房都提調金相福,提調南泰會,持湯劑入侍,上進御後,仍詣太廟時,上曰,當該中官田宗成,令該府處之,當該寶差備·交龍旗差備,莫重香過時,不爲下馬,從重推考。由於駕前諸侍衛,不爲下馬之故云,乘輦之前,寶差備宣傳官外,豈敢乘馬先詣?此爲差備任便之致,事之可駭,莫此爲甚,司禁差備·堂下武臣先詣者,事過後,令兵曹決棍。出傳敎上曰,王世孫,祗迎置之。出駕前下敎大駕至太廟門外,降輦乘輿,入齋室。諸臣以次退出。
乙酉四月初九日午時,上具冕服,太廟奉審入侍時,行都承旨具允鈺,左承旨鄭尙淳,右承旨沈鑧,左副承旨李瀰,右副承旨李福源,同副承旨洪樂仁,假注書洪相聖·李命彬,記事官尹光禮·韓栐,以次陪從。上入太廟殿內,奉審訖,仍爲省器,又詣永寧殿,亦如之,又詣太室門外北庭板位,省牲訖,還入齋室時,上曰,王世孫還宮,待諸司豫備擧行,時刻單子置之。出榻敎諸臣以次退出。
上在慶熙宮。停常參·經筵。
自卯時至酉時,日暈。
親祭罷後,王世孫遣宮官問安。答曰,知道。
政院·玉堂·藥房口傳問安。答曰,知道。
朝廷·二品以上·六曹堂上單子問安。答曰,知道。
大駕入昌德宮後,政院·玉堂·藥房口傳問安。答曰,知道。
傳于李瀰曰,諸司豫備。
大駕入毓祥宮後,政院·玉堂·藥房口傳問安。答曰,知道。
傳于李瀰曰,諸司豫備。
大駕還宮後,政院·玉堂·藥房口傳問安。答曰,知道。
沈鑧啓曰,明日常參·經筵取稟。傳曰,只晝講。
又啓曰,假注書李命彬,身病猝重,勢難察任,今姑改差,何如?傳曰,允。
李瀰,以兵曹言啓曰,依傳敎,隨駕禁軍及駕後與標下軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎挾輦軍隨駕將校軍兵等處,設粥分饋之意,敢啓。傳曰,知道。
又以御營廳言啓曰,依傳敎隨駕別抄及屛門把守斥候伏兵等處,設粥分饋之意,敢啓。傳曰,知道。
又以禁衛營言啓曰,依傳敎,隨駕槍劍軍等處,設粥以饋之意,敢啓。傳曰,知道。
假注書望,洪相聖有頉,代以崔命麟爲假注書,李命彬改差,代以尹長烈爲假注書。
乙酉四月初十日四更一點,上具冕服,立太廟東庭板位,親祭入侍時,行都承旨具允鈺,左承旨鄭尙淳,右承旨沈鑧,左副承旨李瀰,右副承旨李福源,同副承旨洪樂仁,假注書洪相聖·李命彬,記事官尹光禮·韓栐,以次侍立。上立東庭板位,行四拜禮,仍詣殿內,行晨祼禮後,仍行初獻禮,還降復位,退御小次,命洪鳳漢行亞獻禮,尹東度行終獻禮訖。上還就板位,仍行飮福禮,復行四拜〈禮〉又行望瘞禮。還詣殿內,奉審十二室後,出就齋室時,上曰,還宮時刻單子置之,待初嚴下擧行。出榻敎諸臣以次退出。
乙酉四月初十日辰時,上具翼善冠·袞龍袍,還宮入侍時,行都承旨具允鈺,左承旨鄭尙淳,右承旨沈鑧,左副承旨李瀰,右副承旨李福源,同副承旨洪樂仁,假注書洪相聖·李命彬,記事官尹光禮·韓栐,以次隨駕。上出齋室門外乘輿,藥房都提調金相福,提調南泰會,持湯劑入侍,上進御後,上曰,自誓戒日至昨日,諸處分下敎,一倂分揀。出駕前下敎上呼寫御製,允鈺寫訖,上使讀之。上出大廟門外,降輿乘輦,仍詣昌德宮,至進善門外,降輦乘輿,至萬安門外,降輿,入眞殿展拜訖。巳時,上出萬安門乘輿,藥房都提調金相福,提調南泰會,持湯劑入侍,上進御後,至進善門外,降輿乘輦。上曰,當詣毓祥宮,前後廂軍,依前路上留住,百官行禮置之。出駕前下敎上至毓祥宮大門外,降輦乘輿,入毓祥宮齋室。未時,上出毓祥宮門外,乘輿至大門外,降輿乘輦。藥房都提調金相福,提調南泰會,持湯劑入侍,上進御後,仍爲還宮,至崇賢門外,降輦乘輿,入大內,諸臣以次退出。
上在慶熙宮。停常參,只晝夕講。
藥房提調南泰會,副提調具允鈺啓曰,太室夏禴,親將達朝,仍詣璿源殿,歷拜毓祥宮,向晩還宮,勞動備至,伏未審夜間,聖體提攝若何,寢睡·水刺之節,亦何如?王世孫隨駕之餘,氣候,何如?臣等不任區區伏慮,敢來問安。答曰,知道。雖伸情禮,追慕冞切。氣則一樣,世孫氣候,亦一樣矣。
中宮殿,惠嬪宮,藥房口傳問安。答曰,知道。
以承傳色口傳下敎曰,行禮而回,追慕耿耿。三明日,當香祗迎,禮房知悉擧行,又下敎曰,昔年乙酉,親行夏享,其日子考奏。又下敎曰,嘉禮廳堂上,以下,書啓修整,晝講持入。又下敎曰,昨日初歸後,自今朝有雨意,聞畿伯所奏,心不弛也。喜雨若此,此亦爲生民攸賜,分付畿營,雨澤形止,隨報連續狀聞。
具允鈺啓曰,栗峯察訪兪彦脩,差使員還下去,下直單子入啓之後,不爲入來,事體誠甚未安,推考警責,何如?傳曰,允。
傳于具允鈺曰,今日晝講,畿伯·果川縣監,同爲入侍。
傳于李福源曰,昨日次對,兼行於明日晝講。
李福源啓曰,明日次對,兩司長官,當爲進參,大司憲趙曮,大司諫李得培,竝待開門牌招,何如?傳曰,允。
李福源啓曰,假注書崔命麟,時無職名,令該曹,依例付軍職,冠帶常仕,何如?傳曰,允。
又啓曰,假注書尹長烈,時無職名,依例付軍職,冠帶常仕,何如?傳曰,允。
傳于鄭尙淳曰,興政堂東簷欹傷,此與他所有異。明日,戶曹郞廳,率算員修補。
傳于李福源曰,文臣殿講命停矣,再明日爲之。
傳于李福源曰,明日待開門,當送宣傳官於東西郊,騎馬二匹立之。
李福源,以嘉禮廳言啓曰,嘉禮廳堂上以下,書啓修整,晝講持入事,命下矣。納采四月初二日,納幣同月初四日,命服內出。同月初七日,親迎同月十一日行禮,而主婚及本廳堂上以下從事官,啓下日爲始,依前例竝列書懸註以入之意,敢啓。傳曰,知道。
沈鑧,以嘉禮廳言啓曰,和吉翁主嘉禮時所用器皿什物中造成者轎子,今番嘉禮時,同爲擧行,先送本府事,命下矣。和吉翁主嘉禮時所用器皿造成者,依聖敎先送本房之意,敢啓。傳曰,知道。
李福源,以備邊司言啓曰,本司武郞廳金養厚,奔走勤仕,已滿十五朔。依例六品遷轉事,捧承傳施行,何如?傳曰,允。
李福源,以兵曹言啓曰,今四月十一日武臣賓廳武經講書日次,而晝講相値,不得爲之之意,敢啓。傳曰,知道。
平安監司狀啓,渭原等官居冶匠表得漢妻金召史等燒死事及江原監司狀啓,原州等官居私奴歸石等,嚂死·燒死·渰死事,傳于鄭尙淳曰,令本道恤典擧行。
藝文提學蔡濟恭疏曰,伏以臣頂踵毛髮,俱入陶甄之中,興居飮啖,常在渥恩之內,寤寐攸結,只是欲報之德而已,豈有餘念?更及己私,而顧惟切悲之情,實無緩聲之日,仰恃父母之孔邇,玆敢涕泣而有陳,惟聖明哀憐,而垂察焉。臣之情理,無以離捨供職之狀,聖鑑亦已俯燭,諄諄恩敎,累降於前後試望之際,不忍使臣離臣父,而一宿於禁中,爲人臣而得此於君父者,古豈有哉?念臣父病,風痰爲祟,年旣篤老,發作又無常,少寒則發,少憊則發,少脫着則發,少食滯則發,夜而平善,曉或不能轉側,卯而談笑,辰或不辨傍人,臣之心焦肝熬,何時不然,而方其病發之際,惟急灌茶湯,始收奇效,繼之而用如茶飯,方期蘇醒。若無此,則雖華·扁,無所施其技耳。念臣十數年來,厚竊國祿,雖以此爲老父朝夕之資,謀生計拙,寒素猶舊,有何餘力,暇及藥料,以延老父之壽乎?掩泣徊徨,計無所出,臣情到此,亦云悲矣。伏惟上天至仁,民欲必從,聖人御世,孝理爲先,臣若徒抱嚴畏,不暴忠懇,沒身之恨,窮宙難解,不孝之罪,聖世難容,臣豈忍爲是哉?伏乞聖慈,許歸臣身,以卒終養之願,仍畀一郡,以其廩稍之餘,料理藥餌,俾伸人子之至情,則他日結草之報,當與闔門共之矣。噫,天顔雖無非昔之歎,聖壽已臻望八之籌,以臣狗馬愛君之忱,豈欲暫離軒墀之側,而情窮勢急,不得不仰首鳴呼?瞻天抑塞,不知所云。臣無任屛營祈懇之至,謹昧死以聞。答曰,省疏具悉。卿其情理,予已諒矣。今覽卿章,可謂陳情,特令銓曹,隨善窠而許施,使卿便護。而噫,卿與昔之李密有異,望八之年,深有戀卿之心矣。
乙酉四月十一日午時,上御景賢堂晝講。京畿監司·兩司,同爲入侍時,特進官李益炡,知事洪啓禧,參贊官李福源,侍讀官李碩載,檢討官李性源,假注書李命彬,記事官尹光禮,記事官韓栐,武臣金養正,京畿監司李景祜,掌令朴奎壽,獻納安杓,以次進伏訖。上命碩載,讀書傳周官一篇訖。上讀新受音一通,命陳文義。碩載曰,周官,與一部周禮相爲表裏矣。上曰,然矣。碩載曰,制治保邦,爲一篇宗旨,而制治保邦,在於永康兆民,永康兆民,在於得人矣。上曰,然矣。性源曰,功崇惟志,成王戒卿士之言,而推類以觀,則甚好。聖帝明王,未嘗弛志,以此處最宜留念矣。上曰,所奏誠是矣。啓禧曰,上番以爲周官與周禮相表裏,而周禮是未成之書,三公三孤,不載其中。後人强爲之說,而官制未免紊亂矣。我朝特立三相,制度甚美矣。大抵董率百官,在於功崇業廣,大旨不越於此,而功崇業廣,唯在果斷與知·仁·勇一般,此於治道爲第一義,殿下勿以爲治成制定,加意於知·仁·勇三者,深所望焉。上曰,知·仁·勇三者,聖功之大者,予非曰,有行焉,而所奏誠是,當留意矣。益炡曰,上下番經筵,已爲詳陳,臣無可達者矣。上曰,欲法堯舜,當法祖宗,我朝經國大典,卽一周禮矣。講訖。上曰,夕講爲之。出傳敎上曰,藥房提調,持湯劑入侍。出榻敎藥房提調南泰會,持湯劑入侍,上進御後,泰會退出。奎壽曰,請還寢東呂·址淳等,還配之命,更令王府,嚴鞫得情。措辭見上上曰,勿煩。出擧條奎壽曰,請還寢定配罪人者斤萬,酌處之命,更令王府,嚴鞫得情,快伸王章。措辭見上上曰,勿煩,奎壽曰,守令用棍,朝禁至嚴,而星州牧使韓德一,乃於正月初一日,棍殺官屬四名,雖不知罪犯之如何,而陽德方昭,萬物咸蘇,此日之多數刑殺,可知其平日殘刻。其他凡民之斃於杖下者,又至三四,南來之人,莫不傳說。如此毒手,不可久置於守牧之任,請星州牧使韓德一,亟施削職之典。上曰,遠外風聞,雖難盡信,果若所聞,其涉可愕。爲先令該府,嚴問口招,後登對以奏。奎壽曰,長湍府使李彦熙,性本貪濫,前後作宰,已多不廉之聲,及莅本邑,尤極鄙瑣,惠廳之例劃儲置米,直自利川,輸送京第,峽戶之例納秋柴木,督捧船運,發賣京江,本邑詳定錢之逐朔分排,每於當朔捧用者,自是流來邑規,而勿論當年翌年條,竝令一時督納,以致民不堪命,怨讟朋興,或慮不法文跡,見捉於繡衣,大小下記,皆以白文成置,一邑吏民,莫不唾罵。如此貪汚之人,不可置之於字牧之任,請長湍府使李彦熙,罷職不敍。上曰,近者謄傳故紙,臺諫寥寥之中,今聞二啓,可謂開眼而此與韓德一事,大有異焉。守令或不耐其氣而用棍殺人,風聞雖或過傳,抑或有焉。李彦熙事,其中儲置米劃給者,直送京中,雖無識昏騃者,決非所爲,白文下記,亦涉殊常,其若貪猾,何關乎?印無印,無乃以其年少銳意之武夫,欲報擢用之意,嚴於政令,以招謗言乎?果若此,不敍之請,其涉歇後,其或被謗,咫尺畿甸,官習民習,亦不可不隄防。予當有詳問,以處之道,所啓,不允。奎壽曰,臣於臺職,自劃有素,而親享事體,與他有異,他不暇顧,冒沒出肅,連日扈從,又復登筵,而適有所聞,不容泯默,略陳草草數語矣。及伏承聖批,不惟不快賜允許,反下未安之敎,更何顔面,晏然於臺次乎?請命遞斥臣職。上曰,旣已諄複下敎,則快允二字,非所可論,而末梢勘律,旣已做錯,其所引嫌,其在臺體,亦涉巽軟,依啓。杓曰,請還寢鍾城府爲奴罪人天大酌處之命,依律處斷。措辭見上上曰,勿煩。以上竝出擧條啓禧曰,龍飛御天歌板本,在於芸閣而見漏者多,若爲補刊,則誠好矣。上曰,龍飛御天歌板本之尙有莫知,頃者重臣,以爲在於芸閣云,故其涉訝之。今聞果有刊板,而三百餘板存焉,百餘板無云,有板不備,豈推思盛事之意乎?芸閣板子,藏置不潔,以今所在者言之,載於塵埃中云,其欠敬甚矣。龍飛御天歌一本及板本,送于嶺營,未備板添刊,進上件一件,進獻件一件,政院·玉堂·春坊各一件,精印上送,其板本,善爲藏置事下諭。出傳敎上曰,甲申吉禮,行於安國洞貞明公主房。今番光恩奠雁,行於小公洞貞明公主房,可謂異事,特遣知申,致祭于永安尉·貞明公主。出傳敎上呼寫御製,福源寫訖,上使讀之。上命益炡進前曰,卿以病久未入侍,故頃見卿子,聞卿病愈,以一番入侍之意,下敎矣。今以特進官入來,誠貴矣。卿病近果快愈否?益炡曰,賤疾近雖少愈,行步艱澁,不敢爲筵席出入之計矣。伏聞日昨,聖敎勤摯,不勝惶感。今玆登筵,復瞻耿光,今雖退塡丘壑,更無餘憾矣。上曰,卿父忠勤,予嘗嘉之,見卿入侍,一倍愴然矣。卿重病之餘,面貌如前,行步亦善,誠可喜矣。仍命就坐,益炡仍伏曰,臣有區區所懷。上曰,何事耶,陳之可也。益炡曰,今年歲首,大臣卿宰,以進宴事,屢上賓啓,未蒙允許。臣雖病不得隨參於諸臣之後,而其爲抑鬱,與諸臣無間矣。今登筵席,豈可泯默而退乎?上曰,以病不參賓啓,故今又陳請耶,其須止之。益炡曰,今年進宴,人皆仰望,而終不得行,則群情豈勝抑鬱耶?今年決不當虛送,而竊稽世宗朝行養老宴,今殿下,倣此行之,是臣區區之望也。上曰,予亦知世宗朝行養老宴,而養老宴,非宴乎?老人甚多,養老宴,亦難矣。益炡曰,此與進宴有間,豈可靳許耶?臣家有先朝丙戌年進宴圖簇子,其時先臣,以摠管入參。今去丙戌六十年之間,入參諸臣,今無一人存,而惟聖上獨享遐算,此豈非稀貴之事乎?臣於病中,掛簇壁上,撫摩敬翫,益不勝慶祝之心矣。今以遹追先烈之意,縷縷仰陳,未蒙允從,下情極爲抑鬱矣。上曰,其時入參人中,在世者果無一人乎?益炡曰,然矣。上曰,更勿煩陳。夕講時,其簇子持入可也。福源曰,果川縣監朴師行,來待云矣。上曰,果川縣監入侍。出榻敎賤臣,承命出去,率入進伏。上命景祜進前曰,近來霧氣,何如?景祜曰,如得一鋤雨好矣。秋牟則霧亦不妨,而數月內若得雨,牟麥俱似無害矣。上命師行進前曰,賑政幾畢乎?師行曰,今日已畢給矣。上曰,民人能無菜色乎?師行曰,無菜色矣。上曰,勿謂賑政之已畢,留意田政,可也。上命承旨就坐,諸臣以次退出。
乙酉四月十一日申時,上御景賢堂。夕講入侍時,知事洪啓禧,特進官李益炡,參贊官鄭尙淳,侍講官洪述海,檢討官李性源,假注書尹長烈,記事官尹光禮·韓栐,以次進伏訖。述海讀君陳篇,上受音訖。上曰,陳文義,可也。述海曰,必有忍至德乃大,此等處不可不留念也。上曰,好矣。性源曰,寬以有制,亦可體認矣。上曰,然矣。上曰,藥房提調持湯劑入侍。出榻敎提調南泰會進伏,進湯劑,上進御訖。上曰,淸衍郡主吉禮時,主婚長溪君棅,鞍具馬一匹面給,使者司勇金斗熙陞敍,嘉禮廳堂上判書尹汲,參判洪樂性,參議李仁培,各熟馬一匹,判書李之億,半熟馬一匹賜給,都廳副司果元義孫加資,佐郞睦萬中,正郞黃樸,半熟馬一匹,正郞安寬濟弦弓一張賜給,監役官沈鼎之·任冕周·洪致績竝陞敍,員役工匠等,令該曹米布,分等題給。出傳敎諸臣皆退出。
上在慶熙宮。停常參,只晝講。
大駕,南郊入幕次後,政院·玉堂·藥房,口傳問安。答曰,知道。
大駕歷臨昌德宮,入眞殿後,政院·玉堂·藥房,口傳問安。答曰,知道。
大駕還宮後,政院·玉堂·藥房,口傳問安。答曰,知道。
傳于洪樂仁曰,有下敎事,晝講趁卽爲之。
傳于沈鑧曰,臨時詣閤習講後,入正時,明日殿講儀註及時刻單子置之,待下敎來詣,只入正時,再明日香祗迎時,亦依此擧行。
洪樂仁啓曰,今日晝講爲之事命下,而應敎洪述海,以其親病,纔以徑出矣。副校理尹承烈,以無故行公之人,謂有身病,不爲入直,依定式禁推傳旨捧入之意,敢啓。傳曰,知道。
洪樂仁啓曰,卽者應敎洪述海,以其親病,陳疏徑出,原疏纔以入啓矣。所當直捧禁推傳旨,而此與無端徑出有異,推考警責,何如?傳曰,允。
洪樂仁,以弘文館言啓曰,本館上番無他推移之員,副修撰尹蓍東,卽爲牌招,以爲姑陞入直之地,何如?傳曰,允。
傳于李瀰曰,次對先爲來詣。
傳于李福源曰,明日承旨擧行處,領相當進,右相旣以都提調入來,領相試官,代右相爲之。
儒生殿講取稟。
傳于沈鑧曰,爲之,以十八日擧行。
傳于李瀰曰,明日殿講,以製述擧行。
傳于李福源曰,隨駕諸臣軍兵雨具,駕轎亦爲雨備。
傳于李福源曰,挾輦前輩,亦爲雨具。
傳于李瀰曰,入直軍食代似闕,軍民一體以點心兼饋事,分付。
傳于李瀰曰,諸司豫備。
傳于李瀰曰,諸司豫備。
傳于李瀰曰,踰把子橋,見昌德門閉,予心,若何?旣以省耕,又得喜雨,欲暫拜而來,軍兵道上留住。
傳于李瀰曰,諸司豫備。
李瀰,以兵曹言啓曰,依傳敎隨駕入直軍兵等處,炊飯分饋之意,敢啓。傳曰,知道。
李瀰,以訓鍊都監言啓曰,依傳敎挾輦軍隨駕將校入直軍兵等處,饋飯之意,敢啓。傳曰,知道。
李瀰,以摠戎廳言啓曰,都城主脈補土之役,閏二月十一日,始役於北曲城底兄弟峯以上礴石峴至,坑塹頹毁諸處,補土被莎,今四月十一日畢役,敢啓。傳曰,知道。
乙酉四月十二日午時,上御景賢堂,大臣·備局堂上引見入侍時,領議政洪鳳漢,左議政尹東度,右議政金相福,行知中樞府事洪啓禧,行司直洪象漢·金陽澤,右參贊李益輔,吏曹判書金致仁,刑曹判書黃仁儉,戶曹判書金尙喆,兵曹判書沈鏽,行副護軍李章吾,工曹參判鄭弘淳,吏曹參判元仁孫,行副司直洪麟漢,左副承旨李瀰,假注書尹長烈,記事官尹光禮·韓栐,事變假注書白師殷,執義李基德,司諫南雲老,校理李性源,以次進伏訖。鳳漢·東度·相福,進前曰,聖體調攝,若何?上曰,一樣矣。上曰,在外副提學許遞,其代參判元仁孫除授,先行晝講後謝恩。出傳敎特進官具善復,同知事徐命膺,參贊官元仁孫,檢討官李性源,武臣沈鍏,以次進伏訖。上曰,進講,仁孫讀顧命康王之誥,上受音訖,下詢瑁字之意。仁孫曰,桓圭等物也。上曰,不二心之臣,詞氣甚如何矣。仁孫曰,其時言語,質朴之致也。上曰,夏禴纔行,仍得甘雨,是誰之賜?嗚呼,蒼蒼陟降,眷顧元元者也。眷顧若此,予何敢自逸?只率今日入侍大臣備局諸宰,詣南郊,躬審田野而來,整待後,時刻隨時,入初嚴,世孫祗迎,百官隨駕,留營·留陣·扈衛廳局長駕前駕後鎗劍軍司禁差備置之,挾輦軍八十名,禁軍以內入直擧行,訓將龍虎將,亦只率入直標下軍馬步軍隨駕,侍衛軍職宣傳官,亦入直擧行,守宮仍,當以駕轎往來,副駕轎置之,駕轎馬三雙,前排五雙,待令。令畿伯率來民以待,皆以時服隨駕,儀註節目亦置之。出傳敎鳳漢曰,頃日筵中,有湖南漕船依嶺南例儲置之命矣。近來國綱漸弛,民心日詐,若無拔本塞源之擧,則漕運將至不通之境,思之至此,誠極寒心。嶺南漕船創置後,大有其效,臣等不無更試於他道之意,而事係重大,尙此趑趄。今則賃船之弊,尤爲罔測,其勢不可不變通,而又有此縷縷特敎,在臣等奉行之道,固當自湖南先始,而但湖南事勢異於嶺南。三倉元漕船外,沿海田稅及大同等上納通計,爲十三萬石,以船價言之,不下數萬餘石,而皆是江民之生涯,不可使之一朝盡失,以船隻言之,將過百數十隻,而許多新造之財力,亦難議其一時辦出。若自該衙門,另擇京外完固船隻,從便作隊,又令本道,商量沿邊道里之便近,設置漕倉於數三處,各邑賦稅,一齊聚會之法,差員騎船押領運致之規,略倣嶺南之爲,則雖不大段費力,亦可十分收效,擧行諸節,該堂及該道,自可往復爲之矣。上曰,下敎之後,予亦慮船隻之難矣,京江船作隊之論,誠好矣。依此爲之,可也。鳳漢曰,今此廟議,實是民國大計,方伯得人,然後可以始事而成緖。時監司沈履之,鍊達詳明,受任且久,若畀此事之設置,則無踰於此人,而聞其瓜期,在於冬間云。其若只管目下設置之初,而不當來頭漕運之時,則必有掣肘之患,此不可不念矣。上曰,不可付之生手,沈履之雖瓜滿,仍任,可也。鳳漢曰,然則本道事,宜一委之於沈履之,京則惠廳堂上李益輔·金致仁及戶曹判書金尙喆,使之專管,而備堂趙曮,曾任嶺伯時,創設其漕船,故慣知漕事之裏面利害,洪麟漢旣經湖南方伯,又兼本道句管。使此兩人,一體句管,及時往復於該道,以爲成節目啓下之地,何如?上曰,依爲之。趙曮臺職,特爲許遞,使之專意備局,可也。鳳漢曰,此黃海水使柳鎭夏狀啓也。以爲瓮津府所在火藥,年久不猛,曝曬之際,偶然失火,火藥一千三百七十八斤七兩三錢及庫舍盡爲燒燼,鉛丸二萬一千九百一箇內,五千七百六十七箇,亦爲消瀜,監官色吏等,爲先嚴囚,以待處分。惶恐待罪爲辭,而行營火藥三千一百五十一斤零中,一千斤,今姑移置備上後還送事,請令廟堂稟處矣。軍器失火,誠極驚心,行營火藥,雖已移置,而元數不可減縮,斯速新備,後還爲移送,鉛丸亦令改備,監官色吏,使之考律施行,水使,依例從重推考,何如?上曰,依爲之。基德曰,昨日掌令朴奎壽,條論長湍府使李彦熙貪汚不法之狀,此雖係於風聞,如或眞有所犯,則豈可止於罷職不敍而已乎?請長湍府使李彦熙拿問査處,上曰,今方詳査,不過早晩間事,亦非靳允,依啓。雲老曰,請還寢鍾城府爲奴罪人天大酌處之命,依律處斷。上曰,勿煩。基德曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又曰,請還寢東呂·址淳等還配之命,更令王府,嚴鞫得情。上曰,勿煩。措辭見上,以上出擧條上曰,路由崇禮門。上曰,都承旨具允鈺,右承旨沈鑧,竝卽牌招,上曰,摠戎廳北城監董人,書啓。上曰,大司憲趙曮,今姑許遞,專意備局事,視事縕繹間頉稟。上曰,知道。以上出榻敎諸臣以次退出。
乙酉四月十二日申時,上詣南郊,擧動入侍時,行都承旨具允鈺,左承旨鄭尙淳,右承旨沈鑧,左副承旨李瀰,右副承旨李福源,同副承旨洪樂仁,假注書崔命麟·尹長烈,記事官尹光禮·韓栐,以次隨駕。上具翼善冠·袞龍袍,步輿出崇賢門外,降輿乘駕轎後,藥房都提調金相福,副提調南泰會,持湯劑進前,進湯劑,上進御。上曰,大臣卿宰畿伯入侍,領議政洪鳳漢,左議政尹東度,右議政金相福,京畿監司李景祜,進伏。上命畿伯,招農民下詢雨之好否,雨澤多少。農民曰,今番之雨,果適中矣。上曰,摘奸宣傳官入侍事下敎。上曰,淸衍主第,當爲歷臨,前後廂及禁軍,道上留住事。駕前下敎上詣淸衍主第大門外,降轎乘轝入內第後,還爲乘轝,出大門外,降轝乘轎,命承旨書之曰,昨行吉禮。今來此第,隨時興懷之中,一倍此心,米太各十石,送于郡主房,加耕田,令本房尋得望定後特給,以表望八料表特臨之意事,分付該曹。上曰,噫,於予歲月倏忽,故莫知遲速,而近聞有旱徵,以此計日,其果浹望心切望雨。噫,今番之雨,俄者已下敎,寔是眷顧元元之惠,昨夜臥內,特召入直宣傳官,分遣東西郊,審察雨澤,心猶耿耿,夙駕以來,頃者翻耕處,今則靑靑,仍問若干鄕民,亦知雨麥消息。噫,自此以後,雨暘其若適中,庶幾有秋,而予心不敢以得雨少解,亦不敢以麥將登,弛于心,聞有秋然後庶可心解,咨方伯字牧之臣,豈徒體予意?仰體眷顧元元之德意,勿以得雨而解心,亦勿謂已到麥嶺,賑政亦畢,民可自活,念念孜孜,夙宵靡懈事,畿伯旣已入侍,親承下敎,畿甸外諸道,令備局,另加申飭。出傳敎上曰,踰把子橋,見昌德門閉,予心,若何?旣已省耕,又得喜雨,欲暫拜而來,仍詣進善門,降轎乘轝,詣萬安門外以步轝出進善門,降轝乘輦,相福·泰會進前,進湯劑,上進御訖。上曰,今日待令農民,令惠廳給米事。上曰,朝廷勿爲問安。上曰,明日殿講時刻,以辰正三刻爲之,待下敎來詣,只入正時。駕前下敎上入大內,諸臣遂退出。
上在慶熙宮。停常參·經筵。
藥房都提調金相福,提調南泰會,副提調具允鈺啓曰,昨日動駕,抵暮還宮,伏未審勞動之餘,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則,一樣矣。
南郊擧動翌日,大殿·中宮殿·惠嬪宮·世孫宮,政院·玉堂,口傳問安。答曰,知道。
中宮殿·惠嬪宮,藥房,口傳問安。答曰,知道。
李瀰,以都摠府言啓曰,今日入直內三廳武兼禁軍及軍兵等,當爲中日習射,而親臨文臣製述相値,不得爲之之意,敢啓。傳曰,知道。
傳于洪樂仁曰,今番雜科謝恩人,皆待令。
沈鑧,以禮曹言啓曰,今此文臣殿講時,前正郞申益彬,前正言兪恒柱·尹冕東·徐浩修,以罷散後蒙敍之人,當爲應講,而時無職名,令該曹,口傳付軍職,何如?傳曰,允。
兵曹口傳政事,副司果申益彬·兪恒柱·尹冕東·徐浩修。
李福源,以義禁府言啓曰,星州牧使韓德一,嚴問口招後,登對以奏事,傳旨啓下矣。韓德一,時在任所云,依例發遣府羅將,拿來,何如?傳曰,允。
應敎洪述海疏曰,伏以臣母素患虛勞之症,爲數十年痼疾。少失將攝,輒復添劇,而入夏以來,凡節有加,數日之間,兼以寒感,諸般症形,極其危苦。臣於此時,豈有離捨供職之望?昨日夕講命下之後,不敢言私,蒼皇入參,仍又淹直矣。朝來得接家信,臣母病情,比昨日尤篤,神氣頓減。臣聞此報,情理煎迫,他不暇顧,冒萬死忙陳短章,徑出禁門。伏乞天地父母,俯加諒察,亟降威罰,先治瀆擾罪,仍命鐫削,以便救護之事,千萬顒祝。答曰,省疏具悉。爾其勿辭護焉。
乙酉四月十三日辰時,上御景賢堂,親臨文臣製述,掌令追後入侍時,行都承旨具允鈺,左承旨鄭尙淳,右承旨沈鑧,執冊承旨李瀰,右副承旨李福源,同副承旨洪樂仁,假注書崔命麟·尹長烈,記事官尹光禮·韓栐,試官右議政金相福·南泰齊·韓光會·李潭·趙重晦·兪彦民·安,以次進伏訖。相福進前曰,夜間聖體調攝,若何?寢睡·水刺之節,亦何如?上曰,一樣矣。上曰,試官安,代任毅中爲之。出傳敎上曰,藥房提調,持湯劑入侍。出榻敎提調南泰會進前,進湯劑,上進御訖,泰會先退去。上曰,復政後,一月六對,其皆行焉,故初旬次對,昨已行焉,於湖南漕運船事,有下詢者,明日香祗迎後,再明次對,進定,三明日有昨日隨駕禁軍試射之事,夕講爲之。出傳敎上曰,行司直南泰齊,復差備堂。上曰,有科次者,明日食後,弘文提學牌招來待。上曰,儒生日次殿講,以十七日擧行,殿座時刻,辰正一刻,試官領相·禮判徐命膺·李潭·兪彦民·李性源·尹蓍東,執冊承旨左承旨爲之,當殿座於資政殿,儀註置之。上曰,居首佐郞咸士謙,半熟馬一匹賜給。今番書題,雖由於逢此年興懷而然,予意亦以必也至此,更外人·白文呈券人,特爲分揀。以上出傳敎上曰,詣臺臺臣入侍。出榻敎掌令李萬恢進伏訖,福源曰,司諫南雲老,獻納安杓,以行公臺諫,無端闕啓,推考警責,何如?上曰,依爲之。萬恢啓曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又啓曰,請還寢東呂·址淳等還配之命,更令王府,嚴鞫得情。上曰,勿煩。措辭見上竝出擧條上曰,藥房提調,持湯劑入侍。出榻敎泰會進伏,進湯劑,上進御訖。諸臣,以次退出。
上在慶熙宮。停常參·經筵。
恭惠王后忌辰齋戒。
申時,日暈。夜一更,月暈,二更有霧氣。
藥房都提調金相福,提調南泰會,副提調具允鈺啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,聞甚駭然。當該承旨,施以不敍之典,祝文卽爲改書,承旨代押,令香室官員,卽爲陪進塡祝。
傳于李瀰曰,大臣備堂引見。
傳于李福源曰,政官催促,卽爲開政。
吏曹參議李潭,牌不進罷職傳旨。
傳于李福源曰,下敎之下,敢如是乎?只推,更爲牌招。
傳于李福源曰,政事卽爲之,而今日內守令,當盡爲昭義門仍留,出去後卽閉事,分付該曹。
洪樂仁,以宗廟署官員,以獻官意啓曰,臣祗奉香祝,來詣太廟,未時祭物捧上,後與大祝塡祝,則第十一室祝文中,謹避臣下書御諱,臣於考準之際,矇未覺察。方此惶恐待罪,而誤書祝文一張,不容一時仍留,亦當急急改寫,及時變通,俾無窘急之意,敢啓。答曰,已下敎矣。
李瀰,以摠戎廳言啓曰,摠戎廳北城監董人書啓事,命下矣。監董人,別單書入之意,敢啓。傳曰,知道。
有政。吏批,判書金致仁受由在外,參判未差,參議李潭進,同副承旨洪樂仁進,啓曰,判書金致仁受由在外,參判未差,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,相避竝擬,何如?傳曰,允。又啓曰,光州牧使·南原府使,今當差出,而兩邑,俱以湖南雄府,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。
李溵爲大司憲,李聖圭爲大司諫,李澤徵爲掌令,洪鑰爲正言,金致養爲校理,金魯鎭爲副校理,李在協爲修撰,洪秀輔爲修撰,朴志源爲兼弼善,金履禧爲吏曹正郞,趙德成爲江陵府使,李憲鎭爲南原府使,鄭景淳爲光州牧使,李宗垣爲楊根郡守,任邁爲潭陽縣監,趙漢鎭爲井邑縣監,金養中爲雲峯縣監,咸士謙爲黃海都事,元義孫爲副司果,安杓爲兼掌令。
兵批,判書沈鏽進,參判尹得養病,參議鄭純儉差祭,參知任毅中入直,同副承旨洪樂仁進,啓曰,卽接忠壯衛將廳牒報,則衛將兪彦摯,除授在外,過限未上來云,依法典改差。昌德宮衛將李之夏,忠翊衛將田昌雨,俱以實病,差復無期,累度呈狀乞遞,病狀旣如是彌重,則宿衛輪番之任,不可久曠,竝令姑改差,何如?傳曰,允。
以黃景源爲同知,韓光會·鄭基安爲同知,任守一爲僉知,尹泓爲兼司僕將,閔匡烈爲洗馬,具性五爲忠壯將,洪益海爲忠翊將,李慶熙爲忠壯將,任屹爲都摠經歷,沈墩爲訓鍊判官,洪和輔爲主簿,申晳爲大興中軍,趙命周爲江華中軍,權德成爲昌慶將,宋逵徵爲昌德將,金廷寶爲景福將,洪夏疇南漢別將單付,鄭宲副司直單付,朴逵壽副護軍單付,鄭槃副司果單付,尹長烈·白師殷副司正單付,摠戎把摠田翊顯,今加折衝賞加。
李瀰,以兵曹言啓曰,依下敎內吹螺赤等處,木綿依例施賞之意,敢啓。傳曰,知道。
李瀰,以兵曹言啓曰,依下敎御前吹打手等處,木綿施賞之意,敢啓。傳曰,知道。
李福源,以義禁府言啓曰,潭陽縣監宋翼彦,南原府使洪益彬,海島勿限年定配,井邑縣監金喆行,靈巖前郡守鄭昌聖,光州牧使鄭錫敎,竝北塞定配事命下矣。宋翼彦慶尙道巨濟府,洪益彬南海縣,勿限年定配,金喆行咸鏡道慶源府,鄭昌聖會寧府,鄭錫敎鍾城府,竝北塞定配,而依例府羅將,使之卽卽押送之意,敢啓。傳曰,知道。
李福源,以備邊司言啓曰,明日次對,當依下敎稟定漕船事矣。有司堂上趙曮,令該曹口傳付軍職,以爲一體入侍之地,何如?傳曰,允。
右承旨沈鑧啓曰,臣承命馳詣宗廟奉審,則無頉,祭物·祭器·祭井奉審則精潔,諸執事進排官摘奸,則亦皆待令之意,敢啓。傳曰,知道。
鶴林君焴疏曰,伏以臣本以至愚,全無知識,至於朝家典禮,固不敢妄有所容喙,而竊覵我聖上,孝思不匱,世德祈永。凡諸奉先之節,靡不用極,列聖之所未遑者,擧皆追述而闡揚之,雖如臣之最在人下者,亦有所感發而聳動者矣。事或有間關於於璿系,而間合於典禮者,則烏可以愚昧而終自泯默乎?玆敢以區區一得之慮,仰陳於紸纊之下。伏願殿下,留神而裁擇焉,臣竊伏惟我朝璿系,起自司空始祖,雖緣文獻之無徵,未嘗〈詳〉功烈之萬一,而謹按定陵神道碑,有曰,粵自司空,世茂德音,長發至祥,至于桓王,誕我明主,奄有東邦,槪可見潛光厚德之毓慶於來裔,以啓我東邦億萬年無疆之休也。固有闡揚崇奉之典,以彰示千百代,而迄未聞焉,則此豈非昭代之欠典耶?嗚呼,有商之業,肇自司徒,成周之興,基於后稷,故商以司徒,爲成湯之所自出而追祭焉。周以后稷,爲文·武之所所自出而肇祀焉。此古昔聖帝明王,所以制爲報本之禮,而爲萬世不易之典也。惟我司空之積慶篤祐,克昌厥後者,顧曰,間於商之司徒,周之后稷耶?然則惟彼完山一府,卽我聖祖商邰之邦,而乾支一山,便是司空喬陵之地也。蓋乾支一局,在於府界,世稱司空衣履之藏,而自古指點,至今流傳,則於昭之靈,安知無陟降於斯乎?秪緣塋域之未的其處,尙不得封築之以禮,祗享之以時,則其於商周祀稷契之禮,恐有所欠闕也。惟我聖上,盛德達孝,動遵三代,則其所以崇奉享祀之典,亦當如商周之禮,豈可環封守護而止耶?臣愚請以爲豎碑於乾支之麓,以替賁隧之儀,建祠於乾支之下,庸寓永慕之思,以爲追遠報始之地,則固有合於古聖人冬祖祭始祖之義,而庶無愧乎商周之祀典矣。臣忝在璿派之末,常有所耿耿於此者,故不避猥越之誅,敢陳肝膈之言。伏乞聖明,廣詢博采,亟降曠典,勿以人微,以廢其言,不勝幸甚。答曰,省疏具悉。昔則宗臣之章,遐儒之疏,至於公車,世道日下,人心不古,寥寥無聞,恒切慨歎,今者之章,可謂錚錚,雖然無隱則可尙,以請則莫重。噫,果間眞跡,文亦不爽,雖識追慕之誠,何待此章,而此如關東三陟,流傳雖詳,眞跡難信,豈可以只憑殷周豎石?況漢之原廟,心常非之,其何敢建廟於此乎?且列祖所不爲之事,非一人所可請,亦非予詢問者也。
乙酉四月十四日辰時,上御崇賢門外,香祗迎入侍時,行都承旨具允鈺,左承旨鄭尙淳,右承旨沈鑧,左副承旨李瀰,右副承旨李福源,同副承旨洪樂仁,記事官盧瑞國,假注書尹長烈,記事官尹光禮·韓栐,以次侍立。上具翼善冠·袞龍袍,乘輿出崇賢門外,降輿就板位,香祝祗迎,仍詣建明門,望香祝,還爲乘輿。藥房都提調金相福,提調南泰會進前,請進湯劑,上進御訖。上還入大內,諸臣遂退出。
乙酉四月十四日巳時,上御景賢堂。大臣·備局堂上引見入侍時,領議政洪鳳漢,左議政尹東度,右議政金相福,知中樞府事洪啓禧,行司直洪象漢,韓翼謩,右參贊李益輔,戶曹判書金尙喆,兵曹判書沈鏽,行副護軍具善復·李章吾,行副司直金善行·洪麟漢,刑曹參判徐命膺,行副司直趙曮,左副承旨李瀰,注書尹長烈,事變假注書白師殷,記事官尹光禮·韓栐,司諫南雲老,執義李基德,修撰李性源,以次進伏訖。鳳漢·東度·相福進前曰,聖體調攝,若何?寢睡·水刺之節,亦何如?上曰,一樣矣。上曰,朴奎壽·李彦熙所啓,其涉郞當,律亦倒置,故措辭下敎,有更觀前頭之命,原啓詳査間,姑停,自是當然,而誤以爲律輕加律傳啓,有乖臺體,事果實狀,應在拿問,不必相持,故依啓,靜而思之,暮年欲勉,予其答亦,若何?故傳旨命置拿問一款勿施,以待其査。出傳敎鳳漢曰,湖南儲置米摘奸郞廳,才已入來,而觀其手本,則井邑·靈巖·光州·潭陽·南原五邑,入於執頉中,其中不無差等者,而今此摘奸之擧,旣因都憲之啓,又爲別遣文郞廳,則不可尋常處之,亦不可區別,以他事定配者外,四邑守令,竝先罷後拿,何如?上曰,其雖拿問,一供白脫,旣已拿問,則楷梯不可不査,旣已摘奸,又何更査乎?其中米租相雜,儲置之米,何半爲租乎,此有甚於船人之和水,國之法,徒施於無勢船人乎?當施一律,而此乃初也,雖貸一律,五百石所謂納官廳庫云,而雜置於租太之中,非徒窘遁,亦無異於米租相雜。此二邑守令,海島勿限年定配,其餘守令及前靈巖郡守鄭昌聖,雖以他事定配,從重論,亦載律文,竝爲北塞定配,令金吾當日擧行。鳳漢曰,各道儲置之弊,無邑不然。今番諸守令處分後,庶有懲戢之望矣。蓋儲置之用舊蓄新,法意甚嚴,而惠廳之儲留不一,馴致於此,其數甚少,易以區處,而不爲用舊者,誠守令之罪,其數過多,無可變通,而自致陳舊者,責亦在於該廳與道臣,苟欲修明事目,宜先釐正其本,卽今所儲中太多處,有難專責於守令。自惠廳,或船運上來,或移作常賑米,或移給於不足處,其餘留置者,自該邑勿論某穀,凡有所用,輒以此換用,期於庫無久陳之患。此後廟堂所不知之加錄儲置一款,永爲嚴禁,新儲置劃給時,務加消詳,竝計舊儲新儲,無有多寡不一之弊,守令則所授元數應下之外,凡係官中用下,從便移用,使庫中儲置,初不得年久積置之意,嚴飭。前頭摘奸時,穀數如或太多,則不善區劃之惠堂,不爲爭難之道臣,竝加論責。不然而公然陳舊,則當該守令,施以重律,監司亦施不飭之罰,以此定式施行,何如?上曰,依爲之。鳳漢曰,加錄儲置,旣已嚴禁,而雖其大同儲置,多少不爲定制,久陳年限亦不的定,則該廳該道,必當眩於擧行分排。假令議于廟堂,俾作成規而用下之際,少少出入,一二年陳久,勢所不免,定式外過千數及過三年,然後始可論責矣。上曰,然矣。鳳漢曰,故相臣許頊,故判書尹暾,故河南君鄭崇祖,其後孫故判中樞鄭光績,皆有立朝事蹟,今當請諡,而俱是百年前人,故玆敢先稟,依例擧行事,言于弘文館,何如?上曰,依爲之。鳳漢曰,頃日擧動還宮後,陪從百官中,中樞都事趙榮儉,先歸執頉,事甚未安,自政府欲爲草記而未及爲矣,此雖微過,不可掩置,拿問處之,何如?上曰,依爲之。鳳漢曰,昨年所貿之麥,果爲得力於賑資矣,今年麥農,似可大稔,令惠廳,拮据其價,往復道臣,從優貿置於湖南沿邊之意,分付,何如?上曰,依爲之。以上出擧條上曰,當初陳請,其志可尙,今者奏功,豈無酬勞?摠戎使具善復,熟馬一匹,特爲面給。上曰,北城監董都廳田翊顯,策應監官朴緯漢加資,牌將李時桓,敎鍊官玄載芳,僉使除授,軍官洪道疇·金致熙·洪道恒,敎鍊官徐就胤,竝邊將除授。上曰,守令多窠,政官牌招,開政,今日處分諸守令代,極擇,待下批當日下送。上曰,今番不定實監色,科外裝載守令,爲先禁錮十年。以上出傳敎鏽曰,向者以丘從直子孫有無,訪問以奏事,命下矣。自吏·兵曹,發關各道,則回移今始齊到,而嶺南·湖西·京畿,果有之云故敢達矣。上曰,幾人乎?鏽曰,嶺南四十五人,湖西十二人,京畿二人云,而嶺南成冊,書以宗孫者有之,湖西成冊,以嫡長者有之矣。上曰,所謂嫡長孫與宗孫,使之起送,詳問以奏,可也。出擧條基德曰,臣性拙言訥,年衰病痼,本不合於耳目之任,而伏覩我聖上,以望八之年,不憚勤勞,夙夜圖治,臣子分義,他不暇顧,冒沒出肅,連爲行公,而只緣見識之矇昧,昨日論啓之際,未及詳量,自致臺體之有損,臣方自訟之不暇矣,卽伏承聖諭之詢複,臣之不職之失,於是乎大矣,其何敢一刻仍冒於臺次乎?請命遞斥臣職。上曰,勿辭。左副承旨李瀰曰,執義李基德,再啓煩瀆,退待物論矣。上曰,知道。出擧條上曰,暮年自勉之時,承旨不可不備,右承旨許由許遞,其代參議兪彦民除授,牌招察任。房順房。出傳敎上曰,潭陽縣監·南原府使,海島勿限年定配,井邑縣監·靈巖前郡守·光州牧使,竝北塞定配事。出傳敎諸臣以次退出。
上在慶熙宮。停常參·經筵。
恭惠王后忌辰。
昧爽有霧氣,自辰時至午時,日暈。
具允鈺啓曰,昨以太廟望祭祝事代押之不審,當該承旨,旣蒙處分矣。獻官準祝之時,初未覺察,亦難免其失,不可以事過而置之,當該獻官,從重推考,何如?傳曰,允。
又啓曰,昨日政新除守令,當日內下送事命下矣。井邑縣監趙漢鎭,以未署經,不得下直,兩司除在外詣臺引避退待外,竝卽牌招,以爲署經之地,何如?傳曰,允。
傳于具允鈺曰,使之卽爲擧行。
洪樂仁啓曰,吏曹參判元仁孫,牌招開政事命下矣。參議李潭,一體牌招,何如?傳曰,允。
洪樂仁啓曰,吏曹參判元仁孫,參議李潭,牌不進推考傳旨,今方持入,而開政命下矣,後如是違牌,不以擧行,事甚未安,參判更卽牌招開政,何如?傳曰,允。
傳于洪樂仁曰,御史留待,待下敎入侍。
有政。吏批,判書金致仁受由在外,參判元仁孫進,參議李潭牌不進,同副承旨洪樂仁進,啓曰,判書金致仁,受由在外,參議李潭牌不進傳旨未下,小臣獨政未安,何以爲之?敢啓。傳曰,仍爲之。
以李憲默爲執義,金致謙爲輔德,宋文載爲戶曹參議,朴道天爲兵曹正郞,鄭象仁爲禮曹正郞,徐命善爲司僕正,宋欽明爲光州牧使,金尙默爲淳昌郡守,朴師亨爲潭陽縣監,尹㫛爲井邑縣監。
兵批,判書沈鏽病,參判尹得養病,參議鄭純儉病,參議任毅中入直進,承旨洪樂仁進。
以沈運熙·田翊顯·朴志源爲副護軍單付,柳顯章·趙擎爲副司直單付。
傳于洪樂仁曰,新除守令,催促謝恩。
掌令李萬恢啓曰,執義李基德,以臣性拙言訥,年衰病痼,本不合於耳目之任,而伏覩我聖上,以望八之年,不憚勤勞,夙夜圖治,臣子分義,他不暇顧,冒沒出肅,連爲行公,而只緣見識之矇昧,昨日論啓之際,未及詳量,自致臺體之有損,臣方自訟之不暇矣。卽伏承聖諭之諄複,臣之不職之失於是乎大矣,其何敢一刻仍冒於臺次乎?引嫌而退,不爲姑停,徑先請拿,其在臺體,不可仍置,請執義李基德遞差。答曰,依啓。
議政府領議政洪鳳漢箚曰,伏以昨日政長城府使鄭景淳,移除光州牧使,臣固喜其別擇,而亦有爲長城可悶者,長城近成敗局,景淳受任屬耳,果能善治,前因御史褒奏,自上特命陞差州牧,而爲軫長邑之數遞,待其準瓜後,始爲移擬者,亦有傳敎。今此徑見移擬,似由於銓曹之不察,該堂推考示警,景淳還仍前任,責其成效,以遵前日之成命,有不可已。且今番諸守令定配之代,差出後卽爲下送之命,聖意有在,卽聞潭陽新縣監任薖,與本道兵使,有親嫌當遞,淳昌郡守,又因移陞而作窠矣。今臣所請,倘蒙許可,則光牧與此兩邑宰,更令口傳擇差,井邑縣監,催促署經,依前下敎,竝卽發送,實合事宜,乞賜裁處焉。取進止。答曰,省箚具悉。此陳者依施,趙漢鎭仍任京職,副提學元仁孫,復授前任,牌招開政,今日署經人擇差,待下批,當日依昨日下敎,擧行。
上在慶熙宮。停常參,只夕講。
下直,泰川縣監金和中。
李瀰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于洪樂仁曰,御史朴師海·李碩載,夕講同爲入侍。
傳于鄭尙淳曰,夕講來詣,習講後,只入正時。
鄭尙淳啓曰,今日夕講,弘文提學入侍應製詩科次事,命下矣。弘文提學徐命膺,卽爲牌招,何如?傳曰,允。
傳于李瀰曰,朴秀任孫禁軍朴世忠,爲人年少健壯,特差別軍職。
傳于李瀰曰,今日隨駕禁軍試射時,折衝李曄,三中四分加資,閑良金世綱,三中四分直赴殿試,崔尙崙三中,邊將除授,以示予特試射之意。
傳于洪樂仁曰,淸林君妻,今聞有孫,年今八十三歲云,故宗臣之妻可謂稀矣,令該曹,衣資食物,特爲題給。
李瀰啓曰,判義禁洪象漢,持犯釀罪人安·鄭百淳口招,依下敎來待矣。傳曰,入侍。
洪樂仁,以訓鍊都監言啓曰,依傳敎,挾輦軍等,鳥銃一巡三放試取,而無六分者,故別單不得書入,其餘得中之類,從分數,依例施賞之意,敢啓。傳曰,知道。
洪樂仁,以兵曹言啓曰,今四月十五日,幼學黃碩起稱名人,自興化門入來,私奴太男,自開陽門入來,差備門外擊錚,極爲駭愕。令攸司,囚禁治罪,興化門守門將尹得定,開陽門守門將李德胤,常時不能禁斷雜人,以致闌入,俱難免其責,推考,何如?傳曰,允。
李瀰,以兵曹言啓曰,今四月十七日,武臣堂上朔試射日次,而親臨儒生殿講相値,不得爲之之意,敢啓。傳曰,知道。
以慶尙左水使狀啓,蔚山大峴面外城隍堂里居舟師砲手李突無致等渰死事,傳于洪樂仁曰,聞甚慘然,渰死人,令本道,恤典擧行。
同副承旨洪樂仁疏曰,伏以臣近密之職,雖知其不稱報之道,惟在於奔走,黽勉承膺,亦且有日,而生疏譾劣,觸事憒憒,曲荷恩庇,倖逭罪戾,每自點檢,惶愧冞切。仍念臣父,方帶春秋館領事,臣之修撰兼銜,自在當遞,宜卽陳籲,以冀處分,而連値淸齋,且緣有事,因循至此,尤訟不敏,玆始引例仰瀆於黈纊之下,伏乞聖慈,俯垂諒察,亟行減解,以存公格,以安私分,不勝幸甚。答曰,省疏具悉。所陳若此,兼帶春秋之任減下焉。
兼司書李宅鎭疏曰,伏以臣父,月前自江陵任所,受由上京,而年來衰病轉甚,寧日恒少,行役之餘,宿病挾感闖發,屢日調治,了無變動,竟至狀遞,在臣情理,豈有離捨供職之勢,而祗緣胄筵日開,番次苟艱,不敢言私,抑情持被,卽接家信,則所患諸症,一倍添劇,臣自聞此報,方寸焦灼,按住不得,玆敢略入文字,徑出禁門。伏乞聖慈,俯垂諒察,亟遞臣所帶之職,以便救護,仍治臣擅離之罪,以嚴朝綱,千萬幸甚。答曰,省疏具悉。爾其勿辭,護焉。
乙酉四月十六日申時,上御資政殿夕講。弘文提學·御史,同爲入侍時,知事韓翼謩,特進官洪樂性,參贊官洪樂仁,侍講官洪述海,檢討官尹蓍東,假注書尹長烈,記事官尹光禮·韓栐,弘文提學徐命膺,按覈御史朴師海,暗行御史李碩載,以次進伏訖。述海讀畢命篇,上受音訖。上曰,成王之命君陳,康王之命畢公,果爲相代而然耶?述海曰,次次代其任而然矣。述海曰,旌別淑慝之句,卽一篇綱領矣。上曰,予心爽然矣。命碩載,讀十韻排律訖。上曰,居首儒生尹蓍東,善詩乎?樂仁曰,自幼善詩矣。上曰,居首副修撰紙三卷·筆三枝·墨三笏,之次右副承旨李福源,參議兪彦民,各紙二卷·筆二枝·墨二笏,參判尹得養,右承旨沈鑧,左副承旨李瀰,副修撰李性源,各紙一卷·筆一枝·墨一笏賜給。出傳敎上曰,判義禁入侍,賤臣承命出來,判義禁洪象漢,與之偕入進伏。上曰,此犯釀人,皆何許人?象漢曰,俱有庶名云矣。上曰,皆是兩班,則當此酒禁申嚴之時,不思頃日臨門嚴處之意,稱以或妻或妾,若是潛釀云,如此人,決不可尋常處之。命承旨書之曰,罪人安,刑問一次後,鍾城府爲民,罪人鄭百淳,除尋常各別嚴刑一次後,黑山島永爲民,竝當日押送。上曰,今覽御史朴師海書啓,旣不得近二千石下手之事,則雖百續大典,以二十石,置諸一律,非欽恤之道,況旣已復載,則仍爲用律,亦非王政,下備局大臣諸宰,消詳登對以奏。上曰,雖無御史,其時下盡詳諭,予不信然,而雖然,其在重臺體,亦不可置人於暗昧之道,不可不一査,故特命矣。今覽御史李碩載書啓,凡事皆已脫空,今無可論,而予之初意,年少武弁,予自拔擢,近者浮囂世界,不無造謗云矣。覽書啓而大覺,此非官吏,亦非民也,專由於搜括良丁。噫,此府,京士大夫丘墓之鄕矣,其所往來之際,聞此浮謗,此等末世,不能若風過耳。敷衍增益,流入臺耳,勢所必至,事當仍命御史,到底以査,懲一礪百,而三令五申之道,十分參酌,於李彦熙之道,不可以此,爲良丁査括,何敢弛也。他守令,亦不可以此,忽於元元,要免浮謗,以此令備局嚴飭諸道,他復有此弊,予雖暮矣,決不可再赦,一體嚴飭。以上出傳敎上曰,藥房提調,持湯劑入侍。出榻敎提調南泰會,進湯劑,上進御訖。上曰,坐直承旨入侍。出榻敎右承旨鄭尙淳進伏,命讀諸人諡狀訖。上曰,試官李潭·兪彦民,代行副司直鄭運維·李重祜爲之。出榻敎諸臣以次退出。
上在慶熙宮。停常參,只夕講。
鄭尙淳啓曰,奉敎李亨元,自鄕上來云,卽爲牌招察任,何如?傳曰,允。
李福源啓曰,判義禁洪象漢,持安·鄭百淳遲晩招辭,依下敎來待矣。
傳于鄭尙淳曰,明日只晝講,時刻,以朝講時刻爲之。
傳于李福源曰,大臣入侍。
傳于洪樂仁曰,明日晝講停。
傳于李瀰曰,騎馬一匹立之。
李福源啓曰,假注書尹長烈,身病猝重,勢難察任,今姑改差,何如?傳曰,允。
以權坪爲假注書。
洪樂仁啓曰,副修撰尹蓍東,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李福源,以兵曹言啓曰,今式年武科及謁聖武科出身等,除赴防事命下矣。式年榜元數二百二十八人,謁聖榜元數三十三人,合二百六十一人內,式年甲科三人,謁聖甲科一人,別軍職二人,駕前別抄一人,年六十一人,禁軍十七人,騎士六人,竝依例除米,平安道五十人,咸鏡道二十八人,江華三人,東萊一人,濟州四十三人,依前例各自本道本府,收米軍餉會錄,其餘納米者,自本曹收捧,補用軍需,而石數亦依前例,定以三石,何如?傳曰,允。
李福源,以義禁府言啓曰,罪人安嚴刑一次後,鍾城府爲民,罪人鄭百淳除尋常嚴刑一次後,黑山島永爲民,竝當日倍道押送事判下矣。臣等,卽爲開坐,罪人安,嚴刑一次,鄭百淳,除尋常各別嚴刑一次後,依傳敎,發遣府書吏·羅將,當日倍道押送于各該邑之意,敢啓。傳曰,知道。
副修撰尹蓍東疏曰,伏以臣負罪至深,受恩罔極,拔之痼廢之中,置諸顧問之班,聖朝渥澤之厚,本如容光之必照,而微臣叨被之偏,不翅枯荄之復榮,惝怳感激,益切惶愧。戀積軒墀,義急叩謝,一身廉隅,其何暇顧?乃敢章皇而出肅,亦旣唐突而儤直,夫以試事登對,亦知爲猥越,猶可諉之以義同召役,至於挾冊論丑提之邇列,可謂太無斟量,徒歸於壞傷廉恥而已。獨語無面可顯,一欲將此衷情,仰暴於聽卑之天,而滓穢之蹤,每深怵畏,微薄之懇,終懼瀆擾,一日二日,懷此耿耿。玆於筵退之際,接得家信,臣偏母宿病,被感重發,委頓床席,形症非輕,蓋新經大腫,屢試鍼焫,眞元之澌脫,寢啖之廢却,厥已久矣。臣固日夕憂慮,身雖在直,心不能頃刻按住,及聞此報,方寸益亂,不得不冒陳短章,徑出禁門,臣罪至此,尤合重律。伏乞聖慈,天地父母,諒臣之懇,察臣之私,亟命鐫削臣職名,仍治臣辜恩徑情之罪,以昭法綱,以便救護,不勝大幸。答曰,省疏具悉。爾其勿辭護焉。
掌令李萬恢疏曰,伏以臣之偏母,今年恰滿七十矣。宿病沈淹,寧日恒少,居常有凜凜之憂,而臣兄方待罪湖縣,將往任所,臣則近因職命之在身,不得歸視者,已數朔,而日夕係戀,憂慮靡弛。卽接衙信,則臣母病情,邇來猝劇,素患濕痰之症,轉傷於海土之風氣,諸般症形,一倍彌重,有時㱡㱡,殆不省覺,臣自聞此報,方寸煎灼,心神飛越,玆敢略控至懇,徑尋鄕路。伏乞聖慈,天地父母,俯諒臣憫迫之情,亟許鐫削臣職,以便救護,仍治臣擅行之罪,以肅朝綱,不勝幸甚。答曰,省疏具悉。爾其勿辭,往護焉。
乙酉四月十七日辰時,上御資政殿。親臨落點儒生殿講入侍時,行都承旨具允鈺,左承旨兪彦民,執冊承旨鄭尙淳,左副承旨李瀰,右副承旨李福源,同副承旨洪樂仁,記事官盧瑞國,假注書尹長烈,記事官林鼎遠·韓栐,試官領議政洪鳳漢·尹汲·徐命膺·鄭運維·李重祜·尹蓍東·李性源,以次進伏訖。鳳漢進前曰,夜間聖體調攝,若何?寢睡·水刺之節,亦何如?上曰,一樣矣。上曰,儒生,盡坐西庭,可也。詩傳留之,他冊皆還下。上曰,藥房提調,持湯劑入侍。出榻敎提調南泰會進伏進湯劑,上進御訖。鳳漢曰,說書具㢞方有身病,春坊僚屬,變通可悶,而勢將姑爲許遞矣。上曰,依爲之。出擧條儒臣以次進講訖。上曰,居首幼學崔宗謙,直赴殿試,之次幼學許岱,直赴會試,幼學梁德暹,給二分,姜一輔·金鳳祥·金重國,各給一分。出傳敎上曰,夕講爲之,上曰,說書具㢞改差事。出榻敎諸臣以次退出。
乙酉四月十七日未時,上御資政殿夕講入侍時,特進官尹汲,同知事徐命膺,參贊官兪彦民,侍講官洪述海,檢討官尹蓍東,假注書尹長烈,記事官林鼎遠·韓栐,以次進伏訖。述海讀君牙冏命篇,上受音訖。述海曰,爾身克正之正字,卽正朝廷之正字,此正之一字,不可不留念矣。上曰,然矣。述海曰,冏命篇則但命太僕正矣。上曰,其時太僕正,如今司僕正乎?述海曰,然矣。上曰,藥房·提調持湯劑入侍。出榻敎提調南泰會進伏,進湯劑,上進御訖,泰會先退出。上曰,日暖正緊,進湯甚悶矣。上曰,予於此中,聞呼唱之聲,心甚愴鬱矣。上曰,大臣留待事及大臣入侍時,坐直承旨入侍。出榻敎諸臣以次退出。
乙酉四月十七日申時,上御資政殿。大臣入侍時,領議政洪鳳漢,右副承旨李福源,假注書尹長烈,記事官林鼎遠·韓栐,以次進伏訖。上曰,朴師海事,何如?鳳漢曰,故破則分明矣。鳳漢曰,北城主脈補土之役,今已了當,鍊戎臺一局,若使摠使,一向盡心,則別無可虞者,而以地勢言之,戎臺在於北山之西北,故肅靖門北東,無以照管,東村無賴樵採之類,任意往來,童濯無餘,已不勝其痛駭。況其一帶長谷,介在城外,虛曠蕪廢,所見可悶,自前已有募民入居之議,而尙今未遑者,全由於忽於遠慮,視若餘事也。此是御廳分授處,故御將爲之深憂,常加料度,昨日則親往而遍審,方欲略略設施,此不過募聚民居於回抱之平地,買給近處屯田,設置若干倉穀,使之資生而安接,不欲煩諸朝家,但自營門經紀,而事係新創,難於獨決,往復於臣,臣果力贊之,是不但環守都城之計,實有與戎臺,表裏聲勢之益,使之及時措置,以爲緩急相須之道,何如?上曰,卿其取紙而指陳,此誠好矣。使御廳卽爲擧行,可也。所置之田,爲營屯,而居民將爲屯軍耶?鳳漢曰,自當如此,而御廳有本牙兵,而自廟堂定額,今不必加其軍額,就其元摠中移定,則自可依其事目,除雜役矣。上曰,依爲之。鳳漢曰,坡州設施,專委於牧使元重會矣。四五朔之內,果能就緖,軍制幾皆整頓,官廨次第新造,儼成營門之體,便有壯圉之勢,得人之效,有如是矣。目下急務,莫先於軍物與軍器之措備,而本州則旣無拮据之道,長湍則雖袪防禦使,猶帶營將,則曾前所儲軍器,不可移來,勢將依他例,以各軍門所在鳥銃旗劍,從便分送,自備局量宜分排,以爲趁速擧行之地,何如?上曰,依爲之。鳳漢曰,坡州陞防營後,事力疲殘,不成貌樣,自朝家宜有劃助,而別無從便着手之道,曾前所納自首結還給外,餘數依他邑例,限成樣間,姑爲盡給,以爲一分藉賴之地,何如?上曰,依爲之。福源曰,獻納安杓,以行公臺諫,無端闕啓,推考警責,何如?上曰,依爲之。以上出擧條諸臣以次退出。
上在慶熙宮。停常參·經筵。
辰時巳時,日暈兩珥。
明日常參·經筵,取稟。傳于李瀰曰,爲之,仍行三講,儀註時刻單子,置之。
李福源啓曰,大司憲李溵牌不進,執義李憲默,掌令李澤徵,持平崔·韓後樂在外,掌令李萬恢受由在外,今日以監察茶時之意,敢啓。傳曰,知道。
具允鈺啓曰,左承旨兪彦民,今日不爲仕進,卽爲牌招,何如?傳曰,允。
李福源啓曰,憲府連日監察茶時,事甚未安。除在外外,大司憲李瀰,卽爲牌招,何如?傳曰,允。
具允鈺啓曰,戶曹參議宋文載,除拜後過三日不爲出肅,依定式推考警責,仍卽牌招,何如?傳曰,允。
洪樂仁啓曰,獻納安杓,以行公臺諫,累度催促,終不詣臺,無端闕啓,事甚未安。依定式推考警責,何如?傳曰,允。
以承傳色口傳下敎曰,常參在明,承旨許遞,代元義孫除授,待明朝牌招察任,房順房。
傳于鄭尙淳曰,弘文提學·編次人,使之入內。
鄭尙淳啓曰,弘文提學徐命膺,編次人元仁孫,依下敎來待矣。傳曰,入侍。
具允鈺啓曰,假注書權坪,時無職名,令該曹,依例付軍職,冠帶常仕,何如?傳曰,允。
以備忘記,傳于李瀰曰,今日新舊軍職試射時,南行軍職朴世忠,柳葉箭十巡十八矢居首,直赴殿試。
李福源啓曰,明日常參,兩司當爲進參,而除在外外,大司憲李溵,獻納安杓,竝待開門牌招,以爲入侍之地,何如?傳曰,允。
李福源,以御營廳言啓曰,本廳分授字內惠化門樓,爲風雨所傷,棟樑廳板,大段朽破。今月初九日爲始,撤毁修改之意,敢啓。傳曰,知道。
又以刑曹言啓曰,犯釀罪人私婢分伊·良女·福丹等,前已刑推,而以買飮人不告罪,依定式竝加刑一次放送。犯釀罪人出身韓泰碩,良女七愛,買飮罪人私奴貴贊,良人林時淡,私婢得禮等嚴囚,旣已限滿,依新律,嚴刑各一次放送,而其中七愛,買飮人不告,貴贊再犯潛飮,依定式加刑一次,竝仍囚,幼學鄭植私婢十月等,俱非元犯,且其家長鄭百淳·安等,旣自金吾,已經勘處,鄭植·十月,別無可罪之端,竝放送之意,敢啓。傳曰,知道。
左承旨兪彦民疏曰,伏以臣以苫塊餘喘,猥蒙存錄,待罪於地部佐貳者,已有多月矣。不料銀臺移拜之命,遽下考試退歸之後,感激恩私,竭蹶祗肅,仍忝禁直,旋參法講,疏逖之蹤,復襯耿光,榮幸之極,實倍恒情,念臣早孤零丁,全資母訓,而二十年立朝,無一節可觀,徒貽母憂,母今不在,臣所仰戴,惟聖慈臨覆耳,是宜於未死之前,勿計職事之緊漫,粗殫奔走,小答隆造,毋廢臣子之彝則,追慰疇昔之親心,而第其一生畸命,晩益窮獨,喪母之歲,又哭獨子,未堪威禍,便同喪心,歸伏松楸,任情叫號,數朞之內,嘔血度日,雖其冥頑之性,偏蒙陶甄之化,獲全縷命,重入脩門,而形骸盡變,精魄俱遁,舊疾之外,新恙輒生,最是眼視暴暗,失眠則眩,加以行墨殆不卞,溲淋頻作,氣升則下虛而起,旋尤無節,似此症狀,夫豈有抱持文牘,叨陪筵席之望哉?今玆之黽勉承膺,亶出於略伸分義,而昨日入對之際,失汗過多,眩瞀猝劇,申退之路,顚仆外次,久而後舁還,今曉仕進,亦未如例,至煩牌招,晩始赴院,而移晷昏倒,漫不省事,此蓋衰年禍酷,內氣剝損,雖欲自力而終不能得,譬如病羸之馬,悲鳴躑躅,强就錣策,欲報翦拂之恩,其勢亦末由耳,寧不哀哉?苟聖明憫念簪履之舊,未忍終棄,則姑許臣優遊散地,任便調治,萬一賴天之靈,刀圭有功,憊劣稍蘇,得以蒲柳之餘姿,小酬葵藿之本情,是固臣之幸也。不然而永作癃癈,虛負明時,亦臣之命也。臣又何恨焉,玆敢疾聲哀籲,仰冀仁恩。伏乞天地父母,特垂諒察,遞臣見帶職名,以卒生成,仍治臣瀆擾之罪,以肅紀綱,公私不勝幸甚,臣無任云云,踏啓字。
乙酉四月十八日酉時,上御隆武堂。弘文提學編次人入侍時,弘文提學徐命膺,編次人元仁孫,左副承旨李瀰,假注書權坪,記事官尹光禮·韓栐,諸臣,以次進伏訖。上命注書,往弘文館,持講冊子入來。賤臣,承命持入,藥房提調南泰會,持湯劑進伏。上曰,弘提入侍,已爲先聞,藥房提調入來,予已料矣。仍進御湯劑後,泰會先退出。上曰,明日當畢講書經矣,然則予已訖講二經矣。明年,予欲講小學矣,辛丑承儲後,予年二十八歲,而復講小學,其時師傅之勸予講次者,未知何意也。明年之欲更講小學者,誠爲如何,而予之一生收用者,此一部也,予將爲小學童子矣。仍親製讀書錄,命瀰書之,命膺·仁孫等校正之,校正訖,上又製年代考,諸臣校正之,校正訖。上曰,明日常參,待下敎來詣,只入正時。出榻敎諸臣,以次退出。
上在慶熙宮。常參·經筵。
李福源啓曰,大司憲李溵,三牌何以爲之?啓辭未下,執義李憲默,掌令李澤徵,持平崔·韓後樂在外,掌令李萬恢受由在外,今日以監察茶時之意,敢啓。傳曰,知道。
藥房都提調金相福,提調南泰會,副提調具允鈺啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣。下敎日入侍宜矣。
李福源,以都摠府言啓曰,今日入直內三廳武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
李福源啓曰,大司憲李溵,牌不進推考傳旨,今方捧入,而今日常參,兩司無進參之員,大司憲李溵,更卽牌招,何如?傳曰,允。
傳于李瀰曰,樂章陪進堂郞以下書啓,資政殿入侍,持入。
傳于李瀰曰,獻納安杓罷職,代李蓍健除授,卽爲牌招,常參擧行。
傳于李瀰曰,獻納先入常參後謝恩。
傳于具允鈺曰,戶曹佐郞有窠,今日政擧行。
有政。吏批,判書金致仁受由在外,參判元仁孫進,參議未差,行都承旨具允鈺進。
吏批啓曰,判書金致仁受由在外,參議未差,小臣獨政未安,何以爲之?敢稟。傳曰,仍爲之。
以李命植爲大司諫,以邊得讓爲司諫,以尹師國·尹弘烈爲正言,以李宅鎭爲校理,以李顯祚爲弼善,以李益烍爲說書,以金鈍爲兵曹佐郞,以李復永爲漢城判官,以沈鼎之爲司僕主簿,以洪致績爲繕工主簿,以柳達源爲渭原郡守,以申光履爲全州判官,以趙載萬爲戶曹正郞,以林德躋爲持平,以兪彦述爲兵曹參判,以金履復爲戶曹佐郞,兼春秋單朴道天。
兵批,判書沈鏽進,參判兪彦述未肅拜,參議鄭純儉入直進,右副承旨洪樂仁進。
以尹得逵爲都摠都事,以李潤國爲訓鍊主簿,以李邦五爲順天營將,以金弘得爲五衛將,以趙錫壽爲濟物萬戶,同知宋奎徵,僉知權德來,副司直朴師訥,副司果閔弘烈,副司正具㢞·權坪,以洪若水爲副摠管,副司直尹得養·兪彦民·李瀰。
傳于仁洪樂曰,承旨入侍。
具允鈺,以司饔院官員,以監繕提調意啓曰,鷹師貢人等,連日呼訴內,供上生雉,當此草樹向茂之時,旣難行獵,家養垂盡,逐日供上,將未免生事之境,斯速入啓變通云。此時獵雉之難,誠如所訴,在前如此之時,亦有活鷄參半代封之規,而莫重御供,自下不敢擅便,惶恐,敢啓。傳曰,參半代封。
以慶尙監司狀啓,三嘉等官居良人金時才等渰死燒死事,傳于鄭尙淳曰,令本道,恤典擧行。
持平韓後樂疏曰,伏以臣自輟蘭臺之直,久屛湖山之陬,親闈供歡,私分雖幸,而象闈懸心,微誠自切,夢魂之間,或覲耿光,而除旨之下,再違祗謝者,匪直爲離親供仕,勢有難便而已,誠以自知其才,雖閑司散局,尙不堪居耳,卽伏見承政院成帖有旨,以臣爲司憲府持平,使之乘馹上來者,臣聞命震惕,莫省所以自措也。夫是職也,風憲是掌,言責是任,上以補衮闕,下以糾官邪,古所謂與宰相等者也。雖在安平無事之時,尙宜精揀極掄,必以其人,況今寶算,已躋望八,而憂勤或過?朝議雖似協一,而功效尙稽,治道尙嚴,而情志不孚,言路未闢,而承順爲恭,世俗之淆漓已極,生民之困悴日甚,朱子所謂一毛一髮,無不受病者,不幸近之矣。當此之時,雖使識慮足以經世,風采足以勵俗,秉心持論,素爲中外之所壓服者,居是職猶懼其前跋後躓,動遭疑謗,況臣賦性伉拙?見事迷滯,無似之實,不但同朝之所共知,竊想聖鑑,亦已洞燭於兩載簪筆之日矣。然且苟爾塡差於耳目之列,臣雖欲貪戀冒進,其如受人嗤而辱聖簡,何哉?抑臣私情,又有萬萬難進者,臣之偏母,年今七耋矣。自少善病,到老寢痼,數年以來,長委床褥,食飮全減,眞元漸鑠,臣實無一日難捨之勢,而召命之下,分義是怵,不敢顧私,卽日登道,以爲進伏闕下,稟旨去留之計矣。纔到一息之地,繼有急伻之來,謂臣母病,經宿之間,挾感而添,症形倍劇,鍼藥靡效,臣聞報焦煎,無意前進,急於省護,中路徑歸,而猥從縣道,略入文字。伏惟天地父母,俯賜矜諒,亟命鐫削臣職,仍治慢蹇之罪,以嚴典刑焉。臣於乞免之章,不宜贅說他事,而記昔臣之待罪翰院也。與校理臣尹勉憲,同侍講筵,伊時適因宋明欽·洪啓能之陳疏,聖心煩惱,辭敎過嚴,臺臣進言,輒被譴責,而勉憲爲陳其過,尙繼請其反汗,殿下廓然聽納,賜以嘉奬,仍顧賤臣,諄諄然詔之曰,爾輩他日,須效勉憲之敢言也。臣仰欽轉圜之聖度,俯激納牖之愚衷,稽首祗承,銘在心胸。敬復曰,敢不對揚休命哉,仍私語于心曰,聖上導言之德,如是其摯,而下無盡言之忠,則正所謂惟說不言有厥咎者也,旣以自語,又以誇於人者有年矣。今幸忝叨臺銜,而目下事,適與向時相類,則身臣何敢固守身未出言出之戒,而不爲殿下一陳之哉?臣竊念優禮山野之賢,崇奬臺閣之風,卽我朝家法,而殿下之所嘗自勉者也。昨冬申暻之事,臣不欲追提,而至於抄選諸臣,渾被嚴譴,臣誠不知聖意之有在也,當時旣無見罪,往事所不追咎,而律同收司,事近遷怒,處分過中,有識同憂,而廷僚寥寥,未有一言,久後始有黃最彦之疏,遣辭之際,雖不無過戇,而以遐土疏逖之蹤,爲百僚忌諱之言,苟察其心,則可奬而不可罪也。乃者一疏纔入,天威遽震,絶塞竄逐,行色蒼皇,此豈聖朝之美事,而亦豈所以貽謨燕翼之道乎?臣屛伏僻鄕,事過始聞,自不覺中夜仰屋,而尙冀聖衷之旋悟也,到今輕勘者,幾及半年,遠配者亦過數月,譴罰旣行,天怒宜弛,而尙遲日月之更,久靳雷雨之澤。臣愚過慮,將恐林下讀書之士,相引深入,朝端掌言之官,相戒含默,其流之弊,必至於道學不明,而諂諛成習,可不念哉,可不懼哉?臣猥以愚迷之見,仰瀆高明之聽,極知狂僭,無所逃罪,而憂愛所激,略此附陳。伏願聖明,留神裁幸焉,臣無任云云。
乙酉四月十九日巳時,上御資政殿,常參朝講入侍,領事尹東度,知事洪啓禧,特進官韓光會·兪彦國,參贊官李福源,侍讀官尹承烈,檢討官李在協,假注書權坪,記事官尹光禮·韓栐,獻納李蓍建,行都承旨具允鈺,左承旨鄭尙淳,右承旨李瀰,右副承旨洪樂仁,同副承旨元義孫,記事官盧瑞國諸臣以次進伏。上命常參諸臣,同爲入來,大臣及常參諸臣,亦以次進伏。上命御將,先爲陞殿,仍命編次人入侍,編次人元仁孫進伏,上命前受音一遍訖,承烈進講呂刑一篇,上受音訖。承烈陳文義曰,贖刑之法,亦出於哀矜之意也。在協繼陳曰,此一篇,可見忠厚之意也。上曰,所陳是矣。領事亦陳之,東度曰,敬刑二字,一篇中宗旨,伏願聖上詳味焉。上曰,所陳誠是,當體念之。啓禧曰,呂刑之意,殊異於大舜作刑之意,可以垂戒,不可以垂訓也。上曰,善惡皆吾師,所陳誠是矣。光會曰,此篇贖刑之法,雖出於大舜金作贖刑之意,而其流之弊,乃至於開利路傷治化,大乖於聖人作法之本意,而後世之所以深戒者也。上曰,所陳誠是矣。彦國曰,此篇雖有哀矜惻怛之意,究其本則實出於重贖之心,此可以爲戒者也。上曰,所陳誠是,參贊官亦陳之焉。福源曰,諸臣之意盡矣,臣別無所仰達者矣。講訖,藥房提調南泰會,持湯劑進伏,上進御,後領議政洪鳳漢進伏曰,日間聖體若何?上曰,蛔氣溺澁之症,甚苦矣,鳳漢曰,溺澁之症,似是濕冷,前日進木米飮有效,今亦進御似好矣。上曰,不必如是矣,泰會曰,安蛔飮進御似好矣。上曰,建功湯,依前加烏梅花椒煎入。出榻敎泰會先退出,上命仁孫,讀奏昨日御製年代考·讀書錄二篇,命諸臣校正之。上曰,年代考一篇,歷論千古帝王,而獨不及於皇明,後世必有知予意者矣。校正訖,上命允鈺,持文退出,使寫字官,正書以進,承烈·在協,請繼講冊子。上曰,當講周易,而易理甚玄妙,予亦年老,難望其得效,予欲講近思錄,大臣及諸臣之意,何如?鳳漢曰,切問·近思,聖門最爲緊要處,聖敎誠爲得當矣。東度曰,近思錄誠好矣。儒臣及諸臣皆曰,誠好矣。上命承旨書之,上曰,今後則其欲重講羲經,靜而思之。噫,望八復講,必也重講四書三經,然後可以爲講,況明年欲講小學,其間宜乎反約,且切問·近思,亦是孔訓,今問領事入侍經筵儒臣,咸曰,可云。今後尙繼講近思錄,令弘文館,依此擧行。出傳敎上曰,明年,予將讀小學,其前當畢講近思錄矣,予將爲小學童子矣。御將金漢耉曰,肅靖門外城底山麓,多有頹圮處,見今餘地,或爲半步,或爲一步,如許者殆過六七十間,若過今夏潦水,則城必崩頹,若待其崩頹而修築,則物力必將倍入,其在惜費之道,莫如及今補築,下詢大臣處之,何如?鳳漢曰,東北城底,地勢之可悶,誠如領敦寧所陳矣。大抵城役時,則例出戶料兵布,而城底補土時,料布曾無明白之例,若以慮遠惜費之道言之,及今豫修,豈不萬勝於多頹後始築乎?御廳則雖是爲國之事,自費物力於朝家所不知之役,不成事理,兵戶曹,則視若應行,徑先擧行,亦關後弊,今則旣經筵稟,則前例有無不須論,桑土綢繆,不可忽。戶曹米·兵曹木,自備局,別爲量宜劃給,仍使御廳,添補完役,事甚便順矣。上曰,依爲之。出擧條工曹判書李泰和曰,本曹雖稱閑司,而進上進排及責應國家大小事,極其浩多,財力則只有匠布所捧,一年不過百八十餘同,而出給貢價,則殆至一百數十同,只以六十餘同,需用於曹中公下,而每歲不足,已成流來痼弊,今則根本已竭,無以排朔堂郞丘價員役朔下,凡係公用上下之數,自春間斷,未免闕廢。大抵一年所用,一朔未上下之數,則新捧後照數充下,及至來年,則以一朔未上下之數,竝計新捧充下者,而爲兩朔之逋,以致年年虧欠,漸加,至於此極矣。卽今則十月以後,當有新捧,而其前五六朔定例應下之數,無以責應,員役輩,不無渙散之慮,進上進排等節,亦將有生事之弊,其爲悶慮,不可盡言,下詢廟堂,以爲從長變通之地,何如?鳳漢曰,工判所奏,誠有然者矣。均役之時,不能盡數給代,故判書洪重徵,據實陳達,至有加其給代之擧,以本捧與給代者,計之於一年公私用下,則少無不足之患矣,中間一二堂上,不善區處,以至於多逋難支之境。今若以爲工曹雖罷,何關之有云爾則已,不然,則不可無自朝家別爲變通之擧矣。然變通之後,其弊又復如前,則將若之何?此甚難處矣。泰和曰,變通之後,廟堂若爲嚴立科條,則本曹,自當守法遵行,豈有如前生弊之慮乎?自朝家,另加顧念,然後衙門可得成樣,進上可免闕封矣。上曰,令廟堂,從重區劃,可也。出擧條兵曹判書沈鏽曰,各道守令邊將察訪之解由,關由於兵曹者,蓋軍政·軍器·馬政之係於兵曹而然也,等內之有頉與否,文移相問,必知其無欠,然後成出解由者,法意至嚴,而近來此法,漸益解弛,無欠與否,不問兵曹,或有直爲成給者,軍馬政之疏忽,未必不由此。今後則必待兵曹關文,始爲成給,而若復有如前之弊,則當該郞官,從重論責之意,竝爲嚴飭,何如?洪鳳漢曰,解由之法甚重,非但兵曹,雖他司何可不問而直出乎?果有如此之弊,則不可申飭而已,戶曹該郞,拿處然後,可以懲畏而遵法矣。鏽曰,臣之所達,蓋出於嚴解由之意,此後如此者,卽爲拿處事,嚴飭好矣。上曰,依爲之。出擧條鏽曰,曾經朝官之居在外方者,存沒,自朝家不得聞知,故莫重御覽品案,無以修正,此已未安,而不知存沒,至或擬望,尤極惶悚。此後則毋論文蔭武,使之隨其身故,卽報吏兵曹之意,分付各道,何如?上曰,依爲之。出擧條戶曹判書金尙喆曰,紫門監營繕軍契,乃是宗社宮闕及公廨各處修補時所用,而紫門軍價布三十同,營繕軍價布四十同,勿論役少役多,永爲定式。自兵曹,逐年上下,便成不易之法,而昨冬因九營繕停止之命,乙酉條當下中,只以折半上下矣。雖以今年言之,如新建之役,姑無施設者,而目下大小修補不可廢之役,極爲浩多,則元定價布之折半上下,有非當初定式之本意,盡數出給之意,分付兵曹,何如?上曰,依爲之。出擧條上曰,臺臣傳啓,李蓍建啓曰,請還寢鍾城府爲奴罪人天大酌處之命,依律處斷。措辭見上答曰,勿煩。出擧條又啓曰,新除授司憲府執義李憲默,時在慶尙道慶州地,掌令李澤徵,時在江原道原州地,請竝斯速乘馹上來事下諭。答曰,依啓。出擧條上曰,國朝樂章監董堂上知中樞洪啓禧,參判徐命膺,各熟馬一匹賜給,郞廳輔德金致謙,副司果具庠,竝準職除授,已準職者半熟馬一匹賜給,校書校理金鳳著陞敍,次知唱準,高品付料,員役工匠等,令該曹,米布參酌題給。出傳敎上曰,政官牌招開政。出傳敎上曰,侍從堂上·堂下違牌人,竝敍用。出傳敎上曰,渭原郡守,各別擇差。出榻敎李福源讀奏兵曹參判尹得讓呈辭,上曰,宿衛之任,不可曠焉。雖未至於三度,開政命下,本職許遞。出傳敎上曰,藥房提調,持湯劑入侍。出榻敎藥房提調南泰會,持湯劑進伏,上進御後,諸臣以次退出。
乙酉四月十九日午時,上御資政殿,晝講入侍時,同知事洪名漢,特進官韓光會,參贊官元義孫,侍讀官尹承烈,檢討官李在協,假注書權坪,記事官尹光禮·韓栐,諸臣,以次進伏訖。承烈,進講書傳文侯之命·費誓兩篇,一遍訖,上讀受音一遍。承烈陳文義曰,文侯之命一篇,別無文義可陳者,而周室之不復興,於此可見矣。在協繼陳曰,禹之家法,見於甘誓,周之家法,見於費誓矣。上曰,所陳誠是矣。名漢奏曰,文·武命誓之意,費誓一篇之後,更無可見處矣。上曰,此猶詩之錄商頌·魯頌於末篇之意也,聖人深意,於此可見矣。特進官亦陳之,光會奏曰,命誓之際,嚴正之言,眞得文·武餘法矣。上曰,參贊官亦陳之,義孫奏曰,諸臣之言盡矣,臣別無所仰陳者矣。講訖。承烈奏曰,近思錄,只有七件,他無可用者,何以爲之?上曰,以例紙,活印,可也。
藥房提調南泰會,進湯劑,上進御後,泰會因問曰,俄間蛔症更,何如?上曰,姑不上來矣,泰會先退出,經筵諸臣,亦以次退出。上命義孫,讀奏韓後樂疏訖,上命義孫書之,上曰,頃者因尹勉憲,果有顧謂之敎,此非徒謂其言,卽嘉赤心也。其時後樂,聞命起拜曰,臣學云,言猶在耳。心常謂曰,後樂感我對此,豈負予也云矣?今覽其章,非學勉憲之心,卽學黨人之心,面慢其君,憑此逞志,此乃果學勉憲之赤心乎?已涉無嚴,而噫,其若今日海東臣子,申暻之章,若何?而焉敢營護,況黃最彦之章,尤不足道哉,而趨時欲附者,此正羲經所謂開國承家,小人勿用者也。且其敢右袒,今見此等之章,追憶頃日,心若隕墜,已有口奏,何敢欺陟降,其章給之,遞其職,永刋仕版。出傳敎義孫,讀奏秋曹公事,其中有不爲踏印者,上曰,此亦異事矣。命義孫書之,上曰,莫重秋曹入啓公事,不爲踏印,事未前聞,其在事體,不可推考而止,該堂罷職,矇然不察,捧納承旨遞差。出傳敎遞差現告,李瀰也,諸臣,以次退出。
乙酉四月十九日未時,上御資政殿,夕講入侍時,同知事洪名漢,特進官韓光會,參贊官元義孫,侍讀官尹承烈,檢討官李在協,假注書權坪,記事官尹光禮·韓栐,諸臣以次進伏。上新受音讀秦誓一遍訖。承烈,進讀一遍,因陳文義曰,此篇之係於篇末者,聖人刪定之意深矣。在協奏曰,人孰無過,改之爲貴,秦穆之改過,可爲不吝矣。上曰,所陳誠是矣。同知事,亦陳之,可也。名漢奏曰,不棄孟明,此秦穆之所以霸也。上曰,所陳誠是矣。特進官亦陳之可也。光會奏曰,我心之憂,日月流邁一句語,足可以爲後世法也。上曰,誠是矣。參贊官,亦陳之。義孫對曰,諸臣之言詳矣,臣別無所仰達者矣。講訖。上命承旨書之,上曰,承旨遞差,代行副司直鄭運維除授,牌招察任,房順房。出傳敎諸臣,以次退出。
乙酉四月十九日申時,上御資政殿,承旨入侍時,承旨元義孫,假注書權坪,記事官尹光禮·韓栐諸臣,以次進伏。上命入直儒臣,持近思錄以入,玉堂李在協,持近思錄進伏。上命在協,讀奏近思錄序文後,上親取遍覽,命在協先退出,在協退出後,上命承旨書之。上曰,文臣朔試射,金商門當親臨,試官騎判·禁將·摠戎使·入直騎郞·摠郞爲之,殿座時刻,待下敎只入正時,儀注置之。出傳敎諸臣以次退出。
上在慶熙宮。停常參·經筵。
洪樂仁啓曰,大司憲李溵疏批未下,執義李憲默,掌令李澤徵,持平崔·林德躋在外,掌令李萬恢受由在外,今日以監察茶時之意,敢啓。傳曰,知道。
以承傳色口傳下敎曰,諸葛亮之表,以爲宮府一體,近來紀綱解弛之中,中官試射十三人內,全布至於十一人,四十年來初見,試射後當面試,分付內侍府。
以承傳色口傳下敎曰,今當頒賞,整齊以待。
親臨文臣朔試事罷後,政院·玉堂·藥房,口傳問安。答曰,知道。
大司憲李溵疏曰,伏以臣伏見傳敎下者,有前持平韓後樂永刊仕版之命矣。使後樂之疏,若出於爲申暻之地,則以臣情勢,豈敢爲後樂伸救?而今其疏語,以抄選之混被嚴譴,爲聖主憂愛,此正臣之所欲言者,特其蹤地臲卼,囁嚅泯默,以至于今,今後樂,以是獲罪,臣安得無言哉?況後樂之說,區別申暻與諸抄選,而乃以營護申暻,至於被罪,臣愚死罪,竊以爲非其情也。區區寸丹,不能自已,略治短章,昧死陳之。伏乞亟收韓後樂處分之命,以光聖德焉,臣無任云云。答曰,省疏具悉。頃飭章皇之章,今上分疏之疏,一何不量乎?況噫望八其君,常參命下之時,再違召命,幾乎中止,其欲處分而泯默,於今章,其無自訟之意,惟護韓後樂,此何分義?噫,予雖日益衰耗,四十年苦心,不衰於腔子,往者尹勉憲,乃以其祖之孫,赤心匡救,深嘉其志,顧謂後樂曰,爾學焉。後樂,幾飮涕而對曰,學云。予常謂後樂,非氣低之人,恐或不體予心,其聞此對,豈欺予哉云?而自此信之,頃日嘉其勉憲,非言也,卽心也。今者後樂,非學心也,卽學言也。予之下敎,渠之所對,雖衰猶不忘,覽其章,意在於此。故張皇敷衍,以非予所聞者陳焉,而雖不直護申暻,若有毫分憤駭之心。宜曰,申暻之章,雖無嚴,以此一體處分乎諸抄選,豈嘉納勉憲之意乎云。予當措辭以批,其何處分,隱然說去,帶甚麽意思,況黃最彦,可謂駭然,其所處分,烏可已也。羲經師卦下敎者,今何不諭以臺臣入侍,敢陳其箴,意已不美,纔過若干日,乃有此擧,意亦非矣。且最彦亦抄選乎,究其心覽其章,眞無黨乎,若踰乎此?當爲庶人與柳戇同,其何刊名而止乎?噫,思申暻章之句語,夢寐猶愕。噫,卿以是誰之子,而有此章乎?其在國體,勢難例批,本職特遞焉。
乙酉四月二十日辰時,上具翼善冠·袞龍袍,御金商門外,文臣朔試射入侍時,行都承旨具允鈺,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國,假注書權坪,記事官尹光禮·韓栐,試官兵曹判書沈鏽,行副護軍具善復,訓鍊都正李章吾,兵曹佐郞成箕柱,都摠經歷任屹,都摠都事高信謙諸臣,以次進伏訖。上命立貫革,射員呼名,諸射員,以次試射。上曰,戶禮房承旨換房。出榻敎上曰,藥房都提調,持湯劑入侍。出榻敎都提調金相福,持湯劑進伏,上進御,相福進曰,夜間聖體若何?上曰,一樣矣。相福復奏曰,蛔氣更,何如?上曰,稍勝於昨日矣,相福退出。上曰,秋判姑不出代乎?鄭尙淳對曰,然矣。上曰,天下事,無不對矣。頃者祝文事正相似也,上命承旨書之。上曰,其在重事體,亦初聞,故其雖處分,更以思之,其不察,非徒承旨,獻官·香室官員亦然,飭已行矣,前承旨沈鑧敍用。出傳敎上曰,文臣殿講定式後,諸臣皆能專一經乎?允鈺對曰,然矣。上曰,予當試之。仍命承旨書之,上曰,明日當文臣殿講,試官左相·行司直李之億,同知韓光會,參議鄭純儉·朴昌潤·趙重晦·尹學東,執冊承旨鄭運維爲之。時刻辰正一刻,興政堂殿座,堂下侍衛繖扇儀註置之,只執冊承旨入侍。出傳敎上曰,柳謇方帶何職耶?允鈺對曰,已作故矣。上曰,謇之爲人,極眞實矣。允鈺曰,誠如聖敎矣。聞作故已久,而家貧尙未入葬云矣。上曰,慘憐矣。仍命承旨書之,上曰,未及下敎,前右尹柳謇,以再昨年年七十推恩之人,今作故人,與他宰臣有異,元致賻外,特爲加給,以示予意。出傳敎上命福源,讀奏大司憲李溵疏訖。上曰,李溵愚者矣。仍命書疏批,上曰,射員呼名之際,有一尊稱者,事之駭然,莫此爲甚。仍命曰,前陪進前中呼名官拿入,命宣傳官分付曰,試射體重,至於呼名之際,安敢有尊稱者乎?決棍三度後命拿出。仍命曰,試體體重,不可如是而止,曹司衛將拿入,可也。仍問曰,衛將誰也?允鈺對曰,安鍇也。上曰,是年老矣,且其子兼濟,方登射壇,此亦不可無人情,衛將置之,分軍部將拿入,可也。拿入後,命宣傳官分付曰,衛卒皆紫衣紫巾,而今有着氊笠者,甚可驚駭。如此之類,每畏兩班,故莫重殿廷,亦不敢斥號,其本在於此矣。命決棍一度後,拿出。仍命曰,着氊笠者,則兵判親審,決棍五度。洪樂仁奏曰,獻納李蓍建,以行公臺諫,不爲詣臺,無端闕啓,事甚未安,依定式推考警責,何如?上曰,依爲之。出擧條沈鏽奏曰,武科設場時,許多差備官,例以武兼差送,職名雖異,其爲侍衛,則與宣傳官一也。若有可治之事,則自試所草記請罪,未爲不可,而近聞捉入庭下,脫帽項罰者有之云。其在事體,誠極駭然,此後則定式嚴禁,有不可已,故敢達矣,上曰,聞甚駭然,嚴飭。此後如有弊,該曹,草記稟處,可也。出擧條上曰,如此之弊,間或有之,其損國體多矣。仍命承旨書之,上曰,古人云士,不可辱,曾於庭試聞之,場中不謹儒生,自試所,着枷下送,自闕門亦然,以此觀之,試所可知。渠雖無狀,其名則士也,此後雖下該曹者,勿爲自試所以枷下該署擧行,且若非場中用情,雖下該曹,勿枷事分付,永爲定式施行。出傳敎上曰,分館誰爲之乎?允鈺對曰,承文院先生爲之矣。上命招承文博士趙武範,正字南胄寬,問之曰,分館,何不爲之?武範對曰,先生之在於遐方者,例爲簡通,有回報然後擧行,故尙未爲之矣。上命承旨書之,上曰,四榜分館稽滯,今問上博士無故在京,申飭卽爲擧行。出傳敎武範·胄寬等,承命退出。上曰,藥房都提調,持湯劑入侍。出榻敎都提調金相福,持湯劑進伏,上進御後,命賜大臣及諸臣魚鱠,相福先退出。試射罷後,上曰,入直武臣,試射當爲之,試官仍卽爲擧行。出榻敎仍命立柳葉箭貫革,射員呼名。上曰,入侍軍直·內乘·宣傳官及訓鍊院差備官,皆見之。出榻敎諸武臣,以次試射。試射罷後,上曰,內官朔試射,多有全布者,吾欲面試,卽爲擧行。射員呼名,內官以次進伏後,試射。試射罷後,上命承旨書之。上曰,居首正郞黃樸,一年之內,再次親臨居首,特爲陞敍。此試射,國初制法有深意,而頃者初次親臨,一中只一人。今則不無勸奬之效,而應敎洪述海,初巡三中,特賜半熟馬一匹。出傳敎又命書之,上曰,纔已下敎,近者百隷怠慢之中,中官之全布者夥然,曾所未聞,故特爲面試,以頃者長番中官中日比之,此正瘠土之民,莫不向義勞者也。非徒不爲孟浪,可見常時勤射,旣已召試,得中人,當次第施賞,而其中金好大四中,此亦自有其賞,而爲先自內寺府調用。出傳敎又命書之。上曰,當爲頒賞,加資者,口傳擧行。出傳敎入格文武內寺諸臣,皆以次受賞,謝恩後先退出。上乘步轝,還入光順門內。上曰,玉堂上下番入侍。出榻敎玉堂上下番尹承烈·李在協,進伏。上命持近思錄以入,命允鈺讀奏近思錄集解序文識文訖。上曰,予欲以此爲終條理工夫矣。上命承旨書之,上曰,再明日晝講爲之,兼行次對。出榻敎書訖,諸臣,以次退出。
上在慶熙宮。停常參·經筵。
來二十五日朝參,取稟。傳于洪樂仁曰,停。
具允鈺啓曰,左副承旨李福源,今日不爲仕進,卽爲牌招,何如?傳曰,允。
洪樂仁啓曰,卽伏見京畿監司李景祜同推啓本,則喬桐府去三月朔罪人同推,未準擧行。殊無申飭之意,當該道臣,依定式推考警責,何如?傳曰,允。
又啓曰,獻納李蓍建,以行公臺諫,屢度催促,終不詣臺,無端闕啓,依定式推考警責,何如?傳曰,允。
鄭運維,以禮曹言啓曰,今此文臣殿講時,前正言徐浩修·兪恒柱,前說書李鎭復,以罷散蒙敍之人,當爲應講,而時無職名,令該曹,口傳付軍職,何如?傳曰,允。
兵曹口傳政事,副司果徐浩修·兪恒柱,副司正李鎭復。
傳于李福源曰,昨日亦不爲之,武臣殿講時,贊引置之。
傳于鄭運維曰,宣傳官武兼內三廳守門將,皆以入直服色待令。
具允鈺,以吏曹言啓曰,禮曹正郞鄭象仁呈狀內,身病猝重,勢難察任云。依例改差,何如?傳曰,允。
洪樂仁啓曰,明日次對,兩司長官,當爲進參,大司諫李命植,待開門牌招,以爲入侍之地,何如?傳曰,允。
又以兵曹言啓曰,今四月二十一日武臣賓廳講書日次,而文臣講試相値,不得爲之之意,敢啓。傳曰,知道。
乙酉四月二十一日辰時,上御興政堂。親臨文臣殿講入侍時,右承旨鄭運維,記事官盧瑞國,假注書權坪,記事官尹光禮·韓栐,命官左議政尹東度,試官行司直李之億,同知韓光會,參議鄭純儉·朴昌潤·趙重晦·尹學東,諸臣,以次進伏訖。上命講官呼名,諸講官,以次進講。具庠講舜典,上問璿璣玉衡,庠對之頗詳。上曰,洪啓禧·徐命膺·具庠,多識如許物矣。徐浩修,亦講舜典,上亦問之,浩修對之亦爲詳明。上曰,領相,每以爲具允明·徐命膺,學於其子云,果然矣。仍命浩修,率中官入內閣,觀渾天儀以歸,浩修,承命退出。禮曹佐郞睦萬中,進講詩傳訖。上曰,此人之今日進講,予之今日見此人,是異事矣。是予年高之效也,文義則勝於玉堂,爲人極爲純實矣。左相,須知此意,調用之意,分付銓曹,可也。睦祖洙,講堯典,善講亦善文義。上問曰,汝能誦汝科作乎?祖洙能誦之,上命承旨書之。上曰,于今望八,氣亦衰矣,而昨試射今殿講,意專在於勸奬文臣。今日純通七人中,權知承文院副正字睦祖洙,非徒能誦,七年前所製賦猶誦。噫,此等之人,予若不拔,其何期乎?特令該曹,陞六調用。出傳敎上曰,祖洙爲人質實矣。大抵文臣殿講,雖似文具,亦不無效矣。講訖,上命書之。上曰,居首純通中睦祖洙,旣已下敎,副司果韓㵛,前正言徐浩修·兪恒柱,校檢成大中,典籍金昌祿,副正字李得華,各半熟馬一匹,賜給。出傳敎上又命承旨書之。上曰,古人云,文武竝用,長久之術,昨日文臣朔試射,旣試射入直武臣,文臣殿講已畢。依昨日例,入直武臣,當武經殿講,試官仍,卽令擧行,內入直將官,以入直服色,除標信待令。出傳敎藥房提調南泰會,持湯劑進伏,上進御後,東度進伏曰,日熱如此,聖體若何?上曰,一樣矣。東度曰,蛔氣更,何如?上曰,姑不上來矣,泰會先退出。上命賜諸臣魚膾,諸臣,以次退出。
乙酉四月二十一日午時,上御興政堂。親臨武臣殿講入侍時,右承旨鄭運維,記事官盧瑞國,假注書權坪,記事官尹光禮·韓栐,試官左議政尹東度,行司直李之億,同知韓光會,參議鄭純儉·朴昌潤·趙重晦·尹學東諸臣以次進伏。上命講官呼名,諸講官以次進講。上問文義,都監把摠李廷老,都監哨官南性五,皆不能善對,上問陳法,性五又不能對,上命承旨書之。上曰,今者此擧,勸懲俱在,況軍門將官乎?噫,李廷老,以巡邊使鎰之孫,讀則能讀,所對文義未瑩,曾有前例,而今番雖參酌,不可無飭。哨官南性五,亦與李廷老,無甚差間,而問其陣法,矇然莫甚。身爲百摠,則哨隊鍊之意焉在,訓將常飭,意謂有實效。今日觀之,該哨書字的代行哨官可知。噫,昇平之時,若此,不虞何恃,事當棍汰,而雖一體參酌,亦豈無飭,此兩將官,不能檢飭,咎在其將,訓鍊大將具善行,緘辭從重推考。出傳敎東度進伏曰,小臣亦帶提調之任,不能申飭,臣亦有罪,惶恐敢請。上曰,卿亦申飭焉。藥房提調南泰會,持湯劑進伏,上進御後,泰會先退出。上曰,予之此擧,非爲玩好,亦非樂爲也。近者小閑輒睡,故爲之而亦覺有效於文武諸臣矣。仍問曰,尹學東爲承旨,卽遞,何也?予近以不宿怨三字,爲晩來一符,諸臣今日,若有舊習,則是負予也。東度曰,臣與學東,雖不相親,其爲人極恬靜自守者矣。上曰,予則今無一毫前心矣。學東曰,臣於臣母,便同遺腹,母年今八十,臣不能暫時離捨,臣亦年多,豈敢有一分前心矣?上曰,無前心三字好矣。李溵豈不異哉?都憲之特遞二字,重於處分,溵不過欲爲後日地而是則不可矣。東度曰,李溵,實無他心矣。小臣惶恐而言端已發,姸媸長短,莫逃於淵鑑之下,有一疏逖之臣,不無見阻之歎矣。上曰,誰也?東度曰,黃最彦,實非趨附之人,而聖敎,乃反以師卦爲諭,疏逖之蹤,或恐未盡俯燭而然矣。上曰,予不覺如何矣。東度曰,韓後樂之亦非營護申暻之意也。上曰,若專護申暻,則處分豈止如是而已乎?向者金載順之處分,旣有疏釋,不可異同。仍命賤臣,持入李溵疏批及韓後樂處分傳旨,疏批則自羲經師卦止意亦非矣三十七字刪去,傳旨則自趨時欲附,止也且二十一字刪去,仍命承旨書之。上曰,雖衰矣,追慕之心益切。吁嗟,此時,後樂起予頃者心隕之事,予雖暮年自勉,於此等事,其若計較商量,不肖乎,否乎,由中而敎,未暇深量,今聞左相所奏,予有所答,故韓後樂處分之敎,李瀰疏批,添刪以下,更以此頒布。出傳敎武臣殿講訖。上命書之,上曰,今日入直武臣殿講時,部將崔遠純通,半熟馬一匹賜給。出傳敎藥房提調南泰會,持湯劑進伏,上進御後,諸臣以次退出。
上在慶熙宮。停常參,只晝講。
明日常參,取稟。傳于鄭尙淳曰,朝講爲之。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂仁啓曰,司諫邊得讓,除拜後過三日不爲出肅,依定式卽爲牌招,何如?傳曰,允。
鄭運維,以弘文館言啓曰,新除授校理李宅鎭,副校理金魯鎭,修撰洪秀輔,除拜多日,尙不出肅,副修撰尹蓍東,由限已過,竝卽牌招察任,何如?傳曰,允。
元義孫啓曰,卽者副校理尹承烈,以其身病,陳疏徑出,原疏纔已退却,而依定式,禁推傳旨捧入之意,敢啓。傳曰,知道。
又啓曰,玉堂上番闕直,而應敎洪述海,以無故行公之人,屢度催促,終不入來。依定式,禁推傳旨捧入之意,敢啓。傳曰,知道。
又以弘文館言啓曰,本館上番闕直,事甚未安。上番無他推移之員,修撰李在協,卽爲牌招,以爲姑陞入直,何如?傳曰,允。
李福源,以兵曹言啓曰,今日將官朔試射時,闕內入直訓鍊都監把摠·哨官等,依例以先射人員,代直出射之意,敢啓。傳曰,知道。
乙酉四月二十二日午時,上御景賢堂,晝講兼行次對入侍時,知事洪啓禧,特進官具允明,參贊官李福源,侍讀官尹承烈,檢討官李在協,假注書權坪,記事官林鼎遠·韓栐,武臣李樀,領議政洪鳳漢,左議政尹東度,右議政金相福,行左參贊韓翼謩,行司直金陽澤,吏曹判書金致仁,戶曹判書金尙喆,行副護軍具善復,刑曹參判徐命膺,司諫邊得讓,諸臣,以次進伏訖。承烈,進講近思錄太極圖說,上受音一遍訖。承烈陳文義曰,無極二字,雖無形象之可言,而造化之妙,在於此矣。在協繼進曰,先主靜然後,動罔不吉,於此可見動靜之妙矣。上曰,所陳是矣。啓禧奏曰,工夫則專在於主敬二字矣。上曰,學者如是,況人主乎?所陳是矣。特進官亦陳之,允明奏曰,主敬二字,是一篇宗旨矣。上曰,然矣。參贊官亦陳之,福源奏曰,諸臣之言盡矣,臣別無所仰陳者矣。講訖。洪鳳漢·尹東度·金相福進前曰,夜間聖體若何?上曰,一樣矣。鳳漢曰,中宮殿氣候,若何?上曰,一樣矣,鳳漢曰,惠嬪宮氣候,若何?上曰,一樣矣。鳳漢曰,王世孫氣候,若何?上曰,一樣矣。相福請進湯劑,上曰,進之。提調南泰會,持湯劑進伏,上進御後,泰會先退出。鳳漢奏曰,此乃通津御史朴師海書啓也。其所措語,旣曰,似故敗,又謂之似非故敗,事甚糢糊。然繡啓如此,則不可直施一律,數十石先下,旣已自服,此外安知無又有所犯,近二千臭載,只極七百,尤涉可疑。令本道依例刑推取服事,分付,何如?上曰,依爲之。出擧條又奏曰,敦寧都正,自頃日稟定之後,皆當以文臣擬差,而如有以已經正之蔭官擧擬,則雖長銓,無得獨通,必與僚堂合席通請,當與前日蔭判決事之例矣。吏判之意亦如此,以此定式,何如?上曰,依爲之。出擧條又奏曰,翰圈有命,官規宜遵,尹塾削職,李亨元·李東遇敍用,何如?上曰,依爲之。出擧條又奏曰,今番節使回便,義州犯越事,旣議擬奏,江界犯越事,旣議寬免合四起方物,移準咨文持來矣。依例無方物謝表,兼付節使,義州罪人杖配及監·兵使·地方官勘罪等事,亦依議矣,擧行形止。令槐院撰咨,順付於曆齎便,何如?上曰,依爲之。出擧條陽澤奏曰,廣州府尹尹得雨,以頃日請得還米不足,大以爲悶,本府一朔三巡還分,而今朔一次所給絶乏,麥事收獲尙遲,民間甚窘乏云。宜有接濟之道,故敢此仰達,鳳漢曰,以昨今年事勢推之,今年宜減於昨年,故果爲減數回啓,而今聞將臣所奏,麥事未及,民困甚急,限一千石更許加分好矣。上曰,依爲之。出擧條鳳漢曰,刑判,每事必謹愼矣,今番事果爲疏漏矣。上曰,然矣。上命承旨書之,上曰,司寇之長,生民休戚,係焉。予於此人,自謂得人,頃者之事,可謂眚也,亦不過飭勵,豈捨其人,前判書黃仁儉敍用,復授前任。不可事同而飭異,前參議洪樂命,一體敍用。出傳敎鳳漢曰,臣有一言,欲爲仰達者矣。殿下四十年苦心,臣非不知,而朝著之間,今無舊日之習,不必更有他慮,前日處分,或可有參酌之道矣。上曰,申暻之當初陳章,已極非矣,而柳戇出後,始生大㤼,將欲付合於明欽,故昨年之事出矣。申暻之心,昭然難掩,而究其本則明欽是也。鳳漢曰,前日之處分,實出於懲創之意,今則已爲懲創矣。霜雪雨露,莫非造化之陶甄。伏願聖上,更思之。上曰,此予苦心,此心若懈,是欺陟降,予亦何顔歸拜也。天下讀書之人,一宋明欽而已乎?鳳漢曰,殿下苦心,臣豈不知,而但今則更無一毫他慮,故臣敢如是煩達矣?上曰,不如是矣。比若父兄之敎迷兒,方其撻之也,似不更爲,旋復如前,予見熟矣。予聞熟矣,予之此心,已質蒼蒼,卿欲使予負蒼蒼而欺陟降乎?卿勿復言,卿勿復言。鳳漢曰,聖敎如此,臣不敢更爲煩達矣。上曰,臺臣傳啓。得讓啓曰,請還寢鍾城府爲奴罪人天大酌處之命,依律處斷。措辭見上上曰,勿煩,又啓曰,新除授正言尹師國,時在京畿長湍地,正言尹弘烈,時在楊州地,司憲府持平林德躋,時在廣州地,請竝斯速乘馹上來事下諭。上曰,依啓。出擧條大臣及備局諸臣,皆以次先退出。上曰,領相俄者所陳不可矣,此領相年少之致也。仍問曰,大司成方行公乎?福源對曰,方呈辭矣。上曰,然則儒生,必不勸課矣。陞補通讀,連爲之乎?福源對曰,姑不設行云矣。上命福源書之,上曰,近者之事,不過修舊典勸奬者,而抑其本在賢關,其所月講,外面雖似文具,若此不已,亦豈無效,況今講近思錄?其意則切問·近思也,此亦陞高自卑之一照也。且陛學通讀,設置之意深,而每於歲末,苟且縫,故曾已飭勵。其聞今歲,尙未擧行云,此豈勸課之道哉?欲飭師儒之長,非君師位者而誰?予當親自檢飭,明日朝講爲之,大司成率能講儒生,入侍講討,自其翌日,依例連爲擧行。噫,望八其君,不敢自逸,況爲其臣子乎?一體申飭。出傳敎上曰,藥房提調,持湯劑入侍。出榻敎提調南泰會,持湯劑進伏,上進御後,諸臣,以次退出。
上在慶熙宮。停常參,只朝講。
明日常參·經筵,取稟。傳于鄭尙淳曰,只晝講。
又啓曰,今日朝講,大司成率能講儒生入侍事命下矣。大司成金尙重,謂以身病,受由陳疏,不爲入來,原疏才已退却,而特敎之下,不卽出仕,事甚未安。推考警責,仍卽牌招,何如?傳曰,允。
又啓曰,大司成金尙重,牌不進推考傳旨,今方捧入,而入侍命下之後,如是違牌,事體誠極未安,更卽牌招,何如?傳曰,允。
傳于鄭尙淳曰,編次人,使之入來。
傳于鄭運維曰,朝講來詣,正時入之。
鄭尙淳啓曰,編次人蔡濟恭,依下敎來待矣。傳曰,入侍。
傳于鄭尙淳曰,徐命膺,副提學除授,卽爲牌招。
李福源,以右議政命召來納事微稟。傳曰,大臣命召,遣史官傳授。
鄭尙淳啓曰,前奉敎李亨元,前檢閱李東遇,旣已敍用,令該曹卽爲口傳付職,何如?傳曰,允。
吏曹口傳政事,奉敎李亨元,待敎李東遇。
鄭尙淳啓曰,奉敎李亨元,待敎李東遇,旣已付職,卽爲牌招,何如?傳曰,允。
傳于鄭運維曰,講儒入侍時,太學及四學掌議·色掌,竝爲入侍。
傳于元義孫曰,玉堂,持近思錄初卷入侍。
又傳曰,翰圈如不爲之,開陽門仍留,卽爲擧行。
鄭尙淳,以吏曹言啓曰,新除授繕工監假監役金砥行,除授後過限未上來,依例改差,何如?傳曰,允。
李福源,以兵曹言啓曰,南行內乘李長玉,乃是別薦勸武之人,依前例成才間,限十朔除試之意,敢啓。傳曰,知道。
又以兵曹言啓曰,今四月二十二日,堂下武臣朔試射時,部將金啓運,騎芻三中,得免才落,而顯有殊常之跡。故馳馬得中人,捉來査問,則出身李長赫,代射三中,明白納招,部將鄭肯來,呼名出來之際,亦以他人,代騎出馬,故捉來査問,則以折衝金兌晃,代射之狀,箇箇直告,事極痛駭。金啓運·鄭肯來,爲先汰去,而其罪狀及代射人李長赫·金兌晃,竝令攸司,依法勘處,何如?傳曰,允。
又以兵曹言啓曰,今四月二十二日各廳堂下武臣等朔試射時,摠戎廳哨官朴萬標·李光玄,訓鍊院參軍李萬載,主簿閔養洙,武臣兼宣傳官陳亨述等,俱未滿四中,竝依法典汰去。訓鍊院參軍吳商周,柳葉箭二中,騎芻一中,以矢數計之,則雖未滿四中,騎芻例有倍畫之規,依例勿爲汰去,而至於稱病之類,試所旣知其實病,竝與呈辭受由人等,退試次,姑爲懸頉以入之意,敢啓。傳曰,知道。
又以兵曹言啓曰,今四月二十二日業武吳命彬稱名人,自興化門入來,差備門外擊錚,極爲駭愕。令攸司,囚禁治罪,同門守門將徐景國,常時不能禁斷雜人,以治闌入,亦難免其責,推考,何如?傳曰,允。
吏曹參判元仁孫疏曰,伏以臣之通籍,纔十有三年,毛髮頂踵,咸沐造化,歷踐華膴,躐躋宰列,追先臣未卒之志,酬報萬一者,惟是不計夷險,筋力奔走而已,其何敢圖占便宜?自歸慢蹇,而不自意天官復授之命,遽下於玉署乍移之餘,以臣代臣,殆若非臣莫可者然,臣誠驚懍震越,罔知攸措。區區廉義,夫豈有一分承膺之望?適値首堂在外,三銓待勘,守令多窠,開政有命,而荐牌之下,擧行無人。臣於是,逃遁不得,冒沒赴席,黽勉一出,縱緣副急,畢竟去就,自有定算。今則首堂已還,朝,守株微諒,庶可獲伸。夫玉署至選也,天官至要也,先輩之膺是任,亦莫不逡巡退讓,而臣是何人,自天官而移玉署,自玉署而復天官,三四日之內,周流兜攬,無一人間之,其駭聽聞而乖官方,孰甚於是。微忱之惶蹙不安,已無可言,而朝家恩數之偏重,處置之失宜,不幸自臣始矣。今若憑恃寵靈,諉以宿趼,褰裳要津,知進而不知退,則上以累聖上則哲之明,下以招微臣過福之災,早晩狼狽,必無幸矣。反復揣量,蹲據無路,玆敢瀝血陳懇,仰溷崇聽。伏乞聖慈,俯賜諒察,亟遞臣所帶銓任,仍治臣瀆擾之辜,以肅朝綱,以安私分,千萬顒祝。臣無任云云。答曰,省疏具悉。前後除命,非爲卿也,意皆在焉,卿勿過辭察職。
校理李碩載疏曰,伏以臣之本生母所患風痺之症,已成十年痼疾。委頓床席,居常懍懍,自數日以來,添得外感,寒熱交攻,胸膈痞滯,食飮全廢,氣息綿綴。臣方左右扶護,實無離側供職之勢,玆敢冒陳短章,仰瀆天聽。伏乞聖慈,亟命鐫遞臣職,以便救護,以肅頹綱,不勝萬幸,臣無任云云。答曰,省疏具悉。爾其勿辭護焉。
乙酉四月二十三日辰時,上御資政殿,朝講入侍時,領事金相福,知事韓翼謩,特進官金陽澤·兪彦述,參贊官鄭運維,侍讀官李在協,檢討官李性源,假注書權坪,記事官林鼎遠·韓栐,司諫邊得讓,諸臣以次進伏。上前受音太極圖說一遍訖。在協進講自誠無爲,止所見如是耳。上新受音一遍訖。在協進文義曰,和之一字,一篇宗旨,發皆中節,然後天下萬事,自歸於中和之域矣。上曰,是矣,精神在於和字矣。性源奏曰,此章以體用看之,則自有條理矣。上曰,是矣,領事亦陳之。相福曰,和之一字,已爲詳達,而聖心和,然後群下之心和,以至於朝廷和·百姓和·天地之氣亦和矣。今若聖心或欠和泰,則上下情地,不能流通,無以做國事矣。上曰,所陳誠爲切實,當體念焉。翼謩奏曰,太極圖,則專言理,此篇則兼言理之付於人者矣。上曰,是矣,特進官亦陳之。陽澤曰,中和二字之外,臣別無仰達者矣。彦述曰,中和二字,是聖人之極工,此外臣亦無仰陳者矣。上曰,參贊官亦陳之,運維曰,諸臣中和二字之言,已爲詳陳,臣別無仰陳者矣。上曰,臺臣亦陳之,可也。得讓曰,吾之氣和,則天地之氣亦和,故致中和,天地位,萬物育。中和二字,已爲詳陳,而伏願聖上,更加體念焉。上曰,所陳誠是矣。雖然,予已年老矣,天地老而開闢,堯·舜老而升雲,一老字,今古之所不免也,雖欲體念,今則善忘,一老字,雖堯·舜之聖焉,其亦末如之何矣。講訖。相福請進湯劑,上命持入。藥房提調南泰會,持湯劑進伏,上進御後,相福曰,夜間聖體若何?上曰,一樣矣。相福曰,蛔氣,何如?上曰,姑無上來者矣。相福仍奏曰,俄聞下敎,小臣心有所感矣。堯·舜之德,稱於千萬世之下,臣幸逢聖明之世,雖不敢曰,殿下直如堯·舜,而堯·舜之道,望於殿下矣。昨日領相,有所陳達,而嚴敎之下,未及畢說矣。臣伏讀御製祖訓,有勸崇儒一章,臣實欽仰,而今則儒者,擧皆被黜,抄選幾乎無矣。非祖訓賜世孫之意,歷考前牒及國朝往事,豈有無儒者而爲國者乎?此一脈,殿下不可不扶植之矣。上曰,卿雖不言,予欲言之矣。予每戒傷根本矣,根本從何處生乎,若非丁酉,豈有戊申乎?君臣之分,無所逃於天地之間,更思之,李溵愚者也,以予之不肖,至於如此,才不借於異代。朝鮮雖小,旣但有宋明欽·洪啓能·申暻而已乎?曾有見辱於李潭者,是誰也。相福對曰,李養源也。上曰,孔子謂曾點曰,吾與點也,曾點狂狷者流,夫子許之。崔載興雖飮酒爲色,何妨乎狂狷?嚮者予致祭於尹拯,尹鳳九曰,以先正致祭乎,以相臣致祭乎?其時風日極怪異矣。予私謂曰,必有權氏弟子,得參科榜,果然矣。若洪·宋·申無之,則國家將無讀書之人乎?如予者,亦恨不早讀書,以入於抄選中矣。朝鮮止於吾身則已,不然則紀綱,豈自吾身毁之?昔漢祖,慢侮儒生,而見四皓則尊待之,畀以保護之任,卿等若進眞箇好抄選,則予當載來後車矣。卿所因祖訓之說,予不無感動,而京鄕一脈相通,予豈昏晴而不知也。雖乾坤混沌,予的守此心,於此三人,斷不饒貸,申暻恐世上以渠之外祖,謂無黨之人,故暻實不得已爲之矣。宋明欽,以予比曺侯,而群下無請罪者,故其流之弊,至有申暻矣。相福曰,聖敎如此,臣等極爲惶恐,而赤芾云云,臣前已陳之矣。非但故相臣南九萬用之。漢史東平王蒼之疏,亦用之,蓋詩傳文字,斷意取義,故如風雨凄凄,鷄鳴喈喈,亂世之詩,而尋常引用,悠悠蒼天,此何人哉?亡國之詩,而亦尋常引用矣,且自省編,豈不諭不欲摘抉文字之聖諭乎?上曰,他人勸之,故用之矣。相福曰,殿下臣使廷僚,豈爲如此下敎乎?上曰,明欽若在鄕上疏,則吾豈疑之乎?明欽,是好人而滿面春風矣,必有衝起者故也。金時粲之疏,與宋明欽同矣。相福曰,時粲之疏,略論君德,而其被罪則以不爲頭辭,未知此外,有他語矣。上曰,戚里滿朝之說,與朱芾同矣。相福曰,戚里,如有可用之人,則豈可用時粲之語,而爲累於聖德乎?上曰,領相頃於熙政堂,有所請,故有昨日之言矣。相福曰,領相豈顧他乎?亶出於爲國之心矣。聖上每以宋明欽·申暻兩人之事,相連爲敎,而臣則不以爲然,兩人本相遠矣。臣則終不知彼由於此,申暻非則自非矣。何關於宋明欽乎?上曰,卿欲使我爲山林而忘我孝乎?卿其休矣。相福曰,聖上何若是耶?稍霽威怒,使臣下得盡言可也。殿下,昨有科場儒生勿枷之敎,擧皆欽歎,庶人之律,異於他罰,以抄選爲庶人,前所未有,而創開之,實爲聖德之累也,殿下何不念後弊乎?上曰,語及何處,而予果如是乎?相福曰,賤臣愚迷,終不覺其相連矣。上曰,卿罷職矣。相福退出,性源奏曰,大臣雖或有過,待大臣,決不可如是矣。俄者旣以和字進講,又如是,恐非聖上體驗之道也。在協曰,大臣之言,實出於斷斷憂愛之忱,殿下待大臣,恐不可如是矣。得讓曰,大臣譴罷,何等重大,而俄頃之間,景像蒼皇,此非待大臣之道,而大臣之斷斷無他,聖上亦所俯察,請寢大臣譴罷之命。上曰,予實否德,何敢說及於堯·舜,至若臣子告君之言,則必不如是矣,右相妄發矣。翼謩曰,大臣之言,雖是妄發,而其心則出於憂愛矣。上曰,領相則卽止之,是誠宜矣。予實縷縷言之,而右相終不止之,此實不可矣。雖然,予旣以和字有言,臺臣儒臣及諸重臣,皆如此,注書出去,右相卽召入侍焉。賤臣,承命以出,則大臣已出闕門矣。賤臣回奏曰,大臣已出闕門,小臣不得傳命矣。上曰,尹承烈,則必出謀以出矣。上命承旨書之,上曰,噫,暮年復政復講,氣日益衰,心日益墜,其雖自勉,何益之有哉?雖然鷄旣鳴矣,朝旣盈矣,以人君之尊,屋漏之中,尙有蒼蠅月光之戒。記曰,將適公所,必宿齋於外,史進象笏,書辭對命。噫,予本誠淺,近又衰耗,已無屋漏之戒,何望朝臣,而猶不憚其憊,常參命下,兩司無人,特除僅行,朝講命下,儒臣不備,幾乎中止。頃者弘文館定制之後,遂無舊弊,近者稍稍不若初,一欲飭勵而未果。噫,白首衰君,憊臥難起,猶欲行之,年少儒臣,不先不後,焉敢若此,朝講方開,升降入侍,亦何難哉?而一命朝參,催牌之聲,徹於禁中,一命朝講,呼吏之聲,絡繹不絶,事之寒心,莫此爲甚。其在事體,當一體處分,而言乙處甲,非古人之訓,事雖同往則勿說。校理尹承烈,不可循例禁推而止,爲先拿處,此卷畢講,後擧行。入直請由外,諸儒臣,一竝罷職不敍,以嚴紀綱,以存國體。出傳敎仍命曰,臺臣傳啓,得讓啓曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧得讓先退出,上曰,升補通讀,尙不爲之云,紀綱之懈弛可知。仍命曰,書之。上曰,特敎之下,決無無端違牌之理,而再違召命,實可知,大司成金尙重許遞,其代副提學徐命膺除授,牌招察任,大抵此擧意在何,則升補通讀,卽十二朔爲之者,學製亦四時爲之者,而謬例成習,必也冬焉,春夏之應參者,或有不參於秋冬者,非徒此也。隆冬寒庭,逐日設場,使諸儒生喫苦,亦非待儒之道。噫,以否德,臨御四紀,雖愧君師之道,百里治民之官,猶致興學校,況賢關乎?今日爲之後,其待明日復行,以示身自勉飭之意。令大司成,一遵古例爲之,雖過其月,其令必也準行於次月,豈可名存而實無?今明日入侍講後,自三明,依下敎擧行事,申飭成均館。出傳敎上曰,將鑑板,在於何處乎?運維對曰,是稀貴云矣,上曰,將鑑一件印進事,令訓鍊院分付。勿出朝報上曰,龍飛御天歌板本,下送嶺營給馬。勿出朝報諸臣以次退出。
乙酉四月二十三日午時,上御景賢堂,編次人·大司成,率儒生入侍時,左承旨鄭尙淳,假注書權坪,記事官林鼎遠·韓栐,編次人蔡濟恭,大司成徐命膺,諸臣以次進伏。上曰,儒生亦皆進前,藥房提調南泰會,持湯劑進伏,上進御後,上命王世孫,進講綱目第十卷,自王莽薦劉歆,至什百之相遠哉?上問文義曰,此八者,何者爲重?世孫對曰,農爲重矣。上又問曰,董仲舒何以賢乎?世孫對曰,正其誼不謀其利,明其道不計其功,所以賢矣。講訖。世孫還入大內。上曰,世孫讀書之隙,必習字,可見其爲學之勤課也。至若宮中花發之時,世孫,以童心必當出玩,而一不閑遊矣。諸臣,同聲起賀曰,此國家無疆之休也。上命進士朴光輔等,以次進講周易剝卦及月講箴銘頌,各一篇。諸生,不能善講,亦不能善對文義。上曰,汝等,全不講習矣。光輔對曰,大司成,近不設行月講,故如是耳。上曰,此雖大司成之責,而汝等亦豈無責矣乎?此言非矣,汝輩必於今日內,習誦然後,入夕食堂可也,明日當更爲召見矣。上命四學掌色進前,朴右源·金德基·朴宗默·鄭㬘等進伏。上曰,鄭㬘,誰也?㬘對曰,故參判臣彦儒之姪也。上曰,右源,誰也?右源對曰,故判書臣弼載之從孫也。上曰,是皆表表者也,汝輩誰爲差出?右源等對曰,湖南儒學梁濟霖,差出矣。上命承旨書之,上曰,噫,百隷雖怠官,太學,賢士所關。噫,師道在下已久,心常慨歎,況四紀臨御,尤以否德,何望濟濟之效?雖然,今講近思錄,行高必自卑,亦聖訓也。噫,以月講箴銘頌,豈云濟濟,而雖然專意於講讀,吟詠於箴銘頌,於此之際,浮囂之議,躁競之心,庶可抑故也。今日召見,頃者所講卦下,尙不讀一卦,雖由於大司成不爲行公之致,於諸生之道,守其聖廟,旣有課條,決不若此。已爲面飭諸生,明日復講,後若今日,此自有處分。賢關與四學色掌·掌議,四祖無顯官,然後以差事,昨冬已飭太學,掌議朴光輔,四祖不過一蔭官,而大司成稟奏。故命仍,四學掌議,皆是前套奏,光輔何差于此乎?此大司成不審之過,亦不過循望而爲者,不可循例推考而止,越俸一等,以示予嚴定式之意,望報儒生。問名,卽湖南幼學梁濟霖云,以遐儒,不遵飭規,敢欲輕法,事之可駭,莫此爲甚。限四年停擧,其令更差,明日一體來待。出傳敎又命承旨書之,上曰,明日儒生講經後,當試講,童蒙敎官,率諸童蒙入侍。出傳敎又命承旨書之,上曰,法講命下,朴師海校理除授,牌招入直。出傳旨命膺啓曰,今此館學掌色,以四祖無顯官者差出之定式,臣有區區所懷,不敢自隱,處分之下,雖甚惶悚,而敢此仰達矣。大抵齋任,乃是士林之執綱,執綱必須得人,然後多士可以矜式。今若不問其人之賢否,而但取其四祖無顯官者,裒然爲多士之首,以致矜式無所,則聖上雖欲盡敎迪之道,臣等雖欲盡奉承之道,其於執綱之不能矜式,何哉?此後勿論四祖顯官之有無,而但擇其爲人之可合者,差出掌議色掌,何如?上曰,所奏誠是,亦得務實之道,依爲之。而但不以京華子弟差出,可也。上曰,升補通講,尙不爲云,大司成必於今月,盡爲設行過去月條可也,此後連次爲之。命膺曰,五六月炎熱極盛之時,若連爲設行,則年少擧子,恐有所傷,盛暑間姑停之,何如?上曰,望八人君,猶且自强,逐日開講,而升補通讀,申飭之下,大司成徐命膺,敢陳盛暑間姑停之意,事極非矣,推考可也。出擧條命膺,率儒生退出。上曰,編次人進前,編次人蔡濟恭進伏。上親製近思錄序文,命承旨書之,命濟恭校正之,校正訖。上謂濟恭曰,予有近來所製者矣。上命賤臣,持年代考·讀書錄以入,命濟恭讀之。上問曰,何如?濟恭對曰,年代考一篇,百代帝王之龜鑑,讀書錄,大有補於後之人君矣。上命濟恭先退出。濟恭退出,上命承旨,讀奏湖南道臣稅船漂沒査啓訖,上命書之。上曰,今覽湖南道臣査啓,其中靈巖船二沙格,漂到小落月島,引索以救之事,若見其狀。噫,僅活二赤子,其所加刑,王政所不忍,此二囚囚禁,以待結末,此專由乎一則風浪,一則濫載,覽其諸供,初擬過重,道臣結語,可謂該備。若此而强施一律,亦非王政。噫,近萬石之穀,雖惜之,百人之命,亦豈少哉?無異通津臭載者,其所一律,今無可論。令備局,登對時稟處,勿待罪事回諭。出傳敎尙淳,又讀奏濟州人漂沒狀啓。上曰,書之。上曰,頃者有若此者,下敎。今覽耽羅狀聞,予心豈弛,三南沿海,期於尋訪,若或漂來,以爲狀聞,令備局,分付三道本牧,更爲探問其回泊,卽爲啓聞,妻孥爲先其間存恤事,自政院回諭。出傳敎書訖,諸臣以次退出。
上在慶熙宮。停常參,只晝講。
李福源啓曰,大司憲未差,執義李憲默,掌令李澤徵,持平崔·林德躋在外,掌令李萬恢受由在外,今日以監察茶時之意,敢啓。傳曰,知道。
藥房提調南泰會,副提調具允鈺啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房,口傳問安。答曰,知道。
具允鈺啓曰,右副承旨洪樂仁,今日不爲仕進,卽爲牌招,何如?傳曰,允。
鄭尙淳啓曰,大司成徐命膺,率講生,童蒙敎官率諸童蒙,依下敎來待矣。傳曰,入侍。
刑曹判書黃仁儉疏曰,伏以臣,罪大做錯,罰止罷官,蹙伏訟愆,靡所容措,曾未數日,忽伏承特敍仍授之命,臣尤惝怳驚駭,誠莫曉何以得此於聖明也。夫有國之所愼,莫過於刑獄,而文書之致謹,尤在於印信,奏御事體,何等嚴重,而臣不能逐段句檢,終至於白文進呈,此實前所未有之駭擧也。揆以邦憲,合被重誅,臣何敢徒恃寬貸之恩,而更爲冒沒之計也哉?臣聞古人之事君也,侍講則拈香拜書,承問則數馬以對,蓋其執心以誠,隨事致敬如此。故自無顚錯僨誤之患,臣之平日所勉,實在於是,而曳疾赴衙,酬繁增眩,署惟勤於執尾,漫不知其看印,卽此一事,而臣之病甚昏憒不可堪任之實,著矣,玆將悚恧之忱,略暴難冒之狀。伏乞聖慈,天地父母,俯加諒察,亟降明罰,以爲人臣不省者之戒焉,臣無任云云。答曰,省疏具悉。頃者處分,昨日特授,意蓋攸在,卿勿過辭,從速行公。
乙酉四月二十四日午時,上御資政殿。晝講入侍時,同知事洪名漢,特進官鄭光漢,參贊官元義孫,侍讀官朴師海,檢討官李性源,假注書權坪,記事官尹光禮·韓栐,武臣徐赫修,諸臣,以次進伏訖。師海,進講近思錄,自乾天也,止造化之跡也,上受音一遍訖。師海進文義曰,乾之德,健而無息者,一乾字,不可不潛玩詳味也。上曰,所奏誠是,下番亦陳之。性源奏曰,天人性命之原,聖人功化之極,最爲詳備於此章,必須潛玩詳味,可以得其要領矣。上曰,所陳誠是矣,同知事亦陳之。名漢奏曰,宰成輔相之道,不過曰,體仁而已。仁能體之,則可以與天同德,健而無息矣。上曰,所陳誠是,特進官亦陳之。光漢曰,儒臣所陳健而無息四字,爲一篇宗旨矣。上曰,參贊官亦陳之。義孫對曰,諸臣之言盡矣,臣別無所仰達者矣。講訖。上命經筵諸臣先退出。義孫奏曰,司諫邊得讓,獻納李蓍建,俱以行公臺諫,屢度催促,終不詣臺,無端闕啓,事甚未安。竝依定式推考警責,何如?上曰,依爲之。出擧條上曰,藥房提調,持湯劑入侍,南泰會,持湯劑進伏,上進御後,泰會曰,夜間聖體若何?上曰,一樣矣。泰會先退出,上命大司成,率儒生進前。童蒙敎官,亦率童蒙進前,大司成徐命膺,童蒙敎官林象九·李敬倫·魚用霖·李沇等,各以次入來進伏。上命儒生,進講周易復卦,兼誦聖學十圖中一篇,儒生以次進講。上曰,今日儒生,皆能善講,又善文義,昨日之效,已出於今日矣。仍命諸生曰,京鄕之儒,非有愛憎,只慮其爲雜才技矣。汝輩須歸守聖廟,專心講習,勿出浮念。若專心講習,則浮念自不出矣,而雜才操,亦不爲之矣。仍命退出,命膺率諸儒生退出。上命儒生於崇政殿後,賜食物。上問光禮·栐曰,翰圈何以爲之?光禮對曰,今日當爲翰圈,而會坐未久,法講已開,卽爲趨入,未得爲圈,且圈規,非頃刻間可行者,故如是矣。栐曰,官規亦有難處矣。上曰,何也?光禮對曰,官規則本以過三圈勿爲擧論,而近有舊榜皆用之聖敎,故致此二論之竝起,未知所從矣。上曰,過三圈舊榜,更勿擧論,可也。上曰,兼春秋二員入侍。出榻敎兼春秋朴重經·李命龍,進伏。上命光禮·栐,退出,翰圈斯速爲之,光禮·栐退出。上命諸敎官,率童蒙以次進講,兼講文義,童蒙居通者多。上仍遍問以事父事君之道,交朋出言之方,諸童蒙,莫不善對。上曰,後進如此,世孫之福也。義孫曰,近來後生,多勝前輩,此國家無疆之休,而亦在於勸課之勤篤也。上曰,敎官能日日敎童蒙,而童蒙亦挾冊,日日來學於敎官乎?義孫對曰,然矣。上親出古風題,各給紙筆,使之製進,題則下公門·式路馬也。童蒙等,或製或不能製,上親考之,定次第後,上命義孫書之。上曰,純通八人,各紙二卷·筆三枝·墨二笏,通六人,各紙一卷·筆二枝·墨二笏,略一人,紙一卷·筆二枝·墨一笏,粗三人各紙一卷·筆一枝·墨一笏賜給。出傳敎又命義孫書之。上曰,製述童蒙尹海烈·鄭快達·趙萬林·姜應福·趙遠大·沈就奎·金頤默·南孝岳·沈祖悅·李豐得,各白綿紙一卷式賜給。出傳敎仍命諸敎官進前曰,汝等,皆體予意,勸課,命賜敎官及童蒙食物,上命承旨書之,上曰,噫,吁嗟望八,氣日益衰,五日之內,文臣武臣試射殿講,太學儒生講經,童蒙講製,一則修擧舊典,一則勉飭賢關,一則爲世孫勸童蒙,意豈淺淺也哉?以今番事觀之,勸奬,不無其效,昔則文臣朔試射,不過文具,近有其效,因師儒長引入。諸生亦懈怠,昨日一飭,今日頓新,敎官童蒙,幾作冗官,近者飭勵,亦不無效,而予之爲世孫心自喜者,童蒙箇箇俊秀也。此敎官之勤,暮年勸課,其豈無奬?敎官魚用霖·李沇·林象九·李敬倫,各兒馬一匹賜給,其令益勵敎導。出傳敎仍命敎官,率童蒙退出,藥房提調南泰會,持湯劑進伏,上進御,後泰會先退出。記事官尹光禮·韓栐,翰林圈點畢後,更爲進伏,兼春秋朴重經·李命龍退出。上問光禮·栐曰,翰圈爲之乎?對曰,爲之矣。上命持入圈點冊子,命義孫讀奏訖。上曰,好矣,仍命義孫書之。上曰,翰圈旣行,在外人令本館,申飭上來,召試,畢上來後,政院稟旨擧行。出傳敎上曰,明日只晝講,兼行次對。出傳敎上命義孫,書刑曹判書黃仁儉疏批訖,上命書之。上曰,秋判批下,牌招察任。出傳敎上曰,前校理具庠,副校理除授,牌招察任。出傳旨諸臣以次退出。
上在慶熙宮。停常參,只晝講。
自辰時至午時,日暈。
以承傳色口傳下敎曰,二十九日,當爲香祗迎,分付儀曹,儀註置之。
明日常參·經筵,取稟。傳于鄭運維曰,只晝講。
李福源啓曰,大司憲未差,執義李憲默,掌令李澤徵,持平崔·林德躋,在外,掌令李萬恢受由在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管沈瑴,以新番騎兵點考坐起事,外兵曹晝仕出去之意,敢啓。傳曰,知道。
又啓曰,刑曹判書黃仁儉,昨違召命,今日又不出肅,卽爲牌招察任,何如?傳曰,允。
傳于李福源曰,黃仁儉備局堂上差下,今日次對,入侍。
傳于具允鈺曰,政事當日爲之,政官旣盡入來,入侍前,卽爲開政。
有政。吏批,判書金致仁進,參判元仁孫進,參議未差,行都承旨具允鈺進。吏批啓曰,大司諫今當差出,而擬望之人乏少,外任竝擬,何如?傳曰,允。
又啓曰,右議政金相福許免事命下矣。所當置處,而本曹無相當窠,依例送西之意,敢啓。傳曰,知道。
以韓光會爲大司憲,以嚴璘爲大司諫,以李在簡·姜潤爲修撰,以李亨逵爲副修撰,以鄭光漢爲刑曹參判,以金善行爲右尹,以李潭爲刑曹參議,以韓宗纘爲奉常正,以金漢老爲司成,以鄭觀由爲禮曹正郞,以沈鏽爲知經筵,以鄭弘淳爲兼同經筵,以南泰齊爲弘文提學,以鄭錫達爲司僕判官,以洪載淵爲漢城主簿,以朴志源兼中學敎授,以李性源兼東學敎授,以權德性·李進源爲繕工監役,以閔百興爲吏曹參議,兼春秋安寬濟,左尹金善行,右尹趙榮進,以徐命善兼文學,以金載順爲司書,以申光健·金尙敎爲繕工假監役,以洪啓祐爲繕工假監役,以蔡濟恭爲安岳郡守,以申旭爲延日縣監,以宋宜孫爲鴻山縣監,以朴師沃爲恩津縣監,以金陽澤爲判書禁。
兵批,判書沈鏽進,參判兪彦述以入直進,參議鄭純儉再度呈辭入啓,參知任毅中病。
以金相福爲領府事,以沈命希·吳儁·朴秀翼爲訓鍊主簿,以洪名漢·申暐·南泰齊爲同知,以曺夏彬·李潤元爲部將,副司果睦祖洙,同知金廷寶,僉知具性五·李慶熙,副護軍李邦五,副司直金尙重·李溵·韓師直·李潭·李得培·李聖圭·沈鑧·洪樂命,副司果沈鑌。
李福源,以刑曹言啓曰,卽因兵曹啓辭,今番堂下武臣朔試射時,部將金啓運,騎芻三中,而以出身李長爀代射,部將鄭肯來,亦以折衝金兌晃代射,金啓運·鄭肯來,爲先汰去。其罪狀及代射人等,竝令攸司,依法勘處事命下矣。鄭肯來·金啓運等,係是朝官,李長爀·金兌晃等,亦是出身,竝移義禁府處之,何如?傳曰,科場代射,已涉無狀,況身爲朝官者乎?孱微武士,受囑於人代射,宜乎差等,此不嚴懲,何以懲末世?雖末薦之人,不敢若此,其況副薦者乎?不可尋常處之,欲免才落,何敢欺君?於朔試射處各決棍三十度,三水·甲山府充軍,代射人,亦各決棍三十度,以懲日後。
司諫邊得讓疏曰,伏以臣庸愚譾劣,百不猶人,淸朝耳目之責,自知不稱,前後恩旨,雖或有黽勉副急之時,而亦不敢因仍盤礴,必有辭巽之計者,實出於自量之審故耳。向來恩補,匪罪伊榮,省愆下郵,仰祝鴻私,不意體下之仁,至降內移之命,恩諭鄭重,闔門攢頌,薇垣新除,又下於逖違天陛之餘,召牌踵臨,臣怵分畏義,且惶且感,不暇他顧。章皇出肅,再登筵席,粗伸區區犬馬之忱,而目下情私,實有萬萬悶迫者。臣父意外跌足,戶闥之間,墜身階礎之下,肌膚多傷,肢體不仁。夜來毒感,猝然闖發,寒熱交作,胸膈煩悶,傷處刺痛,神息昏迷,連試鍼焫,少無減勢,食飮全廢,轉側須人,臣方左右扶將,焦惶罔措。以臣情理,實無暫時離捨之勢,玆將疾痛之呼?仰籲孝理之下,伏乞聖慈,俯賜矜諒,亟削臣所帶之職,仍治臣瀆擾之罪,以肅朝綱,以便救護,不勝萬幸,臣無任云云。答曰,省疏具悉。爾其勿辭護焉。
乙酉四月二十五日午時,上御景賢堂晝講。大臣備局堂上,引見入侍時,知事洪啓禧,特進官李章吾,參贊官李福源,侍讀官朴師海,檢討官李性源,假注書權坪,記事官李亨元·韓栐,武臣李宅胄,事變假注書白師殷,領議政洪鳳漢,左議政尹東度,行左參贊韓翼謩,行右參贊李益輔,吏曹判書金致仁,刑曹判書黃仁儉,兵曹判書沈鏽,行副護軍具善復,吏曹參判元仁孫,獻納李蓍建,諸臣,以次進伏訖。師海進講近思錄,自剝之爲卦,止孰能識之,上受音一遍訖。師海陳文義曰,天地生物之心,未嘗息矣,而但於收藏之時,自有消息之理矣。性源繼陳曰,剝復消長之際,聖人扶陽抑陰之意,可以見之矣。啓禧繼陳曰,殿下每於至日,有勿爲坐起之敎,一脈陽氣,或恐傷之,是所謂扶陽抑陰之道也。上曰,所陳皆詳悉矣。方今一陰方生,予有懍懼之心焉,參贊官亦陳之。福源曰,諸臣之言詳,臣別無仰達者矣。上曰,消長循環之意,兵法亦有之,禁將亦陳之可也。章吾曰,臨機制變之際,亦當有之矣,上曰,李日躋,則能知此等事矣。嘗問守城之策,以火攻對之,其計誠妙矣。講訖。上命領相進前,仍命儒臣,讀奏御製近思錄序文訖。上命諸臣校正之,校正訖,儒臣·武臣,先退出。鳳漢進伏曰,日間聖體若何?上曰,一樣矣。鳳漢曰,中宮殿氣候,若何?上曰,一樣矣。鳳漢曰,惠嬪宮氣候,若何?上曰,一樣矣。鳳漢曰,世孫宮氣候,若何?上曰,一樣矣。鳳漢曰,蛔氣,若何?上曰,大者頻上,故使中官拔之,極長大矣。鳳漢曰,溺澁之症更,若何?上曰,亦一樣矣。鳳漢曰,此濕冷也,木米飮,時時進御好矣。藥房提調南泰會,持湯劑進伏,上進御後,泰會請進八味元。上曰,不必如是矣,泰會先退出。上曰,予有欲言於卿等者矣。右相之是不是姑舍之,重臣·臺臣·儒臣竝言之,故事竝如故,往事何說,一和者是暮年淸心丸也,予本不暴不愎,何以不和,但於追慕之事,是苦心矣。再昨領相陳達時,予有所言,故領相卽止之,領相之意是也。鳳漢曰,臣旣有所見,故敢有所陳,而聖敎如此,故臣不敢更爲仰達矣。上曰,右相之當初,何以招致山林之說,是妄發而及今堯·舜之說,亦大妄發矣。東度曰,右相,本不能善言,奏對之際,實有所未達而然矣。鳳漢曰,右相言語,或有疏率處,故辭不達意,以致妄發,而所見如此,必欲陳其心。此實聖鑑之所以俯燭也,右相之常時言語,每多如此,實是群下之所共知,而其心則片片爲國赤心矣。上曰,右相之心,果如是矣,而旣爲妄發,則去就何以爲之?鳳漢曰,殿下旣知其妄發,則聖上已悉其無他矣。不可以言語之一時做錯,輕論股肱之去就也。東度曰,首相之言,已悉之而殿下,已悉其無他,則去就,不可以輕論也。上曰,其心實無他,而若待陳箚而免之,則是豈敬大臣之道也。至若堯·舜之說,則非矣。鳳漢曰,是不然矣,此乃言語之失而非其心也,雖於親知儕流間,言語之際,決不可如是,則此豈右相之有意而發也?右相,亦自知其妄發,欲陳箚請譴,而方在惶感之中,又有篤老之親,旣不敢陳箚,又不能出城,只自泥首私次,以待嚴譴矣。上曰,旣曰,妄發,不可不有處分矣。東度曰,以殿下待大臣之道,何其如是也?鳳漢曰,大臣去就,則今不可以輕論矣。上曰,一伸廉隅,決不可已,雖今日免之,明日復拜,必如是而後可也,仍命承旨書之。上曰,噫,予雖否德,自少秉心,雖人之卑賤者,以掩匿覆蓋爲心,況此等世界,且大官乎?此猶第二件事,噫,四十年苦心如一,此心若懈,其無灌薦太室之顔,亦無拜奏陟降之言,而以予未能誠心調劑,以致寅協之故,乃招申暻之章,寔予之過,其句語,雖思夢裏猶愕。卿之再昨所陳,大體則與予意同,而其復洞諭,結語,若何?而卿猶不止,當初處分,大臣雖可敬,所重豈敢忘也?於卿不若此,他何懲戒故也,而旣以一和字稱道,則纔講此篇,不可不愼,故因重臣·儒臣·臺臣之請,卽寢其命,而因此過疑卿心,頃者欲覆之言,未能思焉。目下做錯之奏,兼爲提醒,自少所守之意,於卿虧矣。自顧初心,已竊愧焉,今何提說,且兩件事,洞諭入侍兩揆,卿心之斷斷無他,言語之一時疏率,不待陳而洞察昭釋。予意若此,往事勿說,而但所重深焉,則欲忽而何敢忽也,何以謂重,所奏若何?而以大臣假借縫,非徒非杜後弊之道,待大臣不誠,於卿之道,予雖不更提,爲法受過,亦臣道也。初意則卿若陳章,欲爲措辭下敎,而許副,雖處分於諸臣,猶三度許遞,於輔相一箚卽許,非九經之義,其若相持,一日所重之心弛,二日所重之心弛。噫,白首暮年,遙望西郊,恐或幾十年苦心之一刻少弛。雖今日許副,明日復拜,修予淺誠,伸卿廉隅,亦務實之道,故特遣承宣,諭予此意,許免相職。噫,一擧兩意存焉,一則欲示所重之意於中外,一則欲滌奏對之語於一諭,予已不假借,卿亦伸廉隅,卽此以後,君臣何芥滯,浮囂何敢售?此予暮年自勉之意,亦卿因此玉成之秋也。予心悵焉,卿須諒焉。噫,若此之後,予誠全矣。卿分亦全矣,身帶保護,家有老親,雖卿身,豈可自有,旣解相職,樞府何有?予已無間,卿何自阻,卽謝西樞,聽我面諭事,遣承旨傳諭于右相,大臣置處政事命下,待下批卽爲偕來。出傳敎又命承旨書之,上曰,政官牌招,大臣置處政事爲之。出傳敎又命書之,上曰,判義禁三度許遞代,今日政擧行。出傳敎吏兵曹政官,先爲退出,福源讀奏忠淸道摘奸郞廳手本訖。鳳漢曰,連山·鴻山·恩津三邑守令,其罪相雜矣,上命承旨書之。上曰,今覽忠淸道儲置米摘奸備邊郞手本,數之多寡雖不同,米租相雜麤糲,無甚異同,而比諸湖南,不無輕重,鴻山縣監·恩津縣監·連山縣監,端川·洪原·利城分配,忠州牧使旣報與三守令有異,爲先拿問處之,捧供後登對以奏。其雖飭捧,守令旣報而道臣不報,當該道臣,緘辭從重推考。三邑守令,今日政擇差,其令不多日內辭朝,若有未署經者,兩司牌招擧行。出傳敎鳳漢奏曰,濟州牧使不可不催促下送矣。上曰,承旨書之,上曰,濟州牧使,其令不數日內辭朝。出傳敎李益輔奏曰,嶺南漕船,盡數來泊,誠爲多幸,而漕船設立之後,米色精白,斛量無縮矣。行之數年,漸不如初,今年則米甚麤劣,斛欠又多,而其中晉州尤甚。晉州以都差使員,諸邑之米,旣皆親捧,則他邑之米,雖如此,猶難免不謹之責,況本邑所納者乎?此而置之,來後之弊,有不可言。當該牧使,爲先拿問處之,道臣亦有不飭之失,推考警責,何如?上曰,依爲之。出擧條福源讀奏關西殺妻罪人議律啓本訖。上曰,此非出於欲殺之心矣,依律處斷,實爲可矜矣。仍命書之,上曰,關西殺妻罪人金太星,法文難貸,情則可恕。大抵此等疑似,道臣雖具格啓聞,法曹若有意見,則或請査或稟,卽欽恤之道。詳覆二字,意蓋深矣,而俱無參究之意,該曹以報議政府例勘,政府以所報律施行事答關。予則曰,非審愼之道也。噫,一置啓覆,許多文書,黑白相雜,難以分卞,故況於暮年,尤宜審愼,何則?雖參酌者,置諸囹圄,若或物故。吁嗟,其敎與置法無異,每於此等啓聞,專心照檢。大抵啓覆之意,情法參恕者也。今者太星,雖以一時炊飯之慢,乘憤以打,此非夫妻間欲殺之意,況眞末餠以付。其心可矜,此所以特命議于大臣者也。特貸一律,北關定配事分付。出傳敎上曰,臺臣傳啓,獻納李蓍建啓曰,請還寢鍾城府爲奴罪人天大酌處之命,依律處斷。措辭見上答曰,勿煩,又啓曰,關西殺妻罪人金太星,旣已承款結案,則不但關係倫紀,論以三尺,斷不容貸,雖以我聖上好生之德,特貰一律,而其在重殺獄之道,不可傅之生議。請還寢殺妻罪人金太星減死之命,令本道,依律勘斷。答曰,不允。竝出擧條臺臣退出後,大臣及備局諸臣,以次退出。上曰,兵判及吏曹政官入侍,兵曹判書沈鏽,吏曹判書金致仁,參判元仁孫進伏。上命承旨,讀奏政事訖。鏽奏曰,閑良代射,自古有之,朔試射代射,前所未聞,且試射時懸頉不射者多矣。上曰,身爲朝官,焉敢若是。極爲駭然,仍命承旨書之。上曰,文臣猶勸,況武臣乎?近者名爲士夫,武弁以不射爲高致,心常非之。今番堂下武臣朔試射時,懸頉者夥然,事之可駭,莫此爲甚。其中訓鍊主簿李潤國,在京不謝而免射,其亦無據,以懸頉人,明日慕華館試射,呈辭者·在外者,申飭上來,亦爲追射。出傳敎上命承旨書之,上曰,武臣堂上朔試射,十七日未行者,再明日當親臨試射於昨日文臣朔試射處,時刻辰正初刻,儀註置之。試官守禦使及張志恒·李邦曄·入直騎郞摠郞爲之。出傳敎上命吏兵曹政官,先爲退出。仍命承旨,讀奏各道道臣農形狀啓,上命承旨書之。上曰,於畓於田,雨澤之不足,事勢固然,而木花,亦旱田中一也,則各邑一報之內,於田畓曰,雨暘適中,於綿田曰,雨水頻數,適中之言果是,則頻數之言過也。頻數之言果是,則適中之言過矣,此不過綿田來頭稱頉之懲兆。噫,暮年日雖憊,夙宵此意不弛,雖身在九重,心在田野。身爲守令,不體其君憧憧之意,其報若是泛忽,其恃者守令,而予將恃誰?其泛報諸守令,一竝從重推考,不能檢飭道臣,亦爲推考。此後另加着念事,令備局分付。出擧條藥房提調南泰會,持湯劑進伏,上進御後,諸臣以次退出。
上在慶熙宮。停常參,只晝講。
李福源啓曰,明日殿座相値,視事頉稟。傳曰,知道。
具允鈺啓曰,左承旨鄭尙淳,今日不爲仕進,卽爲牌招,何如?傳曰,允。
李福源啓曰,憲府連日監察茶時,事甚未安。除在外外,大司憲韓光會,卽爲牌招,何如?傳曰,允。
具允鈺啓曰,守令署經命下之後,不卽擧行,事甚未安。大司憲韓光會,更爲牌招,以爲署經之地,何如?傳曰,允。
李福源啓曰,持平林德躋,自鄕上來云,卽爲牌招,以爲署經之地,何如?傳曰,允。
傳于具允鈺曰,晝講,領相同爲入侍事,遣史官傳諭。
傳于鄭運維曰,編次人使之入來。
鄭尙淳啓曰,編次人元仁孫,依下敎來待矣。傳曰,入侍。
鄭尙淳,以弘文館言啓曰,新除授修撰姜潤,時在慶尙道安東地,經筵入番事緊。請斯速乘馹上來事下諭,應敎洪述海,旣已帶職蒙宥,校理李碩載,由限已過,竝卽牌招察任,何如?傳曰,允。
李福源,以備邊司言啓曰,軍餉未捧守令邊將,居末拿問,居二決杖,居三推考,還上未捧居末決棍,居二推考,自是定式,而外方決杖者,代以拿問事,旣有定式矣。取考各道還上捧未捧狀啓,則全羅道新還上居末扶安縣監李聖師,居二龍安縣監尹得說,新軍餉居末求禮縣監黃仁燮,居二谷城縣監權廷赫,舊還上居末樂安郡守田光尹,綾州前牧使鄭錫敎,居三淳昌郡守李憲鎭,忠淸道新還上居末新昌縣監李觀徽,居二海美縣監鄭徵世,舊還上居末淸安縣監卞至健,居二藍浦縣監李仁默,軍餉居末新昌縣監李觀徽,居二禮山前縣監李浣,居三海美縣監鄭徵世,咸鏡道還上居末明川前府使鄭汝益,居二鏡城判官李命俊,軍餉交濟穀居末鏡城判官李命俊,交濟穀居二明川前府使鄭汝益,江原道還上居末洪川縣監李宅洙,居二旌善郡守李敍中,黃海道舊還上居末所己鎭前萬戶崔玾矣。軍餉及交濟穀居末守令拿問,軍餉交濟穀居二,還上居末守令邊將,決杖,軍餉交濟穀居三,還上居二,推考及外方決杖代拿問,與追後定式等事,竝依事目擧行,而京畿則還上未捧之邑,以因朝令停捧,初不擧論,嶺南則多大浦前僉使全命佐,金海前府使沈義希,以尤甚邑鎭,旣因朝令停退。故不得具格擧論,而未捧之數,比他最多,有所論列,該邑鎭,旣入於尤甚,則論罪一款置之,何如?傳曰,允。
又以兵曹言啓曰,臣依下敎馳往南小營,堂下武臣朔試射時,借射代射罪人金啓運·鄭肯來·李長赫·金兌晃,決棍各三十度,後金啓運·鄭肯來,移送義禁府,李長赫·金兌晃,因爲放送之意,敢啓。傳曰,知道。
又以刑曹言啓曰,關西殺妻罪人金太星,特貸一律,北關定配事命下矣。所當依傳敎卽爲擧行,而方有臺啓,姑不得循例發關之意,敢啓。傳曰,知道。
又以義禁府言啓曰,兵曹草記,刑曹啓辭批旨內,前部將金啓運·鄭肯來等,各決棍三十度,三水·甲山府充軍事命下矣。金啓運·鄭肯來等,自兵曹決棍,金啓運咸鏡道三水府,鄭肯來甲山府,竝依傳敎充軍,而依例發遣府羅將,卽爲押送于各其配所之意,敢啓。傳曰,知道。
又以義禁府言啓曰,忠州牧使趙德洙,拿問處之事,傳旨啓下矣。趙德洙時在任所云,依例發遣府羅將,拿來,何如?傳曰,允。
又以義禁府言啓曰,鴻山縣監柳錫麟,恩津縣監趙德行,連山縣監金麟瑞,端川·洪原·利城分配事,承傳啓下矣。柳錫麟咸鏡道端川府,趙德行洪原縣,金麟瑞利城縣分配,而傳敎內辭意,具罪目依例發遣府羅將,押送于各其配所之意,敢啓。傳曰,知道。
又以刑曹言啓曰,犯釀罪人私婢七愛,買飮罪人私奴貴贊等,前已刑推,而七愛,買飮人不告,貴贊再犯潛飮罪,依定式,加刑各一次,竝放送之意,敢啓。傳曰,知道。
右副承旨洪樂仁書啓曰,臣敬奉聖諭,卽爲馳往傳宣于領中樞府事金相福處,則以爲臣三載相職,無一報效。前席奏語,未達本情,乍罷旋寢,轉罪爲寵,臣非不知卽陳短章,仰暴微懇,而亦惟唐突是懼。只自泯伏私次,迺者聖諭特降,辭旨諄複,誨責而加勉之,察臣訟縮之情,則許免職名。憐臣疏妄之失,則曲示恩庇,至有承宣偕來之命,負罪賤臣,何以得此於君父也?臣九頓雙擎,感涕無從,身帶保護重任,家有篤老病父,以公以私,旣不得逬出城外,則義當卽膺樞銜,少伸叩謝之忱,而顧念罪戾深重。衷情震薄,有不敢束帶抗顔,重陷放肆之科,從當冒入文字,仰請處分,伏地悸恐,尤增死罪云矣。臣旣承偕來之命,姑爲仍留之意,敢啓。答曰,知道。
以全羅監司狀啓,靈光等官居良人鄭萬先等渰死事。傳于鄭運維曰,令本道,恤典擧行。
乙酉四月二十六日午時,上御景賢堂,晝講。領議政·編次人,同爲入侍時,知事韓翼謩,特進官申暐,參贊官鄭運維,侍講官具庠,檢討官李在簡,假注書權坪,記事官尹光禮·韓栐,武臣柳世德,領議政洪鳳漢,持平林德躋,編次人元仁孫,諸臣,以次進伏訖。上新受音近思錄,自仁者,止孰能識之一遍訖,庠進講一遍。仍陳文義曰,仁者至大,下工甚難,天地萬物之理,合而爲一,然後可以知仁之用矣。在簡,亦陳曰,非知道者孰能識之,此引而不發之意也,若默而觀之,則庶可知微奧難言處矣。上曰,所陳皆是矣,知事亦陳之可也。翼謩曰,仁德至大而不過曰,一公字而已,人主一心,萬化之源。伏願聖上加念焉。上曰,所陳誠是,當體念焉,特進官亦陳之。暐曰,臣別無所見,而一公字之意誠好矣。上曰,然矣,參贊官亦陳之。運維奏曰,感應之妙,見於咸卦,凡有動皆有感,故感於善則應之以善,感於惡則應之以惡,善惡之幾,不可不審矣。上曰,然則感先於應乎,應先於感乎?運維對曰,感應,是彼我之謂也。彼感我應,我感彼應,感則應,應則有感,無終無始。故恒久之道,不在於一定矣。上曰,長春不可以爲恒,長秋亦不可以爲恒,春秋代序,日月互明,是乃恒久之道也。以感以應,無終無始,是爲感應,參贊官所陳,極爲詳密矣。上曰,春坊上下番入侍。出榻敎弼善朴志源,司書兪彦鎬進伏。上命王世孫,講無逸篇。上曰,讀書聲音,酷肖予矣。仍問曰,中宗可贊者多,而必曰,嚴恭寅畏者,何也?世孫對曰,嚴而又敬,德之至也。上曰,漢成臨朝如神,此可謂嚴敬乎?世孫對曰,成帝則外飾而已矣。上曰,外飾與內發,何以異乎?世孫對曰,只是臨朝時如是而已,罷朝之後,其心放肆矣。上曰,汝與春坊官員相接時及入內時,其心同乎,異乎?世孫對曰,何敢不異,而亦何敢判若異焉。上曰,心如猿意如馬,何以能不異?世孫對曰,操而存之,庶可不放肆矣。上曰,汝見民庶,有侮心乎,有畏心乎?世孫對曰,民可畏也,何敢侮之?上曰,是畏者,何也?世孫對曰,民安則國安,民亂則國亂,故畏之矣。上曰,畏之而已,則上下不能通情矣,奈何?世孫對曰,徒知可畏,不知可愛則然矣。故畏而能愛,然後君民安而國不亂矣。上曰,非言之艱,行之惟難,汝須勿忘此言。無逸一篇,大有補於人君,今日講汝,其意深矣,此篇必常常誦念焉。鳳漢曰,無逸一篇,萬世人主之龜鑑。每於從容時吟詠,則誠好矣,而枕上亦好矣。上曰,民之弊瘼,予以苦心有變更者,世孫必知此意,守而勿失,可也。王世孫,還入大內,志源·彦鎬先退出。鳳漢進曰,日氣甚熱,聖體若何?上曰,一樣矣。鳳漢曰,寢睡·水刺之節,何如?上曰,老人臥則必睡矣。鳳漢曰,蛔氣溺澁之症,何如?上曰,少差矣。藥房提調南泰會,持湯劑進伏,上進御後,泰會先退出。上曰,申領府事作故後,未過三月,領府事作窠,心甚未安。領相之意,何如?鳳漢對曰,前有未滿三朔而卜相者矣,此則似無不可矣。仁孫曰,頃者李領府事卒逝時,皆帶判府,故其時雖不卽爲移付,而此則恐不然矣。上曰,然矣,至若提調等緊任,則雖四日內,何可不付也。鳳漢曰,三月內不爲作窠,不爲卜相,是待大臣之禮也,而至若窠闕,則卒逝之日,已爲執之矣。上曰,然矣。翰圈規式,定行已久,今則無他慮乎?鳳漢曰,今則似無他慮矣。此後則圈則廣取,而召試則簡取之,似好矣。上曰,是矣。上命承旨書之。上曰,頃者因大臣所奏,三試見落者,略示枳礙之意,今則規模成久矣。三試之際,前後許多被圈人,莫知幾人之見落。今番翰圈之後,靜而思之,近於迫切,亦非疏通底道,所以勸奬之道,不可恝然。頃者其下敎置之,曾聞雖殿試,其若更外,退付後榜例也,而噫,此等齷齪之事,非予所欲,而翰林召試,異於此,亦不可不勸奬年少文臣。其中若太不能成樣者置之,更若違格者置之外,勿論試數,亦勿更圈,其令應試,連次若此者,雖未滿三試,依前敎擧行,毋過四試。出傳旨上曰,臺臣進前。德躋進前啓曰,臣於臺地,豈有毫分承當之望,而昨冬一出,實感聖上前後曲庇之眷,所以不揆僭越。適有論列,而終速爽誤之科,至煩筵席之敎,譴罷之命,雖荷旋寢,而問備之罰,延及他人。臣於是,益覺其謬率之爲罪,至今追思,慙惶冞切,不意柏府新除,忽下於往省先隴之日。臣聞命感泣,卽還私次,而情蹤至蹙,抗顔無路,蓋其時購覈,未必稱停,中間虛實,不無委折,而臺官論事,旣歸爽失,則臣何敢諉以日月之久,而晏然於職次乎?隨牌趨謝,雖出於感激之微忱,仍因蹲冒,實非私義之敢安,請命遞斥臣職。答曰,有懷無隱,旣已尙矣。風聞爽誤,古亦有之,以此爲嫌,無乃太過,勿辭,亦勿退待。
又啓曰,請還寢東呂·址淳等還配之命,更令王府,嚴鞫得情。措辭見上答曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王法。措辭見上答曰,勿煩。又啓曰,新除授司諫院大司諫嚴璘,時在黃海道安岳郡任所,請斯速乘馹上來事下諭。答曰,依啓。竝出擧條鄭運維進曰,獻納李蓍建,以行公臺諫,屢度催促,終不詣臺,無端闕啓,事甚未安,推考警責,何如?上曰,從重推考。出擧條上命諸臣先退出,仍命承史及編次人進前,大臣及臺臣·經筵諸臣,皆退出,承史及編次人元仁孫,進前伏。上親製自醒錄,命入直玉堂入侍,具庠·李在簡進伏。上命編次人及儒臣,同爲校正,仁孫·庠·在協等,校正訖。藥房提調南泰會,持湯劑進伏,上進御後,諸臣以次退出。
上在慶熙宮。停常參·經筵。
明日常參·經筵,取稟。傳于鄭尙淳曰,只晝講。
具允鈺啓曰,守令署經,尙不擧行,事甚未安。大司憲韓光會,卽爲牌招,何如?傳曰,允。
又啓曰,大司憲韓光會牌不進,推考傳旨今方捧入,而連日違召,署經尙不擧行,事體殊涉未安。更卽牌招,何如?傳曰,允。
又啓曰,編次人元仁孫,依下敎來待矣。傳曰,入侍。
以應敎洪述海,校理李碩載,牌不進罷職傳旨,傳于元仁孫曰,只推。
傳于具允鈺曰,坐直承旨入侍。
傳于元仁孫曰,明日晝講爲之,再明日次對,進定於明日,晝講兼行。
親臨武臣堂上朔試射罷後,政院·玉堂,口傳問安。答曰,知道。
以承傳色口傳下敎曰,初三日儲慶宮·毓祥宮夏享祭,香祗迎,當爲之,以此分付儀曹,儀註置之。
李福源,以兵曹言啓曰,依傳敎,各廳武臣懸頉人等追試時,訓鍊都監把摠趙升泰,武臣兼宣傳官尹世英等,未滿四中,御營廳把摠李柱華,宣傳官柳鎭琡等,無分,竝依法典。汰去,內乘許泓,柳葉箭二中,騎芻一中,宣傳官金養慶,柳葉箭一中,片箭一中,騎芻一中,以矢數計之,則雖未滿四中,騎芻旣有倍畫之規,今亦依前例勿爲汰去。訓鍊院主簿李厚亮,背腫新破武臣兼宣傳官元啓弘,眼病方劇之狀,臣旣親審果非假托,姑勿棍汰,待其病差,更爲追試,何如?傳曰,依爲之。今番特命追射,乃所以勸奬也,若此初何夥然稱頉,其中能射人懸頉,尤爲無狀。事當一竝決棍,而其雖參酌,人微者,其令可矜,而訓鍊主簿李潤國,以名武能射,而若是懸頉。都監把摠李廷老,是誰之孫,講旣不熟,射亦不熟,以稱頉謀免爲事,此流不懲,何以懲他?竝記過待令,今番無分人,竝從重決棍,一中人決棍,三中人分揀,竝特爲勿汰。
元義孫,以禁衛營言啓曰,今四月二十六日本營無軍將官朔試射時,哨官李世澤·金宗泳·孫錫輝,未滿四矢。依例汰去之意,敢啓。傳曰,知道。
李福源,以義禁府言啓曰,扶安縣監李聖師,求禮縣監黃仁燮,谷城縣監權廷爀,樂安郡守田光尹,長城府使鄭景淳,光州牧使鄭錫敎,新昌縣監李觀徽,淸安縣監卞至健,禮山前縣監李浣,明川前府使鄭汝益,鏡城判官李命俊,洪川縣監李宅源,所己鎭前萬戶崔玾等,拿問事,傳旨啓下矣。李浣·崔玾,今方待命於本府,卽爲拿囚。李聖師·黃仁燮·權廷爀·田光尹·鄭景淳·李觀徽·卞至健·李宅源俱在任所,發遣府書吏羅將,竝拿來。鄭汝益下去京畿南陽地,鄭錫敎,前已他罪,定配鍾城府,已爲押送,發遣府羅將,所到處拿來。李命俊時在任所,依例交代後,發遣府羅將拿來,何如?傳曰,依啓。鄭錫敎,所坐重而纔配,勿爲拿來,只以本律擧行。
元義孫,以義禁府言啓曰,晉州牧使徐有常,拿問處之事,傳旨啓下矣。徐有常,時在任所云,依例發遣府羅將,拿來,何如?傳曰,允。
洪樂仁書啓曰,臣敬奉聖批,卽爲傳諭于領中樞府事金相福處,則以爲有罪而未蒙當被之譴,陳懇而反承優隆之批,仰感恩私,俯切悚惕,一向逡巡,分所不敢,明日謹當祗肅恩命,而近侍一日之相守,益增臣一日之難安,先命召還,是臣至望云。臣則旣承偕來之命,姑爲仍留之意,敢啓。傳曰,知道。明朝大臣,旣已入來云,先爲入來。
傳于元義孫曰,明日晝講停,領府事謝恩云,欲見之,次對同爲入侍,待下敎詣閤。
領中樞府事金相福疏曰,伏以臣於昨日承宣之臨諭也。略有所附奏,而若其惶懍之私,倉猝未能陳暴,玆敢冒昧煩瀆,仰冀聖明之垂察焉。臣於言語,拙澁疏脫,心之所指,口或不從,每一筵退,點檢多尤,由是兢兢。言不敢盡,而顧臣受恩罔極,忝叨至此,寸心憂愛,冀或報效,伊日筵中,適値從容,衷情所發。言不知裁,若不知天威之可畏,聖意之有在,瀆冒之罪,誠無所逃。夫以區區之忱誠,而期祝於聖明者,庸有其極,而只緣辭不達意,自陷於妄率之科,雖荷聖度如天,曲示庇覆,在臣分義,豈敢以幸逭嚴誅,少紓懍惕之情哉?相職雖蒙恩解,樞銜亦係崇秩,至於承宣偕來之命,有非負罪賤臣,不可承當者,而伏況身不自有之聖敎,辭旨懇惻,感涕無從,含恩畏義,固不當逡巡,而抗顔趨朝,亦涉唐突,敢陳短章,仰暴危懇。伏乞聖慈,俯垂諒察,召還近侍,仍降重譴,以安賤分,不勝幸甚。答曰,省疏具悉卿懇。處分下敎,業已詳諭,往事何說?噫,任卿久矣,知卿熟矣。再昨筵奏,專由衷悃,語言之或錯,於卿何有,其雖不審,意在無隱,免卿相職,不過使卿一伸廉隅,予亦以禮大臣之意,何過引咎?卿其體予此意,亦體予知卿斷斷無他,安心勿辭,卽爲謝命,用副此意。仍傳曰,此批答,使偕來承旨傳諭,期於偕來。
乙酉四月二十七日辰時,上具翼善冠·袞龍袍,御金商門外,親臨武臣堂上朔試射入侍時,行都承旨具允鈺,左承旨鄭尙淳,右承旨鄭運維,左副承旨李福源,同副承旨元義孫,記事官盧瑞國,假注書權坪,記事官尹光禮·韓栐,試官守禦使金陽澤,行副護軍張志恒·李邦燁,兵曹佐郞丁志遠,都摠都事李得駿·高信謙,諸臣以次進伏。上命射員皆雨具,命宣傳官任逅,馳往石隅,觀牟麥及農形雨澤以入,上命立二貫革,射員呼名,諸射員以次進試。具允鈺奏曰,右副承旨洪樂仁,以徯來承旨,姑未入來矣。上曰,知道。李福源奏曰,持平林德躋,今方詣臺,何以爲之?上曰,姑令留待。藥房提調南泰會,持湯劑進伏,上進御後,泰會進曰,夜間聖體若何?溺澁蛔上之症,亦,若何?上曰,一樣矣。諸症似差矣。泰會退出。上曰,編次人入侍。出榻敎編次人元仁孫進伏。上親製續自醒錄,命允鈺草之,仁孫,校正之,校正訖,仁孫先退出,上曰,今日之雨,實爲多幸,而西風甚惡,或恐少來矣。摘奸宣傳官任逅,入來奏曰,牟麥則幾盡收獲,雨澤則已爲周洽,雖高燥處,皆爲移秧,早付種畓,今方再鋤矣。上曰,然則今年可謂豐徵矣。諺曰,麥稿腐,然後歲必登,斯言信不誣矣。射員呼名姑停,前陪進之,記過人李潤國·李廷老,竝拿入。拿入後,上命宣傳官分付曰,予方暮年飭勵之下,汝輩,以少年名武,謀免試射,罪不容貸。仍命決棍三度後,分付廷老曰,汝以巡邊使李鎰之孫,旣不能文,又不善射,不徒負君,實負乃祖,罪當重治,而只以久爲挾輦將之故,不無顔情,特爲分揀分付。潤國曰,遐方武臣,一落之後,更不付職,而汝輩,則朝落夕付,何憚於試射,而乃敢如是謀免乎?罪當重治,旣命廷老,不可罪同罰異,亦爲分揀竝拿出。上曰,潤國,誰之子也?尙淳對曰,邦綏之子也。上曰,其父亦必治其罪矣。上曰,射員更爲呼名,仍命賜諸臣魚鱠。上命承旨書之。尙淳進伏。上曰,雖衰,追慕之心冞切。來六月初七日,詣昌德宮而宿,初九日當回駕,侍衛守宮仍,步軍三哨,馬軍一哨,禁軍局將扈衛廳,各一番守駕。禁軍·馬軍,局將扈衛軍官,以隨駕人入直,回駕時仍爲隨駕,步軍隨駕三哨中,只金虎門·廣智營·集春營·西營·南營·北營,其勿準爲分排入直。初九日一體隨駕,挾輦軍,其亦三哨中擧行,門則宣仁門外金虎門·敦化門·丹鳳門開門,守門將,亦以門門處入直,其日三嚴,以辰正一刻擧行,弘化門·建陽門入直,世孫祗迎隨駕等節,置之。出傳敎上曰,詣臺臺臣入侍。出榻敎林德躋進伏,啓曰,請還寢東呂·址淳等還配之命,更令王府,嚴鞫得情。措辭見上答曰,勿煩。又啓曰,請還寢罪人者斤萬酌處之命,更令王府,嚴鞫得情,快伸王章。措辭見上答曰,勿煩。出擧條李福源奏曰,傳箭官所告,與封箭官所錄,有相左者,何以爲之?上曰,從封箭施行,可也。福源曰,然則傳箭官,難免不察之失,推考警責,何如?上曰,依爲之。出擧條允鈺奏曰,守令,以臺臣不備,尙未署經,事甚悶矣。何以爲之?上曰,書之。上曰,其在事體,焉敢若此。大司憲韓光會,從重推考,更卽牌招,卽爲署經。出傳敎兵曹判書沈鏽進曰,除防出身之納米前,不得除職,曾有定式,而近年以來,此法懈弛,除職有年,尙多未納,此已無據,而其中有勢之人,百計圖囑,使不得督捧者,尤爲駭然。此後則特命除防之後,不卽納米者,勿爲檢擬,前已除職,而延拖不納者,毋得遷轉事,申嚴定式,何如?上曰,所奏誠是,依爲之。出擧條上命李邦燁,持矢記進前。上曰,無分者幾人乎?邦燁對曰,張志豐·李邦綏·李國賢·金得麟·金聖基等,竝無分矣。上曰,無分人竝入侍。志豐等進前,上曰,汝等此後,皆於各營門,勤習武藝,後勿如是,可也。志豐等,受命退出。上命沈鏽曰,此後年少武臣之不習射者,自內兵曹,頻爲摘奸,從重決棍,以爲勸奬之地,可也。上問志恒曰,片箭何時創造耶?志恒對曰,臣實不知出於何時,而大抵片箭,是武技中極爲精巧者也。故中國人,每稱東國三難。上曰,三難,何也?志恒對曰,婦女守節,賤人執喪,武夫片箭,竝三難矣。上曰,其言亦不誣矣。志恒,仍奏曰,臣方待罪捕將,以職掌事敢有所達矣。女人之不得率往北道,已有禁令,自咸鏡道初境,站站防禁。如有現捉,則本道監營照律,雖未知如何,而年前因奸民之轉賣彼人,定以一律。自捕廳,執捉事定式後,勿論誘引賣買,一竝執捉,而月前鍾城人,往忠淸道,四口婢一口奴買來,將入北道,故執捉移送秋曹矣。秋曹以爲,續大典,只有招引人物入去兩界者,以一律論,而元無買去之律,回移,此後則買去者,勿爲執捉乎?誘引與買去,論其事情,雖似有間,旣以轉賣彼人爲慮,則不必區別,一番稟定,然後方可以奉而擧行,故敢達。上曰,所陳誠有意見,秋判亦有所執。令備局,登對時稟處。出擧條武臣堂上李長春片箭二中,上命長春入侍。上曰,汝何年登科?長春對曰,癸酉年矣。上曰,武臣堂上李長春,片箭二中,加資。出榻敎上問曰,彼五衛將,誰也?沈鏽對曰,淸白吏金斗南之子弘得也。上曰,金弘得進前。仍問曰,守令幾次爲之乎?弘得進前對曰,三次爲之矣。上曰,今日見汝,予心多感。特賜弦弓一張,弘得,退出謝恩。試射畢將頒賞,上入小次,以承傳色口傳下敎曰,親臨頒賞,事體甚重。加資人,爲先懸圈子,祗受官敎。上出御後問曰,濟州牧使,尙不下去耶?允鈺對曰,姑未下直矣。上曰,濟州牧使,下去之後,尙未辭朝,其令今日辭朝。出榻敎上問曰,諸守令署經爲之乎?允鈺對曰,一司署經,則已爲之,一司則姑未爲之矣。上命書之,上曰,諸守令,旣一司署經,一司除署經,皆令今日辭朝。出傳敎上曰,下直守令竝入侍。出榻敎連山縣監申旭,恩津縣監朴師沃,鴻山縣監宋宜孫等進伏。上命講七事後,上曰,頃者守令多犯儲置米,汝等愼之,勿復如前守令之爲也。三邑守令等,拜謝,承命退出,濟州牧使柳鎭夏進伏。上命授密符賜弓矢,鎭夏佩密符,奉弓矢退出。上命承旨書之,上曰,朔試射親臨,意在勸奬,若今日風雨,能爲居首嘉善權興道,馬熟馬一匹賜給,旣不準巡未滿四矢人,不必擧論,無分人,特爲分揀。出傳敎藥房提調南泰會,持湯劑進伏,上進御後,泰會退出。上命招權興道·李長春等,祗受賞賜,興道等,拜謝以出。頒賞畢,上乘步轝,還至光順門內。命坐直承旨元義孫入侍,讀奏右議政金相福疏訖。命書批,仍命曰,二十九日香祗迎,以崇政殿爲之,待下敎來詣,只入正時。出榻敎上還入大內後,諸臣以次退出。
上在慶熙宮。停常參·經筵。
下直,連山縣監申旭,恩津縣監朴師沃,鴻山縣監宋宜孫。
明日香祗迎相値,視事頉稟,傳于具允鈺曰,停。
具允鈺啓曰,左副承旨李福源,今日不爲仕進,卽爲牌招,何如?傳曰,允。
洪樂仁啓曰,今日次對,兩司長官,當爲進參,而大司憲韓光會,以行公之人,不爲入來,卽爲牌招,何如?傳曰,允。
又啓曰,持平崔,正言尹弘烈,自鄕上來云。卽爲牌招,何如?傳曰,允。
傳于李福源曰,大臣·備局堂上引見。
李福源,以都摠府言啓曰,今日入直內三廳武兼禁軍及軍兵等,中日習射事,標信啓請矣。雨勢如此,不得爲之之意,敢啓。傳曰,知道。
傳于鄭尙淳曰,明日香祗迎後,當卽爲晝講,習講後只入正時。
鄭尙淳,以弘文館言啓曰,新除授副修撰李亨逵,除拜多日。尙不出肅,卽爲牌招察任,何如?傳曰,允。
鄭尙淳,以奉常寺官員,以都提調意啓曰,東籍親耕田所種大麥,來五月旬前,當爲成熟之意,敢啓。傳曰,攝刈。
以慶尙左兵使狀啓,靑松居生員趙始燮率婢戒心等燒死事。傳于元義孫曰,令本道,恤典擧行。
乙酉四月二十八日卯時,上御思賢閤。大臣·備局堂上引見,領府事同爲入侍時,領議政洪鳳漢,左議政尹東度,行知中樞洪啓禧,行司直洪象漢·金陽澤,吏曹判書金致仁,刑曹判書黃仁儉,兵曹判書沈鏽,行副護軍具善復,左尹金善行,吏曹參判元仁孫,副校理具庠,左承旨李福源,假注書權坪,事變假注書白師殷,記事官尹光禮·韓栐,持平林德躋,領府事金相福,諸臣,以次進伏訖。上曰,旱餘得雨,予心慶幸。鳳漢曰,時雨大行,國之慶也。仍進曰,日氣蒸熱,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,溺澁之症更,何如?上曰,少愈矣。鳳漢曰,蛔氣更,何如?上曰,亦少愈矣。上曰,藥房提調,持湯劑入侍。出榻敎藥房提調南泰會,持湯劑進伏。上進御後,泰會曰,八味元製入矣。或恐不爲進御,此後則湯劑進御時,同爲進御,何如?上曰,何必如是也。湯劑味覺辛烈,何也?泰會曰,花椒加入故,然矣。鳳漢曰,花椒,非順藥,刪去,何如?上曰,理中建功湯,去花椒煎入。出榻敎泰會先退出,上謂諸臣曰,今則雨已周洽耶?諸臣對曰,周洽矣。上曰,予見領府事,心甚愧矣。往事何說,卿之赤心,予豈不知也。相福曰,小臣獲罪甚重,方俟嚴譴,反侈恩禮,惶隕罔極,不知攸措。乞賜處分,以安賤分。上曰,卿其休矣,予已諒矣。仍命注書,持御製自醒錄,續自醒錄以入,賤臣承命持入。上曰,領相見予所作,可也。仍命諸臣進前,同爲校正,校正訖。上謂洪啓禧曰,彼重臣,尋常訥言,至若論文之際,言論如流矣。具庠·徐造修之多識古事,亦與卿彷彿矣。卿曾見內閣渾天儀乎?啓禧曰,臣未之見矣。上命與中官同入以見,又命具庠,亦與之同見。啓禧·庠,承命入見後回奏曰,此與舜典所畫玉衡圖,制度不差矣。上曰,然矣。上曰,注書出去,詣臺臺臣入侍,持平林德躋進伏。啓曰,請還寢東呂·址淳等還配之命,更令王府,嚴鞫得情。措辭見上答曰,勿煩。出擧條又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上答曰,勿煩。出擧條德躋先退出,福源奏曰,兩司行公多臺,今日次對,皆不入參,事甚未安,竝從重推考,何如?上曰,欲爲處分,而適中其願,依爲之。出擧條鳳漢進奏曰,此京畿監司李景祜啓本也。以爲本營旗手作隊節目,條列于左,令廟堂稟處爲請矣。蓋此巡牙兵作隊之擧,實出於重畿臬慮緩急之意,道臣旣因成命,有此節目啓聞之擧,而諸條論列,俱爲得當。竝依此施行,五年一次合操時,身役半減之代,以營穀或撥價餘錢,推移補用事,使之一體定式,何如?上曰,依爲之。出擧條鳳漢曰,年前池應龍,持平通擬後,自上俯詢,臣有所對,至有以掌通施行之命,其時臺臣,又有陳請,銓曹難於擧行云。蓋其家閥,人多知之,且其傍祖,曾經春坊。以此論之,臺職之可合與否,惟在其人之如何,宜自銓曹,依前成命,從公檢擬矣。上曰,依爲之。鳳漢曰,蔡緯夏·南彦彧,或遭臺言,或因特敎,俱在改正之中,亦宜一體滌用矣。上曰,依爲之。出擧條又奏曰,參下官陞敍事,累承下敎,臣與銓官,有所相議,而陞六承傳,與陞敍承傳,在參奉奉事,則自有等級,至於三十朔窠,元無可以區別之道,此甚難處矣。上曰,此規予嘗非矣,頃者已下敎。副司勇初付軍職,亦一初入仕,卽參奉也。陞敍下敎之後,宜註承傳,應付奉事,而近者謬規不然,陞敍命下之後,其承傳姑置之,先付三十窠,然後乃懸註而直陞六,此非公也,卽私也。其間一望,因下敎而付職乎?亦無義意,此後因其執事,若有付軍職者,此時無相當窠而然也?竣事之前,若有相當窠,勿論某職,卽付實職。陞敍命下之後,依例陞敍,竣事前若未付實職,以初入仕例,陞敍奉事,可也。鳳漢曰,司勇之得陞敍承傳者,只許陞一階而敍,奉事則八品陞敍者,當陞七品,七品陞敍者,當陞六品。今此下敎定式之後,自當依此擧行,別無掣礙之端矣。又有謬例之不可不釐正者,前此參奉·奉事,若得陞敍承傳,則當之者必欲姑置之,銓曹亦不卽行焉。挨待陞直長後,始爲引承傳,而旋爲出六,陞敍一也,不必細論其避趨委折,而若其擧行規式,實與今此定規之下敎,大有違焉。此亦不計其利害得失,輒卽擧行於不離其職之時事,一體定式分付,何如?上曰,若此下敎之後,此亦謬規,從時職陞敍可也。出擧條金致仁奏曰,京外殿最,上考點下者,中考施行,中考點下者,下考施行事,新有定式,而下考施行者,則與元下等者,煞有不同,只罷見職而已,經二年乃敍,及未洗下等前,毋得陞品之法,則未嘗盡用,此是臣曹近來擧行之例也。今有參外官,昨年六月殿最時,上考點下者,不可不一番稟定,故敢達矣。凡參外官居中者,限前若不遇赦蕩滌,則中前十朔仕削去,自是法典所載,所當依此擧行,而下考施行者。旣不盡用下等之法,則今於參外官中考施行者,獨爲用法,未免斑駁又以其斑駁而置之,則今番大政,當爲陞六矣。旣被點下之後,一無所拘,太涉未安,參酌用法,恐不可已,大臣今方入侍,下詢處之,何如?洪鳳漢曰,在前則勿論居上居中,若點下則竝爲罷黜矣。近來新定式之後,居中而點下者,雖云下等施行,不過依前罷職。居上而點下者,名雖中考,施行亦無明白用罰之法,今若使點下者,中必爲下,上必爲中,則中而點下者,當施經二年之法,而此旣不然,獨於上而中者,準施中考之罰,則未免太偏,而無所拘礙,則中而下者,豈不反爲向隅乎?朝家制法,實在均齊,自今以後,以上爲中,則視以中爲下,只罷職之例,所削之仕,若爲參量減給,則似可十分稱停矣。上曰,近來法綱太密,闊狹何傷?點下者只其都目勿爲遷轉,可也。致仁曰,參外官上考點下者,卽平市直長李運喆也。然則今番都政,當無礙陞六乎,上曰,依爲之。出擧條又奏曰,都政不遠,今方儲窠而若値郡守以上之窠,則各司中經守令之人不多,排擬甚艱,亦不可此時遽然甄復。近來以來,因大臣及銓官陳達,每當儲窠之時,則雖非啓請之邑,準朔守令,不拘移擬,外任純望,亦勿爲礙事,連爲稟定擧行矣。今亦限大政前,依此例爲之,何如?上曰,依爲之。出擧條藥房都提調金相福,請進湯劑。上曰,進之。提調南泰會,持湯劑進伏,上進御後,判尹南泰會奏曰,江上一常漢,藏麴子潛賣,被捉於當部,而其數不少,若究奸民犯禁之本,則此輩實爲罪首,豈不切痛乎?然而當初定律時,麴子則不爲擧論,自臣府,循例勘處,不足爲懲勵之道,移送秋曹,各別重繩,何如?上曰,令秋曹,嚴刑湖沿定配。出擧條諸臣以次退出。
上在慶熙宮。停常參·只晝講。
下直,楊根郡守李宗垣,全州判官申光履。
明日常參·經筵,取稟。傳于具允鈺曰,只晝講。
藥房都提調金相福,提調南泰會,副提調具允鈺啓曰,甘雨霶霈,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
元義孫啓曰,司諫邊得讓,獻納李蓍建,俱以行公臺諫,屢度催促,終不詣臺,無端闕啓,事甚未安。依定式竝推考警責,何如?傳曰,允。
傳于鄭運維曰,貢市人待令事,分付。
傳于李福源曰,侍衛承史·軍兵雨具。
傳于具允鈺曰,獻官亦爲雨具。
傳于具允鈺曰,明日晝講停。
元義孫啓曰,判義禁金陽澤,持韓德一口招,依下敎來待矣。傳曰,待下敎入來。
又以義禁府言啓曰,光州前牧使鄭錫敎,所坐重而纔配,勿爲拿來,只以本律擧行事命下矣。鄭錫敎,以本律杖一百,依受敎收贖之意,敢啓。傳曰,知道。
以全羅監司狀啓,今三月令藥材進上物種中,馬藺花·玄胡索,限內不得封進,惶恐待罪事。于具允鈺曰,勿待罪事回諭。
吏曹參議閔百興疏曰,伏以臣於昨冬,猥叨見職,幸以親嫌,獲蒙恩遞,私分粗安,感祝冞切。不意誤恩,又下於受暇辭陛之後,臣誠惝怳悚惕,莫省攸措。夫人器之不稱,物情之難平,已悉於前疏,竊想聖明,亦或記有,而念臣與世齟齬,杜門寡從,時議之得失。人材之長短,全無聞知,便一聾瞽,將何以甄別臧否,與聞末議也哉?今始來伏私次,露章自列。伏乞聖明,亟賜遞改,以重銓選,以靖私義,千萬幸甚,臣無任云云。答曰,省疏具悉。爾勿過辭,從速察職。
乙酉四月二十九日辰時,上具翼善冠·袞龍袍,御崇政殿。香祗迎入侍時,行都承旨具允鈺,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國,假注書權坪,記事官尹光禮·韓栐,諸臣以次進侍。上下步轝,詣板位上,諸獻官,受香以出,上祗迎之,仍步出門外祗送之。藥房都提調金相福,提調南泰會,持湯劑進伏曰,聖體若何?上曰,一樣矣。相福曰,蛔氣溺澁之症,更,何如?上曰,一樣矣。仍進湯劑,上進御後,上曰,理中建功湯本方中,乾薑·桂枝,各減五分。出榻敎上命承旨書之,上曰,端午祭,亦爲香祗迎,以此分付儀曹,儀註置之。相福·泰會退出後,上乘步轝,還入崇政殿住轝。命貢市人進前,問貢人曰,定應辦之後,無弊於汝輩乎?貢人對曰,無弊矣。上問市人曰,各廛,今無外上乎?市人對曰,無之矣。上命招禁軍中居門外人進前問,曰,牟麥,若何?對曰,牟麥無前大豐,故三南則今方一石,直七錢云矣。上曰,大豐矣。上還入大內後,諸臣,以次退出。
乙酉四月二十九日午時,上御資政殿,晝講。持平同爲入侍時,知事沈鏽,特進官趙榮進,參贊官洪樂仁,侍講官朴師海,檢討官李在協,假注書權坪,記事官尹光禮·韓栐,武臣洪益海,持平林德躋,諸臣,以次進伏訖。師海進講近思錄,自人性本善,止無序而不和一遍訖。上,受音一遍,師海,因陳文義曰,性善之說,孰不知之,而至若下愚之說,辨之甚難。此章之旨,最爲明白,而至若動靜無端,陰陽無始,都是易矣。上曰,所陳是矣。在簡奏曰,動靜無端,陰陽無始,便是感應之理也。上曰,所奏誠是矣,知事亦陳之。鏽奏曰,革面二字,最有精神,雖下愚,必有一端,若能善導,則可至於革心而革面矣。上曰,所奏誠是矣,特進官亦陳之。榮進奏曰,此一章,參之以易理觀之則好,儒臣都是易之說得矣。上曰,所奏誠是矣,參贊官亦陳之。樂仁奏曰,諸臣之言盡矣。臣別無所仰達者,而萬物萬事,皆在於一仁字。伏願聖上加念焉。上曰,所陳誠是,當念焉。上命臺臣進前,德躋進前啓曰,臣之情勢,實無更冒臺次之望,敢以兢悚之忱,有所陳避矣。及承聖批,辭旨隆摯,恩言鄭重,至有旣已尙矣。無已太過之敎,臣於咫尺前席,奉承感泣,不敢爲强免之計。連日登對,只謄故紙,臣之慙悚,已無可言,而日昨次對,以行公多臺,不爲入參,重被承宣筵推。蓋臣職在下僚,不敢遽然承當,以至煩稟,追後入侍,而欲爲處之敎,全未承聞,晏然經宿?今始來避,所失□□請命遞斥臣職,答曰,□□撕捱,尤涉太過,勿辭,亦勿退待,又啓曰,請□□□址淳等還配之命,更令王府,嚴鞫得情。措辭見上答曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上答曰,勿煩。又啓曰,臣於傳啓之際,誤落還寢二字,雖卽更奏,而其在臺體,虧損大矣。古人以誤書一畫,至請死罪,則臣之所失,較此爲重,其何可一刻仍冒於臺次乎?請命遞斥臣職。答曰,旣不見漏,以此撕捱,尤涉太過。勿辭,亦勿退待。竝出擧條德躋先爲退出,藥房提調南泰會,持湯劑進伏,上進御後,泰會先退出。上曰,端午祭,亦爲香祗迎,以此分付儀曹,儀註置之。出榻敎諸臣,以次退出。
上在慶熙宮。停常參,只晝講。
自昧爽至辰時,有霧氣。
香祗迎罷後,政院·玉堂·藥房問安。答曰,知道。
李福源,以都摠府言啓曰,今日入直內三廳武兼禁軍及軍兵等,當中日習射,而親傳香相値,不得爲之之意,敢啓。傳曰,知道。
傳于李福源曰,大臣·備局堂上引見。
鄭尙淳啓曰,端午帖製述官,旣已抄啓,明日當爲出韻科次,而弘文提學南泰齊受由在外,藝文提學未差,試官,卽令該曹,依例口傳差出,以爲待開門牌招之地,何如?傳曰,允。
又啓曰,端午帖製述官中,時無職名,令該曹口傳付軍職,何如?傳曰,允。
兵曹口傳政事,司果沈勗之·安杓·金尙集·金普淳·徐浩修。
以備邊司薦望,具善復爲訓鍊大將。
洪樂仁啓曰,新除授訓鍊大將具善復,以兼大將,旣降命召,卽爲牌招,修整密匣冊,何如?傳曰,允。
有政。吏批,判書金致仁進,參判元仁孫進,參議閔百興病,行都承旨具允鈺進。以洪麟漢爲大司憲,鄭述祚爲司諫,任瑎·崔益男爲持平,權穎爲獻納,鄭象仁·宋濟魯爲正言,金致讓爲副應敎,徐命善爲副校理,南玄老爲修撰,趙曮爲禮曹參判,金應淳爲兵曹參議,南有容爲藝文提學,兪彦國爲同義禁,金孝大爲同義禁,韓警爲刑曹正郞,金相定爲濟用判官,李益培爲北部都事,愼基慶爲司藝,申大孫爲星州牧使,金養慶爲咸陽府使,權極爲鏡城判官,趙漢鎭爲丹城縣監,鄭一祥爲抱川縣監,李益烍爲注書。兵批,判書沈鏽病,參判兪彦述入直進,參議金應淳未肅拜,參知任敦中病。副護軍鄭履煥,副司直洪樂性·鄭純儉,副司果姜潤·金載順。
鄭尙淳,以侍講院言啓曰,本院說書李益烍入直矣,移拜注書出去,下番闕直,事甚未安,兼司書金載順,卽爲牌招入直,何如?傳曰,允。
以中官不收傳旨,傳于鄭尙淳曰,金明佑·田成澮·金景佑·安國來·孫敬忠,捧傳旨,而其中一人式暇云,當爲差等,越俸三等。
以承傳色口傳下敎曰,一司則爲之,一司則不爲云,一司除署經,卽令辭朝。
又下敎曰,今日下敎之後,雖輿儓,其猶感動,爲朝鮮臣子,焉敢如是乎?鄭述祚·鄭象仁,爲先遞差,鄭述祚,長鬐縣投畀,鄭象仁,海南縣投畀,領率立待開門,倍道押送,卽爲分付當直。
鄭尙淳,以吏曹言啓曰,今此宗廟各陵殿端午祭,親傳香事,命下矣。獻官,當以從二品塡差,而公故老病外,實無推移分排之路。在前如此之時,有刑官及堂上三品通融塡差之例矣。今亦依此擧行之意,敢啓。傳曰,知道。
又以吏曹言啓曰,皆以侍從塡差,而時無職名人員,令該曹,口傳付軍職,何如?傳曰,允。今此宗廟各陵殿端午祭大祝及典祀官
又以吏曹言啓曰,耆老所守直官權知承文院副正字李宗煜呈狀內,身病卒重,勢難察任云,今姑改差,何如?傳曰,允。
李福源,以兵曹言啓曰,禁軍來秋冬等都試,因政府及本曹有故,不得設行,今已過時,勢難擧行。在前如此之時,有仍停都試,代行祿試射之規,今亦依此擧行,何如?傳曰,允。
洪樂仁,以兵曹言啓曰,禁衛營哨官,守禦廳敎鍊官,禁軍遞兒窠,各一窠今方有闕,依節目,禁軍別將,去該營中軍眼同試取,以居首者塡差之意,分付,何如?傳曰,允。
又以刑曹言啓曰,麴子潛賣人,令秋曹嚴刑,湖沿定配事,命下矣。麴子潛賣罪人良人洪興輔,嚴刑一次後,全羅道茂長縣定配所,發配之意,敢啓。傳曰,知道。
又以義禁府言啓曰,時囚罪人星州牧使韓德一口招公事判付內,特施制書有違私律,勘處放送事,判下矣。韓德一,以制書有違私律,杖一百盡奪告身,而杖則依例收贖,放送之意,敢啓。傳曰,知道。
乙酉五月初二日辰時,上具翼善冠·袞龍袍,御崇政殿月臺。親傳香入侍時,行都承旨具允鈺,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國,假注書權坪,記事官尹光禮·韓栐,諸臣以次進侍。上命尙淳讀奏祭報府訖。上親傳香,諸獻官受香以出。上步出門外祗送之。藥房都提調金相福,提調南泰會,持湯劑進伏。上進御後,上曰,今日雨似快晴,誠多幸矣。仍出喜晴詩五言十韻律,命承旨·入直儒臣·春坊官員製進。上乘步輦還入大內後,諸臣問安後退出。
乙酉三月初二日午時,上御資政殿晝講。兼行次對入侍時,同知事洪名漢,特進官金善行,參贊官李福源,侍讀官具庠,檢討官李性源,假注書權坪,記事官尹光禮·韓栐,武臣具世奎,事變假注書白師殷,領議政洪鳳漢,行司直金陽澤,吏曹判書金致仁,刑曹判書黃仁儉,兵曹判書沈鏽,行副護軍具善復,吏曹參判元仁孫,行副司直洪麟漢,大司成徐命膺,行副司直趙曮,諸臣以次進伏訖。庠進講自明道先生曰,止得仁之體。上受音一遍訖,庠陳文義曰,器亦道,道亦器,是不過盡物之理。如欲盡物之理,則不過曰一仁字矣,爲仁之道,一恕字是也,故曰,夫子之道,忠恕而已。性源奏曰,仁之道,大矣,手足不仁之說,實合於爲仁之方,此欲使學者,知爲仁之全體大用矣。名漢奏曰,此章天人之理,互相發明,爲君。爲臣。爲父。爲子。爲兄弟。爲夫婦之道,則人之道也,上天之載,無聲無臭,天之理也。人之欲與天爲一者,不過曰爲仁而已矣。善行奏曰,仁字中,包得天地萬物許多理,伏願聖上,更於仁字上體驗焉。上曰,所奏皆爲切實詳明,當體念之。參贊官亦陳之,可也。福源奏曰,諸臣之言詳矣,臣別無所仰達者矣。講訖,鳳漢進伏曰,今日雨晴,而日氣猶爲蒸熱,聖體調攝,若何?上曰,一樣矣。鳳漢曰,中宮殿氣候,若何?上曰,一樣矣。鳳漢曰,惠嬪宮氣候,若何?上曰,一樣矣。鳳漢曰,王世孫氣候,若何?上曰,一樣矣。鳳漢曰,蛔氣溺澁之症,更若何?上曰,一樣矣。鳳漢曰,此嶺南摘奸郞廳李崇祜手本也。上命善行讀奏訖。鳳漢曰,今以嶺南摘奸郞廳手本推之,本道各邑事,似勝於兩湖矣。然星州儲置,則新結米一千七百餘石,全穀不捧,殊無畏法奉公之意,當該牧使韓德一,雖以他罪被勘,其在懲後之道,不可置之,何以爲之乎?上曰,拿問處之,可也。鳳漢曰,咸陽儲置,雖以腐破欠縮執頉,而年久米之如此,不是異事。且此邑之新結儲米,未及捧者爲五十餘石,丹城新結儲置之未及捧者一百三十餘石,事殊未安,比諸星州之許多未捧,不啻有間,此兩守令,則何以處之乎?金致仁曰,星州未捧,則由於營關之姑令勿出秩,不可全罪於本州。至於丹城·咸陽,不念儲置之重,無端不捧者,難免其罪矣。上曰,與星州異焉。咸陽·丹城時任守令,竝施定配之律。鳳漢曰,此郞廳往來時,使之兼審濟民倉矣。今此手本中,以爲昆陽穀品石包,不如他邑,間有欠縮色變,捧還時,租七石,以米太潛自代捧,而此是前官時事,時郡守,到任屬耳,未及反庫云,論其不察,則責在前官矣。上曰,昆陽舊官,一體拿問。鳳漢曰,淸河濟民倉穀一千七百餘石,而五石租見縮云,此則不必深責,而亦難全然置之,此守令,何以置之乎?上曰,緘辭從重推考,可也。鳳漢曰,慶州濟民倉,各穀二萬二千餘石,而其中六百餘石,石子腐傷,故改量入置云,石子雖有腐傷,元數旣無欠縮,此守令,似無可罪之端矣。上曰,此則置之。鳳漢曰,手本末端,以爲各邑皮牟,性本易腐,且善生蟲,以其三分二留庫之故,已經三歲者,自致如此云,若欲防其腐傷之患,則莫如置其正穀。此則令道臣,自秋爲始,以米租太,從便換捧,以爲前頭得力之地,何如?上曰,依爲之。金陽澤曰,軍餉居末拿處,還上居末·軍餉居二,營門決杖,自是法典所在,而年前自上,俯念臨民之官,受杖營門,爲其羞恥以禮使之道,特命一體拿處,體下之德意,誠不勝欽仰。但軍餉居二·還上居末,本律止於決杖,而不至解職矣。今聞拿問納供之後,具格勘斷,則杖律之中,自有奪告身之例,若或情法參究,有以私罪照勘,而至奪告身,則所被之罪,反重於營門決杖,擬律之際,自多難便之端矣。敢此仰達,下詢大臣處之,何如?鳳漢曰,使決杖者,代以拿問,出於體下之聖意,拿問之後,或至遞職,則反有貽弊民邑之患。照律自有公私律,且凶年有逋,誠非故犯,劃以公律,則參情用法,似可兩得之矣。上曰,一例以公律處之。竝出擧條鳳漢曰,當此連日進講之時,玉堂之苟艱,誠爲可悶。在外玉堂,竝姑改差,以爲備員之地,何如?上曰,依爲之。出擧措鳳漢曰,同義禁金尙重,方有實病云,今姑許遞,何如?上曰,依爲之。出擧條鳳漢曰,諸宰中受由在外者,雖有久遠之別,而不卽入來,事體未安,竝推考催促,何如?上曰,勿爲推考,只爲催促,可也。出擧條上曰,臺臣,誰爲詣臺?福源曰,今日臺臣,一不詣臺矣。上曰,此何分義?近來廷臣,專以謀免爲時體,至若謄傳故紙,亦如是不爲,是誠何心哉?予年今幾何?渠輩他日,雖欲謄傳故紙於予前,必不可得矣。爲人臣子,不體其君,若是勤勞之意,專以謀免爲得計,滿庭諸臣,滔滔皆是矣,今日文臣,皆無臣節矣。仍命承旨書之。上曰,噫,望八其君,不敢自逸,身爲臺臣,無端闕啓,已涉駭也,而莫重次對,俱不入侍,事之可駭,莫此爲甚。行公不參諸臺,先遞差後拿處,韓光會·尹師國之違牌,俱無意義,不可循例推考而止,雖適中其意,竝施不敍之典。出傳敎具庠曰,臺臣之不參次對,誠極非矣。雖可罪則罪之,豈可以臣下之有罪,過爲聲色之敎?此實有欠於中和之聖德,而且因臺臣之有罪,至敎以今日文臣,盡無臣節,此莫非群下之罪,然其於大聖人辭氣,豈不有欠乎?亦非上下相孚之道。伏願聖上,益加留意於中庸中和之訓及體君臣之義焉。上曰,具庠罷職。庠退。上曰,承旨書之。上曰,身爲儒臣,目下臺臣擧措,可謂駭然,當規正而不規正,其所下敎,乃樹君君臣臣之義,則儒臣亦頃者謀免中一人,敢引不當引之九經分疏,其涉無嚴,校理具庠,罷職。出傳敎又命書之,上曰,臺臣今方飭厲,則況儒臣乎?應敎洪述海,辭單無義,給之。捧納承旨推考,牌招察任。出傳敎又命書之,上曰,多臺有闕,政事當日爲之,以在京無故人備擬,待下批牌招察任。出傳敎上曰,咸陽府使·丹城縣監,今日政擇差,不爲署經者,當日下送,當署經者,開政有命,意在於此,卽爲署經,卽爲署經後,一體下送。星州牧使,代,今日政亦爲擇差,待下批亦令當日辭朝。出傳敎上曰,朝臣違命特甚,故中官亦然,幾番申飭之下,一日之內,六人無去處,事之可駭,莫此爲甚,不可循例申飭,一竝施以不敍之典。出傳敎鳳漢曰,訓將聞有實病,而其病似瘡,勢難跨馬,若或有不時動駕之事,則勢實難處,而且以其病故,近日未得一侍筵前,以此方以惶懍云矣。上曰,訓將具善行有實恙云,許遞,以便調治,其代,摠戎使具善復牌招,代佩命符兼察。出傳敎上曰,藥房提調,持湯劑入侍。出榻敎提調南泰會,持湯劑進伏。上進御後,諸臣以次退出。
上在慶熙宮。停常參·經筵。
孝宗大王忌辰齋戒。
香祗迎罷後,政院·玉堂·藥房口傳問安。答曰,知道。
吏曹口傳政事,耆老所守直官單姜彝福。
兵曹口傳政事,副司果李迪輔·張淀·金載祿·申益彬·李祉承·李東顯·任希孝·柳匡國·申尙權·李重海·韓鏶·李載顯·崔台衡·李普現·鄭文柱。
洪樂仁啓曰,新除授摠戎使鄭汝稷,敎書雖未及啓下,卽爲牌招,諭書密封傳授,何如?傳曰,允。
又以義禁府言啓曰,前司諫鄭述祚,長鬐縣投畀,前正言鄭象仁,海南縣投畀,領率立待開門倍道押送事,命下矣。鄭述祚,下去京畿富平地,鄭象仁,下去京畿安山地云,待城門開,發遣府羅將,仍令卽爲倍道押送于各其配所之意,敢啓。傳曰,知道。
乙酉五月初三日辰時,上御崇政殿月臺。親傳香入侍時,行都承旨具允鈺,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國·李益烍·尹光禮·韓栐,以次侍立。上以步輿,出資政門,御崇政殿月臺,傳香如儀,殿庭祗迎如儀,步詣崇政門,望見香祝過闕門後,門內乘輿時,上曰,祭報府讀之,可也。尙淳讀奏。允鈺曰,湯劑來待矣。上曰,入侍。藥房都提調金相福,提調南泰會進伏。相福曰,夜間,聖體若何?上曰,一樣矣。相福曰,寢睡·水刺之節,亦如何?上曰,一樣矣。相福曰,湯劑煎待矣。上進湯劑後,相福·泰會退去。尙淳曰,初七日傳香事,命下,而初六日·初十日,當爲之矣。上曰,初六日長陵香祗迎,初九日獻陵香祗迎,初十日崇政殿月臺望拜禮,二十三日健元陵香祗迎,該府知悉,時刻單子議論置之,依例擧行。出傳敎上曰,摘奸宣傳官入侍。宣傳官進伏曰,令別將量水,則九尺許漲溢,而夜間已縮一尺云矣。上曰,大縮矣。宣傳退出。上曰,左承旨馳詣儲慶宮·毓祥宮,進排官,摘奸以來。尙淳退出。上還至崇政殿殿內,下敎曰,設席,可也。仍降輿而坐,諸臣以次進伏。上曰,領府事入侍。相福進伏。上曰,都承旨進前,書勉飭群工綸音,可也。允鈺進伏,書。上曰,李益烍出去藝文館及政院璿源譜略所在處,太宗大王進封王世子時年日,考入可也。賤臣承命考奏。上呼寫綸音曰,噫,大小群工靜聽。予今日興慨綸音,嗚呼,諸臣知此年,知此日乎?謂其年,則復都漢陽,藩邸承旒之年也,謂其月,則兩陵忌辰,同在此月。此只擧年月而言者,嗚呼,二十四日而若追憶肇開鴻業之時,又思蒼梧暮雲之日。嗚乎,否德,四紀臨御,年又望八,無一繼述,無一惠究,自悚自恧,夙宵奚弛?嗚呼,當今年値此月,嗚呼,追慕冞切于中,此月若不飭勉,寔負陟降,坐法殿呼寫布諭。噫,頃者視國如家之敎,諸臣其能記有否?予則曰已忘焉,何以言之?伊後觀之,其曰皆不能,此誣一世,白首暮年,豈忍爲此,而雖然,以一事言之,臺閣,古人立之耳目,君之衮闕,臣之規正,俱在乎此,而若問治世,耳目開矣,若問亂世,耳目閉矣。吁嗟,昔周武王,年過九十,旅獒不過貢獻,而召公作誥訓戒,有若幼主,於君猶然,況臣乎?大抵近者,百隷勤乎怠乎,綱紀擧乎墮乎,黎民安乎困乎?言之百隷,日事怠慢,言之紀綱,日墮無餘,言之黎民,困窮蔀屋,而吁嗟,耳目之官,其聾其啞,小大逡巡,以違牌爲高致,以疏免爲妙計,若此而其國興乎替乎?此亦非徒臺臣之過,近者請推而睚眥,殿最而銜憾。子曰,棖也慾焉得剛,孰肯精白一心,乃心公室乎?且甚矣,時體也。近者謬習,凡於職名,彼若一章二章爲恥,彼若違牌,承牌爲當。吁嗟,謬習,滔滔皆然,風俗日下,紀綱日墮。噫,雖百里之宰,政令,若何?一過而其尤慨然,拊心愴然者,非有甚於此者,何則?頃年代理之後,諸臺咸曰無見君之日,爲予之過。千千萬萬夢想之外,望八復政,予則自勉,常參·經筵,莫敢放忽,一月六對,恐或闕一,而常參僅備,臺臣次對不參者多數。以昔之求見之意推之,其宜不召自來,而招而不來,近者甚至於行公之人,偃臥其家,略無動意,孔聖不俟駕之訓焉在。此一節,其國興乎亡乎?尤爲可駭者,風行草偃,夫子言之,今者暮年,自勉自勵,可質彼蒼,意在家國,而且十餘年來,臺廳長鎖,衆皆媕婀,嗚呼,及此,心若墜焉。若不若此,何有今月,而何心若此,又何心若此?此非徒不可聞於隣國史,其特書,其何有君?益又慨然者,古人事親,豈不云惜此日之已過,懼來日之無多乎?嗚呼,望八其君復政者,豈有幾?大抵父子雖主恩,君臣雖主義,事君事親則一也。以予言之,事近迫切,以父子之道言之,可乎?若曾子之言,雖惰其四肢,不顧其親者,若非全昧倫彝者,雖悔何及。昔徐節孝曰,父母欲之,鄕人榮之,諸君何不爲君子?噫,予雖否德,望于諸臣,則意卽賢臣。古之賢臣,其果自便逡巡,予雖無誠,自勉則自勉,而吁嗟,諸臣,一何慢乎?此習不去,其雖追悔,何益之有哉?噫,使其君將以無臣,直於他日,而諸臣亦將何顔歸見乃祖乃父乎?諸臣之不動,猶非細故,臺閣若此,國之興亡係焉,可不戒哉,可不懼哉?噫,時體謬習,豈特遍行於同類?甚至於守門傳令之中官,亦效此習,慢命偃便,莫有甚於今日。近習雖若此,其宜瞋目規正,抑何心使謬習,流於近習乎?嗚呼,昔之周公,以無逸篇戒成王,于今使白首之君,其猶若此。吁嗟,他日沖子,予誰恃哉,予誰恃哉?且今月慕創業復都中興之事,其不飭勵,此亦負陟降也,豈不知今日此敎,若水投石,而眷眷于中,不釋衮衣,仍坐殿而諭焉?吁嗟,諸臣,雖不體望八之君,宜思在家篤孝之祖與親,豈無絜矩之意乎?噫,以堯·舜之聖,書曰倦勤,穆王享國百年,以耄荒國史不諱。噫,以予日復一日之心,今不洞諭,更待何時?噫,時乎時乎不再來,吁嗟,大小臣工,其勉其勵,莫替此敎,亦勿追悔焉。出傳敎書綸音訖,上曰,此文一本,承旨書帖冊以入,一本入于世孫宮,可也。相福曰,湯劑進御乎?上曰,依爲之。相福進湯劑,上進御。上曰,今已諭,爲子弟者,以爲父兄殿最爲嫌者,此三百年所無之事,此後若此者,被殿最者,施以禁錮之律,以示嚴堤防之意。出傳敎上曰,成均館升補六抄而止,盛暑則停,秋涼後,更設排月畢所餘六抄事,分付。尙淳還奏曰,無頉矣。上曰,讀奏擧案,可也。尙淳讀奏。上還入大內,諸臣退出。
上在慶熙宮。停常參·經筵。
孝宗大王忌辰。
傳于鄭尙淳曰,待下敎來詣,只入正時。
又傳曰,編次人,使之入來。
元義孫啓曰,編次人具允明,前大提學金陽澤,依下敎來待矣。傳曰,入侍。
傳于元義孫曰,明日晝講停。
元義孫啓曰,卽者檢閱韓栐,因持平崔益男上疏,謂有情勢,才已徑出,所當直捧禁推傳旨,而此與無端徑出有異,推考警責,何如?傳曰,允。
乙酉五月初四日辰時,上御崇政殿月臺。親傳香入侍時,行都承旨具允鈺,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國·李益烍·尹光禮·韓栐,以次侍立訖。上以步輿,出資政門,御崇政殿月臺,傳香如儀,詣殿庭,祗迎如儀,詣崇政門,望香祝過闕門,還至門內乘輿時,允鈺曰,湯劑來待矣。上曰,入侍。藥房都提調金相福,提調南泰會進伏。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,一樣矣。相福進湯劑,上進御後,退出。上曰,讀奏祭報府,可也。尙淳讀奏。上曰,前大提學金陽澤來待。出榻敎上還入大內,諸臣以次退出。
乙酉五月初四日申時,上御思賢閤。前大提學·編次人同爲入侍時,前大提學金陽澤,編次人具允明,都承旨具允鈺,記事官盧瑞國·尹光禮·韓栐,以次進伏訖。上曰,藥房提調,持湯劑入侍。出榻敎南泰會,跪進湯劑,上進御。上曰,喜晴詩應製,其已待令耶?允鈺曰,待令矣。上曰,注書,出去持入,可也。賤臣承命持入。命承旨讀奏。上曰,其雨其暘,莫非眷顧,故命應製,而更思之,此亦予放恣矣。前大提學進前,考定科次,可也。陽澤曰,應製科次,只定等之高下,勿限多少耶?上曰,勿限,可也。陽澤,考選六人。上曰,居首左副承旨李福源,紙三卷·筆三枝·墨三笏,之次右副承旨洪樂仁,紙二卷·筆二枝·墨二笏,左承旨鄭尙淳,說書李益烍,副修撰李性源,參知任毅中,各紙一卷·筆一枝·墨一笏賜給。出傳敎上曰,將鑑,何代何人所作耶?允鈺曰,宋時戴經所作也。上曰,詳考名臣錄,可也。允鈺曰,似無名臣錄中矣。上曰,李潤成,邦綏之侄耶?陽澤曰,七寸侄矣。上曰,曾入將望耶?允鈺曰,然矣。上曰,其祖誰也?允鈺曰,義豐之從孫矣。上曰,義豐,曾經將任耶?允鈺曰,然矣。上曰,潤成,曾爲北閫耶?允鈺曰,然矣。統制·北閫盡爲矣,上曰。桃花署取材,何等以上食祿耶?允明曰,取材則臣曾爲之,而食祿與否,不能記取矣。上曰,藝文館書吏,今亦有善書者乎?光禮曰,尹殷昌善書矣。上曰,古有田訖善書,自內召入,書·詩經云矣。彼國亦有古體,朱之蕃體盛行云矣。延恩門善書矣。允鈺曰,然矣。上曰,今番升補科作,有善作者云耶?今年似當各別矣。上曰,彼注書,廳注書耶?允鈺曰,非廳注書,而廳注書李益烍,以司書推移出去云矣。上曰,司書則何當出六耶?允鈺曰,後日政出六云矣。上曰,然則彼注書,亦當出六矣。允鈺曰,盧瑞國則雖上注書,而屢經年草土,故司書尙遠,李益烍則供仕故,先爲司書矣。上曰,然則其下當付者誰耶?允鈺曰,沈重奎矣。上曰,又有誰也?允鈺曰,沈重奎後,無人矣。上曰,沈重奎後其無付職人云,沈重奎付職後,注薦依例擧行。出傳敎上曰,注書出去,持入將鑑初卷與升補榜,可也。賤臣承命持入。上命書將鑑序御製,仍命允明校正後先退。上曰,將鑑畢印後,一件下送湖南,刊印事,分付。允鈺讀奏升補榜後,諸臣以次退出。
上在慶熙宮。停常參·經筵。
夜一更,流星出氐星下,入南方天際,狀如拳,尾長二三尺許,色赤。
藥房都提調臣金相福,提調臣南泰會,副提調臣具允鈺啓曰,連日雨濕,伏未審夜間,聖體調攝,若何?寢睡·水刺之節,亦何如?今日乃是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣。
以承傳色下敎曰待下敎來詣。
鄭尙淳啓曰,卽者兼司書金載順,以其親病,陳疏徑出,所當直捧禁推傳旨,此與無端徑出有異,推考警責,何如?傳曰,允。
洪樂仁啓曰,卽伏見江華留守金尙翼同推啓本,則去四月朔留獄罪人等,同推未準擧行,殊無申飭之意,當該留守,依定式推考警責,何如?傳曰,允。
李福源,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于鄭尙淳曰,領相入來,藥房入診,同爲入侍。
鄭尙淳啓曰,領議政洪鳳漢,依下敎來待矣。傳曰,入侍,李福源啓曰,事變假注書白師殷,身病卒重,勢難察任,今姑改差,何如?傳曰,允。
以姜彝福爲事變假注書。
鄭光淳,以弘文館言啓曰,新除授修撰南玄老,時在京畿廣州地,經筵入番事緊,請斯速乘馹上來事下諭。傳曰,依啓。
又以侍講院言啓曰,本院兼司書金載順入直矣,以其親病,陳疏徑出,司書兪彦鎬受由在外,說書兼說書俱未差,他無推移之員,不得已以上番,姑降入直之意,敢啓。傳曰,知道。
有政。吏批,判書黃仁儉未肅拜,參判元仁孫牌招不進,參議閔百興進。左承旨鄭尙淳進啓曰,判書黃仁儉,家在城外,參判元仁孫牌招不進,小臣獨政未安,何以爲之?敢稟。傳曰,只出緊任。又啓曰,忠淸監司,今當差出,而擬望之人乏少,承旨竝擬,何如?傳曰,允。
以黃仁儉爲吏曹判書,李顯祚爲司諫,李致中爲正言,任希孝爲正言,李普觀爲輔德,金致仁爲刑曹判書,金□洙爲吏曹正郞,鄭益儉爲刑曹佐郞,具允鈺爲忠淸監事,鄭純儉爲安東府使,李宗燁爲順興府使,李福海爲公州判官。兵批,判書沈鏽病,參判兪彦述病,參議金應淳在外未肅拜,參知任敦中入直進,同副承旨元義孫進。啓曰,景福宮衛將金振熙,素患風痺之症,近益添劇,昌德宮衛將韓有大,素患關格之症,當暑添劇,俱爲呈狀乞遞,竝今姑改差,何如?傳曰,允。
副司直金致仁·金孝大。
以備忘記,傳于元義孫曰,兪彦述爲都承旨,三院副提調例兼,房順房,兵曹參判有闕,代趙榮進除授。
傳于元義孫曰,都承旨,待開門牌招察任。
又傳于曰,近來更點解弛,自差備門至興化門,令兵曹決棍。
李福源啓曰,臣敬奉聖諭,馳往傳諭于西部黑石里議政府左議政尹東度所任處,則以爲,臺章之論劾方嚴,私心之惶愧靡容,逬出荒郊,恭俟威命,千萬夢想之外,入侍承宣,儼然臨辱,十行溫綸,字字諄切,有非辜恩賤臣所當得者。伏況恩言鄭重,至及於先臣,奉讀未竟,感涕被面,不知所以爲心也。念臣所遭,誠人臣之大罪,士夫之至恥,宜蒙聖鑑之諒燭,卽降譴罰,而不忍遽加斥退,猶復曲垂渥恩,是我聖上又處臣於四維之外也。臣誠窮無因極,旣憾天地曲體之仁,而重悲平日忱誠之薄也。臣之目前處義,惟有遄被虧分喪廉之罪而已,特諭之下,竟犯違慢,伏地戰恐,不知所云云矣,敢啓。傳曰,噫,卿心一向開釋備盡,臺章雖過重,意專在於無隱,卿之此擧,無乃過也,而若是撕捱乎?卿須體小子慇懃之意,顧今日之國事,安心卽爲偕入,聽我面諭事,更遣史官傳諭,仍卽偕來。
洪樂仁,以義禁府言啓曰,咸陽前府使李壽弘,丹城前縣監李趾光,竝施定配之律事,承傳,啓下矣。李壽弘,全羅道礪山府,李趾光,益山郡,竝定配,而依例發遣府羅將,押送于各其配所,何如?傳曰,允。
又以義禁府言啓曰,昆陽前郡守韓師吉拿問事,傳旨,啓下矣。韓師吉,方在慶尙道延日配所,依例發遣府羅將,拿來,何如?傳曰,允。
正言宋濟魯啓曰,臣賦性庸愚,通籍衰晩,淸朝諫任,不翅不稱。不意薇垣濫除之恩,遽及郞署待罪之日,警惶感激,已無所措,而且臣與大司諫臣嚴璘,有從娚妹間姻嫌,規以法例,亦在應避,不可一刻冒據於臺次,請命遞斥臣職。答曰,依啓。
弘文館提學南泰齊疏曰,伏以臣本以匪才,遭際聖明,前後除拜,何莫非微分之所不當得者,而今玆提學新命,尤萬萬不近似。臣於是,欲曼辭琢文,以效前輩克讓之故事,而含意未吐,面頰先赤,蓋臣自知者甚明,不待人之譏笑,而其心已自愧也。臣罪徒抱其愧,不自陳暴,厭然冒進,則不幾於自諱其矩,因以欺人,終自歸於欺天之科也哉?正於少也,亦嘗學習功令之文,而才鈍志惰,爲之不力,荒纇窘澁,不過得一第而止。自玆四十餘年,一切以頑魯自劇,未嘗溫習數卷文學,以資切己之用,時或强所不能,粗綴句語,而自視欿然,亦不敢出而視人。此猶少時事,矧今白首耄及之年,新知已矣。舊業茫然,特憒憒一庸夫耳,雖平日阿好臣者,不曾以文墨事見許,則司銓之官,于何聽聞?不量其人之能否,苟然排擬,而日月之明,偶有遺照,恩點隨以誤下,臣竊恐國家文館設置之義,由臣而荒,群工器使之道,由臣而舛,臣之迫溢靡措,猶屬第二件事耳。抑臣又有私悃之萬萬危苦者,臣以素行平進,過蒙我聖上陶甄之澤,自五六年來,無一月無官,無一官不膺,委蛇伸佩,日趨於曳履之班,自旁人視之,豈不赫然光寵,而臣心之臨淵集木,何嘗一日而少弛哉?頃辭本兵之長,屢逋嚴召,自速郵罰,殆若全昧不俟屨之義者,豈臣所樂爲哉?惟是履滿之戒,參前倚衡而弱力重擔,實有僨不起之慮故耳。苟究其情,已亦慼矣,況此新除之視前職,器任雖殊,淸華過之,其爲臣身不衷之報,前後何異?臣之慄慄危懼,於前一倍,而尤不敢晏然而處,靦然而進,敢披由中之懇,冒瀆蓋高之天。伏乞聖明,特賜諒察,將臣新授職名,亟行鐫免,則公器私分,不勝幸甚云云。答曰,省疏具悉。今者文任,予豈誤點?卿勿過辭,從速察職。
訓鍊都正具善復疏曰,伏以臣姿本庸下,百無一取,而猥蒙我聖上特達之知,妙年甄拔,進塗無漸,九年之間,三掌兵權,夙宵憂懍,若隕淵谷。迺於千萬夢想之外,忽伏承訓局移除之命,驚惶震蹙,五內失守,命召新受密符之還納,事體嚴重,不敢不顚倒承命,而第區區有不得不仰首鳴號者。臣家以休戚世臣,厚被殊遇,赴湯踏火,卽臣闔門之所相勉,而同堂兄弟,迭守重任,笠穀戎柄,便若一家之傳授,堂堂聖朝,何患無人,而注意之眷,托重之恩,偏及於臣家,有若非此無可者然,國體之苟簡,公議之駭惑,已不可言,而顧臣亢極之悔,滿盈之憂,當如何哉?況前所叨,責任尤重,雖使練達宿將當之,猶且逡巡退縮,如臣不才,望實俱乏,其何敢不量己分,唐突冒承,上累則哲之明,下速僨誤之罪也哉?臣匪不知寵祿之爲榮,分義之可怵,而惟此履盛之戒,如上所陳,負乘之懼,比前倍加,玆敢不避威罰,猥陳血懇。伏乞聖明,俯察微臣危苦之情,特施終始保全之澤,將臣新授將任,亟命遞改,仍治臣僭越控籲之罪,以肅朝綱,以安私分,不勝幸甚云云。答曰,卿之陳免,予雖尙矣,今於此任,捨卿雖先?卿勿過辭,從速察任。
兼司書金載順疏曰,伏以臣偏母,素抱痼疾,每値下令,如期輒加,年紀漸衰,病源漸深,委頓牀席,今已數箇月矣。臣以終鮮之身,夫豈有離捨供職之勢,而嚴召之下,不敢言私,黽勉持被,而情理悶迫,晷刻靡安。卽接家信,則臣母宿病之外,又挾感氣,暈眩倍劇,寢啖全減,諸般症形,種種添苦,藥餌罔效,扶將無人。臣聞此報,方寸煎灼,不敢按住,非不知瀆擾崇聽之萬萬惶悚,而情急歸護,計無所出,玆敢忙投短章,徑出禁扃。伏乞天地父母,俯垂矜察,亟削臣職,以嚴朝綱,以便救護,不勝幸甚。答曰,省疏具悉。爾其勿辭護焉。
持平崔益男疏曰,伏以臣昨奉綸音,衷情倍激,感涕自零。恭惟我殿下,以堯·舜之聖,荷天百祿,臨御四紀,功成治定。顧今寶算益隆,聖志愈勵,前後益飭,勤勤懇懇,有可以鼓舞跛躄,孚感迷頑,而群下無狀,無一人奉承此自强交勉之盛德至意,有君無臣,乃至於斯乎。仍念臣於見職,屢受恩點,雖緣褫鞶,未及登筵,而終不敢開口論列,以效一日之責,俯仰慙恧,迄玆耿耿。今雖感激恩旨,怵畏嚴命,不得不冒沒出肅,而疲苶不稱之狀,揣量已熟。噫,近來臺閣之上,就事論事,亦久寥寥,若其謄傳故紙,强備文具者,臣固恥之,而孤根弱植,四無墻壁,葵忱雖切,襪線莫補,自顧究竟,亦未免隨衆泯默,則臣之負聖明多矣。明知其力量言議,不勘此職,而揚揚呼唱於戴笏之列,臣雖淟涊,義不敢出,玆控短章,猥陳愚忱。伏望聖慈,亟命鐫削,以爲不言之戒。臣旣自劾之不暇,而終不敢無一言,僅此草草贅陳焉。夫揆地之燮理匡弼,日思贊襄者,何等職任,而今日政府,乃有羈縻而爲伴食之堂,出沒而作養病之場。望八吾君,動駕遠郊,而終不陪從於病差行公之後,臺斥廟堂,謂莫誰何,而獨爲晏然於諸臣箚引之時,懷祿顧戀,絲毫無補,此果臥閤論道之事業耶?義分廉隅,恐不當如此,未知聖明,奚取於其人而若是優容哉?曩者大臣之筵席敷奏,實出於斷斷血忱者,天鑑之所已俯燭,而一言未槪,遽然許副,臣愚死罪,竊以爲此與平日之倚仗公忠,禮遇雖豐,無已逕庭乎?臣於兩相,實無偏倚,而事係目下之當言,亦安得不言之也?前判書韓翼謩之弟敬謩,無子而早歿,月前其妻又作故,而翼謩有子三人,不許立後,旣負慈母之遺托,不顧亡弟之絶祀,入座卿目之列,乃有此薄行無識之事也,朝著縉紳,無不代羞,臣謂譴削之典,斷不可已也。近日銓法不嚴,私意橫流,好惡隨時,排擬失倫,擬官通籍,亦多濫雜,至以江村馬卒之子,乃廁於典獄之初仕,官方之淆亂,據此可知,物情之駭愕,久而未已,臣謂如此之類,在所澄汰,而銓官之警責,亦烏可已乎?臣於去四月初六日,過湖西公州,則其日卽泰陵忌辰齊日,而笙歌喧咽,妓舞狼藉,雖曰外方,差異京司,揆以分義,豈忍如此?臣旣目擊,不敢掩蔽,臣謂該道方伯本州守令,竝施削職之律,以嚴國紀焉。文職參下猥屑,挽近極矣。至於韓栐,薄有文才,冒稱土班,出入士夫之家,憑藉硏槧之情,槐館已過,翰苑奚論?僚寀恥與同列,吏隷莫不指笑,玷辱仕版,無復餘地,臣請亟命刊汰,以重公器焉。臣無任云云。答曰,省疏具悉。噫,近者臺閣寥寥,含點成風之時,感綸音之由中,陳相規而無隱,意則尙也,而言或過矣。噫,彼左揆,是誰之子?父子知遇,悃愊事我,豈忍自顧其身,不體其君乎?往者之恙,豈望其療,而今爲平人,心常異之,其雖豈云遠郊,陪參城中,予常悶之。今者之斥,無乃情外,況臺臣古人云寧激無渝,心有慨然,不稱何傷,而噫,左揆之心,予知雖愈之後,必遞爲期,故因此請免,其亦赤心。予旣堅持,事勢固然,伴會之斥,何不稱停乎?於原任,爾雖竝列,與左揆異焉。於大臣有何深引,而此因予之頃日處分,雖由於體群臣,有欠於敬大臣,心竊恧焉。今覽爾章,於予藥石,追悔曷諭?韓翼謩事,雖莫知事故之,若何?比諸近事,何辭爾斥?於重臣之道,其宜爲法受過,一時飭勵,其亦玉成,所請則過,罷職,可也。其於銓曹事,章中句語,雖非其人之心,其在警飭之道,亦何持難?當該銓官,特遞其職,旣處分乎銓官,況其人乎?澄汰之典,依施。湖西事,此正若古事,噫,彼此人,決非泛忽者,而事雖眚,旣非風聞,爲臺不默,予用尙矣,當該道臣·守令,心雖恕矣,不可無飭,亟施削職之典。韓栐事,頃日,思丘從直事有下敎者,初雖微矣,果有其才,何細求乎其本,而今雖處分於言者,於被斥者,必有公議,其於小官,不必相持,亦依施。旣已感動,何章而止乎?爾勿過辭,從速察職。勿以此而止焉,益公心而隨事相規,體予暮年勤懇之飭。
乙酉五月初二日未時,上御思賢閤。藥房入診,領相同爲入侍時,領議政洪鳳漢,都提調金相福,提調南泰會,副提調具允鈺,記事官盧瑞國·林鼎遠·尹光禮,醫官方泰輿·許礈·金德崙·李泰遠·金履固·鄭允協·秦興白,以次進伏訖。鳳漢曰,日間,聖候若何?上曰,一樣矣。鳳漢曰,寢睡·水刺之節,亦何如?上曰,亦一樣矣。金相福曰,診候,何如?上曰,依。方泰輿診候曰,脈候左右三部調均,而大體則不足矣。許礈繼診曰,脈候左右三部度數調均,而弱則一樣矣。金德崙等諸醫,以次診候,所奏略同。上曰,諸醫之言,如出一口,使予爲史官,則可以預書矣。相福,跪進湯劑,上進御。上曰,都承旨當先退,注書出去,命坐直承旨入侍,可也。賤臣承命出來,與之偕入。李福源進前,命讀奏試射草記。上曰,頃者以技藝超等之太濫申飭,則其過猶不及,伊後俱無超等,不無抑鬱之歎,故更爲下敎。此亦一弛一張之道,而百人技藝,二人超等,其猶不敢,稟旨然後乃告栍,則十人技藝,二超等,其涉過濫,今日看試諸堂推考。出傳敎相福曰,今朝臣漠然無聞而入來矣,入闕後,始聞有臺疏,極爲惶恐,旣請入診,故敢此入侍,而惶恐則甚矣。上曰,領府事之言過矣。鳳漢曰,臣則不以爲過矣,而其惶恐之心,勢所固然矣。命診筵先退,上曰,讀奏臺疏後,當下敎矣。福源讀奏,至韓翼謩事,上曰,比海運君·徐命膺事有愧矣。至湖西事,上曰,此正所謂蒼梧山色暮雲中者也。臺閣之上,宜有此等語矣,今番綸音後,豈宜有此等事耶?至銓曹事,上曰,判書當之耶?鳳漢曰,兩堂皆當之云矣。上曰,韓栐誰也?鳳漢曰,臣等,圈點翰林,而槪鄕人善文者矣,至於土班云,則過矣。上曰,左相似無過嫌,亦當爲法受過矣。領府事,與左相有異,似無引嫌之端矣。左相頃日不來矣。鳳漢曰,臺疏旣發,未下批之前,臣於僚席,不敢有言,而左相近以灸瘡,脚浮難動云矣。上曰,臺斥廟堂云者何謂?鳳漢曰,前冬李宅徵陳疏時,臣先爲引嫌,右相亦爲之,左相則以病引入,故適無言。且上敎以臣等爲過,故不爲矣。上曰,馬卒之子誰也?鳳漢曰,江上人,而其父小時嘗立馬雇貰,其後出身爲僉使,自中亦以此有所云云云矣。上曰,尹東昇,爲人似不爲此,而無妄之事,此則易矣,雖卿等無妄之事,亦非怪矣。鳳漢曰,聖敎誠然矣。命書臺批,上曰,政官旣罷,其代難堪矣,秋判亦當作窠矣,曾經冢宰耶?鳳漢曰,以冢宰出爲西伯矣。上曰,湖西伯,今當差出,可合者幾人耶?鳳漢曰,閔百興·具允鈺·李潭三人,而李潭,則可用於大處矣。上曰,又有幾人耶?鳳漢曰,元景濂·李重祜矣。上曰,元景濂,好矣。上曰,銓曹有判書有闕政事,此時道臣,亦豈曠焉?政官卽爲牌招開政,湖西道臣,問于大臣備擬。出傳敎福源讀奏具善復疏後,命書批答,上曰,具善復爲人,牢實矣。鳳漢曰,聖敎誠然矣。上曰,二具鄭汝稷·李章吾,四人俱是大將材矣。鳳漢曰,然矣。上曰,莫重將任,豈可曠焉?訓將批下,牌招察任。出傳敎又讀奏弘文提學南泰齊疏。上曰,何爲過辭?頃除兵判,無端辭免,今又辭章何也?鳳漢曰,頃雖辭免,而今則似無過辭矣。上曰,善文耶?鳳漢曰,最善文,而雖老難矣。上曰,然耶?上曰,藥房提調,持湯劑入侍。出榻敎南泰會,跪進湯劑,上進御。上顧方泰輿曰,今日是神農祭耶?泰輿曰,然矣,上曰,神農·后稷之功,雖閱萬歲而難忘矣。神農位板,置於何處耶?泰輿曰,置於入直房樓上矣。上曰,有笏記耶?泰輿曰,有矣。上曰,持來,可也。泰輿持入,福源讀奏。上曰,祭文,香室書待耶?泰輿曰,然矣。上曰,注書出去,持入祭文,可也。賤臣承命持入,福源讀奏。上曰,注書出去,命上番儒臣,持綱目晉王濬下建業卷入侍,可也。賤臣承命出來傳諭後,仍與偕入,李碩載進前,讀奏訖。上曰,噫,卿之父子,知遇熟矣,其於大拜,倚仗彌重,頃者之恙,其卽乃瘳,神明所相,以此調理,小大共知,雖因此祈免,亦卿苦心。吁嗟,臺臣,感予綸音,有懷無隱,語先及卿,此豈臺臣?卽予召之,雖然其所不諒,語欠稱停,業諭其批,已知卿心,卿何撕捱?當今國事,聞命召納,心甚愕然,而遽尋鄕郊,其尤料表?特遣入侍承宣,諭予此意,仍傳命召,卿須顧君臣之大義,體小子之至意,安心勿辭,卽爲入城事,承旨,傳諭于左相。出傳敎上曰,左承旨入侍。出榻敎鄭尙淳進前。上曰,坐直承旨,旣承傳諭之命,同副承旨,牌招入直。出傳敎尙淳讀奏諸公事後,諸臣以次退出。
上在慶熙宮。停常參·經筵。
香祗迎罷後,政院·玉堂·藥房口傳問安。答曰,知道。
李福源啓曰,卽者左議政尹東度,又使錄事,來納命召,何以爲之?敢稟。傳曰,命召,令偕來史官傳授。
李福源,以兵曹言啓曰,依傳敎,自差備門至興化門十一處,傳漏軍士合二十二名,各決棍十度之意,敢啓。傳曰,知道。
司諫李顯祚啓曰,請還寢鍾城府爲奴罪人天大酌處之命,依律處斷。措辭見上請還寢殺妻罪人金太成減死之命,令本道,依律處斷。措辭見上上曰,勿煩。
持平崔益男啓曰,請還寢東呂·址淳等還配之命,更命王府,嚴鞫得情。措辭見上請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。
乙酉五月初六日辰時,上御崇賢門外。香祗迎入侍時,行都承旨兪彦述,左承旨鄭尙淳,右承旨鄭運維,左副承旨李福源,右副承旨洪樂仁,同副承旨元義孫,記事官盧瑞國·李益烍·林鼎遠·尹光禮,以次侍立訖。上以步輿出崇賢門,詣板位祗迎訖,步詣建明門,望香祝過闕門,還至門內乘輿時,彦述曰,湯劑進之乎?上曰,入侍,藥房都提調金相福,提調南泰會進伏。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,一樣矣。相福進湯劑,上進御後,退出。上曰,都承旨,年幾何?兵曹判書沈鏽曰,癸未生矣。上曰,計如此人之年甲,則如昨日而已老矣。予之老,推可知矣。上曰,再昨命書入御製,具允鈺當書進,而以前承旨書職名,可矣。還入大內,諸臣退出。
上在慶熙宮。停常參·經筵。
仁祖憲文大王忌辰齋戒。
備忘記,承旨有闕,代李翼元除授,牌招察任,房順房,吏曹,右承旨李翼元,左副承旨鄭運維,右副承旨李福源,同副承旨洪樂仁。
鄭運維啓曰,卽者左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
以南胄寬爲事變假注書。
鄭運維,以兵曹言啓曰,卽接東所衛將牒報,則興元門北邊宮墻一間許,因雨頹落云,令紫門監,爲先把子圍排,急速修築,而北二營入直砲手十名,依例除出,限修築間守直之意,敢啓。傳曰,知道。
同副承旨元義孫疏曰,伏以臣本無似,最居人下,而寅緣徒濫,歷揚華顯,此已萬萬愧懼,而適因一時之微動,猥蒙分外之恩私,緋玉之列,居然滾到,銀臺特授,又下不意,拚聖旨顧私心,豈有一毫承當之望,而常參有命,義分是怵,他不暇恤,章皇出肅,若固有之,晏然在直,臣實多慙,人謂斯何?卽接家信,臣之老母,素患風痰之症,近値初炎,節宣乖方,又添感氣,寒熱交攻,食飮全却,藥餌罔效。臣自聞此報,方寸焦灼,按住不得,玆敢忙陳短章,徑出禁門,擅離之罪,實無所逃。伏乞聖慈,亟命先遞臣職,仍治臣罪,以肅朝綱,以便救護,不勝幸甚。踏啓字。
上在慶熙宮。停常參·經筵。
仁祖憲文大王忌辰。
鄭運維,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
兪彦述啓曰,吏曹判書黃仁儉,刑曹判書金致仁,除拜後,過三日不爲出肅,依定式,推考警責,仍卽牌招察任,何如?傳曰,允。
鄭運維啓曰,卽者左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
傳于鄭運維曰,明日香祗迎後,再明日次對進行。
李福源啓曰,正言任希孝·李致中,除拜後,過三日不爲出肅,依定式,牌招,何如?傳曰,允。
注書李益烍病,代以李鎭復爲假注書。
李翼元啓曰,假注書李鎭復,時無職名,令該曹,依例付軍職,冠帶常仕,何如?傳曰,允。
又以禮曹言啓曰,卽接社稷署所報,則本署神室後面東滑只端本板,年久腐傷矣,連日雨水所濕,今日仍爲折落,而瓦子六張,隨而墮落,慰安祭依例設行後,卽速修改云,慰安祭不卜日來初十日設行,破傷等處,待晴擇日修改,何如?傳曰,允。
事變假注書姜履福書啓,臣敬奉聖批,馳往傳諭于西部黑石里議政府左議政尹東度所住處,則以爲,昨於近侍之回,猥有附奏之辭,而未蒙矜允,復勤恩諭,史官臨宣,至命偕入,臣於是,感惶悶塞,直欲鑽地而不可得也。是必深夜倉卒,情急辭短,危懇乞籲,未能畢徹於聽卑之天也。噫,臣之從前苟蹲,固是莫追之愆,而今則職名之一日在身,尤爲朝廷之羞。日夕北望而祈願者,唯在遄伏譴何,卽卸職秩,臺議終伸,國體無損,而亦得以靖私義而還本分也。席藁寓次,鈇鉞是俟。記注之臣,相守荒村,徒爲褻天恩之歸,此亦臣萬萬惶懍者,亟命收回,仍降處分,使釁累賤蹤,卒蒙終始之恩造,不勝泣祝云矣。臣旣承偕來之命,姑爲仍留之意,敢啓。傳曰,承旨敦諭。
同副承旨洪樂仁書啓,臣承命馳往,傳諭于西部黑石里議政府左議政尹東度所住處,則以爲,臣釁累至深,蹤地轉蹙,日夕所顒祝,唯在威罰之遄加,職名之卽解。迺者聖恩彌隆,敦諭又降,近密之臣,遠辱荒郊,臣是何人,荐叨分外之渥,撫躬惶感,涕淚交如,誠不知所以容措也。臣忱辭淺短,前後附奏,未蒙慈天之矜許,官銜尙在,以貽淸朝之羞,至若偕入之命,乃是殊典,非可混施於負罪之身,而史官相守,以致國體之損,罪上添罪,轉就窮阨,伏地悲悶,寧欲逃遁而不可得也。鐫斥之恩,宜無待於臣之呼號,而兢隕之情,未敢遽入文字,一向泯伏,無所控攊,亦非私心之所敢安,謹當以一疏仰請處分,慢蹇之誅,席藁以俟云矣,敢啓。傳曰,知道。
上在慶熙宮。停常參·經筵。
太宗恭定大王忌辰齋戒。
李重祜啓曰,左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
傳于兪彦述曰,領相命召,卜相。
又傳于曰,政官牌招開政。
傳于李重祜曰,大臣·備局堂上引見。
鄭運維,以奉常寺官員,以都提調·提調意啓曰,東籍親耕田所種小麥,今五月念間,當爲成熟之意,敢啓。傳曰,攝刈。
記事官李東遇書啓,臣敬奉聖諭,馳往傳諭于議政府右議政金相福處,則以爲,臣之冒膺西樞之命,仍供藥院之任者,雖出於嚴畏分義,而若其惶悚之忱,唯願追蒙重勘之典矣。千萬不意,除命重辱,促旨繼宣,滌垢之聖度如天,而惶隘之私悰靡措,臣纔登診筵,仰承聖候,湯劑有加進之命,而藥院諸臣,將捧而進矣。臣於此時,豈敢一日退伏,而惟此重叨相銜,實阻進身之路,殆若昧然於嘗藥之義。伏地隕越,罔知所云,當更以文字仰陳危懇,以請處分云矣。臣旣承偕來之命,故姑爲仍留之意,敢啓。傳曰,知道。
有政。吏批,判書黃仁儉未肅拜,參判元仁孫疏批未下,參議閔百興進,行都承旨兪彦述進。吏批啓曰,判書黃仁儉牌招不進,參判元仁孫疏批未下,小臣獨政未安,何以爲之?敢稟。傳曰,只出緊任。以李性遂爲弼善,李益烍爲說書,金致謙爲兼輔德,李溵爲右尹,申相權爲吏曹佐郞,李秉升爲載寧郡守,金相福爲右議政,承文都提調單金相福,兼春秋單金龜柱·咸士謙·金和中,申益彬爲正言,元仁孫爲同經筵,公州判官趙載履,尙衣僉正李福海,兵曹正郞李致中,以上,仍任事承傳,以洪麟漢爲吏曹參判。
兵批,判書沈鏽次對入侍進,參判趙榮進入直進,參議金應淳在外未肅拜,參知任毅中病,同副承旨李福源進。以李行萬爲興陽監牧官,副護軍具敍五,副司直元義孫,副司果宋濟魯,副司正李鎭復。
香祗迎罷後,政院·玉堂·藥房口傳問安。答曰,知道。
李翼元啓曰,行副司直南泰濟,掃墳後入來,而所帶弘文提學,不爲謝恩,推考,何如?傳曰,允。
吏曹參判元仁孫疏曰,伏以臣猥以無似,待罪銓地,補蔑絲毫,愧切淟涊,迺者憲疏出而長席遞,臣於此,一倍惶蹙,靡所容措。臣與長席,累朔周旋,凡係政注,無不與聞,初仕差擬,雖在長銓,伊日政席,臣亦同赴,而況私意好惡等語,若爲之近日,則不但撞着長席而已,臨事倖免,恥甚撻市。古人有同其退而不同其進者,臣雖無似,竊嘗奉敎於君子,今若貪戀盤礴,不思自處,則臣心之愧恧,已無可言,其於一世之公議何哉?昨日開政有命,召牌辱臨,坐犯違傲,罪著罔赦,玆敢冒進短章,仰溷崇聽。伏乞聖慈,曲賜矜察,亟遞臣所帶銓任,仍治臣逋慢之辜,以謝人言,以嚴邦憲,千萬幸甚。臣無任屛營祈懇之至,謹昧死以聞。答曰,省疏具悉。事件雖異,旣有臺章,則其在禮使之道,勢難强迫,本職許遞焉。
左議政尹東度疏曰,伏以臣瘝職而不能去,有疾而不能退,懷保之愧,顧戀之跡,不待人之言之而臣實自知而自言,曷嘗頃刻忘一遞哉?惟是偏感陶甄之私,低徊眷顧之下,決之不勇,辭之不力,終累砥礪之聖化,果速峻發之臺章,臣罪可勝言哉?過福招災,疢疾乃作,必死之症,經年得甦,積傷之祟,間月輒生,此固臣之不幸也。凡今在廷之臣,擧切愛日之情,苟非至難强之勢,孰敢或後於郊蹕扈陪之列,而臣則巧値狗馬之疾,獨阻羽旄之後,禮虧誠缺,每竊自悼,責以義分,何所逃罪?至若未效引咎之例,亦臣病中疏失,而終歸喪廉之科,臣又强辯乎哉?噫,以臣無狀,受恩罔極,頂踵毛髮,莫非洪造,感激圖報之心,豈有量哉,而矇識不及於猷爲,微效竟蔑於協贊,伴食之目,正臣實際,上辱隆知,下墜家聲,臣罪又可勝贖哉?撫躬慙悼,無面可顯,逬伏荒郊,恭俟大何,聖德如天,不忍斥棄,筵敎恩諭,所以庇覆而存藉之者,曲勞異渥繾綣,釁穢如臣,何以得此?隆天重地,唯期銜結。嗚呼,臣父昔嘗受知於殿下,生前身後,恩褒累隆,知心之敎,銘鏤幽明,而蓋臣宅揆之誤恩,亦出錄孤之殊眷。從古人臣,豈無際遇明時者,而如臣父子,果幾人哉?臣顧不忠不孝,曾無塵露之報,自取顚隮,身名大僇,生無以答明主於此世,死無以見先臣於地下。興言及此,泣涕交如,辜負之罪,雖甘萬被誅殛,全保之澤,唯望亟賜鐫削。一日二日,處分不下,惶窘抑塞,五情失守,復以官銜,冒入文字,極知惶愧,而勢窮情急,不暇他顧。伏乞聖慈,諒臣蹤地,亟降威命,無使久貽淸朝之羞,千萬泣祝,臣無任屛營祈懇之至,謹昧死以聞。答曰,省疏具悉卿懇。噫,耳目寥寥之時,感綸音而抗章,其雖嘉尙,豈意其言,先及股肱?噫,君臣之間,貴情志之相孚,予豈只爲卿而不諭其心?卿復爲全人,雖神明所相,欲遞之心在中,故恙瘳陳懇,亦旣浹月。予於卿,其雖洞知,年少臺臣,其不稱停,過多下筆,予亦誠心諭卿,若無其取,吁嗟,暮年,豈忍文具置相,所取者,卿之父子爲國丹忠,純實悃愊,於卿其何介意耶?但爲卿悶焉,爲國事而自歎者,以無事行公之大臣,若是尋鄕,鼎席之因此不備也。卿雖若此,予不忍捨卿。噫,其君,日益衰耗,元元若是困窮,此豈輔相處於江郊之時乎?卿須體君臣之大義,顧小子之慇懃,安心勿辭,其卽偕入,聽我面諭。
仍傳曰,此批答,使偕來史官,傳諭期於偕入。
敎摠戎使鄭汝稷書。王若曰,屈笠轂於積弊之統閫,已喜蘇殘,畀旌鉞於宿踐之戎垣,庸復托重,勵卿謹勅之志,體予耄倦之憂。第摠營稍變規模,而戎權尤重掄簡,移防禦而築臨津之阨,責專一方,合經理而參籌司之謨,體均兩局,重兵留而京輦是衛,昔非不嚴,衆務歸而轅門益尊,今宜加愼。唯卿淸愼本色,夷險乃心,少日盤錯之雄才,著於歷試,平時韜靲之熟手,惜其久閑,以恩以威,深得汾陽之部曲,一僮一馬,誰識灞陵之將軍?玆虛中權,乃眷前度,玆授卿以摠戎使,卿其更礪游刃,克體溫綸。陰雨桑土之謀,豈因昇平而少弛?錢穀甲兵之務,固知熟路而自優,以忠勤老鍊之才,又當已試之地,凡綜理謨劃之策,無孤再授之恩。唯副剡雖緣於循資,而持簡蓋出於注意。於戲,畿輔之凋殘轉甚,應覺宿弊之增前,鍊臺之號令更申,尤宜新規之善後,悉乃膂力,作我腹心,故玆敎示,想宜知悉。知製敎洪檍製進
乙酉五月初九日辰時,上御崇賢門外。香祗迎入侍時,行都承旨兪彦述,左承旨鄭尙淳,右承旨李翼元,左副承旨鄭運維,右副承旨李福源,同副承旨洪樂仁,記事官盧瑞國,假注書李鎭復,記事官林鼎遠·尹光禮,以次侍立。上具翼善冠·黑圓領袍,以步轝出崇賢門,就板位上。獻陵獻官,雙擎香祝,蹌蹌而步,揖揖而出,上祗迎後,因步出建明門祗送而乘轝時,藥房都提調金相福問候後,仍進湯劑。上進御湯劑,上曰,都承旨,羅州牧使後陞資乎?金相福曰,羅牧時陞資矣。上曰,建功湯有下敎者,今日次對,內局同爲入侍。出傳敎金相福曰,明日乃是日次,何以爲之乎?上曰,從容爲之,可也。上還入崇賢門,諸臣。以次退出。
乙酉五月初九日午時,上御思賢閤。藥房入診,大臣·備局堂上引見同爲入侍時,都提調金相福,提調南泰會,副提調兪彦述,醫官方泰輿·許礈·金德崙·李泰遠·金履固·鄭允協·李世珪,領議政洪鳳漢,行知中樞府事洪啓禧,行司直洪象漢,行禮曹判書尹汲,行司直金陽澤,右參贊李益輔,行副司直南泰齊,兵曹判書沈鏽,行副司直鄭汝稷·具善復,訓鍊都正李章吾,左尹金善行,禮曹參判趙曮,大司憲洪麟漢,司諫李顯祚,應敎金致讓,右副承旨鄭運維,假注書李鎭復,事變假注書南胄寬,記事官林鼎遠·尹光禮,以次進伏訖。上曰,承旨誰也?鳳漢曰,兪彦述·鄭運維也。鳳漢曰,聖體調攝,若何?上曰,一樣矣。諸醫診候以奏曰,脈候左右三部沈微而脾胃脈候不足則一樣矣。上曰,月異而歲不同,氣漸不古矣。近覺重聽而聽言未瑩矣。鳳漢曰,凡人或有往往聽瑩之時矣。進於八味元,則可見其責效也。上曰,雖服此劑,何以枯楊生華乎?然而予不欲自戕之道,故第欲進御也。德崙曰,聽瑩之候,必是痰也。上曰,此言,是矣。子龍一身都是膽,此有用之膽乎?予則病痰而夫痰者。治世之能臣,亂世之奸雄,予恐其氣耗也。上曰,頃者停法講,只行次對時,欲爲下敎,而更欲觀勢,今日已下敎,八味元亦進御。近因日氣陰濕,不過本痰用事之致,依稟定理中建功湯前方中,加香附子一錢五分,乾薑加五分,日三煎入,勿爲問候,依前擧行。出傳敎上曰,政官入侍。出榻敎上曰,趙明鼎兼帶經筵許遞,正言李致中仍任兵曹正郞,其代,竝令今日政擧行。出榻敎上曰,今覽成歡察訪李益普狀聞,公州營將具明謙,違禁濫把,其涉可駭,令該府處之。出傳敎上曰,望拜禮相値,受由同副承旨許遞,其代副司直李重祜除授,牌招察任,房順房。出傳敎上曰,曾已飭勵,而行司直南泰齊,旣已入來,提學不爲謝恩,政院雖已請推,近者凡事,因一事循例,百綱隨墜,從重推考。旣不謝命,雖一時,不可循例入侍,其令謝恩,更爲入侍。出傳敎鳳漢曰,此忠淸前監司尹東昇狀啓也。以爲忠州牧流來吏逋之兩年定限徵捧者,只爲四千一百十四石,未捧餘逋,尙爲八千二百九十餘石矣,其中石數無多,稍有餘力,今方連加徵捧,而至於李民根等八吏,今無升穀可徵之道,今方依續典,考覈親問,其格啓聞計料,所謂各處移轉時斛縮米三百石,軍作米虛耗一百三十石,則與犯手偸食稍間,依公州新昌已行之例,每年排定石數,次次充上,此後軍作米虛錄條取耗一款,限畢捧姑爲安徐事,令廟堂,稟處,而今此吏逋,逐年增加,終至如此,其不能檢察之守令,宜有査出論罪之擧,令攸司稟處爲請矣。忠州許多吏逋,京外所知,設令周羅隣族,峻刑督捧,萬無收殺之理,而民邑其將糜爛而後已。其中最難捧四千餘石,無寧及時蕩減,此則所犯下吏,竝施一律,然後始可議爲,而八人之一時倂命,亦欠審愼之道。如此等處,若有特遣御史之擧,則按査而有得情之道,行法而無過濫之慮,下詢諸臣而處之,何如?上曰,諸臣之意,何如?啓禧曰,畢捧旣無其路,則無寧蕩減,而旣蕩減,則八人不可不梟示。但八人之罪,必有輕重,擇其最重者用法,則爲好耶。大臣請遣御史之言,似爲得宜矣。象漢曰,爲徵吏逋,害及生民,有乖仁政,而輕易蕩減,則八路此等之弊,必將紛然。所謂八吏所犯,罪固罔赦,而旣非一朝一夕偸出者,則八吏之一時正法,亦有所不忍。大臣遣繡衣査實輕重勘斷之請,似得之矣。汲曰,忠州以逋欠之多,已成弊邑,不爲蕩減,則萬無蘇完之理,此不可不念。蕩減之後,負逋之類,宜用一律,如以盡用一律爲難,則覈其輕重多少而處之,似好矣。陽澤曰,詳聞忠州事情,則累千石積逋,實無準捧之路,畢竟勢不得不蕩減,而如至蕩減之境,則所犯官吏,宜施一律。但八人之一時正法,當用審恤之政,別遣御史査勘,似得宜矣。益輔曰,忠州吏逋,至於四千石之多,而旣不得準捧,則一律不可不施,若遣御史,更査嚴處,似得宜矣。泰齊曰,只行蕩減之政,不用應施之律,則日後奸吏偸食之弊,無以懲戢,而八吏中,亦不無多少輕重之別,先遣御史,明覈以處,似宜矣。鏽曰,忠州之吏奸,名於國中,許多逋欠,旣難準捧,則依律勘處,不可饒貸,而但八吏之竝施一律,雖非審愼之政,其中査得其石數最多者,施以邦憲,則非但本州之懲勵,八路奸吏,亦當知戢矣。汝稷曰,外邑下吏之偸竊國穀,至於四千餘石之多,則揆以法意,當施一律,而但以八吏之一時正法爲難,則依大臣所奏,遣繡衣査實勘斷,以懲他邑奸吏,似宜矣。善復曰,忠州素多奸吏,今若爲吏逋,害及生民,旣乖仁政,而八人用法,亦當審愼,依大臣所請,遣繡衣更爲嚴覈處之,似好矣。章吾曰,大臣諸臣,旣已陳達,他無可達,而然八吏之所犯,必有輕重,覈其重者用律,以爲懲一勵百,恐合事宜。善行曰,本邑八吏,皆犯一罪,從逋欠多寡,以輕重其罪,固在朝家處分,而在下守法之道,只當以當律勘斷仰對而已,懲百之道,亦不可不一番用律矣。麟漢曰,逋欠之穀,至於八千餘石,則所犯下吏,自有當律,以法繩之,似可得宜矣。曮曰,忠州介在鳥·竹之間,誠爲關防重地,而因糶糴之痼弊,民邑將至難保之境,不可不變通之議,厥惟久矣。今因事端之現發,若不大加懲創,則將無以蘇殘之民而完弊邑,犯罪奸吏,自當依律擧行,而本州還穀,亦不可不一齊釐正矣。上曰,覽忠淸前道臣狀聞,此不可不審愼,欲問大臣。今日下詢大臣諸臣,忠州該吏所爲,其雖殺之無赦,非一朝一夕之故,亦莫知何以致此,不可循例處之。副修撰李性源,特差御史,竝與八人,更爲嚴問査實以奏。鳳漢曰,旣有御史差送之命,道臣所請諸條,待繡衣復命,始可更爲稟處矣。上曰,依爲之。鳳漢曰,道臣狀聞中,以爲今此逋欠,始自庚辰云,庚辰以後守令,所當拿問,此亦當待御史回還矣。上曰,先爲拿處,可也。出擧條上曰,噫,昨年何年,況暮年望拜禮乎?明日望拜禮,當待開門爲之,待下敎,只入正時。出傳敎上曰,忠州査覈御史李性源入侍。出傳敎益輔曰,流丐七人,因傳敎乾糧分給矣。今則麥已熟矣,諸道亦皆畢賑,依例給量放送之意,敢達。上曰,依爲之。出擧條鏽曰,本曹軍色郞廳,因大臣所奏,旣已仍任,而郞官必得人,然後方可委任責成,故曾以自辟久任事,有所定奪矣。此後則自辟郞之擬他職也,必以久任懸註之意,申飭銓曹,何如?上曰,依爲之。出擧條鳳漢曰,禁御鄕軍,停番已久,該營深以爲悶,要一稟矣。上曰,依例徵番。鳳漢曰,然則自七月,當始爲入番矣。上曰,依爲之。出擧條上曰,頃者騎郞沈埜·權師彦,不過飭勵,郞僚一斥不復者多,此後,勿礙調用事,分付。出傳敎上曰,副修撰李亨逵,傳旨踏下,代前校理具庠敍用除授,牌招察任。出傳敎鳳漢曰,尹承烈,對吏旣久,而且有病云矣。上曰,尹承烈分揀放送。出傳敎上命賤臣曰,注書出去,藥房提調持湯劑入侍。泰會進湯劑,上進御湯劑。上曰,頃者一則以禮使臣,一則誠意相孚之意,而已自歉然,其覽臺章,又覺恧焉,其日欲下敎而戒前日之率易,欲存格例。今者重卜,予意已示,職在保護,日三服湯劑之時,何循常例?卽爲入來事,遣史官傳諭于右相,仍與偕來。出傳敎上曰,亞銓則判書參政,然後可得注擬耶?鳳漢曰,然矣。上曰,吏曹參判前單入之。出傳敎鳳漢曰,禁營鑄事,旣能善成,壬午取用之各處穀物價,幾皆報給,不但目下區處之爲幸,前頭亦可取用,尤豈非國家大益乎?聞其鐵物當捧者,亦甚不些,當依下敎,若干加鑄,而期限之早晩,該營當隨便擧行,已鑄者則勢將行用,將鑄者亦當改本。此則自備局,待其所報,商量許施,何如?上曰,依爲之。出擧條鳳漢曰,禁營所鑄之錢,該大將,先計其剩,至爲十萬三千兩云,蓋此新鑄,全爲壬子大歉後,各處軍餉,取用·代報·給與·經費衙門之從便顧恤也。今旣了當,勢將區處南·北漢及江都,前此以他條劃給者甚多,而北漢則亦已盡給,只南漢一萬五千兩,江都一萬兩,更爲劃給,使之斯速作米,以備緩急。戶曹則官銀條去來者,爲一萬二千五百兩云,準此劃給,信參價一萬一千五百餘兩,戶曹·惠廳,其相推諉,尙未歸一,此亦以此錢,充給一萬兩,劃給惠廳,以補貢價,二千兩劃給兵曹,俾補軍需。二萬兩,姑爲劃付賑恤廳,而畿驛之日漸凋弊,工曹之不成貌樣,俱是自朝家顧念變通者,此外與內資等處,亦有小小軫念處,而此非永給者,不過及時先貸,計年移捧者,皆於賑廳劃付條中,推移許施,而京衙門,臣旣料量,固當裁酌處之,至於畿驛事,待道臣狀聞而稟處。如是分配之後,自賑廳計其目下未分處之數爻及前頭次次移捧者,年年作米,以爲京外賑濟之資。此外二萬兩,會錄於備局,權留於賑廳,以作不時需用之資,何如?上曰,依爲之。此外無可及處乎?鳳漢曰,摠廳墩臺物力助給之意,曾有筵中稟定者,而許多營衙門中,獨給於摠廳,亦難便矣。上曰,旣已定奪者,何可已乎?鳳漢曰,然則一千兩,特爲劃給,此外所除,其數零星,不必以些少事更稟。如有不可不顧助處,則當自備局,從便處之乎?上曰,依爲之。出擧條上曰,二十八日,李世珪,持藥物,隨往永城尉事,分付。出傳敎上曰,左承旨馳往獻陵,祭物看審以來。出傳敎上命賤臣,獻陵·寧陵陵幸節目持入。臣竝持入。上曰,英陵不遠矣,幾日則可以往返耶?鳳漢曰,一日半程也。上命賤臣曰,入直儒臣,持明史入侍。應敎金致讓入侍。上曰,今聞大臣所奏,親忌,豈有參宴之理乎?公州判官趙載履,分揀仍任,李福海仍任前職。出傳敎上曰,主文曠職,況暮年自勉之時乎。再明日前大提學命招圈點,凡諸牌招,開政依例擧行。出傳敎上命賤臣曰,藥房提調,率醫官四人入侍。諸醫診候以奏曰,脈候與朝前無異也。仍進湯劑,上進御湯劑。上曰,注書李鎭復,今番遠去義州而還來云,奇特矣。鳳漢曰,然而果有之矣。上曰,陞補通讀,每朔爲之,例也,而謬例必也深冬爲之,春夏入參者,豈不見漏於秋冬,而非徒此也,深冬連抄,士不能勘,故有此申飭矣。六抄後六七月,卽命停之意,亦爲多士。祁寒盛暑一也,所餘六抄,必於八九十三朔內,分排爲之,仲冬季冬,依六七月例撤止,以示予一則勸奬,一則爲儒之意,以此其令定式施行。出傳敎鳳漢曰,宰臣趙明鼎所患,大勢雖差,有難奔走供劇,兼帶同經筵,固爲許遞,何如?上曰,依爲之。出擧條又曰,兵曹二軍色郞廳李致中,移拜臺職,臺臣體重,固無奈何,而兵曹事則實爲可悶云矣,上曰。李致中,仍任兵曹,可也。出擧條諸臣以次退出。
上在慶熙宮。停常參·經筵。
大宗恭定大王忌辰。
望拜禮罷後,政院·玉堂·藥房口傳問安。答曰,知道。
鄭運維啓曰,卽者左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
記事官李東遇書啓,卽者議政府右議政金相福,以爲伏聞筵中,有提調備員後許進湯劑進御之命,不勝惶隕,他不暇顧,今方入肅云矣。臣旣承偕來之命,而大臣今方造朝,臣亦隨入之意,敢啓。傳曰,知道。
傳于李福源曰,晝講之行久矣,明日晝講爲之。
李翼元啓曰,藥房三提調,率諸醫官,依下敎來待矣。傳曰,入侍。
傳于李翼元曰,領相畿伯入來,內局入侍,同爲入侍。
李翼元啓曰,領議政洪鳳漢,京畿監司李景祜,依下敎來待矣。傳曰,入侍。
傳于鄭運維曰,承旨入侍。
乙酉五月初十日寅時,上御崇政殿月臺。望拜禮入侍時,行都承旨兪彦述,左承旨鄭尙淳,右承旨李翼元,左副承旨李重祜,右副承旨鄭運維,同副承旨李福源,記事官盧瑞國,假注書李鎭復,記事官林鼎遠·尹光禮,以次侍立。上具翼善冠·黑圓領袍,步出資政門,就板位行四拜禮,仍詣香卓前焚香,仍降復位,行四拜禮後,上入殿內,問奉審承旨鄭尙淳曰,奉審則果何如否?尙淳曰,極爲精潔矣。上曰,陵上亦爲奉審乎?尙淳曰,臣只承祭物看審以來之下敎,故不能奉審於陵上矣。上命李翼元,馳往獻陵陵上奉審以來。藥房提調南泰齊曰,聖候何如?上曰,一樣矣。仍進湯劑,上進御湯劑。泰齊曰,醫官率入,診察聖候乎,上曰,三提調,備員後可以診脈,而都提調,何可撕捱於此時乎?上曰,今日日次,忘未覺料,意或日三服爲問候,有勿爲問候之敎。今聞其果日次云,故兼爲召見,仍以此爲日次問候。出傳敎上曰,編次人入侍。出榻敎右議政金相福謝恩後,仍爲進前,親受命召。上曰,藥房三提調,率醫官入侍。出榻敎諸醫診候以奏曰,脈候左右三部,雖不調均,沈候則差勝於昨日矣。金相福曰,臣非不知常時進御淡薄,而今則一時可悶矣。素膳,自多有害之處矣。上曰,臣下之言,有曰頂踵毛髮,莫非洪造。今日朝鮮,至有保存者,亦莫非皇朝之恩也。上曰,偕來大臣事體,何等重也,而大臣謝單先呈,史官渺無聲息,其涉訝之。右相已謝恩受命,召診筵將畢,乃呈書啓而曰,今方入來云,事之可駭,莫此爲甚,當該偕來史官,令該府處之。出傳敎上曰,詣臺臺臣入侍。出榻敎諸臣以次退出。
乙酉五月初十日申時,上御思賢閤。藥房入診,領相畿伯同爲入侍時,領議政洪鳳漢,都提調金相福,提調南泰會,副提調兪彦述,京畿監司李景祜,記事官盧瑞國·林鼎遠·尹光禮,醫官方泰輿·許礈·金德崙·李泰遠·金履固,以次進伏訖。領議政洪鳳漢曰,聖體若何?上曰,一樣矣。鳳漢曰,聽瑩之候,若何?上曰,朝者望拜禮後稍勝,而亦有時未瑩矣。鳳漢曰,寢睡·水刺之節,亦何如?上曰,睡則睡而食亦食矣。相福曰,湯劑進御後,診候,何如?跪進湯劑,上進御曰,醫官四人入診,可也。相福曰,八味元,連爲進御乎?上曰,連服矣。方泰輿診候曰,脈候左右三部尙未調均,而比朝猶舒矣。許礈曰,脈候少舒,而猶未調均,弱則一樣矣。金德崙等所奏略同。鳳漢曰,連進三貼,故氣有舒矣。上曰,今日亦三貼乎?相福曰,今則似難中止矣。上曰,此藥於予有效矣。相福曰,朝者有所陳白,而實爲悶迫,素膳尙未停止乎?上曰,今日則異於他日,欲爲行素矣。氣似未調,姑爲停止,而今則氣似少勝,猶有悔矣。鳳漢曰,聖敎胡爲如此耶?千萬自愛,臣等之望也。上曰,坐直承旨入侍。出榻敎鄭運維進前。上曰,交遞承旨,年紀相當,而外見則都承旨似勝,筋力則右副似勝矣。鳳漢曰,然矣。診筵先退。上曰,畿營巡牙兵,其已變通定制矣,何當習操耶?鳳漢曰,來年設行大習操似好,而各邑各有定限,令出則自可待令矣。上曰,朝令夕至耶?李景祜曰,然矣。上曰,旗幟則不必以大緞爲之矣。鳳漢曰,不然矣。令旗則不可不以大緞爲之矣。上曰,如此稟定後,予當坐慕華館,召畿伯習操,若有不如意,則畿伯當知之矣。鳳漢曰,此京畿監司李景祜狀啓也。以爲各驛支用不足,出債未還,利上生利,入居木盡歸債主,卽今所負錢木竝利七千六百兩,無遺還報,嚴立科條,以一年所捧所下,年終報備局,則可爲一分救弊之道,有裕處錢八千兩,特許貸下,以均廳所受,逐年移報,不出四年,充報有餘,公家無失,資力得蘇,乞令廟堂,劃卽稟處矣。玆事日前筵中,已爲陳達,畿驛事勢,莫可收拾之境,不可不自朝家變通,賑廳新劃給錢中八千兩,卽爲許貸,每年均廳給代錢二千兩,卽爲移捧,若其擧行事,宜亦依狀請施行事,均賑兩廳,一體分付,何如?上曰,依爲之。出擧條上曰,農形,何如?雨無所害者乎?景祜曰,各道小無所害,京畿雖有小害,亦不大段矣。鳳漢曰,雨澤周洽,各穀皆登,實爲欣幸矣。上曰,予心釋然矣。上曰,文衡圈座,明日當爲之矣。鳳漢曰,圈座時,左右參贊當參,而見方不備矣。上曰,文衡圈點有命,明朝政官牌招開政,左參贊有闕,代,先爲擧行,待下批一體牌招。出傳敎鳳漢曰,臣在外,有所酬酢,故敢此仰達矣。明日圈座,右相不得赴座云矣。上曰,此何言也?旣出後何爲獨不赴座乎?卿等言之,可也。鳳漢曰,旣承此下敎,安敢不赴座耶?上曰,奉審承旨如已入來,入侍,可也。賤臣承命出來,與之偕入。上曰,丁字閣諸處塗灰等節,何如耶?福源曰,丁字閣略有滲漏處,樑上塗灰,亦間有剝落處,不甚大段矣。上曰,凡樑上塗灰,今不若古,古則塗灰於瓦下,故以闕中見之,今幾十年,雖色渝,尙堅緻,今則一處修補,遍爲加灰,以水和塗,非徒所見之不精,朝塗夕落,故曾已下敎,其雖色渝,精堅則何傷,而雖似一新,水灰散片所見,尤爲寒心。此後剝落處修補時,雖一時色異,經月則同,莫重太室帳席,不嫌二色,片片修補,此儉德之遺傳者,此後,只令補落。大抵此事,不無無中作有之弊,以此告由擧行,豈不瀆屑?申飭京外,以示體儉德之意。出傳敎上曰,今聞獻陵奉審承旨所奏,碑閣有雨漏處云,其雖微矣,分付陵官,日後若有多有滲漏處之事,卽爲報禮曹修補,分付春曹。出傳敎上曰,嬪宮廟見禮,予當率往,故尙未爲之。初秋展謁時,當同爲行禮,以此分付儀曹,秋展謁擇日時,一體擧行。出傳敎上曰,胡西伯,何當辭朝耶?鳳漢曰,似當匪久辭朝矣。上曰,與他交龜有異,湖西伯,其令不數日內辭朝。出傳敎上曰,向者沈·尹之戰,若匪嚴處,則似無休息之理矣。鳳漢曰,然矣。尹熙復,則已身故云矣。上曰,噫,雨露霜雪,莫非敎也。噫,兩大族相爭,莫知何境,故雖臨門,嚴處而止鬧。噫,於沈廷最,不過爲先而悶迫者,況一片堅石,其不干於廷最,則以此一時飭勵,若爲其人之疵類,則非予之意,而今聞尹熙復,擧措雖駭,亦豈爲子孫累哉?今已作故云,亦非予意,不無矜惻。不可事同而飭異,沈廷最·尹熙復,特爲一體給牒。出傳敎上曰,有此下敎後,或復有作鬧之事乎?鳳漢曰,決不如此矣。上曰,似然矣。上曰,沈一鎭下敎後,尙不檢擬耶?鳳漢曰,然矣。上曰,噫,暮年,重逢初四日,遙望驪州,予懷難仰矣。噫,彼沈一鎭,何陵外裔,頃者已下敎,而其父子,尙不檢擬,事體寒心,政官從重推考,其令依下敎無礙調用。噫,聞此敎,若不體此敎,非徒不體暮年其君之敎,爲今臣子,何顔望驪江?出傳敎鳳漢曰,自上旣已解釋後,則更無可塞之端矣。且一鎭南行,而翼雲則可用之人矣。上曰,祥雲亦善矣。鳳漢曰,翼雲則勝於其兄矣。旣已脫空,則尙此枳塞,豈不可矜乎?上曰,今則毛將焉付矣,更何枳塞耶?上曰,藥房提調,持湯劑入侍。出榻敎南泰會跪進湯劑,上進御。上曰,王孫冠禮,從當擧行,而衣服儀節,自當酌定,而無可考前例矣。注書出去,命摠府入直宗臣入侍,而王子冠禮時衣服儀節,謄錄持入,可也。賤臣承命出來,持謄錄與新溪君偕入。上曰,宗班冠禮時,冠服,何如耶?㯖曰,與外朝無異矣。上曰,似然矣。命承旨讀奏謄錄後,有傳旨而刪去。運維讀奏具庠牌不進傳旨。上曰,一時下敎,其無深意,營護二字,亦覺其過。特除之下,分義所在,焉敢撕捱?只推,更爲牌招察任。出傳敎讀奏諸公事後,諸臣以次退出。
乙酉五月初十日酉時,上御思賢閤。持平入侍時,持平崔益男,同副承旨李福源,假注書李鎭復,記事官南鼎遠·尹光禮,以次進伏訖。上曰,臺臣進前。益男曰,臣猥而無似,初登柏府,略貢蕘說,聖批隆摯,感涕交流。至於公州妓樂之事,則粗陳其日目擊之狀,而特敎遽降,本職仍任,臣於是,不覺悚惶,繼以訝惑也。蓋凝香堂,素稱亞營在於營邑之間,臣及到客舍之門,則綺羅笙歌,滿堂喧咽,臣安得以掩蔽乎?其在專統一道之體,不可無責,而雖以本州之守令,亦不可獨漏,故昧然竝論矣。旣有親忌,則揆以情理,必無躬參之事,然伊日公廨,何爲而有此妓樂狼藉,至聞於往來之人耶?旣已仍任,難免不審,而身有急病,今始來避,臣罪尤大,安敢一刻晏然於臺次乎?請命遞斥臣職。上曰,有懷無隱,旣嘉批旨,莫知竝擧,何傷之有?勿辭,亦勿退待。出傳敎諸臣以次退出。
上在慶熙宮。停常參,只晝講。
午時,日暈。
下直,渭原郡守柳達源。
李重祜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
李翼元啓曰,藥房三提調,率諸醫官,依下敎來待矣。
傳于李福源曰,藥房三提調·領相,晝講同爲入侍,而領相,圈點後入侍。
又傳于曰,晝講後,諸承旨,持公事入侍。
賓廳啓曰,今日文衡圈點之時,政府西璧及六卿·判尹,所當齊會,而兵·工兩曹長官外,擧皆違牌,至於判尹南泰會,旣入闕中,無端不進,誠極未安,一竝從重推考,更爲牌招,以爲備員會圈之至,何如?傳曰,允。
又啓曰,大提學圈點以入,而前大提學李鼎輔,嫌不自書其名,依前例,添書圈點之意,敢啓。傳曰,知道。
有政。吏批,判書黃仁儉,參判洪麟漢,竝牌招不進,參議閔百興進,行都承旨兪彦述進。吏批啓批啓曰,判書黃仁儉,參判洪麟漢,竝牌招不進,小臣獨政未安,何以爲之?敢稟。傳曰,只出緊任。以徐命臣爲大司憲,金相肅爲工曹正郞,鄭漢斗爲社稷令,朴道天爲慶尙都事,李德載爲咸鏡都事,鄭宲爲大提學,沈重奎爲注書,兼弘文館大提學單鄭宲,兼藝文館大提學單鄭宲,兼知成均單鄭宲,李昌誼爲左參贊。
兵批,判書沈鏽進,參判趙榮進病,參議金應淳在外未肅拜,參知任毅中入直進,同副承旨李福源進。以李宇鼎·鄭東明爲僉知,任屹爲宣傳官,金德厚爲公州營將,李仁普爲景福將,呂光一爲昌德將,劉福謙爲德積僉使,金命行爲天摩僉使,副司直元仁孫·洪樂仁,副司果李潤元。
李翼元,以內醫院官員,以都提調提調意啓曰,每年冬至使行醫員·譯官,本院藥材貿易回還後,三坐畢納,則入啓論賞,乃是流來之規,而上年藥材貿易,醫譯崔宗說·劉纘重等,畢納於一坐,依前例,令本衙門,高品付祿,或厚道審藥差送,以爲酬勞之地,何如?傳曰,允。
又以內醫院官員,以都提調·提調意啓曰,鍼醫皮世麟有頉,代,醫人朴春源,術業精明,以此人差下,令該曹,付軍職冠帶常仕,何如?傳曰,依爲之。此人勤勞局房多年,今聞作故,其甚矜惻,令該曹,依權聖徵例擧行。
李重祜,以兵曹言啓曰,卽接南所衛將牒報,則本所南邊柳木一株,因雨折落云,依例斫去之意,敢啓。傳曰,知道。
又以禁衛營言啓曰,今五月初九日大臣·備局堂上引見,藥房同爲入侍時,禁·御兩營停番鄕軍,自七月當,始爲徵召入番事,定奪矣。本營來七月·八月當,六番中部左司屬京畿五哨軍兵,來六月二十五日,京中逢點,七月初一日,立番次,趁期調送事,本道監司處,預爲知委,何如?傳曰,允。
又以御營廳言啓曰,禁·御兩營鄕軍,自七月依例徵番事,定奪矣。本廳來七月·八月兩朔,應立中部後司屬忠淸右道五哨軍兵,六月二十五日,京中逢點,七月初一日,當爲立番,趁期調送事,本道監兵使處,依前知會之意,敢啓。傳曰,知道。
又啓曰,判義禁金陽澤,持尹光禮供辭,依下敎來待矣。傳曰,入侍。
又以義禁府言啓曰,檢閱尹光禮,前檢閱韓栐,竝拿問,亦令持供入侍事,傳旨,啓下矣。尹光禮,今方待命於本府,卽爲拿囚後,爲先開坐捧供,而韓栐,下去京畿果川地云,發遣府羅將,拿來,何如?傳曰,允。
又以義禁府言啓曰,時囚罪人新昌縣監李觀徽,依洪川例,草記勘處,當日下送事,命下矣。李觀徽,以公律杖一百收贖放送之意,敢啓。傳曰,知道。
又以義禁府言啓曰,時囚罪人洪川縣監李宅源,直爲草記,公律勘處,其令當日還官,燕歧縣監李基正,今日決杖六十,其令當日還官事,判下矣。李宅源,以公律杖一百收贖後,放送,李基正,卽爲決杖六十後,放送,竝令還官之意,敢啓。傳曰,知道。
又以義禁府言啓曰,燕歧縣監李基正,待畢賑拿來勘處事,傳旨,前已啓下矣。李基正,畢賑後上來,今方待命於本府,卽爲拿囚之意,敢啓。傳曰,知道。
又以義禁府言啓曰,公州營將具明謙,令該府處之事,傳旨,啓下矣。具明謙,時在任所云,依例發遣府書吏,交代後拿來,何如?傳曰,允。
兵曹參議金應淳疏曰,伏以臣近以父病,久離天陛,每宵憑望辰極在北,耿耿者徒切寸誠,騎省新除,勿降於此際,臣雙擎九頓,冞增隕越。伏念蠢愚小臣,百無一能,惟其竭力奔走,臣所自勉,事殿下十有三年,在近列者强半,愛日之忱,日倍一日,凡有職名,未或飾讓逡巡,敢圖自便,則況今恩命,得之於逖違之餘,非有至懇迫者,臣當顚倒裳衣,祗謝之不暇,而第臣有七耋老父,以風眩宿病,積月沈痼,種種症形,猥不敢悉擧,而自春徂夏,有增無減。蓋中年所經歷,無非艱苦悲楚之日,及夫精力俱衰,則積祟闖發,澟澟如水之益下,一患微感,輒加數層,私心煎灼,當復如何?臣生不省慈母之顔,零丁可憐,受育于臣父懷中,以至成長,而今臣父老且病如此,李密之陳情表,正獲臣此時此情矣。噫,忠孝本無二致,而若臣者,欲進而盡爲臣之分,則烏鳥之願,急於反哺,欲退而盡爲子之道,則犬馬之戀,得之秉彝。臣於是,進退路窮,實無容措,若使臣父病,幸以得少間,則雖明日之日,臣敢不竭蹶趨承,而第其源委已痼,有難以時日責其良已,玆敢不避煩瀆之罪,猥從縣道,冒入文字。伏乞天地父母,特垂矜諒,亟賜鐫改臣職,俾得專意救護,以伸人子至情,不勝懇祈。臣無任屛營悚兢之至,謹昧死以聞。答曰,省疏具悉。尋章下鄕之後,尙無聲息,筵中以問,今除有意。今覽爾章,人子至情,其固然矣,遞其職,令便護。爾須俟少間,將來供職。
忠淸監司具允鈺疏曰,伏以臣不才無能,最居人下,而偏蒙我聖上拂拭之恩,前後踐歷,罔非踰分,居常悚蹙,若隕淵谷,不自意湖臬恩除,忽降於待罪喉院之日,臣誠驚惶爽惑,歷累日而不自定也。夫方岳之職,責任不輕,係生民休戚之幾,托朝家屛翰之重,苟非聲望素著,才識有稱者,則上不可以苟授,下不敢以濫冒也,明矣,而矧玆湖右一路,最稱難治,當此災荒荐仍,賙賑纔畢之時,凡所以安頓振蘇之方,宜付之熟手,責其僝功,豈可遽爾畀之於如臣憃愚而不少難愼乎?不擇夷險,隨遇殫竭,卽臣區區所自勉者,而今玆新命,臣旣自知其不稱,若使徒怵義分,苟然冒膺,終至於僨誤國事,則臣辜負之罪固勿論,其累則哲之明而乖綜核之政,非細故也。反復思惟,承當無路,連値淸齋,疏籲路阻,今始略暴衷懇,仰瀆崇聽。伏乞聖明,俯賜諒察,亟收臣新授藩任,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。今者藩任,豈云過矣?兄弟後先按藩,其亦偶然,與他代有間,故旣命促赴。卿其勿過辭,從速欽哉。
行大司成徐命膺疏曰,伏以臣昨以陞補考試在泮矣,忽聞聖廟至近之地,有喧鬧之聲,怪問之,則以爲左邊捕廳校卒,以其將令,捕賊於養賢庫前云,捕賊誠是也,而凡禁吏·邏卒,毋得踰香石橋一步地,雖或有可捕者,亦必因本館首奴捕給,然後捕去者,自是列聖朝尊聖廟之盛意,而累百年遵守不廢者也。今捕將之縱其校卒,校卒之闌入泮中,致使喧聒之聲,及於聖廟者,其事妄矣,其習駭矣。宜有嚴懲,以防後來無窮之弊,而非臣言之,無以上達天聽,故玆敢略治數行,仰請處分焉。臣無任屛營祈懇之至,謹昧死以聞。答曰,省疏具悉。覽卿之章,其甚駭矣。當該捕將,從重推考,捕校,令攸司,從重科治焉。
吏曹判書黃仁儉疏曰,伏以臣數日添病,萬事灰心,迺於千萬不意,勿伏聞有天官移授之命,臣誠警惶抑塞,茫然不知所以自措也。臣五朔刑部,一味糊塗,而猶不敢爲辭免之計者,蓋以職任稍異於權要,義分粗伸於奔走,故姑且淟涊,徒竊廩祿,未嘗不撫躬知愧,駭汗沾衣也。至於權衡一世之人而排擬百僚之職者,無辨別之鑑識則不可爲也,無憚壓之德望則不可爲也,臣豈可一分冒承於此乎?臣於年前,忝叨是任,妄不自量,黽勉膺命,而數三行政,瘡疣百出,決知其不可堪,則累犯違慢之誅,終至被罪而後已,此非臣所樂爲也。怵焉追訟,尙有餘悸,況今病情益苦,精神銷亡,尋常酬接,每患顚錯,知舊名姓,時或全忘。設令臣不計貞黷之判,眞有貪戀之心,其亦無奈何矣。臣本不喜交遊,亦不自言病,雖以同朝久要,容有不相悉於臣,故或謂臣病猶可强,以致推詡過情,通擬匪分,而貽累聖簡,爲辱名器,此又臣之大不幸而所自悼者也。且念前判書之銓法自守,公道方恢,人多稱之,而乃以微官一事而駁去之,爲其代者,又是儱侗不曉事已試蔑效之人,則竊恐得失之際,四方解體矣,其所關係,亦非細事也。凡此所言,亶出肝膈,伏惟日月之明,無幽不燭,庶蒙鞶帶之褫,只切顒祝之忱而已。痰塞胸腹,痛如急癨,委頓昏綴,不省四到,引日虛帶,彌增死罪,今始略具短章,敢暴微懇。伏乞聖慈,天地父母,俯加諒察,亟命鐫削臣職名,仍治臣瀆擾之罪,以重官方,以安私分,不勝幸甚。臣無任屛營祈懇之至,謹昧死以聞。答曰,省疏具悉。於前倚任,因國體而作遞,今者除卿,意亦深矣。卿勿過辭,從速行公,以前冢宰之意,一公爲政。
乙酉五月十一日午時,上御景賢堂晝講。藥房三提調·領相·兩司同爲入侍時,特進官鄭汝稷,同知事鄭弘淳,參贊官李重祜,侍讀官徐命善,檢討官具庠,假注書李鎭復,記事官林鼎遠·尹光禮,武臣李興遠,都提調金相福,提調南泰會,副提調兪彦述,醫官方泰輿·許礈·金德崙·李泰遠·金履固·鄭允協·李世珪,領議政洪鳳漢,持平任瑎,正言任希孝,以次進伏訖。上命命善,讀近思錄,生之謂性,終於觀天地生物氣象。上更讀此篇。命善曰,此云生之爲性者,非天命之性,乃氣質之性。孟子言天命之性,此言氣質之性,可見其脈絡之分明,工夫之條理也。上曰,是矣。庠曰,上番工夫之言誠好,而靜中有利,利中有靜,靜然後可以成氣質也。上曰,然矣。何以言觀天地生物氣象?命善曰,此周濂溪窓交草不除之意,而此亦聖人工夫也。鳳漢曰,聖體調攝,若何?上曰,一樣矣。相福曰,寢睡·水刺之節,亦何如?上曰,一樣矣。相福進湯劑,上進御湯劑。瑎曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條又曰,請還寢定配罪人者斤萬酌處之命,更令王府,嚴鞫得情,夬伸王章。措辭見上上曰,勿煩。出擧條又曰,藝院之改薦爲圈,實出於我聖上廣取之盛意,居其職者,固當無遺人材,以思仰體之道,而今番會圈時,以勿擧都堂圈已經之人,至煩筵稟者,事異前規,跡涉苟且。及其圈出,取捨不公,終致遺珠,物議頗惜,久而未已,請其時會圈諸翰林,竝施罷職之典,更令改圈。上曰,此與其時卽予所聞者有異。予則只聞已三圈者圈與否,此則一遵節目擧行事下敎,予所聞則三圈,今所啓者,卽都堂圈,無乃浮囂之訛傳耶?其在綜核之道,不可置人於䵝昧之科,其時所奏翰林,爲先拿問,其令持供辭以奏。出擧條又曰,臣於見職,豈有冒膺之望,而日昨飭敎甚嚴,區區微諒,有不敢守,章皇入肅,粗效一日之責矣。及承聖批,至有浮嘵誤聽之敎,臣不勝慙恧之至。已經三圈,旣有節目,則臣之所論,只指其都堂已經之人,請勿擧論爲非,而辭未達意,聖諭至此,臣何敢晏然於臺次乎?請命遞斥臣職。上曰,有聞論啓,臺體固然,雖違本事,卽傳者之浮囂,以此爲嫌,無乃太過乎?勿辭,亦勿退待。出擧條上命賤臣曰,上下史官,不可一時曠官,上下兼春秋入侍,工曹正郞李命龍,兵曹正郞朴道天入侍。希孝曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條又曰,關西殺妻罪人金太成,旣已承款結案,則不但關係倫紀,論以三尺,斷不容貸。雖以我聖上好生之德,特貰一律,而其在重殺獄之道,不可傅之生議,請還寢殺妻罪人金太成減死之命,令本道,依律勘斷。上曰,因啓聞酌處,非今斯今。其時處分時,臺臣同爲入侍故,而於臺則可謂擧職,而予則曰過中,此非相持者,其勿復煩。出擧條又曰,新除授正言申益彬,時在京畿楊州地,請斯速乘馹上來事,下諭。上曰,依啓。出擧條又曰,臣於臺地,自顧不稱,則特敎申飭之下,義分是懼,不遑他顧,冒沒趨膺。至於太成事,旣係殺獄,又關綸紀,故臣果循例謄傳矣。今承聖批,致勤誨諭,臣不勝悚惶之地,何可晏然於臺次乎?命遞斥臣職。上曰,今者引嫌,誠是意外,勿辭,亦勿退待。出擧條鳳漢曰,向日筵中重臣李之億同入也,自上下詢其兄之陽之生存與否,臣於其時,心有所思而未及陳達矣。此人之先祖,卽延原府院君李光庭也。勳勞淸白,可以錄後,分付銓曹,隨窠調用,何如?上曰,卿之所奏,誠可感歎,依爲之。出擧條又曰,朝臣有情勢者,或行公他職,而別爲撕捱於其職,揆以朝體,此已未安,況無情勢者,尤豈敢如是乎?今日文衡圈點之時,判尹南泰會,仕進於藥房,公然再違,不但分義之不然,後弊亦有可悶者,亟施罷職之典,何如?上曰,依爲之。出擧條又曰,宰臣黃景源事,俄者未及畢陳矣。入於文衡之圈已久,而今番不得擧論者,自下有所不敢於下敎之前故也。今此聖敎,旣示悶念,且許無礙,大聖人惜才之德意,臣實欽仰。此後則主薦者,當依例爲之,而爲先以宿趼如前檢擬之意,言于銓曹,何如?上曰,依爲之。出擧條又曰,故相臣文忠公李廷龜,相業文章,固已昭著於國乘,而以辨邦誣時勳勞,因故奉朝賀金在魯陳達,許以不遷其廟。朝家所以優待者,當無異於錄勳,其子孫,今雖蟬赫,宗家則未免零替,其奉祀孫,特爲錄用,何如?傳曰,錄用,可也。出擧條上曰,癸未·甲申年王子冠禮·吉禮,已無可據之前例定禮而行,況王孫乎?此其宜自今定例,兩王孫冠禮,同日爲之,而賓癸未年則從二品,今則堂上正三品,贊癸未年則司成,今則司藝,主人以堂上正三品宗臣,令吏曹宗親府擧行,主人贊官,以宗簿寺直長擧行。所入雜物章服,當自內爲之,勿煩有司,凡執事,令中官爲之,承命後命宣醞謝恩,一齊置之,三加服色,皆自內措備,其日領相看檢。吉禮則只行一度揀擇,其日宣敎與揀擇人覽單子,自可酌定,縣主吉禮,亦依此爲之,吉禮時主人,以宗臣堂上正三品爲之,而縣主吉禮亦同。凡事俱在定禮,當十分參酌,而王孫縣主吉禮時,新婦服色,婦家諸具,一依士夫家禮爲之,勿爲新備。吉禮時圍繞,與王子事體有異,甲申前例置之,只主人宗臣外家中,勿論職名與否,隨往者隨往,內外宣醞,一齊置之。新婦服色,旣從士夫,則凡諸等事應入之物,亦依士夫家例,設衣一款置之。若是下敎之後,宗親府捧甘各司之規,一切禁之,違令者嚴處。此乃暮年定規,三王孫及日後如此等禮,當依此擧行,令禮曹,成儀軌紙衣,一件內入,一件入于東宮,一件藏于史閣,一件置于本曹。出傳敎上曰,更以思之,他宗班之子,卽付職之前,雖付職,初授不過堂下,故三加服色,從士,可也,而王孫,事體異焉,亦與王子冠禮當差等。初加服,笠子道袍紅帶,再加服,幞頭公服,三加服,烏帽黑團領,皆同而只帶用金帶,處所典設司爲之。古則從地形爲南北,今則亦因地形爲東西,徵氏牽馬夫,只着草笠靑衣,錫圈置之,縣主吉禮,亦依此擧行事,分付。出傳敎上曰,今聞果有下敎,旣捧承傳於該曹,而況有成儀軌以入之命,則該曹尙未擧行,尋下敎而對以無云,其涉不察矇然,前後該堂,從重推考,承旨勿推。出傳敎上曰,來月都政,必也親政,銓曹只有行公一人,判書批下,爲先牌招察任。出傳敎上曰,昨聞大臣所奏,大抵本事,亞堂與長官有異,情理亦可矜,永興府使朴相德,陽城縣令權噵,令該曹,卽爲內擬。出傳敎上曰,今將王孫冠禮初下敎,將前後下敎,參酌刪下,以此分付該曹。出傳敎上曰,先來翰圈人,其欲明日召試,今聞臺啓,其涉殊常,召試其無可論,而其若不諭,此卽沮戲翰圈者之意也。今方入侍,擧條啓下,必也遲滯,其日入侍翰林,先爲捧傳旨拿問,亦令持供,卽爲入侍。出傳敎上曰,內局提調有闕,代綾恩君具允明除授。出傳敎諸臣退出。
乙酉五月十一日申時,上御景賢堂。承旨持公事追後入侍時,行都承旨兪彦述,左承旨鄭尙淳,右承旨李翼元,左副承旨李重祜,右副承旨鄭運維,同副承旨李福源,假注書李鎭復,記注官朴道天·李命龍,以次進伏訖。上曰,藥房都提調,持湯劑入侍。出榻敎相福進湯劑,上進御湯劑。相福曰,明日來待,何時爲之乎?上曰,早爲之。上曰,着眼鏡,則何以開明乎?前日見之,則畫員亦着眼鏡矣。運維曰,眼鏡果爲助明矣。上曰,同副之父,今着眼鏡乎?福源曰,誠然矣。上曰,左副之父,亦於生時着眼鏡乎?重祜曰,果然矣。相福曰,明日醫官,亦爲來待乎?上曰,可也。仍命賤臣曰,鬱陵島圖形,令政院,入於差備,翰林禁推傳旨,書入。上曰,尹光禮,只入禁推而林鼎遠則不入,而林鼎遠之混同出去,過矣。然而猶未知止泊之如何故耳。上命賤臣曰,金吾開坐,若捧供辭,判義禁持供辭入侍,金陽澤入侍。上曰,朴道天,今爲慶尙都事出去,他兼史入侍,戶曹正郞許洉入侍。上曰,兵曹參議之父誰也?福源曰,金履健也。上曰,家在淸風溪也。上曰,頃日翰林陳達時,予只聞三圈而未聞都堂圈矣。此必是見漏者,欲爲紛紜而至有此擧矣。不入今圈者,已經三試三圈,故依節目,例爲拔去矣。不擧都堂圈,則沈頤之·李鎭復·安聖彬,何入於此圈乎?上曰,頃者翰林時,令兼春秋代入,仍命入侍翰林,使之翰圈,則其時翰林奏曰,有尙未停當云云,故問之,則已經三圈人,或云更圈,或云不當圈而然矣以對,故又問曰,此乃翰圈節目耶?對曰節目云,故旣有節目,則勿圈爲敎,如似而已,都堂圈三字,予無所聞,而其或聽而忘焉,其命拿問。今覽尹光禮供辭,果無錯聞,而今覽昨年本館圈及館閣圈,今年翰圈二十六人中,已陞六者·已翰林者外,都堂圈中之人,無一人見漏者。其聞無錯,圈人無漏,臺臣所啓,已是爽外,其中南胄寬·沈重奎·任希雨·金鈍四人,皆以三圈不圈,此則其時翰林,雖勿施都堂圈,亦三圈也,見漏其宜。當初諸翰林甲乙之議,旣未商量,三圈二字,謂以都堂圈,非徒異也,其中且有任希雨,則任瑎之曰,以都堂圈敢曰遺珠,不商量不顧嫌,大矣。其在勵末世樹紀綱之道,不可不嚴處,持平任瑎,特施不敍之典。雖然,其心公與不公勿論,翰圈,年少文臣初通淸處,則旣有臺啓,亦曰遺珠,則不可不洗新,明朝領監事·春秋館堂上命招,其令館閣擧行。雖有在外之人,追召試已有例,再明日當親臨召試,以此分付。殿坐時刻,辰正三刻,待下敎只入正時,承旨,只禮房入侍,此堂爲之,繖扇堂下侍衛置之。本事旣若此,臺啓且落空,則於諸翰林,可謂毛將焉付者,事當卽爲牌招,而其啓未了,當待元啓結末後,牌招入直。出傳敎至此傳敎洗新二字,上謂賤臣曰,李鎭復,於洗新二字,可以知念處也。夫柄筆事君之道,當洗潔其前程也。上曰,不可事同飭異,俄者判付時未覺,新昌縣監李觀徽,依洪川例,草記勘處,當日下送。出傳敎上曰,凡臺臣所啓,不無風聞差誤者,而此則其或畫圖獻吾君之說,無異校人之語,豈聞不査?今覽査狀,巧其言而欺臺臣者,可謂有甚於校人。本事旣已落空,則更無議處之端,德源前府使李尙直,特爲分揀放送事,分付該府。出傳敎諸臣以次退出。
上在慶熙宮。停常參,只朝講。
巳時·午時,日暈。
鄭尙淳啓曰,明日翰林召試相値,視事,頉稟。傳曰,停。
兪彦述啓曰,漢城右尹李溵,除拜後過三日,不爲出肅,依定式,推考警責,仍卽牌招,何如?傳曰,允。
李重祜啓曰,大司憲徐命臣牌不進,執義李憲默在外,掌令李萬恢受由在外,李澤徵在外,持平崔益男陳疏入啓,一員未差,今日以監察茶時之意,敢啓。傳曰,知道。
鄭尙淳啓曰,今日朝講,兩司長官,當爲進參,大司憲徐命臣,卽爲牌招,何如?傳曰,允。
李翼元啓曰,左議政尹東度,又使錄事,來納命召,何以爲之?敢稟。傳曰,命召,令偕來史官,更爲傳授。
兪彦述啓曰,新除授注書沈重奎,時在京畿水原地,斯速乘馹上來事,下諭,何如?傳曰,允。
又啓曰,注書沈重奎在外,代假注書李鎭復,姑令仍察,何如?傳曰,允。
又啓曰,吏曹判書黃仁儉,特敎之下,昨旣違召,今日又不出肅,事甚未安,卽爲牌招察任,何如?傳曰,允。
鄭尙淳啓曰,藥房三提調,率醫官,依下敎來待矣。傳曰,入侍。
又啓曰,預備兼春秋朴重慶,身病猝重,勢難察任,今姑減下,其代與兵曹兼春秋有闕之代,一體口傳差出,何如?傳曰,允。
吏曹口傳政事,以李益輔·南泰齊爲知春秋,以朴相德爲同春秋,兼春秋單黃樸·權啓學。
傳于鄭尙淳曰,明日對讀官,以李碩載·李在簡爲之。
鄭尙淳啓曰,明日親臨翰圈人召試事,命下矣。領監事·春秋館堂上,竝待開門牌招,對讀官,亦爲待落點,一體牌招,何如?傳曰,允。
李重祜,以刑曹言啓曰,因大司成徐命膺上疏,捕校令攸司從重科治事,命下矣。當該捕校韓景琦,係是出身,移義禁府處之,何如?傳曰,允。
鄭運維,以義禁府言啓曰,因大司成徐命膺疏批,刑曹啓辭內,捕校出身韓景琦,移本府處之事,允下矣。韓景琦,今方待命於本府,卽爲拿囚之意,敢啓。傳曰,知道。
持平崔益男疏曰,伏以臣孤援寡助,四無親黨,躬逢堯·舜,粗效言責,非不知巨室之不可犯,銓地之不可論,而愚衷所激,不忍泯默,機穽顚敗,固所甘心。卽伏見新銓長之辭本,乃以前冢宰之守法恢公,微事駁去,爲自引之一端,何其人見之不同也?臣之以微官澄汰之事,平穩說去者,自有所斟量,以付於同朝忠厚之道矣。疏出累日,而未見當之者有一字自辨之章,而他人過去之疏,揷入深緊。以今觀之,臣之所謂斟量者,果爲三思之惑,臣安得不略陳事實也?臣疏所謂好惡隨時,排擬失倫,只是句斷之語,若使臣不能畢盡其說,是臣亦欺殿下也。殿下之所以眷注奬用於金致仁者,豈不以故相之子,善繼家學,俾有一半分報效也耶?致仁之外若承述,內實背馳之情狀,雖以天日之明,亦何由盡燭之哉?向來李溵之疏,誠爲妄率,而在他人,則尙或尤之,至於致仁,則似不必排擊如仇,而長書告絶,屢月停望,抑獨何心哉?趙明鼎之優長文學,歷揚淸華,而不過以家有舊嫌,顯言枳塞於當通之選,果是公議耶?一握銓柄,取捨隨意,反欲全諱於協贊調劑之家計,隱然自占於言議峻極之別處,恢公守法,果安在哉?然臣之情跡,臲卼已極,臺憲一步,非所可論。伏乞聖慈,亟加譴削,以謝人言,千萬幸甚。臣無任屛營祈懇之至,謹昧死以聞。答曰,省疏具悉。覽爾初章,知爾無他,故語雖及於大官,未深非而嘉尙,今者之章,一何異哉?予則曰,決非爾挾雜,寔浮囂之動爾。爾斥重臣之章,後先而到,故旣洞諭於其批,今何架疊?噫,少年釋褐,事我暮年,因一綸音,爾猶感慨,況其君四十年苦心乎?於爾勉飭,於臺風,其務聰明,於浮囂,其爲若聾,須止於此焉。
左議政尹東度疏曰,伏以臣猥將危迫之懇,冒瀆宸嚴之聽,竊冀俯垂矜諒,亟賜開允矣。伏奉聖批,反益諄切,乃以偕入聽諭爲敎,隆恩異數,愈往愈摯,臣誠惶愧兢惕,汗涕交逬。今臣情地,非如尋常遭彈之比,所被題目,直一無恥之鄙夫耳。雖寬恩含覆,姑緩譴何,而亦豈容一日仍置於朝籍乎?方今聖世,以四維御下,朝臣之略有難安,引義陳懇者,輒軫禮使之道,卽施曲副之恩,而臣則罪狀如何,僇辱如何,而未蒙垂諒,反紆敦迫,忱信上孚,縱莫猶人,一視之仁,寧獨無望?臣職之在所當革,容光之照,豈不下燭,而哀懇尙靳,矜許恩數,轉歸濫屑,此臣所以悶鬱戰灼,寧欲溘然無知者也。史官之久滯,命召之鎭納,皆爲臣罪上之罪,敢冒萬死,更溷天聽。伏乞殿下,亟降處分,使臣卒蒙天地父母全保之恩,千萬泣祝。臣無任屛營祈懇之至,謹昧死以聞。答曰,省疏具悉卿懇。頃於傳諭,三有罄悉予意。噫,暮年復政,所依者股肱,目今無原任,只有時任,三相,使卿若此,於國事可謂悶矣,於予酬應可謂悶矣,一悶猶悶,況三悶乎?雖然君與相,其若誠實相孚,豈有國事之悶?此予之過。其若有誠,初無是事,一言孚感,豈有酬應之悶?此予之過。望八獨勞,使輔相至於此,不然,豈使卿有此等悶迫哉?此予之過。一則予,二則予,三則三過,予之自致三悶,予之自召,心自恧焉,中夜竊嘆。國勢雖悶,豈忍捨卿,酬應雖悶,其豈計便,卿心雖悶迫,豈可解免?若是之際,一日二日,國事伴渙,靜攝有妨,以卿恒日體國之誠,胡不諒此,卿若是困我乎,卿之入城之前,史官無召回之理,卿須體先卿爲國之意,顧小子慇懃之意,安心勿辭,卽爲偕入,用副日夕之望。
仍傳曰,此批答,使預備兼春秋,傳諭期於偕來,先偕來注書,被圈當試者,其令入來。
刑曹判書金致仁疏曰,伏以臣居銓無狀,重速臺章,震懍縮伏,恭俟嚴誅,乃蒙聖慈,覆蓋如天,特屈典章,姑從遞免,不終日而又有秋曹除旨,負罪賤臣,何以得此?以首頓地,感涕無從,固宜竭蹶肅命,以伸扣謝之忱,而罪畔甚重,轉動無路,俯仰跼蹐,靡所容措。噫,如臣無似,久叨選部,孤拙迷滯,全昧事情,凡於注措,自知不叶,及今彈評峻發,聲罪狼藉,其所指陳典獄官一事,是特姑擧其小者耳。夫爲人臣,受銓衡之寄,而私意橫流,好惡隨時,有如言者之言,則此其罪死有餘責,遞職薄勘,所可贖其萬一也哉?念臣家勢受恩,與天無極,至以不肖之身,因緣叨竊,致位至此,區區所自勉以追先志報主恩者,唯在於顧畏公法,滌祛私邪,以少補淸明之理,而今乃冥行無知,反自陷於懷私負國之科,身名僇矣,心計乖矣,顧何面目,更廁朝端,而亦將何所藉手而事殿下乎?撫躬傷歎,寧欲無生。罪名未勘之前,官職去就,非所可論,而一向泯伏,亦涉悚惶,玆不得不冒控危懇,仰瀆宸嚴。伏乞聖明,亟命有司,論臣負犯,勘以當律,使臺議伸,以私義靖焉。臣無任瞻天望闕戰恐祈祝之至,謹昧死以聞。答曰,省疏具悉。噫,卿被斥,業已諒矣,頃者處分,不過國體,司寇卽除,意蓋在矣,卿何過辭?此際有不可不喩卿者,諭卿可乎?卿章先到,臺章次到,一何巧哉?予旣洞諭,體此意,卿須鎭爭焉。臺疏所列,莫知本事,今問大臣,不滿一哂,李溵之聲氣臚列,予亦非之,其君猶然,況爲其子者乎?雖有長書,不過因慨而然,予亦示弦韋,其或踰望,卿心無他,則噫,其君四十年苦心,拂鬱者幾年,其臣不顧身協贊,必欲甘心者,亦幾年?此等之際,無中生有,角立伺釁者,如得奇貨,以一書爲欛柄,以一喩爲巧言,作爲浮謗,乃至于此,此非臺臣創言者,予則曰,必有其人,正若韓信爲韓生之語,其不冤乎?臺臣深察謗根,自思而止爭,非但於予爲便,亦體先卿之意也。何以謂體先卿?克綏閭所奏,予猶記焉,以欹求見深非而請飭,卿若以浮囂惹鬧,說來說去,便作機關,使白首其君,望八酬煩,於先卿之心,若何?卿心洞知,臺批亦踰。噫,彼年少臺臣,其雖聽浮議而見欺,知卿熟矣。今日入侍兩相,雖無是,設或以爲卿不體乃父,予亦不信,若不信卿,使先卿,豈不飮涕於九原?噫,先卿二十五年入閣事予之忠,尙今不忘,常曰,故相有子云,豈忍疑卿,豈忍疑卿?不待卿之自列,洞諭心腹,卿體此意。至於趙明鼎事,亦浮囂中一陋語,予何提涉乎?於卿少無撕捱之端,其勿過辭,安意行公,體先卿之意,事予暮年。
乙酉五月十二日辰時,上御景賢堂朝講。內局同爲入侍時,領事洪鳳漢,知事洪啓禧,特進官李奎采·尹得養,參贊官李翼元,司諫李顯祚,侍讀官徐命善,檢討官具庠,假注書李鎭復,記注官許洉·李命龍,都提調金相福,提調具允明,副提調兪彦述,醫官方泰輿·許礈·金德崙·李泰遠·金履固·鄭允協·李世珪,以次進伏訖。上曰,觀天地生物氣像,取其生物像而言乎?命善曰,然矣。命善讀萬物之中,止安排著則不中矣。上曰,知經筵入侍加讀,問時中以下。命善曰,性理之書,究其本則一。元者,萬物之中,仁者,人之中,惻懚之心,仁之端,人之動,由惻隱而生,於仁字體念焉。上曰,好矣。庠曰,中者,時中之中,出則不是敬而無實,體念焉。上曰,是矣。鳳漢曰,殿下臨御四十年,行以中道,則無可更煩,而中者,其時中之中,益加勉中,是臣之望也。上曰,歸予於時中,愧其聽瑩矣,又愧時中之言也。啓禧曰,此中,文義,仁恭敬中,無非體念處,別無以陳達也。顯祚曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條鳳漢曰,聖候何如?上曰。一樣矣,諸醫診候以奏曰,脈候左右三部須不調均,而大體不足則一樣矣。上命賤臣曰,本圈持入。鳳漢曰,許多人中,或有遺漏,不是異事,而臺臣遺珠之啓,可怪矣。上曰,姜彝福之遺漏,可惜矣,今則好矣。鳳漢曰,昨年臣以叔侄之故,拔圈矣。更思之,雖三兄弟,豈可無竝圈之道耶?上曰,然矣。南鶴遠,何以拔圈耶?鳳漢曰,年近六十而白髮云,故拔之矣。上曰,前日年老注書,停筆縮伏,故特命陞六矣。鳳漢曰,俄者翰圈六十以上者,諸議皆以爲不當圈,故果爲不圈矣。大抵翰林,宜取年少聰敏,六十以上,或五十以上,勿取事,商量定式,好矣。上曰,右相之意,何如?相福曰,以六十以上爲限,似好矣。上曰,依爲之。出擧條鳳漢曰,舊德之臣,今已零替,而今有臣等及右相金致仁,又有李溵,而如是鮮少矣,此下當有繼之者矣。然而托六尺之孤者,必是金致仁也。俄者崔益男陳疏中,蠻觸則金致仁者亦爲大段矣,上命讀臺疏,至外若承述,內實背馳之情狀。鳳漢曰,臣心,卽致仁之心,致仁之心,亦臣之心也,臣豈敢爲友而欺君父乎?致仁實無是心也。上曰,然矣。上曰,此非一朝一夕之故,其衰耗之例症,今無所加,湯劑雖煎入,其勿來待,只日次問候。出傳敎上曰,持平崔益男之初則嘉其無隱,再則慨乎動浮,其批旣諭。此雖浮囂之鼓動,職在臺閣,以私書登諸章奏,不可無飭,特遞本職,以示予四十年苦心。重臣之批亦諭,此後更提此等章,政院勿爲呼望。出傳敎鳳漢曰,明日召試,兵判以祿試射,不得入參,李昌誼·徐志修,俱有身病云,今姑許遞,又有未差代,何以爲之?上曰,召試有命,知春秋李昌誼,同春秋徐志修,許遞與未差代,口傳擧行,待下批牌招察任。出傳敎上曰,旣諒情理,供職多月,予嘉其心,初單果到,惟允宜備許遞,其代副司直朴相潤除授,牌招察任,房順房。出傳敎上曰,噫,翰薦爲輸圈,其予苦心,亦予更張,而或因圈之不恢公,或因無端起鬧,無一不都堂圈,事之寒心,莫此爲甚。今番之事,非比于前,非筵中所奏,命書所聞者,敢作浮謗,乃有此擧,國體之損,紀綱之隳,可勝言哉?臺臣雖已處分,不可不端本,此後有此弊,此非他人起鬧,圈中遺漏者,芸閣調用。噫,廣取則意深,而修一代之靑史,記人主之動靜,圈之意亦在。初則以百計沮戲輸圈,末則以私意煽動浮謗,若不嚴懲,何以礪末世?況或有遺珠,或有濫雜,則槐院亦然,大僚自可規正,耳目宜亦提其人而論之,豈若是囫圇浮謗乎?若此之故,一經翰圈,許多陞六,此亦關紀綱處,豈無此敎焉?出傳敎諸臣以此退出。
上在慶熙宮。停常參·經筵。
下直,抱川縣監鄭一祥。
以承傳色口傳下敎曰,明日香祗迎爲之,儀註置之,香祗迎後,次對進定。
鄭尙淳啓曰,明日常參·經筵,取稟。傳曰,停。
李翼元啓曰,憲府連日監察茶時,事甚未安,除在外,大司憲徐命臣,卽爲牌招,何如?傳曰,允。
鄭尙淳啓曰,大司憲徐命臣牌不進,執義李憲默在外,掌令李萬恢受由在外,李澤徵在外,持平二員未差,今日以監察茶時之意,敢啓。傳曰,知道。
又啓曰,吏曹判書黃仁儉,連日違召,尙不出肅,事甚未安,卽爲牌招察任,何如?傳曰,允。
吏曹口傳政事,檢閱單洪彬。
鄭尙淳啓曰,新除授檢閱洪彬,旣已付職,卽爲牌招入直,何如?傳曰,允。
又啓曰,明日次對,兩司長官,當爲進參,大司憲徐命臣,待開門牌招,以爲入侍之地,何如?傳曰,允。
李翼元,以義禁府言啓曰,忠州前牧使李宗德·申㬦·洪獻輔·趙守誼等,拿處事,傳旨,啓下矣。李宗德·申㬦·趙守誼,今方待命於本府,卽爲拿囚,洪獻輔,下去忠淸道懷仁地云,依例發遣府羅將,拿來,何如?傳曰,允。
副司直南有容疏曰,伏以臣久疾氣脆,有觸輒感,春霾夏濕,中傷尤毒,一投床笫,百症交攻,蓋三四朔如一日矣。宮賓華銜,虛縻至今,一次禮見,一次侍講之外,更未趨造書第,雖緣病狀之萬萬不可强,而每接春坊小報,鎭日開筵,則伏忱惶隕,無地自容,職分都曠,罪戾日積,連呈長單,見阻喉司,正爾悶鬱之中,館閣新除,又降此際,卽以翰圈事,天牌儼臨,而目下籧篨之形,猶夫日昨,腰脚麻痺,乍欲動用,如運木石,神精昏眩,少有勞思,如墮烟霧,以此形骸,以此神氣,夫豈有束帶奔走,效力於職事之望哉?臣之逖違天陛,三載于玆,區區犬馬之誠,實有耿結於窹寐者,因此事會,一邇威顔,豈非臣至榮大願,而不幸嬰疾,寸忱莫伸,是亦命也,謂之何哉?且伏聞明日親臨召試,旣有成命,倘蒙朝家,少察臣實病,非可以强策,則必須及時變通臣職名,移授無故之人然後有可以備員入侍,無公私窘迫之患。玆敢不避煩猥,略陳短章,仰控目前疾痛之呼,而若乃館閣應遞之前規,先輩已行之古事,亦臣得解之一例,而今不暇覼縷於請急文字。伏乞聖慈,竝賜照察,曲垂矜悶,將臣兼帶兩任,亟行鐫削,仍降威罰,治臣前後逋慢瀆撓之罪,以肅朝綱,以安微分,千萬幸甚云云。答曰,省疏具悉。見卿久矣,其庸思焉。今覽卿章,其於胄筵,亦一參焉云,其恙可知。文具羈縻,非勵政時事,所辭兼帶,特爲許遞,使卿以便調理焉。
吏曹參判洪麟漢疏曰,伏以臣於千萬意外,忽叨天官之除,前席承命,章皇逬出,仰以思之,不敢知淵衷之攸在,俯以省之,益不勝私義之難安,惝怳悚懍,歷月靡定。臣之忝叨是職,曾亦數遭矣,憒劣之狀,畢露於天鑑之下,今不必贅陳,而其末終恩遞,特出於曲保之至意,仁愛之天,何物不遂,而生成之澤,在臣偏厚,臣尋常感祝,竊庶幾幸免大戾,今何爲而又有此誤恩也?噫,門闌盛滿,爲世所稱,臣弟兄相對,惕惕然不自安者,不啻若臨淵而履氷,雖閑司漫職,猶不敢視若固有,況此擧世睢盱之地,又況曾蒙特解,便成規例者耶?區區株守,如右所陳,一向泯默,益增惶蹙,敢恃體下之仁,猥陳由中之懇。伏乞聖慈,特垂俯諒,鐫削臣職,以安私分,不勝至祝云云。答曰,省疏具悉。噫,氣雖益衰,事爲不衰。頃者都憲,伊後亞銓,意俱攸在。況與大臣相可否之職,其猶卽謝,況已試之職?目今世道,捨卿誰先?卿勿過辭,從速察職。
司書兪彦鎬疏曰,伏以臣,伏蒙聖慈,特許恩由,歸省父母,獲伸情私,感戴洪造,糜粉難酬。仍伏念臣,猥以無似,屢忝是職,絲毫無裨,醜拙畢露,循省愧懼,若隕淵谷,區區所自勉者,惟在筋力趨走,圖酬萬一,則義當趁卽還朝,無越程限,而況今离筵日開,番次苟簡之時,尤何敢夤緣恩暇,曠日濡滯哉?第臣老母,素抱痰眩之疾,恒有懍綴之憂,近値淫潦彌日,暑濕爲祟,失攝添劇,視前倍蓰,廢却食飮,委頓床席,眞元銷脫,氣息澌苶,目今臣之情理,萬分焦悶,實難一日離違。臣欲遲徊苟淹,則職名在身,未敢偃便,欲抑情就途,則烏鳥牽戀,不忍强捨,去留兩難,公私俱妨,臣誠宸悚憂灼,不知所出,玆不得不冒死陳懇,附上縣道。伏乞天地父母,俯垂矜諒,克賜遞免,以便救護,仍勘臣過限之罪,俾賤分安而朝綱肅焉云云。答曰,踏啓字。
吏曹判書黃仁儉疏曰,伏以臣猥陳血懇,恭竢鐫遞,及奉聖批,不準所辭,驚惶失圖,靡所容措。一向違逋,分義是懼,日昨牌召,冒沒隨詣,及到闕外,聞有臺疏,不敢進身,蒼皇退歸,去就不審,貽羞道路,逬伏私次,若撻于市。臣之初疏自引,只是過去平說,而臺臣忽地張皇,疑之以機穽,斷之以深緊,有若臣替人分疏者然,何其言之危刻至此也?鋒穎所及,畏若轉深,葛藤漸蔓,愧悔尤切,惟有早者斂避,不至大陷罪戾而已。目下情勢,轉動無路,敢陳短章,略暴危悃。伏乞聖慈,俯加諒察,亟命削臣之職,治臣之罪,以謝臺議,以靖私義,不勝幸甚云云。批答見筵說中
乙酉五月十三日辰時,上御景賢堂。親臨召試入侍時,監春秋金相福,知春秋李益輔,弘文提學南泰齊,同春秋沈鏽,對讀官李碩載·李在簡,左承旨鄭尙淳,記事官盧瑞國,假注書南胄寬,記注官黃樸·李命龍,以次進伏訖。金相福曰,夜間,聖候若何?上曰,一樣矣。相福曰,寢睡·水刺之節,亦何如?上曰,一樣矣。相福曰,湯劑進御,何如?上曰,試員入侍,後當服矣。試員限五人,次次入侍,上問姓名後退出。上曰,皆年少翰林材木矣。加圈幾人耶?相福曰,七人矣。仍命頒賜試紙,懸朝耕夜讀賦題後,上曰,左相命召,令史官傳敎。出傳敎上曰,藥房提調,持湯劑入侍。出榻敎相福跪進,上進御。上曰,編次人勿退,午湯劑,使左承旨代監,可也。沈鏽曰,今日是禁軍祿試射,而殿坐相値,若待罷退後爲之,則差晩矣。何以爲之耶?上曰,今日爲之,可也。鏽曰,然則小臣退去乎?上曰,退去,可也。鏽曰,今朝景福宮衛將來言,北苑墻底,得一石函,有王子二字,又有乙巳五月日寅時生字,似是胎函,事當改封,而不敢擅便,敢此仰稟矣。上曰,令衛將,持入,可也。胎封極有弊,而古事則誠好矣。鄭尙淳曰,臺臣見方詣臺矣。上曰,詣臺臺臣入侍。出榻敎獻納權穎啓曰,請還寢鍾城府爲奴罪人天大酌處之命,依律處斷。措辭見上上曰,勿煩。又啓曰,聖廟事體,何等嚴重,自前禁吏·邏卒,不敢入於香橋一步,雖有捕賊之事,亦必招出首奴,使之捕給,所以存敬畏也。日昨捕將,使其校卒,喧鬧於聖廟至近之地者,事未前聞,殊極駭妄。雖因國子長疏陳,聖上旣命重推,其在尊先聖杜後弊之道,不可以問備而止,請當該捕將罷職。上曰,依啓。出擧條上曰,臺臣誠得體矣。人皆如權穎,則予無憂矣。命試官侍衛先退。上曰,注書出去,持入綱目漢高帝卷。賤臣承命持入,命尙淳讀奏。至還軍霸上,排闥直入事,上曰,笑而起,與還軍霸上,其意同矣。上曰,今因紀述,取覽綱目漢紀,心有所興慨者。噫,漢高,紫陽其何稱之,入函關除苛法於沛中,歌大風,氣像若何,而暮年其衰,枕宦却臣。先儒云,血氣雖有時而衰,志氣無時而衰。漢高祖之雄略,觀此,志亦衰矣。噫,予雖否德,心許宗國,以近日觀之,其衰可知,而覽政院故事,雖不按以行之,特命每稟,來頭當盛暑,旣慨而不踐,此浩然之氣自戕者也,豈忍爲此?二十一日朝參,進定於明日,香祗迎後,當殿座於金商門內,三嚴以單嚴,隨時待下敎擧行,承旨先拜置之,禁軍以入直擧行,侍衛仍,次對·朝參兼行。出傳敎上曰,明日朝參時,只政府·六曹·備堂中,常時次對入侍者六曹郞廳各司久任官入參,宗親府·中樞府·敦寧府·儀賓府堂郞·宗親蔭武,皆置之,侍衛只雲寶劍與入直堂郞入侍,宣傳官·武兼,亦入直擧行。出傳敎上曰,左捕將因臺啓處分,代勿出,其代,令右捕將兼察,牌招聽傳敎。出傳敎命書御製追錄,編次人具允明校正後,因命先退。尙淳讀奏吏曹參判洪麟漢疏,上命書批答。上曰,吏判,昨日違牌乎?尙淳曰,違牌而陳疏矣。上曰,今日入來耶?尙淳曰,入到闕外,聞有臺疏,出去云矣。命讀奏吏判黃仁儉疏,上曰,卽重臣之章,故其欲下批,更思之,昨已下敎,宜守此心。重臣何敢陳章,政院亦何曲循?當該捧納承旨遞差,其章給之,與參判,一體牌招察任。出傳敎上曰,此時承旨,不可不備,承旨有闕,代行司直李聖圭除授,牌招察任,房順房。出傳敎上曰,藥房提調,持湯劑入侍。出榻敎相福跪進湯劑,上進御。尙淳讀奏南有容疏,命書批答。又讀奏兪彦鎬疏,踏啓字。又讀奏諸公事後,少退,少頃復入侍。上曰,試圈,其已盡捧耶?尙淳曰,盡捧矣。上曰,幾丈耶?尙淳曰,擧案三十一人,而一則白文呈券,一則有病不赴矣。上曰,藥房提調,持湯劑入侍。出榻敎相福跪進湯劑,上進御。相福曰,今番召試應參三十人中,朴弼淳,病勢猝重,不得赴試云,何以爲之乎?上曰,付於追召試,可也。出擧條李碩載·李在簡輪讀試券。上曰,今番時不必如前小取,多取,可也。相福曰,旣有更外四試之命,今番亦書更外等耶?上曰,勿書,可也。考取五丈後,相福曰,五丈似多,何以爲之耶?上曰,前召試榜,持入,可也。賤臣承命持入。上曰,使在院承旨,書入于差備,可也。上曰,旣有前例,取五人猶爲小矣。上親擇取洪彬·姜彝福·安聖彬·鄭來謙·朴道仁五人。上曰,翰林召試居首人,口傳付職。出榻敎試官先退。尙淳曰,景福宮衛將,持石函來待矣。上曰,召入,可也。賤臣承命出來,與之偕入。上取覽石函旁刻王子乙巳五月日寅時生字後,上曰,還置所在處,如前封築,可也。衛將先退。上曰,入直儒臣入侍。出榻敎應敎洪述海,修撰具庠進前。上曰,石函年月,昭然明白,未知何朝胎函,而詳考國朝寶鑑,則可知矣。自國初至于穆廟,凡王子與入承與否詳考,後日入侍以奏,可也。上曰,國初獻陵四方石,聖祖爲民弊,親詣陵兩片,此昭載國朝寶鑑。誌石之昔爲石者,頃年太室北階,得磁片,其片櫃盛,奉安胎室,丁丑以後,仰體國初盛意,以磁爲代。噫,莫重之處亦然,況其次者乎?藏胎之弊,予知熟矣,而古例難更因循。今於舊闕北城之內,得藏胎石函,書刻若昨,以此觀之,卽中葉以後事也。於孝章潛邸時,已處置,他日封胎封與否,其無可論,已封者,依前守護,而此後凡藏胎,必也御苑精潔處藏置,而此石函亦大,況十年之內,爲水以消,不過缸存,不必石函,只以外陶缸埋置事定式。噫,太廟階上,得磁誌片,舊闕北苑,得石胎函,俱在於六旬望八之境,此無乃涉降,敎予除民弊之一事乎?冞切興感矣。以此分付儀曹,成謄錄以置,觀象監胎封置簿函,令祛之。出傳敎諸臣以次退出。
上在慶熙宮。停常參·經筵。
香祗迎罷後,政院·玉堂·藥房口傳問安。答曰,知道。
李翼元啓曰,大司憲徐命臣牌不進,執義李憲默在外,掌令李萬恢受由在外,李澤徵在外,持平二員未差,今日以監察茶時之意,敢啓。傳曰,知道。
朝參罷後,政院·玉堂·藥房口傳問安。答曰,知道。
李翼元,以都摠府言啓曰,今日入直內三廳武兼禁軍及軍兵等,當爲中日習射,而朝參相値,不得爲之之意,敢啓。傳曰,知道。
鄭尙淳啓曰,吏曹判書黃仁儉,昨日特敎之下,又爲違召,不卽出肅,事甚未安,卽爲牌招察任,何如?傳曰,允。
傳于李翼元曰,侍衛承旨雨具。
吏批啓曰,判尹有闕之代,從二品中問于大臣,差出事,命下矣。朴相德,方在解由未出中,係是大臣薦,破格備擬以入之意,敢啓。傳曰,知道。
又啓曰,藝文提學,今當差出,而擬望之人乏少,外任竝擬,何如?傳曰,允。
有政。吏批,判書黃仁儉進,參判洪麟漢牌不進,參議閔百興進,右副承旨李重祜進。以李崇祜·金容爲持平,尹錫烈爲司書,鄭弘淳爲刑曹判書,朴相德爲判尹,洪樂純爲兵曹參議,權噵爲刑曹參議,南泰齊爲知經筵,金致仁爲右副賓客,黃景源爲藝文提學,尹汲爲司宰提調,朴相德爲歸厚提調,金永燮爲司僕正,趙台命爲宗簿正,睦萬中爲禮曹正郞,權啓學爲兵曹正郞,權德訓爲直講,金學洙爲監察,洪致績爲東部都事,李灌爲軍資主簿,吳濬根爲典獄參奉,尹承烈爲西學敎授,張志豐爲永興府使,承文副正字單李時逸,左副賓客金致仁,右副賓客金尙喆。兵批,判書沈鏽病,參判趙榮進入直進,參議洪樂純未肅拜,參知任毅中病,同副承旨李潭進。以金德厚爲護軍,以玄光宇·朴相德·鄭運維·朴海潤·金致仁·金應淳·李福源·李聖圭爲司直,崔益男·兪彦鎬·徐浩修·朴盛源爲司果。
刑曹判書金致仁疏曰,伏以臣罪重罰輕,猥上自引之懇,而憲臣再疏,乃發此際,滿紙臚列,危辱罔極,臣方泥首戰慄,分甘萬死。何幸聖明在上,照燭無餘,所賜臣疏批旨凡四百有餘言,字字惻怛,可泣鬼神,明之如日,仁之如父,其所以辨析之者,委曲備至,雖使臣自爲之辭,無以復加,況又屢擧臣父,寵褒如新,至以豈不飮涕爲敎,臣奉讀未半,自不覺聲淚之俱發也。噫,從古人臣之遭罹慘刻者何限,而得此於君父有幾人哉?臣雖卽日滅死,固無遺恨,而使臣父有知,其所感泣於冥冥之中者,爲如何哉?臺疏論斷,無復倫理,有非爲人子者所可忍聞,縱荷聖慈,昭釋已盡,在臣痛迫之私,豈不欲洞陳顚末,少暴衷情,而禁令之下,無路披愬,臣於是,徊徨跼蹐,秪增冤懣。念臣不肖,生逢聖世,徒藉先廕,厚蒙渥恩,而行己無狀,陷此大僇,永爲忠孝之罪人,生將何顔以事殿下,死亦何以歸見先臣乎?言之及此,心骨崩裂,天地雖大而不自知置身之所也。臣之蹤地,旣不可復以常人自處,則職名之一日虛帶,彌增惶恐,玆敢略控短章,仰干宸嚴。伏乞聖上,哀而憐之,亟命遞臣之職,勘臣之罪,使臣得以沒齒自靖,頌祝聖恩,以卒生成之澤,不勝萬幸云云。答曰,省疏具悉。不待卿章,特敎開釋,非徒於卿何有,使先卿九原有知,想必感。卿無曰臺臣滿紙臚列,體予頃者之批,深非乎奔走浮囂者,於卿無傷,有何憾也,而人君御下,不過四維,以禮使臣,孔聖遺訓,故今日先聞大臣,卿章適到,所帶本職,今姑許遞,使卿一伸廉隅,重務不至曠焉。噫,於卿曲盡,卿何嫌焉?卿須諒焉。
同副承旨李聖圭疏曰,伏以臣空疏譾劣,本不合於夙夜近密之任,而感激恩數,有除輒膺者,只欲粗效於奔走之節,每自循省,愧懼恒切,而今此特除之命,又出於千萬意外,臣誠驚惶震惕,罔知攸措。在臣分義,固當竭蹶趨承,以伸叩謝之忱,而第臣目下情私,有萬萬煎迫者。臣父所患,閱歲沈痼,苦歇無常,而戒忽少愈,時値暑濕,將涉失宜,諸症越添,又自數日以來,重得泄痢,登溷無算,委頓床席,氣息澌綴。臣方左右扶將,連事藥餌,離側供仕,實無其勢,玆隨召牌,敢陳短章。伏乞聖慈,諒臣難强之私,遞臣見叨之職,仍治瀆撓之罪,以嚴朝綱,以安私分,不勝幸甚。臣無任屛營祈懇之至,謹昧死以聞。答曰,踏啓字。
乙酉五月十四日辰時,上御崇賢門外。香祗迎入侍時,行都承旨兪彦述,左承旨朴昌潤,右承旨鄭尙淳,左副承旨李翼元,右副承旨李重祜,記事官盧瑞國,假注書李鎭復,記注官黃樸,記事官洪彬,以次侍立訖。上具翼善冠·袞龍袍,以步轝出崇賢門,就板位上祗迎後,藥房都提調金相福曰,聖候何如?上曰,一樣矣。仍進湯劑,上進御。彦述曰,李聖圭,不爲入來矣。上曰,何故而然耶?翼元曰,以其親病,方在陳疏中矣。上曰,同副承旨許遞,其代參議李潭除授牌招,先爲進參後謝恩。出傳敎上命尙淳讀祭報府。上由崇賢門還入,諸臣以次退出。
乙酉五月十四日辰時,上御金商門內朝參。大臣·備局堂上引見,同爲入侍時,行都承旨兪彦述,左承旨朴昌潤,右承旨鄭尙淳,左副承旨李翼元,右副承旨李重祜,同副承旨李潭,記事官盧瑞國,假注書李鎭復,記注官黃樸,記事官洪彬,領議政洪鳳漢,右議政金相福,行知中樞洪啓禧,行司直洪象漢,行禮曹判書尹汲,行司直金陽澤,右參贊李益輔,江華留守金尙翼,兵曹判書沈鏽,行副司直鄭汝稷·具善復,訓鍊都正李章吾,工曹參判鄭弘淳,漢城左尹金善行,行副司直元仁孫,大司成徐命膺,司諫李顯祚,獻納權穎,正言任希孝,應敎洪述海,副應敎金致讓,校理李碩載·朴師海,副校理徐命善·尹承烈,修撰李在簡,副修撰具庠,以次進伏訖。上曰,諸臣先四拜,以次進前。鳳漢曰,聖候何如?上曰,一樣矣。相福進湯劑,上進御。上曰,百官軍兵雨具。出傳敎上曰,秋判,何不入來耶?鳳漢曰,卽今則似不得行公,而一番陳疏,然後似可行公矣。上曰,安得更提此言耶?鳳漢曰,旣有禁令,則何敢擧此而陳章乎?翼元曰,刑判上疏到院矣。上曰,果無他言耶?持入,可也。鳳漢曰,判尹及司寇,今方有闕,而前頭恐有乏人之慮矣。上曰,誰可登庸?鳳漢曰,惟在聖簡矣。上曰,右相之意,何如?相福曰,誠好矣。鳳漢曰,鄭弘淳·趙明鼎·朴相德,俱是人望所屬,而臣謂朴相德履歷,差先於明鼎也。以鄭弘淳·朴相德,先爲陞品,好矣,而年久則趙明鼎爲先也。上曰,秋曹·京兆,職務不可曠焉。政官牌招開政,旣問大臣,秋曹·京兆,問于大臣,以從二品中,通瀜備擬。出傳敎鳳漢曰,於前吏判之事,旣已開釋,則殿下勿以謂實然,而且臺臣,不可縮折也。擇言而用之,扶植而奬焉,則自有敢言之風矣。上命賤臣曰,吏判更爲入侍。吏判進前。上曰,何過撕捱乎?仁儉曰,臣固知前吏判之恢公守法,則臣自不能及矣,故疏中略陳說去矣,反激臺臣,終致葛藤,不勝愧悔矣。上曰,往事勿說,而舜何人也,予何人也?卿何推讓於人耶?述海等曰,今我聖上,以望八之年,勤學勤政,一日萬機,而臣於昨日,奉讀傳敎下者,尤可見聖人志氣無時而衰矣,臣實欽仰。且當盛暑,命行朝參,亦出勤勵之意,臣等復豈有仰達之辭?第念敬之一字,爲聖人徹上徹下之工,以至動靜無違,表裏交正,今殿下,若於敬之一字,有所體念,則必臻緝熙光明之域,而無間斷不續之慮。伏望聖上,無處不敬,無事不敬,以毋不敬三字,爲酬用之本,益加聖念焉。上曰,所陳誠實,可不體念焉?相福進湯劑,上進御。鳳漢曰,頃因湖南御史李碩載書啓,戰兵船儲置米變通之策,令道臣,講確狀聞事,覆奏,分付矣。觀此全羅監司沈履之狀本,則備陳沿邑船儲置,數多爲弊之狀,仍以爲船儲置,一依他還例施行,而大邑則千石,小邑則五六百石,酌量分置,作爲戰船米,屬之備局句管,使之折半糶糴取耗,以資改船之費,而至於舊逋,亦依庚辰定式,大邑每年三四百石式,小邑二三百石式,準數捧入,而未準此數之守令,解由拘礙事,請令廟堂,稟處矣。戰兵船儲置,當初設施時,雖値歉年,毋得有逋事,嚴加定式,入法之初,則其數不多,果能遵法而無欠矣。近年以來,米數次次轉加,乙亥與壬午慘凶,其所未捧,勢所不免,而若論國法之不行,則極矣。事之痛駭,莫此爲甚,顧今善後之策,必也更爲定法,使之易於擧行,然後始可無犯法者,設或犯法,亦可依律勘斷。此後則各邑戰兵儲置都數,二萬餘石,磨鍊分排,而大邑則無過二千五百石,中小邑則各無過二千石,每年折半糶糴,以其耗條,取用於新造改槊等價,如或有餘,則報備局後,自惠廳取用。儲置二字亦無義,直以戰兵船米爲名,句管,備局與惠廳,如是改定式之後,如有升合未收,則施以當初所定之律,卽今二萬石外,餘數,令惠廳,從便取來。今此都數酌定,如或有掣礙之端,則亦使道臣,更爲論理狀聞,其各邑分排,則道臣從便爲之,形止亦令狀聞,壬午以後逋欠,亦依庚辰所稟定,每年大邑三百石,小邑二百石,準數入庫,而未準此數者,解由拘礙事,惠廳·戶曹,一體分付,何如?上曰,依爲之。出擧條顯祚·穎·希孝曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條上曰,大臣命召,令史官傳授。出傳敎鳳漢曰,此全羅監司沈履之狀啓也。以爲今番靈巖·海南·咸平等三邑稅穀敗船罪人故敗情節,反覆究問,參以聞見,則明是險洋風濤之所致,決非造謀故敗之事,恐不可直施一律爲辭,而有令備局登對時稟處之命矣。道臣之參情罪而論理狀聞者,誠得按獄之體矣。實狀旣如此,則有難輕施重律,使之依例,具格推覈之意,分付,何如?上曰,依爲之。出擧條鳳漢曰,纔以湖南戰兵船米,更爲定式事,有所覆奏,此是爲民邑大變通之擧也。自今以後,凡爲守令者,苟或畏法意而顧身名,則必當依朝令擧行。至於此米舊逋之限年定數捧上者,亦出朝家憫念民邑之惠也。每年準數捧上之責,在於任守令,若其已遞去者,雖有逋欠之罪,旣由於無前慘歉,則容有可恕,況其在官時,亦豈全然無所捧耶?禁錮定律,恐不可渾施,庚辰定式及今此新定式,在官而不爲遵行者外,其前已遞去者,竝勿論,以示曠蕩之典,亦使知新定法截然難犯之意,何如?上曰,卿奏,是矣。依爲之。出擧條尙翼曰,本府餉儲,殆至耗縮,四萬兩之自朝家前後劃給者,誠極多幸,而七樑庫七百餘間廒,過半京外貸去之穀,卽令還報者,實爲備豫之道。雖以嶺南之軍作米言之,本道則終無輸送之事,本府則連錄會案,名存實無,不可不一番釐正矣。鳳漢曰,近來連仍歲歉,未得擧行,待年豐始可議爲矣。上曰,依爲之。出擧條善復曰,昨年冬曲城下雲臺上,設築將臺事,命下矣。臣昨日,往審形便,則設築處,爲社稷壇內靑龍,亦爲慶熙宮外靑龍。開基築石,事甚重大,敢此仰達。鳳漢曰,臣亦詳聞訓將之言,事勢難便,誠如其所達。且定爲信地,則緩急自當知其所歸,築石之役,不必設施,好矣。上曰,依爲之。出擧條尙翼曰,臣以移牧事,曾已狀請,有摘奸後稟定之命矣。自初牧馬之數,至於八百餘匹,而前後其虎嚂斃,其數甚多,目今見存,不過五十餘匹,則及此移牧,然後可防其嚂斃之患,而雖以本府民情言之,民戶甚多,田結甚少,若令許民耕墾,則募民牧馬,亦有輕重之別,一番看審,在所不已,故敢此仰達。鳳漢曰,此非一時立決者,曾有將臣往審後稟處之敎,待其往審後,始可決定矣。上曰,前訓將旣承命矣。訓將,同時訓將擧行,可也。出擧條諸臣。以次退出。
上在慶熙宮。停常參,只晝講。
藥房都提調臣具允明,副提調臣兪彦述啓曰,夜來風雨,伏未審,聖體調攝,若何?寢睡·水刺之節,亦何如?今日,乃是日次,臣等當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
李潭啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
李重祜啓曰,大司憲徐命臣牌不進,執義李憲默在外,掌令李萬恢受由在外,李澤徵在外,持平李崇祜·金容陳疏入啓,今日以監察茶時之意,敢啓。傳曰,知道。
兪彦述啓曰,注書沈重奎,自鄕上來云,卽爲牌招,何如?傳曰,允。
李重祜啓曰,注書沈重奎遞差,代假注書李鎭復,姑爲仍察,何如?傳曰,允。
兪彦述,以禮曹言啓曰,卽接宗廟署所報,則去夜風雨之餘,宗廟西月廊南邊土壁,全然頹落,西門上內墻一間半,亦爲崩頹云,內墻崩頹,例有慰安之擧。慰安祭,不卜日來十七日設行,而有頉處,待晴擇日,修改,何如?傳曰,允。
李潭,以禮曹言啓曰,卽接孝陵參奉所報,則本陵兩陵後面曲墻內層階石十立,今日因雨頹落云,陵上曲墻階石崩頹,例有慰安之擧。慰安祭,不卜日來十七日設行,而有頉處,本曹堂上郞廳,進去奉審後,稟處,何如?傳曰,允。
李翼元啓曰,明日常參,兩司長官,當爲進參,大司憲徐命臣,待開門牌招,何如?傳曰,允。
又啓曰,明日常參,六曹長官,當爲進參,吏曹判書黃仁儉,刑曹判書鄭弘淳,漢城判尹朴相德,竝待開門牌招,何如?傳曰,允。
李潭,以奉常寺官員,以都提調·提調意啓曰,東藉親耕田所種大麥打作,則所出爲六石之意,敢啓。傳曰,知道。
李重祜,以兵曹言啓曰,禁軍來秋冬等祿試射時,沒技人別單中,懸注以入之意,敢啓。傳曰,知道。
又以兵曹言啓曰,卽接南所衛將牒報,則所屬內司僕寺柳木一株,因風雨折落云,令該所,依例斫去之意,敢啓。傳曰,知道。
注書沈重奎疏曰,伏以臣猥以無似,濫叨洪造,曾於春間,至以特敎,單付記注之任,格外異數,俾及臣父,臣誠惶感無地,黽勉暫出,粗伸叩謝之忱,仍卽援例陳懇,未蒙恩遞,敢違召命,罰止例勘,至今追思,冞切悚蹙。卽者千萬意外,又以副擬,獲蒙天點,繼以馹召恩旨,降及鄕廬,臣聞命惝怳,不敢久淹,蒼黃登途,來伏私次,而第臣有區區難冒者。蓋本院付職,一循薦次,不得違易,乃是舊規,自前或有以末副擬受點者,率皆辭避,不敢冒膺。顧臣所叨,亦是越次,揆以前例,義在必遞,況且右僚,今雖移職講院,自當還付本院,則臣之去就一節,尤非可論,其何可徒恃寵靈,唐突承膺,以壞流來遵守之規也哉?玆隨天牌,略暴微懇。伏乞聖慈,俯垂鑑諒,特許遞免,以存公格,以安私分,不勝幸甚云云。答曰,踏啓字。
左議政尹東度疏曰,伏以臣釁累之蹤,惶愧之情,夫豈敢自同恒人,思浼崇廳,而窮而呼天,疾痛而呼父母,終不敢自阻於慈覆,再陳血籲,仰請嚴譴,不惟不罪,反下溫批,辭旨丁寧,乃以三悶爲敎,臣莊誦三復,悶塞一倍。嗚呼,臣之從前尸瘝,鼎席殆同於不備,國事常至於有妨,此固不容於誅,而目今危迫之懇,未免屢聒命召之稟,鎭日瀆擾,以致仰煩酬應,此又臣之死罪也,而聖明亦旣下燭而俯悶之矣。今臣疾聲之呼,理不可止,惟有亟則鐫削,則可以有補於國事,亦可使臣得免瀆聒之誅,猶且不忍遽斥,敦勉不已,徒使國體益損,而殊榮異數,所以寬假臣者,乃所以益臣之罪也。一日添一日之罪,二日添二日之罪,仰惟上天至仁,何不哀憐而及此乎?若夫臣之情蹤,則豈但悶迫而已哉?方其祿位之苟保也,不過自愧其心,及夫言路擧劾之後,則朝廷之辱也,薦紳之羞也。臣雖十分頑鈍,强欲一日冒居,在淸朝礪四維之道,豈容臣頃刻淟涊,而臣亦嘗叨被罔極之恩遇,何忍使之顚頓狼狽,終喪其咫尺之守哉?至若體先卿之敎,奉讀銘感,涕淚沾臆。臣誠不肖無狀,不能效絲髮之微,以追臣父未卒之報,徒以釁穢控瀝之辭,仰溷黈纊之下,孤負之罪,尤合萬死。近日進退臣隣,不以文具羈縻,屢形於批敎之間,方當聖治益勵之日,如臣之螻蟻微物,亦或不漏於一視同仁之中,臣方席藁顒俟。伏乞聖慈,天地父母,俯垂矜諒,亟許勘削,以幸國事,以靖私義,不勝泣祝云云。答曰,省疏具悉卿懇。噫,卿亦曾經保護,其君篤老乎否乎,其君日衰乎否乎?噫,老與衰,其捨勿論,惡世道顧時事,其常所願,其欲重聽矣。聞頃者因風日之乖常,內以痰滯,外以觸焉,聽瑩特甚,此雖恒心,暮年復政,酬應誠難,爲萬幾而心自苦焉,不無愈焉。今日幾無異乎前日,復竊自歎,聽答八章,二章二相,右相陳章,誠是料外,卿之連章,於予亦困。噫,星之三台,鼎之三足,豈可闕一?況目今其無原任,只有時任,而顧今國事,一君一相,雖欲自强,焉可爲也?雖欲倚毗,亦將爲誰?於衰年可謂寒心,於元元可謂寒心,頃者爲三悶,今復爲三寒心。若此而白首自勉,豈不自愧?以古例言之,往者臺章,雖逐條言之,於卿無毫分撕捱之端,於予開釋無餘,□漢而臨軒,遣十使之事,奚特偕來羈縻,而旣無敦迫之事,從容爲此者,亦爲鄕曲盡也。予旣爲此,卿何困我至此?卿須體小子之慇懃,效古人之鞠躬,安心勿辭,卽爲偕入,聽我一諭。
仍傳曰,批答使偕來史官,傳諭,仍傳命召。
右議政金相福疏曰,伏以臣聞廉義者,人之大防也。明主御下,必以是勵之,人臣事上,亦惟於此焉自飭,一或放倒,則其害於治政,非細事也。臣罪負深重,罷遞未足以少贖也,才識愚下,重任不可以復叨也,而向者之顚倒入肅,實以義重保護,未遑顧他,今幸得間而不知所以自引,則是眞忘廉而沒義也。臣不足言,若臣所叨之職,卽所謂具瞻之地也。出處去就之間,宜若不自放倒,而夤緣於事會之遑遽,因仍於廟堂之職任,殆若初不以罪而遞,旋又宜卽可出而仕者,人之視臣,其將如何,而臣亦豈不自靦於面乎?念臣三載委蛇,一無報效,矧今情地兢蹙,廉義虧壞,有不可晏然冒處於是職者,玆敢短章陳懇。伏惟聖明,俯垂諒察,亟許罷免,以重公器,以安私分,千萬幸甚云云。答曰,省疏具悉卿懇。噫,往事於卿血忱,於予□爾,豈徒往事勿說,心猶愧焉?於輔相之道,其君之意若此,則不介懷而視事,若初無事者,然後君悔可追,臣分當然。不卽謝命,予則曰過矣,則因保護而肅命,聽前席之面諭,而昨參朝會,今者尋章,誠是意外。此何他哉?亦予誠淺。覽卿章欲賜批,其先靦然。噫,目今倚毗,只有兩揆,卿須體君臣之大義,顧小子之至意,安心勿辭,其卽視事,補我暮年。噫,頃者謂臺之敎,幾令人感動,況此時輔相?卿思惜懼之義,何待勉而造朝?卿須諒焉。
仍傳曰,遣史官傳諭。
戶曹判書金尙喆疏曰,伏以臣病在殊域,禮稽反面,向上一疏,未塵天覽,坐違再召,自速邦憲,私心惶悶,靡所容措。臣之離違軒陛,已數旬,而況今聖志益奮,朝參有命,在臣義分,雖欲竭蹶趨參,區區狗馬之疾,非如一時偶感之比,素患胸腹痰積之祟,自經今番關格,生出許多症樣,方其衝亘之際,如刲如刺,若將頃刻隕絶,及其稍降,如欲强進粥飮,則必嘔逆不下,虛煩忒甚,夜眠全失,委頓床席,今爲十三日矣。眞元日漸澌削,神形日益羸敗,人之見者,莫不危之。賴天之靈,雖幸不死,其貽害於民國,不一其端,臣心悶迫,如添一疾。若使臣病,一日二日,或可以從近起動,則臣雖無狀,何敢以一時之恙,爲祈免之計哉?疾痛之極,玆不得不冒死仰籲。伏乞聖慈,天地父母,諒臣病之決難强迫,察臣職之不可暫曠,亟遞臣本兼諸任,仍許長暇,俾得隨意調治,獲蒙生成之澤,不勝幸甚云云。答曰,省疏具悉。聞相所奏,已知,今覽卿章,爲卿悶焉。度支倚重,豈可輕許?成均同知,其亦漫職,胄筵勸講之任,特爲許遞,令卿便意調理。卿其勿辭,俟間行公。
執義李憲默疏曰,伏以臣,頃伏承薇垣召命之日,略陳危迫之私,敢控肝血之懇,聖鑑俯燭,溫諭特降,臣伏讀未半,感淚先逬。揆諸分義,不宜一向違逋,而顧臣被劾餘蹤,有不可自同平人,晏然就職,竟未趨膺,日俟嚴誅。聖度天大,旋許遞改,曾未幾何,柏府新命,又下於千萬夢寐之外,繼而有馹召之命,臣益增惶隕,罔知所以措躬也。臣濫叨鴻私,驟蒙拔擢,歷踐三司,光寵無比,踵頂毛髮,莫非我殿下之賜,雖赴湯蹈火,義不可避。況此淸選,在臣榮幸,臣豈有一分辭遜之意,而猥自塵於宸聽之嚴哉?第臣無似,旣被改正之駁,則臺閣重地,已作鐵限,從今以往,臣之不敢復廁於笏冠之列,不但臣心之自劃,實通朝之所共知也,何敢徒恃寵靈,冒沒承當耶?噫,臣粗誦聖賢之書,幸逢堯·舜之世,退伏窮巷,豈臣本心,而竊伏念人臣仕進之道,廉隅爲重,若不顧廉隅,輕其去就,則只是貪榮利祿之歸耳,其奈自失其身何哉?今臣之微衷,雖已照於日月之明,而在臣自處之道,不可以事在旣往之苟出,亦不敢以天眷隆重而冒進,與其忘廉失己,寧不若守株而處窮。微臣區區之願,惟在於安意耕鑿,歌詠聖德而已,情窮勢蹙,不獲已坐違恩命,臣罪至此,尤當萬死。且臣素多疾恙,又傷暑熱,當夏添劇,泄痢兼發,飮啖全廢,眞元大奪,昏不省識,委頓床玆。以情以病,蠢動無路,玆敢從縣道,略控短章,仰曝危悃。伏乞聖明,天地父母,俯諒臣情勢,亟削臣職名,仍治臣逋漫之罪,又令選部,勿復檢擬,以肅朝綱,以安賤分,千萬幸甚云云。答曰,省疏具悉。往者之事,業已洞察,除輒撕捱,分義不然。爾勿過辭,從速上來察職。
忠淸監司具允鈺疏曰,伏以臣父墳山,在於長湍地,而顧臣縻於職事,久闕省掃。今當遠離,益切霜露之感,倘於未辭陛之前,獲暇往省,則不過數三日,可以復路。伏乞聖慈,俯賜矜許,俾伸至情,千萬幸甚云云。答曰,省疏具悉。卿其依所請往來焉。
持平金容疏曰,伏以臣於春間,忝叨諫職,情私所迫,未免違傲,致勤嚴敎,終被譴罷,至今追思,悚蹙冞切。薄勘未幾,恩敍特降,柏府新命,又下意外,繼而庚牌踵臨,臣誠惝怳感激,莫省所措。念臣言議骫骳,見識孤陋,本不合於淸朝耳目之寄,前後冒玷,輒犯漫命,未敢爲唐突承膺之計者,益爲自知甚明,迷守難變,則今此除旨之下,臣何可徒恃寵命,冒沒出脚,以貽嗤點也哉?伏願聖明,亟命選部,勿復檢擬,以幸公私焉。且臣父年迫八旬,病淹三載,居常懍綴,轉側須人,又當炎暑,將攝失宜,宿病添劇,痰火交攻,神精昏眩,頭疼如碎,食飮全却,症形危惡。臣無他兄弟,晝夜扶將,焦遑度日,目下情理,萬無一刻離捨之望,玆將疾痛之號,敢陳紸纊之下。伏乞聖慈,察臣悶蹙之忱,諒臣煎迫之私,特賜遞改臣職名,仍治臣逋慢之罪,以肅朝綱,以便救護,不勝幸甚云云。答曰,省疏具悉。爾其勿辭護焉。
持平李崇祜疏曰,伏以臣所生偏母,以半生痼疾,今至八耋年紀,日夕沈篤,床玆是依,此非臣離捨翺翔之時,而自惟新進眇末,言私是悚,凡於禁直遠役,有命輒膺,然每當朝衣出門,未嘗不怵然而懼矣。乃於臣向來南下之後,偶因跌墜於盈丈之軒墀,眼面樸破,心神驚絶,終夜昏塞,闔門煎泣。伊時景色,同朝皆憂,而臣固得聞於少甦之後,蒼黃歸視,已經旬望,而宿恙兼闖,前症復發。今則驚血攻眼,晝夜刺痛,風眩煽痰,眞元日陷,奄奄綿息,實有晷刻之急。臣竊自恫,爲子無狀,不能扶將左右,以至於此,焦熬遑迫,莫省攸措。此際除旨遽降,召牌踵臨,念臣周歲昵侍,最被恩榮,爾來逖違,耿結在心,雖以木石之頑,豈不欲入瞻耿光,以伸區區,而至情所奪,義難竝行,捨此叫苦澟綴之危,而呼唱臺省,出入禁闥,誠有所不可忍者。況今所叨職名,非比冗散,以此已亂之方寸,其何能出一言論一事哉?記昔臣秉筆邇班,嘗於諸臣疏懇之除,伏聞聖敎有曰,人子於親病,不當過張,臣誠私心銘佩,有以感大聖人錫類之仁?今臣情理,若能有半日離側之勢,則顧何敢張皇煩溷,以自歸於不孝之科哉?噫,目今聖志方勵,庶官無曠,而臣母此病,非可以時日望差,臣若徒畏義分,苟且羈縻,則乃所以負殿下也。玆敢疾聲呼籲,仰冀日月之照。伏惟孝理之治,無物不體,諒臣情私,許臣鐫削,得以扶持調護,俾尋生路,則天地河海,受恩罔極。臣無任瞻天祈懇涕泣屛營之至,謹昧死以聞。答曰,省疏具悉。爾其勿辭,護焉。
乙酉五月十五日午時,上御景賢堂晝講。正言同爲入侍時,特進官李應協,同知事元仁孫,參贊官李潭,侍讀官洪述海,檢討官李在簡,正言任希孝,假注書李鎭復,記注官黃樸,記事官洪彬,武臣趙國鎭,以此進伏訖。上讀舊受音,述海讀沖漠無朕萬象森然,止只是一箇塗轍。上讀此篇,述海曰,沖莫無朕,卽包得動靜含養之理,燕安靜攝之中,加詳察之功,則不獨有益於學問,亦於靜攝之中,必有大益矣。上曰,所奏,誠是矣。在簡曰,於此篇,察其動靜含養之理,勉以信篤體用之工,此亦大聖人工夫上一大助也。上曰,亦好矣。上命賤臣曰,藥房提調,持湯劑入侍。提調具允明進湯劑,上進御。上曰,中則止,亦理也。建功湯加便香附,連日三貼後,不無其效。便香附,不可捨此,加入三進則過,一兩日依前方日進二貼後,觀氣當下敎,以此分付內局。出傳敎上曰,工曹參議有闕,代玄光宇除授。出傳敎上曰,凡人官職,予非自爲,莫非彼蒼。昨日判尹之陞資觀之,比諸開城留守時,此人病勢,沈痼幾死,今則復甦,而少者則如此作故,皆是難度之事。上曰,旣已興慨,月三朝參已行,況盡日常參乎?明日常參爲之。常參官應參各司,一依昨日下敎擧行,只朝講。出傳敎希孝曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條潭曰,卽伏見京畿監司李景祜同推啓本,則喬桐罪人,去四月朔同推未準擧行,殊無申飭之意,依定式,推考警責,何如?上曰,依爲之。出擧條上曰,噫,故闕得故物,若見故時。今番衛將所得,卽是石函,非欺隱者而其若微也。雖得,其不勸奬,何以以奏?頃者舊闕得嘉禮時金盞者,不過一稚兒而能爲,其時已施賞。此後其或有若此者,卽爲來奏事,分付守直中官衛將。出傳敎上曰,今覽成歡察訪狀聞,入臺之後,無隱陳章。備郞之行,違法濫把,言行不孚,一至此哉?其若飭勵,宜先此人。況頃聞相臣所奏,備郞則只以笞治云,用棍已法外,且非軍務,勿爲用棍事,纔已申飭,何若是違令乎?不可循例申飭,令該府處之,亦莫知本事之果然,其令持供以奏。出傳敎具允明進湯劑,上進御。上曰,復政後,頃者飭勵之下,兩司緘辭照律公事,公車沓至,近者此亦解弛。今乃初看薇院公事八丈,柏府亦有備員行公之時,而不爲者多,薇院亦然,政院察推。出傳敎上曰,明日常參時刻,以辰正三刻擧行,待下敎來詣,只入正時。出榻敎上曰,莫重文書,當付標而不付,其涉駭然,當該中官田宗成,從重推考,勿捧緘辭,以制書有違公律勘處。出傳敎上曰,常參有命,右承旨許遞,其代,行司直李德海除授,牌招察任,房順房。出傳敎上曰,前啓中太成事,旣已停啓,秋曹旣已分付歟?若未果,其令當日內,卽爲分付。出傳敎諸臣以次退出。
上在慶熙宮。行常參,只朝講。
下直,鏡城判官權極。
李重祜啓曰,左議政尹東度,又使錄事,來納命召,何以爲之?敢稟。傳曰,命召,令史官,更爲傳授。
李潭,以禮曹言啓曰,孝陵兩陵上曲墻內改築吉日以今月十七日,已爲推擇啓下,故本曹堂郞,明日將爲進去矣。孝陵·弘陵,相距不過十里,依前例,兼進奉審,以除廚傳之弊,何如?傳曰,允。
又啓曰,判義禁金陽澤,持崔益男供辭,依下敎來待矣。傳曰,入侍。
李德海啓曰,左邊捕盜大將張志恒,時無職名,令該曹,口傳付軍職,何如?傳曰,允。
兵曹口傳政事,副護軍張志恒。
李重祜,以兵曹言啓曰,卽接昌德宮衛將牒報,則曜金門內中松一株,小松一株,今番風雨顚仆云,依例令衛將廳,斫去之意,敢啓。傳曰,知道。
李德海,以義禁府言啓曰,時囚罪人全羅前右水虞候朴信熙,以本律,特爲勘處放送事,命下矣。朴信熙,以本律杖一百,盡奪告身,而杖則依受敎,收贖放送之意,敢啓。傳曰,知道。
編修官臣金宅礪書啓,臣敬奉聖批,傳宣于議政府左議政尹東度所住處,則以爲,臣敢恃終始之恩,洊犯瀆聒之罪,伏承聖批,辭旨旣嚴且摯,有不敢承聞者,情綜轉益窮蹙,罪戾轉益深重,伏地涕泣,惟願遄死,精魂隕越,衷情震悸,螻蟻微懇,又無以自達,席藁縮伏,顒竢斧鉞之遄加云,臣旣承偕來之命,姑爲仍留之意,敢啓。傳曰,知道。
江華留守金尙翼疏曰,伏以臣父母墳山,在漣川地,距臣有不過宿舂之間,而官守有限,經歲曠省,區區霜露之感,撫時益切。卽聞今番之潦,塋域多圮,趁卽補築,有不容緩,情私所迫,敢此陳懇。伏乞聖慈,特許恩暇,俾於歸路,歷伸至情,不勝幸甚云云。答曰,省疏具悉。依所請往來焉。
乙酉五月十六日辰時,上御景賢堂。常參·朝講入侍時,行都承旨兪彦述,左承旨朴昌潤,右承旨李翼元,左副承旨李重祜,右副承旨李潭,記事官盧瑞國,假注書李鎭復,記注官黃樸,記事官洪彬,領事金相福,知事沈鏽,特進官金始煐·鄭光漢,參贊官李德海,司諫李顯祚,侍讀官李碩載,檢討官李在簡,領議政洪鳳漢,以次進伏訖。上命瑞國曰,有啓事官上殿,無啓事官退出。常參諸臣,無一辭竝退出。上命碩載,讀近取諸身,止得之未晩也。上曰,加讀問仁至博愛,可也。碩載讀此篇訖,上讀新受音。碩載曰,明道先生云,天地之間,只有一箇感應而已。以匹夫言之,一念之善,景星景雲,天地萬物,無非感應,伏望體認出來四字,體念焉,上曰,所奏,是矣,當留念矣。在簡曰,仁者,卽愛之性,愛者,卽仁之情,而孟子曰,唯仁人,能愛人,能惡人。若體愛仁,伏望體念於此章焉。上曰,誠好矣。博愛則何有浮囂操競也?鳳漢曰,聖候何如?上曰,耳門潰亂,必是痰也。相福進湯劑,上進御。李顯祚曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條上曰,日昨陞品者,俱是好矣。鳳漢曰,判尹有大家規模矣。且公而淸簡,可以信用矣。上曰,然矣。鳳漢曰,補外三銓官中,兩人先爲內擬,非以長官與次堂之有間。蓋方伯體重,守令任輕,後彼先此,聖意有在。臣之伊日所奏中,如是之後,補外則自在勿論者,亦有以也。判尹朴相德,刑曹參議權噵,不知此由,若或引義,則有非朝家分輕重斟先後之意,事當明示其委折,毋得以此撕捱,斷不可已矣。上曰,依爲之。出擧條鳳漢曰,宰臣李溵之撕捱,今幾周歲,其本事不必每每擧論,而自上旣燭其心事,則在宰臣道理,尤無可引之端,而前後賓對,一不進參,事甚未安。此後則無得懸病,依前行公之意,另加申飭,何如?上曰,欲以近日事陳章耶?鳳漢曰,臺疏本不相關於宰臣,雖或難安,何必引嫌,亦何敢陳章於禁令之下乎?蓋其撕捱者,自然而然矣,朝家明知其無可嫌,而何可一向任其引入乎?上曰,過矣。從重推考,牌招察任。此後辭章,政院勿爲呼堂,可也。出擧條鳳漢曰,頃因工曹判書李泰和所陳,至有財力許貸曹例,變通之定奪矣。蓋工曹一年所入,足可支用,而因其滲漏多端,以致莫可收拾。其時參判鄭弘淳,久滯本任,熟諳弊源,且兼備堂,故使之從便制定,一如保民司之磨鍊刑漢城府事例之爲矣。弘淳,今雖移陞他職,備堂則自如,依前句管,斯速就儲之意,分付,何如?上曰,依爲之。出擧條潭曰,兩司緘辭照律公事,不爲者多,政院察推事,命下矣。憲府諫院,俱有已承受而未及照律者,行公後,不爲擧行,兩司諸臺,竝推考警責,何如?上曰,依爲之。出擧條上命賤臣曰,藥房提調,持湯劑入侍。相福進湯劑,上進御。上命李翼元曰,禧陵·孝陵,奉審以來。諸臣以次退出。
乙酉五月十六日申時,上御景賢堂。判義禁持供辭入侍時,判義禁金陽澤,右副承旨李潭,假注書李鎭復,記注官黃樸,記事官洪彬,以次進伏訖。上命讀崔益男供辭。上曰,大臣之行,不必欲濫騎,而自然有濫把之事矣。二匹馬,何可支撑於轎子乎?出疆使臣亦然乎?潭曰,使行則馬數多矣。上曰,互相遞易也。陽澤曰,雖使行,轎馬不足,故兩西馬多數入去矣。上命賤臣曰,入直儒臣入侍,李碩載入侍。上曰,違牌可駭,故供辭置之,已示弦韋。噫,聞頃者下敎,其復逡巡,豈曰有臣分?若此之後,不可久囚而置之,頃者違牌臺臣時囚者,一竝分揀放送。出傳敎上命賤臣曰,三馬牌入之,騎曹入直堂上入侍。參知任毅中進前,上曰,今覽捕校供辭,與大司成疏本異焉,以此懲治首奴,可也。以曲護懲治,可謂不治其當治,不當治而治者也。奏御不審,當該大司成推考。以此推之,大將處分尤過,前左捕將張志恒敍用,復授前任,卽爲牌招,傳授,命召大將,牌傳令牌。出傳敎上命賤臣曰,奉審承旨入侍,入直下番儒臣入侍。上曰,噫,勿論巨細,其於勘律,功議懸錄,乃所以不忘其功,不泯其議者也,而秋曹公事中,皆有功議,昨於諫院緘辭公事中,乃覺不錄功議,亦不錄非功議,此不過以推考忽之也。違國體非法例,於其人忽其先也,一體擧行事,申飭,此後雖草記擧行者,若有功議者,依承傳各減一等事,一體以啓。出傳敎上曰,今日該府諸囚一人外,皆勘處,今聞虞候朴信熙,尙未照律云,以本律特爲勘處,放送事,分付。出傳敎上曰,今因功議有覺悟者,前者秋曹登聞者,因囚奏供,有放送議處事,判付,而噫,昔年靜攝中,愍其滯囚,乙未年洪以立判付中,供辭後,爲先放送以敎,故雖逐日入啓者,每稱此敎而請放送,猗歟聖德,尙今遵行,無一人一日滯囚者。噫,繼人之後,亦九經之義,而凡上言回啓時,若一邊父母俱無,以情雖可矜置之回啓,必下特許立後之判付,情雖可矜四字,可謂本回啓之肯綮。頃年混爲踏下,追奏施行,不若此,其人不能立後矣。此後雖若此者,禮曹回啓中,必曰情雖可矜,一邊父母俱無,事當勿施,而乙酉五月十六日筵中,此後此等人,特許立後事有敎,依受敎,特爲立後之意,回啓事,捧承傳施行。出傳敎諸臣以次退出。
上在慶熙宮。停常參,只朝講。
自昧爽至辰時,有霧氣。
李德海啓曰,明日常參·經筵取稟。傳曰,只晝講。
又啓曰,來二十一日輪對取稟。傳曰,停。
又啓曰,大司憲徐命臣牌不進,執義李憲默在外,掌令李萬恢受由在外,李澤徵在外,持平李崇祜受由在外,金容受由,今日以監察茶時之意,敢啓。傳曰,知道。
李重祜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府連日監察茶時,事甚未安,除在外受由外,大司憲徐命臣,卽爲牌招,何如?傳曰,允。
傳于李德海曰,明日只晝講,二十日次對,明日晝講兼行,各司久任郞廳,今日晝講,同爲入侍。
李德海啓曰,左議政尹東度,又使錄事,來納命召,何以爲之?敢稟。傳曰,命召,令史官,更爲傳授。
又以禮曹言啓曰,卽接齊陵參奉所報,則今月十五日,本陵陵上子方曲墻,因雨崩頹,以布帛尺尺量,則廣四尺,高二尺八寸,而上階石九立,中階石八立,下階石七立,動退云,陵上曲墻,與階石崩頹,至於如此,極爲驚心,不可無慰安之擧。慰安祭,不卜日,來二十日設行,而依前依本曹堂上郞廳,進去奉審後,稟處,何如?傳曰,允。
又以吏曹言啓曰,新除授永興府使張志豐,戶奴呈狀內,矣上典,曾經本道閫任,法不當赴任於管下之邑,照例遞改云,旣經南道兵使,則法不當往赴,依例改差,何如?傳曰,依爲之。旣有定式,當初備擬,其涉不審,雖當之者宜卽呈遞,其何謝恩?俱矇然,竝推考,其代,一體口傳擇差,當日下送。此時畿甸守令,豈可曠官?陽城代,口傳擇差,當日下送,亦爲一體擧行。
吏曹口傳政事,以鄭運維爲驪州牧使,趙威鎭爲永興府使,兪彦民爲安州牧使,金守默爲陽城縣監。
傳于李重祜曰,左副承旨,右副承旨,同爲入侍。
傳于李德海曰,守令明日來待入侍,陽城縣監,更當下敎,明日同爲來待。
李德海啓曰,明日次對,憲府無進參之員,除在外外,未肅拜人員,竝待開門牌招,以爲入侍之地,何如?傳曰,允。
傳于李重祜曰,駕轎馬三雙待令。
又傳曰,前陪三雙待令。
大駕詣石隅,入幕次後,王世孫遣宮官口傳問安。答曰,知道。
政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于李德海曰,今已晩矣。若爲之,則必致夜深,明日盡爲入來。
乙酉五月十七日午時,上御景賢堂晝講。獻納同爲入侍時,特進官徐志修,同知事洪名漢,參贊官朴昌潤,侍讀官朴師海,檢討官李在簡,獻納權穎,假注書李鎭復,記注官黃樸,記事官洪彬,武臣李興遠,以次進伏訖。上命師海,讀性卽理也,止是有此事也故不言信。上讀此篇,師海曰,此言先善而後惡,此先字,好矣。喜怒哀樂未發之前,何嘗不善,而發而不中,則有惡有凶有非,發而中節,則無往而不善也。且無涵養之功,則何以中節乎?體念於喜怒哀樂之前,則可見大聖人工夫至美之處也。上曰,留念焉。在簡曰,上番涵養之言,好矣。喜怒哀樂未發之工,唯在於信篤二字,伏望體念於中庸信篤之義。上曰,所奏,誠是矣。穎曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條穎曰,臣見識矇陋,言議委靡,擬諸諫諍,夫豈近似,而日昨新除之命,適在於諸臺被譴之餘,飭敎非常,惶感之極,不暇他顧,章皇出肅,適聞捕校,喧鬧於聖廟至近之地,不勝駭愕,有所論啓,卽蒙嘉納褒之,而得體大聖人擇蕘之德,臣方感頌矣,伏見昨下傳敎,以大司成奏御不審,至下推考之命,且以大將處分,尤過爲敎,臣不勝惶悚愧恧之至。夫大司成,旣以不審問備,則臣之不審,無異於大司成矣。大將處分,由於臣啓,而旣有尤過之敎,則臣之擬律過當之罪,於是乎尤大矣,其何可冒居於臺次乎?昨緣夜深,今始來避,所失尤大,請命遞斥臣職。上曰,予亦不知。莫知本事而處分,驟聞論啓,臺體卽然,以此引嫌,其涉太過,勿辭,亦勿退待。出擧條上曰,噫,今日下敎中外,若曰吾君衰而諱聞,則非予之意,非予之意。頃年道傍問民農事,若或誇張者,予笑而言曰,予則誠心以問,而爾等其若道臣巡歷時乎云矣。昔漢文,其雖玄默,烽報甘泉,命三將而躬自勞問,心常曰,以此觀之,漢文果非玄默云矣。近者甘霈,其或過多,欲命禜祭而止者非一,此亦爲民。噫,夙宵所望,今年,昨若不霽,今番其欲必命,於雨於暘,欲導淺誠,雖衰不衰。噫,粵在戊申秋,徹宵聞雨聲,卽命減膳。吁嗟,此心,三十五歲,七十二歲如一。畿甸諸報,誠是意外,若此而曰予不聞,而只飭諸道,此豈誠敬蒼蒼之意乎?今日當往南郊,躬審田野而來,當自敦義門,駕轎而行,只備堂隨駕,挾輦軍八十名,以內入直軍待令,只入番禁軍隨駕,扈衛軍官·局將·副駕轎·雲寶劍·駕前·駕後槍劍軍留營,皆置之,侍衛只入直擧行,承旨備堂,皆以時報隨駕,訓將,只率新營入直標下軍,外營入直,步軍一哨隨駕,時刻整待後,只入正時,守宮,仍政院守宮,以南所衛將爲之。出傳敎上曰,噫,雖衰,夙宵憧憧,卽民事也,雨暘也。頃者望雨之中,因得雨澤,今則勿論高低,可謂周洽,而雖然,其或過中,心亦未弛。今番之雨雖多,猶不過霔,而諸邑所報中,皆云翻盆。凡雨澤同時而下,或不無過不及處,以目下所見言之,其不然,而三十餘邑皆云,此無乃近者聽瑩而然乎?蓋旱小過則先稱枯損,雨小過則稱若此,欲梯來秋沈浦之頉,心常非之,噫,此豈氣衰諱聞而然哉?卽以所見,綜核實狀而然也。噫,爲今日之守令,九重有望八之君,若是用心,其不體此意,任下筆而若此,此非徒瞞君也,卽瞞蒼蒼也。噫,若蒼蠅月光,雖臥中非下雨,而若雨聲果然,以今予耳,豈乎不聞?此亦非諱報也。古有東邊雨西邊日之詩,陽川雖適中,果川不無過中,此後必也適中以報,其勿若是預作堦梯事,先下諭畿營,分付諸道,其體予白首衰君,日夜懸望精報之意。噫,予聞熟矣,以晩作水沈,作爲頉堦,幾十年見之乎?今果若此,故恐或重聽而然,欲命宣傳官看審矣。心雖憧憧,將命駕往南郊親審。噫,氣衰又重聽,而爲民事若是惓惓,今日爲方伯字牧之臣者,焉敢放忽?以此一體下諭諸道。出傳敎上曰,今番動駕時,世孫祗迎儀註置之。出傳敎上曰,安州牧使,代,亦令口傳擇差。出傳敎上曰,此時守令,豈可一刻曠官?驪牧,代,卽爲口傳擇差,待下批,其令當日辭朝。出傳敎上命賤臣曰,藥房提調,持湯劑入侍。具允明進湯劑,上進御。各司久任郞廳,明日來待。出榻敎右副承旨牌招,持囚徒〈案〉入侍。出榻敎上曰,今日不爲仕進諸承旨,一竝牌招。出傳敎上曰,此月當季夏,故取覽秋曹囚徒,其中有殺人干連者,有僞牌推問者。曾已下敎,此等之事,初頭若不商審,日次之後,更無可論,其文案,令秋官,明日次對持奏。出傳敎上命賤臣曰,宣傳官入侍。諸臣以次退出。
乙酉五月十七日酉時,上詣南郊。擧動入侍時,行都承旨兪彦述,左承旨朴昌潤,右承旨李翼元,左副承旨李重祜,右副承旨李潭,同副承旨李德海,記事官盧瑞國,假注書李鎭復,記注官黃樸,記事官洪彬,以次隨駕。上具翼善冠·袞龍袍,以步輿,出崇賢門住輿。藥房都提調金相福曰,聖候何如?上曰,一樣,而畿伯狀聞過中,故予亦親審矣。戶房承旨,兵判入侍事。駕前榻敎上曰,下敎未諭,都監馬軍一體隨駕,龍虎將,只率標下,一體隨駕。出傳敎上曰,雖郊外擧動,明日問安置之。出傳敎上曰,長湍府使及新任守令,竝還宮後入侍。駕前下敎上乘駕轎,出敦義門,命令旗拿入禁軍將。上曰,入軍門,聞將軍令。今則動駕矣,汝親承下敎,則卽當以五馬作隊擧行,乃敢曰,無將令,不善擧行,事當依法也。決棍三度。上曰,禁軍將金養正汰去。駕前下敎京畿監司李景祜,營下胥命,上曰,畿伯勿待命。駕前下敎上曰,路傍上言人,令攸司,從重科治。駕前下敎上至石隅,招集農民,親問曰,今番雨水,不以過乎?群民皆曰,雨水雖多,不害爲五穀之災也。上至靑坡,降轎乘輿,詣射亭。領議政洪鳳漢曰,勞動之餘,聖候何如?上曰,一樣矣。上命賤臣曰,畿邑諸報狀持入。上還入靑坡幕次。上曰,明日欲爲之有下敎事,還宮後,大臣·備堂,入侍于景賢堂。出傳敎上曰,申飭之下,惠民署洞,雖不禁旣禁稧牌,則放恣懸牌,事之可駭,莫此爲甚,京兆該堂,從重推考,該府官員拿處。出傳敎上由敦義門還宮後,諸臣以次退出。
上在慶熙宮。停常參·經筵。
下直,安東府使鄭純儉。
李翼元啓曰,明日常參·經筵取稟。傳曰,停。
藥房都提調臣金相福,提調臣具允明,副提調臣兪彦述啓曰,昨日臨郊省農,侵夜還宮,伏未,審聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于李翼元曰,今日晝講停,備局次對,內局同爲入侍。
又傳于曰,畿伯有申飭事,左副承旨次對,當爲入侍,其代,右副承旨,持昨日傳敎入侍,太學首唱捲堂人及掌議,使之入來。
傳于李重祜曰,大臣·備局堂上引見。
注書盧瑞國病,代黃樟爲假注書。
李翼元啓曰,奉敎李亨元,待敎李東遇·林鼎遠,檢閱尹光禮,旣已停啓,卽爲牌招,何如?傳曰,允。
吏曹口傳政事,以金亨大爲仁川府使,金始烈爲漣川縣監。
李翼元,以成均館官員,以同知館事意啓曰,今朝食堂居齋儒生,有捲堂之擧,而大司成謂有情勢自泮試,陳疏出去,故臣聞卽馳詣泮宮,招致諸生,問其捲堂之由,則諸生等,書陳所懷,以爲太學,卽聖廟藏修之地也,自前凡諸捕校·邏卒,不敢入香石橋一步之地,而泮村若有譏捕之事,則止於立碑之外,招出成均館首奴,使之捉出者,自是三百年成憲,則其所以尊聖廟重太學之意,果何如耶?迺者捕盜部長,以其將令,率其校卒,直入泮宮,謂以捕賊而擅行無忌,肆然喧亂於聖廟至近之地,此莫非近來賢關法綱解弛,古規頹廢之致也。臣等忝守聖廟,目見無前變怪,不勝驚駭,招致首奴,則首奴言內,捕校率二卒,來到碑隅,以捕給盜人之意言及,故首奴,以捉給事,先爲入來,則捕校,不待捉給,仍卽踵入,任自捕捉,且有其他捕校一人,率四五捕卒,已先圍捕,以致喧聒云,故臣等,卽治首奴不能禁人之罪,捕校則使之姑待門外,而初無拘留之事,將欲陳懷,以待處分,而大司成,適以陞抄在泮,先爲陳章,至承捕將推考·校卒科治之敎,臣等所懷,仍以停止矣。今因捕校之誣供原情,而乃有推考大司成,捕將仍任之命,臣等,伏不勝惶懍之地也。當初大司成陳疏之際,捕將送言于大司成曰,捕校出送,則當限死決棍,而請拔疏中以其將令四字云,旣曰限死決棍,則使捕校闌入者,自不可掩,而又請拔去以其將令四字,則豈非恐被不謹之罪,欲諱告君之辭乎?噫,彼武夫,固不足責,而其於尊衛聖廟之義,寧有文宰·武弁·儒生之別乎?其時招問捕校,臣等之所爲也,姑留捕校,臣等之所爲也。捕校供辭中,所謂見欺於泮僕,闌入於泮村者,無非搆虛反實之說,而又以守奴,曲護泮僕齊訴等,敢自節節誣告,更使渠之大將,歸之於全然無過之地者,一何與當初渠將之請拔四字,彌縫掩跡之意,何其巧相符合也耶?今因捕校之瞞告法司,以致處分之至此,則臣等何敢冒入於食堂乎?玆將相率捲堂,略陳所懷云云。臣等,以聖廟事體至重,揆以道理,不可不卽速還入之意,反覆勸諭,半日相持,而諸生等,終不回聽,何以爲之?敢啓。傳曰,旣召儒生下敎。今無引嫌之端,卽爲勸入。
乙酉五月十八日巳時,上御景賢堂。大臣·備局堂上引見,藥房·秋堂同爲入侍時,領議政洪鳳漢,行知中樞府事洪啓禧,行司直洪象漢·金陽澤,行副司直南泰齊,兵曹判書沈鏽,行副護軍鄭汝稷·具善復,訓鍊都正李章吾,左尹金善行,刑曹參判鄭光漢,司諫李顯祚,校理朴師海,持平李崇祜,右副承旨李潭,假注書李鎭復,事變假注書南胄寬,記注官黃樸,記事官洪彬,都提調金相福,提調具允明,副提調兪彦述,醫官方泰輿·許礈·金德崙·李泰遠·金履固·方處明·徐命緯,以次進伏訖。上曰,久任郞廳,待下敎入侍。鳳漢曰,聖候何如?上曰,一樣矣。相福進湯劑,上進御。諸醫診候以奏曰,脈候左右三部,微有索滯,而大抵不足,則一樣矣。上曰,理中建功湯三貼煎入。出榻敎上曰,今覽連伊公事,則鋤乙分其雖恚憤,而雖以連伊斷以逼殺,決無是義,而何不處決湊囚,徒有此下問乎?當該秋堂,從重推考,其令卽爲處決。曺光瑞,此非滯囚者,若是不決,以致下問,秋堂,一體推考,卽爲擧行。出傳敎上曰,兩司卽爲牌招,陽城縣監,今日內署經,其令辭朝。出傳敎上曰,子曰,北星居其所,而衆星拱之,其義大矣。昨覽省耕處,所謂射亭,其涉駭也。予則自曾在邸時,不敢背日而如廁,都城十里之內,問都城而習射。不可不禁,此後禁其射亭,一體許耕。出傳敎上曰,噫,臨御四紀,雖或有登熟之歲,莫知史氏書大有,況頃年大歉,尙今追思,豈敢忘乎?此豈仁愛彼蒼,不恤吾民而然哉?寔予否德,咎實寡躬,彼民奚辜?大抵誠之一字,無過不及。眞僞相雜之意,凡間事爲猶然,況民事乎?噫,雖年已暮氣衰,夙宵憧憧,惟在乎民,故一雨恐或成霖,一陽恐或爲旱,於食於息,罔敢或忽。蓋雨澤之報,雖或有過中者,豈若今番時雨成霖,連日不霽,以此用心?此際覽畿伯狀聞,心自悚然曰,雨過若此而無乃重聽不聞乎?何敢便息,命駕躬審,意蓋此也。雖然,宋臣李沆,水旱奏君,其當難報,或過則非誠也。取覽諸州報狀,漣川一縣外,無此等文字。且隨其報列錄,例也,則狀聞中有曰,連接廣州等三十六邑所報,則雨勢翻盆云,一何混同?況廣州報狀,可謂誠實,而對漣川而首稱,若是狀聞,其涉矇然,不可無飭,京畿監司李景祜,從重推考。果川·通津·南陽所報,俱不無預頉之意,此雖不足深非,漣川縣監則莫雨翻盆大霔,此不過只憑面報而瞞報者,仁川府使崔景興,其曰千兵萬馬,一時驅至,風力所及,無物不摧云,一則慢其君忽吾民,一則慢高高忽元元,此等守令,何能爲百里而臨民?兩邑守令,竝罷職,其代,卽爲口傳擇差,當日下送。出傳敎上曰,各司久任郞廳及來待守令入侍。出榻敎上命賤臣曰,藥房提調,持湯劑入侍,掌議儒臣入侍。相福進湯劑,上進御。顯祚曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條崇祜曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條鳳漢曰,此禮曹粘目也。因東萊府使姜必履狀啓,以爲新島主圖書請改差倭,非久出來,京接慰官及差備譯官差出事,請令廟堂,稟處矣。此是前例,依例差送之意,分付該曹該院,何如?上曰,依爲之。出擧條鳳漢曰,漢城判尹朴相德,備局堂上還爲差下,使之察任,何如?上曰,依爲之。出擧條鳳漢曰,備堂李昌誼,脚病甚苦劇,本職亦無以行公,趙明鼎之病,今雖向差,奔走供劇,亦似爲難,籌司緊任,有難久曠,調理間竝姑許遞,何如?上曰,依爲之。出擧條鳳漢曰,前因兵曹判書沈鏽,以造紙署變通事,陳達,至有消詳更稟之定奪矣。本署策應,不但事大交隣之紙地而已,則其爲所關,固自不輕,而數少紙匠,因其役繁,相繼渙散,本署廨舍,毁廢已久,無以更修,其疲弊不成樣之狀,誠可寒心。在朝家軫念之道,數千兩趁今許貸,然後可以拮据,料賴折半,以賑廳新劃給中,依他例劃貸,折半一千兩,則以兵曹錢貸下,兩處所貸,計年還報一款,自備局商量分付,公廨則自摠廳,顧助修改,何如?上曰,依爲之。出擧條崇祜曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條光漢曰,今承御寶僞造諸罪人斯速究覈之敎,所當卽爲擧行,而元犯玄光垕·孫時雄,居間同情人李巨墨,俱在逃未捕,故堦梯旣絶,鉤得無路。至於光垕,則以僞帖罪人,昨年蒙恩島配,而今又逃走,作此萬萬狡惡之事,尤極痛駭,以多端譏詗,卽爲捕送之意,分付於左右捕廳及黃海道臣,何如?上曰,依爲之。出擧條諸臣以次退出。
上在慶熙宮。停常參·經筵。
兪彦述啓曰,明日常參·經筵取稟。傳曰,停。
李潭啓曰,大司憲徐命臣未肅拜,執義李憲默在外,掌令李萬恢受由在外,李憲默在外,持平李崇祜式暇,金容陳疏入啓,今日以監察茶時之意,敢啓。傳曰,知道。
以承傳色口傳下敎曰,時雨成霖,自二十日至二十二日,祈晴三日事,分付禮曹。
又下敎曰,以月令言之,此是雨下之時,且有開霽之意,瀆屑可念。姑俟日暮,明日受香,若快晴則待下敎擧行事,分付。
又下敎曰,禮房承旨,馳往四門,位板奉安於門樓與否與精潔審察,進排官摘奸以來,以承傳色以奏,明日受香時,興仁門開之事,分付。
又下敎曰,今日祈晴命下,與再昨省耕之意同,皆爲民之意。累日行之,似爲懈怠,三日皆如今日虔誠事,申飭,而四門進去之官,皆爲禁草。
李潭啓曰,左議政尹東度,又使錄事,來納命召,何以爲之?傳曰,命召,令史官,更爲傳授。
朴昌潤啓曰,假注書黃樟,時無職名,令該曹,依例付軍職,冠帶常仕,何如?傳曰,允。
李潭啓曰,檢閱尹光禮,卽爲牌招入直,何如?傳曰,允。
傳于李翼元曰,禮房承旨入侍。
又傳于李翼元曰,文臣朔試射停。
李翼元啓曰,今日禜祭,有待下敎擧行之命,而位板已爲奉安於四門,何以爲之?敢稟。傳曰,將欲下敎矣,仍爲設行。
傳于李德海曰,宣傳官二員,出往南郊,依例立馬。
又傳于李德海曰,秋判已爲批下,牌招察任。
李翼元,以禮曹言啓曰,卽接昭顯廟守直內官所報,則本廟正堂北邊內墻一間,今日因雨崩頹云,正堂內墻崩頹,例有慰安之擧。慰安祭,不卜日,以來二十一日設行,而崩頹處,待晴擇日改築,何如?傳曰,允。
李德海,以兵曹言啓曰,卽接北所衛將牒報,則武德門西邊宮墻一間許,今日因雨頹落云,令紫門監,爲先把子圍排,急速修築,而西營入直砲手十名,依例除出,限修築間守直之意,敢啓。傳曰,知道。
李翼元,以成均館官員,以同知館事意言啓曰,臣招致諸生,傳宣本館草記批旨,則諸生等,以爲筵中旣伏承縷縷下敎,批旨又若是勤摯,不勝惶感,他不暇顧,謹當還入云,仍設朝食堂,臣退去之意,敢啓。傳曰,知道。
刑曹判書鄭弘淳疏曰,伏以臣於千萬夢想之外,忽伏奉秋官寵擢之命,臣於是,自不覺四體之投地,五內之失守,歷累日而殆不能定也。念臣不才,無一可取,顧何能爲役於先臣,而特以錄孤之聖眷,輒紆踰分之殊渥,邇來十餘年之間,周流內外,歷遍華膴,區區圖報之念,夷險何擇,湯火何辭,而惟其才乏適用,勞無可紀,前後踐揚,徒爲榮其身之歸,追先之寸誠雖切,報國之微效未著,此臣所以內省驚懼,中夜悲歎者也。矧自六卿之班,何等峻秩,司寇之長,何等重任,而擧以畀之於罔功之身,不少難愼,此曷故焉?以臣譾劣,雖在亞貳之職,尙懼其不能稱塞,況可以進據八座之列,專管一曹之務乎?古人云,擔子輕重,惟擔不起者知之。今臣所擔,已過其力,顚沛之來,可立而俟,不但臣自知甚明,知臣者,莫不爲臣憂之,而多日泯伏,駁正無聞,一向虛縻,惶蹙轉深,玆不得不仰首鳴號於天地父母之前。伏乞聖慈,念資秩之不可輕畀,諒臣言之非出飾讓,亟命收還臣新授資級,以重官方,以安私分,不勝大願。臣無任屛營祈懇之至,謹昧死以聞。答曰,省疏具悉。今者陞擢之意,朝者已諭,而其亦追懷先卿。此時此任,豈可曠焉?卿勿過辭,其卽行公。
檢閱尹光禮疏曰,伏以臣倖占科第,忝列簪筆,自分醜拙,必速顚沛,果於會圈日久之後,臺言峻發,圈事終僨。此雖諸僚所同被,而如臣謏聞,廁於其間,則遺珠之譏,竊獨慙訟,至於筵稟苟且之斥,實未知其何所聞也。臣之日前供辭,已徹天聰,今不敢更贅,而若其嫌他混奏,不免條陳,還涉煩猥,追思惶汗。何意聖慈,過恕曲貸,不加重勘,仍許察職,臣誠感激惝怳,不知所出。第念一敗其圈,不居其職者,自是截然之館規,臣雖欲喪廉淟涊,而實無一步冒進之勢矣。天牌之下,不敢坐違,隨詣闕外,略控短章,又犯逋慢,罪上添罪。伏乞聖明,終始俯察,刊臣之職,治臣之罪,以存院例,以伸私義,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
正言任希孝疏曰,伏以臣母頃因忌故,往廣州本家,而連値潦雨,未及將還,卽接鄕信,臣母素患胸腹之疾,挾暑重發,宿癖肆動,膈間刺痛,呼吸喘促,有時昏窒,諸般症形,俱係危劇。臣得聞此報,心神飛越,忙投短章,徑尋鄕路,擅行之罪,實無所逃。臣母此病,已成痼症,每歲輒發,浹旬辛苦,必多試鍼藥,始得少效。今臣此去,差待病勢之稍減,仍欲將母上來,顧此臺銜之一日虛帶,非但私心之萬萬悚惶,揆以國體,亦不可一任其瘝曠。伏乞聖慈,俯賜矜諒,特遞臣所帶之職,俾便救護,仍治臣瀆擾之罪,以肅朝綱,不勝幸甚。臣無任屛營祈懇之至,謹昧死以聞。答曰,省疏具悉。爾勿辭往護焉。
大司成徐命膺疏曰,伏以臣,伏見傳敎下者,以臣之奏語不審,辭旨嚴重,至有問備之命,臣誠惶隕澟惕,不知所措,卽取見捕校供辭,則與事實有全然相反處,此類徒知畏罪,不識告君之體,無惑乎其言之如是,而臣雖無似,豈可與此類,較虛實爭曲直哉?惟是見職,卽臣之屢試蔑效者,夫豈有淟涊之理,而恩出特授,義同往役,不得不冒昧副急,欲以六抄爲瓜熟之期。今其情勢如此,一遞之義明矣,自畫之願遂矣,玆敢略控短章,仰請譴何。伏乞亟命鐫削臣職,以肅朝綱,以安私心,不勝幸甚。臣無任屛營祈懇之至,謹昧死以聞。答曰,省疏具悉。其所問備,本無深意,召見掌議,亦已下敎。此等幺麽之事,何復尋章,自損其體?六抄之命,暮年勉飭,豈可中止?卿勿過辭,從速察職。
持平金容疏曰,伏以臣猥將私懇,仰干威尊,縱緣煎迫之情,實切惶蹙之忱,聖恩天大,特許看護,臣伏地感泣,不知所以爲言。由限已過,天牌狎臨,在臣義分,不敢屢違,冒沒一謝,粗伸微忱,而顧此情理,實難暫離,方寸如灼,供仕無路,今日茶時,亦未趨詣,臣罪至此,益無所逃。抑臣竊有所區區至懇,每欲一塵天聽,而蟣蝨賤臣,猥越是懼,趑趄累月,泯默到此,今則情日益急,勢日益迫,不得不冒萬死哀籲於孝理之下,以冀矜憐而垂察焉。臣之老父,今年爲七十九歲矣,本來抱病之中,自三四年前,猝嬰奇疾,火爲主症,痰又交切,神情間多昏瞀,語音有時艱澁,以食則一日所啗,不過數溢,以寢則長夜所睡,未過半更,肌膚日以消鑠,筋力日以澟綴,今月不如前月,今日不如昨日,此非但通朝之所共知,殿下亦於昨年賜對時,有所俯燭而垂愍者也。臣旣無兄弟,且無可伏子侄,獨自將護,晝宵不離,食飮之進,非臣則無人可代,刀刲之試,非臣則無人可替,轉側起居之際,必待臣而扶將,痛癢抑按之時,輒須臣而鎭定。積痼之疾,旣與一時所祟有異,扶護之節,有非時月所可定期,雖無跬步不忘之誠,實有片刻難捨之勢,人子之情,寧不煎悶?念臣釋褐從事,于今五載,間有除旨,未敢趨承者,非徒人器之不稱,實緣情理之所迫,輒犯違傲,罪戾徒積,每煩請急,分義全虧,縱荷聖明曲賜體諒,反顧私心,恒切悚惶。噫,忠孝本無二致,臣旣立朝而事殿下矣,雖其才識淺短,百無肖似,忠愛之心,根於秉彝,況今聖算彌高,睿志益勵,以臣子愛日之誠,豈不思頻瞻耿光?策勉奔走,以爲萬分之一報效之圖,而臣之情事,進退俱難,欲出而供仕,則親側無人,欲退而將護,則魏闕懸心,臣於此,徊徨悶隘,罔知所以爲計也。竊伏惟念我聖上,以孝爲治,凡於群下,曲察情界,有願必遂,臣亦大化中一物,何敢自阻於仁覆之天,不以疾痛之情,仰首哀鳴也哉?倘殿下俯賜矜念,遞臣職名,許臣歸養,從今以後,無復以職事縻之,則臣得以專意救護,庶遂子職,而他日父病,幸有痊可之時,則亦當俯竭愚悃,仰酬聖恩也,然後烏鳥之情,犬馬之誠,可以兩全而無憾矣。伏乞聖慈,天地父母,特允所懇,俾伸至情,千萬幸甚,臣無任屛營祈懇之至,謹昧死以聞。答曰,省疏具悉。噫爾父以舊日侍從,入於耆社,今覽爾章,八耋在明,可謂稀有,覽此章豈不感動,特遞其職,使之便護焉。
同知中樞府事黃景源疏曰,伏以,臣負垢明時,不敢齒於平人,今幾年矣,而天地父母之心,不忍終棄,始許外試,繼命內調,又於今月十四日,授臣以藝文館提學,恩旨之下,同朝相驚,臣於是,撫窮踧踖,不知涕血之交流也,向者臣罪可勝誅哉?自陷大戾,上累天眷,而聖慈曲賜矜容,不加常法,俾全微命,曾未期歲,驟降明宥,六宣特敎,積恩累澤,拯之於九泉之下,躋之於衽席之上,若幽谷已槁之木,雨露濡之,朝滋一寸,暮潤一尺,芃然而復生,臣雖糜殞,何足以少答鴻私乎?自古人臣,犯重辟而得全者蓋過矣,如臣無狀,苟不過殿下至仁,則烏得而保有性命哉?是臣目不瞑之日,一呼一吸,一餔一歠,皆旻天更生之恩也,誠使臣,優游丘壑,歌詠聖德,以沒餘齒足矣,顧安敢仰憑寵靈,復廁於顯列乎?且臣於往年憲臣之言,竊惟駭悚者,夫陞補,計畫以復,私與不私,乃可見也,臣待罪國子長時,設升補,未及計畫,旋卽解職,則憲臣之所以爲罪者,人皆知其落空矣,臣又何辯焉?然憲臣詆之,如彼其深,則臣於所叨之職,其不可以晏然承膺也,審矣。頃蒙恩暇,往省丘墓,纔返私次,而此際除旨遽下,闔門隕越,靡所容措,玆敢冒死仰籲於黈纊之下。伏惟聖明,俯賜鑑諒,亟遞臣提學之任,以靖私義,不勝幸甚,臣無任屛營祈懇之至,謹昧死以聞。答曰,省疏具悉。噫,其所牽復,知卿心之一時昏了,斷斷無他故也,今授此任,以洗往事,頃者臺臣所斥,業已察矣,卿勿過辭,從速察職。
漢城判尹朴相德疏曰,伏以,臣忝叨選部,自速愆尤,善地薄補,非罪伊榮,而我殿下,曲軫人子之至情,特許病母之歸覲,孝理之化,若偏臣身,母子相對,感涕被面,闔門頌祝,酬報無地,乃於千萬意外,忽蒙特旨,內移,曾未數日,又伏承京兆寵擢之命,除旨聯翻,恩數曠絶,負罪賤臣,何以得此?臣始而惝怳,終焉怵惕,實不知所以爲措也。噫,上卿之秩,國之重臣,位高而望隆,任大而責專,苟非全才宿德,表著一世者,無以厭服人心,稱塞重寄也,明矣,顧臣孤蒙蔑識,百不猶人,猥忝宰執之列,固多負乘之譏,而猶以事無自專,隨參末議,可幸無罪,而今乃冥升不已,驟至八座之班,未知聖明,何所取於臣,而有此誤恩也?夫陞秩授官,政體不輕,任使雖久,而功用未彰,則莫可也,踐歷雖多,而望實未著,則莫可也,是安可苟然而已哉?矧今朝廷之上,才彦林立,就中簡擢,不患無人,而大僚誤薦,恩點隨加,如臣糠粃之賤,反在簸揚之前,不但臣心之惶恧冞深,竊恐羞朝廷而辱名器,亦非細故也。臣本菲才眇福,年才强仕,而從前忝竊,已踰涯分,居常澟懼,若隕淵谷,今又加之以夐絶之恩,責之以非分之位,滿盈之忌,顚踣之患,理所必至,殿下之寵臣榮臣者,適足以益其咎而速其災也,此臣所以怵然懷懼,終不敢爲冒膺之計者也。且臣私義,竊有所不自安者,臣於向來,旣與首堂,同被譴補而特加區別,縱荷曲貸之殊眷,同罪異恩,尤是臣難進之一端,廉防宜顧,公議可念,玆敢略搆短章,仰瀆宸嚴之下。伏願聖明,納臣肝膈之至懇,諒臣蹤地之難安,亟收臣新授資級,以重名器,以全微諒,千萬幸甚,臣無任屛營祈懇之至,謹昧死以聞。答曰,省疏具悉。今者陞擢,寔循僉議,追思松都時,於卿可謂異矣,以昔例言之,長官亞堂,自有界限,況補外已滌,西伯則不過重藩臣而欲倚杖也,業已飭敎,卿何提此?此時京兆,不可曠焉,卿勿過辭,從速行公。
乙酉五月十九日辰時,上御思賢閤。禮房承旨入侍時,右承旨李翼元,假注書黃樟,記注官黃樸,記事官洪彬,以次進伏訖。上曰,注書誰也?翼元曰,黃樟也。上曰,與今吏判爲幾許寸耶?翼元曰,爲七寸叔侄矣。上曰,鄭運維爲人極精矣。上曰,藥房提調,持湯劑入侍。出榻敎上曰,右副承旨·同副承旨·編次人入侍。出榻敎提調具允明,右副承旨李潭,同副承旨李德海,以次進伏。上進御湯劑訖,允明曰,昨日連爲進御,今日又爲連次進御,然後似宜好矣。上曰,進服湯劑後,聽瑩之症,少有差減,連進宜矣。上曰,宿宵此心,惟在民事,時雨成霖,農事可悶,四門禜祭,自二十日至二十二日而止之事,分付儀曹,獻官諸執事,另擇虔誠爲之事,亦爲申飭。出傳敎命讀黃景源疏,至旻天更生之言,上曰,此言實出眞情矣,其時臺諫誰耶?潭曰,金養心爲之矣。上曰,欲用則快洗而後可用也,臺論何事耶?潭曰,陞補事也。上曰,前爲大司成乎?潭曰,然矣,曾入大提學圈點矣。上曰,禮房承旨,持禜祭報府,更爲入侍。出榻敎上曰,判尹批下,卽爲牌招察任。出傳敎上曰,永興至判尹,比於從政圖査兒,則可謂上矣,其所撕捱過矣,然則前吏判申晦,特除判義禁邀來乃可乎,人未可知也,判尹爲松都時,病甚難矣,今爲八座,眞命也。上曰,陞補設行,至幾抄耶?德海曰,三抄設行云矣。上曰,今日雨濕如此,而儒生則必欲設行矣。潭曰,今日日已晩,恐難指揮設行矣。上曰,大抵玆事,於本則微細,其所處分,於該廳於該館,不可異同,事實不然,亦已知矣,已示勉飭之意,特寢頃者大司成問備之命,若是下敎之後,於事可謂毛將焉付者也,何敢復爲撕捱?大司成徐命膺,卽爲牌招,明朝設行,其令草記。出傳敎上曰,秋曹長席,豈可曠焉?今者陞擢,寔循久次,意亦在矣,而除旨之下,尙無動意,其何等待?昨日亦有特命速爲處決者,秋判卽爲牌招察任。出傳敎上曰,臺臣所啓雖過中,亦莫知其無挾雜,而旣已都堂圈,則本館初圈之人,勢難行公,欲問領監事而未過,同是翰林,循例違牌,則可也,何敢陳章?三翰林違牌,一翰林陳章,政院其宜退却,而循例捧入,尹光禮章,批答勿施,給之,捧納承旨,從重推考,在院承旨,亦不無不察,一體推考。出傳敎上曰,詣臺臺臣入侍。出榻敎獻納權穎曰,請還寢鐘城府爲奴罪人天大酌處之命,依律處斷。上曰,勿煩。出擧條諸臣以次退出。
上在慶熙宮。停常參·經筵。
李翼元啓曰,明日常參取稟。傳曰,停。
李潭啓曰,大司成徐命臣未肅拜,執義李憲默在外,掌令李萬恢受由在外,李澤徵在外,持平李崇祜式暇,一員未差,今日以監察茶時之意,敢啓。傳曰,知道。
藥房都提調金相福,提調具允明,副提調兪彦述啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安。敢來仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,五衛將作窠時,淸白吏孫金斗南子若年久,其下作窠。
又下敎曰,今日予心,雖不言,朝鮮臣子,必知之矣,惠嬪宮參劑煎入之敎,有意,則金德崙,以爲行素進服云者,極爲泛忽,內局所屬如此,其他何說?金德崙,亟施不敍之典。
又下敎曰,其君尙不御水刺,承傳色中官,偃臥內班院,事之可駭,莫此爲心,承傳色中官韓聖揆,令該府處之。
李德海啓曰,判尹朴相德,特敎之下,昨日違召,今日又不出肅,事甚未安,卽爲牌招察任,何如?傳曰,允。
李重祜,以都摠府言啓曰,今日入直內三廳武禁禁軍及軍兵等,當爲中日習射,而禜祭相値,不得爲之之意,敢啓。傳曰,知道。
李重祜啓曰,左議政尹東度,又使錄事,來納命召,何以爲之?敢稟。傳曰,命召,令史官,更爲傳授。
兵曹口傳政事,五衛將金東鎭作窠代,以李瀞爲之。
傳于李德海曰,和吉之禮,以八月定行,而三揀擇當行,六月吉禮日及揀擇日,如已推擇,書入。
傳于李重祜曰,領右相備局有司堂上,明日,使之入來。
傳于李德海曰,追慕一倍之時,三揀擇,六月內,待下敎擧行。
傳于李重祜曰,蔡濟恭,欲見未果,如未發行,則明日入侍。
又傳于李重祜曰,此時守令,何可一時曠官?榮川郡守金亨大,移拜府使代,令該曹,明日口傳擇差。
又傳于李重祜曰,重臣洪啓禧,明日同爲入侍。
又傳于李重祜曰,儒臣,持春坊乙酉瀋陽日記,明日入侍。
兪彦述,以成均館官員,以行大司成意言啓曰,陞補五抄,依聖敎設場之意,敢啓。傳曰,知道。
李重祜,以義禁府言啓曰,時囚罪人長城府使鄭景淳,扶安縣監李聖師,樂安郡守田光尹等,原情公事判府內,一依筵中下敎,擧行事,判下矣。日前新昌縣監李觀徽供辭判府時,旣承筵敎,今此鄭景淳·李聖師·田光尹等,所坐別無異同,依李觀徽照律例,各杖一百,公罪收贖放送,而鄭景淳·李聖師,旣有功議,依承傳竝減一等,何如?傳曰,允。
乙酉五月二十日辰時,上御思賢閤。藥房入診入侍時,都提調金相福,提調具允明,副提調兪彦述,假注書李鎭復,記注官黃樸,記事官洪彬,醫官方泰輿·許礈·金德崙·李泰遠·鄭允協·金履遂·朴春源,以次進伏訖。上命賤臣曰,他承旨入侍。李德海進前,相福曰,聖候何如?上曰,一樣矣。相福曰,咳嗽,何如?上曰,愈矣,大抵建功湯,無害有益之藥也。相福曰,日氣似冷,生物之屬,毋得進御,是臣望也。上曰,然矣。諸醫,診候以奏曰,脈候左右三部索滯,比觀昨日再昨日,則差減,而大體不爲調均矣。上曰,今日則聽答了然矣。相福進湯劑,上進御,上曰,噫,昨已略諭,而予則益衰益暮,頃年此日,以萬古所無者,雖爲宗國爲臣民,昨年之後,初當此日,噫,昨今停筵,豈自便也,亦豈前期而然?噫,臥而酬應,意亦在焉,嗚呼,心不若此,非慈也,又不若此,何以慰靈?吁嗟,臣工,若知望八其君今日之心,其可同寅乎否乎?其可協恭乎否乎?噫,若有臣分,浮囂之習若春雪而自消,躁競之心,若春氷而自解,噫,今命禜祭,無乃高高彼蒼,爲予今日之心,以霖雨洗滌此等之習,洗滌此等之心哉,雖有開霽之意,此非祈晴而然矣,高高彼蒼爲之者,噫,高高彼蒼,若是爲元元,而衰耄其君,將何爲哉?彼浮囂躁競,其猶爲甚也,目今紀綱之日墜,人心之日下,一則時體,一則自顧,雖昇平無事之時,國不可爲國,君不可爲君,況此等之時乎?以浮囂躁競言之,予於鄒書,常欽誦者,卽都是命有三字也,於官於職,無大無小,非予所授,莫非彼蒼也,是誠何則君雖除矣,此非君也,卽彼蒼也。噫,四十年臨御,年又今望八,其聞熟矣,其見多矣,以此觀之,世間凡事,莫非命也,鄒聖豈欺我哉?昔宋范質詩詳言之矣,人皆於此道,浮囂何益,躁競何益?大抵時體與自顧,卽我國伎倆噫,於予中年之時,其猶不可,況有衰暮之君,誦古人愛日之詩,豈忍爲此?豈忍爲此?噫,從時體而何顔事其君,自顧身而何顔見其先乎?且使其君萬萬夢想外復政,不憚其憊,夙宵岡忽之時,又逢此日,起感憊臥,有此諭,噫,前者雖不可追,來者豈不自勉?不耐慷慨,呼寫以記,仍將此意,勉飭群工。噫,斷斷此心,可質彼蒼,此爲宗國也,爲後昆也,焉敢忽哉?焉敢略哉?出傳敎上曰,古人云板蕩識誠臣,噫,人皆有李瀞之心,使我豈有此感?一除不謝,不復更擧,若此而何以表其忠?申飭兩銓,今日內,卽爲口傳調用,亦爲申飭謝命。出傳敎上命賤臣曰,宣傳官二員入侍。相福曰,吏曹參判洪麟漢,頃者批下之後,尙不出謝,而此人曾經此任,夙著善政之名矣,以前規言之,故相臣鄭太和,位居大臣而其弟致和,除拜吏判而行公矣,故相臣李健命,當任大臣而其弟觀命,亦爲吏判而出仕矣,今此逡巡,其志可尙,而一向逡巡,則在朝家禁爲之道,不可曲循而處之。上曰,吏曹參判洪麟漢,批旨旣諭之後,尙未行公,分義道理,俱涉寒心,其心可尙,而今若許遞,初何授焉?從重推考,卽爲牌招察任。出傳敎上命賤臣曰,都提調,率醫官二員,更爲入侍,刑房承旨入侍。相福率醫官方泰輿·金德崙進前,上曰,惠嬪宮粟米飯,入人蔘二錢重,自今限明煎入。上曰,吏兵曹無闕云,五衛將中年最高者,作窠單付,諸臣以次退。
上在慶熙宮。停常參·經筵。
兪彦述啓曰,明日常參·經筵取稟。傳曰,只晝講。
洪樂純啓曰,大司憲徐命臣未肅拜,執義李憲默在外,掌令李萬恢受由在外,李澤徵在外,持平李崇祜式暇,一員未差,今日以監察茶時之意,敢啓。傳曰,知道。
以承傳色口傳下敎曰,命宣傳官,欲知守直中官勤慢,而宣傳官趙嶸,其敢奉審至敬之處,其涉可駭,令騎曹,待朝參酌,決棍五度。
李德海啓曰,左議政尹東度,又使錄事,來納命召,何以爲之?敢稟。傳曰,命召,令史官,更爲傳授。
金相翊啓曰,領義政洪鳳漢,右議政金相福,備局有司堂上鄭弘淳·元仁孫,依下敎來待矣。傳曰,入侍。
兪彦述啓曰,安岳郡守蔡濟恭,依下敎來待矣。傳曰,入侍。
傳于李德海曰,判尹,使之入來。
李德海啓曰,漢城判尹朴相德,依下敎來待矣。傳曰,入侍。
傳于兪彦述曰,洪樂仁,自進去處雖入來,盡爲看審後,入侍以奏。
又傳于兪彦述曰,譯官漢語校正入來云,入侍時,使之持入。
吏曹口傳政事,以李昌中爲榮川郡守。
備邊司薦,以元景濂爲北兵使。
李德海,以吏批言啓曰,兵曹佐郞金鈍,除授後,過限未上來,依例改差,何如?傳曰,允。
有政,吏曹判書黃仁儉牌不進,參判洪麟漢進,參議閔百興式暇,同副承旨李德海進,啓曰,判書黃仁儉牌招不進,參議閔百興式暇,小臣獨政未安,何以爲之?敢稟。傳曰,仍爲之。
以李晉圭爲持平,以元仁孫爲工曹參判,黃景源爲同敦寧,趙重晦爲兵曹參議,黃仁儉爲右副賓客,趙鼎耉爲左通禮,李遠培爲工曹正郞,睦萬中爲兵曹正郞,李學祚爲司僕主簿,韓錫恒爲司饔主簿,李益烍爲注書,元景濂加嘉善事承傳,申思運接慰官單付,權啓學兼春秋單付。
兵曹判書沈鏽進,參判趙榮進入直進,參議趙重晦未肅拜,參知任毅中病,同副承旨李德海進,啓曰,京畿水使,今番當差出,而當品中可擬之人乏少,堂上曾經兵使,竝擬,何如?傳曰,允。
以柳顯章爲副摠管,李義錫爲都摠經歷,李景老爲兼司僕將,李國賢爲京畿水使,李基采爲部將,李仁普同知單付,李潤成·沈鳳徵·張志豐·邊得讓付副護軍,趙明鼎·鄭尙淳·金汴光·朴尙潤·李翼元·李蓍建·金容·林德躋付副司直,黃樟副司正單付。
李德海,以兵批言啓曰,景福宮衛將李命說,素患痰癖之症,近又添劇,昌慶宮衛將權德來,素患伏暑之症,每當炎節,輒復發作,勢難供職,俱爲呈狀乞遞,竝令姑改差,何如?傳曰,允。
乙酉五月二十一日午時,上御景賢堂。領議政·右議政,備局有司堂上,儒臣·守令,同爲入侍時,左副承旨李重祜,假注書黃樟,記注官黃樸,記事官洪彬,領議政洪鳳漢,右議政金相福,知中樞洪啓禧,陵恩君具允明,漢城判尹朴相德,刑曹判書鄭弘淳,行副司直元仁孫,安岳郡守蔡濟恭,垂恩廟獻官洪樂仁,玉堂尹承烈·具庠,以次進伏訖。鳳漢曰,雨勢連日不止,聖體若何?上曰,每一樣矣。鳳漢曰,進御湯劑後,聖候尙不如前乎?寢睡·水刺之節,亦何如?上曰,猶有咳痛而不至甚苦矣。相福進前曰,八味元好矣,昨日進御乎?上曰,明日可以服之矣。鳳漢曰,當此日,聖心豈不如此,而用心之處,受傷不少,至於饌物,尤當顧念聖躬。上命洪樂仁進前,上曰,樹木近日能茂盛耶?樂仁曰,年年新生之松甚多矣。上曰,守令宰臣進前。蔡濟恭進伏,上曰,自鄕立身,已知卿心,雖知非久上來,而不覺悵然矣。濟恭曰,臣之情私懇迫,不得已求外,犬馬之忱,不勝耿耿矣。命鄭弘淳進前,上曰,今玆陞用,意有在矣,於卿不須勉飭也。弘淳曰,不以臣爲無似,超擢重任,不勝惶感也。命朴相德進前,上曰,頃者處分,非惡卿也,乃玉成也。相德曰,臣自少厚被國恩,而待罪北邑,特蒙恩由,歸護母病,闔門感祝,不意今者,承此特除,尤不勝震惶也。上曰,京兆異於前日,宜修飭以治也。上曰,藥房提調,持湯劑入侍,榮川郡守,肅拜後入侍,坐直承旨竝入侍。出榻敎上進御湯劑訖,鳳漢曰,北兵使沈鳳徵,不但以其身病,呈狀於備局,本道舊伯李昌誼,亦言其難强之狀,京畿水使李潤成,其父篤老,未得將往,今以親病,呈狀,請其及時歸護,閫務不可久曠,私情不可不念,竝姑許遞,何如?上曰,依爲之。出擧條鳳漢曰,前有所達,元景濂可合,而臣則欲試於北閫,相福則欲試於畿閫矣。上曰,好矣,諸宰之意,何如?弘淳曰,臣待罪西邊時,此人爲灣尹,臣素知其才,而但年歲已高,宜用於畿閫矣。相德曰,兩閫雖一體,而北邊絶遠,宜用此人鎭撫矣。上曰,此人甚暸然矣。鳳漢曰,然。上曰,判尹之意,與領相同,可試北閫矣。鳳漢曰,首薦則李思觀爲宜,副薦韓德弼可合矣。上曰,所達是矣。鳳漢曰,李思觀,文武全才矣。相福曰,其爲人縝密矣。鳳漢曰,韓德弼爲人,亦牢確矣。上曰,然矣。鳳漢曰,京畿監司李景祜,日前下敎之後,情地難安,引入廢務云,聖意非有未安於道臣,而然則其在事體,不可引嫌事,當有申飭之道矣。上曰,頃者之事,不過申飭,使之行公,可也。出擧條上曰,北閫·喬桐水使,旣已許遞,政官牌招開政。出傳敎大臣·備局有司堂上·儒臣,先爲退出,上曰,兩閫三望皆好,可見領相之公心矣。命除趙重晦承旨,德海曰,與李潭爲相避矣。上笑曰,在下當避,改書傳旨,可也。上曰,左承旨右承旨許遞,其代參議洪樂純,行司直金相翊除授,牌招察任,房順房。出傳敎上曰,宣傳官三人入侍。出傳敎上曰,左副承旨,敦義門禜祭,摘奸入侍以奏。出榻敎上曰,玉堂上下番,預備兼春秋入侍。出榻敎上曰,藥房提調,持湯劑入侍,玉堂上下番,上番兼春秋,禜祭所,分往摘奸後,入侍以奏。出榻敎上曰,今覽咸鏡道臣狀聞,其無更議者,大抵凡事,隨事設置,此正若矢到處設的,不如仍舊貫,置之事,分付。出傳敎遂少退,有頃,賤臣與黃樸·洪彬,隨右承旨李潭,更爲入侍,上曰,摘奸儒臣·兼春秋·宣傳官入侍。出榻敎上曰,吏兵批,政官入侍承批。出榻敎命承旨,讀孤兒行·木蘭詞,上曰,孔雀詩,謂尾生之信則可矣,非孝子也,孤兒行,亦非悌弟也。上曰,今番朴通事校正後,令驛院,分付關西,御覽件一件,本院習講者,自本院量入分付,蒙語反切,不過數張,令校書館,印進印給。出傳敎上曰,榮川郡守沈士希,故參判聖希之弟云,故兼爲召見矣,此時民社之任,誠難,事當直遞,而卽其兄之弟,特爲仍任前職,前單入之,其雖末擬,非擇差之意,當該銓官推考。出傳敎上曰,今日,異於他日,而日氣亦殊常,故遣宣傳官,摘奸垂恩廟,門無守直人,若入無人處,已涉可駭,而中官李性洽,不守直處,況昨年臨御處,其名,若何?常時宜卽堅鎖,而率雜人,不着笠而只着裏衣,放恣亂坐,聞宣傳官之名,雜人散去,渠則,敢以荷杖之計,宣傳官,謂以踰墻而來云,其欲自免,而反誣門無禁而直入,其何踰墻?非徒事之可駭,莫此爲甚,尤爲無狀者,噫,此人其年遺漏,於渠可謂寬典,仍爲進止中官,過三年後,又差守直,其在感國恩思昔日之道,尤異於他人,而其況今日若有心腸,尤爲感昔着心處,而若是無狀,不可尋常處之,而噫,思三昨年處分諸中官,於此日,其宜惟昔,若今講霜雪雨露,其亦敎也,特爲參酌,良才驛徒三年定配,智仁謙,雖與性洽有異,門不禁,一也,令該府施以制書有違私律施行,而除杖,今日守直軍,令該曹,勿爲徵贖,各杖一百放送,今日入直守僕,亦雖無狀,此乃中官所爲,不無差等,決杖六十,以警日後。出傳敎上曰,宣傳官二員入侍,騎馬四匹立之。出傳敎吏兵批承批時,上曰,李顯命,今爲副摠管,甚得公道矣。上曰,京畿水使望,李國賢爲好矣。潭曰,臣在北時,此人爲慶源善治矣,至同敦寧望。上曰,黃景源,決得洗滌矣,命賤臣,持來垂恩廟祭報府,承旨跪讀,遂以次退出。
上在慶熙宮。停常參,晝夕講。
李德海啓曰,明日再明日國忌齋戒相値,視事頉稟。傳曰,知道。
兪彦述啓曰,注書李益烍,卽爲牌招,何如?傳曰,允。
傳于洪樂純曰,御史同爲入侍。
傳于李德海曰,夕講爲之。
又傳于李德海曰,司譯院,蒙語反切一件,印入事,分付。
又傳于李德海曰,宣傳官二人,卽聽下敎,騎馬四匹立之。
又傳于李德海曰,宣傳官一人待令,騎馬三匹立之。
洪樂純,以兵曹言啓曰,以承傳色口傳下敎曰,命宣傳官,欲知守直中官勤慢,而宣傳官趙嶸,其敢奉審至敬處,其涉可駭,令騎曹,待朝參酌決棍五度事,命下矣。依傳敎,宣傳官趙嶸,決棍五度之意,敢啓。傳曰,知道。
李德海,以兵曹言啓曰,景福宮衛將,令兵曹決棍汰去事,命下矣。依傳敎,當該衛將李仁普,決棍十度,汰去之意,敢啓。傳曰,知道。
又以刑曹言啓曰,今日守直軍,勿爲徵贖,各杖一百,入直守僕,決棍六十事,命下矣。守直軍朴成才·奴占同·介老味等,依傳敎各決杖一百,守僕盧奎燁,決杖六十,竝放送之意,敢啓。傳曰,知道。
洪樂純,以訓鍊都監言啓曰,都監分授都城敦義門北邊體城頹落處改築時,所入石子,今月二十三日爲始,西郊碌磻峴近處,浮出取用之意,敢啓。傳曰,知道。
李德海,以義禁府言啓曰,中官李性洽,良才驛徒三年定配事,命下矣。李性洽,以傳敎內辭意,具罪目依例發遣府羅將,押送配所之意,敢啓。傳曰,知道。
又以義禁府言啓曰,中官智仁謙,以制書有違私律施行,除杖事,傳旨啓下,而特敎定律名者,勿捧原情,直爲草記勘律事,曾有定式矣,智仁謙,今已拿囚,以制書有違私律,杖一百,依傳敎除杖,盡奪告身,而旣有功減一等,放送,何如?傳曰,知道。
洪樂純,以義禁府言啓曰,扶安縣監李聖師,昨年以大同致敗事,有畢賑後拿處之命矣。李聖師,畢賑後,因他事旣已上來,拿囚之意,敢啓。傳曰,知道。
左議政尹東度疏曰,伏以,臣之一日逭罪,一日滯職,其隳憲綱辱朝廷,當如何哉?臣雖至頑,豈不知再三瀆告之爲死罪,而其心愧恥,有甚於死,輒干鈇鉞,連上章牘,及奉聖批,誨諭甚勤,至於從容爲此,爲卿曲盡之敎,含覆掩匿之德,曲體終遂之仁,竝布而兼垂,臣誠頂戴穹昊,刻鏤心骨,益不知死所也。第以臺章無毫分撕捱之端爲諭,此則切恐日月之照,偶未盡燭也,夫臺章之罪臣責臣者,雖曰皆臣自取,而身名之敗衊則極矣,尙復可以擧顔於世乎?凡被人指斥,雖在微官末僚,猶思引義自處,必遞乃已,況名以大官者乎?雖尋常糾劾,尙不敢聒然,況此僇辱賤汚,無復餘地者乎?此其事理,較然明甚,而猶且一向羈縻,是不以廉恥畜臣也,臣豈不萬萬悲冤乎哉?臣旣承嚴旨,不敢復聒,席藁縮伏,顒竢威命,亦旣多日,而訖未有處分,臣之蹤地,於是乎窮且阨矣,肝血已竭,更無餘辭,惟是克畏公議,鐫職自靖,則猶爲知恥之人,若乃仰依恩靈,遂緩哀鳴,則眞是患失之徒,聖明倘加俯念,則其必有以處臣者,臣安得不涕泣呼號,終丐洪造也?一身差累,莫可自湔,沒齒退屛,庶或少贖。伏乞殿下,憐臣之情,削臣之職,議臣當被之律,使四維護張,而一物得保,以卒終始覆燾之恩,千萬泣祝,臣無任屛營祈懇之至,謹昧死以聞。答曰,省疏具悉卿懇。開釋之批,幾答,因予誠淺,巽章又幾登,使卿若此,寔予誠淺,使卿過讓,亦予誠淺,只自恧焉,夫復何論?雖然,臺閣寥寥之際,相規之語,先及大官,予雖示嘉,語不稱停,亦示其飭,年少新進臺臣,其欲無渝,以卿寬大之心,其何深引?噫,今者敦勉,非徒爲卿造朝,當暑月處江郊,悶卿之心,夙宵奚弛,卿須體此慇懃之意,安心勿辭,旋入脩門,庸副此意。因傳曰,此批答,使偕來史官傳諭,仍傳命召。
京畿監司李景祜疏曰,伏以,臣情地兢危,縮伏悚息之中,伏聞昨日筵中,恩敎渙宣,申飭有命,臣於是,驚惶感激,益不知所以自措也。噫,臣罪可勝言哉?向緣狀語昏錯,迺有鑾蹕之臨郊,一則臣之罪也,二則臣之罪也,惶愧之極,咋指無及,震迫之至,鑽地不得,只自席藁泥首,斧鉞是竢,惟我聖上,天地而曲批之,父母而慈覆之,誅罰不加,至下勿待命之敎,霜雪雨露,倏變於俄頃,造化生成,獨偏於一物,負罪賤臣,何以得此?九頓感泣,只有涕血之被面而已。臣雖至愚,亦知一雨一暘,莫非宵肝之憂念,則職忝方岳,何敢一毫放忽,而迷暗之性,觸事憒憒,列邑之混擧,旣涉疏率,字句之過實,全失照檢,上孤委畀之聖眷,下負報效之素心,撫躬慙恨,直欲無生,奏御文字,何等謹嚴,而顧此循例狀聞,亦不免顚錯,律以邦憲,誅戮猶輕,問備薄罰,不足以勘臣辜犯。至於兩守令之譴罷,尤是臣難安之端,臣以報辭謄聞之人,理難倖逭,而情急自引,亦不暇悉暴危懇,玆敢略治短章,疾聲哀籲。伏乞聖慈,亟降威罰,重勘罪負,以爲人臣不職者之戒,千萬幸甚,臣無任屛營祈懇之至,謹昧死以聞。答曰,省疏具悉。今者飭勵,一則爲民,一則勉卿未周,今覽卿章,若見卿心,昨已下敎,卿何若此?其勿辭而察任。
刑曹參議權噵疏曰,伏以,臣罪大罰輕,薄施外補,繼而聖渥如天,俯諒情私,特命近移畿邑,使之從便往來,臣於是,歸哭嬴博,得伸至情,恩私曠絶,古有是否?感結幽明,圖報無地,瞻天稽首,輒有涕淫,不料今者,更加矜念,內移有命,除旨又下,如臣罪累賤劣,何以得此?隨處含恩,冞增踧踖。臣生本脆弱,蒲柳先衰,居常多病,已非恒人,一自喪慘以後,形殼徒存,神精全鑠,筋力奔走,少答涓埃,卽臣平日之願,而今則雖閒司漫職,恐無以自力報效,念之及此,心焉霣墜,仍念臣,向來恩補,朝家雖賜區別,論其郵罰,私悰終難自恕,恩除之下,義當竭蹶,而冒沒承膺,有所不敢,略具短章,仰暴危懇。伏乞聖慈,特垂鑑諒,亟令鐫遞,千萬幸甚,臣無任屛營祈懇之至,謹昧死以聞。答曰,省疏具悉。一時飭勵,何敢撕捱,爾勿過辭,從速察職。
乙酉五月二十二日午時,上御景賢堂晝講。持平同爲入侍時,知事南泰齊,特進官趙榮進,參贊官洪樂純,侍講官金致讓,檢討官李在簡,假注書黃樟,記注官黃樸,記事官洪彬,武臣李彦忠,持平李崇祜,以次進伏訖。致讓,讀自心生道也有是心,至開則達于天道,與聖人一也訖,上受音訖,上曰,陳文義。致讓曰,天體物不遺,此文義極好矣,天道之至大,萬物盡囿于陶甄之中,生長收斂,咸得其宜,則焉有一物不得其所者哉?學問工夫,一字盡矣,堯·舜相授,只是精一而已。上曰,乾道無一息之間斷,故四時代序,循環不已,得至有今日,予深庸嘉尙。在簡曰,愛必兼愛好矣,聖人之心,至公無私,故親親仁民,恩愛普洽,能與天地合德矣。上曰,堯·舜之所以爲聖,不過執其兩端,用其中於民,此與墨子之兼愛異矣。在簡曰,此乃博施濟衆之義也。泰齊曰,此如董子所謂心和則氣和,氣和則形和者也。上曰,此人之良能,張子善喩矣。南泰齊·趙榮進·金致讓·李在簡·李彦忠,先爲退出,上曰,藥房提調,持湯劑入侍。出榻敎命忠州御史李性源入侍,上曰,逋欠官吏,刑推幾人乎?性源曰,八人,盡爲刑推矣。上曰,問目善爲之矣,八人之罪,實爲重大,雖刑推不惜,而予心則常多惻然矣。仍詢農形雨澤,上曰,査按御史書啓,下備局·大臣備堂,詳覽後,三明次對,其令持奏。出傳敎命注書,御史李碩載上來遲速,詳知以奏,賤臣,承命出來,問于政院,以姑無上來消息之意,奏達。上曰,李碩載,幾乎馳來,而恐或爲水所阻而然耶?樂純曰,中路多水,必爲所阻,而匪久似當入來矣。上曰,昨日申飭,又命宣傳官廉察,前後飭勵,若何,而二大門,無一守直人?省記中二名闕點,事之可駭,甚此爲甚,中官業已處分,而只錄省記,不立可知,二處雇立二名皆減,大門軍二名,以鄕軍定立事,分付。出傳敎持平李崇祜曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條崇祜曰,請還寢東呂·址淳等還配之命,更令王府,嚴鞫得正。上曰,勿煩。出擧條上曰,濬川都廳,水標軍待令。出榻敎上曰,宣傳官二員入侍。出傳敎諸臣以次退出。
乙酉五月二十二日申時,上御景賢堂。夕講入侍時,知事南泰齊,特進官趙榮進,參贊官李德海,侍講官金致讓,檢討官李在簡,假注書黃樟,記注官黃樸,記事官洪彬,以次進伏訖。致讓,讀濂溪先生曰,聖希天,至彼以文辭而已者陋矣訖,上受音訖,上曰,陳文義。致讓曰,聖人與天地合其德而不自知其爲聖,故常希天,此殿下之所宜鑑者也。在簡曰,學問工夫,正在此處,旣已賢矣而復希聖,旣已聖矣而復希天,漸進之功,寧有問斷哉?此聖賢之所以日夜孜孜不已者也。上曰,此言誠好,所謂言行相顧者也。榮進曰,恥其君不爲堯·舜者,其義好矣,爲人臣者,以堯·舜之道事其君,則縱不得爲堯·舜,其竭力盡瘁,自任之功,當如何哉?上曰,伊尹之志大矣,如是故能使太甲,遷善遷義,不但文辭而已也。德海曰,臣別無所達,而舜何人予何人之義,最宜詳味,人雖不可爲聖,而立志則尙慕于聖人,然後可以進就,才旣不及于古人,而志又不篤,則其於自棄不遠矣。上曰,聖人皆學以成之,而獨稱顔子爲好學,所謂百尺竿頭,更進一步,此則尤高於此,可謂無窮矣。南泰齊·趙榮進·金致讓·李在簡,先爲退出,上曰,豐德,百弊俱生之處,故頃年動駕時,其時府使李重泰代,以隨駕摠管除授,伊後亦以金應三,差遣校正,本府不可尋常視之,今尹弼德代,以申光翼特授,其令當日辭朝。出傳敎上曰,藥房提調,持湯劑入侍,濬川都廳參軍入侍,景福宮·彰義宮摘奸宣傳官入侍,右捕廳從事官入侍。出榻敎上曰,坐直承旨,持祭報府入侍。出榻敎上曰,昨日命宣傳官,摘奸,今日又命,外面雖似文具,意亦深焉,聞昨日之事,不爲戒嚴,尤爲無狀故也。景福宮·彰義宮,皆無守門軍,混處雜人,事之可駭,莫此爲甚,守直中官崔學亮·金景仁·沈熙復·韓復基,令該府拿處,直施制書有違私律,勘處放送,而竝除杖。景福宮大門,卽衛將所管之處,則不令守門,尤爲無狀,當該衛將,令兵曹,決棍汰去。影義軍守僕,入番之日,宜着紅衣,而不著云,故其涉駭然,招問昨日儲慶宮摘奸宣傳官,亦然云,而俱不在守直處,其涉可駭,此則已嚴處,而此後,各處守僕,於大門內,不敢着靑衣事,一體分付。令次知中官,無時摘奸,或不守直處,或着靑衣者,汰去事,分付。景福宮雇軍二名闕直者,亦以鄕軍代立事,一體分付。出傳敎上曰,俄者摘奸宣傳官二名,更爲入侍。出榻敎上曰,摘奸宣傳官二員,更爲入侍。出榻敎濬川都廳柳入侍,上曰,近來霖雨如此,水標下覆沙多乎?曰,水標前日二尺塡塞,今番果多塞矣。上曰,出參軍後,其效不少矣。德海曰,彼此一般矣。上曰,參軍猛烈故然矣,汝須與參軍,申飭可也。上曰,庚辰濬川時,幾巡登門,何等費力?況留其餘儲,設濬川司,其令隨堆隨鑿,而凡事久則懈怠,故今日召問濬川都廳柳,流沙近者過多,庚辰地平所書者,只見庚字點與劃云,永渡橋,其時騎馬往來處,今則步行僅過云。以此觀之,流沙之過多,參軍之松禁不嚴,地平之沈沙,濬川之不能着實濬川,都廳四道參軍,初欲令兵曹,從重決棍,而今番十分參酌,本司該堂,爲先從重推考,其令嚴飭,日後若復不勤,非徒決棍,當棍汰,一體嚴飭。出傳敎上曰,曾前則功議,皆稱某朝文書中,褻慢故只稱其祖與勳名事,下敎京各司,皆依此擧行,而外方緘答若前,此後依此勿書某朝事,申飭八道及兩都。出傳敎德海曰,獻納權穎,以行公臺諫,屢度催促,終不詣臺,無端闕啓,事甚未安,依定式推考警責,何如?上曰,依爲之。出擧條諸臣,以此退出。
上在慶熙宮。停常參·經筵。
太祖大王忌辰齋戒。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,初八日祝文,八月初一日祝文,預爲製下,或不能淨潔奉安,禮房承旨,進詣香室,祝文草,裹紙以封,奉安於祝文紙所置樓上庫,八日祝文,七日當於仁政殿月臺,親押親傳,六日動駕前,禮房承旨,陪進奉安於昌德宮香室。
金相福,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于金相翊曰,承旨侍衛,雨具。
金相翊啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
傳于李德海曰,承旨入侍。
又傳于李德海曰,坐直承旨,竝入侍。
傳于洪樂純曰,承文院官員,持敬安閣所在詔書或勅書,入侍。
傳于李德海曰,禮房承旨入侍。
又傳于李德海曰,明日香祗迎時,當步行,轎子置之事,分付太僕。
又傳于李德海曰,再明日次對,進定於明日。
李德海啓曰,明日次對,兩司長官,當爲進參,大司憲徐命臣,待開門牌招,以爲入侍之地,何如?傳曰,允。傳于李潭曰,承文院圈點,已爲之,揀擇坐起,使之卽爲之。
又傳于李潭曰,頃聞承旨之言,只令禁草於待令其處之人矣,行人皆禁之云。若然,則柏府下人,必多操縱,今番則只禁於待令之人事,申飭於當該官員。
李德海,以禮曹言啓曰,初次禜祭,旣因特敎設行,而雨勢尙無開霽之意,再次禜祭,何以爲之乎?敢稟。傳曰,於農可悶,雖以此用心,瀆褻宜戒,更觀一兩日,當爲下敎。
又以兵曹言啓曰,卽接北所衛將牒報,則武德門東邊宮墻半間許,今日頹落云。令紫門監,爲先把子圍排,急速修築,而北二營入直砲手五名除出,限修築間守直之意,敢啓。傳曰,知道。
編修官李宅礪啓曰,臣敬奉聖批,傳諭于西部黑石里議政府左議政尹東度所住處,則以爲負罪賤臣,敢復文字干冒,揆分瀆猥,只竢鈇鉞嚴誅,聖度寬恕,溫批降宣,開勉之旨,旣甚諄摯,軫念之恩,又極鄭重,伏地祇受,有淚如瀉。第職名尙靳鐫削,罪戾尙稽勘贖,不生不滅,情蹤轉蹙,跼天蹐地,此何人哉?渥恩如海而釁累莫洗,分義掃地而德意終孤,北望哀號,惟願遄被譴殛云矣。臣旣承偕來之命,姑爲仍留之意,敢啓。傳曰,知道。
洪樂純,以義禁府言啓曰,時囚罪人中官韓聖揆,原情公事判付內,施以不應爲私律勘處,放送事,判下矣。韓聖揆,以不應爲私律,杖八十收贖,奪告身三等,放送之意,敢啓。傳曰,知道。
乙酉五月二十三日辰時,上御崇賢門外。香祗迎入侍時,行都承旨兪彦述,左承旨李重祜,右承旨李潭,左副承旨金相翊,右副承旨洪樂純,同副承旨李德海,記事官李益烍,假注書黃樟,記注官權啓學,記事官洪彬,以次侍立。上具翼善冠·黑團領袍,乘輿出崇賢門外,就板位,香祝祗迎後,仍詣建明門,望香祝,還爲乘輿,藥房都提調金相福,提調具允明,進前曰,聖體調攝,若何?寢睡·水刺之節,亦何如?上曰,一樣矣。請進湯劑,上進御湯劑。上曰,右承旨,馳往建元陵·崇陵,奉審以來事。上曰,兵房承旨及兵判,編次人入侍事。出榻敎上還入大內,諸臣遂退出。
乙酉五月二十三日午時,上御景賢堂。兵判·編次人,同爲入侍時,左副承旨金相翊,假注書黃樟,記注官權啓學,記事官洪彬,編次人具允明,兵曹判書沈鏽,以次進伏訖。上曰,藥房提調,持湯劑入侍。出榻敎上曰,庚子至於今年,爲幾年乎?允明曰,四十六歲矣。上曰然,趙曮之年,今四十七歲矣,今年之霖雨,欲晴不晴,累日沈陰,民事誠爲可悶矣。上曰,香室官員入侍。出榻敎仍進御湯劑訖,上曰,今日乃健元陵忌辰祭日,而予强御湯劑,若於明陵忌辰祭日,則卿等雖勸,誠難進御矣。命承旨書明陵忌辰祭祭文,上曰,追憶國初開創時事,嗚呼,七十二歲,重逢此日,諱歲甲年,只隔三年,豈意今年,復行香祗迎?此誠萬萬料表,況來月何月?吁嗟,庚子之後,其將四十五年,十歲重逢,其猶異也,況幾十年乎?懷愈難抑,祗迎後,於便殿,待奉審承旨復命而留,先製明陵忌辰祭祭文,仍以命焉其所固必孔聖之不爲,今予之氣,尤何敢期必,而如是予定,其亦若此日拜陵之意也。今秋謁陵,當行於明陵,曾亦有行,宜行於十五日,而其日眞殿有事,在於此闕,難以周旋,其勿擇日,以八月初吉日擧行,噫,此亦歲初太室展謁之意也。祭文,同製已下,分付儀曹,依此擧行。出傳敎上曰,來八月謁陵,旣已命,留都,御營廳爲之,隨駕禁軍與馬步軍,一依昨年例擧行,植炬只晝停所爲之,外方凡諸儲置米上下等節,亦依昨年例擧行。出傳敎上曰,昌陵·弘陵,遣官只行祭,順懷墓今番當臨,世孫隨駕置之,回駕時,只行祗迎於迎恩門事,分付儀曹。出傳敎上曰,明陵忌辰祭獻官,一品都尉中塡差,大祝,以時任玉堂,亦爲塡差。出傳敎上曰,奉審承旨入侍。出榻敎仍少退,有頃,賤臣與奉審承旨李潭,記事官權啓學·洪彬入侍,進伏訖,上命承旨,書禜祭祭文,仍爲命讀。上曰,予欲減膳,而此則猶恐爲過而不爲,然豈可泛忽乎?當起而聽之矣。仍起立,上曰,俄者禮曹草記下敎,噫,夙宵此心,惟在農事,一雨一暘,焉可忽耶?禜祭已行,霖雨不霽,若此不已,浸淫可悶,其或過中,水沈可悶,以待承宣,瞻雲憧憧,此際禮曹再次禜祭草記適到,其何靳知時,而常戒者瀆褻,故有更觀一兩日之敎,更以思之,時不可踰,昨日軍號,書以願晴下字,徹曉呼之,有所欠敬,故更以修誠書下,入直騎堂,適以特進官入侍,故下敎,此只修在我之誠之意也。噫,書與心若同,則今日豈復下雨?其欲下敎自飭,體孔聖過猶不及之訓,其雖泯默,噫,高高彼蒼,豈不欲恒雨恒暘,而因予涼德,牟麥雖登,時雨成霖,豈徒憧憧?心切悶焉。更觀二字,於民近忽,於誠近稽,再次禜祭,親製祭文以下,不卜日以二十五日設行,三日而止,獻官,以儒臣差遣,而東門洪述海,南門朴師海,西門具庠,北門李在簡,爲獻官,大祝,以通淸人塡差事,分付。明日傳香時,雖無祗迎,其當整衣立板位而望見,侍衛凡節,依祗迎禮擧行。出傳敎上曰,昔唐宗,觀刈御苑,有敎太子之事,奚徒漢·唐?周公七月篇,卽其使成玉,知稼穡之艱難,冢宰猶然,況其祖乎?明日,與世孫同見,春桂坊,只入直來待,日傘外陪衛繖扇,其令置之,待下敎詣閤外,只入詣板位,正時,予當率世孫,詣板位。出傳敎上曰,獻官以下諸執事,自今日,各別禁草。出榻敎上曰,明日儀註時刻,時刻單置之。出榻敎上曰,禮房承旨,追省記入直,差祭儒臣,竝爲齋宿,諸執事,各其本司淸齋。出榻敎諸臣以次退出。
乙酉五月二十三日申時,上御景賢堂。承旨入侍時,右副承旨洪樂純,同副承旨李德海,記事官李益烍·權啓學·洪彬,以次進伏訖。上曰,奉審承旨,幾乎出來乎?樂純曰,船隻預待,似已越川,非久當回矣。上曰,李碩載,似回還而胡無消息乎?樂純曰,水漲故似處之路塞而然矣。上曰,玉堂上下番,持高麗史儀註卷入侍。賤臣,承命引入,應敎金致讓,修撰李在簡入侍,上曰,承文院官員,胡不待令乎?樂純曰,不爲入直,故使之催促入來,而闕直人,則請罪可矣,而本院請推外,無他可施之罰,何以爲之?上曰,從重推考,更爲催促,持詔勅入侍。上曰,分館記,持入可也。賤臣,承命持入,命樂純讀奏,上曰,善爲矣。承文權知副正字李得華,持詔勅入侍,命樂純讀奏,上曰,儒臣亦從旁見之,可也。上曰,皇極詔勅則無之乎?樂純曰,無之矣。上曰,承文官員,持此先退,可也。德海曰,湯劑煎待矣。上曰,入侍。藥房提調具允明,持湯劑入侍,上進御,允明退出。上曰,諡狀追到者持入。賤臣,承命持入,命樂純讀奏,上聞前導聲,下敎曰,奉審承旨入來矣,斯速回還矣,入侍,可也。賤臣承命引入,右承旨李潭,進伏曰,陵上奉審,丁字閣奉審,碑閣奉審,皆無頉,水路亦善爲完成,祭物亦精潔,諸執事亦無頉,崇陵奉審,亦無頉而典祀廳傷處,已報曹矣。上曰,農形如何?潭曰,麥則已盡刈,川渠則盈溢矣。上曰,誠速還矣。潭先退,諸臣,以次退出。
上在慶熙宮。停常參·經筵。
太祖大王忌辰。
兪彦述啓曰,明日常參·經筵取稟。傳曰,停。
禜祭香祗迎罷後,政院·玉堂·藥房口傳問安。答曰,知道。
以承傳色口傳下敎曰,前郡守尹東晢,再除守令皆未赴守令,隨窠調用事,分付銓曹。
又下敎曰,今日若是沈陰,此心憧憧,四門位板,精潔奉安事,招致奉常寺書員申飭,禁漏官,四門進去與否,亦爲問啓於板位。
又下敎曰,尹東晢俄已下敎,而其父,頃者作散後,尙無職名,此人豈可如此?同中樞一窠作窠,今日內單付,同中樞,文窠中作闕單子,置之。
又下敎曰,禮房承旨,馳往四門,看審祭物諸執事進排官,竝摘奸,虔誠祈晴事,申飭以來。
兵曹口傳政事,同知尹勉敎單付。
傳于李德海曰,明日晝講停。
注書李益烍病,代以李鎭復爲假注書。
傳于李潭曰,禮房承旨入侍。
洪樂純啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
傳于金相翊曰,大臣備局堂上,引見。
又傳于金相翊曰,受由上來守令及未下直守令,次對,同爲入侍。
洪樂純啓曰,持平李晉圭,除拜後過三日不爲出肅,卽爲牌招,何如?傳曰,允。
乙酉五月二十四日辰時,上御崇賢門外。禜祭香祗迎入侍時,行都承旨兪彦述,左承旨李崇祜,右承旨李潭,左副承旨金相翊,右副承旨洪樂純,同副承旨李德海,記事官李益烍,假注書黃樟,記事官權啓學·洪彬,以次侍立。上具翼善冠·袞龍袍,步詣板位,香祝祗迎後,藥房都提調金相福,提調具允明,進前曰,夜間聖體調攝,若何?寢膳·水刺之節,亦何如?上曰,一樣矣。請進湯劑。上進御湯劑,仍爲還入大內。諸臣遂退出。
乙酉五月二十四日巳時,上御景賢堂。大臣·備局堂上引見入侍時,左副承旨金相翊,假注書黃樟,記注官權啓學,記事官洪彬,事變假注書南胄寬,領議政洪鳳漢,右議政金相福,中樞府事洪啓禧,行司直金陽澤,兵曹判書沈鏽,刑曹判書鄭弘淳,漢城判尹朴相德,行副護軍鄭汝稷,行副護軍具善復,訓鍊都正李章五,漢城左尹金善行,工曹參判元仁孫,吏曹參判洪麟漢,司諫李顯祚,副應敎金致讓,持平李晉圭,以次進伏訖。鳳漢曰,霖雨不晴,聖體調攝,若何?連日勞動,臣等不任區區矣。上曰,氣則一樣矣。相福曰,寢膳·水刺之之節,亦何如?湯劑,連爲進御乎?上曰,一樣,而不能久坐,久坐則憊矣。上曰,藥房提調,持湯劑入侍。上進御湯劑訖,上曰,昨見完春君諡狀,重臣公心做去矣,可謂善矣。鳳漢曰,然矣,此人於國家,可以爲大倚杖矣。上曰,今日次對,意有在焉,忠州逋欠事,予意有決,卿意,亦何如?鳳漢曰,忠州極爲要害處,必須大爲設施,而素是地廣人衆,此弊積年而成矣。上曰,道臣狀啓外,李性源添得三人而來,金哥實爲魁首,而御史已杖殺云。此乃守令之過,鼠入庫則不食耶?予嗣服四十年,未嘗烹一阿大夫,而今乃裊示官吏,則是法不行於士夫,行於鼠竊狗盜者也。鳳漢曰,聖敎至當,自上更處分矣。仍下詢啓禧曰,李雲根叔侄兄弟,具入於八人中,宜爲第一,用法於第一,其餘酌處,宜矣。陽澤曰,以御史書啓觀之,二人爲魁,而一人已斃,一人當用法,而以聖上好生之德,必用蕩滌,則後弊不少矣。鏽曰,以國法言之,當用法律,而大體論之,則亦非下吏之罪也。弘淳曰,如欲蕩滌,則數千石穀何惜,而旣已蕩滌,又不用法,國家兩失矣。相德曰,李哥爲罪魁,斷不可撓貸矣。善行曰,今若蕩滌,則非但忠州,他邑亦如,自今以後,歸罪於守令之下敎,爲穩當矣。鳳漢曰,聖上好生之德,孰不欽仰,而臣等猶知執法之義也。上曰,今日進定次對,欲體四百年列聖好生之德矣。鳳漢曰,使守令,自捧逋欠每年數十名,則不過二十年,當畢捧矣。啓禧曰,竊食之吏,旣已酌處,使守令自捧,恐不當矣。上曰,果苟且矣,邑有逋欠而不能狀聞者,當該守令,嚴處可矣。鳳漢曰,自上處分,是曠蕩之典,臣等之意,是嚴國法之意也。上曰,噫,今日何日?又命禜祭,次對,其何進定?意蓋深矣。忠州逋欠事,卽四百年初聞,亦命御史,按査而來,則八吏其雖定法,豈云過矣?況如或差等,雲根則宜施一律,以此消詳者多日,仍以思之,久任而手猾,弊由守令,以頃者湖南諸守令事觀之,此正上有好者,下必甚焉者也。噫,四十年臨御,無端剝民之貪吏,其不一烹,只施一律於下吏,非徒輕重之倒置,雖有逋欠,若趁卽報營爲狀聞,奚至於此?前者掩匿,後者復匿,乃至於此,其本誰耶?此正夫子所謂導之以政,齊之以刑,民免無恥者也。噫,渠雖無狀,一族奚辜?其不蕩滌,必將加徵於小民,一族其猶不忍,況許多小民乎?今日次對進定之命,意亦在焉。嗚呼,壬申創業,今至三百七十餘年,吁嗟,今日,海東愚夫愚婦,莫非昔年赤子也,宜施曠蕩之典於今日,使中外之民,咸沾於聖澤,僉議其雖相持,旣守所重,何不快施其惠?且今雖爲奸吏,其本則民,亦昔年赤子也。書啓十一囚中,金聲纘旣已物故,今無可論,李雲根,特貸一律,黑山島限己身爲奴,崔就寬·張時漢·李民根·朴凡發·李震莢·陰光燁,亦貸一律,嶺沿散配爲奴,御史追啓劉得彭·吳善章·朴重新,道臣其欲徵捧,雖不錄於此,覽其逋欠,與六囚無異,聞其所奏,難捧一也,豈忍留三人而貽弊百人乎?竝此論特貸一律,湖·嶺散配爲奴,其十一吏逋欠,一竝蕩滌,使忠州一境之民,咸知聖德之尙留焉。噫,當今日有此敎,吁嗟,望八,少伸體國初深仁盛德之忱。出傳敎上曰,噫,今日處分所重在焉,故其下敎,雖不諭,履霜堅氷,羲經所戒,防微杜漸,古人亦訓,於漢豈無昔無襦今五袴之詩乎?其所救弊,御史書啓中結語,誠甚切實,令備局,以此申飭諸道,且宜飭其本,此後有逋欠而不卽論報者,當該守令,亟施禁錮之律,奸吏隨其數按律處之,旣律之後,亦何捧其逋欠?切勿侵民,該邑守令,次次充捧,從石數多寡,定其年條事,一體申飭。出傳敎上曰,頃者以故相李之孫錄用事,下敎,其人已作故,噫,故相晩年登第,至於大拜而未能盡用,心常嗟惜者也。今聞其夫人尙存云,其孫中陞六者,特爲懸註調用,其令便養,以示予追思故相之意。出傳敎上曰,奉審承旨入侍時,守令同爲入侍。出榻敎鳳漢曰,忠州奸吏招辭中,所謂書客李鳳德幼弄之狀,極爲無據,一體定配之意分付,何如?上曰,依爲之。出擧條鳳漢曰,闕中諸處,雖有姑勿修理之命,而兩闕內司僕·德應房,今番雨漏,實爲可悶,勢當使之隨便改瓦矣,上曰,依爲之。出擧條鳳漢曰,忠州還上逋欠,全由於外倉之多處設置,守令之不爲親檢也,蓋本邑幅圓太廣,爲慮遠面民人輸運之弊,設其外倉於便近之地,而至於七處各設,終涉張大,亦近要譽,今欲痛祛奸弊,則莫如外倉之稍革,道臣與地方官,務加消詳,不得已者外,可以合設處,使之移合於邑倉後,狀聞之意,分付,何如?上曰,此亦要譽,任便依爲之。出擧條鳳漢曰,忠州諸奸吏,旣已處分,逋欠亦命蕩滌,而道臣前日伏啓中,以各處移轉時,斛縮三百餘石,軍作米虛耗一百三十石,依公州·新昌已行之例,每年配定石數,次次充上,此後軍作米虛錄條取耗一款,限畢捧,姑爲安徐爲請,而未及回啓矣,斛縮則自當入於吏逋蕩滌,都數中,不必別爲擧論,軍作米虛耗,元數不多,勿爲侵民,令其守令,分三年措備入庫,此後取耗,則盡捧後擧行之意,分付,何如?上曰,依爲之。出擧條鳳漢曰,今番豐德之以申光翼特除,聖意有在,而本邑許多弊端,無過於軍丁之投屬於松都·江都也。光翼,雖能善治,其何以與上司相抗而刷還乎?丙辰年間,奉朝賀金尙魯,以繡衣立法申禁,大有其效,七八年前,重臣金陽澤,出補於本邑時,亦爲釐正而除弊矣。今則歲月漸久,其弊如前,今若自朝家變通,一如丙辰之爲然後,豐民可以息肩而安堵,光翼,亦可藉手而爲政矣。上曰,所達是矣,修撰李性源,差遣御史,使之釐正,可也。鳳漢曰,此非時急之事,御史往復本道,量時辭朝,好矣。上曰,依爲之。出擧條持平李晉圭曰,臣有區區所懷,敢此仰達矣。忠州諸吏減死之命,特出於我聖上惻怛好生之德,臣豈不欽仰,而第伏念官吏之偸弄國穀,罪不容貸者,法意至嚴,則今日處分之下,或恐奸吏輩,無所畏戢,日後幼弄之弊,不可杜矣,臣以爲還收減死之典,竝施一律,宜矣。上曰,旣有院啓所懷,噫,豈惜數千石穀?其不揄揚國初聖德,請律雖得臺體,其於蕩滌,尤不必若此,不允。出擧條司諫李顯祚曰,臣有所懷,敢此仰達矣,今日忠州諸吏,一竝不用一律,所逋之穀,亦爲蕩滌,我聖上好生之德,曠蕩之澤,臣切欽仰,而第伏念如是處分,則奸吏輩,無所懲畏,換弄國穀之弊,必將有之。臣以爲罪之稍輕者,雖或容貸,而隨其石數多寡,分其罪之輕重,特用一律然後,可以懲戢而無犯禁之弊,其中最重者李雲根,特用一律,宜矣。上曰,業已諭,非予好生,非予蕩滌,旣已下敎,豈靳一律?不允。出擧條顯祚曰,臣之區區賤見,則隨其石數多寡,分其罪之輕重,而宜用一律,故以李雲根特用一律事,仰達矣。大臣,以諸吏之不請一律,大以爲非,臣之論事不審之失著矣,其何可晏然於職次乎?請命遞斥臣職。上曰,豈靳一律四字,已示微意,大臣奏斥,可謂得體,依啓。出擧條諸臣,遂以次退出。
乙酉五月二十四日午時,上御景賢堂。禮房承旨,守令,同爲入侍時,右承旨李潭,假注書黃樟,記注官權啓學,記事官洪彬,羅州牧使李思觀,水原府使洪趾海,安州牧使兪彦民,利川府使沈公猷,扶餘縣監尹得勳,以次進伏訖。上曰,藥房提調,持湯劑入侍。上進御湯劑訖,上曰,羅牧,何時上來,而牟麥農形,何如?思觀進前曰,中路遲滯而來,已滿四五日矣,農形則得雨頗均,而牟麥爲雨所湯,海邊之民,未免凶稔矣。趾海進前,上問農形雨澤,趾海曰,農事之及時播種,未有如今年者矣。彦民進前,上曰,安州消息聞之乎?彦民曰,未及聞矣。公猷進前,上問農形雨澤,仍曰,公猷,大勝於其叔父矣。得勳進前,上問農形雨澤,仍命曰,汝等宜速往善治也。諸守令先退,上曰,御史李碩載,尙今不來,極可怪也。命承旨,讀湖南褒啓,上曰,全伯爲人極難矣,李聖檍,爲堂下三品乎?潭曰,然矣,曾經亞長矣。上曰,藥房提調,持湯劑入侍。出榻敎上曰,湖南飜盆之雨,無害於農事云,異於漣川之飜盆矣。仍命濟州人入侍,潭曰,姑未得令云矣。上曰,明日入侍,宜矣。諸臣,遂以次退出。
上在慶熙宮。停常參·經筵。
藥房都提調臣金相福,提調臣具允明,副提調臣兪彦述啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎來詣。
中宮殿·惠嬪宮,藥房口傳問安。答曰,知道。
李潭啓曰,明日常參·經筵取稟。傳曰,只晝講。
兪彦述啓曰,右承旨李重祜,今日不爲仕進,卽爲牌招,何如?傳曰,允。
洪樂純啓曰,正言申益彬,自鄕上來云,卽爲牌招,何如?傳曰,允。
兪彦述啓曰,假注書李鎭復,時無職名,令該曹,依例付軍職,冠帶常仕,何如?傳曰,允。
金相翊啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
傳于金相翊曰,大臣,備局有司堂上,三南句管堂上,食後,使之入來。
傳于李潭曰,承文院揀擇坐起,先行後入侍。
傳于李德海曰,惠堂使之入來,內局入侍,同爲入侍。
金相福啓曰,領議政洪鳳漢,右議政金相福,備局有司堂上鄭弘淳·元仁孫,句管堂上洪麟漢,依下敎來待矣。傳曰,竝入侍。
假注書黃樟減下,代李思祚爲假注書。
李德海,以吏曹言啓曰,接慰官申思運呈狀內,身病猝重,勢難赴役云,依例改差,何如?傳曰,若是不已,孰冒往赴,事體寒心,禁推。
又以戶曹言啓曰,卽接廣興倉所報,則來六月朔頒祿次,倉官,進去于左議政尹東度所住處,請受祿牌,則以爲罪累之蹤,方在屛退乞遞之中,區區私義,不敢爲受廩之計云,祿牌不爲出給,何以爲之?敢稟。傳曰,令倉官輸送。
洪樂純,以義禁府言啓曰,中官崔興亮·金景仁·沈熙復·韓福基等,爲施制書有違私律勘處,放送除杖事,傳旨啓下,而特敎定律名者,勿捧原情,直爲草記勘律事,曾有定式矣。崔興亮·金景仁·沈熙復·韓福基等,今已拿囚,以制書有違私律,各杖一百,依傳敎除杖,盡奪告身,而依承傳竝功減一等,放送,何如?傳曰,允。
又以左右捕盜廳言啓曰,因刑曹參知鄭光漢所啓,御寶僞造在逃罪人玄光垕·孫時雄,居間同情人李巨墨等,令左右捕廳捕捉事,奉承傳矣。其中玄光垕,爲先捕得,故移送秋曹之意,敢啓。傳曰,知道。
又以右邊捕盜廳言啓曰,西部池下契居良女蓮伊家,一缸酒,捉來査問,則所供內,欲食餘利,八升米潛釀的實,而被捉於未及成熟之前,故初不買賣云,犯釀罪人蓮伊竝其贓酒,移送秋曹之意,敢啓。傳曰,知道。潛釀尙今不止,其涉寒心,過禜祭後,嚴刑可也。
李德海,以漢城府言啓曰,卽接西部奉事宋載德所報,則部屬池下契居良女蓮伊家,潛釀被捉於右捕廳矣。其家上下切隣良人金源龜·黃道平,任掌金忠先等,依定式嚴處之意,敢啓。傳曰,知道。
敎忠淸監司具允鈺書,王若曰,四國分釐,漢朝重二千石選,一方專制,湖甸按五十州治,爰畀方面之重權,肆撤司喉之長席,惟卿,鍾鼎奕閥,楨幹令姿,風度儁頎,餘事擅翰墨之譽,精神映帶,通才適履屐之當,曁白眉而同受眷知,每喜朝著之聯武,在黑頭而歷躋宰列,尙遲盤錯之試庸,華才敏識之無施不宜,禁闥方岳之有時互重,玆授卿以忠淸道觀察使兼兵馬水軍節度使巡察使公州牧使,卿其祗服寵命,勉展嘉猷,控二南而作捍王畿,責任尤別,間數載而荐設大賑,撫摩宜先,非簡約無以懷綏,惟嚴重乃能彈戢,蓮幕薄試,一路之民俗備諳,棠謠尙傳,乃伯之善政可繼,何煩申申多誥?固知恢恢有餘,於戲,霄漢三更,應多北拱之戀,湖山千里,庶寬南顧之慮,往其欽哉,行且召矣,故玆敎示,想宜知悉,知製敎李在簡製進。
李潭啓曰,卽者弼善李性遂,以其親病,陳疏徑出,原疏纔已捧入矣,所當卽捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,日氣如是開霽,心易懈怠,申飭虔誠事,分付。
弼善李性遂疏曰,伏以,臣於直中,得接家信,臣之八耋偏母,自昨重得暑感,達夜呻楚之餘,素患痰火諸症,輒復發作,寒熱交攻,胸膈否憫,勺水不入,呼吸喘促,急足踵至,催臣來視,臣自聞此報,心神飛越,按住不得,敢陳短章,忙出禁門。伏乞聖慈,諒臣情私,特垂矜憐,亟削臣所帶之職,仍治臣擅離之罪,以肅朝綱,以便救護,千萬幸甚。答曰,省疏具悉。爾其勿辭,護焉。
乙酉五月二十五日午時,上御景賢堂。藥房入診,大臣備局有司堂上,三南句管堂上,同爲入侍時,都提調金相福,提調具允明,副提調兪彦述,醫官方泰輿·許礈·李泰遠·鄭允協·秦興日·李春敷·李翊臣,領議政洪鳳漢,刑曹判書鄭弘淳,行副司直元仁孫,吏曹參判洪麟漢,獻納權穎,持平李崇祜,假注書李鎭復,記注官權啓學,記事官洪彬,以次進伏訖。鳳漢曰,聖候何如?上曰,一樣矣,相福進湯劑,上進御,諸醫,診候以奏曰,脈候左右三部,猶不如常,而大體調均矣。上曰,自今日,只朝進湯劑,加入香附子。出榻敎上曰,目今實注書,有二人,則輪回代差,可也,一時稱頉,皆代假官,事體寒心,注書盧瑞國·李益烍,竝禁推,以懲新進怠慢之習。出傳敎上曰,他史官入侍。賤臣入侍,上命賤臣曰,玉堂李性源入侍。穎曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條崇祜曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條崇祜曰,請還寢東呂·址淳還配之命,更令王府,嚴鞫得情。措辭見上上曰,勿煩。出擧條崇祜曰,近來官吏之偸弄國穀者,在在皆然,而至於今番忠州吏而極矣,減死之命,旣出於我聖上惻怛好生之德,臣豈不欽仰,而第伏念公穀至重,法意至嚴,發露之後,一有容貸,則不但三尺之有枉,日後奸吏輩,將安所畏憚而懲戢也哉?請還收李雲根等十人減死之命,依律處斷。上曰,昨日處分,非予之惠,追思國初,今者臺啓,臺體則然,雖然,昔之臺臣,承懇惻之敎,其猶飮涕停啓,須觀昨日之下敎,此非强爭者,須勿復煩。出擧條上曰,予之性稟,自幼猶然,人之氣稟,各有異焉,不以此爲取捨,雖然,秉筆記注,史體重焉,一敎輒書,史官之職分,何可字字敎行乎?前者數次欲飭猶默,其於今日,係關事體,假注書黃樟減下。出傳敎上命賤臣曰,他承旨入侍。李德海進前,上曰,忠淸道臣,其令當日辭朝,仍爲入侍。出傳敎正言申益彬,牌不進罷職傳旨捧入,上曰,頃者飭勵之墨未乾,而焉敢若此?從重推考,待開門牌招察任。出傳敎上曰,昨日豐德御史下敎,更以思之,其父奉朝賀,曾經此任,以應敎金致讓差遣。出傳敎上曰,昨覽湖南道臣畢賑狀聞,靈光郡守李聖檍居首,其誠可嘉,與全道設賑有異,特賜璽書表裏之典,羅州牧使李思觀,曾經道臣,已知其才,於此任,可謂恢恢,而以狀聞觀之,其勤其誠,可尙,亦施璽書熟馬賜給之典。出傳敎上命賤臣曰,藥房提調,持湯劑入侍,坐直承旨入侍。相福進湯劑,上進御洪樂純入侍,上曰,諸臣少退,申時諸臣更爲入侍。上命世孫侍坐,上曰,昔漢光武,聞東海王河南·南陽之對,光武每常奇之,予亦欲問於世孫,而昨日處分,仰體獻陵之遺敎,今日下敎,欲令沖子知之,秦皇,以衡石程書,敎導嗣子非矣,忠州奸吏,偸食官穀,故道臣,狀請一律矣,予則曰,此亦朝宗所遺民,心甚惻隱,特貸一律,而數千石逋欠,昨已蕩滌矣,三百石逋欠者,御史書啓中,又有一吏矣。其欲一竝蕩減,而諸臣則以爲國用傾匱,不可以蕩滌,此將奈何?世孫曰,寧爲盡數蕩減,許多官吏,如得生活,則聖上好生之德意也。上曰,昔魯君必欲加稅,而孔門弟子,欲爲蠲稅,其君則㦖其經費而加稅,其臣則反欲薄斂者何也?世孫曰,百姓足則君誰與不足,百姓不足,君誰與足哉之意也。上曰,然矣,百姓雖足,君何以足哉?世孫曰,民依於國,國依於民也。上曰,薄斂之道,何以則可乎?予則雖日不暇食,而民猶飢,何以則可以富民乎?世孫曰,君仁而愛民,可以富民矣。上曰,今聞汝言,予甚愧焉,愛民之道,何以則可乎?世孫曰,應役之外,不爲無益之事,使民以時則可也。上曰,今命侍坐,意蓋深矣。上曰,噫,昨日處分,非予施惠,其於昨日,仰體愛民之至仁聖德也,諸臣,持難而處分之後,心自謂曰,今者十吏,其陟降之攸活,近六千石逋欠,亦陟降之蕩滌也,方設禜祭,予之誠不誠,而占于晴不晴,非徒不霽,夕又大注,悚然于中曰,予若誠心揄揚聖德,決不若此,特停已命之講筵,今日其復若然,將欲減膳,仰謝陟降,更以思之,雖體昔施惠於十吏,此不過一忠州,邦內三百六十州之民,其果皆奠居,本道五十四官小民之抱冤者,亦莫知幾人,以此望晴,思已狹矣,夕之霔下,亦無乃陟降指導涼德乎?其中有二三所量者,故今朝特召大臣有司堂上及三南句管堂上,諸道何獨三南,予之所量,其在于三南,此等弊端,三南特甚故也。二三下敎,今方諭矣,而今日聞右相所奏,乃覺,召問其時御史,更思道臣狀聞,不過八吏,御史書啓,三吏加焉,而三百石逋欠者,又有一吏云,雖不問十吏之妻孥,若見其狀,今聞不覺矜惻,噫,此正於渠,强弩之末勢,渠之妻孥,丐生而欲償,雖剝膚椎髓,其何易也?今日召問,初則意不到於此,而無乃此亦愛恤元元而指導歟?噫,昔獻陵,以八道之民,修築都城,其有下敎,此亦以逸遺昆之意也。暮年此心,憧憧宗國,故招世孫而侍坐,問曰,予意三百石,其欲一體蕩滌,而僉又持難,昔明帝爲東海王時,對光武之問,予已衰,欲知爾識量云,則其答藹然有好生之意,嗚呼昨日,揄揚昔年盛德之萬一,今日聞沖子之所對,庶可望補予涼德,未能述事者,何惜三百石逋欠?況道臣狀聞外,九人中三人,旣登御史書啓,而一體蕩減,三百十六石逋欠吏,同三吏一體擧行,所餘五吏,依前道臣狀請懲捧,而切勿備懲,則隣族小民其他若干逋欠者,名旣不聞,何敢踰年而作逋?以此嚴飭,所謂二三下敎者,一則喬桐·新昌·公州·忠州欠米分納事也,此非吏也,亦非民也,雖與還穀有異,噫,暮年心許宗國,一則爲世臣也,一則爲軍民也,守令亦一世臣,則今不可異同,而況其中有十室殘邑者,充納之際,貽弊則一也,一體蕩滌,一則戰兵船儲置米,勿爲未捧事也,初則其數甚尠,故雖今不敢以未捧爲頉,昔之百石者,今至千石,噫,此豈以守令之月廩充之乎?其徵於小民者也,若飭未捧,雖逢歉歲,必也準捧,此弊雖知,猶未悟也,今日大覺,雖舊逋停捧之時,於斯獨捧,此罔民也,噫,白首暮年,豈行罔民之政乎?自今以後,特寢分捧之令,於捧於停,一依他穀例施行,以示一政令之意,噫,昨已下敎,於今處分之後,豈有朝家所不知之一穀逋欠,前官或非,伊後當之者,令熟甘心自諂於禁錮之科乎,亦爲嚴飭諸道,一則敗船人,送于原籍官與拯劣米事也,究厥所由,其雖無狀,幾年桁楊之下,逐年督捧,殆同括毛,此外其尤殘忍者,劣米再徵,拯米代捧者也。噫,雖昨日皆下敎,此亦昔年之遺民也,噫,偸食奸吏,其猶蕩滌,況眞僞相蒙之船人與無辜莫訴之小民乎?各邑年雖不同,從其邑最久一年條,特爲蕩減,以示望八衰君,體昔恤民之意。出傳敎上命賤臣曰,尙瑞院官員入侍,忠淸監司敎諭書安寶,上曰,春坊官,旣無朔數,則辭單申飭之時,曲循捧入,當該承旨,從重推考,此單給之。出傳敎上曰,以予此氣,如此酬應,此唐玄宗吾瘦天下肥之意也。諸臣以次退出。
上在慶熙宮。停常參,只晝講。
李潭啓曰,明日常參·經筵取稟。傳曰,只晝講。
金相翊,以都摠府言啓曰,今日入直內三廳武兼禁軍及軍兵等,當爲中日習射,而禜祭相値,不得爲之之意,敢啓。傳曰,知道。
又啓曰,假注書李思祚,時無職名,令該曹依例付軍職,冠帶常仕,何如?傳曰,允。
傳于金相翊曰,逋欠米蕩滌數爻,該堂知而入來,晝講入侍以奏。
又傳于曰,今日快晴,心易懈怠,止於今日,四門虔誠事,着實申飭。
又傳于曰,北閫除拜已久,尙無辭朝事,今日辭朝,晝講,同爲入侍。
又傳于曰,宣傳官李,聽下敎而往龍山,騎馬二匹立之。
又傳于曰,能麽兒堂郞入侍。
傳于李德海曰,闕內三處入直哨官,宣傳官四員及龍虎營入直敎鍊官,待令。
洪樂純啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
李潭啓曰,卽者吏曹郞廳來言,今日爲政事,命下,而判書黃仁儉,參判洪麟漢,參議閔百興,俱以病不來,不得開政云。判書·參判·參議,竝爲牌招開政,何如?傳曰,允。
李德海,以吏批言啓曰,新除授順興府使李宗燁呈狀內,矣身素患痰癖之症,重傷於海西水土,胸腹浮脹,寒熱互作,吐瀉兼發,神息奄奄,以此病狀,時月之內,萬無起動赴任之望云,身病旣如是危重,則此時公務,有難曠廢,亦不可等待其差歇,依例罷黜,何如?傳曰,允。
有政。吏批,判書黃仁儉牌不進,參判洪麟漢進,參議閔百興式暇,右承旨李潭進,吏批啓曰,判書黃仁儉牌不進,參議閔百興式暇,小臣獨政未安,何以爲之?敢稟。傳曰,仍爲之。以李蓍建爲司諫,安聖彬爲說書,許洉爲兵曹佐郞,白又昌爲司䆃主簿,愼基慶爲禮曹正郞,姜彝正爲佐郞,徐命敏爲甑山縣監,承文副正字單李穦,敦寧判官沈士命,仍任事承傳,喬桐水使李國賢,今加嘉善加資事承傳。
兵批,判書沈鏽病,參判趙榮進病,參議趙重晦入直進,參知任毅中病,同副承旨李德海進,同知單呂光一,僉知單李景器,副護軍李顯祚,副司正李鎭復·李思祚。
金相翊,以兵批言啓曰,兼內禁衛將許任呈狀內,素患伏暑之症,猝然添劇,時月之內,萬無差復供職之望云。實病如是彌重,則領軍之將,不可久曠,今姑改差,何如?傳曰,允。
以承傳色口傳下敎曰,今番大麥觀刈,初欲爲之矣,自爾未行,小麥,晝講後,因便親受,其在爲粢盛之道,事涉如何?明日資政殿月臺,當親受後夕講,禮房承旨,知此擧行,奉常都提調,攝刈持來,亦爲親獻,承旨服色,以時服爲之。
獻納權穎疏曰,伏以,臣於臺職,自知不稱,故從前累叨,未始難爲承膺之計,日昨除命,迫於飭敎,不得不章皇出肅,而逐日登筵,只謄故紙,臺諫之設,豈亶使然哉?每自筵退,未嘗不面發赤也,如是而不知自處揚揚行呼唱,則是不識羞恥也。且臣素患痰滯之症,逐歲增加,或發關格,或爲腹痛,種種症形,猥不敢盡達,而當其急時,頃刻之間,便有死生,以此情跡,以此疾病,其何以供仕而奉職哉?伏望速賜鐫罷,以安私分焉,臣雖不敢以臺職自居,而憂愛之誠,根於秉彝,有懷不陳,是爲負吾君,殿下敬天勤民之誠,度越百王,每傳敎之下,十行諄複,字字懇惻,大小臣民,老羸癃疾,孰不感激流涕,而頃日特罷漣·仁兩倅時傳敎,中外頗有訝惑,蓋二倅報辭,誠有未當,而辭敎之間,亦多過中,夫風雨災祥,咫尺之間,亦或不同,若以京城,責外方之皆同,則此後外方水旱之奏,或慮其異於京城而不敢擧其實矣。明王,欲聞災異,不欲聞祥瑞,若以守令之報災張皇,疑其有預頉之意,則此後雖有備無之歲,或恐其嫌於預頉而不敢盡其辭矣。人君居於深宮之中,言動之作於身者甚微,而跡之著於外者甚大,故曰,王言如絲,其出如綸,王言如綸,其出如綍,今殿下之所以處分兩倅者,不過以其言災過實,有欠誠意也,而傳敎之播於八方,臣恐或有誤認聖意論災之辭,慮其或過,而反有不及之弊,則害之及民者不少矣。欲望聖明,申飭諸道方伯,凡水旱之奏,各據其實,張皇浮實者,固當有罪,而其有災傷尤甚之處,狀報緩忽,條例疏略者,別加重究,斷不饒貸,如是則外方奉行可以無疑,而小民感知聖意,感悅無窮矣。臣連日登筵,欲言此事,而咫尺天威,嚴畏不敢,懷不能已,略此陳聞,惟殿下恕其僭而察其意焉云云。答曰,省疏具悉。頃者處分,噫,豈諱異而然乎?欲飭誠實,況崔景興千兵萬馬之說,語涉欠敬,故有所處分,而今覽爾章,其得臺體,意在匡輔,心庸嘉之,處分二守令,特爲敍用,以示開納之意,爾其勿辭察職。
持平李崇祜疏曰,伏以,臣之情私,聖明垂燭而許暇矣,感戴洪恩,歸護病母,適緣郊蹕夕回,賓筵朝開,荐召之下,義分是懼,遂不得不抑情入肅,鎭日登臺,借寸地於逖違之餘,瞻耿光於靜攝之中,天顔不改,玉音如昔,下情歡忭,不知攸裁。噫,公義私恩,不可偏廢,而二者或有時乎難竝則,其所自處,亦有時乎相爲難重。今臣母病,雖不敢種種煩陳,而以八耋綿綴之氣,連日受針,則其病深痛劇,不問可想,況其風痰交肆,眞元隨下,痰升則或試淸蘇,氣陷則急議參,隨症改劑,殆無虛日,而昨添毒感,諸病又加,臣出不得扶將於受病之始,歸不能盡情於調藥之際,委蛇袍笏,翺翔臺省,而獨使其親,叫苦宛轉於床席之上,天理人情,固所不堪,而每於焦遑罔措之中,府吏來請詣臺,則蒼皇趨進,不免身東意西,草率謄傳,只得應文備數,凡於時政朝議,了未暇聞,子職旣虧,臺風亦掃,堂堂聖朝,將安用如此臣也?憂灼之情,日甚一日,而連瀆爲悚,淟涊至今,一旬供職,非敢謂粗伸微分,而老人重病,終難以時日責效,若徒知煩聒之爲罪,而不思疾痛之必呼,則是臣自阻於仁覆之天,以實其苟且羈縻之罪,玆敢冒死敢籲於孝理之下。伏乞天地父母,憐臣情理之不可暫離,察臣職名之不可虛帶,特許鐫改,俾使調養,以遂人子至情,則扶護醫藥,莫非聖恩云云。答曰,省疏具悉。今覽爾章,其懇可矜,況闕啓申飭之時乎?特遞焉。
掌令李澤徵疏曰,伏以,臣才本駑下,跡又孤畸,跧伏畎畝,分甘置散,乃者柏府除旨,遽下於千萬夢想之外,馹召繼降,榮動鄕隣,臣誠驚惶感激,莫省攸措。此是臣數十年濫冒之宿跰,目下又無可言情勢,固當竭蹶趨造,一登文陛,昵近耿光,粗伸叩謝之忱,而第臣於月前,偶有近地出入,路過溝渠,馬驚橋狹,遂致墜落,陷身於數丈淤泥之中,昏窒不省,被人救甦,而四肢百骸,無不牽疼,最是眼胞觸傷,浮高靑黑,舁還粘席,出沒人鬼者,首尾三十餘日矣。臣本客寓單孑,四顧無親,誰能爲臣周旋,冒陳文字,使此籧篨之狀,仰達黈纊之聽乎?近才比初向減,稍有省覺,而至若力疾登途,決不可以時月爲期,臣是何人,乃敢頑然冥然,久辱恩命於草萊之中耶?伏枕惶霣,直欲鑽地以入,玆不得不冒從縣道,疾聲呼籲。伏乞聖慈,曲垂憐察,亟賜鐫削,仍治臣虧分稽命之罪,得以安意調將,俾尋生路,不勝幸甚。臣方乞免之不暇,何可贅陳他說,而臣於床簀昏囈之中,得伏見朝紙所播,向日求助之綸音,字字懇惻,有足以感豚魚而化木石,如臣譾劣,藉使無知在朝,顧安有一分風裁,可以仰塞明旨,而若其欽仰激切之誠,亦不禁病裏蹶然,敢以草草一語,冒沒附陳焉。嗚呼,朝家之用刑用律,自有典章,苟或隨時低昻,不加審愼,則烏在其遵守成憲之意也?雖以近日事言之,沈廷最·尹熙復之屢干天聽,務快其心者,雖出其爲先之情,安得無駭妄之罪,而究其本,則不過私家之一山訟,付之有司足矣,顧何必臨門訊刑,有若鞫囚之爲哉?三南儲置米之最初設施,法意甚重,旣已分遣備郞,摘發逋欠,則其在懲礪之道,何所顧惜,而竊念罪有輕重,情有眷怙,付之該府,區別議讞,罪或犯贓,則雖用禁錮烹阿之典,亦無所不可矣,又何必特敎分配,屛諸遐裔之地乎?臣愚死罪,此等處分,恐非所以垂裕貽燕之謨,而按法司直之臣,無一人爭難,臣實爲朝廷惜之,雖係旣往,盧三司後,伏願殿下,深軫愼對之意,恒懋守法之道,使國家刑章,毋爲過中失平之歸焉。臣向於夏禴親享時,爲參駿奔之班,暫入誠闉,而伏聞盈德縣監李明吾,入侍筵席,以戴笠躬耕之說,自衒陳達,而至蒙陞敍之典,陋矣此何言也?竊覵我殿下,深居九重之內,而每若臨親蔀屋,東郊三推之禮,至誠藹然,前後勸農之旨,辭敎勤懇,凡在芻牧之列者,苟不感服聳動,思所以仰體聖意,則是非臣子之心也。若使明吾,法殿下親耕而招集農民,把耒勸勉,則可也,安有身爲官長,而頭戴篛笠,躬自墾土,二之三之,漸就習熟之境耶?假使明吾此言,出於眞心,實跡登諸道臣之褒,或非異事,而渠何敢猥自伐功於至尊之前乎?臣恐自朝以往,把鋤耘田之說,亦必繼發於前席,此亦要譽衒能之一端也,事雖微細,關係則大,臣謂盈德縣監李明吾陞敍之命,亟令還收,使之知愧警惕,斷不可已也云云。答曰,省疏具悉。慷慨綸音,若是陳章,予庸尙矣,沈廷最·尹熙復事,噫,沈·尹大族也,而互相爭端,末稍止泊,莫知何境,故有所處分,而意雖深也,今爾補闕,意誠是也。噫,三南儲置米所爲者民則爲守令者,若是無狀,其若用法,奚比於今番忠州十吏?其所嚴處,烏可已也,而臣爲臺臣,乃敢護焉,非徒異也,事涉無嚴也。李明吾事,昔故相金堉之田畔讀書,尙今稱頌,而其於末世遊衣遊食,不事農業者多,心常悲之,今者明吾,心慨鄕品之不肯作農,着蓑笠自耕而勸,其心可嘉,故有所下敎,今覽爾章,其得臺體,特寢陞敍之命。
乙酉五月二十六日午時,上御景賢堂。晝講,兩司同爲入侍時,特進官李昌壽,同知事鄭弘淳,參贊官李重祜,侍讀官徐命善,檢討官李性源,假注書李思祚,記注官權啓學,記事官洪彬,正言申益彬,持平李晉圭,武臣南瑞五,以次進伏訖。上曰,摘奸宣傳官,同爲入侍,藥房提調,持湯劑入侍。已上出榻敎上御湯劑,命善,進讀自或問聖人,止所好異矣,上讀新受音訖,性源曰,顔子用工,不出克己二字。上曰,好矣。上曰,今朝雖快晴,心何敢弛?昨夜已飭,朝者又飭,坐雲漢而無點雲,於東忽起釀雨之雲故,若頃日命宣傳官摘奸之意,特命廉察,果得一草竹而來,令中官看審,則長尺餘,決非下屬所犯,問其官,卽膳工監役權德性云,雖與執事有異,若有不達彼蒼之心,以進排官,在於興仁門咫尺,焉敢使傔從?持竹在傍,事之放恣,莫此爲甚,亟施刊版之典,今晦,吏曹歲抄,則特爲拔去,不能檢飭臺監,以爲重祀典之意,事過後汰去,獻官其亦事過後罷職,噫,漠然其晴,今番雨霽,卽駿奔者之致誠,明日當有應施之典,雖其時於興仁門,勿捧書啓。上曰,七言詩,本在柏梁臺,而長篇,卽孔雀詩也,文不巧而爲行文,初唐之詩,其音平鋪,於我國月沙集,予嘗多味,此則故相李廷龜文集也。大抵自中朝中葉,文體大異,入我朝末世特甚,若此之故,起於科作,甚於行文,其或欲眩試官之眼,巧作成文,一字一句,務爲新奇,其不能者,甚至於奇奇怪怪之語,挾雜做去,其宜申飭,此後科場,若有此等者,本文雖善作,置諸更外,以勵其風。已上出傳敎益彬啓曰,請還寢鍾城府爲奴罪人天大酌處之命,依律處斷。措辭見上答曰,勿煩。晉圭啓曰,請還寢東呂·址淳還配之命,更令王府,嚴鞫得情。措辭見上答曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上答曰,勿煩。又啓曰,近來官吏之偸弄國穀者,在在皆然,而至於今番忠州吏而極矣,減死之命,旣出於我聖上惻怛好生之德,臣豈不欽仰,而第伏念公穀至重,法意至嚴,發露之後,一有容貸,則不但三尺之有枉,日後奸吏輩,將安所畏憚而懲戢也哉,請還收李雲根等十人減死之命,依律處斷。答曰,昨已詳諭,其勿復煩。已上出擧條上曰,能麽兒堂郞,持講陣諸具,來待,訓鍊都正,同爲入侍。出榻敎諸臣以次退出。
乙酉五月二十六日申時,上御隆武堂。訓鍊都正,能麽兒堂郞入侍時,訓鍊都正具善復·李章吾,能麽兒堂上張志豐·金範魯,郞廳安世淳·金相念·李益成,左副承旨洪樂純,假注書李思祚,記注官權啓學,記事官洪彬,以次進伏訖。上曰,藥房提調,持湯劑入侍。出榻敎具允明,持湯劑進御,先爲退出。上曰,訓鍊院入直將官,入直宣傳官,差備官,禁衛營訓鍊院執事敎鍊官,注書召入。賤臣承命出去,宣傳官任屹·李瑞·李福源·吳載禧,都監把摠李定老,哨官李希松·李世忠·申晩喜,以次進前。上命臨講兵學指南,背講陣法,使諸試官收性,講訖,仍命執事敎鍊官,設陣法罷。上曰,任屹·李定老·申晩喜,俱越兩講,各賜弓矢,李福源·吳載禧,各賜弓,李瑞·李希松·李世忠,則不通,予當更受臨講。李瑞講三略訖,上曰,免決棍幸矣,退去。李希松·李世忠,講三略,俱不,上曰,頃者下敎之後,今日召講入直將官,哨官李希松·李世忠,講進三略俱不,其涉駭然,不飭訓將,越俸一等,哨官事當汰去,而今番參酌,過禜祭後,令兵曹,各決棍十度。出傳敎仍命曰,能麽郞廳吳世淳及執事敎鍊官,鍊習陣法,各賜弓。訓鍊都正具善復·李章吾,能麽堂上張志豐·金範魯,郞廳安世淳·金相念·李益成,以次先退,上曰,注書,召御史入侍。賤臣承命出去,御史李碩載進前,上命讀書啓訖,上曰,今覽御史書啓,果若初料,其時令兵曹,問于畿驛,往時旣乘二匹,則來時四匹,其誰之乘乎?已涉訝之,不先不後,十七日捧招於成歡驛吏,其亦殊常,特命御史書啓,可謂詳備,此輩以因大馬受笞,其敢含憾,以一匹雨具馬,分作二匹,訴察訪而逞憾者無疑,濫騎一節,今無可論,察訪之問而狀聞,亦非異事,其亦擧職,而俱由於此輩之誣訴,御史旣已刑推,不必深治,成歡驛捧招,聞雨具馬之騎授此而捧招者。以此觀之,濫騎可謂自脫,其雖不知伴倘之騎,雨具馬,亦不可無飭,而就理,雖濫騎,因此廉問而知凝香堂妓射,不過妓工輩習射,非徒判官之脫空,道臣亦無參坐之事,其豈無奏語不審之飭,更無照律之事,罷職放送事,分付該府,前忠淸道臣尹東昇,旣知本事之若此,其雖問備,不可因也,況處分者乎?給牒敍用。上曰,忠淸道畢賑狀聞,下該廳分等回啓,而其中朴師錫,無一石自備,安宗秀只四石自備,一則以甘霍四丹自備,懸錄,豈以百里赤子分賑之意乎,朴師錫越二等,安宗秀越一等,八丹甘霍懸錄者,其涉鄙瑣,從重推考,旣飭則有勸。新昌縣監李觀徽,今聞大臣所奏,兩次當賑,其誠可嘉,特爲懸註陞敍。上曰,善山府使代,令該曹,口傳擇差,不多日內下送。上曰,今覽慶尙監司畢賑狀聞,東萊府使姜必履,以近密之臣,在外任而筵中所聞推之,其竭誠奉公之狀,已涉可嘉,且當賑政,其所官備米太,竝至於一千八百石之多,噫,能體暮年爲民之意,若是勤幹,雖與通一道設賑時有異,湖南·湖西,旣已示嘉,嶺南何異焉?特賜璽書表裏之典,原啓本,下該廳,其令一體回啓。已上出傳敎諸臣以次退出。
上在慶熙宮。停常參,只夕講。
卯時辰時,有霧氣。
李潭啓曰,明日常參·經筵取稟。傳曰,只晝講。
傳于李潭曰,三門書啓,夕講時,承旨持入。
又傳于曰,禮房承旨入侍。
金相翊啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
洪樂純,以侍講院言啓曰,本院新除授說書安聖彬,時在忠淸道洪州地,書筵入番事緊,斯速乘馹上來事,下諭,何如?傳曰,允。
吏曹口傳政事,以李廷恢爲金浦郡守,李萬宏爲稷山縣監,閔百宗爲善山府使。
洪樂純,以戶曹言啓曰,依傳敎,左議政尹東度六月朔祿俸,令倉官輸送于西江玄石里所住處,則以爲情地兢蹙,方俟嚴譴,終不敢冒受常廩云。祿俸不爲領收,何以爲之?敢稟。傳曰,更爲輸送。
金相翊,以兵曹言啓曰。傳曰,頃者下敎之後,今日召講入直將官哨官李希松·李世忠,講陣三略俱不,其涉駭然,不飭訓將越俸一等,哨官事當汰去,而今番參酌,過禜祭後,令兵曹,各決棍十度事,命下矣。依傳敎,入直哨官李希松·李世忠等,各決棍十度之意,敢啓。傳曰,知道。
又以義禁府言啓曰,時囚罪人忠州前牧使洪獻輔原情公事判付內,以不應爲公律,勘處放送事,判下矣。洪獻輔,以不應爲公律,笞四十,收贖放送,而依承傳議減一等,何如?傳曰,允。
乙酉五月二十七日午時,上御資政殿。奉常都提調,小麥攝刈,親受殿座入侍時,都承旨兪彦述,左承旨李重祜,右承旨李潭,左副承旨金相翊,右副承旨洪樂純,同副承旨李德海,假注書李思祚,記注官權啓學,記事官洪彬,以次進伏訖。上具翼善冠·袞龍袍,奉常都提調洪鳳漢,提調具允明,奉小麥進前,授重祜,重祜,跪進上前,上親受罷,諸臣以次退出。
乙酉五月二十七日未時,上御資政殿。禮房承旨入侍時,右承旨李潭,假注書李思祚,記注官權啓學,記事官洪彬,以次進伏訖。上曰,藥房提調,持湯劑入侍,領相,夕講同爲入侍。出榻敎上曰,昨日畿伯推考傳旨爻周。出榻敎上御湯劑,允明先退,上曰,注書出去,夕講仍爲之意,傳之。賤臣,承命出去,上曰,崇禮門·敦義門·肅靖門禜祭時,崇禮門獻官校理朴師海,敦義門獻官副修撰具庠,肅靖門獻官修撰李在簡,各半熟馬一匹賜給,大祝朱炯質·金載天·林德躋,各兒馬一匹賜給,祝史·祭監·監察齋郞及贊謁者,各上弦弓一張賜給。上曰,方當大雨時行之時,其旣再次禜祭,而此亦爲民也,今則霖雨開霽,此後其若雨暘時若,庶幾有秋,而噫,以否德,其亦衰耗,誠何望耶?惟竢彼蒼之愛恤元元,昨日納言之章,雖未知予意,其得臺體,豈惜二令之敍用,遽示訑訑之色?特爲敍用,以示嘉納之意,而餘意有不可不諭者,予雖涼德,頃者下敎,已擧宋臣李沆,此義,其知熟矣,而其報辭之過中,卽慢彼蒼也,其報辭之不及,亦忌元元,故其所飭勵,意蓋此也。大抵面任欺守令,守令欺道臣,道臣恐動朝廷,古亦多之,故昔年仰聞聖敎,況馳騁文辭,不畏彼蒼,豈可不飭?於水於旱,宜卽報之,而若崔景興事,守令宜戒之,其不先動,亦安吾民之意也,以此申飭諸道。已上出傳敎賤臣復命,上曰,注書出去,藥房提調,持湯劑入侍。出榻敎領議政洪鳳漢,藥房提調具允明,知事沈鏽,特進官黃景源,參贊官金相翊,侍讀官尹承烈,檢討官具庠,獻納權穎,持平李晉圭,以次進伏訖。上御湯劑,允明先退,承烈進講,自橫渠,止思過半矣,上讀新受音訖,承烈曰,定性之性字,以心字通看好矣。上曰,然矣。景源曰,廓然大旨,有物來順應之意,宜體念矣。上曰,是矣。上曰,注書出去,奉常提調入侍。賤臣,承命出去,具允明進前,潭退出,上曰,老老,傳所云也,況一則故相之夫人,一則故將之母乎?故左相李夫人,故訓將金聖應母家,衣資食物,令該曹輸送,仍爲存問,因此以聞,故忠臣李鳳祥妻尙存云,衣資食物,一體輸送。出傳敎上曰,金聖應,凝然有古將風矣。鳳漢曰,聖敎誠然,而身佩三十年安危矣。上曰,金時默,何如人?鳳漢曰,才長於度支矣。上曰,其然。鳳漢曰,無過此人矣。上曰,領相聞昨日處分乎?鳳漢曰,聞之矣。上曰,李碩載書啓詳備矣。上曰,噫,望八復政,暮年勵精,又當紀綱解弛之時,非綜核而何?昨日下敎中,驛吏,以御史刑推不問,更以思之,本事旣已落空,其瞞報守令,不謹査覈之察訪,含憾誣訴之驛吏,若不申飭,豈命御史之意也?只聽誣訴,瞞報稷山縣監崔昌世罷職,恐或生事,不謹査實成歡察訪李益普,從重推考,誣訴首倡驛吏,令本道徒配,以懲日後眞僞相雜之弊。上曰,昨日下敎中,祭官·監察,雖與執事有異,而以爲民之心,一體下敎,今聞大臣所奏,姑不施賞,飭勵足矣,事或過中,特寢獻官罷職監察汰去之命。上曰,此時守令,豈可曠官?稷山縣監·金浦郡守代,令該曹,卽爲口傳擇差,皆令當日下送。上曰,都政在近,多有擧行之事,兵判沈鏽,知經筵許遞。上曰,各軍門將官,許其訓鍊院遞兒,意槪疏通。諺曰,擧石紅顔,其或因此等用履歷之際,其若不擇,此亦官方淆雜之一端,此後各軍門將官中,能通講陳然後,乃爲薦報事,申飭。已上出傳敎穎啓曰,請還寢鍾城府爲奴罪人天大酌處之命,依律處斷。措辭見上答曰,勿煩。又啓曰,如臣無似,忝居諫垣,逐日登筵,只謄古紙,孤負職責,惶愧無地,昨上祈免之章,兼付一得之愚,乃蒙聖明,過加嘉納,許之以得體,褒之以匡輔,疏賤小臣,何以得此於君父?臣百拜祗受,雙涕橫流,不知此身之將死於何所也。卽伏見前掌令李擇徵疏本,則以沈·尹親問及三南守令分配時,按法司直之臣,無一人爭難,爲朝廷惜之爲言,沈·尹事,雖稍久,守令分配,或在臣拜命之後,而臣果未能一言爭執,非斥之言,至發於風憲之地,則臣之巽軟不能擧職之罪,於是乎著矣,將何顔面,冒據於臺次乎?請命遞斥臣職。上曰,俄者仍臺臣批旨,猶有餘意,故纔已下敎,李擇徵疏中第二件事,今日欲諭大臣,而俄者亦先擧端,身爲臺臣,此等紀綱日頹之時,其若循例處分,宜先據例爭執,李擇徵,非徒不若是,乃敢營護,其非在彼,過中結辭,於我何嫌?勿辭,亦勿退待,又所懷近思錄,乃朱子,集周·程·張子精粹之語以成書,首尾十四篇,自上道體精微,下至修己治人,辨異端觀聖賢之大經大法,無不該備,故序亦曰,有宋之一經六經四書之階梯,殿下當講是書,必有潛心默契之妙,而定性一書,發明全體大用,通透灑落,無復餘蘊,所謂廓然大公,物來順應兩句,卽一篇之關鍵也。昔年嘗以觀理名閣而自警,則此是殿下家法,而在殿下氣質上,尤似緊切,此篇不但進講而已,命儒臣書進粘付,聖上朝夕觀省,是臣之望也。上曰,隨事匡捄之說,予甚嘉納,而氣質一句語,卽予頂門上一針,問性書令儒臣書入。晉圭啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上答曰,勿煩。又啓曰,請還寢東呂·址淳還配之命,更令王府,嚴鞫得情。措辭見上答曰,勿煩。兵曹判書沈鏽啓曰,各道中軍之擬望受點,專出於疏滯振掩之政,其職務之緊重,雖與守令·邊將有異,旣是落點之職,則事體自別,而新除之後,該營不送人馬之故,未卽赴任者,間或有之,殊非朝家變通之本意,聞其除拜,卽送人馬,俾無狼狽滯留之弊事,申飭,何如?上曰,所奏是矣,依爲之。其不送夫馬,事體不然,一體嚴飭,此亦端本意,雖軫淹滯,初若擇人,夫馬,其何不來,此後銓曹,宜先另擇,可也。又啓曰,各廳堂下武臣能麽兒,一朔六次考講,法意嚴明,而不進不通者,一次則罰直,再次則推考,三次則罷職,雖以闕內入直人員,除標信出來應講,亦是定式也。近來此法,去益廢弛,若値元定之月,或托公故而不座,或稱堂上之病,故一朔之內,全不設行,故臣方申飭擧行,而應講之員,稱以兼帶赴座與入直,專以懸頉爲事,誠甚駭然,此後則堂上,雖有公故之時,進退開坐,講員,雖値內入直者,除標信出去應講,必惟每月六次之講,毋敢懸頉事,申明嚴飭,何如?上曰,暮年凡事申飭之時,此法久弛,故昨日特試入直宣傳官將官,其所寒心,莫此爲甚,故已爲飭勵,亦有下敎者,所奏誠是,依爲之。頃者以知弓品堂上,亦已申飭,況此堂,豈比於此?無異其郞,徒存其名,可勝寒心,此後應次踰越者,該曹,其若草記,予當重處。又曰,新除授五衛將李瀞,時在京畿砥平地,故發關知委,使之卽速謝恩矣,卽見京畿監司移文,則李瀞,本以老病之人,多年癃廢,特除之下,末由趨謝,仍以轉聞請遞爲辭云,何以爲之?敢稟。上曰,頃者特命除此,意蓋深也,今聞所奏,其雖可惜,難以强迫,許遞。已上出擧條經筵官·經筵儒臣·臺臣,先爲退出,上曰,右副承旨,持囚徒案入侍。出榻敎右副承旨洪樂純,持囚徒案進伏訖,相翊先退出,上曰,噫,今者雨霽,卽恤元元,恤釋囹圄,亦人君導養之意,秋曹輕囚中,該監書員·使令·官員·犯禁下吏奚辜,竝爲先放送。出傳敎諸臣以次退出。
上在慶熙宮。停常參,只晝講。
兪彦述啓曰,明日常參·經筵取稟。傳曰,只晝講。
洪樂純啓曰,憲府監察茶時,事甚未安,除在外式暇外,大司憲徐命臣,卽爲牌招,何如?傳曰,允。
兪彦述啓曰,右承旨李潭,同副承旨李德海,今日不爲仕進,竝卽牌招,何如?傳曰,允。
傳于兪彦述曰,有下敎事,卽爲詣閤習講後,只入正時。
又傳于曰,坐直承旨編次人入侍。
傳于洪樂純曰,政事,明日爲之。
又傳于曰,再明日當爲歲抄,次對,進定於明日,晝講兼行,歲抄承旨,待下敎入侍。
洪樂純,以刑曹言啓曰,內需司手本內,義烈宮屬鳩島坪田畓,敢生沮敗之計,奸民金萬澄等,與京居李明瑞·兪漢龍,欲爲誣罔天聽之罪,令該曹遠配,俾戢日後之弊事據登聞人勿施其供,與京中符同二漢,只將此敎爲目當日,配嶺沿事,判下矣。金萬澄·兪漢龍,今已捉得,金萬澄,慶尙道延日縣,兪漢龍,寧海府,竝卽發配,而其中李明瑞,時在京畿仁川地云,發關畿營,使之捉來,隨到一體發配之意,敢啓。傳曰,知道。
又以義禁府言啓曰,卽接全羅監司牒報,則礪山府定配罪人李壽弘,今月十六日,遭其母喪,依法典給暇歸葬事,有所報來矣。在謗遭親喪者,許令給暇歸葬,載在續典,李壽弘,依法典給由,過葬後還配,何如?傳曰,允。
左議政尹東度疏曰,伏以,臣瀝血之疏,凡四上,而恩批一例靳許,臣誠悶鬱抑塞,自恨誠薄,不能孚徹於天心也,噫,臣雖褊中,豈不以臺省之公議爲幸哉?今臣之哀嗚累懇,必期鐫斥者,非但爲自伸廉隅而已,乃所以重臺言也。故事,議政之臣,若遭人言,則雖恩遇方重,亦未嘗不卽賜遞免,非但爲禮使之道而已,亦所以重臺言也,苟或抨彈峻發,猶復冒蹲,公議强拂而不許自靖,則反蔑臺言,重傷國體,而下爲喪廉之歸,上失體下之仁,畢境於國家有何益哉?至於憐臣病軀之江居,乃以夙宵奚弛爲敎,臣尤感激殞越,不知死所,臣之蹤地,極羞愧而至窮隘,方且覓死不得,螻蟻微賤,遑敢自恤,而天地父母,矜愍至此,造他曲遂,庶幾終始,區區腷臆,前後罄竭,今不敢更有煩溷,只就尊國體重臺言,而仰首陳之。伏乞聖明,俯察臣哀悃,劃賜處分,刊削臣職名,以幸公私,千萬泣祝,臣無任云云。答曰,省疏具悉卿懇。辭已竭語已窮矣,而只緣誠淺,卿心莫回,自恧之餘,去復何喩?雖然,卿何云章四到?雖曰若此,豈可輕許?今予所望,惟卿入城,卿當盛暑,江郊日濕,一日不偕來,使予悶一日,二日不偕來,使予悶二日,卿胡不涼?且臺章雖不稱停,意在相規,以卿恒日休休之量,何自引之太過乎?卿須思故人鞫躬之意,體小子慇懃之志,安心勿辭,卽入脩門,噫,命召日到,月廩日稟,左酬右應,無事而有事,卿曾經保護之任,此等暑月,若是困我哉,其體之,庸副小子日夕之望。傳于洪樂純曰,此批答,使偕來史官,傳諭期於偕來,兼傳命召。
乙酉五月二十八日辰時,上御興政堂。晝講入侍時,同知事元仁孫,特進官金孝大,參贊官李重祜,侍讀官尹承烈,檢討官具庠,記事官李益烍,記注官權啓學,記事官洪彬,武臣李薰,以次進伏訖。承烈,讀自伊川先生答朱長文,止非所汲汲,上講新受音,承烈曰,聖賢之言,不得已而爲之之意好矣,聖人在下位,則當以言爲之,而聖人之在上位,則不必以言爲之,當施之事爲之至,於耒耟陶冶之一物,事無不遺矣,於此可見聖人之爲政矣。上曰,然矣。庠曰,言顧行,行顧言之言好矣,聖王之工,亦惟當如是已矣。上曰,所奏好矣,庶人猶然,人君尤宜如此矣。仁孫曰,聖人蓋以言而發天理,而朱長文之所言非矣,故伊川戒之也。承烈曰,橫渠言內,長文言外,故然矣。諸臣以次陳文義訖,上曰,經筵退去,編次人留待,可也。藥房提調具允明,進伏問候訖,進湯劑,上進御,上曰,諸臣退去,與編次人,更爲入侍,左承旨坐直承旨,同爲入侍。諸臣少退,更爲入侍,編次人元仁孫,編次人左承旨李重祜,右副承旨洪樂純,記事官李益烍,記注官權啓學,記事官洪彬,以次進伏訖。上命進政望,落點後,下敎曰,金浦郡守李廷恢,稷山縣監李萬宏,謝恩後入侍,可也。賤臣承命還奏曰,李廷恢,以他邑守令,故未及上來云矣。上命編次人進前,呼寫慶恩府院君致祭文訖,上曰,左承旨,出去致祭,可也。上又命寫御製一篇,仍下敎曰,一件令政院書入,一件書入春坊可也,重祜先退,樂純讀奏尹東度疏,上曰,大過矣。仍賜批,又讀奏北道勸婚狀文,上曰,趙雲逵之猛貌,如見矣。允明,更進湯劑,上進御,上曰,昌德宮擧動初六日爲之,初八日回駕。出榻敎上曰,李萬宏入侍。萬宏進伏,命奏七事,上曰,此時守令,豈可曠官?稷山縣監李萬宏,柏府不備,薇垣兩臺,卽爲牌招署經,後一自除署經,依下敎當日下送。出傳敎上曰,噫,幾年安東,今來京都,憶昔懷深,慶興府院君家,遣左承旨致祭,嘉林府夫人,一體致祭。出傳敎上聞牌不進傳旨,下敎曰,都憲之撕捱,以昨年事乎?樂純曰,似然矣,而聞日事違牌,惶悚云矣。上曰,大司憲徐命臣,撕捱往事,日事違牌,分義事體,俱涉寒心,特施不敍之典。出傳敎允明更進湯劑,上進御,諸臣以次退出。
上在慶熙宮。停常參,只晝講。
兪彦述啓曰,明日常參·經筵取稟。傳曰,只晝講。
金相翊啓曰,大司憲未差,執義李憲默在外,掌令李萬恢受由在外,一員未差,持平李晉圭陳疏入啓,一員未差,今日以監察茶時之意,敢啓。答曰,知道。
金相翊啓曰,司諫李蓍建,除拜後過三日不爲出肅,卽爲牌召,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又啓曰,左議政尹東度,又使錄事,來納命召,何以爲之?敢稟。答曰,令史官,更爲傳授。
傳于李德海曰,北兵使元景濂,晝講,同爲入侍。
洪樂純,以奉常寺都提調言啓曰,東籍親耕田所種小麥打作,則所出爲二石二斗之意,敢啓。答曰,知道。
兪彦述,以忠勳言啓曰,本府書寫忠義衛金光輝有頉代,忠義衛鄭有良差下,依例假郞廳稱號,何如?傳曰,允。
洪樂純,以司僕寺一二提調言啓曰,濟州牧使李明運,遞任進上馬三匹,今纔上來,禾毛色別單書入,依例內廏立養,而前後申飭之下,上送馬匹,旣無步才,亦甚瘦瘠,揆以事體,極爲未安,前牧使李明運,從重推考,何如?傳曰,允。
又以刑曹言啓曰,因右邊捕盜廳草記,犯釀罪人良女連伊,過禜祭後嚴刑事,命下矣。連伊,依傳敎嚴刑一次,而買飮人不告罪,加刑一次,仍囚之意,敢啓。答曰,知道。
編修官金宅礪啓曰,臣敬奉聖批,傳諭于西部黑石里議政府左議政尹東度所住處,則以爲臣瀆上辭本,罄盡哀懇,謂宜卽降處分,隨有譴勘,職名自至革解,國綱亦可振肅,及承聖批,又失所圖,丁寧開誨,且加軫念,乃以命召月稟,仰貽酬應,責喩嚴切,臣感惶之中,不覺戰慄,臣以羞汚滓穢之身,坐辱恩數,徒事呼籲,固已萬萬悸恐,而命符之旋納旋授,廩餼之累輸累辭,尤莫非臣難赦之罪,臣非木石,豈敢樂爲,而其奈釁負至重,情蹤窮蹙,寧甘鈇鉞之誅,莫變咫尺之守,何哉?倘蒙聖慈曲垂體恕,亟收臣所帶官銜,仍勘臣慢傲瀆猥之罪,則國體可以無褻,臣分可以少礪,伏地煎泣,唯竢威命云矣。臣旣承偕來之命,姑爲仍留之意,敢啓。答曰,知道。
有政。吏批,判書黃仁儉,參判洪麟漢進,參議閔百興病,承旨金相翊進。
以鄭宲爲大司憲,池應龍爲掌令,金鈍爲持平,鄭弘淳爲知經筵,黃樸爲戶曹正郞,李胤汲爲司藝,洪大源爲儀賓都事,鄭游良爲敦寧主簿,金厚臣爲繕工主簿,申光健爲繕工監役,沈鼎之爲平市主簿,李益烍爲典籍,李漢五爲昌原府使,李敍中爲順興府使,李山重爲咸興判官,濟用直長申大年,尙衣直長崔範興相換,禁府都事鄭國仁,內侍敎官金命淳相換,原興君單元景濂,原平府院君元斗杓嫡長孫承襲封君,以李觀徵爲旌善郡守,李普行爲杆城郡守,注書單沈重奎,以金漢祐爲歙谷縣令,韓警爲新昌縣令。
兵批,判書沈鏽進,參判趙榮進病,參議趙重晦病,參知任毅中入直。
以李潤德爲宣傳官,李奎章爲內禁將,李儒成爲都摠都事,李貞翼爲五衛將,李德文·金鵬運爲景福將,金尙位爲植松萬戶,宋炳德爲昌慶將,副護軍李澤徵,副司直尹東昇·李崇祜,副司果申思運。
持平李晉圭疏曰,伏以,臣庸騃疲陋,百無一能,從前屢叨臺地,不能刺口論事,率皆違傲而被罪,其已試蔑效之實,固已聖鑑之所俯燭而無餘矣,今於見職,雖甚不稱,秪以冒沒一肅,粗伸叩謝之忱,而迫於飭敎,不敢他顧,逐日登筵,只傳故紙,無所裨補,終孤職責,惶愧無地,矧當我聖上奮勵晩政,蕫飭群工之時,尤宜選擇鯁直之士,以效一分激揚之效,實爲目今之急先務,而乃以如臣有情勢沒風裁者,苟然充塡於其間,顧臣難冒之勢,自靖之義,姑捨勿論,在朝家器使之道,亦不宜若是也。抑臣情私,尤有所萬萬煎迫者,臣之老母,年滿七耋,精力消鍊,疾病侵尋,轉成癃痼,委頓床褥,已多年所,近因霖濕之乖常,受傷最多宿疴新,挾感交極,忽自再昨以來,一倍添加,寒熱之候,風眩之症,俱係危毒,而膈痰上肆,嘔逆兼發,飮啖之全却,已至屢日,眞元之澟綴,無復餘地,連試藥餌,未得分效,臣方左右扶將,焦灼罔措,以此情理,實無晷刻離捨之勢。官職去就,尙何暇言,私情所迫,疾聲哀籲,誠以我殿下至仁至慈之德,少垂俯察,則不待臣辭之畢而矜許之矣,賓對有命,末由趨參,臣罪至此,尤合萬死。伏乞天地父母,憐臣情私之不可暫離,察臣職名之不可虛縻,特賜鐫改,俾得專意於救護,仍治臣逋慢之罪,以肅朝綱,千萬幸甚,臣無任屛營祈懇之至。答曰,省疏具悉。爾其勿辭,護焉。
綾恩君具允明疏曰,伏以,臣昨於筵退後,歸省老母,自朝忽得暑癨,諸症苦劇,而慮臣驚動,不卽報知,以致藥餌愆期,眞元漸綴,臣心焦灼,當復如何?臣母年今篤老,病又猝劇,而臣於所後家,無他姊妹,轉側扶護,唯臣一人而已。目下情理,實無晷刻離捨之勢,而顧今所叨,又非暫時虛帶之任,臣誠進退俱窮,罔知所以自措也。念臣受恩罔極,圖報無地,惟欲於筋力之事,不避湯火,況此藥院至重之地,日三進湯之時,尤豈敢爲祈免占便之計哉?誠以迫於情私,猥控衷懇,今日監煎,不得赴進,惶懍之至,益不知死所。伏乞聖慈,俯垂諒察,亟賜鐫削之命,仍治臣瀆撓之罪,以肅綱紀,千萬幸甚,臣無任屛營祈懇之至。答曰,省疏具悉。兼帶提擧,已命許遞,卿須便意護焉。
李重祜啓曰,新除授注書沈重奎,卽爲牌招入直,何如?傳曰,允。
慶尙監司鄭存謙疏曰,伏以,臣待罪藩臬,已過一周歲矣,臣本庸品,百不猶人,而特蒙簡畀,猥膺重寄,豈無感激洪造,殫竭圖報之心,而其奈智不足以憚壓,心勞而事益拙,身瘁而政益疵,夙宵憂慮,若隕淵谷,誠宜不至大戾,早自引退,而適會荒政未了,不敢言私,泯默挨過,遂至于今,循省本分,踧踖靡寧,如縛者之未嘗晷刻忘解,今則沿賑粗畢,臣倘復一向盤礴,視若固有,則必至於僨國事而後已,臣之一身狼狽,固不足恤,而其於一路生靈何哉?噫,臣頂踵毛髮,皆被聖恩,燥濕夷險,惟當向前,況今遭逢聖明之世,宣揚德化,承佐下風,人臣之至願至榮,苟便臣,眞能堪其任而少或有絲粟之裨則,豈不效其尺寸,以酬萬一,而抑獨何心,敢懷一毫辭避之心哉?誠以罪積尸職,戒犯饕榮,而蹲冒於蔑效之地,放倒於宜去之義,則是竝與其區區之微諒,喪盡無餘,臣雖汚下,豈至爲此?且臣有至切之懇,臣之望八老母,素有痼疾,居常澟綴,南來以後,不習水土,重傷炎濕,諸症添劇,殆無寧日,臣無他兄弟,獨自扶將,以此方寸,實無理劇之望。伏乞聖慈,特垂矜諒,仍許遞解,俾安私分,以便救護,不勝幸甚,臣於治疏之際,以晉漕之色劣,農牒之不飭,致勤問備,莫非臣不職之罪,更乞亟賜重勘,以爲方來之戒焉,臣無任屛營祈懇之至。傳于洪樂純曰,授此任於此人,意蓋深矣,嶺南七十二州,高枕忘焉,嶺營亦無水土,其章過矣,此章下送,其令察任而報答。
乙酉五月二十九日午時,上御景賢堂晝講。大臣備局堂上引見入侍時,知事洪啓禧,特進官朴相德,參贊官金相翊,侍讀官朴師海,檢討官具庠,記事官李益烍,記注官權啓學,記事官洪彬,武臣李福,領議政洪鳳漢,右議政金相福,知中樞府事李昌壽,行副司直南泰齊,吏曹判書黃仁儉,兵曹判書沈鏽,刑曹判書鄭弘淳,行副護軍鄭汝稷·具善復,訓鍊都正李章吾,左尹金善行,工曹判書元仁孫,吏曹參判洪麟漢,司諫李蓍建,以次進伏訖。師海,讀奏自內積忠信,止孰爲疑乎,上講新受音,師海曰,初章言學之始終,而其中可與機三字與可與存義四字,兩者蓋始終義也,雖知此義,而如或有間斷則不成,於此益加留神焉。上曰,然矣。庠曰,義形於外而非在外也,此與橫渠之言慮外物,同也,蓋心不在外,已俱應萬之理,聖賢之學,大本立則,達道自行,主敬治心,最是留心處也。上曰,所奏是矣。啓禧曰,今日進講,乃乾坤兩文言之說也,知止知終,與大學致知相表裏,主敬,與中庸戒獨相表裏,內積二字,最可體驗矣。上曰,然矣。諸臣以次陳文義訖,上曰,武臣先退。鳳漢曰,夜間聖體調攝,若何?上曰,一樣。鳳漢曰,寢睡·水刺之節,亦何如?上曰,一樣矣。相福曰,湯劑方待令矣。上曰,持入。副提調兪彦述,持入,上進御,相福曰,提調有親病陳章,故副提調入來云矣。鳳漢曰,此京畿水使李潤成狀啓也,備陳本營畢賑之狀,仍以爲莫重待變之地,糧餉漸次耗縮,糶糴十分苟艱,來頭種糧,無以繼給,今番湖西水營米三百五十九石三斗五升,長湍小米二百石,仍錄於本營軍餉,海西皮穀三百石,仍錄本府元還事,竝請令廟堂稟處矣,本府軍餉與元還,本甚不足,且昨年兩道穀移轉,便是永劃,到今豈可還送,依狀請施行,何如?上曰,依爲之。出擧條鳳漢曰,故贊成李尙毅,其子故參贊志定,歷事宣·仁兩朝,俱有樹立,故參贊金瓚,當壬辰之難,勤勞茂著,以其官位,皆當議諡,而事係百年前,故敢此仰稟。依例擧行事,分付,何如?上曰,依爲之。出擧條鳳漢曰,度支長之病,今幾差完,而一向引入,尙不行公,事體殊甚未安,推考示警,仍使政院,牌招察任,何如?上曰,依爲之。出擧條仁儉曰,前判書金致仁,以參外官陞敍事,稟達定式,而都政則參奉奉事,計仕序陞之人,無以推移付職,勢將別有區處,然後可以擧行矣,下詢大臣而處之,何如?上曰,大臣之意,何如?鳳漢曰,頃日傳敎中,陞敍人直付奉事之命,蓋出於正事面之聖意,臣之所奏中,若將陞敍承傳者,在其職時,卽爲陞擬云者,亦欲防其趨避也,追後詳聞前吏判及卽今銓曹諸堂之言,則其所掣礙,一如冢宰之今所陳達,且臣考見續大典,則以爲六品以上陞敍,則越品後無得通用,參外官陞敍,則限六品通用云,以此觀之,參外官承傳之不必卽爲擧行者,自古已然,今若依頃日擧條施行,則不但計仕人中難以闖入,續典本意,亦將有違矣。上曰,然矣,頃日擧條置之,依前爲之,可也。鳳漢曰,然則參下之得陞敍承傳者,當如前付三十朔窠,而卽爲出六,臣之常時爲悶者,正在於此矣,凡參外官得承傳者,陞六陞敍,固自有別,而今則陞六者,亦出六,陞敍者亦陞六,少無異同,安在恩典差等之別乎?諸議,皆以爲陞敍承傳者,勿論監役·敎官·禁都·桂坊等職諸職,必待仕滿十五朔,然後始爲出六,以示承傳稍別之意,亦防蔭官速他之弊云,此論誠合事宜,依此定式施行事,一體分付,何如?上曰,依爲之。出擧條蓍建曰,請還寢鍾城府爲奴罪人天大酌處之命,依律處斷。上曰,勿煩。出擧條政望落點,上曰,承旨讀奏,兩銓長親受,可也。上曰,今聞內局提調陳臺章之許遞,其代行司直南泰齊除授。出傳敎上曰,右承旨李潭,只推,方在禮房,卽爲牌招入直。出傳敎藥房副提調,持入湯劑,上進御,相翊曰,入侍注書,陞移典籍,守廳注書,換入,何如?上曰,依爲之。上曰,杆城·旌善兩郡代,注書代其令,今日政備擬。出傳敎上曰,坐直承旨入侍,守廳注書入侍。盧瑞國進伏,賤臣退出。
乙酉五月二十九日申時,上御景賢堂。大臣備局堂上引見入侍,坐直承旨·守廳注書,追後入侍時,右副承旨洪樂純,記事官盧瑞國,進伏訖,上命讀奏慶尙監司鄭存謙疏,仍命書批答,又讀奏李晉圭疏,仍命書批答,上曰,守令闕何處耶?樂純曰,歙谷·新昌兩窠矣。上曰,新昌縣監·歙谷縣令代,今日政擧行。出傳敎上曰,守令今當署經矣,一司則不入來而違牌耶?樂純曰,以式暇不入來云矣。上曰,新除守令,薇垣卽爲牌招署經,後一司除署經,此時曠官可悶,其令明日辭朝,入侍晝講。出傳敎樂純讀奏濟州前牧使李明運狀啓,上曰,當下詢大臣而處之,注書出去,命領·右相入侍,可也。賤臣承命傳諭,後仍與偕入,上曰,濟州麥農,又此失稔,民將何以賴活?牧使所請五千石,當參酌給之矣。鳳漢曰,所請五千石穀數,實難如數施行,三千石許給,似好矣。上曰,沿海諸邑中,何處穀數,可以充數備給耶?鳳漢曰,羅里浦所在穀,可以充數備給,而如或未足,則沿海邑所在穀,亦可以折米充數矣。上曰,注書出去,濟州狀啓持來人,召入可也。賤臣承命召入,上下詢曰,今以三千石許給,於渠意不小耶?對曰,不足矣,一島之民,難以生活矣。上曰,牧使所請穀數非濫矣,三千石似小矣。鳳漢曰,不然矣,折米三千石,其數不小,且多往來商買船矣。上曰,加給亦何妨耶?上曰,三南麥事告登,意謂濟州亦然,頃覽牧使畢賑狀聞,黃蠡二字,其涉殊常,今日又覽前牧使狀聞,非徒大違初料,噫,大賑之後,所望唯麥農,麥農又若此,吁嗟,彈丸小島,堇濟之民,秋成之前,又何濟活?思之及此,所謂茫然,亦歇後語,召問持來本牧人,更召大臣下詢,則所請五千石中,以羅里浦穀三千石許送,其或未充,沿海邑所在穀折米充數,地土船運送事以奏,故卽命船運,船運日子狀聞事下敎,聞本州人之言,三千石,恐或不足,況此時與賑穀有異,其數未足,島民何活?特加一千石,船運狀聞事,今日內卽爲分付,今來本州人,令該廳給回糧,當日內下送,着實分排,期於濟活事,自政院,一體當日下諭。出傳敎上曰,承旨,持此下敎,解釋文義,洞諭于濟州民,可也。上曰,因濟州下敎思焉,嗟彼喬桐,奚特彈丸,今年畢賑之後,麥農,若何?聞此然後,心可弛於喬桐,特爲狀聞事,自備局卽爲分付該府。出傳敎鳳漢曰,聖敎旣及於羅里舖,故敢此仰達矣,本舖之能復舊者,專是該縣監趙址命之力,受任於積年愁痛之餘,次次釐正,幾成完局,論其功勞,宜有陞敍之典,且其治法,本自精鍊,屢典郡邑,輒著聲績,雖以莅本邑後言之,吏曹每當劇邑之窠,輒欲移擬,而臣等爲其本舖之全委,分付勿遷,不啻一再,蓋他處參試,雖若可欠,此邑新蘇,亦是實政,勿拘歲月,久任責成,待前頭始爲陞品,移擬於大邑事,令該曹奉承傳施行,何如?上曰,所奏誠是,依爲之。出擧條鳳漢曰,俄者發端而未畢矣,近日御乘馬不足,而新來北兵營驄,實爲可合矣。上曰,使利馬牽入,可也。賤臣承命出來,仍與偕入,上曰,果好矣,以此馬定御乘,可也。上曰,藥房提調,持湯劑入侍。出榻敎相福,跪進湯劑,上進御,上覽歙谷縣監望筒,上曰,李顯白誰也?鳳漢曰,李潝之子也。上曰,吏判善政矣。上曰,李明吾異於他人,雖疏率,亦有可取者矣。鳳漢曰,然矣。上曰,盈德縣監李明吾事,頃者下敎,意蓋深矣,渠之所奏,亦非衒能,而臺章得體,故雖寢其命,此人言則曰不無所取,因此下敎,宜陞而不陞,此過矣,令該曹知悉。出傳敎上曰,明日只晝講,吏兵曹歲抄,晝講同爲持入。出傳敎樂純讀奏諸公事後,諸臣,以次退出。
上在慶熙宮。停常參,只晝夕講。
下直,昌原府使李漢五,歙谷縣令金漢祐,新昌縣監韓警,提川縣監鄭墢,報恩縣監李定鎭。
藥房都提調金相福,提調南泰齊,副提調兪彦述啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。中宮殿·惠嬪宮,藥房口傳問安。答曰,知道。
李重祜啓曰,明日視事,宗廟修改相値,頉稟。答曰,知道。
金相翊啓曰,大司憲鄭宲在外,執義李憲默在外,掌令李萬恢受由在外,池應龍牌不進,持平李晉圭陳疏受由,金鈍在外,今日監察茶時之意,敢啓。答曰,知道。
傳于李潭曰,今日晝講,守令,同爲入侍。
金相翊啓曰,憲府連日監察茶時,事甚未安,除在外受由外,未肅拜人員,卽爲牌招,何如?傳曰,允。
李重祜啓曰,戶曹判書金相喆,特召之下,不爲膺命,事甚未安,卽爲牌招,何如?傳曰,允。
金相翊啓曰,左議政尹東度,又使錄事,來納命召,何以爲之?敢稟。傳曰,令史官,更爲傳授。
李德海啓曰,獻納權穎,牌不進罷職傳旨捧入之意,敢啓。傳曰,只推。
傳于李德海曰,均役郞廳,下敎日,使之入來。
吏曹口傳政事,以李定鎭爲報恩縣監,鄭墢爲提川縣監。
李德海啓曰,密符親納,例也〈,〉而忠淸前監司尹東昇,使偏裨替納,依定式推考傳旨捧入之意,敢啓。答曰,知道。
李德海,以戶曹言啓曰,依傳敎左議政尹東度六月朔祿俸,令倉官更爲輸送于西江玄石里所住處,則以爲恩命屢降,而罪釁彌重,不敢冒受常廩,唯願遄被嚴誅云,祿俸又不領受,何以爲之?敢稟。答曰,更爲輸送。
洪樂純,以左邊捕盜廳言啓曰,南部長興洞居良人崔致崙家,潛釀酒一大缸及買飮人四名,竝爲捉來,推問其犯釀情節,則招內,以出買之計,米二斗潛釀成熟,後洞內居良人朴道殷·孫長成·吳澤周·私奴成根等,放賣會飮之時,竝其餘酒,如是現捉,而曾前實無犯釀之事,被捉四名外,亦無買飮之人納招,買飮人朴道殷·孫長成·吳澤周·奴成根等處,買飮情節査問,則招內,崔致崙家潛釀酒買飮之時,現捉的實,而此外無他買飮納招,南部明禮洞居幼學南最寬婢玉枝,潛釀酒二器,出賣之際現捉,故推問其犯釀情節,則招內,矣內上典,以出賣之計,米五升潛釀成熟,後洞內居韓興泰處,捧價,酒二器,自上典家內室,持出之際,爲捕卒現捉,故二器酒,仍卽覆地納招,買酒人韓興泰處,買酒情節査問,則招內,玉枝處,給價錢一錢二分,則玉枝,酒二器自其上典家內室,持出之際,爲捕卒現捉納招,玉枝上典幼學南最寬招來,査問其犯釀情節,則招來玉枝,以其潛釀之酒,謂以內上典潛釀云者,有所逞憾而然納招,故玉枝處,更爲査問,則招內,潛釀酒,不無現捉之慮,移置於上典家內室矣,出賣之時現捉,故欲免其罪,以內上典潛釀誣招,的實納招矣。右人等屢次嚴問,一如前招,犯釀罪人崔致崙·女玉枝,買飮罪人朴道殷·孫長成·吳澤周·奴成根,買酒罪人韓泰興及所捉酒一大缸,移送秋曹,而南最寬,則果如玉枝更招,雖非渠之所釀,旣已接置內室,則不可無罪,令該曹,稟處,何如?答曰,噫,此雖尤物,其所禁釀,若是不止,而其會飮,近者初聞,尤涉寒心,犯釀人犯飮人,不可循例處之,各嚴刑三次,若是狼藉而切隣洞任之掩置,亦涉無狀,亦不可循例處之,各嚴刑一次,玉枝,則予則曰,初供是而再供誤也,酒非無臭者,藏於內室,妻何不知,渠豈亦不知?雖不禁戢,自有其律,況況若此者乎?玉枝,不過使喚者,分揀放送,潛釀於內室,正若向者曺·權兩家,焉逭其律?噫,禁酒之法,不行於士夫,只行於無勢小民乎?初則直爲嚴處査實以處,然後中外可禁,令秋曹,卽爲今日合坐,爲先施威嚴問,其若直招,宜有參酌,或護其妻掩其飮而欺君,當正法沙場,以勵中外,以此問目,期於直招,噫不祭於其父祖,與其妻潛釀潛飮,而其猶不足,乃敢潛賣殖利,此倫彝斁矣,其若直招,猶可謂㤼於欺君,其若不服而正法,此將爲無父無君之鬼,以此問目,使之直招。
李德海,以漢城府言啓曰,卽接南部奉事李修亨所報,則部屬明禮洞居幼學李最寬使喚婢玉枝,長興洞居私奴崔致崙等,潛釀被捉於左捕盜廳矣,玉枝家,上下切隣私奴金德男·金二萬,任掌方聖得,致崙家上下切隣館奴梁鳳大,諸員洪尙貴,任掌尹乭伊,依定式嚴處之意,敢啓。答曰,知道。
金相翊,以刑曹言啓曰,因左邊捕盜廳啓辭,犯釀犯飮人,各別嚴刑三次,切隣洞任,各別嚴刑一次,玉枝分揀放送事,命下矣。南最寬,依傳敎嚴刑一次後,黑山島限己身爲民,卽爲發送,而倍道押送事,嚴飭沿路之意,敢啓。答曰,知道。
大司成徐命膺疏曰,伏以,臣於前疏,以六抄爲瓜熟之期,而聖批亦以六抄之不可中止爲敎,則區區必遞之願,伏想記有於宸聰矣,夫言必有物,於敵以下,尙不合以無實之言陳之,況臣於君父前,質言如此,而乃反於六抄後,遲徊顧望,不思所以引遞,則誰復有食臣之餘哉?此臣所以寧得違慢之罪,不敢爲冒進之計者也。伏乞亟遞臣職,以幸公私焉,第臣,目見館學凋弊,殆不成樣,數年之後,莫可收拾,事不預講,必至臨急變通,則用力雖倍,得效反少,故雖其臨遞之時,亦效一得之愚,誠以爲國家之本,唯在學政,學政之要,唯在養士,其不可一任頹廢也決矣。夫京兆·秋曹之吏屬,不過一衙門皂隷耳,猶且上煩宸慮,下詢廊廟,設置保民司,以掌其稍廩之出入,則唯此賢關四學,所以培養,何如?所以楨幹國家者,又何如也?昔宋臣孫奭,知兗州日,建擧立舍,以延生徒數百人,贍養不足,乞給田以爲士糧,仁宗詔從之,宋朝之諸州學田始此,雖以一州之學舍,一人之私建,而聖帝明王,亦且樂聞而施之,惟恐或緩,至今千載之下,猶令人感歎興起,況國學之修毁起廢,乃爲國之先務,方當聖主崇儒右文之日,臣豈敢以其職之將遞,有所自阻而不獻其管見哉?謹具便宜六條,開列于後,以備財幸焉,一本館費用,有應下者焉,卽齋生日用供饋及員役每朔料布也,而其數爲四千五十九兩零有例下者焉,卽齋生別供臘藥及司中食堂鋪陳也,而其數爲一千三百七十六兩零,有隨時上下者焉,卽庭謁聖增廣通讀監試等諸儒生紙筆墨火具也,而疏數不一,贏縮無常,蓋視料擧之有無多寡,爲之存減,然亦不下於一千五六百兩零也,摠計一年費用,大約不下於七千餘兩,其一年應捧,則僅爲五千餘兩,以五千餘兩,當七千餘兩,其勢不得不引用於後等,則一年之千餘,至明年爲二千餘,又明年爲四千,積至累年,爲萬爲億,此其自然相因之理也。於是引用不足,至於稱貸不足,至於使吏隷自當,雖有一時之請得,以補經用,然朝償前債,夕已告罄,每當需用,吏輒以不可不請得,告于大司成,大司成,亦不得不東西求乞,左右拮据,以爲牽補架漏之計,蓋不如是,則養士之具,將不免全闕故也。夫以堂堂千乘之國,而養士之具,若是苟且,臣竊恥之,切欲不費朝家之財力,修擧館學之頹廢,以備聖朝菁莪之化,伏乞下詢廟堂而處之焉。一,時無古今,法有變通,豈可曰昔之財力足以養士,而今之財力不足以養士乎哉?患在通變未得其宜焉耳,臣叨見職之後,審知太學典僕輩,生齒漸繁,契活甚艱,其日夜之所期者,願得各軍門債錢,以爲立本於二十一懸房,故前後每當太學有事之時,特蒙軫念,許貸軍門錢,以沾漑其轉環之利,典僕輩,至今稱頌,以爲盛事矣。夫順民之情,因勢之宜,修毁補弊,不見罅漏,此實立事之最初最安者,今若以均廳十年所劃送本館漁鹽給代,錢三萬九千七百七十兩,又益之以二百三十兩,滿其四萬兩之數,而預下本館,則本館,待十月奴婢稅入之時,當以二百三十兩,還報均廳,於是以四萬兩,分授於二十一懸房,使作販賣之本,而每一朔納錢四百七十八兩八錢於本館,至如正朝六日小朔六日,以非販賣之日而感其納錢,則通一年所納,爲五千五百五十四兩零,竝本館奴婢貢,田畓稅一千六百餘兩,合爲七千六百有餘兩,以是需用於本館緩急之費,則自有餘裕,可免欠縮,而在本館,自成排朔節蓄之勢,在朝家,初無科外糜耗之弊,在均廳可忘十年輸索之苦,在典僕,坐得無邊貸下之債,館市俱利,上下均足,策之善者,無過於此矣。況臣伏聞近者掌樂院,以經用之凋弊,預貸十年給代錢於均廳,經紀補縮,百弊盡祛云,豈可曰樂院之所能辦者,本館不能辦,而朝家旣許於樂院,亦豈靳惜於本館哉?伏乞下詢廟堂而處之焉。一,今之議者曰,堂堂太學養士之需,豈可專靠於市廛之債錢乎?此乃迂闊之論也,臣請得以預質之,昔皇明定制,四門設宣課司,以收商稅,盡爲供給士子之費,典簿以主之,掌膳以司之,夫以高皇帝禮士之盛,敎士之嚴,而猶此切切於商稅之末利,以足其贍養何哉?誠以爲不如是,則養士之需,不能充故也。況太學典僕,寄生理於懸房,猶鄕里小民,寄生理於農圃,農圃之供菜地,典僕之供館用,其相去,何能以寸哉?此法行之十年,若無弊端,則又復預貸其十年劃送之錢,若今之爲,則是雖無保民司均役廳之名,而實有保民司均役廳之實,無害於義,有補於事者,亦從古聖賢所不憚爲,伏乞下詢廟堂而處之焉。一,謀事之始,雖求有裕,法久之後,恒患不足,此亦自然之理也,本館隨時上下之費,不預先磨鍊,及至臨時或割用排朔之數,或復有稱貸之請,則一弊纔去,一弊又生,故不得不從優磨鍊,然若値不設科擧之時,則此等費入,自當常存,令本館每當歲末,計會一年用下,用餘,報其記簿於備局,如外邑守令月餘米之例,而及其十年節蓄,或備萬兩,然後蠲減典僕二釐之息,使之只納本錢,則尤爲便利。況周官群吏,以月計之,要歲計之會,致敍於天官,此可見聖人節財惜費之遺意,今此報計,會於備局,亦不害爲周官之法度也,伏乞下詢廟堂而處之焉。一,本館養賢庫米,自戶曹劃送者,爲九百三十七石,而常有不足之患,臣怪而問之,則往在己卯年間,以居齋生之多,加得白米二百石於戶曹,及其翌年,戶曹乃於九百石中,計減責償,則本館,又以用途之不足,又貸二百石,自是以後,逐年以爲常,戶曹則曰,計減,本館曰,貸用,此與朝三暮四,何以異哉?況今聖朝優禮賢關之時,爲有司者,及反區區較挈於六七年前多士口吻物而不體聖朝之德意乎哉?無其實而多其名,又奚爲於賢關哉?臣愚竊以爲二百石米,仍命蕩減,恐爲得宜也,下詢廟堂而處之焉。一,四學之弊,有甚於本館,吏隷逃散,前後相望,故兼敎授,合辭呈牒于備局,要欲變通者,厥惟久矣,今亦以均廳十年所劃送四學錢一萬四千七百七十兩,預下本館,分給於二十一廛,每一年一千八百二十七兩,分俵四學,則一朔各四十四兩零,較其應下雜費,自有餘裕,足可以牽架支費,其中不時之需,閏朔之餘,亦令修記簿,報備局,一如本館之爲,而本館,照管收捧,當朔分給,則可以蘇其弊,可以節其費,可以永其法,伏乞下詢廟堂而處之焉。答曰,省疏具悉。在首善之地,爲賢關而六條陳章,深嘉其誠,而所請者,予則曰,太不商量,何待稟處?噫,均廳之設,爲民而然矣,若有水旱,此中給代結錢,蕩減,選武減布,隨年事而或有當初所量之外,寺奴婢減布義僧停番代,具在此中,予之靳惜者,非財也,卽民也。噫,一年貸下爲賢關也,亦爲四學也,卿何請十年而又請加數乎?噫,均廳,亦非爲賢關四學而設也,卿思無乃迂乎?雖然,典僕之苦,予亦知之,不可不顧,更思他條,登對時以稟。
知事洪啓禧疏曰,伏以,臣今有欲陳私懇者,世之不知臣者,必以爲此非今日之所宜言,雖以殿下慈覆之仁,平日所嘗㦖憐,亦恐不能不以爲然,臣於壬申,略陳求退之語,殿下惻然敎之曰,予聞卿寵辱已極,不得不退之言,而爲之矜念矣,又於癸未夜筵,適値從容,悉暴臣遭罹本末,仍乞歸休,雖未蒙俯許,而矜念之敎,又如前矣,臣承命感泣,銘鏤心肝,自壬申至今爲十四年,自癸未至今爲三年矣。臣抱此切可憫至可欲之情,而尙此泯默不得,更有煩溷者,蓋以聖算彌高,策勵彌勤,每承惜懼二字之敎,衷情耿耿,自至徊徨囁嚅,而臣之所欲請者,只在稍得間住,便同請暇,非如稱老引年,永訣明時,以自附於古人勇退之名,則在臣宜無不可言之端,而殿下亦必俯燭臣情私,故玆敢冒昧言之,惟殿下恕諒而垂察焉。竊念臣之縷命,非臣之所自有也,駭機危穽,前後非一,而天地之仁,庇覆於臣,雨露之澤,生成於臣,拔之齽齘之中,寘諸衽席之上,毛髮頂踵,罔非鴻恩之攸曁,則未死之前,惟當粉身虀骨,以圖報效,而蒲柳早衰,駑駘易倦,疾病相仍,神精都消,陳力就列,已無其望,臣之欲得休養之暇,獲成苟全之願者,是豈可已而不已者哉?臣有江上弊廬,去城闉堇莽蒼耳,醫云久飮江水,庶可收效,且臣生無寸長,土炭之癖,惟在書籍,所嘗留意於考校編摩者,不止一二,而蚤出榮塗,晩又多病,昏耗轉甚,一無所就,半生奔走,旣蔑涓埃之補,餘景荏苒,遂負蠹魚之性,若不及今了債,則將爲無窮之恨,臣嘗讀宋臣歐陽脩之文,而竊有所悲之者,脩於六十二求去,九上表六具箚,請益急而辭益切,六十五始獲準許,眞心悅喜,發諸文辭,而其卒在翌年,其不能得請於最初陳乞之時,及其遂願而未能數年受用者,爲可悲也。臣之年齒,稍過於歐陽脩陳請之時,而自量筋力,畢境得年,又未必如前人,臣於今日,未蒙矜許,則人之悲臣者,將必如臣之悲脩也,以聖上無物不遂之仁,豈不惻念於斯乎?人或謂脩之格外特恩,非人人之所可引,此則有不然者,脩之請退也,已嘗引孔承恭六十一致仕之例,則宋之年未至而致仕者,不獨脩一人也,至於皇朝故事,便是時王之制,而謹閱皇朝史,年未至而致仕者,都御史韓雍年五十三,太常岳正年五十五,尙書毛澄·胡世寧,都御史王雲鳳,竝年未六十,太學生費宏年六十,尙書李光嗣年六十三,左春坊汪仲魯年六十四,侍郞薛瑄年六十六,尙書陸樹聲年六十七,若宋之錢若水·文天祥,皇朝之羅倫,其致仕,又在四十之前,是諸臣者,皆非如臣之去就不繫輕重者,而其情可許則許之,況我殿下,亦嘗許之於故重臣元景夏矣,臣之至愚,雖不敢望宋·明諸彦,獨不可以景夏之得於殿下者望之乎?又或謂年至不遠,盍且少俟,此尤不知臣者也,聖朝之於諸臣之衰疾者,曲加憫念,年至七十,則緊任如籌司之屬,一竝許解,不以事務拘束,雖不告休,亦可以優游自在,何必得致仕名目而後可哉?況臣之挨至稀年,固不可期,設使倖而及此,以此癃羸,必將衰朽無餘,向所云欲有了債者,已無可論,雖得休閒之名,顧何補於餘年乎?臣之父母丘墓,在於南土,如非係官之身,豈無畢命之願,而距京頗遠,不敢懷歸,依近城闕,時簉起居例奉朝請之外,如有可以俯詢者,則朝聞命而夕可趨矣,苟非然者,臣豈忘愛日之彝性,而敢自爲便身之私圖也哉?臣情溢勢迫,不自知其言之煩猥,伏乞天地父母,俯垂矜諒,憐臣苦懇,還臣本分,俾臣得以歌詠聖澤,涵煦餘生,不勝大願,臣無任惶懼激切俯伏祈懇之至。答曰,省疏具悉。君臣知遇,古雖有之,豈有若予與卿者乎?噫,惜懼之敎,鄕亦誦焉,予何復諭,而噫,萬萬夢想之外,望八復政,心許民國,不憚其憊,望八之君猶然,況六旬餘臣乎?噫,今之所倚者卽卿等也,此正揮不去之時也,疏中明·宋諸臣列錄,無乃太繁,而故奉朝賀元景夏結之,今日二章適到,一窠請十年貸用,一窠請一人請休,於國計於倚任,意將焉在?其方酬歲抄當暑,氣憊而不獲已措辭勉諭,噫,十人雖許休,卿難許休,須諒此意,勿復請焉,勿復請焉。
副司直尹東昇疏曰,伏以,臣之無似,猥膺藩責,居職周年,無一善狀,罪戾日積,郵罰是甘,乃者臺臣,以齋日聲樂事,證以目擊,臚罪正嚴,而譴命之下,自白無路,臣誠駭惶震懍,久而靡定,不謂聖鑑曲照,意臣之或無是事,至於繡衣申査,必明其不然而後已,螻蟻微物,何以得此於君父?感激恩私,不知死所。第區區自訟者,則有之,伊日妓樂之處,距臣營稍間,臣雖未聞其聲,事在州治之內,若曰,當禁而不禁,則臣敢辭罪乎?本事見暴,敍命已降,今當遞來,分宜躬進納符,而彈墨未乾,臺職不可不謝,滓累旣重,私義亦難自恕,咫尺禁門,末由唐突冒入,玆令褊裨,替納而退,臣尤死罪。伏願聖明,亟命攸司,勘臣辜犯,以肅憲綱,不勝幸甚,臣無任屛祈懇之至。答曰,省疏具悉。臺臣所陳,因綸音而慷慨,只以聞而添附,今予廉察,覽其嫌而起疑,命御史而査實,於爾可謂毛將焉傅者也,自引潛納,無乃過乎?其勿辭焉。
乙酉五月三十日午時,上御景賢堂晝講。吏兵房承旨·司諫·三守令,同爲入侍時,特進官黃仁儉,同知事洪名漢,參贊官李潭,侍讀官朴師海,檢討官李在簡,記事官沈重奎,記注官權啓學,記事官洪彬,武臣李景老,吏房承旨兪彦述,兵房承旨金相翊,司諫李蓍建,歙谷縣令金漢祐,昌原府使李漢五,新昌縣監韓警,諸臣,以次進伏訖。上讀近思錄新受音訖,師海曰,動以天,便是三字符,咸之象中無私主者,最有深意,如有一毫私意,則豈能動以天耶?擇合而受者,尤有深意,中無主則虛,虛故能受,虛受二字,益加勉焉。上曰,當體念也。仁儉曰,學問旣成,以虛其心,則有感必通矣,眞實無僞,以恢其量,則擇合而受矣,虛受之道,亦必由於眞實,此等處益加猛省焉。上曰,大舜好察邇言,而但合者最難矣。講訖,上曰,藥房提調,持湯劑入侍。上曰,大臣臺臣入侍,則承傳色中官入侍,蓋所以敬大臣重臺臣之意,卽三百年古例也,大臣入侍時,皆遵此例,而臺臣則近者無日不入,故視若例事,其敢泛忽,今日兩臺入侍,承傳色中官,不爲入侍,事體駭然,其不當替而替入,亦涉不察,竝從重推考。出傳敎上曰,吏判入侍,當下詢而處之,陞敍陞六事,頃有大臣陳達,而更思之,仍舊貫爲之好矣。仁儉曰,出六與陞敍,此是朝家恩典,不可一時掩置,而都政則無暇,散政則可以區處。上乃命傳敎曰,凡承傳陞敍陞六,自有限界,而凡陞敍·承傳者,卽右職也,一職陞敍,乃是舊例,而近習先差三十朔窠,然後始乃懸註調用,心常非之,故此後永爲定式,昨聞若此次次序階者,排日以待,此法難行,仍近俗定以十五朔爲可云,故允可,更以思之,非徒事之大繁,此亦爲受敎,法令多而遵行難,故頃者續大典,蓋由於此,而伊後復有受敎者,亦莫知何限,此亦添受敎之一段也,事勢果然,吁嗟,暮年,何煩其敎乎?不若仍舊貫而此中承傳一職,陞敍者多,或行或難,亦涉殊常,今日吏判適入侍,故下詢,乃覺所謂難處者,非散政也,卽大政也,大政雖難行此,散政豈無其窠?與復職無異,昨日允可者置之,依前下敎擧行,其於散政擧行事,分付銓曹。蓍建啓曰,罪人天大之窮凶情節,昭載於乙亥鞫案,至今全保首領,終始失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。又啓曰,新除授司憲府大司憲鄭宲,時在忠淸道忠州地,持平金鈍,時在洪州地,請竝斯速乘馹上來事,下諭。上曰,依啓。上命書傳敎曰,此時守令,不可一刻曠官,堤川·報恩有闕代,令該曹,以已署經者,口傳擇差,其令當日辭朝。又敎曰,藥房提調,持湯劑入侍。上曰,三守令進前。歷詢職姓名七書訖,上謂韓警曰,汝是乃父之子,汝往哉,善繼乃父而爲之,無貽望八臨民之憂也。金漢佑進伏,上曰,大臣頃有所達,予亦思汝父而除汝守令,汝往哉,窹寐必思此下敎也,予若以一蔭官處汝,而終不除一守令,則是豈予思故相之意也?仍命三守令退出,上曰,夕講爲之。上曰,吏兵房承旨,持歲抄,夕講更爲入侍。潭,讀奏徐命膺疏,上曰,此亦古談矣,均廳豈爲太學而設乎?一年經用之劃送猶難,況十年乎?疏批見上讀奏洪啓禧疏,上曰,此亦爲己之學也,請致仕乎?對曰,然矣。遂賜批。疏批見上諸臣遂少退。
乙酉五月三十日申時,上御景賢堂夕講。吏兵房承旨,更爲入侍時,特進官黃仁儉,同知事洪名漢,參贊官李德海,侍讀官朴思海,檢討官李在簡,記事官沈重奎,記注官權啓學,記事官洪彬,吏房承旨兪彦述,兵房承旨金相翊,諸臣,以次進伏訖。上講近思錄咸傳,新受音訖,師海曰,咸傳,言感通之理者,無餘蘊矣,上下一私字,最害於感通之理,而雨暘寒暑,周溥博者,此是聖人感通之義也。仁儉曰,每事當於前而過費筋力,則必有憧憧往來之思,伏願聖上留念焉。上曰,然矣,最可悶也,凡事若見知於人而爲之,則此非公心也。講畢,上曰,藥房提調,持湯劑入侍。仍命吏·兵房承旨,讀奏歲抄,又命秋曹堂上鄭弘淳等,持犯釀罪人南最寬草供入侍,上曰,南最寬誰也?弘淳曰,鶴宗之子也。上曰,以侍從官臣之子,有此犯釀,極爲無狀矣。上命書傳敎曰,今覽南最寬供辭,噫,以侍從之子,非徒其君苦心禁酒,頃者曺·權等事,渠亦目覩,而不祭其祖先,敢爲潛釀殖利,此人世間,一無倫者,雖施一律,不足惜也,而判付旣諭,君命當信,雖然,比諸曺哥等,尤極無狀,除尋常嚴刑一次後,當日倍道押送,爲父不能飭子,其父鶴宗,當嚴處,而以子之故,處其父,非王政之所宜,雖不處,渠何復爲侍從?雖不下敎,無倫理庶民之子,亦何敢爲士?以此銓曹成均館,其令知悉,命書傳敎曰,吏兵批歲抄點下者,捧傳旨以入。上曰,知弓品堂上張志豐入侍。志豐進伏,上自內出給四弓,使彎之,以其請賞之典無等分,命書傳敎曰,知弓品等第時,古則有一二等,若此,左右邊有勝負之邊,次知中官,前例推考,負邊弓矢人賞,亦減也,故渠輩,必欲一等,該堂,曲循,同等內弓房造弓品劣,專由於此,故頃者申飭蓋此也。今番等第時,欲循謬例,左右邊皆等分,故其涉駭然,召問知弓品堂上,答以一從渠之所書呈,只着署而問于左右邊弓人邊首,則一等二等,賞渠亦知之,而皆以一等書呈,欺瞞該堂可知,該堂之曚然,亦不能掩,此不過些少差等者,而此等申飭,其亦不能行,事之寒心,莫此爲甚,其等第之意焉在?若此通讀儒生,其亦皆爲純通乎?事之可該,莫此爲甚,不能擧職,該堂張志豐罷職,不有差等,欺瞞書呈左右邊邊首,令兵曹決棍,圍繞對坐次知中官,越俸一等,今當皆以二等施行。上曰,均役郞廳沈鑌進伏。上曰,自均廳,劃送館學者,一年幾何?對曰,大學則四千餘兩矣。上曰,四學幾何?對曰,文簿浩瀚,臣未及照檢,不敢臆對以其數也。上曰,虎圈嗇夫之喋喋利口,予不取也,爲官而不知其事可乎?命書傳敎曰,噫,雖不昏耗,嗇夫喋喋利口,其不取也,抑亦聞國初寶臣之稱,該房承旨,猶然,況掌國之財賦郞乎?今因大司成徐命膺之章,欲問賜批,召均郞以問,則所對極涉矇矓,誠難此任,況頃者趙載萬,則不過一時錯對,而臺臣將劾,沈鑌尤豈無飭?汰去,噫,惠郞任重,而況均郞乎?此非養閑廳,其令擇差。上曰,均役郞廳,卽爲擇差後入侍。上命堤川縣監鄭墢,報恩縣監李定鎭入侍,上謂定鎭曰,此必優爲之矣,復何諭乎?問鄭墢曰,汝居何地乎?對曰,忠州也。上曰,忠州去堤幾里?對曰,百里程矣。上曰,誠難矣。墢曰,臣叔姪,最被聖恩,惟思報效之道也。上曰,爲人頗了了也。遂命退出,上命讀奏陞補科作後,諸臣以次退出。
上在慶熙宮。停常參·經筵。
申時,日有兩珥。
洪樂純啓曰,大司憲鄭宲,執義李憲默,持平金鈍在外,掌令李萬恢受由在外,一員未差,持平李晉圭陳疏受由,今日以監察茶時之意,敢啓。答曰,知道。
又啓曰,明日常參·經筵,取稟。答曰,只晝講。
又啓曰,司諫李蓍連,獻納權穎,正言申益彬,俱以行公之人,不爲詣臺,事甚未安,竝依定式,推考警責何如。傳曰,允。
李重祜啓曰,戶曹判書金尙喆,特招之下,連日違召,事甚未安,卽爲牌招,何如?傳曰,允。
李德海啓曰,前奉敎李亨元,前待敎李東遇·林鼎遠,前檢閱尹光禮,口傳付職,仍卽牌招察任,何如?傳曰,允。
吏曹口傳政事,奉敎單李亨元,待敎二單林鼎遠·李東遇,檢閱單尹光禮。
洪樂純啓曰,左議政尹東度,又使錄事,來納命召,何以爲之?敢稟。答曰,令史官,更爲傳授。
李德海,以內醫院都提調言啓曰,醫官金德崙,旣有敍用之命,令該曹,依例口傳付軍職,冠帶常仕,何如?傳曰,允。
兵曹口傳政事,副護軍金德崙。
洪樂純,以兵曹言啓曰,左右邊弓人邊首,令兵曹決棍事,命下矣。依傳敎,左邊邊首權仁成,右邊邊首李時煒等,各決棍十度之意,敢啓。答曰,知道。
又以兵曹言啓曰,去五月朔各廳堂下武臣等試射,連仍有故,今已踰月,不得爲之之意,敢啓。答曰,知道。
上在慶熙宮。停常參,只晝講。
金相翊啓曰,明日常參·經筵,取稟。傳曰,只晝講。
李潭啓曰,大司憲鄭宲,執義李憲默,持平金鈍在外,掌令李萬恢陳疏入啓,一員未差,持平李晉圭呈辭,今日以監察茶時之意,敢啓。答曰,知道。
金相翊啓曰,事變假注書南胄寬,身病猝重,勢難察任,今姑改差,何如?傳曰,允。
事變假注書南胄寬改差,代以金景行爲事變假注書。
金相翊,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
洪樂純,以戶曹言啓曰,依傳敎,左議政尹東度六月朔祿俸,令倉官,更爲輸送于西江玄石里所住處,則以爲職名之至今在身,慙悚靡容,尤何敢冒受月廩云,祿俸又不領受,何以爲之?敢稟。答曰,輸往輸來,事近文具,亦欠敬大臣之道,待其入城,更爲輸送。
又啓曰,奉敎李亨元,時在忠淸道禮山地,待敎林鼎遠,時在全義地,待敎李東遇,時在京畿高陽地,竝斯速乘馹上來事,下諭,何如?傳曰,允。
又啓曰,戶曹判書金尙喆,特敎之下,連日違召,尙不行公,事甚未安,卽爲牌招察任,何如?傳曰,允。
傳于兪彦述曰,諸承旨持公事入侍。
兪彦述啓曰,左議政尹東度,又使錄事,來納命召,何以爲之?敢稟。答曰,令史官,更爲傳授。
洪樂純,以兵曹言啓曰,今六月初二日,能麽兒講陣日次矣,闕內各處入直堂下武臣等,依定奪,除標信,替代應講後,還爲入直之意,敢啓。答曰,知道。
掌令李萬恢疏曰,伏以,臣頃蒙恩暇,往省病母,母子相對,感戴罔極,數旬留護,幸得少間,昨始還伏私次,而臣於在鄕時,伏見綸音特下,責勵臺閣,十行辭敎,丁寧懇惻,殆若慈父之詔迷子,臣一讀三歎,衷情倍激,不覺感淚之被面也。噫,臣猥以疏賤,蒙被聖恩,頂踵毛髮,皆歸陶甄,雖使赴湯蹈火,義所不辭,豈敢有一毫圖便之意,而臣於長路撼頓之餘,重得暑感,痰嗽孔劇,食飮專廢,委頓床席,種種症形,雖不敢仰溷天聽,而束帶供仕,斷無其望,玆不得不略暴情實,仰干宸嚴。伏乞聖明,天地父母,俯垂諒察,亟賜遞免,仍治臣瀆擾之罪,以肅朝綱,以安賤分,不勝幸甚,臣於乞免之章,不宜迤及他說,而臣適因鄕行,略聞民瘼,敢此附陳焉,目今麥事登稔之餘,雨暘時若,播耘不愆,三農有登熟之望,八路同歡抃之情,此莫非我聖上,夙夜勤勞,一念昭假,天乃降休,民其有賴,於乎,大哉,聖人之德之至也,當此夏序將盡,秋成不遠,所宜熟講而預定者,莫過於田政也。近來朝家之申飭,道臣之巡審,不患不旣詳且盡,而惟是各邑守令,每當踏驗之時,不能躬自審覈,分送書員,已成謬例,官吏一出,村閭騷擾,此已爲弊,而其所憑公弄奸,罔有紀極,虛實相混,災頉不均,增減輕重,一任其手,噫,田賦,國之大政,而委之下吏,不使變通可乎?今按國典,災傷田·未耕全陳田,竝聽佃夫狀告,勸農親審,守令踏勘打量,祖宗朝立制詳密,蓋如此,臣謂宜另飭各邑,依此遵行,然後參以道臣之廉察,敬差之按驗,則庶无奸胥舞弄之弊,陳起雜錯之患,而小民,亦蒙實惠矣,且列邑逋欠之弊,其來已久,雖以今番忠州事言之,屢千石之全數蕩減,寔出我聖上體先惠民之至意,而第其國用之大損,後弊之无窮,爲如何哉?夫下吏偸欠,在法當徵,而徵族之弊,亦不可不念,以一吏之逋,害及諸族,在在逃散,不能自保,此李渤所謂竭澤而漁,不念無魚者也。臣謂宜命監司,逐年一檢,發其偸欠,徵於該吏,而其不足之數,分徵於同事諸吏,此法一行,則諸吏,自相糾察,可無奸濫之弊,小民亦得安保,庶免侵徵之患矣,至若還穀代捧,還作本色,續典所載,顧其本意,蓋出於歉歲便民之政,而觀察使,啓聞施行,法意甚重,則今之列邑,因此藉重,或有牟爲租租爲米,換作之間,其不爲料理之資者幾希,便成規例,視若尋常,如是而民安得不受其弊乎?臣謂宜令廟堂,別關嚴飭,其有如前之弊,則隨現重繩,斷不可已也。臣竊瞯我殿下,寶算彌高,聖志益勵,乙丙軫慮,若恫在己,一政一令,罔不惟民之憂恤,而顧臣智識素蔑,聞見且孤,忝居言地,絲毫莫補,草草所陳,不過陳腐之說,俯昻慙恧,无所措躬,臣無任惶霣震悚之至。答曰,省疏具悉。噫,感綸音而陳章,意謂必也戇直,何无一事衮職闕遺,官師相規乎?噫,民皆倒懸而嗷嗷,且民不願豐,今年穡事雖大登,何暇其歡?況今年節序,初則雨暘適中,近因或旱或水,其違初料,心常憧憧,而望熟者爾章,無乃過乎?且過爲讚美,亦非予願聞也,附陳民事,其有意見,而此則今番忠州處分時,已有飭勵者矣,爾其勿辭,從速察職。
乙酉六月初二日午時,上御景賢堂。晝講入侍時,知事洪啓禧,特進官尹東暹,參贊官洪樂純,侍讀官徐命善,檢討官李在簡,記事官沈重奎,記注官黃樸,記事官洪彬,武臣柳世復,正言申益彬,諸臣以此進伏訖,上講近思錄新受音訖,命善曰,此是記學工夫,而本末體用,具在於是,買櫝還珠之譬,最有親切,書譬於櫝,道譬於珠,讀其書而不知其道,則與此何異哉?啓禧曰,程子此書,設譬有三,曰門路,曰櫝珠,曰糟粕,皆所以使人易曉也,至於珠櫝之喩,出於韓子,而以喩人主聽言,美其文而忘其用,程子引用,則以喩學者治經,誦其言而遺乎道,伏願殿下,進講則毋主於言辭,而必明夫至道,聽言則勿取其文辭,而必求諸實用,俾无買櫝還珠之弊,臣所望也。上曰,所陳切實,當體念矣。講訖,啓禧進伏曰,臣冒進私懇,伏承聖批,奉讀未半,聲淚交逬,豈敢復有陳達,而臣從前,累有煩溷,壬申祈懇之時,敎以予聞卿寵辱俱極,不得不退之語,爲之憫惻矣。癸未春間入侍時,復以乙亥壬午所遭,陳達曰,臣豈因仍蹲冒,而感激恩遇,至今低徊,今此求退,實非可已而不已者云,則殿下,又下矜念之敎矣。臣於其時,又奏曰,元景夏,六十請致仕蒙允。臣年則今爲六十一,直請致仕,少無不可,而第有區區商量,特賜寬暇,使之往來郊坰,不以職事爲拘束,是臣所望云,而未蒙允兪矣。臣之日昨陳懇,本非引年長往,便訣明時之計,殆同請暇得閑,如有下詢,朝聞命而夕可趨矣,臣之丘墓,在於南中,畢命松楸,雖是素願,而計不敢出此,只以往來郊坰爲請,與他致仕有異,而疏入時,適値歲抄酬應,似未及俯燭,故敢此仰達矣。上曰,疏批已諭,予非不能悉燭卿意,而予旣望八,卿又年未至,雖年至,此豈乞休之時乎?卿之所引宋·明諸人,予則曰,大繁矣,司馬光則卿之不爲提及者,必有所以然,蓋司馬光,致仕後更爲入相,都民以手加額,故卿以此爲嫌,而不爲引用也。啓禧曰,司馬光,歸洛也,非致仕也,癸未筵奏後翌日,臣隨大臣入侍,殿下諭大臣曰,彼重臣,昨夜有乞退之語矣,大臣曰,此時乞退非矣,殿下曰,重臣心事,予則深知之,此非無端求退也。臣之前後心跡,獲被聖明之俯燭,故歷擧仰達,且歐陽脩,九表六箚,始得請,而其第六箚,言孔承恭事曰,大常少卿孔承恭,六十一乞致仕,太宗欣然許之,降詔褒奬,當時議者,以爲朝廷美事,歐陽脩之蒙許,似以此言,臣之廣引宋·明舊例者,亦欲望聖朝,有所鑑燭也。上曰,卿旣廣引舊例,而予則決不許之矣。益彬曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。樂純曰,持平李晉圭,以行公臺諫,終不入來,无端闕啓,事甚未安,推考警責,何如?上曰,依爲之。上曰,諸承旨持公事入侍。上曰,藥房提調,持湯劑入侍。諸臣少退。
乙酉六月初二日未時,上御景賢堂。諸承旨持公事入侍時,行都承旨兪彦述,左承旨李潭,右副承旨洪樂純,同副承旨李德海,記事官沈重奎,記注官權啓學,記事官洪彬,諸臣,以次進伏訖。上曰,藥房提調,持湯劑入侍。上命讀奏諸道雨澤狀啓,上曰,張志豐,不能彎弓,何以知弓品乎?命書傳敎曰,昔唐太宗用人,比諸於弓,自謂知也,示匠不然云,以此觀之,唐太宗之知弓果何如,而予則不知,而大抵弓矢,軍器中最緊者,自古內帑弓,稱以第一,周書亦稱和之弓垂之矢,而近者,飭不如古,匠不如古,等第亦不如古,以此之故,雖試射之日,賞賜所受,武弁皆納軍門,卽此一事,其所品劣可知,故頃者及再昨,亦示飭勵,而昔年,以弓弦不爲着蠟以和末,有筵中所陳者,有飭敎,故其時諸弓弦,皆內弓房懸成,曾予目覩,故弓已若此,弦亦如何?恐或依昔和末,若此不虞何恃。取覽其弦,雖不和末而着蠟,熟正則不精,此後一體嚴飭內弓房,欲飭宜本和之弓垂之矢,蔡氏註,亦稱巧匠,其匠本也,而此弊,亦知弓矢人代充,不取其才,全用其私,況此輩,皆外方匠手,中官之不公,其勢固然,嗣服初,尙方諸匠手,以久勤,充差內弓房事上言,予則意謂似然,而其時諸中官,齊聲若此,何以精造云?故予亦知其意,而不若仍舊貫,畢竟勿施,若此之後,其宜審愼,而今不若古,後復若此,內弓房直差之弊宜禁,噫,於弓房於尙方,匠手皆吾民,中官雖視彼此,予宜同視,其若依前不勤,有大於此者,其猶較正,況此事乎?一體嚴飭。噫,知弓品能麽兒,豈文具以設乎?關係不輕,而若漢學兼敎授,雖十巡,未滿四矢者,其若名武,則不論其才輒差,噫,故將李森·張鵬翼,于今老將前訓將,可謂名才具稱者,而若是不擇,豈爲其人而設乎,若此而何以勸課,以循例等第,入侍武將,越俸屬耳,則若是苟差,雖莫知品數之,若何?或升或降,有何不可,而只頷可而着署,不遵飭敎,亦莫辨其弓之强軟,事之寒心,莫此爲甚,幺麽等事,不能令行,甚事可做,知弓品堂上啓下該堂,從重推考,此後於弓能射,能知妙理者啓下,於能麽兒,亦能知坐作旗色者啓下,予當面試,不能,奚徒其堂?該堂當一體重飭,以此亦爲嚴飭,魚膠正筋,惠廳啓下,封留內帑例也,而近者其雖啓下,貢人之家,便作弓房庫,亦涉寒心,此後更或若此,當下敎,其時當該中官,直施制書有違私律施行,貢人杖配事,定式施行。上曰,藥房提調,持湯劑入侍。樂純讀奏李德海請由呈辭,上命書傳敎曰,動駕在近,請由承旨許遞,其代前監司尹東昇除授,牌招察任,房順房。樂純讀奏尹東昇牌不進傳旨,命書傳敎曰,再昨批旨旣諭,誠毛將焉傅者也,今日特除,意蓋深也,則左承旨尹東昇,牌招之下違牌云,其涉過矣,分義事體,決不若此,旣已承批,亦何再章?雖十章,勿爲呼望,更爲牌招入直。上曰,坐直承旨入侍。東昇進伏,上曰,湖西穡事如何?對曰,目下所見則豐徵也。東昇仍奏泰安郡守李光國設賑之善,上曰,明日大臣入侍更奏。命書傳敎曰,今江華留守狀聞,下該曹,其令擇日,卽爲擧行。命傳敎曰,霖雨開霽之後,今日之雨,其若望焉,民事庶幾,而雨雖時下,曾以此下敎,欲雨欲晴,風勢不順,噫,古人旣云,君有草風之敎,決不若此,亦予衰耗而然,豈敢弛于心?此時雖日講民事,猶恐不及,況來頭追慕,有難耐者乎?初五次對,進定於明日,兼行晝講。上命進丙丁·癸亥·壬辰·辛丑日記,命樂純,取考壬辰二月二十七日日記,至初除摠管時事,上曰,此則書以副摠管,而副字誤矣,遂命改以都字,以刪改事,添書于日記中。又命讀辛丑建儲時辭疏,第四疏見漏,故取考春坊日記,命書補于政院日記,命書傳敎曰,噫,當此月心不耐,今日法講,持公事酬應之餘,承旨令讀政院日記,辛丑日記卽予辭疏中,四章中一章遺漏,入侍承旨,校檢而添補焉。又命書傳敎曰,今覽春坊日記,建儲後初開筵時,自小學題辭始講,此必異於幼時之意,二十八歲重講時猶然,況七十二歲三講乎?噫,明年欲講此書者,卽感其年,效先正而然也,望八暮年,其宜差等,明年雖講小學,依辛丑年例,自題辭編進講,其令弘文館知悉。諸臣以次退出。
上在慶熙宮。停常參,只晝講。
下直,安州牧使兪彦民。
兪彦述啓曰,明日常參·經筵,取稟。傳曰,只晝講。
傳于李潭曰,今下弓矢,天麻僉使金命行處給送。
李潭啓曰,戶曹判書金尙喆,連日違召,尙不膺命,事體誠極未安,卽爲牌招,何如?傳曰,允。
事變假注書金景行在外,代以朴弼淳爲事變假注書。
李潭啓曰,事變假注書朴弼淳,時無職名,令該曹,依例付軍職,冠帶常仕,何如?傳曰,允。
又啓曰,左議政尹東度,使錄事,來納命召,何以爲之?敢稟。答曰,令史官,更爲傳授。
傳于李潭曰,禁將·摠戎使·重臣洪啓禧·騎判留待。
又傳曰,留待諸臣及承旨入侍。
金相翊,以刑曹言啓曰,犯釀罪人良女連伊,前已刑推,而買飮人不告罪,依定式,加刑一次後放送之意,敢啓。答曰,知道。
有政。吏批,判書黃檢進,參判洪麟漢平市褒貶進,參議閔百興病,承旨金相翊進。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,慈山府使,今當差出,未準朔禁軍將,竝擬,何如?傳曰,允。又啓曰,吉州牧使,今當差出,而防禦重任,不可不各別擇差,同道守令,竝擬,何如?傳曰,允。
以蔡緯夏爲掌令,以李溵爲同經筵,以金元柱爲刑曹正郞,以李珪輔爲司宰僉正,以尹遠東爲戶曹佐郞,以金百鍊爲監察,以崔弘輔爲監察,以李胤汲爲禮曹正郞,以李章運爲戶曹佐郞,以洪象漢爲判敦寧,以金厚澤爲水運判官,以趙國鎭爲慈山府使,以李永輔爲吉州牧使,以洪名漢爲羅州牧使,以徐命善·尹承列爲兼漢學敎授,前府使沈義希今陞通政,降資還授事承傳,前僉使姜文贊今加嘉義,加資承傳,通德郞池萬游今加通政,侍從臣池應龍父加資事,承傳。
兵批,判書沈鏽進,參判趙榮進病,參議趙重晦入直,參知任毅中病,承旨李重祜進。
以李之億爲都摠管,李思觀爲副摠管,李邦曄爲副摠管,申大觀爲訓鍊副正,卞興瑞爲月串僉使,李崇爲武兼宣傳官,副護軍趙啓泰·黃寀·崔慶溢·李夢觀·李春馨·尹翊世·尹弼德·李景春·金宗爀,副司直韓翼謩·南泰會·徐命臣·李最中·洪準海·李命植·李堣·李德海,副司正朴弼淳,同知金鵬運,僉知宋炳德。
同副承旨洪樂純疏曰,伏以,臣於直中,卽接家信,臣之老母宿病,近添毒暑,食飮全却,神息澟綴,臣聞來,方寸如灼,不能按住,當此動駕在近,百僚奔走之時,苟非有十分緊急之情,豈敢爲一毫祈免之計哉,而情私煎迫,不得已拜章徑出,臣罪至此,尤無所逃。伏乞天地父母,曲賜諒察,亟遞臣職,以便救護,仍治臣罪,以肅朝綱,千萬幸甚,臣無任屛營祈懇之至。踏啓字。
乙酉六月初三日午時,上御景賢堂晝講。大臣·備局堂上同爲入侍時,知事南泰齊,特進官鄭汝稷,參贊官金相翊,侍讀官李碩載,檢討官李性源,記事官沈重奎,記注官權啓學,記事官洪彬,武臣柳,領議政洪鳳漢,右議政金相福,行知中樞府事洪啓禧,行司直金陽澤,知中樞府事李昌壽,吏曹判書黃仁儉,兵曹判書沈鏽,刑曹判書鄭弘淳,漢城判尹朴相德,訓鍊都正李章吾,漢城左尹金善行,開城留守金器大,事變假注書朴弼淳,司諫李蓍建,掌令李萬恢,諸臣,以次進伏訖。上講近思錄新受音訖,碩載曰,辭外也誠內也,表裏一致,然後可以進德,而立字最好,可上可下之道,在此矣。上曰,誠之一字,人之一生受用者也。講訖,鳳漢·相福,進伏問候,上曰,一樣矣。上曰,今當此月,予懷難耐,昨日取覽癸亥日記,其時元勳完城·昇平諸人之功,可謂百世不泯矣。鳳漢曰,誠如聖敎也,今因日記,旣承下敎,臣於是,有所仰達,昇平·完城之遺裔,見無冠冕者云,宜有錄用之道矣。上命書傳敎曰,噫,心懷難耐,昨覽癸亥日記,追慕勝言,噫,其時攀龍附鳳,擧義群臣,可謂百世不泯者,其後孫,皆果續仕耶?今聞大臣所奏,昇平·完城,其無冠冕云,其中作散者,懸註調用,時無一職者,亦爲懸註調用,噫,昔年旣有驗完豐之御製,其孫李崇,徒抱紅牌,尙無職名云,噫,完豐之孫,豈若是乎?亦爲一體懸註調用,而噫,昨日感舊史,今日有此敎,都政貯闕,何敢言哉?今日政卽爲擧行。鳳漢曰,羅州牧使李思觀,今方上來,而有實恙,時月之間,萬无赴任之勢云,誠可悶矣。上命書傳敎曰,頃見予已悶,今聞大臣所奏,此人不可一向處於劇地,與前牧使兪述,宰臣一也,賑政亦一也,況經道臣者乎?羅州牧使李思觀,其令兩銓,卽爲內擬,其代勿論文蔭,當日政擧行擇差,此時此州,不可一刻曠官,待下批卽爲下送。上曰,昨聞前監司尹東昇言,則泰安郡守李光宅,言必稱天恩,而賑政頗善,宜有償勞之典矣。鳳漢曰,臣亦聞之,聖敎如是,若陞除府使,則於李光宅,大幸矣。上命書傳敎曰,三南畢賑後,此非通一道賑政,故兩南,只賞二三人,而忠淸一道,則都事修啓,只聞賑政矣,聞前道臣泰安郡守李光宅,能思報答之義,自壬午逮于昨年,而殫心賙賑云,其誠可嘉,待闕卽爲懸註,陞敍調用。上曰,政事,當日爲之。上曰,今番冬至使,當兼謝恩使,大政不遠,正使以宗臣中備擬事,分付。出傳敎上曰,御將率新營標下軍直宿,亦一體擧行。出傳敎上曰,藥房提調,持湯劑入侍。沈鏽曰,知弓品堂上,初以張志恒啓下,而志豐,誤認而入侍云矣。上笑曰,然乎?代其兄而入來,罷職宜也。命書傳敎曰,再昨特推之後,乃聞知弓品堂上,卽張志恒,而誤召志豐云,其雖問備,旣知本事,則不可仍施,該堂推考,下敎勿施。鳳漢曰,戶曹判書金尙喆,前恙已差云,而日事違牌,其在事體,誠極未安,自上更爲申飭行公,恐好矣。上命書傳敎曰,度支重務,豈可曠焉,而頃者承批之後,聞大臣所奏,尙未行公,日事違牌,事體不然,判書金尙喆,從重推考,更爲牌招察任。上曰,右尹李溵,前後申飭之下,尙不行公,若此,其將自畫而後已耶?噫,此時人臣,非徒分義決不若此,其若追思乃祖乃父,尤何敢若此。從重推考,卽爲牌招入侍。出傳敎上曰,藥房提調持湯劑入侍。上曰,吏判·騎判入侍承批。出榻敎上曰,宣傳官李崇入侍。上曰,以知弓品申飭事,聞重臣所奏,此弊曾已知申飭,尙今駭然云,此後月課銃,刻名下送,監兵使巡歷時,抽栍摘奸,其若無形,送于備邊司,該工人嚴處,監兵營造成者,其亦刻名,其或遣宣傳官,摘奸執頉,當該監造軍官,分付監兵營嚴處,以此申飭中外。上曰,三南賑政守令,雖下敎,畿甸獨遺,故問于入侍大臣,其無表表者云,而更爲取覽狀聞,其中水原,自備者雖最多,摠數夥然,四千石中,餘三百數十餘石,而以曾經近密之臣,欲體其君憧憧之心,其勢固然,而非徒此也。曾聞相臣所奏,其勤其誠可嘉,且幅員廣闊處,許多飢民,殫心畢賑,居一道之最,特施璽書錫馬之典,德積僉使姜文贊,賑穀近三百石內,自備租百數十石之多,以卑微武弁,畿甸小島,其誠可嘉,王者勸懲其宜,此等之人,特爲加資。鳳漢曰,故完平府院君李元翼,德望動勞,有光國乘,其後孫彦秀,因事被罪,及其申白之後,自上至有收用之命,而銓曹,尙未及擧行矣,當此癸亥元勳子孫調用之時,聖意亦必有興感於完平者矣,前日承傳,趁今番奉行之意,更爲申飭於銓曹,何如?上曰,依爲之。出傳敎鳳漢曰,豐德御史金致讓下去遲速,問於道臣,則民間鋤役方急,此時推捉之際,多有弊端云,事狀如此,則勢當差退其行期矣。上曰,然矣,待秋成下送,可也。出擧條鳳漢曰,頃因京畿監司啓本,本營巡牙兵,五年一次合操時,身役半減之代,以營穀或撥價,餘錢推移補用事,定奪分付矣。卽見監司李景祜狀啓,則備陳營穀撥價,實無推移之事,因以爲本道賑餘穀還錄於營賑穀者,爲七千五百石,若於此數中,二三千石,劃作營還,取耗支用,亦以用遺在,措備數爻,年終報備局事,請令廟堂稟處矣,道臣所請,誠有意見,今此賑餘穀中三千石,特爲劃給,別爲糶糴,每年用遺在,句管備局,以爲永久得力之地,何如?上曰,依爲之。出擧措鏽曰,動駕迫近,摠管不可不備,而副摠管洪若水,適有脚病,難於行步,今姑許遞,何如?上曰,依爲之。竝與窠滿代,今日政擧行。出擧措鏽曰,在前昌德宮經宿擧動時,內外巡邏,一依時御所例擧行矣,今亦依此擧行事,分付,何如?上曰,依爲之。鏽曰,昌德宮動駕傳敎中,宮城外各營,以隨駕三哨,分排入直事,稟達添入,至於東營,則旣有入直騎士,故初不竝稟矣,今聞騎士若干名,將不得巡邏云,依前以禦營廳標下入直事,分付,何如?上曰,依爲之。出擧條蓍建曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。萬恢曰,物故罪人得輿,以告者徑斃杖下,東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。萬恢曰,太丁兇逆,前古所無,今旣正法,小洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢正配罪人者斤萬酌處之命,更令王府,嚴鞫得情,快伸王章。上曰,勿煩。萬恢曰,臣志氣衰頹,言議巽軟,耳目之任,自知不稱,只緣前後聖恩罔極,不勝感激之私,雖不得不冒沒承膺,粗伸義分,而孤負職責,徒切愧恧,昨於辭疏之末,略附鄕行之所睹記,而及承聖批,恩諭鄭重,臣固惶感之不暇,而第以何無一事衮職闕遺,官師相規爲責,繼而有非予願聞之敎,臣於是,瞿然慙悚,措躬無地。夫上補袞闕,下糾官邪,固是臺閣之責,而如臣無似,忝居言地,旣未能仰副飭勵之敎,又未得俯效一日之責,臣之不職之罪,至此而益著矣,其何可一刻晏然於臺次乎?請命遞斥臣職。上曰,業已批敎,而不過意在玉成臺閣,君臣交勉,豈可以此過爲深引?勿辭亦勿退待。上曰,右尹李溵留待,承旨入侍時,同爲入侍。諸臣少退。
乙酉六月初三日申時,上御景賢堂。知事·吏·兵判·禁將·摠戎使·右尹同爲入侍時,知事洪啓禧,吏曹判書黃仁儉,兵曹判書沈鏽,禁衛大將李章吾,摠戎事鄭汝稷,右尹李溵,左承旨尹東昇,記事官沈重奎,記注官權啓學,記事官洪彬,諸臣,以次進伏訖。上曰,藥房提調,持湯劑入侍。上命書弓品分數以賜,鏽,使分付于知弓品堂上,鏽曰,知弓品堂上,以張志恒仍差,何如?上曰,依爲之。上曰,匀與石,俱是量名乎?啓禧曰,然矣。上笑曰,昔有一中官甚肥大,稱之以斤,則爲一百五十斤,人固肥大,則斤數亦多,史官書之,以爲傳笑之資也。上曰,領相貴矣,請用完城子孫,其心豈不好乎?啓禧曰,其心公平,故昨有此陳達,而殿下,覽癸亥日記,乃有錄用之命,甚盛事矣。上曰,右尹進前。溵進伏,上曰,以卿祖卿父之子,何乃撕捱至此?自今以後,行公可也。溵曰,聖敎如是,益無所達也。上命書傳敎曰,今覽北伯狀啓,時雨之成霖,無異諸道,今則於京開霽,北道亦然否?心何弛乎?況安邊,至於咸興,蝗蟲熾盛云,豈可捕除而止?下送香祝,中央設行酺祭事,分付。命書傳敎曰,今覽北伯狀聞,田得雨之履歷此任,非爲人也,乃爲其先,則尤當恪勤報效,而以遊觀爲防禦乎?殊涉駭然,纔觀南道,莫知本事之果然,無乃不食馬而瘦,歸咎於牧使乎?況一遊覽,五站馬皆疲,亦涉殊常,不可不一問,令該官,爲先嚴問口招後,登對以奏。又命書傳敎曰,兼漢學敎授徐命善·尹承烈,其令讀漢學後,當爲召講,以此分付。上命李崇入侍,問曰,汝爲李榮之弟乎?對曰,然矣。命書傳敎曰,噫,完豐之孫,昨日興感,今在此闕,豈一武兼甄用,而無窠故也,宣傳官參上,今適有窠,武臣兼宣傳官李崇,特除宣傳官。又命書傳敎曰,動駕在近,故同副章踏下,其代承旨金華鎭除授,房順房,牌招察任。上顧謂仁儉曰,羅牧可謂峻望,與大臣議乎?對曰,大臣亦云好矣。諸臣遂退出。
上在慶熙宮。停常參,只晝講。
以承傳色口傳下敎曰,今番動駕時,前後部鼓吹·副輦除之,崇賢門外乘輦,萬安門入,以此分付。
金相翊啓曰,戶曹判書金尙喆,昨日特敎之下,又不膺命,事甚未安,卽爲牌招,何如?傳曰,允。
傳于金華鎭曰,騎判·知弓品堂上,晝講同爲入侍。
金華鎭啓曰,明日常參·經筵,取稟。傳曰,爲之,時刻依前擧行,單子置之,侍下敎來詣,只入正時,入侍處所,以資政殿爲之。
傳于李重祜曰,摠府守官,前則靑城尉爲之,今番則李之億爲之。
傳于金華鎭曰,羅州牧使,晝講同爲入侍。
又傳曰,禮房承旨,更爲入侍。
金相翊啓曰,明日常參,六曹長官,當爲進參,戶曹判書金尙喆,待開門牌招,以爲進參之地,何如?傳曰,允。
李重祜,以兵曹言啓曰,本曹正郞金載天,身病猝重,累度呈狀,宿衛重地,不可久曠,今姑改差,而動駕在近,侍衛及各差備,不可不備員,改差之代,令該曹,口傳差出,以爲備員之地,何如?傳曰,允。
吏曹口傳政事,以尹弘烈,爲兵曹正郞。
李重祜,以禁衛營言啓曰,本營文從官李亨逵,本營褒貶,當爲進參,而時無職名,令該曹,依例口傳付軍職,冠帶常仕,何如?傳曰,允。
兵曹口傳政事,以李亨逵,爲副司果。
金尙翊,以吏曹言啓曰,左議政尹東度,特爲免副事命下矣,當爲置處,而本曹無相當窠,依例送西之意,敢啓。答曰,知道。
有政。吏批,判書黃仁儉病,參判洪麟漢進,參議閔百興病,同副承旨金相翊進,以洪鳳漢爲宗廟都提調·司譯都提調,以韓翼謩爲兼同經筵,以黃仁儉爲典牲提調,以金恕行爲刑曹佐郞,以李商舟爲軍資判官,以趙台鉉爲司僕主簿,以林梓爲尙衣主簿,以鄭游良爲典簿,以徐宅善爲端川府使,以徐浩修爲持平,知經筵韓翼謩,同經筵鄭弘淳。
兵批,判書沈鏽病,參判趙榮進病,參議趙重晦進,參知任毅中病,承旨李重祜進。
領府事單尹東度,同知單李德文,副護軍沈義希,副司直李思觀·洪樂純·李晉圭。
金華鎭,以右邊捕盜廳言啓曰,本廳譏察軍官李思範所告內,去夜二更量,着黑笠白衣二人,犯夜肆行於長通橋前路,而行步運動,萬萬可疑,故執捉以來云。査問役名行止及所持錢文出處數爻,則犯夜人朴昌國招內,武藝別監隨行,而今月初二日,同官趙大寬,以爲有投牋利錢徵來之處,請其同往,故依其言,偕往長通橋近處,則大寬,入坐一閭家,與面名不知主人,與之酬酢,而問其語趣,則謂主人家間,有可惡之事,若給錢兩,則可以彌縫,相與論多論少,定以百兩,則主人以爲今無見在,明日躬來持去爲言。今日又與大寬,偕往其家,大寬謂其主人曰,百兩甚少,加給五十兩之意,一邊酬酢,一邊書手標,而主人,終不加給,大寬裂破手標,故作怒色,拂衣還歸,則主人,執手懇請,又與之酬酢,更定一百兩,書給手記,而前後手標,變幻姓名,以李重玉·張大興書塡,大寬則重玉下着名,矣身則大興下着名,傳給主人,各分五十兩,佩持還歸之路,見捉於本廳軍官處云。趙大寬招內,隨行武藝別監,而日月不記,三四月間,偶入長通橋一處,與七八諸人,投牋一兩日,則其家主人,連負不勝,故忽然生慾,假稱物主,捧錢百兩,書給手記,而皆以趙大寬·朴昌國本姓名書塡,終涉如何?還推裂破,所捧錢文,各五十兩,佩持還歸之際,見捉於長通橋近處云,犯夜人所謂長通橋閭家人,招來査問,則譯官李寅昇矣,所供內,今月初二日夜深後,今此兩人,呼奴開門,請見主人,故矣身,自內出來,實是素昧之人,問其深夜委來曲折,則趙大寬以爲,君有死罪,將生大事,多般恐喝,詳問其罪犯,則以爲君之家內之事,豈不知之乎?恐喝不已,又謂有錢,則可以彌縫云,矣身雖無罪過,生㤼於將生大事恐喝,樂聞有錢彌縫之說,許依其言,則索錢四百兩,相與爭難,末以百兩決定,約以明日躬來持去矣,去夜人定後,昨夜二人,又爲來到,故給錢百兩,而請給手標,則大寬,親書手記,塡錢一百五十兩,加請五十兩,而終不加給,則裂破手記而欲去,故十分乞憐,只給百兩錢,受置手標,而手標姓名,則李重玉·張大興云,而與朴昌國所供,大體同然矣。趙大寬·朴昌國,俱以掖隷,換着白衣,佩持許多錢兩,肆然犯夜,已極可駭,推尋閭閻富實之人,稱以生事彌縫,從中索錢,尤極痛駭,趙大寬·朴昌國其所供辭及前後手標二張及李寅昇供辭一度,竝移送秋曹,嚴覈科罪,以懲後習,何如?答曰,二漢所爲,俱涉無狀,以外面觀之,雜技尋息,卽慾也,而此等之輩,敢生無限之慾,恐喝富譯,以充其費者,而其涉殊常者,京外討捕,雖聞此弊,都下與外方有異,李寅昇之雖㤼,初以百貫,至於三倍,其亦理外事,與二漢,卽爲一體嚴問後,持草供入侍以奏。
李重祜,以右邊捕盜廳言啓曰,依傳敎罪人趙大寬,決杖一百度,朴昌國,決杖八十度後,移送秋曹,所取來者,給于李寅昇,仍爲放送之意,敢啓。答曰,知道。
又以刑曹言啓曰,趙大寬送秋曹,湖南中沿定配,朴昌國送秋曹,嶺南中沿定配事命下矣,罪人趙大寬,全羅道順天府,朴昌國,慶尙道寧海府,竝定配所,卽爲發配之意,敢啓。答曰,知道。
又以義禁府言啓曰,吉州牧使田得雨,嚴問口招後,登對以奏事,傳旨啓下矣,田得雨,以防禦使,時在任所,依例發遣府書吏,交代後拿來,何如?傳曰,允。
正言申益彬疏曰,伏以臣向在郊坰,伏承除旨,阻雨久淹,稽滯恩命,及歸私次,嚴召踵臨,而情危跡畸,敢犯違逋,徊徨縮伏,恭俟威勘,不意嚴敎忽下,至有待問更牌之命,臣於是,驚惶罔措,靡顧廉防,祗肅宸陛,黽勉隨行,再登筵席,一言未效,故紙徒傳,呼唱道路,隷儓嗤點,臣心愧恥,若撻于市。噫,臣自在稚藐,受恩罔極,寸忱如丹,一死爲期,耿結此心,可質神鬼,自初入臺,苟有所懷,未嘗隱默,竊冀塵埃涓露,或少裨於崇深,而誠淺言拙,毫無少補,左右顚沛,罪悔交積,自是之後,臺垣一步,便同懲吹之地,矢心自劃,迷不知變,此實朝紳之所相悉也。噫,時借方寸之地,昵侍咫尺之天,豈非臣子之至願至榮,而況向日飭敎,丁寧懇惻,臣雖無狀,亦有天植之性,豈敢萌一毫逡巡之心,而顧念臺閣去就,最重廉義,今若因緣一出,弁髦素戒,晏然自處以薇垣之官,則臣固不足恤,其於累聖朝四維之化,何哉?及復思量,終難仍冒,不避瀆擾,瀝陳肝血,臣尤死罪,抑臣又有切迫私情,臣母素抱貞疾,居常凜凜,再昨臣筵退之時,病報急到,蒼黃歸視,則暑癨暴重,移時昏塞,多試針藥,僅得回醒,種種危惡之症,猥不敢縷陳,而臣之卽今情理,萬無晷刻離捨之勢,玆不得不疾聲哀籲於仁覆之下。伏乞聖慈,持垂矜諒,亟命鐫削臣職,俾得專意救護,公私不勝萬幸,臣無任屛營祈懇之至。答曰,省疏具悉。爾其勿辭護焉。
應敎洪述海疏曰,伏以,臣於前月,猥承特旨,得備享官,聞命之夕,奉讀傳敎,禁葷之諭,旣嚴且勤,此實出於我聖上敬祀典重民農之至意,臣祗承明命,罔敢或懈,而不意怠忽令甲之患,忽出享所咫尺之地,苟使臣,克致愼畏之誠,以盡檢飭之道,則畢竟豈有是哉?究其不謹,臣實爲首,滿心驚愧,無異自犯,惟殿下,曲加容貸,旣罪旋寢,官銜如舊,噫,薄罷之典,不足懲弛禁之失,而收還之恩,乃反在撤享之餘,承命惝怳,若無所措。顧今盛暑,講筵日開,在臣分義,宜卽趨承,而旣解之職,理難更冒,罔檢之罪,今猶自在,其不可以倖蒙寬恕,而晏然於官次決矣,玆敢略具短章,悉暴微懇。伏乞聖明,亟降威罰,復勘臣罪,俾私分得安,祀儀益重,千萬幸甚,臣無任屛營祈懇之至。答曰,省疏具悉。頃者處分,不過飭勵,伊後特寢,亦察事勢,其在分義,焉敢撕捱?爾勿辭,速察職。
左議政尹東度疏曰,伏以,臣蹤地,尙帶官秩,求之事理,豈不萬萬乖舛,而緣臣無狀,曾乏素孚之忱誠,血懇哀號,不過爲累次溷聒之歸,何莫非臣罪也?臣於日前聖批,尤有所悚懍震越者,命符之納,月廩之稟,當此暑月,仰煩酬應,蓋多矣,臣非木石,亦有心腸,其爲惶悶,夫豈不知,而猶此瀆擾而不知止者,誠以情事危迫,祈籲爲急,分義之懼,未之暇顧焉耳,聖誨旣勤,臣罪益彰,鈇鉞之誅,何所逃逭?嗚呼,廉恥之於人大矣,人而無此,何以自立,國而無此,何以礪俗?此所以有管子四維之論也。今臣身名都喪,爲世僇人,其可以擧顔於薦紳之間,而況其叨竊,異於凡僚,其自處之義,非獨係一身之廉恥,實亦關士夫之風紀,則顧臣官秩之尙帶至今,豈非朝廷之羞辱也哉?前後陳乞,罄盡底蘊,支離煩浼,極甚惶猥,而處分不下,悶塞日深,敢復冒死。鳴呼,伏乞聖明,深推體下之恩,將臣官秩,先行鐫削,仍降譴罰,嚴勘罪戾,不勝泣祝,臣無任屛營祈懇之至。答曰,省疏具悉卿懇。卿章已五度,處江郊亦浹月,噫,使卿若此,卽予誠淺,莫回卿心,亦予誠淺,何顔以答?噫,慷慨綸音,先擧輔相,其心雖嘉,辭語不擇,雖緣年少臺臣無渝之意,予已知過,亦已釋諭,以卿休休之量,何若是過也,而雖然,卿之恒日欲遞之心,臺言若此,必欲解免,事勢似然,故前批中,已示微意,但依九經敬大臣之義,顧暮政倚輔相之意,不忍許副。噫,今講者何書?不誠無物,先賢之戒,旣示微意,一向靳持,其誠乎否乎?況今予之衰,一許解伸廉隅,不若曠日相持,非徒此也,目今追慕方切,動駕在近,此時酬應,誠淺之中,助予不肖,故本職,不獲已特爲免副,於予伸禮使之義,於卿開進身之道,意豈淺淺?仍命置處政事爲之,使卿卽日入城,噫,此亦君相無間之意也,偕來史官,奚論時·原任,仍命與卿偕來,卿須體小子慇懃之意,顧小子于今之心,卽日入城,仍謝樞府,聽我面諭,亦參再明班列。噫,覽辛丑春坊日記,思先卿其時爲說書,予懷冞切,今者此批,欲見卿乎此日,須諒須諒。仍傳曰,此批答,使偕來史官,傳諭,期於偕來。
持平兼南學敎授李晉圭疏曰,伏以,臣於日昨,以情理之萬分煎急,不避嚴畏,冒陳血懇,特蒙聖明,曲垂矜憐,許暇將護,臣於是,母子相對,頌祝洪恩,不覺感淚之交下也。今則由限已盡,義當强情供仕,而目下私情,轉益焦迫,日夕遑遑,不能自抑,此所以冒死連章,哀號於仁覆之天,期於被譴而準請者也。臣母病勢,添劇以來,有加無減,頭疼劇而暈眩加重,咳喘急而嘔逆不止,膈火轉盛,夜輒失睡,胃土全敗,日無所食,宛轉床玆,昏不省事,老人氣息,漸就綿綴,殆無餘地,臣方入則左右扶護,出則尋醫問藥,焦遑度日,方寸如灼,以此情事,旣無一刻離捨之勢,顧今所叨,又非暫時虛縻之任,臣誠進退俱窮,莫省攸爲。噫,臣雖愚騃,豈不知一日闕啓之爲悚惶,連事瀆撓之爲震懍,而區區情事,倘非萬不獲已,則顧安敢疾聲哀籲,更煩宸聽,至此之極哉?情實出於迫急,罪亦重於常憲,惟有亟解見任,仍被譴罰,然後庶可自安於私心。伏乞天地父母,哀而憐之,將臣職名,特賜鐫改,俾得以便意救護,重勘臣煩瀆之罪,以肅朝綱,千萬幸甚,臣無任屛營祈懇之至。踏啓字。
乙酉六月初四日午時,上御景賢堂。晝講入侍,兵判·知弓品堂上·羅牧同爲入侍時,知事鄭弘淳,特進官兪彦好,參贊官金華鎭,侍讀官李碩載,檢討官李性源,記事官沈重奎,記注官權啓學,記事官洪彬,武臣金範魯,掌令李萬恢,獻納權穎,兵曹判書沈鏽,知弓品堂上張志恒,羅州牧使洪名漢諸臣,以次進伏訖。上講近思錄新受音訖,碩載曰,孟子才高,顔子則有進德階梯,故孟子難學得,而顔子易學矣,且省外事,與博文約禮,參看則好矣。性源曰,孟子比於泰山巖巖,顔子比於和風慶雲,以此觀之,其氣像亦異矣。講罷,上曰,羅牧進前。名漢進伏,上曰,羅州一境,今委於卿,予可以無憂矣。名漢曰,敢不盡心奉行。上曰,藥房提調,持湯劑入侍。上曰,明日常參,只行朝講,上曰,夕講爲之。上曰,再明日動駕時時刻,以辰正三刻,單嚴擧行。上曰,大臣置處政事,今日卽爲擧行。上曰,今覽該廳草記,雖命更査,朴昌國·趙大寬所爲,極涉無狀,動駕在近,竝除名武藝廳,其代令訓將親執,卽爲另擇擬定。竝出傳敎萬恢曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳還配之命,更令王府,嚴鞫得情。上曰,勿煩。萬恢曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。萬恢曰,新除授掌令蔡緯夏,時在忠淸道天安地,請斯速乘馹上來事下諭。上曰,依啓。穎曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人酌處之命,依律處斷,上曰,勿煩。上曰,藥房提調,持湯劑入侍。上命鏽及志豐,以上中下三品,定其弓矢分數,自內出賜四弓,命志豐彎之,觀其優劣。上曰,自今以後,考其弓品之分數,以爲施賞之高下。諸臣遂退出。
乙酉六月初四日申時,上御景賢堂,夕講入侍時,知事鄭弘淳,特進官兪彦好,參贊官李重祜,侍讀官李碩載,檢討官李性源,記事官沈重奎,記注官權啓學,記事官洪彬,諸臣,以次進伏訖。上曰,藥房提調,持湯劑入侍。上命注書曰,汝出去,卽招捕校,使於今日內開坐,以爲趙大寬等,此是輦下親兵,曾經禁軍者也,只爲杖問事,分付可也。賤臣承命出來,傳于捕廳而趨侍,則講已罷矣。上曰,右捕將金聖遇,持趙大寬等草供,卽爲入侍。聖遇持供進伏,上命讀奏,仍命書傳敎曰,觀此趙大寬·朴昌國所供,則果若草記批答,而首倡者,趙大寬也,隨從者,朴昌國也,李寅昇,恐㤼手標,不是異事,此不嚴懲,何以勵末世?大寬令該廳,決杖一百,昌國令該廳,決杖八十後,大寬送秋曹,湖南中沿定配,昌國送秋曹,嶺南中沿定配,卽爲開坐,當日押送,所取來者,給于李寅昇,仍爲放送。諸臣遂退出。
上在慶熙宮。停常參,只朝講。
藥房都提調金相福,提調南泰齊,副提調兪彦述啓曰,伏未審夜間,聖體調攝,若何?寢睡·水刺之節,亦何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
兪彦述啓曰,左承旨尹東昇,今日不爲仕進,卽爲牌招,何如?傳曰,允。
李潭,以都摠府言啓曰,今日入直內三廳武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
注書沈重奎汰去,代以柳雲翼,爲假注書。
以熙川郡守望筒,傳于金相翊曰,此則易矣,當下詢而爲之,還付吏曹。
金相翊,以右邊捕盜廳言啓曰,依傳敎,本廳從事官宋奎煥,決棍十度之意,敢啓。傳曰,知道。
編修官金宅礪書啓,臣敬奉聖批,傳諭于西部黑石里領中樞府事尹東度所住處,則以爲臣積抱危悰,連控哀籲,瀆猥之誅,方竢鈇鉞,乃蒙聖慈,曲垂體恕,不加譴殛,許解職名,仁天大造,無物不遂,而螻蟻之微,亦副其願,仰感終始之殊寵,倍覺忱丹之自激,瞻望穹昊,欲報罔極,此生此世,曷能稱塞,伏況聖批冞懇,恩顧不替,見授樞銜,待以處置之常例,仍命偕來,尙勤收召之異渥,至於追念臣父春坊時事,參班再明之諭,見卿此日之敎,莫非曠絶之恩言,臣擎讀以還,聲淚俱發,實不知所以爲心也。今臣蹤地,顧何可以謬銜之獲鐫,自諉廉義之少伸,揚揚復廁於周行也哉?雖然聖諭至此,論以義分,宜不敢暇恤其他,而第臣毒腫,又生於右股,火濕所祟,膿破浸淫,首尾一朔,完合無期,寸步莫能蠢動,一身無異籧篨,雖情勢方急,疾痛反緩,前後疏啓,未敢附陳,而實亦往來王人之所共目睹而傷悶者也。今欲包羞忍恥,冒沒承入,其勢誠萬萬無路矣。嗚呼,當此聖慕維新,齋殿移蹕之時,大臣·臣工,莫不思誠禮奔走,而記舊之音,又如彼懇摯,臣以孤露鮮生,紆此隆眷,顧獨頑如木石,偃伏床笫,終莫能仰承明命,少答全庇之洪私,跼蹐高厚,此何人哉,伏地悲隕,寧欲卽就溘然也。宸闕入望,寸心蘊結,而危惡之疾,無望速痊,史官之閱月淹守,國體損傷,尤當如何,伏乞亟命收回使臣,得以安意待盡,以卒天地生成之澤云矣。,臣旣承偕來之命,姑爲仍留之意,敢啓。答曰,今覽書啓,雖難强迫,聞先入城,然後心可弛矣,愧可舒矣。入城之前,史官決無召來之理,須體此意,安心卽爲入城事,更爲傳諭大臣,其若入城,爾則先爲入來。
司直韓翼謩疏曰,伏以臣,過大行虧,自速臺參,譴削之請,亦云太寬,雖屛諸四裔,不齒人類,誰復稱冤,乃蒙天地之仁恩,過加涵貸,所下臺批,曲爲臣餘地,旣敎之以雖莫知事故之如何,且敎之以一時飭勵,其亦玉成,畢竟薄勘,止於恩罷,臣承聆以來,有涕沱若,雖卽日滅死,更無所憾。屛伏荒郊,自分爲聖世之棄物,曾未幾何,恩敍遄下,軍銜兼帶,除旨聯翩,無狀賤臣,何以得此,驚惶感激,罔知所措。念臣孤露餘生,兄弟俱歿,單孑一身,寄在人世,點檢從前愆尤,皆從無識無行中出來,不及不時,只抆枕上之涕。今者臺言峻發,結語聲罪,按出眞贓,臣將何辭自明,第其間事實,有未盡然者,君臣猶父子,父子之間,何言不盡,臣有一弟,不幸頃歲無子夭歿,臣旣有兩子,許繼其後之意,叮嚀言及於臣弟病革之際,是時臣母在堂,絶悲末子壯年之夭閼,大懼死者後事之圮絶,而臣弟,艱於子嗣,前後生男子,輒不育,老人過慮,無所不至,且多人家可援之例,故必令從容立後,臣之操文亡嫂,有曰,稟承慈訓,靈或有記,溺愛雖昏,忍能二三,卽此兩句,可明臣心。然此係臣家內事,外人何知,今其爲言,至迫切至慘刻,一則曰,負母托,一則曰,絶弟嗣,有非人理所可堪者,未知臺臣,從何聽聞,質言人家事,容易句斷之至此也。嗚呼,雖天下之善毁者,不敢詈子都以爲媸,誣伯夷以爲貪者,以其有不易之形性,人人皆知故也。使臣平日誠行,孚於同朝,孝友著於在家,人雖欲毁臣,豈忍以此等說相加哉?無狀如臣,出身三十餘年,厚被我聖上恩造,致位崇重,今於白首垂死之年,乃以骨肉倫理間事,被人刺論,身名汚衊有不暇言,上而累則哲之明,下而貽同列之羞者,爲如何哉,此臣所以撫心慙愧,欲死無知者也。玆從縣道,疾聲哀籲於仁覆之下,伏乞聖慈天地父母,察臣悲迫之懇,諒臣危厲之情,亟令所司,重勘臣罪負,永刊臣姓名於朝籍,以謝臺議,以安私心,千萬幸甚。臣無任涕泣祈懇之至。答曰,省疏具悉。卿其勿辭,從速行公。
修撰南玄老疏曰,伏以臣,獲戾神明,禍延所恃,頑然殘喘,迄未滅死,荏苒之頃,喪制奄闋,俯仰穹壤,懷痛靡及,三年不呼之餘,姓名尙廁朝籍,洪恩特煩甄錄,玉署新命,忽下於淹伏松楸之日,臣仰認簪履之復收,俯感隙駟之易遒,手奉除書,五情摧咽,自不覺血淚之被面也。仍伏念眇末如臣,猥以無似,偏蒙洪造,出入經幄,今幾年所,埍埃莫效,愆尤徒積,幸賴慈覆之天,終始涵貸,曲加翦拂。雨露霜雪,罔非至敎。頂踵毛髮,咸歸造化。臣雖糜身粉骨,顧何足以仰酬聖恩之萬一也哉。噫,臣之逖違軒陛,倏已四載矣,雖哀疚之中,萬念灰冷,而惟是懸闕之忱,恒自耿結于中,今於新除之下,豈不欲竭蹶承命,一覲耿光,以伸區區犬馬之誠。而苫堊餘骸,疢病交侵,視息雖存,神精益耗,滅裂之識,視前尤憒憒,其不堪復隨諸僚之後,挾冊登筵,以備顧問之列也審矣。昨始來伏私次,而冒熱登程,重觸暑感,委頓床笫,趨承無路,且臣父,方帶春秋館之任,臣之兼銜,自在應遞之科,玆敢略入文字,仰暴微懇,伏乞聖慈,俯賜矜察,亟命鐫遞,以存公格,以安私分,不勝幸甚。臣無任屛營祈懇之至。答曰,省疏具悉。兼帶春秋,其令減下,爾勿過辭,從速察職。
持平徐浩修疏曰,伏以臣,識未周事,學未通方,釋褐無幾,荐叨言地,顧其分則古人不幸之戒,臣實當之,逡巡名韁,斂避言議,固不害爲自量之審也。揆其義則方當暑月之動駕,百僚咸簉,臣以新進小官,旣無可言之情勢,躬與筍班,獲陪羽旄,抑亦可謂臣禮之宜也。第臣所生母,自日前,中暍忒重,加以泄痢無算,眞元澌敓,神識昏瞀,目下症形,實有澟然之慮。而扶將惟臣,藥餌惟臣,飮啖匙箸,亦惟臣焉。卽此焦迫之狀,誠無頃刻離捨之望矣。噫,臣雖蒙騃無所知識,若其以誠事君之道,亦有所受,苟有一半分可强之勢,豈敢瀆撓控免之計哉?而區區之情私,誠有萬不獲已者,玆敢據實請急,仰籲於仁覆之下,伏乞聖慈,天地父母,察臣之懇,憐臣之情,亟許鐫免,以便救護,千萬幸甚。臣無任屛營祈懇之至。答曰,省疏具悉。爾其勿辭護焉。
正言申益彬疏曰,伏以臣於日昨,情理焦迫,冒控血懇,猥蒙聖慈,曲垂矜察,特許恩暇,俾專救護,臣母子相對,攢祝洪私,自不禁感涕沾襟。噫,聖上昨日,展拜眞殿,孝思維新,大小臣僚,罔不奔走班行,臣雖不以見職自處,揆以誠禮,固當進參於陪扈之列,而扶將病母,跬步難離,寸忱莫伸,微分都虧,縮伏訟罪,誅殛是俟,臣母之病,今至累日,新恙未減,宿症兼發,多般救療,藥餌無效,眞元層陷,氣息綿綴,實有澟薄之慮,臣無他長成兄弟,左右救視,只臣一人,目下私情,萬分煼灼,實無頃刻離捨之勢。由限雖過,官職去就,非所可論,玆不得不疾聲申籲於孝理之下,伏乞聖明,特推錫類之仁,俯諒至切之懇,亟令鐫削臣所帶之職,仍治臣累瀆之罪,俾伸至情,以嚴朝綱,不勝幸甚。臣無任屛營祈懇之至。踏啓字。
乙酉六月初五日辰時,上御資政殿,常參朝講入侍時,行都承旨兪彦述,右承旨金華鎭,左副承旨李重祜,右副承旨李潭,同副承旨金相翊,記事官盧瑞國·沈重奎,記注官權啓學,記事官洪彬,領事洪鳳漢,特進官具善復·韓光會,同知事李溵,侍讀官李碩載,檢討官具庠,司諫李蓍建,掌令李萬恢,吏曹判書黃仁儉,兵曹判書沈鏽,刑曹判書鄭弘淳,漢城判尹朴相德,諸臣以此進伏訖。上曰,藥房提調,持湯劑入侍。上講近思錄新受音訖,碩載曰,玩物喪志,如學者記誦,亦爲玩喪之資矣。根本或正,而趨向不正者,蓋由不勉之故也。上曰,根本若正,則趨向豈有不正之理乎?鳳漢曰,譬之於南門,知此門之在於某方者,根本也。雖知此門之所在,而或走北或走東者,便是趨之不正也。上曰,內重外輕,何義也?碩載曰,內重是道義也,外輕是物累也。講畢,鳳漢·相福問候。上曰,一樣矣。上曰,頃者考見日記,則侍藥廳,設行於四月矣。湯劑自明日,不可進御矣。鳳漢曰,今當此月,孝思雖益罔極,而湯劑不進,則臣等抑鬱焦迫之懷,有不勝達,伏願更加三思焉。相福曰,水刺旣進素膳,湯劑又爲停止,則豈不焦迫乎?上曰,卿等雖苦請,予則不進御矣。彦述曰,左承旨尹東昇,有實病,今日末由進參云矣。上命書傳敎曰,左承旨尹東昇許遞,其代司直洪樂仁除授,牌招察任,房順房,左·右副相換。鳳漢曰,熙川作窠云,此邑最是潛商往來之衝也,其代不可不擇,而催促下送,恐好矣。上命書傳敎曰,熙川郡守代,令該曹,口傳擇差,不多日內下送。上曰,藥房提調,持湯劑入侍。鳳漢曰,言端及於李鐽,故敢此仰達。此人出身之初,多有名稱,中間許久蹇滯,前年始經兵閫,而因事就理,至於奪告身,旣有等數,故尙未盡解矣。上曰,給牒敍用可也。出擧條弘淳曰,月前以御寶僞造同情罪人,捕廳譏捕事,出擧條分付矣。一人纔已捉來究覈,而二人則尙未捕得,殊甚稽忽,當該捕將推考,更加嚴飭,期於從速捉送,何如?上曰,依爲之。出擧條相德曰,四山參軍,專管禁松禁土,而近聞慶福宮後麓沙汰,大段穿鑿,當役坊民,以爲補土,而該參軍,則拿處,何如?上命書傳敎曰,今聞判尹所奏,舊闕後托,穿鑿忒甚云,四山參軍,旣兼濬川所郞廳,意蓋在矣。今日講根本,趨向濬川,頹沙若濬,其本在此,而該營不飭參軍,該司不飭其本,乃有此奏,訓將與該堂,爲先從重推考,北道參軍,令兵曹,從重決棍,畢築間不計其仕,濬堂雖推考,不過申飭,問其本則訓局。噫,都民亦民也,吁嗟望八,豈忍困也,令都監,雇軍修築後,其令草記。又命書傳敎曰,今因判尹所奏,有心常下敎者,非徒舊闕,於時御所,取土之弊,近者忒甚,呈露松根處多,事之可駭,莫此爲甚,此專由於守直中官不能禁斷之致。其穿鑿處,卽令修築,此後若此,當該中官,當重繩,以此嚴飭。又命書傳敎曰,舊闕偸松,自古有之,而近者紀綱解弛,尤爲忒甚,甚至於此輩號令中官之事,故頃者,召捕廳從事官,舊闕後城,若有踰越者,捉告事下敎,尙無消息,故今日下問,該從事官,誤聽以禁松,至於十一歲兒捉囚云,事之可駭,莫此爲甚。其日聽傳敎從事官,令該廳決棍,更以此,分付該廳·該軍門。鏽曰,都政不遠,而目今所貯之窠,尙多不足,若不預先周旋,或至臨政煩稟,則非但道理之惶悚,其在事面,亦甚苟艱,此後勿論京外,武窠之見缺,必以實職移擬事,申飭東銓,何如?上曰,所奏是矣,依爲之。出擧條鏽曰,今番昌德宮擧動時,闕內夜巡,依例擧行事定奪矣,建陽門開閉,何以爲之乎?敢稟。上曰,目今爲始,仍爲開置可也。蓍建曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。萬恢曰,物故罪人得輿,以告者經斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。萬恢曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。上曰,藥房提調,持湯劑入侍。常參罷後,上命注書曰,明陵祭文草本,持入可也,賤臣承命出來,聞香室守僕言,盛函以入,上曰,注書做錯可駭,汰去可也。諸臣遂退出。
上在昌德宮。停常參·經筵。
大駕詣昌德宮,入眞殿後,王世孫遣宮官口傳問安。答曰,知道。政院·玉堂·藥房口傳問安。答曰,知道。
兪彦述啓曰,判敦寧洪象漢,除拜後過三日,不爲出肅,依定式,推考警責,仍卽牌招察任,何如?傳曰,允。
洪樂仁啓曰,戶曹判書金尙喆,特敎之下,連日違召,尙不行公,事甚未安,卽爲牌招察任,何如?傳曰,允。
傳于洪樂仁曰,別軍職,處於武兼廳,武兼則入接於南所部將廳。
金相翊,以訓鍊都監言啓曰,依傳敎,隨駕步軍三哨,明日替代,馬軍一百名內,五十名式輪回入直,而再明日回駕時,仍爲擧行之意,敢啓。傳曰,知道。
又以訓鍊都監言啓曰,今此擧動時,內外營,以隨駕軍,分排入直事命下矣,金虎門軍一百名,廣智營軍五十名,集春營軍五十名,北營軍五十名,西營軍五十名,南營馬軍一哨,各其將官領率,初六日入直,而初八日動駕時,仍爲隨駕之意,敢啓。傳曰,知道。
洪樂仁,以兵曹言啓曰,在前經宿擧動時,闕內巡檢,使入直兵曹·都摠府堂上申飭事,例爲啓稟,分付矣。今亦依此擧行之意,敢啓。傳曰,知道。
金相翊,以兵曹言啓曰,北道參軍,令兵曹,從重決棍事命下矣,依傳敎,北道參軍李禮復,決棍十五度之意,敢啓。傳曰,知道。
以承傳色口傳下敎曰,噫,此歲逢此日,寔是萬萬料表,追慕冞切,其亦例語,朝者已爲飭勵,而昨聞此人之爲此任,意謂若何?先詣乎下問者,蓋此也,道臣廉察,昔李奎采爲此任,竟夕坐於其傍云。今者尹承烈,書寫忠義,其猶申飭,身爲此任,着氅衣而坐廳下視,使傔從而放恣揮扇,事之可駭,莫此爲甚。金浦郡投畀,校理李碩載代差,乘官馬,其令卽爲進詣。
又下敎曰,尹承烈到配狀聞,今日內擧行。
以承傳色口傳下敎曰,下敎之下不擇,當該郞廳,令該府處之。
以承傳色口傳下敎曰,以尹承烈事觀之,校檢駭然,同副承旨馳進,監煎善否奉審後入來,請承傳色以奏。
洪樂仁,以義禁府言啓曰,尹承烈,京畿金浦郡投畀事命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
乙酉六月初六日辰時,上詣昌德宮,擧動入侍時,行都承旨兪彦述,左承旨金華鎭,右承旨李重祜,左副承旨李潭,右副承旨金相翊,同副承旨洪樂仁,記事官盧瑞國,假注書柳雲翼,記注官權啓學,記事官洪彬,以次隨駕。上具翼善冠·黑圓領袍,乘輿出崇賢門外,降輿升輦時,上命承旨,書傳敎曰,嗚呼,庚子龍馭莫隨,不肖冥然忍過四十五年,今年重逢再明此日,雖詣昌德,留宿而來,吁嗟此懷,在於西郊,吁嗟此心,懸於象設,噫,七年侍湯,誠淺不孝,其於三日,日三進建功湯,何心下咽,獻官旣命都尉,大祝亦令儒臣,申飭典祀官,凡於祭物,親自看檢,必誠必潔,使予無如不祭之歎。出傳敎命承旨讀訖,上命明日傳香時,時刻單子置之,待下敎來詣,只入正時事。出下敎又命挾輦把摠鄭景曾,哨官南性五汰去事。出駕前下敎仍命承旨,書傳敎曰,其雖在於昌德門外,猶留宿,況在此闕乎?昨年在昌德,故自內留宿,今年在此闕,故動駕留宿,雖於此際,嗚呼,昔年愛恤者軍民也,禮雖不獲已,近者鄕軍停番,都監軍元入直外,一哨加直,今當盛暑,三哨其將例番外,又加入,齟齬不直處,雖追慕冞切之中,明日卽初日,隨駕軍三哨,替代入直,再明日回駕時,仍爲擧行,馬軍常時入直五十名,以隨駕百名,依次輪廻入直,禁軍扈衛軍官,亦令明日,除標信替代,而五衛將·內三廳,亦依此擧行。道傍問今農事,展謁時以奏,鄕民來京者,其令待令於鍾樓。出傳敎仍動駕,至鍾樓駐輦,招入高陽·楊州·廣州·積城·果川民人等,上,下詢曰,汝等何爲公然上京乎?高陽民對曰,爲貿木麥種子而來矣。上曰,守令不顧助乎?對曰,官家雖給種,而民人等,困於負債,如是矣。上曰,今年春秋牟,何如?對曰,免凶矣。承旨曰,免凶卽豐年也,鄕民雖豐年,而每不言豐年矣。上命高陽民退出。上曰,楊州,何如?楊州民對曰,豐年矣。上曰,㤼而謂豐年矣。仍循次下詢訖,命承旨,書傳敎曰,噫,人子以親心爲己心,今日追慕昔年愛民之德意一倍,故道傍,卽問鄕民來京者,其中有木麥種子不足來京者,噫,守令下直中,覓給其種糧,第一件事,況雖涼德,體昔飭勵,若何?而鋤役未息,根耕方張之時,有此聞,不可不飭,京畿監司,從重推考。高陽郡守,越俸一等。噫,于今暮年,心許民國,非綜核而何,若此而㤼於此,而雖無種糧之民,不給而拘之,此奚異於涸水中魚也。畿甸不遠,當爲廉問,此後或若此者,宜施重律,一體嚴飭。噫,畿甸近都下,其猶若此,況外方乎?令備局,另爲嚴飭諸道·兩都。出傳敎仍動駕詣昌德宮,復住輦,命承旨書敎曰,大抵紀綱解弛,人心日下,故飭雖不可不嚴,嗚呼今日,其宜仰體昔年,而丁酉溫陽行在,隨駕武藝廳中二人,有戲村婦之事而未成,故不過命承宣,只決棍而勿汰,此予其時仰覩者,渠雖無狀,軫念隨駕之德意也,頃者趙大寬等事,亦極可駭,非此人,不過自該廳棍治者,而旣聞故其欲嚴飭下敎,今日思之,亦宜仰體者,此二人,旣杖旣汰又配,比諸昔年過矣。更減配所,趙大寬,大興郡徒三年定配,朴昌國,稷山縣徒二年定配事,卽爲分付該曹。噫,法雖不可不立,頃日勿爲施威之命,體昔恤輦下親兵與禁中親兵之意也,今日此敎,亦體昔之意也。出傳敎書訖,上入齋室。諸臣以次退出。
上在昌德宮。
宋聖遇啓曰,兵曹都摠府郞廳來言,闕內各處入直軍兵等,夜巡檢云矣之意,敢啓。答曰,知道。
上在昌德宮。停常參·經筵。
肅宗元孝大王忌辰齋戒。
巳時日暈,未時申時日暈。
大殿,王世孫遣宮官,口傳問安。答曰,知道。
親傳香罷後,政院·玉堂·藥房口傳問安。答曰,知道。
以承傳色口傳下敎曰,中官處分傳旨中,所守直處在焉,全載明,年最多,傳旨付標,分付該府,李長春·金相兌,徒三年擧行。
大殿,王世孫遣宮官,口傳夕問安。答曰,知道。
吏曹口傳政事,以尹鵬擧,爲左通禮。
乙酉六月初七日卯時,上御仁政殿月臺,親傳香入侍時,行都承旨兪彦述,左承旨金華鎭,右承旨李重祜,左副承旨李潭,右副承旨金相翊,同副承旨洪樂仁,記事官盧瑞國,假注書柳雲翼,記注官權啓學,記事官洪彬,以次侍立。上具翼善冠·圓領袍,步詣萬安門,出至月臺,親監祭文寫本,上曰,忠義近來,皆不善寫矣,忠義誰也?李潭曰,聞是戶曹參判沈瑴之族也,上笑曰,雖領議政之族,難恕矣。仍命承旨,書傳敎曰,祭文書寫,何等重也,而不爲其文,爲其人,不擇忒甚,故曾已申飭,其猶若前,當該承旨遞差,忠義汰去。此後復若此,該房承旨,當施制書有違私律,以此嚴飭。大抵香室守僕,所關不細,故昔則一人,多年隨行見之,今則昨張三,而今李四,故亦爲申飭。近者其雖息,此亦禮房承旨挾私換易者,一體申飭。出傳敎又命書傳敎曰,左右通禮職任重,曾前在外,則或有請遞,近者不然,莫重動駕,假通禮替行,便作例事,事體寒心。其或無時則已,若今番前期者,則通禮趙鼎耉,以關西明經,直赴數十年多故,雖末擬點下,該曹之道,不當若是,該堂推考,在外通禮遞差,其代口傳擧行。回駕時,如儀隨駕。出傳敎又命書傳敎曰,昨日尹承烈下敎之後,焉敢若此,而守直中官,不謹不敬,擧措可駭者,其飭勵,專施於朝臣,中官李長春,稷山縣投畀,金相兌,溫陽郡投畀,不直中官全載明,淸州牧投畀,當日押送,不能檢飭次知中官,爲先從重推考。出傳敎又命書下敎曰,明日還宮時刻單子置之,待初嚴下擧行事。出下敎又命書傳敎曰,承旨有闕代,行副司直元義孫除授,牌招察任,房順房。出傳敎書訖,上仍還詣齋室。諸臣以次退出。
上在昌德宮。
宋聖遇啓曰,兵曹·都摠府郞廳來言,闕內各處入直軍兵等,夜巡檢云矣之意,敢啓。答曰,知道。
上在慶熙宮。停常參·經筵。
肅宗元孝大王忌辰。
大殿,王世孫遣宮官問安。答曰,知道。
以承傳色口傳下敎曰,今日在此闕,摘奸雇軍三名有闕,過今日後,使入直騎堂決棍。
傳于兪彦述曰,禮房承旨入侍。
傳于金相翊曰,諸司預備。
以承傳色口傳下敎曰,內入直禁軍扈衛軍官,日已明,出去闕外,下初嚴後隨駕。
又下敎曰,俄者決棍下敎軍,亦此闕之軍,中官不能檢飭之致,置之。
大駕詣毓祥宮後,政院·玉堂藥房,口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于李潭曰,明日晝講停。
乙酉六月初八日卯時,上御璿源殿齋室,禮房承旨入侍時,右承旨李潭,假注書柳雲翼,記注官權啓學,記事官洪彬,以次進伏訖。上命承旨,讀壁上御製懸板,讀訖,命書傳敎曰,再昨年亦然,今日回駕時,當拜於毓祥宮,少伸予懷,百官行禮置之,前後廂軍,道上留住,只駕前駕後隨入,方當盛暑,其間下營留住事,分付訓鍊都監龍虎營。出傳敎書訖,諸臣以次退出。
乙酉六月初八日辰時,上還宮入侍時,行都承旨兪彦述,左承旨李重祜,右承旨李潭,左副承旨金相翊,右副承旨洪樂仁,同副承旨元義孫,記事官盧瑞國,假注書柳雲翼,記注官權啓學,記事官洪彬,以次隨駕。上具翼善冠·黑團領袍,乘輿出萬安門,進善門外乘輦,上復御仁政殿,上命藥房三提調入侍事。出下敎都提調金相福,提調南泰齊以次進伏,相福進奏曰,聖體寢睡·水刺,今日何如?上曰,無傷矣,重逢此日,生而回駕矣。相福請進御湯劑,上曰,建功湯,今日下咽乎?眩氣亦稍愈矣。樂仁曰,昨日有下敎,故監煎粟米飮,世孫在傍故進御,症候不甚關重,而苶然矣。上曰,苶然異矣。上命禮房承旨,呼寫御製訖,更乘輦。命承旨書傳敎曰,兵曹參議趙重晦許遞,其代禮曹參議李仁培除授,先侍衛後謝恩。出傳敎又命書傳敎曰,明日只晝講。出傳敎仍詣毓祥宮,回駕時,上命西道參軍,令兵曹,從重決棍事。出下敎上還入大內後,諸臣以次退出。
上在慶熙宮。停常參·經筵。
金相翊啓曰,明日常參·經筵取稟。傳曰,只晝講,兼行次對。
藥房都提調金相福,提調南泰齊,右承旨李潭啓曰,祗謁璿源殿宿齋,而寓感慕,仍詣毓祥宮展拜,而伸情禮,伏未審連日勞動之餘,聖體調攝,若何,寢睡·水刺之節,亦何如?今日雖非日次,而臣等與諸御醫入診,詳察聖候爲宜,臣等不任區區伏慮,敢來問安,竝此仰稟。以承傳色口傳下敎曰,批答當使承旨,詳細書下,都提調先爲詣閤,禮房承旨·編次人,同爲入侍。答曰,知道。噫,冥然望八,到于今年,重逢此日,心若隕墜,三日仰依,誠淺莫聆,吁嗟此日,其亦何日,回瞻隆福,一倍微忱,旣衰之後,隆寒盛暑,俱亦難堪,今年則尤有甚焉,雖陟降之眷顧,能過三日而來,方將釀雨,暑濕忒甚,其雖苦矣,吁嗟今日,氣何喩哉。
中宮殿·惠嬪宮,藥房口傳問安。答曰,知道。
元義孫啓曰,司諫李蓍建,獻納權穎,俱以行公臺諫,不爲入來,無端闕啓,事甚未安,依定式推考警責,何如?傳曰,允。
玄光宇啓曰,戶曹判書金尙喆,特敎之下,連日違召,尙不行公,事甚未安,卽爲牌招,何如?傳曰,允。
洪樂仁啓曰,憲府監察茶時,事甚未安,除在外·式暇外,持平徐浩修,卽爲牌招何如。傳曰,允。
元義孫啓曰,大司憲鄭宲,執義李憲默在外,掌令李萬恢式暇,蔡緯夏,持平金鈍在外,徐浩修牌不進,今日以監察茶時之意,敢啓。傳曰,知道。
玄光宇啓曰,編次人趙明鼎,依下敎來待矣。傳曰,入侍。
吏曹口傳政事,以申大觀,爲熙川郡守。
洪樂仁,以兵曹言啓曰,西道參軍,令兵曹,從重決棍事命下矣,依傳敎,西道參軍李壽鵬,決棍十五度之意,敢啓。傳曰,知道。
又以御營廳言啓曰,本廳分授字內惠化門樓改建,今已畢役之意,敢啓。傳曰,知道。
元義孫,以義禁府言啓曰,慶尙道長鬐縣投畀罪人鄭述祚,全羅道海南縣投畀罪人鄭象仁等放送,承傳啓下矣,竝放送事,分付各該道臣之意,敢啓。傳曰,知道。
又以義禁府言啓曰,稷山縣投畀罪人李長春,溫陽郡投畀罪人金相兌,淸州牧投畀罪人全載明等傳旨中,李長春·金相兌,徒三年擧行,全載明,付標啓下矣,右罪人等,旣已發配,李長春·金相兌,以徒三年擧行,全載明押去所到處,卽爲放送事,發關分付之意,敢啓。傳曰,知道。
又以刑曹言啓曰,御寶僞造罪人金台七,旣已承款,下送本道事,覆啓蒙允矣,所當卽爲押送,而卽接典獄署牒呈,則罪人金台七,杖處破爛,添得暑熱,當日午時量物故云,令漢城府,依例檢驗施行之意,敢啓。傳曰,知道。
左承旨李重祜疏曰,伏以臣,昨於公退之路,偶然馬逸墜傷,肢體疼痛,夜來雜試針焫,少無減勢,今日竟未能循例仕進,私心踧踖,靡所容措,此時瀆擾,非不知萬萬惶悚,而目下病狀,旣無供職之望,出納之任,不容一日虛縻,玆不得不疾聲呼籲於仁覆之下,伏乞聖慈,俯垂矜察,特命鐫削臣職,俾得調息,仍令重勘臣罪,以嚴憲綱,千萬幸甚,臣無任屛營祈懇之至。踏啓字。
乙酉六月初九日辰時,上御思賢閤,藥房入診,編次人·禮房承旨同爲入侍時,都提調金相福,提調南泰齊,編次人趙明鼎,右承旨李潭,記事官盧瑞國·權啓學·洪彬,以次進伏訖。金相福曰,夜來聖候若何?上曰,時有眩氣,似是暑症矣。相福曰,日三進之湯劑,今已三日停止,豈不悶迫乎?醫官待令矣,入侍診候,何如?上曰,入侍。賤臣承命召入,方泰輿·許礈·金德崙·李泰遠·金履固·鄭允協進前,上命書御製,上曰,編次人讀之,而與都提調·提學,同爲校正可也。明鼎進讀,上曰,編次人齒落耶?聞其語音,可知其齒落矣,今年幾何?李潭曰,五十七矣,上曰,與右相年孰多也?相福曰,長臣五歲矣。明鼎校正後,上曰,此一本,使書寫,精寫以入可也。命書藥房批答。上曰,承旨與編次人,先爲退去可也。潭曰,無入侍他承旨,而都承旨,呈辭不入來,何以爲之乎?上曰,坐直承旨入侍。出榻敎元義孫進伏,潭曰,小臣退去乎?上曰,退去可也。潭曰,臣於懸板事,有稟定事,敢此仰達矣,懸板圍子,何以爲之乎?上曰,以方板爲之可也。潭曰,造成圍子,內入還下後,小臣陪進懸板矣。上曰,依爲之。上曰,藥房提調,持湯劑入侍。出榻敎相福跪進湯劑,上進御。上曰,建功湯中,治暑之劑加入,似好矣。相福曰,診候後,當相議加入矣。方泰輿診候曰,脈候左右三部,度數未調,而比前尤弱,似不無眩氣而然矣。許礈診候曰,脈候左右三部未調,而弱則比前尤弱,暑症雖形見,不可無治暑之劑矣。香薷似當添入,而白扁豆,亦宜加入矣。諸醫所奏略同,上曰,白扁豆,何如?泰遠曰,非但滌暑,調和脾胃矣。泰輿曰,香附子一錢,香薷一錢五分,白扁豆一錢加入,而元方中乾薑減五分似宜矣。上曰,理中建功湯前方中,乾薑減五分,香附子一錢,香薷一錢五分,白扁豆一錢加入,日三煎入。出傳敎上曰,領相入來耶?相福曰,入來,而見方入對惠嬪宮矣。上曰,領議政入侍。出榻敎賤臣承命出來,傳諭後,仍與偕入。洪鳳漢曰,已過昨日,聖懷想無涯矣,湯劑停止,饌物亦不如前,聖候若何?上曰,俄與右相言之,有眩氣甚不平,而今則小差矣。鳳漢曰,寢睡·水刺之節,亦何如?上曰,睡則小睡,而食則甚厭進矣。惠嬪宮,何如耶?鳳漢曰,頃日進服粟米飮後,有效矣。上曰,然則氣弱可知矣,服幾貼耶?鳳漢曰,四貼云矣。上曰,繼用何藥耶?泰輿曰,六和湯似好,而拔黃蓮用之矣。上曰,黃蓮,何如?泰遠曰,臣意亦以爲不可矣。允協曰,小臣之意亦然,卽今補胃調和爲先,黃蓮則不緊矣。上曰,然則當用幾貼耶?泰輿曰,當用五貼矣。上曰,此則提調監劑以入可也。上曰,副提調不入來而陳章耶?義孫曰,呈辭矣。上曰,都承旨許遞,代杞豐君兪彦國除授,左承旨許遞,代參議玄光宇除授,牌招察任,三院副提調例兼,房順房。出傳敎上曰,藥房提調,持湯劑入侍。出榻敎相福跪進湯劑,上進御。鳳漢曰,向來江華監牧官,移付草芝時,兼監牧之邊將,自太僕自辟事,特敎定式矣。其後數次擧行,別無顯效。所謂自辟,不出首久勤之中,故每當都政,太僕替行兵曹之事,事體終涉苟艱,雖自兵曹直差,若不擇人,則本寺亦可有申飭之道,邊將自辟一款,自今勿施,還屬兵曹,使之隨窠擇差之意,分付,何如?上曰,所奏是矣,依爲之。出擧條鳳漢曰,頃者定配罪人鄭述祚·鄭象仁,皆有實故云,似涉冤枉矣。上曰,何謂也?鳳漢曰,鄭述祚受由下鄕,鄭象仁則以新恩,受由榮墳云矣。上曰,今聞大臣所奏,鄭述祚·鄭象仁,宜有分揀之道,特爲分揀放送。出傳敎鳳漢曰,吏曹參議閔百興,方有病故,且不無難處之端,是甚可悶矣。上曰,許遞,可也。出擧條鳳漢曰,臣方待罪於司譯都提擧,於本院事,有可仰達者,譯官有功勞可以任使者,從當自備局抄啓,而燕行公幹,責在堂上譯官,癸未釐正後,大有難處之患,所謂自辟加定,乃庚子以前所有之窠,以此窠,變作元遞兒窠,以爲使事無弊擧行之地,至於自辟,自是不常有之事,除非萬不獲已之外,嚴加防塞,何如?上曰,依爲之。出擧條相福曰,議藥同參吳道炯,向者遭故,而今當還付矣,但其額數則已滿,而曾亦有秩高醫官,不必待窠,直爲還付之下敎矣。吳道炯,術業精明,曾經差備待令,難以待其有窠,卽爲還付,而此後若有窠,勿補,何如?上曰,依爲之。出擧條上曰,申大觀,曾經內三品耶?鳳漢曰,內三品則已經,而未經外三品矣。上曰,熙川郡守望筒還入。出榻敎賤臣承命持入,上落點。義孫讀奏諸公事後,上曰,旣已入侍,今日爲日次。出傳敎諸臣以次退出。
上在慶熙宮。停常參,只晝講。
申時日暈兩珥,暈上有背。酉時日有左珥,日上有背。
金朝潤啓曰,戶曹判書金尙喆,日事違牌,尙不行公,事甚未安,卽爲牌招察任,何如?傳曰,允。
金相翊啓曰,藥房三提調,依下敎來待矣。傳曰,晝講同爲入侍。
傳于元義孫曰,宣傳官旣承下敎,騎馬立之。
傳于金朝潤曰,內官東方昱四祖,帳籍相考後,判尹次對入侍以奏。
以持平徐浩修牌不進傳旨,傳于元義孫曰,只推。
傳于金朝潤曰,明日晝講爲之,大臣·禮判同爲入侍,湖南狀啓持入。
金朝潤,以內醫院官員,以都提調意啓曰,議藥同參吳道炯,還屬本院事命下矣,令該曹,依例付軍職,冠帶常仕,何如?傳曰,允。
元義孫,以兵曹言啓曰,卽接北所衛將牒報,則武德門兩邊宮墻二間許,因雨頹落云,令紫門監,爲先把子圍排,急速修築,而西營入直砲手十五名,依例除出,限修築間,守直之意,敢啓。傳曰,知道。
乙酉六月初十日午時,上御景賢堂晝講,大臣·備局堂上引見,藥房三提調同爲入侍時,知事洪啓禧,特進官李章吾,參贊官元義孫,侍讀官金致讓,檢討官南玄老,假注書柳雲翼,記注官權啓學,記事官洪彬,武臣田昌雨,藥房都提調金相福,提調南泰齊,副提調兪彦國,醫官方泰輿·許礈·金德崙·李泰遠,領議政洪鳳漢,行禮曹判書尹汲,知中樞李昌壽,兵曹判書沈鏽,刑曹判書鄭洪淳,漢城判尹朴相德,行副護軍具善復,吏曹參判洪麟漢,禮曹參判趙曮,大司諫嚴璘,掌令李萬恢,事變假注書朴弼淳,以次進伏訖。上親講近思錄,自董仲舒,止得力處,上番儒臣進講,上命奏文義,致讓曰,道義人欲,大關捩處,而董仲舒,正其道不謀其利,爲漢儒第一矣,蓋爲學之道,一念不息,然後合於天理矣,大學正心誠意,卽着力處也。上曰,然矣。玄老曰,聖學工夫,如朱子所謂一杖一條血,一棒一摑痕然後可矣。上曰,然矣。啓禧曰,緊要莫切於切問·近思,行己莫要於忠信篤敬,上下用工,不過二者矣。上曰,然矣。講畢,儒臣退出,鳳漢進候曰,近日聖體調攝,若何?上曰,差勝矣。用心於農事,用心於國事,兩用心矣,今夏專用心氣,而建功湯有效矣。鳳漢曰,寢睡·水刺,何如?上曰,亦差勝矣。仍進御湯劑後,醫官入診。泰輿曰,脈候三部不均,而遲則差勝,弱則如前矣。礈曰,脈候左右三部勝前,而大體不足則一樣矣。德崙曰,脈候左右三部雖不足,而比昨則差勝矣。鳳漢曰,別無稟定事,臣等退出,何如?上曰,小退可也。諸臣以次退出,須臾復命入侍。諸臣以次進伏。上命賤臣,出招摘奸宣傳官入侍事。出下敎賤臣承命出招,宣傳官進伏,上,下詢宣傳官曰,橋水,何如?對曰,水過橋數尺矣。今番雨水,於穀物則好,而於綿花則不好云矣。上曰,彼宣傳官,完豐之後乎?鳳漢曰,然矣。爲人甚善矣。上曰,然矣。仍命宣傳官退出。鳳漢持奏狀啓曰,此濟州前牧使李明運畢賑狀也,備陳本州判官沈洸,軍官金珣,效勞賑政,似蒙褒賞之由,仍以爲新舊移粟價,一時倂督爲難,上年退捧移米價,趁秋前輸送,今春入來移轉價,待明春姑停事,令廟堂稟處矣。上款所請,請令該廳稟處,下款所請,依狀請施行,何如?上曰,依爲之。出擧條命承旨,書傳敎曰,濟州舡運穀米畢到後,卽爲狀聞事,分付本道·本州。出傳敎鳳漢曰,出聞守令,多有未署經云矣。上命承旨,書傳敎曰,兩司在外人許遞,政官待開門牌招開政,以在京無故人備擬,待下批牌招署經。出傳敎仍命賤臣,出傳傳敎,卽爲擧行,賤臣承命出分付訖,還奏進伏。上曰,禮判奏揀擇日子也,汲曰,揀擇日子似遲矣。鳳漢曰,七月八月,皆無吉禮日云矣。上命承旨,書傳敎曰,三揀擇,以望後擇入。出傳敎上曰,判尹考來東方昱帳籍乎?相德持奏東方昱帳籍曰,其父卽東方禮,而本則鎭川也。上曰,予見守直中官,有東方昱,故欲知其本而問之矣。麟漢曰,濬川之役,今當擧行,而霖雨支離,姑待來月,始役,何如?上曰,依爲之。出擧條上謂嚴璘曰,安岳農事,何如?璘曰,農事大體則豐,而以過雨,故沓好田害矣。上曰,其土人心,何如?璘曰,人心雖愚蠢,而亦非悍惡矣。鳳漢曰,安岳前年,獨凶云矣。璘曰,道臣方便救濟,故流散之民,安集依舊矣。上曰,道臣雖善,而亦由於守令之善也。仍命傳啓,嚴璘所啓,請還寢罪人天大酌處之命,依律處斷。措辭見上上曰,勿煩。出擧條李萬恢所啓,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條又所啓,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條仍命臺臣退出。鳳漢曰,嚴璘爲人甚堅,勝於其從矣。上曰,然矣。嚴瑀則聲雄矣。上命賤臣出招藥房提調,持湯劑入侍事。出下敎賤臣承命出招,提調進伏,上進御湯劑,提調退出,上命賤臣出招坐直承旨入侍事。出下敎賤臣承命出招,坐直同副承旨玄光宇進伏,上命光宇,讀狀啓,上曰,彼承旨必老,而難讀矣,雖然予欲見之矣。義孫曰,彼承旨雖年老,善食云矣。上曰,幾何?義孫曰,幾七合云矣。上曰,壯矣。光宇曰,臣筋力雖好,而聽瑩矣。上曰,參議有闕乎?義孫曰,工議有闕矣。上曰,予之除拜承旨有意,予欲召見矣,得承旨名則好矣。仍命書傳敎曰,承旨昔則無限年,白鬚承宣,多在喉院,時或有年少之人,則以謂稀有,猗歟盛際,而予則復政之後,凡諸酬應,專恃近密,故與舊異焉,亦予不古之一端也。旣定年限之後,非特除,則何爲此任,噫,此人予不甄用,將於何時,特除承宣,一則心嘉行一勤實,一則思其子也。今日入侍見之,外貌雖不衰,其衰可知,曾於陳章,亦已知矣。盛暑卯酉,誠難强迫,同副承旨玄光宇,特爲許遞,復授前任,口傳啓下,其代行司直金朝潤除授,牌招察任,房順房。出傳敎仍命光宇,讀傳敎曰,予以承旨見之,便養於水部可也,勿爲修人事呈辭也。玄永祚已作故人,予見此承旨,甚愴然。光宇仍退出。上命賤臣,出招藥房提調持湯劑入侍事。出下敎賤臣承命出招,提調進伏,上進御湯劑,提調退出,上又命賤臣,出爲分付政院,使玄光宇,工議肅拜後退去。賤臣承命出,分付訖進伏,上曰,予見注書,心甚愴然矣。汝雖微末小官,予見汝思汝父,汝父曾事予於恭嘿閤,爲侍從,而無雜心矣。汝須思汝父,盡心事予,然後可謂不忘爾父也。賤臣起伏,義孫曰,注書之父柳敍五,爲人甚善矣。上曰,念舊愴然矣。顧賤臣曰,汝盡過召試乎?賤臣起伏對曰,然矣。上曰,爾父每欲超等,故或近於詭而然矣。義孫曰,此注書大有文名,自編髮時,爲升補初試,臣等習見於場屋間矣。上曰,予亦知其才士也,念舊愴然矣。義孫曰,體下之聖敎如此,臣等亦不勝感泣矣。上仍命退出,諸臣以次退出。
上在慶熙宮。停常參,只朝講。
下直,慈山府使趙國鎭,熙川郡守申大觀,端川府使徐宅善,植松萬戶金尙位,甑山縣令徐命敏。
有政。吏批,判書黃仁儉,參判洪麟漢進,參議未差,右副承旨元義孫進,元義孫,以吏批啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,江原監司瓜滿之代,今當差出,而擬望之人乏少,他道守令竝擬,何如?傳曰,允。以韓光會爲大司憲,徐秉德爲掌令,朴志源爲執義,權以綱爲持平,洪錀·李益烍爲正言,李海重爲禮曹參議,洪檍爲西學敎授,閔百興爲江原監司,金龜柱爲副校理,鄭尙淳爲吏曹參議,黃樸·李徹汲爲兼春秋。兵批,判書沈鏽病,參判趙榮進進,參議任毅中病,參知未差,副護軍李鐽·吳道炯·李憲默·蔡緯夏,副司直兪彦述·鄭宲·尹東昇·金華鎭·趙重晦·閔百興·李重祜·金鈍,副司果申益彬·任希孝·金恒魯。
洪樂仁,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金朝潤啓曰,戶曹判書金尙喆,特敎之下,連日違召,事甚未安,卽爲牌招察任,何如?傳曰,允。
備忘記,傳于洪樂仁曰,今下弓矢,植松萬戶金尙位處給送。
金朝潤啓曰,今日政新除授臺諫,待下批牌招,守令署經事命下矣,持平徐浩修,一體牌招,以爲署經之地,何如?傳曰,允。
傳于元義孫曰,守令署經後,辭朝入侍,一司除署經。
傳于金朝潤曰,朝講誤傳以晝講,當該中官入侍,當下敎以朝講擧行,卽爲來詣,只入正時。
傳于金朝潤曰,承旨入侍。
洪樂仁,以都摠府言啓曰,副摠管李邦曄,以今春夏等部將褒貶磨勘事,外兵曹晝仕出去之意,敢啓。傳曰,知道。
元義孫,以吏批言啓曰,本曹褒貶坐起,定行於今日,新除授參議,令政院,待下批牌招同參,何如?傳曰,允。
吏曹參議前望單子,以洪樂命,爲吏曹參議。
元義孫啓曰,右副承旨李仁培,今方承牌入來肅拜,而以式暇,不得入直,伴直無人,左副承旨洪樂仁,所當牌招伴直,而拘於廳規,不得請牌,何以爲之?敢稟。傳曰,牌招。
傳于元義孫曰,俄者忘而下敎,與亞堂有相避,明日入侍,當下敎,姑勿頒布。
元義孫,以禮曹言啓曰,和吉翁主駙馬三揀擇,以望後擇入事命下矣,三揀擇吉日,令日官推擇,則今六月十六日十七日俱吉云,以何日定行乎?傳曰,以十六日擧行。
又以兵曹言啓曰,卽接昌德宮衛將牒報,則曜金門內小松三株,敦化門內柳木一條,因雨折落云,令衛所,依例斫去之意,敢啓。傳曰,知道。
以承傳色口傳下敎曰,草記寥寥,擧行亦寥寥,申飭。
以承傳色口傳下敎曰,吏曹參議洪樂命,明日當下敎矣,勿出朝報。
元義孫,以義禁府言啓曰,南玄老京畿安城郡定配,徐浩修全羅道海南縣投畀,竝倍道押付事命下矣。以傳敎內辭意,具罪目,依例發遣府羅將,卽爲倍道押送于各其配所之意,敢啓。傳曰,知道。
洪樂仁,以刑曹言啓曰,今日閤外待令吏隷,當日內決杖放送事命下矣。承政院書吏崔徹昌,使令李命卜·沈良辰·金德九·朴周采等,各決杖八十度後,竝放送之意,敢啓。傳曰,知道。
又以刑曹言啓曰,頃因左邊捕盜廳草記,犯釀人犯飮人等,嚴刑三次事命下矣,犯釀罪人良人崔致崙,會飮罪人良人朴道殷·孫長成·吳澤周·李根成·韓興泰等,旣準三次之刑,依傳敎竝放送之意,敢啓。傳曰,知道。
以承傳色口傳下敎曰,雖下敎尙在,人臣分義,豈敢晏然哉?南泰齊·徐命膺,文任提調經筵,一倂解見任。
以承傳色口傳下敎曰,徐浩修·黃最彦事,一刻登對柏府,此一刻,君臣之分義墜矣。一日登對,此一日,君臣之分義墜矣。爲靑丘臣子,聞今日下敎,焉敢刻日遲回?柏府·薇垣爲城所者,待開門入來,入侍晝講,而喝導之聲,其若晩聞,則噫,遙望西郊,心若隕墜之時,何循常例,當承旨晩到之人,當嶺沿下敎,卽爲申飭,徐浩修·南玄老,分付吏曹,侍從案付籤以奏。
乙酉六月十一日巳時,上御景賢堂,承旨先爲入侍時,同副承旨金朝潤,假注書柳雲翼,記事官柳宅夏·洪彬,以次進伏訖。上命承旨,書傳敎曰,朝講誤以晝講,雖因雨聲而聽瑩,不可無飭,當該中官,從重推考,無故行公兩司,其若逐日詣臺,豈若是窘速,亦爲飭勵推考。出傳敎書訖,上命賤臣,持入昨日傳敎,賤臣承命持入,上命承旨,讀禮曹啓本及政事望,讀訖,上命退出,諸臣以次退出。
乙酉六月十一日巳時,上御景賢堂,朝講。大臣·禮判,同爲入侍時,領事洪鳳漢,特進官尹汲,同知事元仁孫,特進官趙榮進,參贊官金朝潤,大司諫嚴璘,侍讀官朴師海,持平徐浩修,檢討官南玄老,假注書柳雲翼,記注官權啓學,記事官洪彬,右議政金相福,以次進伏訖。上曰,不爲挾冊入侍,當該持平,從重推考。出擧條上曰,徐浩修,予於儒生時見之,甚草草,今長大矣,俄爲謝恩乎?鳳漢曰,然矣。上親講近思錄,自董仲舒,止得力處,上番儒臣朴師海進講,自有人治園圃,止有此應。上復親講,自有人治園圃,止有此應。上曰,不避御諱,當該儒臣推考。出擧條上命奏文義,師海曰,聖人血氣雖衰,而志氣則不衰,雖常人,皆可至於聖人,況以殿下之姿稟,豈不可爲上聖乎?臣惟伏願聖而益聖,加勉用工矣。上曰,顔子曰,舜何人予何人,予亦自期則自期,而予深媿矣。玄老曰,小臣則以純亦不已四字,仰勉矣。上曰,予當體念矣。諸臣以次奏文義訖,鳳漢進候曰,近日聖體調攝,若何?上曰,暑最難耐,而痰爲千態萬狀矣。上命賤臣,出招藥房提調持湯劑入侍事。出榻前下敎賤臣承命出招,藥房提調南泰齊進伏,上進御湯劑訖,上命臺臣進前,大司諫嚴璘所啓,請還寢鍾城府爲奴罪人天大酌處之命,依律處斷。措辭見上上曰,勿煩。出擧條持平徐浩修所啓,臣學識蒙騃,言議骫骳,本不合於淸朝耳目之任,而荐違召命,跡涉慢蹇,不得不章皇出肅,入闕之後,始聞朝講之命,蒼皇登對,未及挾冊,致有問備之擧,生疏之失,於是乎著矣。臣何敢一刻晏然於臺次乎?請命遞斥臣職。上曰,初登筵席,一時做錯,其何過也,帶推行公,已有定式,勿辭亦勿退待。出擧條又所啓,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條又所啓,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條又所啓,優容臺閣,乃聖王之盛節,風勵讜直,卽昭代之美事,自古致治,未有捨此而爲道者也,況今聖志奮發,絲綸懇惻,眷眷然董飭,諫官進陳昌言,此固盛德事也。第伏念前後以言獲罪者,幾皆次第疏釋,而獨於黃最彦,尙未蒙宥還之恩,臣竊惜之,最彦之疏,原其心則出忠愛之誠,論其語則自附匡救之義,雖霜雪雨露,莫非上天之敎化,而到今日月已久,寒暑且更,白首荒塞,隻影堪憐,苟使孤忠敢言之臣,永作千里不返之蹤,則是豈大聖人涵育扶植之本意哉?請還收黃最彦免爲庶人之命。上曰,年少釋褐,新入臺地,初登筵席,有懷無隱,不無嘉尙,初欲措辭以下,更以思之,初爲非矣,大覺瞿然,擧直措枉,孔聖所訓,匪徒此也,四十年苦心,雖衰如一,噫,朝象至此之根本,昨年悉諭,申暻怪疏,夢想心膽墜矣。噫,今日講此,程子豈不云乎,常人其猶學聖,以否德涼學,無誠心而莫遂苦心,至於處其本之事,嗚呼,誠孝淺薄,非徒不能調劑,此予不肖夢裏膽墜,其亦歇後語也。黃最彦之疏,非今日臣子所可萌心者,故此無異於護逆,亦逆也,處分豈不若此,雖然論心處分,非王者之事,渠雖無狀,辭旨不可迫切,故因相臣所奏,抹下數句,非爲人也,意蓋在也。使最彦,只擧數人而言,莫重所奏之事,其已無嚴,況竝擧申暻,奚特無嚴,渠若有結語請放,奚獨至於三水爲民?噫,雖凡人,參三才而立,其欲爲一,況人君乎?述編旣云,近日日氣,若熙政堂李明煥處分之時,心自謂曰,無事已久,無乃何處,有怪擧之來耶?予心處分中,漠然無聞,亦無乃提醒吾心而然耶?昨諭相臣,心猶耿耿,今者此請,所懷猶不敢,況傳啓乎?此非請寢最彦也,無異請寢本事,噫,以乃祖乃父之子,豈忍爲此,爲一世之循便,不顧其君四十年苦心,亦不顧關係莫重莫大乎?予則曰,非徒負君也,以此觀之,蒼蒼之不高,今日尤可驗矣,其涉放恣,不允。出擧條又所啓,臣初登筵席,略貢愚忱,以效一日之責,而聖批縷縷,其嚴截,有非臣子所敢承聞者,臣誠驚惶抑塞,措躬無地,尙何可一刻仍冒於臺次乎?請命遞斥臣職。上曰,子有此意,父豈不知,噫,彼韓後樂,卽此中人也,其雖可駭,猶不足道也,今者此啓,若料度而爲之,臣分虧矣。若眞心而爲之,爾能爲此,此有甚於洪水猛獸也。噫,釋褐屬耳,視此任,非爾彌縫,彼此使汝,亂我四十年苦心而然乎,其非矣,而亦自引嫌,此爾暮年操心之一端也,其欲溫容次第而處分者也,爲先依啓。出擧條上曰,徐浩修,不念其祖矣。徐宗玉則爲人善矣。徐命膺,卽日呈辭宜矣。如此後,渠何敢自列乎?仍命承旨,書傳敎曰,徐浩修事處分,許遞之答悉諭,更何架疊,而此不嚴懲,四十年苦心,因一浩修,而其將墜矣,尤可駭者,其意思也,宜施當律,前持平徐浩修,刊名仕版。出傳敎嚴璘所懷,臣於徐浩修處分之敎,竊有區區所懷,敢達矣。黃最彦被罪,在臣待罪外邑之日,雖未及詳知始末,而臺臣所啓,不過出於無隱,則筵席許遞,繼有削版之命,在聖朝待臺閣之道,殊涉過中,伏願亟加三思,收回嚴旨。上曰,頃者御製中,有五倫虧三之歎,昨年處分,今日下敎,俱非辭氣也,所重在焉。見此駭擧,職在諫長,不爲糾正,乃敢營護,其涉駭也。出擧條又所啓,臣才識空疏,言議巽軟,本不敢以諫職自居,而昨今之連日登筵,只爲積違之餘,粗伸分義而已。旣入前席,目見臺臣處分之過中,終不敢一向泯默,當初黃最彦,非直救申暻者,而旣被重譴,今此臺臣,又不過論救最彦,而至有削版之命,便同枝上生枝,葉上生葉,節次蔓及,有非聖朝來諫之道,故敢以無隱之意,略效匡救之忱矣,不惟未蒙開可,至承嚴敎,莫非臣誠意淺薄,未能仰孚之致,何敢一刻晏然於臺次乎?請命遞斥臣職。上曰,依啓。出擧條南玄老所懷,徐浩修之請放黃最彦,實出於有懷無隱之意,而至有削版之嚴命,臣亦以爲過中,而俄者諫長所奏枝上生枝,葉上生葉之語,誠好矣。今則諫臣,又被嚴旨,次次層激,有欠於包容之道,敢此仰達矣。上震怒曰,南泰齊,不打其子之臀,非予臣矣,或恐居後,而徑先伸救,欲爲申暻之一等功臣乎?前冬予額,幾穿於門閾矣,渠何敢如此?命承旨書傳敎曰,噫,彼黨習,亦非枝上生枝,葉上生葉乎?徐浩修已意外,諫長邂逅入侍,只謂默默爲難,不思所重,其亦異也,況三乎?今者所奏,語涉囫圇,意欲同套,噫,今世道,爲父而不能敎其子,君何爲敎,況坐其席而竝擧,辭未畢而惝怳,方檢討近思錄,何攝心之卽當,修撰南玄老,罷職不敍。出傳敎朴思海所懷,向來申暻·黃最彦事,溯其本則先正斯文事也,臣於先正事,嫌不能開口,而第筵中故事,臺臣獲罪,則儒臣營救,儒臣獲罪,則臺臣營救,自是循例,而俄者筵中三司之臣,次第被罪有欠於大聖人優容之度,故敢此仰達矣。上命承旨,書傳敎曰,噫,彼黨習,其本則微,今非春也,卽夏也,而咫尺筵中,霎時之間,木上生枝,枝上生葉,氣像怪駭,若儒臣之言,爲臺臣爲儒臣,皆以營護爲事,則唐之段秀實,亦護朱泚乎?挾冊侍講,何見理之晦也,噫,彼韓後樂,非徒不革心不革面而然也,于今徐浩修·南玄老·朴師海,吁嗟暮年,果有功化之效而然哉?彌切自忸憊中,亦不覺一哂也,徐浩修雖已嚴處,而嚴璘·南玄老,亦略略處分,於此儒臣,其何深處,而但旣承今日之敎,嚴璘之事已異,玄老事亦無嚴,則三人中一默爲恥,强進其言,若不嚴處,此等末世,將莫知何境,此亦世故,爲今日臣子,或復提乎,此予雖衰矣,太阿不鈍,而若此之際,吁嗟靑丘,其將君不君國不國,事當投畀,而十分參酌,校理朴師海,亟施削職之典。出傳敎上命諸臣小退,諸臣以次退出,須臾復命入侍,諸臣以次進伏,上命承旨,書傳敎曰,聞今下敎之後,勢難行公,國子多有擧行之事,大司成徐命膺遞差,其代左承旨李潭除授,牌招察任,承旨有闕代,參知李仁培除授,牌招察任,房順房。出傳敎上又命賤臣,出招藥房都提調·提調,持湯劑入侍事。出榻前下敎賤臣出招,都提調·提調進伏,上進御湯劑訖,上曰,其子如此,其父難以行公矣。昔陶穀,以不敎子改試,予於藥房提調,欲用此例矣。近日李之億在京乎?鳳漢曰,方以都摠管行公,而臣頃於褒貶時見之,則脚疾甚矣。上曰,朴相德,少而好矣。仍命承旨,書傳敎曰,提調許遞代,判尹朴相德除授。出傳敎上曰,如此然後可以懲其子矣,上曰,此注書之父爲侍從,而無雜心矣,與洪秀輔,同爲上下番翰林,事予於恭默閤矣。鳳漢曰,爲養親,又以特敎,拜長興矣。上曰,其親尙在乎?賤臣起伏對曰,臣有祖母矣。上曰,年幾何?賤臣起伏對曰,八十二矣。上曰,與李最中母孰多?鳳漢曰,李最中母,則八十三矣。上曰,予見如此事,則每惡心矣。注書有兄弟乎?賤臣起伏對曰,臣有兄矣。上曰,老人專倚二孫矣。老人甚思孫矣,注書之才雖可惜,使之歸侍好矣。予見如此,甚愴感也。問此下敎,必對祖母而感泣也,三年易矣,遽已闋服而來矣。注書父,每欲超等故近詭,而過翰林三試矣。元仁孫曰,此注書,大有文名,自編髮時,爲升補初試矣。上曰,難矣。鳳漢曰,貞聖王后本家,近來少仕宦之人,甚可悶惜矣。上曰,其家本來窮矣。鳳漢曰,前郡守徐一輔,使除善邑,以奉國舅祭祀則好矣。上曰,徐一輔則可矣。予豈有私意而然耶?鳳漢曰,徐一輔爲人最好矣,此下敎,使之出擧條,何如?上曰,何必擧條,聞此下敎,便是擧條矣。上曰,近來峻者弱,弱者峻,世界爲骨董矣。上更命賤臣,藥房提調持湯劑入侍事。出榻前下敎賤臣承命出招,提調進伏,上進御湯劑訖。上命承旨,書傳敎曰,俄者處分之後,更以思之,若往者金時擎事,不覺悚然。嗚呼,冥然食息,已過三昨日,追憶庚子今日,亦七日之內也,豈忍已過諱日而弛其心乎?噫,凡人以朋友僮僕,遺其子孫,不敢忘其先,況承其業御喬木之臣者乎?四十年苦心卽此也,噫,否德誠淺,其效邈然,乃至有昨冬事,豈云往事,夢裏亦隕墜,況謝過以奏,半夜熙政,執世孫之手,召大小群工,飮涕下敎,今日食靑丘之祿,立靑丘之廷者,不滌舊心,是無君之國也,胡忍爲此哉?且少有臣分,其思抹下八字時之事,豈敢付往事而忽哉?人皆曰,無黨,予獨不信,於功於化二字,心常靦然,大抵我東風習,以黨爲高致,今雖果無,將來未成黨,予未信然,洪範所謂無黨無偏,豈徒各自物我,泮水橋邊,刻聖訓立焉,不過公與私也。噫,人心之不同,若人面之不同,其氣質亦有智愚賢不肖,於智於愚,於賢於不肖,質雖難化,噫,四百年宗國,國有一君,輿儓下賤,人皆知之,況喬木世臣乎,心雖不同,於其國知其君,於其家知其祖,同寅協恭,卽臣分之當然也,問其本則一公字也,此無黨也,觀今之世,雖曰,無黨,反爲打成一片,背其君之苦心,恐或違此,噫,昔之甲乙成黨,其猶難也,況背其公從時體,敢曰爲一,若此而君爲君,國爲國乎?雖曰,非黨,予則曰,黨,今之黨可謂大黨,若此而功何不媿,化何不媿?此則惟言今之時弊,昔之意同,今雖默默,予則曰,決非表裏如一,昔之有異者,今雖一皆混覆,予則曰,非心化也,亦飾外也,噫,昨冬處分,所重若何?而於黃最彦,則抹去論心之敎,於予雖過,其無毫分挾雜,予未知也,且其所處分,已奏陟降,則雖所懷,其猶放恣,況肆然陳啓者乎?謂此而同被其律,府隷亦知,而揚揚若此,此已放肆,若能揣君心,予何大何云,則此亦放恣中放恣也,同入臺席,雖難默默,敢爲營護,其涉無嚴,恐或後焉,手脚忙亂,此時體之自綻處也。聞夢裏隕墜之敎,其猶甘心同套,此無臣分也。噫,其父不能敎子,釀成此事,此必構疏而爲啓者,噫,數日之內,非徒屋下用意,執筆下文,放恣若此,蒼蒼之醒否德,其爾仁愛也,漢儒傅會,予雖非之,此等仰占,固已熟矣,況諱日雖過計七日,此心憧憧之時,其臣若此,此亦慕昔誠淺,予則雖在九重而莫知,嗚呼,陟降照臨,蒼蒼若是提醒,而處分不過循例,此予所以大覺瞿然者也,旣覺之後,何敢負陟降負蒼蒼乎,雖然比諸最彦,其心則一也,而量梯則有限,雖不與最彦同處分,易曰,履霜堅氷至,豈徒此也,所重在焉。徐浩修,海南投畀,當日押送,到配日子,令道臣,卽爲狀聞。嚴璘,亟施刊版之典。南玄老,安城郡定配,當日押送。朴師海,亟施告身三等之律,使海東臣子,雖不知其君之心,咸知關係莫重莫大焉。噫,浩修之父,若此釋褐屬耳,又復若此,今日百僚之父兄,予莫信焉。雖儒衣儒巾者,其本何在,亦莫知暗地浮囂,其幾百人,嗚呼,君雖欺也,彼蒼何欺,陟降何欺,今者處分非予也,卽仰答彼蒼也,何敢不若此焉。出傳敎又命書傳敎曰,人君敷心下敎之時,庭中蜉蝣,其猶知也,渠雖無識,身爲中官,佯若不知,事之可駭,莫此爲甚,當該中官,特施解見任之律。出傳敎又命書傳敎曰,徐浩修·南玄老,倍送押付,南玄老到配日子,亦令道臣狀聞。出傳敎仍命賤臣,出付傳敎,賤臣承命出分付訖,還進伏,上曰,訓將之病,近何如?鳳漢曰,近小差云矣。擇日八月九月內無吉日,勢將以十月矣。汲曰,今月無吉日矣。上曰,周不以甲子興乎?彼領相之高祖母,宮合怪異云,而多福云矣。鳳漢曰,臣之高祖母貞明公主,二十一下嫁矣。上命賤臣出,持入俄者傳敎,賤臣承命,持入進伏,上命承旨,抹改臣分虧矣四字訖,上又命賤臣,出招他承旨入侍,賤臣承命出招,右副承旨元義孫進伏,上命義孫,書傳敎曰,雖因生疏,事涉曚然,承旨金朝潤遞差,其代參議鄭尙淳除授,牌招察任,房順房。吏曹參議前望單子入之。出傳敎又命賤臣,守令入侍事。出榻前下敎賤臣承命出招,端川·慈山·熙川·甑山四守令進伏,上命各誦七事訖,命承旨宣諭,仍命守令退出,命承旨書傳敎曰,莫重下敎之下,當直都事,不卽待令,其涉可駭,當該都事,令該府處之。出傳敎又命書傳敎曰,政院卽百司號令之處,而申飭之下,其涉可駭,今日閤外待令吏隷,令攸司料治,當日內決杖放送。出傳敎上仍命諸臣退出,諸臣以次退出。
上在慶熙宮。停常參·經筵。
元義孫啓曰,戶曹判書金尙喆,一向違牌,終不承膺,其在事體,誠極未安,卽爲牌招察任,何如?傳曰,允。
傳于金相翊曰,今日晝講停,有下敎事,內局入侍。
傳于金相翊曰,同副承旨入侍。
金相翊啓曰,藥房都提調金相福,提調朴相德,依下敎來待矣。傳曰,入侍。
傳于兪彦國曰,預備兼春秋進去,領相入來事傳諭。
元義孫啓曰,領議政洪鳳漢,依下敎來待矣。傳曰,入侍。
洪樂仁,以禮曹言啓曰,卽接永禧殿參奉所報,則今日申時量,本殿南墻內檜木,爲雷雨所傷云,極爲驚愕,慰安祭,不卜日來十四日設行,而臣汲,進去奉審,何如?傳曰,允。
又以禮曹言啓曰,臣汲馳進永禧殿,檜木受傷處看審,則自樹頭至中腰,所傷處爲三丈許,廣則不過三寸許,而只皮甲脫落,木身則元無傷折之意,敢啓。傳曰,知道。
又以禮曹言啓曰,今六月十六日和吉翁主駙馬三揀擇時,揀擇人出入門路及揀擇處所,何以爲之?敢稟。傳曰,依和寧例擧行。
元義孫,以備邊司言啓曰,譯官可合論賞人抄啓事,纔已筵稟,一依前例,有功勞可任使之人,另加抄出,別單書入,令該曹,加資施行,何如?傳曰,竝依舊例加資。
洪樂仁,以司譯院官員,以都提調·提調意啓曰,常仕堂上,所關甚重,而安世濟·金挺豪·趙大謙·金彭壽·李澤基·朴盛春等,全無履歷之中,或有病難任,或處事不謹,一從本院事例,釐正減下之意,敢啓。傳曰,知道。
以承傳色口傳下敎曰,再明日當祗迎,儀注置之,依例擧行。
都承旨兪彦國疏曰,伏以臣,卽百不猶人之一賤品也,以跡則孤畸疏遠,屢被冠冕翦拂之寵,以恩則頂踵毛髮,偏蒙造化陶甄之澤,伏況軫兩世旂帶之勞,嘉先臣向國之誠,念舊興感之敎,每發於臨筵,恩言感通於九原,寸忱惟切於百結,終古如臣之不肖,未聞有得此於君父者矣,秪自霣結于中,恒日在家,望日暉而寓祝堯之忱,瞻辰極而伸祝崗之誠,迺於三昨日,以臣爲都承旨,繼伏聞筵敎之及於臣者鄭重,臣奉除書而感淚無從,拜天牌而惝怳罔措,臣於是職,情勢有難唐突承膺,而伏念我聖上,以大聖人出天之孝慕,逢此月而進侍眞殿,望八之齡,行三日之齋戒,擧國臣民,咸切貢焦迫之心,回鑾之後,湯劑有兩材加入之命,臣民之貢慮,尤當如何哉,職兼保護,義不敢他顧,玆喉舌之入肅,昨日隨諸臣入診筵,仰承諸節快差之敎,臣與入侍諸臣,不勝歡欣之情而退殿門,今則臣始可以言去就之私矣,顧玆喉舌之任,卽虞廷惟允之地,而兼漢家尙書之省,其責本自不輕而重,知申則又長乎一院,其責尤重,不可人人而濫授也明矣,豈可庸魯如臣,冒進於是任哉,且臣有難進之義,年前以臣老病,不入於長望中,前此諸臣之與臣同者,盡皆引以爲嫌,則臣何可獨爲晏然仍冒於職次乎,痰眩氣升之時,頭暈而耳聒,言語聽瑩,脚部牽痛,行步蹇澁,每每失儀於升降起伏之際,天鑑已盡俯矚,臣不煩陳而瀆撓矣,玆敢構此短章,罄暴情懇,伏乞聖明,俯賜諒察,亟許遞免,以重官方,以安私分,千萬幸甚。臣無任屛營祈懇之至。答曰,省疏具悉。頃者遺望,因其時承旨望浩多而然,旣無深意,伊後李昌儒,同是遺望之人,特除承宣,卿勿過辭,從速察任。
左承旨鄭尙淳疏曰,伏以臣,纔違天官召命,繼承銀臺特除,天牌踵臨,臣方祗隨來詣,而第臣與都承旨臣兪彦國,有姨從兄弟應避之嫌,相避之法,在下當遞,伏乞聖明,俯垂諒察,亟命照例遞改,以存公格,以安私分,不勝幸甚。臣無任屛營祈懇之至。答曰,省疏具悉。前例攸在,本職許遞焉。
敎京畿水軍節度使李國賢書,王若曰,舟師置節度者有六,孰非重權,畿沿竝湖海而統三,最是隆簡,陞秩以授,注意者深,蓋關防莫要於桐營,而節制兼畀於芻牧,居呂蒙於荊州都督,控扼咽喉之衝,借南陽於大樹將軍,撫字魚鼈之俗,效諸道觀察使之兼尹,憂責旣隆,同三南統制營之轄戎,威權克壯,況近歲凋弊之轉甚,顧今日簡掄之尤難,惟卿,面有熊姿,胸藏虎略,義同休戚,大院君璿潢之雲孫,世傳淸寒,先統帥氷檗之家業,五邑兩臬,將威兼長於吏才,北市南操,利器自別於錯節,茂績旣著,顯擢宜先,玆授卿以京畿水軍節度使兼三道統禦使·喬桐府使,卿其益殫乃心,毋孤予簡,移畿塞製錦之能手,濟我島民,勵海嶺仗鉞之舊威,衛我京扼,雖無朝夕警急,陰雨桑土之備可忘,矧經水旱連仍,衽席塗炭之責宜勉,自餘弛張之道,惟在處置之宜,於戲,不以兵甲,不以封疆,豈獨恃其天險,抑爲繭絲,抑爲保障,蓋所貴者人和,撫髀之思,披腹以喩,故玆敎示,想宜知悉,知製敎洪檍製進。
乙酉六月十二日辰時,上御思賢閤,同副承旨入侍時,同副承旨元義孫,假注書柳雲翼,記注官黃樸,記事官洪彬,以次進伏訖。上命承旨,讀昨日傳敎訖,復命讀都承旨疏訖,命書傳敎曰,內局入侍有命,都承旨批下,牌招入侍。出傳敎仍命賤臣,出付傳敎,仍命持入辛丑陳章日記,賤臣承命,持入日記進伏,上命承旨,讀日記陳章訖,上又命賤臣詣臺,臺諫入侍事。出下敎賤臣承命出招,執義朴志源,正言李益烍進伏,上又命左副承旨入侍事。出下敎賤臣承命出招,左副承旨洪樂仁進伏,上命承旨,讀文臣朔試射推考緘辭,上曰,雖天晴日煖,其弓如此,而痰每發於射時,緘辭一套也,此亦時體也,時體過甚,一番刊落,然後此輩可懲也。仍命用詐不以實律,一倂解見任。上曰,鄕人雖可憐,予於望八之年,欲抑時體也,金學洙則質實矣,睦龜中則過甚矣,渠當報效,而敢從時體耶,特命拿處。上仍命賤臣,考謄詐不以實諸員三十人,上曰,奸詐矣,非予處分,乃彼蒼也。更命承旨讀奏,上曰,當該中官往來,其涉倨慢,越俸一等。出擧條上仍命臺臣進前,執義朴志源所啓,請還寢東呂·址淳等還配之命。措辭見上上曰,勿煩。出擧條又所啓,請還寢定配罪人者斤萬酌處之命。措辭見上上曰,勿煩。出擧條又所啓,新除授掌令徐秉德,時在京畿水原地,持平權以綱,時在京畿積城地,請竝斯速乘馹上來事下諭,上曰,依啓。出擧條正言李益烍所啓,請還寢鍾城府爲奴罪人天大酌處之命。措辭見上上曰,勿煩。出擧條仍命臺臣退出。上命承旨,書傳敎曰,幺麽中官,不當稟而敢稟。愚濫莫甚,當該中官田宗成,越俸三等。出傳敎上命藥房都提調·提調,持湯劑入侍,上進御湯劑,諸醫以次入診訖,都提調·提調及醫官,竝退出。上命賤臣出,知承旨·玉堂亦有緘辭前例以來,賤臣承命,出問還奏曰,承旨·玉堂曾前,皆有推考緘辭,而近久廢不行云矣。上命承旨,書傳敎曰,今因憲府緘辭,喉院或無此例下問,古有而近無云,噫,白首復政之時,豈敢自尊若此,事之寒心,莫此爲甚,玉署效此,亦不爲此,亦玉堂駭擧銀臺隨,銀臺駭擧玉堂隨之時體也,以此之故,作一時體,吁嗟,時體其祛後,君綱擧,其時特推之下,不緘答承宣·儒臣,倂罷職,此後承宣緘答,一體嚴飭。出傳敎又命書傳敎曰,同一推考之事,承傳色照律以啓,喉院·玉堂皆無,暮年飭勵之時,豈敢若此,曚然捧入憲府該官,竝下司諫院,從重推考,此緘辭給之,其令一體擧行。出傳敎上曰,元景濂·鄭運祚雖可惜,爲二人則國法屈矣,如此然後,國法行矣。仍命左副承旨洪樂仁退出,又命賤臣,出招都承旨兪彦國入侍,賤臣承命出招,都承旨兪彦國進伏。上曰,承旨鄭尙淳,於都承旨,有相避乎?彦國對曰,臣之姨從也,上命書傳敎曰,承旨有闕,代應敎金致讓除授,牌招察任。房順房。出傳敎又命書傳敎曰,今因備局草記,加資譯官旣下批,皆令今日來待。出傳敎又命都提調留待事。出下敎仍命諸臣退出,諸臣以次退出。
乙酉六月十二日申時,上御景賢堂,右相入侍時,領議政洪鳳漢,右議政金相福,右副承旨元義孫,記事官盧瑞國,記注官黃樸,記事官洪彬,以次進伏訖。上曰,藥房提調,持湯劑入侍。出榻敎相福跪進湯劑,上進御。洪鳳漢曰,聖候若何?上曰,精神有時昏眩矣。相福曰,晩間聖候若何?上曰,晩後差勝矣。上曰,加資譯官入侍。出榻敎邊憲·李湛·李天植·韓致洪·申漢楨·李寅昇·洪達河·李惠迪·李億成進前。上曰,汝輩加資,實爲國事,有用處矣。仍命相與耦語後,上曰,汝輩年不篤老,須勸奬後進可也,命退出。上曰,今無可信之人矣。予使徐浩修祖子孫三代,而昨日爲才操矣。朔試射無分人緘辭,皆右臂有痰云,豈不工巧乎?此皆是時體也,一竝施以詐不以實私律矣。鳳漢曰,此非相議緘辭也,自有前例故如是,而不過鄕人所致云云。上曰,鄕人尤爲時體矣。上曰,中官奉命,雖大臣,亦皆回避者,卽重君命也。頃日資政門外承傳色下時,諸承旨不爲回避,故有推考之命,而今覽憲府緘辭,則其時承宣,不爲緘辭,極爲非矣。驪州牧使則下去已一月,雖遞猶無奈何,北閫最可悶矣,卿等果詳考謄錄耶?鳳漢曰,遞職則資亦下云矣。上曰,雖然亦無奈何,命持入承旨推考時日記,賤臣承命持入。上曰,雖已處分,亦豈無闊狹乎?鳳漢曰,臣不勝惶悚,而臣之弟,亦入其中,有不敢仰達,而北閫則可以一番用之矣。上曰,今覽日記,鄭運維以副提調,只參藥房班,宜不入推考中,分揀,可也。上曰,今日下敎之後,更思予所見之申飭者,乃資政門外也,副提調例進參於庭下,旣不在於推考之中,今日下敎,不如同爲擧行,政院知悉。噫,紀綱樹然後,君可尊,國可重矣,今番現告中,雖有惜遞者,不爲下敎,昨日擧措,亦時體中一端也。比諸段秀實·朱泚,文臣之或不能射,若武臣之或不能文,如金學洙等供,擧實遲晩,其何不可,而一人挾痰,其猶異也,況三十人,而尤爲巧者,左弓則右臂,右弓則曰左臂,一則從時體,一則欺君也,曰以欺也,則豈有輕重,無分緘答,四十年初見。噫,遐方文臣,豈不顧也?治平之本,在於灑掃,亦豈人微而忽哉,此雖一二事,暮年自勵之時,決不假借者也。雖然,今聞大臣所奏,徒年云,宜體孔聖過猶不及之訓,大抵公律,勿解見任,私律解見任,穆王贖一律不可法,金作贖刑,舜典所在,徒年徵贖,只解見任,今文官之此窠,如頃年蔭官之繕工,其陞者自有次序,而於六品職,申飭銓曹,徒抱紅牌,多年無職名者,循公備擬,飭不可低仰,爲北閫其遞可惜,北閫有闕代,姑置事分付。出傳敎上曰,今聞所奏,李溵緘答,與料有異,一體入之。出傳敎上曰,大政不遠,參判有闕代,前單入之,待下批牌招察任,藥議望,今聞初無可嫌之端,而今則尤無可論,以前點下者擧行,一體牌招察任。出傳敎命持入吏曹參判前望,賤臣承命持入,上覽後曰,一人旣受點,只有二人,所謂非成則璜也,元仁孫爲人,詳密甚好,而李溵亦好矣。鳳漢曰,然矣。上曰,前望旣有點,吏曹參判有闕代,參判元仁孫除授,依下敎牌招察任。出傳敎上曰,近來怪詭之類,過爲時體,紀綱解弛,全無等級,此莫非大臣顧藉使之然矣。鳳漢曰,今無古例,若不嚴飭,則不成貌樣矣。上曰,今日處分一二件事,其雖事微,意則深,噫,紀綱樹名分正,然後其可行號令於八方,此正若董子所訓正朝廷·正百官·正萬民者也,況不守法·不畏法,專由乎名分不立,紀綱不振者也。若小官行下大夫之事,下大夫行宰列之事,宰臣行正卿之事,正卿遜於大臣爲恥,國能爲國,綱亦起立,以此之故,末世之弊,人皆不守分,無等分無階限,可勝歎哉。京中嚴,然後外方遵令,台府重,然後殿陛尊矣,況朝廷莫如爵,而班行雜亂,咫尺闕中,等分不明,大小公會,次序錯雜,闕中往來,緋綠無序。以古聞者言之,銓堂問政,不能擧視,卿宰見相,兩手貼席云矣,今果皆然否?予則曰,不能,何則,一人倨傲,其異爲恥,大官顧藉,因循成習,莫云細事,亦若程子所云未有箕踞心不慢者也,今不飭勵,日後何言?吁嗟,大小臣,宜遵舊例,使三百年朝廷紀綱莫墜焉。出傳敎鳳漢曰,雖釐正之漢學朴通事,旣有自箕營開刊之命矣,淸語之音變者,本學譯官金振夏,往來西北,纔已詳釐,此冊比他無多,一體下送箕營,同爲開刊,何如?上曰,依爲之。出擧條鳳漢曰,司譯院各學次序,漢學之下,淸學當在其次,而自前以漢·蒙·倭·淸爲次,未知其故,雖以官生及等第言之,淸學比蒙倭兩學較多,此後則以漢·淸·蒙倭,定次遵行,何如?上曰,依爲之。出擧條義孫曰,守門將待令矣。上曰,入侍。李胤德進立階上,上曰,何門守門將耶?胤德曰,開陽門矣。上曰,有壹名耶?胤德曰,然矣。命退去。上曰,不過申飭,前注書沈重奎,令該曹,口傳單付。出傳敎上曰,頃者淸璿第宅價,比諸淸衍價,有未下者,禮年亦不遠,且該房方買云,其未下者不足數百兩,令該曹,問于本房輸送。出傳敎領·右相先退。義孫讀禮曹永禧殿草記,上曰,領·右相更爲入侍。出榻敎賤臣承命出來,與之偕入。上曰,今覽禮曹草記,極爲驚心,古有此例耶?鳳漢曰,前於社稷,有此等事,而他未詳知矣。上曰,殿內何處云耶?鳳漢曰,墻底典祀廳路邊檜木云矣。上曰,前例何如耶?鳳漢曰,若有此等事,則慰安祭,不卜日,卽爲設行云,明當受香矣。上曰,似然矣。領·右相先退。上曰,永禧殿慰安祭,不卜日,十三日擧行,祭文令入直儒臣,卽爲撰進。出傳敎命讀諸公事後,義孫曰,大臣有稟定事,見方詣閤云矣。上曰,入侍,賤臣承命出來,與之偕入。鳳漢曰,自前殿內如此之時,有奉審之節,亦有朝廷問安事,而今則不過墻底老木,似有差別之道矣,何以爲之耶?上曰,奉審則使禮判爲之,而奉審後草記,今日內爲之,問安則置之可也。上曰,藥房提調,持湯劑入侍。出榻敎相福跪進湯劑,上進御。上曰,檜木長大云耶?相福曰,極長大云矣。上曰,今日內,使之卽爲區處,可也。諸臣以次退出。
上在慶熙宮。停常參,只晝講。
金相翊啓曰,戶曹判書金尙喆,一向違召,尙不行公,事體誠極未安,卽爲牌招察任,何如?傳曰,允。
傳于洪樂仁曰,今日晝講爲之,兼行次對。
又以吏曹參議洪樂命牌不進,罷職傳旨,傳于元義孫曰,只推。
元義孫,以義禁府言啓曰,因司憲府啓目,前典籍睦萬中,移本府處之事允下矣。睦萬中,今方待命於本府,卽爲拿囚之意,敢啓。傳曰,知道。
執義朴志源疏曰,伏以臣,待罪春坊兼銜,今旣屢月,近以老母危疾,未忍離側,退在私次,夙宵憂煎,忽於此際,伏承亞憲新除,繼以署牌踵臨,他不暇顧,章皇出肅,而第臣目下情理,實有萬萬罔措者,臣何忍徒畏瀆擾之誅,自阻慈覆之下,不一涕泣而陳之哉?臣母今年,八十有七歲,恒居澌頓,恃粥爲命,一日之中,省覺屢昏,子姓傍侍,換錯面名,雖在平常不病之日,固已凜然如此,其或將理少失,疾恙輒作,俄頃之間,似若有奄奄難支之勢,如使古之孝於其親者當之,其將永謝官職,斷絶外事,左右朝夕,一意調護,庶或無憾於爲子之道,而只緣臣誠意淺薄,世故妨奪,且臣兄纔乞歸養,未能以微懇,又事竝瀆,黽勉從事,以至于今,隨其加減,有時承膺,而臣之一身,已非己有,以公以私,俱未自由,將欲自效於盡職,則情私有所牽掣,將欲專心於將護,則義分亦有所嚴畏,心身相乖,進退兩妨,臣之情私,可謂慼矣。況今母病,方當無前溽暑,又添天行輪疾,諸般症形,俱係危惡,寒熱交作,眞元大陷,飮啖殆至全却,轉側專須傍人,委頓床褥,氣息凜綴,臣方扶持煎泣,跬步不離,是豈臣自同平人,束帶供職之時?而日前暫出,不過迫於嚴命,以爲一時副急之計,以此情理,因仍盤礴,逐日詣臺,實非臣心之所敢出也。玆敢略暴血懇,猥陳短章,伏乞天地父母,曲加諒察,亟賜鐫削,以光孝理,以安微分,不勝幸甚。踏啓字。
乙酉六月十三日午時,上御資政殿晝講,兼行次對入侍時,領議政洪鳳漢,右議政金相福,行司直金陽澤,知中樞府事李昌壽,綾恩君具允明,特進官李之億,知事鄭弘淳,行副護軍具善復,左尹金善行,右尹李溵,大司憲韓光會,參贊官李仁培,司諫李蓍建,侍講官李碩載,檢討官李在簡,武臣尹泓,記事官盧瑞國,事變假注書朴弼淳,記注官黃樸,記事官洪彬,以次進伏訖。上曰,承旨先爲進前。李仁培進伏,上曰,今日愴心,遣知申,今日致祭於延齡君,卽爲分付該曹,祭文當製下矣。出傳敎上曰,三揀擇,更待下敎擇日。出傳敎李碩載進講近思錄,自忠恕所以公平,止豈有不得道理。上受以讀之一遍訖。碩載曰,忠恕工夫,以公私之道見之,則自有可得處,唯在一公字,不容一毫之私矣。帝王之道言之,昔召公戒武王曰,爲山九仞,功虧一簣,雖治成制定之後,必正心然後,可以致治,臣於此,實有望於聖工矣。上曰,所奏是矣。李在簡曰,爲學須要剛決果敢,又謂要力行,聖工若於此二者,參互見之,則可無偏係之慮矣。上曰,特進官亦陳之,可也。李之億曰,此章之義,專在於一公字,若以一公字爲心,則日用萬事,無不合理,臣於聖工,實有望於一公字矣。上曰,好矣。知事亦陳之可也。鄭弘淳曰,上下番已陳無餘,臣無可陳之語矣。洪鳳漢曰,蒸炎日極,聖候若何?上曰,甚難矣。鳳漢曰,寢睡·水刺之節,亦何如?上曰,一樣矣,金相福曰,湯劑進御,何如?上曰,藥房提調,持湯劑入侍。出榻敎相福跪進湯劑,上進御。鳳漢曰,今番許多解見任之代,銓曹自當依聖敎,善爲疎滯,而且聞虛司果未付職者,至於數十人之多,以彼補此,誠甚便好。見缺之窠,除正三品外,合爲十四窠,其中不可直爲復職處,雖以他職,從便移遷,一竝屬之於虛司果之意,更爲分付,何如?上曰,好矣,依爲之。出擧條鳳漢曰,濬川司公事提調方有闕,當此之時,不可久曠,以兵曹判書沈鏽差下,使之察任,何如?上曰,依爲之。出擧條鳳漢曰,頃者南兵使李昌運,以鳥銃則多,而火藥則少,以鳥銃新備之價,加備火藥事狀請,故勿論鳥銃·火藥,其新備價出處,詳細狀聞之意,覆奏知委矣。今此李昌運狀啓,以爲各處出處,不一其道云,然則別無可以變通者,依初狀所請許施,而每年新備之數,成冊報備局事分付,何如?上曰,依爲之。出擧條鳳漢曰,近來筵體不嚴,諸臣出入之時,全不鞫躬趨蹌,事之寒心,莫此爲甚。此後則臣等與臺官,當隨所見論責,爲先出擧條嚴飭,使之各自敬畏,何如?上曰,依爲之。出擧條上曰,前則諸臣,多有所陳白者,而今則必欲不爲,是可悶矣。鳳漢曰,不爲陳白,亦爲可悶,而近來聖上,每每趁念,逐日引對,故別無可陳之事故耳。鄭弘淳曰,掌隷院變通後,公賤續案,關由於本曹矣。濟州牧,以本牧官奴廢病不堪使役者,從其願,代納奴婢二口後,公賤許頉事報來,而奴名則義祥也。官奴婢廢病者給頉,年滿者老除,例也,果其眞箇廢病,一府所共知,則自當依例給頉,二口買納,渠豈有自願之理?厭避公賤二字,必欲頉免之狀,昭不可掩,此路一開,公賤之有根着富實者,其將次第圖免,後弊所關,不可防塞而止,當該牧使推考,義祥嚴刑懲勵之意,分付道臣,何如?上曰,所奏是矣,依爲之。出擧條具善復曰,訓局陞戶鄕軍,立法甚重,每式年,各道抄上一百九十名,蓋爲重輦下親兵之意,而且本局將校,專以行伍陞差,則抄擇之道,尤當自別,而近來外邑擧行,漸次懈弛,多以不實者苟充,或雇立上送,充伍之後,旋卽逃躱,每以京募軍充其代,軍兵之壯健,終不如一邑之擇一人者矣。領議政洪鳳漢曰,當初陞戶之法,近漸解弛,當爲抄擇者,率多富實,故百計圖免,其所苟充者,全是殘疲無根着者,宿衛之疎虞,誠爲寒心,將臣不必別爲陳稟,一遵事目施行,不勤擧行之一二守令,草記重繩,則豈不懲罪而革弊乎?善復曰,前後筵飭,非止一再,而今當式年,纔已發關,若或有如前不擇上送之弊,依事目,監司推考,守令罷職,監色刑配之意,更加嚴飭,何如?上曰,所奏誠是,此非今日定制者,訓局其若遵舊制,豈有此弊,今聞自有舊制,不遵舊制,何煩請飭,雖非卿所爲,先自卿從重推考,今式年則申嚴舊制可也。出擧條韓光會曰,臣於日昨,與僚臺,啓勘推緘以啓矣,伏承傳敎,以承宣·儒臣之不與承傳色同勘,至被重推之命,臣不勝悚蹙焉。雖緣該院該館之因循謬例,不卽擧行,而臣府之矇然不職,於是著矣,其不敢晏然於臺次,而適有病故,經宿來避,所失尤大,請命遞斥臣職。上曰,勿辭。左副承旨李仁培曰,大司憲韓光會,再啓煩瀆,退待物論矣。上曰,知道。出擧條李蓍建曰,請還寢鍾城府爲奴罪人天大酌處之命,依律處斷。上曰,勿煩。措辭見上,出擧條上曰,藥房提調,持湯劑入侍。出榻敎相福跪進湯劑,上進御。相福曰,筵席未罷之前,湯劑當更爲煎進矣。上曰,煎來可也,命書致祭祭文。上曰,綾恩入來耶?鳳漢曰,入來矣。命進前,校正祭文後,上曰,俄者欲爲下敎而未果矣,凡致祭,非但奉常寺,主家亦有接待之物矣。上曰,吁嗟今日,其豈遣官致祭而止,令該曹,米太各拾石,當日輸送于安國洞,以表予意。出傳敎上顧李仁培曰,倭國地接何處耶?仁培曰,對馬島,距濟州不遠,而倭國産鰈魚,我國北道亦産鰈,以此觀之,似或有相接之道矣。上曰,國勢强盛,而威儀,何如耶?仁培曰,國勢則最强悍,而威儀則無矣。上曰,倭皇,何如云耶?仁培曰,最難矣。倭皇若出令,則雖死樂赴云,是最難矣。命讀執義朴志源疏,上曰,是矣,其母年老,昨日出肅亦是矣。命踏啓字。上曰,藥房提調,持湯劑入侍。出榻敎相福跪進湯劑,上進御。命讀諸公事後,諸臣以次退出。
上在慶熙宮。停常參·經筵。
藥房都提調臣金相福,提調臣朴相德,副提調臣兪彦國啓曰,庚炎轉甚,伏未審夜間,聖體調攝,若何?寢睡·水刺之節,亦何如?中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?今日乃是日次,臣等當率諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。予與內殿,氣候一樣,惠嬪·世孫嬪宮氣候亦一樣,下敎日入侍宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,前司謁池英直其祖碩昌,昔年入屬差備,甲戌以後爲司謁,辛丑復爲世弟宮司鑰,自古有功,英直能效其祖剛直,心常嘉之,特爲加資,以示勸百之意。
金相翊啓曰,戶曹判書金尙喆,一向違召,尙不行公,事體誠極未安,卽爲牌招察任,何如?傳曰,允。
李仁培,以都摠府言啓曰,今日內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
傳于金致讓曰,親政命下,明將開坼,開坼坐起,使之卽爲擧行,而何時爲之,該房承旨知以入侍以奏。
洪樂仁啓曰,今十六日儒生殿講時,試官鄭尙淳,時無職名,令該曹,口傳付軍職,何如?傳曰,允。
傳于金致讓曰,漢學殿講議註置之。
兵曹口傳政事,以鄭尙淳爲副司直。
掌令李萬恢啓曰,臣伏見昨下傳敎,以推緘之矇然捧入,至有該官重推之命,臣不勝瞿然悚懍之至,推緘擧行,飭敎屢下,而臣旣久忝見職,當捧不捧,溺職之失,固所難免,則其不可以未及啓勘,獨爲晏然也,明矣。況且長僚,以此引嫌,而臣方自訟之不暇,則其於處置,尤難冒當,臣何敢一刻仍冒於臺次乎?請命遞斥臣職。答曰,勿辭。
兪彦國啓曰,禮曹參議李海重,除拜後過三日,不爲出肅,依定式推考警責,仍卽牌招察任,何如?傳曰,允。
洪樂仁啓曰,卽者校理李碩載,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,十六日儒生殿講爲之,漢學殿講則十八日爲之,而儒生殿講時,吏文製述,亦當科次,承旨試官,以今日下敎擧行,吏判代金陽澤,任毅中代尹東昇爲之。
金致讓啓曰,司諫李蓍建,以行公臺諫,累度催促,終不詣臺,無端闕啓,事甚未安,依定式,推考警責,何如?傳曰,允。
校理李碩載疏曰,伏以臣之本生母,素患風痺之症,已成十年痼疾,長委床席,劇歇無常,臣之情理,夫豈有離側供職之勢,而館僚不齊,番次苟艱,黽勉持被,亦已屢日矣。卽接家信,母病傷暑添重,吐瀉兼發,氣息昏綴,臣自聞此報,心神飛越,情私所迫,他不暇顧,忙陳短章,徑出禁門。伏乞聖慈,亟命鐫遞臣所帶之職,以便救護,仍治臣瀆擾之罪,以肅頹綱,不勝幸甚。答曰,省疏具悉。爾其勿辭護焉。
江原監司閔百興疏曰,伏以臣,魯下賤品,百不猶人,而蕃宣之才,尤非所長,頃年湖臬之命,以病遞解,私分粗安,忽者東藩除旨,又下於遞銓職數日之後,臣誠惝怳驚惑,莫省攸措。噫,方岳之職,責任自別,托一路軍民之重,受國家屛翰之任,生靈之休戚,風化之汚隆,莫不係焉,則顧其寄責之緊重,不可以幅員之大小有間,是豈容上可以苟授,下可以濫冒者哉?況今聖志益勵,百度咸擧,尤宜愼擇才彦,責其成績,今乃以如臣無似,遽然充數,而不少難愼,則臣將何以對揚聖化,撫馭一方,仰答委寄之聖眷也?仍念臣,猥以無似,過蒙拂拭,華貫重任,內外歷揚,曲造之洪恩,似若偏厚於臣身,臣非木石,豈不感激恩數,生死以之,少效涓埃之報,而惟是疏才之不適重任,自量審矣。今若徒懷感結,强其不能,終至於僨敗國事,孤負聖恩,則不但臣區區願效之志,反陷自誤之歸,亦豈不貽累於則哲之聖簡也哉?此臣所以反復思惟,寧受逋慢之誅,而不敢爲冒進之計者也。玆敢略陳由中之懇,仰冀體下之恩,伏乞聖明,察臣才識之不可堪任,諒臣至懇之非出飾讓,特賜遞改,俾重藩務,千萬幸甚。答曰,省疏具悉。今者此任,意蓋在矣。卿其勿辭,速往欽哉。
乙酉六月十四日辰時,上御崇政殿庭,香祗迎入侍時,行都承旨兪彦國,左承旨金相翊,右承旨洪樂仁,左副承旨李仁培,右副承旨元義孫,同副承旨金致讓,記事官盧瑞國·沈重奎,記注官黃樸,記事官洪彬,以次進侍。上具益善冠·袞龍袍,步行出資政門,詣崇政殿庭板位,香祗迎後,仍隨行出崇政東狹門,祗送後,還入東狹門乘轎。藥房都提調金相福進曰,夜間聖候若何?上曰,一樣矣。相福曰,湯劑進御,何如?上曰,持入于藝文館可也。仍詣藝文館殿座,相福跪進湯劑,上進御。上曰,予今坐此,實有感懷,庚子此日,予居廬于此矣。相福曰,暑眩之候,若何?上曰,此則差矣。相福曰,然則香薷更議加減,似宜矣,上曰,香薷無益乎,方泰輿曰,治暑之劑,亦非長服者矣,上曰,暑氣如此,姑爲進服,亦何妨耶?上曰,建功湯前方中香薷·便香附·白扁豆,三貼中只一貼加入。出榻敎上曰,同副承旨,今年幾何?致讓對曰,四十一矣。上曰,何年科擧耶?對曰,丁丑庭試矣。上曰,平復科耶?對曰,然矣。上曰,予心愴然矣。金奉朝賀家,近無加資者,而彼承旨爲之矣。與右副同榜,同年加資貴矣。上曰,噫,今日特臨藝文館,意蓋在矣。噫,庚子以後四十六年,望八逢此月,坐昔年五朔居廬之處,怳若其時,予懷一倍。噫,其年此處入處,卽昨日故也。本館今日入直兼春秋正郞黃樸,頃者朔試射時,旣有陞敍之命,今番都政,勿論內外,卽爲懸註擧行。本館下人,令該曹,米布題給。出傳敎上曰,兵判進前,沈鏽進侍。上曰,今番殿最,幾盡來耶?鏽曰,盡來矣。上曰,無其中人耶?對曰,無矣。上曰,吏批,何如?承旨曰,京則承文院前,幾盡來矣。上曰,承文院何獨不爲耶?承旨曰,承文院褒貶,以吏文製述爲之,而近則久不爲之云矣。上曰,承文院殿最,各司殿最皆爲之中不爲云,年少新進之人,不可一任其怠慢,吏文製述,旣命題,其令三日製進。漢學殿講,再明日爲之,而試官右相黃仁儉·李溵·鄭尙淳·任毅中·李潭·洪樂純,執冊承旨·同副承旨爲之,時刻辰正三刻,繖扇堂下侍衛置之。出傳敎藥房提調,持湯劑入侍,相福跪進湯劑,上進御,命書御製,上曰,盛暑不停,況開拆乎,明日晝講爲之,晝講後,吏·兵房承旨,持殿最入侍開拆。出傳敎仁培曰,兵曹判書沈鏽有實病,先爲退去,何如?上曰,退去可也。藥房提調,持湯劑入侍。相福跪進湯劑,上進御。命書吏,文製述賦表題後,上乘轎還內,諸臣以次退出。
上在慶熙宮。停常參,只晝講。
洪樂純啓曰,大司憲韓光會,掌令李萬恢引避退待,執義及持平一員未差,掌令徐秉德,持平權以綱在外,今日以監察茶時之意,敢啓。答曰,知道。
又啓曰,大司憲韓光會,掌令李萬恢引避退待,處置歸於諫院,已至經宿,尙未處置,事甚未安,除式暇外,司諫李蓍建,獻納權穎,卽爲牌招,以爲處置之地,何如?傳曰,允。
兪彦國啓曰,戶曹判書金尙喆,一向違召,尙不行公,事體極未安,卽爲牌招察任,何如?傳曰,允。
又以吏曹言啓曰,本曹所屬宗簿寺·司饔院官員等矣今春夏等褒貶,當爲等第,而提調有故,不得磨勘之意,敢啓。答曰,知道。
又以吏曹言啓曰,本曹褒貶,今月十一日開坐修啓,而佐郞李長老,當日在拿處中,不得參坐,依例置之中考,此與蒙放後引嫌不參者有異,而旣已中考之後,本職自在應遞之科,更爲修啓一節,何以爲之?惶恐敢稟。无批答,又以禮曹言啓曰,宗廟署各陵·殿·園·墓及本曹郞廳·四學童蒙敎官·奉常寺·敎書館·掌樂院·東西氷庫·典牲署·通禮院·歸厚署·內醫院·司譯院·觀象監·惠民署·圖畫署官員等褒貶,等第以入,而社稷署·弘文館·藝文館·春秋館·承文院·成均館·禮賓寺·司畜署·東西活人署·典醫監·東西關王廟官員等,各其司領事·提調堂上有故,不得一時磨勘之意,敢啓。答曰,知道。
又以禮曹言啓曰,今此本曹褒貶所屬各司官員等參謁時,成均館典籍金衡重,稱以受由在外,不爲來參,事甚未安,以其本館褒貶不爲之故,雖不得等第,不可置之,令吏曹,中考施行,何如?傳曰,允。
又以忠勳府言啓曰,本府今乙酉年春夏等褒貶,當爲磨勘,而有司堂上完恩君臣李殷春,仁陽君臣李景祜,俱在外任,限內不得爲之之意,敢啓。答曰,知道。
又以工曹言啓曰,本曹郞廳今乙酉年春夏等褒貶及屬司中尙衣院·掌苑署·造紙署瓦署今乙酉年春夏等褒貶,合五度磨勘以入,而繕工監·典涓司今乙酉年春夏等褒貶,因其該監提調之有故,限內不得磨勘之意,敢啓。答曰,知道。
又以宣惠廳言啓曰,本廳郞廳等今乙酉年春夏等褒貶等第,磨勘以入之意,敢啓。答曰,知道。
李仁培,以兵曹言啓曰,本曹今乙酉年春夏等褒貶等第,磨勘以入,而所屬訓鍊院·軍器寺官員等褒貶,因各其堂上及提調有故,不得一體磨勘。司僕寺·典設司官員等甲申年秋冬等褒貶,其時官員,已多遞易,竝依例蕩滌之意,敢啓。答曰,知道。
又以兵曹言啓曰,本曹今乙酉年春夏等褒貶啓本中,刀擦一處之意,敢啓。答曰,知道。
又以兵曹言啓曰,翊衛司官員不參人今乙酉年春夏等褒貶等第,更爲磨勘以入,而副護軍鄭履煥·李澤徵,副司直高裕,副司果姜潤·鄭槃·金敍九·宋濟魯,副司勇安正宅,俱以在外,未及上來云,依下敎,更爲催促上來修啓之意,敢啓。答曰,知道。
又以中樞府言啓曰,本府郞廳及醫官·錄事等今乙酉春夏等褒貶,當爲磨勘,而領府事臣尹東度,時在郊外,限內不得爲之之意,敢啓。答曰,知道。
又以訓鍊都監言啓曰,都監從事官及禁松參軍諸將官今乙酉春夏等褒貶,當爲等第,而都提調領中樞府事臣尹東度,方在郊外,限內不得磨勘之意,敢啓。答曰,知道。
又以訓鍊都監言啓曰,依傳敎,神武門外穿鑿處補土之役,今月初六日始役,十四日畢役之意,敢啓。答曰,知道。
又以訓鍊都監言啓曰,都監分授敦義門北邊體城頹毁處,今月十六日始役改築之意,敢啓。答曰,知道。
又以禁衛營言啓曰,本營今乙酉年春夏等褒貶磨勘啓本中,一處刀擦矣,敢啓。傳曰,允。
又以禁衛營言啓曰,今乙酉春夏等褒貶,磨勘以入,而甲申秋冬等褒貶,前因本營有故,尙未磨勘矣。從事官及諸將官,多有遞改,今不得磨勘,依例蕩滌之意,敢啓。答曰,知道。
又以御營廳言啓曰,本廳諸將校及從事官今乙酉春夏等褒貶,當爲等第,而都提調臣洪鳳漢,大將臣金漢耉,俱有故,限內不得磨勘之意,敢啓。答曰,知道。
又以濬川司言啓曰,本司都廳及郞廳今乙酉春夏等褒貶等第,磨勘以入之意,敢啓。答曰,知道。
又以義禁言啓曰,因司憲府啓目判付,戶曹正郞許洉,禮曹正郞韓東岳·文鳳集,佐郞文始龍,奉常寺正李獻慶,主簿南玉,直長趙武範,奉事車升鎭,參奉呂龜周,成均館司乂鄭宅臣,典籍朴東一·李彦五·金昌祿,直講李胤汲·愼基慶,學正申光柱·康正夏,學諭卜台鎭·金尙權,承文院校檢成大中,東學訓導李性坤,西學訓導鄭珒,南學訓導張達星,中學訓導金星吉,兵曹佐郞權啓學,宗簿寺正朱炯質,主簿呂榮祖,議政府司錄柳成模等,以詐不以實私律勘處。副校理李性源,吏曹佐郞任一源,副司果盧泰觀等,以詐不以實公律勘處,而徒年徵贖,只解見任事允下矣。特敎定律名者,先爲拿囚後,草記擧行,曾有定式,許洉·韓東岳·文始龍·南玉·趙武範·車升鎭·呂龜周·鄭宅臣·朴東一·李彦五·金昌祿·李胤汲·愼基慶·申光柱·康正夏·卜台鎭·金尙權·成大中·李性坤·鄭珒·張達星·金星吉·權啓學·朱炯質·呂榮祖·柳成模·李性源·任一源·盧泰觀,今方待命于本府,卽爲拿囚後,竝以徒三年收贖,而有功議者,依承傳,各減一等放送,文鳳集,以魚川察訪,時在任所,李獻慶,下去京畿龍仁地云,依例發遣府羅將,竝拿來後擧行,李性源,照律公事判付中,有當該試官,從重推考,以制書有違私律勘處之敎,當該試官,令政院,捧傳旨擧行,何如?傳曰,允。
洪樂仁,以戶曹言啓曰,本曹今春夏等褒貶,判書臣金尙喆,以身病,方在呈告中,故限內不得磨勘之意,敢啓。答曰,知道。
又以宗親府言啓曰,本府郞廳今乙酉春夏等褒貶等第,當爲磨勘,而典簿鄭游良,除授日淺,限內不得爲之之意,敢啓。答曰,知道。
乙酉六月十五日午時,上御景賢堂,晝講入侍時,特進官趙明鼎,同知事李溵,參贊官洪樂仁,侍讀官金龜柱,檢討官李在簡,記事官沈重奎,記注官黃樸,記事官洪彬,武臣尹泓,諸臣,以次進伏訖。上曰,藥房提調,湯劑入侍,上講近思錄新受音。龜柱曰,此二章皆言作文之害,剽竊章句,是學者之病,是以伊川,有買櫝還珠之說,濂溪有虛器之說,此等處最可着念也。上曰,今之學者,皆安排抛置,是可悶也。上命進藝文館御製,使明鼎較正,樂仁進奏曰,明日試官金陽澤有實恙,尹東昇亦病,尙未差云矣。上命書傳敎曰,明日試官金陽澤代李昌壽,尹東昇代金朝潤爲之。樂仁讀奏,司諫李蓍建,獻納權穎牌不進罷職傳旨。上命書傳敎曰,以无故行公之人處置牌,无端違召,此何分義,只推更爲牌招。上曰,藥房提調,持湯劑入侍。諸臣遂退出。
乙酉六月十五日申時,上御景賢堂,吏·兵房承旨持殿最入侍時,吏房承旨兪彦國,兵房承旨李仁培,記事官沈重奎,記注官黃樸,記事官洪彬,諸臣,以次進伏訖。上命彦國及仁培,讀奏京各司諸道殿最。上命書傳敎曰,暮年申飭之時,桂坊與軍職郞廳有居中,其中在京者,今日內開坐,卽令更爲修啓以入。在外者,今月齊到後,更爲修啓以入,今月若不到,草記以帶軍銜下鄕例擧行。上曰,儀賓府殿最中,有不參者,旣參凡公會,則其何不參,推考。上曰,今覽禮曹殿最,時爲莫重寢郞,殿最不參,其怠可知,參奉尹光絅,直長鄭東閔,不顧莫重,放恣稱恙,俱涉可駭,竝以下考施行。上曰,敦寧判官沈士希,雖遞外任,特爲仍任,爲思其兄,則於渠,爲恪勤報效,而不參殿最,事之可駭,莫此爲甚,以下考施行,經二年乃敍。上曰,吏曹佐郞李長老,莫重飭勵,乃敢引嫌不參,極爲駭然,該堂推考,狀啓給之,其令當日開坐,更爲修啓。上曰,都承旨兪彦國,年過六十,以今日觀之,卯酉勢難,許遞,殿座在明,其代右尹李溵除授,金相翊代行司直宋瑩中除授,牌招察任,房順房。三院副提調例兼。上曰,坐直承旨竝入侍,洪樂仁·金致讓入侍,上命更相迭奏。上曰,藥房提調,持湯劑入侍。上曰,北兵使沈鳳徵,不負差遣之意,又當瓜遞,其涉嚴明可嘉,來京後特賜半熟馬一匹。上曰,江原監司殿最中,位望自重,士民咸恃爲目,莫重入啓文書,何稱位望自重,下語不審,守令無一人居下,推考,今此殿最中,道臣·帥臣無一人居下者,不必隨推,以煩擧條,一體推考,有點下者,亦爲推考。上曰,殿最題目,何等重也?而掌樂院殿最中李顯白,頃見其人題目過褒,申飭之下,何敢若此?當該提調,從重推考,樂仁讀奏吏曹草記,以佐郞李長老,方在拿處,不得參坐,例置中考事。上曰,就理郞廳,何云不參?不察宜飭,該堂推考,更爲修啓之命及其中勿施。上曰,試官李溵代趙明鼎爲之。上曰,司諫李蓍建入侍,仁培讀奏權穎牌不進罷職傳旨。上曰,只推。蓍建曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。蓍建曰,掌令李萬恢,以臣伏見昨下傳敎,以推緘之矇然捧入,至有該官重推之命,臣不勝瞿然悚懍之至,推緘擧行,飭敎屢下,而臣旣久忝見職,當捧不捧,溺職之失,固所難免,則其不可以未及照勘,獨晏然也明矣。況且長僚,以此引嫌,而臣方自訟之不暇,則其於處置,尤難冒當,臣何敢一刻仍冒於臺次乎?引嫌而退,當初照勘,旣不同參,以此爲嫌,无乃太過,請掌令李萬恢出仕。上曰,依啓。蓍建曰,司憲府大司憲韓光會,以臣於日昨,與僚臺,照勘推緘以啓矣。伏承傳敎,以承宣儒臣之不與承傳色同勘,至被重推之命,臣不勝悚蹙焉,雖緣該院該館之因循謬例,不卽擧行,而臣府之矇然不職,於是著矣。其不敢晏然於臺次,而適有病故,經宿來避,所失尤大,引嫌而退,不爲同勘,致勤責敎,揆以臺體,勢難仍在,請大司憲韓光會遞差。上曰,依啓。上曰,无故行公,處置來院,則何待牌招,而飭敎而强來入侍不愧,司諫李蓍建,先遞差後禁推。上曰,掌令李萬恢,不參啓目,强以爲嫌,其涉太過,欲諭而其待處置,今者處置,其宜據理措辭,而循例置諸立科,旣無處置之心,心何在他,而不職則雖莫甚,業已處分,今無可言,當該承旨,當退强捧,亦惟允之道乎?捧納承旨,施以不敍之典,李蓍建,過大政後,捧供以入,掌令李萬恢,亦施不敍之典。上曰,旣已飭敎,則或違牌可也。何敢推聞於朝?事體寒心,都承旨李溵,施以不敍之典。宋瑩中,其在禮使之道,似難强迫,遞差。上曰,南所衛將,假承旨差下入侍,假承旨鄭㫻入侍,上命書傳敎曰,試官鄭尙淳·洪樂純代,以入直儒臣爲之。上曰,萊伯狀聞旣到,接慰官,其令明日辭朝,差備官,一體下送。上曰,平昌郡守,令該曹,口傳擧行,卽爲下送。上曰,當該承旨,雖已處分,其時在院承旨,非徒廉隅攸在,亦不可無飭,一竝遞差,尹得養·鄭尙淳·李翼元·洪準海·洪樂純,正朴盛源,承旨除授,卽爲牌招察任,三院副提調例兼,房順房,洪準海,解由勿拘。上曰,內侍敎官李商質入侍,商質進伏,上曰,今見汝,若見汝父,汝須盡心供職,以遵汝父恪勤之道,諸臣遂退出。
上在慶熙宮。停常參·經筵。
尹得養啓曰,明日常參·經筵,取稟。答曰,只晝講。
又啓曰,右承旨李翼元,才已入來云,卽爲牌招,何如?傳曰,允。
洪樂仁啓曰,大司憲·執義·掌令一員,持平一員未差,掌令徐秉德,持平權以綱在外,今日以監察茶時之意,敢啓。答曰,知道。
鄭尙淳啓曰,戶曹判書金尙喆,一向違召,尙不行公,卽爲牌招察任,何如?傳曰,允。
尹得養啓曰,試官金朝潤,時无職名,令該曹,口傳付軍職,何如?傳曰,允。
兵曹口傳政事,副司直金朝潤。
吏曹口傳政事,平昌郡守魚錫定。
專于尹得養曰,春坊上下番,承旨入侍時,同爲入侍。
洪準海啓曰,獻納權穎,以行公臺陳,屢度催促,終不入來,無端闕啓,事甚未安,依定式,推考警責,何如?傳曰,允。
朴盛源,以吏曹言啓曰,本曹開拆坐起,今日則殿座相値,明日當爲擧行,而參判元仁孫,參議洪樂命,俱未肅拜,將無以備員開坐矣。令政院,稟旨牌招,以爲備員開坐之地,何如?答曰,分義事體,焉敢若是?一體從重推考。令政院,今日牌招察任,其令明日同參。
領中樞府事尹東度疏曰,伏以臣,滓累微物,乃蒙天地之化育,曲許鞶遞,卽申樞命,有罪終原,以禮而退,伏況批旨懇摯,深推記舊之聖念,勉誨諄切,至降參班之溫諭,恩浹頂踵,感結幽明,臣雖冥迷,猶不至全昧分義,寵命之下,豈不思仰承之道?而獨奈身名汚辱,不可洗湔,疾病危惡,不可轉動,終不得趨入脩門,少酬隆眷,只將哀苦之情,猥陳附奏之語,縮伏累日,鈇鉞是俟,臣之情地,其亦窮且戚矣。乞身不早,而旣彰懷祿之罪,受恩冞重,而增積逋命之誅。此生此世,報答无堦,俯昻慙痛,寧願遄死。倘蒙聖上,更加憐諒,收臣職名,許臣放捐,使之沒齒自靖,則可以得報桑楡,毋致重辱朝廷,此豈獨賤臣之私幸也?史官之至今淹留,國體輕褻,而臣罪滋大,伏乞先命輟回,仍勘臣違慢之罪,不勝幸甚,且臣見帶提擧與扈衛之任,俱非負釁屛郊之身所宜仍冒者,亦願亟行刊改,以安賤分焉,臣无任屛營祈懇之至。答曰,省疏具悉卿懇。噫,誠淺許副,心猶恧焉。旣伸廉隅,一向江郊,无意入城,自恧之外,尤切愧焉。自古大臣引入者,旣解議政之官銜,則其无後嫌之事,而今卿則於西樞,猶若此,大臣置處之意焉在,其若一向若此,至何境然後,卿可偕來乎?兼帶扈衛·提擧之任,今不暇諭。噫,以卿體先卿爲國之心,胡忍使予,行三百年所无之事乎?噫,白首望八,方當盛暑,氣日益憊,亦歇後語也。雖諸臣,此時不可遠處。噫,勿論時·原任,身爲大官,忍爲此乎?今則辭竭意窮,欲呼寫而先靦然,惟卿,雖不體小子今日之心,勉副大臣,史官相守,亦予初見,宜思九原先卿之心,先卿其若有知,將曰,是卿乎?思之及此,何待齟齬敦勉?卿須諒焉,卿須諒焉。仍傳曰,此批答,使偕來史官傳諭。
乙酉六月十六日辰時,上御景賢堂,儒生殿講入侍時,行都承旨尹得養,左承旨鄭尙淳,右承旨李翼元,左副承旨洪準海,右副承旨洪樂純,同副承旨朴盛源,記事官盧瑞國·沈重奎,記注官黃樸,記事官洪彬,試官金相福·李昌壽·趙明鼎·李潭·金朝潤·金龜柱·李性源,諸臣,以次進伏訖。上曰,藥房提調,持湯劑入侍。上曰,再明日漢學殿講殿座時刻,辰正三刻,試官領相洪啓禧·黃景源·任毅中·洪樂命·宋瑩中·李海重,承旨只禮房入侍,堂下侍衛繖扇,依今日例置之。出傳敎相福曰,昨聞李溵,來到闕下,欲知宋瑩中牌去來,而兼史,誤達其微事云矣。上曰,皆爲違牌可也,若只推則是爲半上落下矣。上曰,中官申德龍,輕着特甚,越俸一等,凡入侍時,堂·郞俱入,古則凡公事持入,郞傳于堂以奏例也,而今則郞廳直奏,兼行承傳色之事,此亦不守分之一端也。後復若此,令內寺府草記,施以刊名之律。上曰,藥房提調,持湯劑入侍。上曰,日次儒生殿講,居首幼學李敏佐,直赴殿試,之次幼學金光復,直赴會試,諸臣少退。
乙酉六月十六日申時,上御景賢堂,吏文製述科次入侍,春坊·上下番,同爲入侍時,試官金相福·趙明鼎·李潭·金朝潤,同副承旨朴盛源,記事官沈重奎,記注官黃樸,記事官洪彬,弼善李性遂,司書尹錫烈,諸臣,以次進伏訖。上曰,春坊上下番進前,性遂·錫烈進伏。上曰,一弛一張,文武之道也。世孫方在沖年,心志極嘉,怠忽之色,不少見於讀書之際,予使讀綱目,則大異於前,今則惟在其立志之如何,固不在於勸課矣。今聞傳受音新受音後,又讀一番云,此則剩讀也。方當盛暑,臨講不箑云,自今以後,少其行數,而除其剩讀可也。書筵則幾行,而召對亦幾行乎?性遂曰,來書筵則五六行,而召對則三十行矣。日氣甚熱,故書筵則四五行,召對則二十行矣。上曰,二十行亦多矣。相福曰,讀書之法,不在行數之多少矣。上曰,自今爲始,盛暑則無過五行,召對則以十五行爲定,處暑以後則加以二十行也。遂命退出,上曰,藥房提調,持湯劑入侍。上曰,玉堂上下番,俱爲應製乎?潭曰,金龜柱入于漢學抄選,故不爲應製矣。上曰,入直玉堂金龜柱入侍。上曰,他承旨入侍。命書傳敎曰,明日卽武臣堂上朔試射,二十日卽文臣朔試射,常時雖勸奬,方當盛暑,欲爲下敎,武臣卽祿試射云,試官單子雖點下,文臣則三日之內,殿講·試射稠疊,特爲置之,以示弛張之意。命書傳敎曰,吏文製述居首前主簿南玉,旣知其才,而今賦尤爲可尙,特爲右職調用。又敎曰,吏文製述時外文臣安兼濟,從重推考。相福曰,頃者解見任中,參下則過一政後,有還付之例云矣。上曰,旣以徒三年收贖,則足懲其罪,何獨還付也?命書傳敎曰,頃者處分申飭時體,而旣已金贖,將欲下敎,今聞則參上參下,亦不无班駁,以朔試射,解見任處分之人,竝分揀,亦不可事同飭異,試官處分者在外未拿來人及禁推睦萬中,亦爲一體分揀。又敎曰,旣示飭勵,亦無深意,前承旨洪麟漢·金華鎭·李聖圭·沈鑧·元景濂,玉堂金魯鎭·李宅鎭·具庠,竝敍用。又敎曰,北兵使原興君元景濂,旣已敍用,曾亦下敎,復授前任,其令不多日內辭朝。相福進伏曰,臣有區區私情,敢此仰達,當此湯劑日三煎之時,臣豈敢乞解保護之任,而臣之老父,傷於暑濕,日事焦遑,此豈臣從宦之時乎?臣之情勢,萬分悶迫矣。上命書傳敎曰,右相內局都提擧許副代,此時保護之任,豈可曠焉?領相爲內局都提擧。諸臣遂退出。
上在慶熙宮。停常參,只晝講。
以承傳色口傳下敎曰,二十八日,當爲香祗迎,儀注置之,時刻依前。
尹得養啓曰,明日親臨漢學殿講相値,視事頉稟。答曰,知道。
洪樂純啓曰,大司憲·執義·掌令一員,持平一員未差,掌令徐秉德,持平權以綱在外,今日以監察茶時之意,敢啓。答曰,知道。
尹得養啓曰,來二十一日,輪臺,取稟。
洪準海啓曰,來二十一日,朝參,取稟。无批答。
又以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
又以都摠府言啓曰,副摠管李邦燁,以武臣堂上朔試射試官,南別營晝仕出去之意,敢啓。答曰,知道。
又以右邊捕盜廳言啓曰,西部盤松池下契居良女阿只連家,潛釀一小缸酒捉來,買飮人等査問,則所供內,欲爲自飮,二升米潛釀藏置矣。如是被捉,而元無買飮人云,故多般究問,所供如一,犯釀罪人良女阿只連,竝其贓酒,移送秋曹之意,敢啓。答曰,知道。
鄭尙淳啓曰,戶曹判書金尙喆,連日違召,尙不膺命,卽爲牌招察任,何如?答曰,允。
又以漢城言啓曰,卽接西部奉事宋載德所報,則部屬池下契居女阿只連潛釀,被捉於右邊捕盜廳矣。其家上下切隣良人金辰澤,匠人劉道亨,任掌金忠先等,依定式嚴處之意,敢啓。答曰,知道。
傳于尹得養曰,日熱如此,晝講卽爲來詣。
傳于朴盛源曰,領相明早入來,入侍前惠嬪宮入對後,入侍以奏。
洪樂純,啓以校理李性遂,修撰閔弘烈牌不進罷職傳旨。答曰,只推。
朴盛源,啓以平安監司狀啓碧潼西下面居土兵崔碩夢等渰死事。答曰,令本道,恤典擧行。
又以吏曹言啓曰,司圃別提李埮守令講,兩次不進,一次不通,依例汰去,何如?傳曰,允。
又以吏曹言啓曰,繕工假監役官金尙敎,除授後過限未出仕,依例改差,何如?傳曰,允。
又以吏曹言啓曰,今日本曹開拆坐起時,考見京外褒貶啓本,則奉常寺正韓宗纘,開城府敎授朴沁殿最居中,而致勤點下,依定式下考施行,何如?傳曰,允。
又以吏曹言啓曰,草溪郡守李邦仁,以六年窠守令,三次居中,居山察訪鄭履曾,以三年窠察訪,兩次居中,其不治可知,竝依例罷黜,何如?傳曰,允。
乙酉六月十七日辰時,上御景賢堂,晝講入侍時,知事洪啓禧,特進官南泰著,參贊官洪樂純,侍講官金龜柱,檢討官李性源,記事官盧瑞國,記注官黃樸,記事官洪彬,武臣李潤德,以次進伏訖。金龜柱進講近思錄,自涵養須用敬,止中理在事義在心,上受而讀之一遍訖。龜柱曰,莫說道將第一等,讓與別人云者,可見聖賢操存修養之工,而第二等,則雖異於不能,居仁由義者,懈心一生,便是自抛自棄矣。自期以第一等,則是舜何人予何人之意也。聖賢用工,意益可見矣。上曰,不自期以聖賢,便自棄也。平日若不自期以如此,豈異於讓與他人乎?雖有小異,其失則一也。李性源曰,上番所奏第一等語誠好矣。凡學者必以聖賢自期,勿爲自小,而若或苟安小成,則便是自棄,亦何有於進德之意哉?雖以帝王言之,若有自棄之病,則自無堯·舜之治矣。人君爲治之法,尤宜體念處矣。上曰,知經筵亦陳之可也。洪啓禧曰,此書何莫非切要之言,而今日進講三節,尤極緊要,居敬以立志,窮理以進學,集義以應事,是爲學之綱領,又非立志,無以爲學,以此三節用工,則足可以爲學也。匹庶亦豈無應事?而帝王則一日二日萬機,一事若差謬,則其流害,當何如?集義不過事事而求其是,行其是者而已。殿下於酬應事務之際,雖未嘗放過,而事事皆是,則臣不敢知,伏願殿下,必用衛武箴警之規,無或小弛,幸甚。上曰,勉戒之語好矣,當體念矣。特進官亦陳之可也。南泰著曰,知經筵上下番,已陳無餘,臣別無可陳之語矣。上曰,此下有論孝語,上番更讀此一節可也。龜柱進讀,自敬義何別,止能盡孝道也。上曰,各陳文義可也。龜柱曰,此一節,以孝道看之則好矣。而非但爲孝而已,徒知敬而不知集義,則都無事云,故以欲爲孝爲言,又以當如何爲言,與敬義二字,相上下矣。爲學工夫,尤宜體念處也。性源曰,敬義有大小分,孝有多小分,敬義與孝,卽取譬而相表裏矣。上曰,知經筵亦陳之,可也。啓禧曰,敬是爲學之本,而措諸行事,則必須用集義之工,所謂集義者,是事事之盡其道也。論天下之事,則五倫爲大,五倫之中,父子爲大,故就天下萬事中,以孝一事,提掇而言之曰,孝之一字,爲事親之道,而不可只守着一箇孝字。孝親之道,有侍奉焉,有溫凊焉,隨處盡其道,然後始可謂孝,是蓋於天下事中言孝,而其餘可以類推。於孝之中,言侍奉溫凊,而其餘可以類推,以此觀之,則集義所當用工之法,可以得之矣。上曰,然矣。龜柱曰,知經筵所達是矣。然言孝而其餘可類推云者,恐非本意也。以孝比於敬,以侍奉溫凊,比於集義矣。上曰,所奏卽是本意,而知事之言,亦有所見矣。用工之道,專在於敬勝怠義勝慾六字矣。上番書入此六字,以爲朝夕觀覽之地,可也。上曰,緝熙堂有懸板,先朝所揭,予又以先正聖學輯要中,自上以帝堯茅茨土階爲心,內殿以馬后躬服大練爲法一語,刻揭矣。啓禧曰,先正此語誠好,而輯要篇末,恨末世道統之不在君相,乃以道統之傳,望於宣廟,其言曰,伏望殿下,志道不懈,追法堯·舜,勿退怯勿因循,必使斯道,大明而大行,以接道統之傳,幸甚。此亦程子所訓,莫說道將第一等讓與別人之意也。伏願殿下,以先正之仰勉於宣廟者,作爲己任,幸甚。上曰,先正之言,果如程子之訓矣。予亦未嘗欲以第一等讓人,而終不能如其志矣。卿毋徒責望於予,卿亦以此擔當宜矣。啓禧曰,臣於少時,愚不自量,未嘗有讓一等與別人之意矣。蹉跎因循,頭顱如此,每於靜處,竊自悲歎。今承下敎,不勝感激,而何能有爲,但臣旣以第一等,仰勉於殿下,而臣則退托,有所不安,未死之前,何敢放倒乎?樂純曰,臺臣見方詣臺矣。上曰,入侍可也。賤臣承命出來,與之偕入,權穎曰,臣之忝居諫職,恰滿兩朔,曾不出一言論一事,以效一日之責,尋常惶愧,若無所容,且於日昨,猝患暑癨,症勢危惡,入侍陳啓,萬無其路,再牌之下,未免坐違,席稿私次,惟鈇鉞是俟,乃於千萬不意,荐下只推之命,臣於是,驚惶感激,罔知攸措,第僚員之於此,初雖違召,再則承命,比臣所犯,輕重不同,而彼旣坐此禁推,臣則罰止問備,聖朝綜核之政,恐不宜如是其斑駁,而在臣廉義,亦豈容晏然居職,不知自處乎?昨緣病勢尙苦,今始來避,所失尤大,請命遞斥臣職。上曰,傳敎之下,事件各異,以此爲嫌,無乃大過,勿辭亦勿退待。又啓曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條上曰,藥房提調,持湯劑入侍。出榻敎朴相德跪進湯劑,上進御,經筵先退,上曰,知經筵勿退可也。命書懿陵忌辰祭祭文,命知經筵,校正數處後,上曰,俄者卿有所勉戒,故予亦交勉矣。七十餘歲之君,六十餘歲之臣,餘日無幾,而相與勉勵,勿以第一等讓與別人宜矣。予之此言,卿須詳錄,載於行狀,使後人知予之心可也。啓禧曰,聖敎至此,臣實感泣,而期望於殿下之意則切矣。駑下之質,實無以奮勵,惶恐萬萬矣。退出。上曰,懿陵祭文,親製以下,親傳香擧行。出傳敎樂純讀江原監司成天柱狀啓,上曰,褒擧良吏,卽道臣之職任,今者關東伯狀聞,其雖得體,傳豈不非聚斂之臣乎?生殖助民,歉歲猶苟,況恒年乎?此非褒聞者,道臣推考,此狀聞勿施。出傳敎上曰,噫,暮年復政,一心在民,今覽關東伯狀聞,事狀非難之者。噫,六十餘結,爲民其猶蕩減,豈惜十餘結,以貽數十人民弊乎?一體蕩減事,令備局,卽爲分付。出傳敎上曰,藥房提調,持湯劑入侍。出榻敎相德跪進湯劑,上進御,上曰,李性遂不入弘錄耶?樂純曰,然矣。上曰,爲人純實,昨以春坊官員入侍,故見之矣。閔弘烈雖過甚,予每思其父矣。以乃父之子,豈負予乎?樂純曰,然矣。上曰,玉堂有窠乎?注書知入可也。賤臣承命出來知入,上曰,噫,暮年一心,其惟進用人才,以璿派,爲人忠勤,心常知之,昨見乃覺,頃者之事,由於年少,未諳是誰之子,昨覽其父之謝恩,追思故相。噫,一人其若館錄,自然圈也,一人今予不諭,其將何日?依登科次而下敎,弼善李性遂,校理除授,前正言閔弘烈,修撰除授,卽爲牌招察任,以示予思金枝憶賢相之意。出傳敎諸臣以次退出。
上在慶熙宮。停常參·經筵。
大殿·中宮殿·世孫宮·嬪宮,政院·玉堂口傳問安。答曰,知道。
惠嬪宮誕日,政院·玉堂單子問安。答曰,知道。
李翼元啓曰,明日常參·經筵取稟。
又啓曰,大司憲·執義·掌令一員,持平一員未差,掌令徐秉德,持平權以綱在外,今日以監察茶時之意,敢啓。答曰,知道。
又啓曰,試官宋瑩中,時無職名,令該曹,卽爲口傳付軍職,何如?傳曰,允。
又啓曰,校理李性遂,修撰閔弘烈牌不進,罷職傳旨捧入之意,敢啓。答曰,業已下敎,只推,更爲牌招入直。
又以弘文館言啓曰,校理李性遂·閔弘烈,旣有只推之命,竝卽牌招察任,何如?傳曰,允。
鄭尙淳啓曰,戶曹判書金尙喆,連日違召,尙不膺命,其在事體,誠極未安,卽爲牌招察任,何如?傳曰,允。
兵曹口傳政事,副司直宋瑩中。
傳于尹得養曰,試官留在。
傳于李翼元曰,兩儒臣牌招入直事下敎,而尙今寥寥耶,若到門外,則當出給標信,入來後,追省記入直。
又傳曰,留在試官入侍。
尹得養,以吏曹言啓曰,軍資監正朴師伯呈狀內,身病猝重,勢難察任云,今姑改差,何如?傳曰,允。
朴盛源,以武臣堂上祿試射試官言啓曰,今日試射時,折衝崔秀岳·張日起等,俱未滿四中,竝依承傳罷職,折衝尹得喆,柳葉箭二中,騎芻一中,以矢數計之,則雖未滿四矢,騎芻例有倍畫之規,依前例,勿爲罷職,何如?答曰,盛暑弓軟,宜有參酌,入直之外,一無稱頉,不无飭效,雖未滿四矢者,今番參酌勿問。
編修官金宅礪啓曰,卽者領中樞府事尹東度以爲,昨奉批旨,不勝震悚,擔舁病軀,今方入城云矣。臣旣承偕來之命,隨來仍留之意,敢啓。答曰,已下敎,爾則先來,聞入城若見卿,坐待卿有面諭,卽爲入謝事,承旨傳諭于領府事,仍與偕來。
洪樂純啓曰,臣敬奉聖批,卽爲傳諭于領中樞府事尹東度所住處,則以爲臣之情地病勢,豈有冒入脩門之理?而昨奉聖批,開勉諄摯,誨責嚴切,惶兢震薄,窮蹙迫隘,一身廉愧,未暇自恤,終至於喪失微守,擔曳病軀,爲仰承德意之計,乃者近密之臣,儼然臨辱,傳宣聖諭,促臣趨肅,至於若見卿坐待之敎,恩旨夐絶,感涕自零,臣冒沒入城,特諭之下,豈敢不進身叩謝,入覲耿光,而第臣腫症,完合尙遠,新添暑疾,登溷无算,以此危惡之形,實无拜跪趨走之望,勢將稍費調治,方議自力蠢動,寵命之下,末由承膺,伏地惶悶,誅殛猶輕,賤疾之差愈,姑无其期,而若或少痊,自可伸分,而承宣之一時淹滯,實爲臣罪戾,伏願卽命收還,俾臣安意調治,得延殘喘,實生成之恩造也云矣。臣旣承偕來之命,姑爲仍留之意,敢啓。答曰,卿欲待愈謝命,若見卿焉,卿豈欺予,待卿早晩入來,須體此意事傳諭,先爲入來,以便大臣之調將。
修撰閔弘烈疏曰,伏以臣,滓穢賤蹤,不合時用,杜門訟愆,分日廢棄,不自意玉署特除之命,有隕自天,追念先臣之敎,溢於絲綸,臣伏讀未竟,不覺失聲而長痛也。噫,先臣赤心憂國之誠,深被聖主知遇,悼衋之敎,五載如一,存錄之恩,至及臣身,從古人臣之受知於君父者何限,而未有若先臣之終始曠絶者,則臣雖頑如木石,尙有一端秉彝,其所以感激圖報之忱,縱使之赴湯蹈火,猶且不辭,況此金華玉堂,世所榮艶,揆分揣義,苟可承當,則顧何敢自外於天地之前,備例飾讓,以負素心,而甘自犯於逋慢之誅哉?第念經幄論思,是何等職責,學術詞翰,非足以贊君德而煥王猷,則莫宜居之。而若臣者,幼而失學,長益鹵莽,經傳子史,多未通曉,魚魯銀根,隨處取笑,空疏之狀,世所共知。而今忽加之以非常之恩,責之以啓沃之任,不惟臣自視歉然,亦豈不辱聖簡而羞當世之士哉?且伏念今之館職,古所稱登瀛之選也,其榮寵責任之重,自與庶僚有別,是以國朝以來,抄錄之擧,必嚴必謹,雖其地處人望,超出輩流者,亦且十分難愼,必俟在下之公議,則今此誤恩之忽出於常格之外者,此何爲也?假使其學識文藝,果適是任,當付之物議,以重其選,苟其不然,而徒歸於慰藉世臣之地,則朝政之有乖,物情之未厭,亦非細故,臣若徒知趨承之爲恭,而不顧名器之屑越,則淸朝遴選之法,未必不至臣身墜壞,臣豈忍爲此哉?反復思量,迷執莫回,荐召之下,披露肝血,惟願速被慢命之罪,少伸微諒而已,臣自來情勢之難强,亦不敢暇論,伏乞聖慈,諒臣由中之懇,亟降體下之恩,收還臣新授職名,以重公器,仍治臣違傲之罪,以安愚分,千萬幸甚。臣无任屛營祈懇之至。答曰,省疏具悉。今者特除,非爲爾也,思爾父也。噫,暮年欲置爾於此任,意亦在焉,爾勿過辭,從速察職。
說書安聖彬疏曰,伏以臣,猥以庸魯,濫蒙洪造,待罪春坊,亦已再矣。自知不稱,而有除輒膺者,蓋出於感激恩數,嚴畏分義,不敢爲猥瀆祈免之計,而每一循省,愧懼者多矣。今臣情私,方有所萬萬懇迫者,臣母素患痰癖之症,已成積年痼疾,近因伏暑,又添新恙,委身床笫,飮啖全廢,眞元澌敗,神識昏綴,雜試藥餌,少無所效,臣晝夜焦灼,左右扶將,顧此症形,實無離捨供職之望,玆敢略陳短章,仰籲于仁覆之下,伏乞聖慈,俯垂矜察,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣无任屛營祈懇之至。答曰,省疏具悉。爾其勿辭護焉。
乙酉六月十八日辰時,上御景賢堂,漢學文臣殿講入侍時,試官洪鳳漢·洪啓禧·黃景源·任毅中·洪樂命·宋瑩中·李海重,右承旨李翼元,記事官盧瑞國·沈重奎,記注官黃樸,記事官洪彬,諸臣,以次進伏訖。上曰,藥房提調,持湯劑入侍。鳳漢問候,上曰,一樣矣。上曰,兩儒臣特除,予有意焉,閔弘烈則予思故相也,李性遂則予嘉其爲人而然矣。鳳漢曰,誠如聖敎,而李性遂則非景平君之後也。上曰,予已思之,命入昨日傳敎,改以璿派。上曰,漢學講,以今觀之,頗有其效矣。金載順能善讀,如此之人,可久置春坊矣。上命具㢞,自一板至卄板盡讀之,㢞能讀亦能解,上曰,已熟矣。命書傳敎曰,今番漢學殿講,卽是新板,而純通者多,庶有勸奬之效,其涉可嘉,其通旣多,則以居首施賞,雖无可論,前說書具㢞,能讀二十板,亦知其解有偶語之意,此正將來兼敎授才,特爲陞六。上曰,今番殿講時,有居不者,而多官能讀之際,不是異事,亦不過一二字做錯,參酌居不者,其令聚公廨,能讀一卷後以奏,予當試講。出傳敎上曰,不栍中有一粗,當該試官,推考可也。鳳漢曰,洪檍同罰者,皆蒙敍,檍獨未收敍云矣。上曰,一體敍用可也。鳳漢曰,戶曹判書金尙喆病勢,今至差愈,而一向違牌,无意變動,事體誠極未安,度支重任,不宜久曠,事當嚴加督出,如其不然,則宜有處分矣。上曰,累次飭敎,徒損國體,罷職可也。鳳漢曰,內醫院醫官遭故終制中,吳道炯,卽堂上官,故頃日前都提調,先爲陳稟還屬,而至於許溫,乃是堂下,尤不可循例還屬,勢當待其有窠,始可擧論矣。上曰,此人豈可如是?特爲還屬可也。鳳漢曰,此是元額外加差者,前頭有闕勿補事,奉承傳施行,何如?上曰,依爲之。鳳漢曰,南玉·成大中·李鳳煥,俱是自中人才,今日上下酬酢,適及於此,臣意則如此之人,亦爲調用激勵,恐不可已矣。上曰,依爲之。鳳漢曰,奉常正韓宗纘,以其親病,受由下鄕,今月旣貶月,故初生卽爲上來,議政府及吏·禮曹參謁,皆爲進參,而至於本寺褒貶,因臣之難於乘隙,初二日開坐,以致未及來參而居中,終至點下,究其情則可矜,非由於怠慢也。上曰,情理可矜,以本考施行可也。以上出擧條上曰,詣臺臺臣入侍。正言李益烍,進前啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。上曰,藥房提調,持湯劑入侍。上曰,坐直承旨入侍。上命書傳敎曰,修撰閔洪烈疏批已下,更爲牌招入直,校理李性遂,自堂后假官,深知純實,故以暮年欲任特除,何過若此。只推,一體更爲牌招入直。鳳漢曰,彼重臣洪啓禧,曉解漢語,司譯提調,今適有窠,若除彼重臣,則必有效矣。上命書傳敎曰,噫,暮年不憚其憊,豈自勤而然乎?意實爲國,其若文具,此爲觀瞻也。白首豈忍爲此,以今番漢學講言之,不无勸奬之效。田子方云,君明樂官,不明樂音,其本卽提擧,故相閔鼎重,爲司譯提調時,頗有其效,至今稱之,本院提調,今適有窠,何循常格?其代知中樞洪啓禧除授,其令着意勸課。命書傳敎曰,頃年李樞·金是瑜,皆爲國效勞,雖是此輩,豈可若視他,頃者李廷熺已下敎,今聞金昌祚,以是瑜之子作故云,恤典依廷熺例擧行,其子金履常已見,待闋服,卽爲許屬本院。命書傳敎曰,凡事飭勵之中,於宗臣,非徒勸奬,卽敦親,而其行已久,宗臣殿講,當於二十一日爲之,以此分付,宗簿試官領相鄭弘淳·金尙重·李瀰·金華鎭,入直兩儒臣,執冊右副承旨爲之,時刻辰正三刻,繖扇堂下侍衛置之,只執冊承旨入侍。上曰,兩儒臣承牌後,追省記入之,上宣饌于諸臣,試官先退。上曰,領相及知事洪啓禧,更爲入侍,上命內侍。奉進延齡君畫像,親題小識,作蠅頭細字。鳳漢曰,臣等眼昏,不能睹記,而殿下能書之,甚盛甚盛。上曰,頃日賜祭,餘懷難抑,安國洞有草本畫像,故其令持來,中官誤傳,持來正本。噫,此堂同受此本,怳若昨日,豈意今年,又見於此堂乎?愴懷冞切,依頃者益安君畫像例,親書于綃,噫,昔之夫子,以涕无從,脫驂而賻之,況難得之同氣乎?數外官屯田三十結,特令該府,望定許給,以表予憶故愴新之意,持來本房人四人,令該曹,米布題給,其中一人嚴廷碩,卽昔年入屬差備者,且昔年爲內需司官員者,丁卯甲戌推恩,年今八十三云,懷亦一倍,令該曹,米布加給。出傳敎鳳漢曰,事雖細微,不可不稟定故仰達,蓋使行帶去者,率多根着不分明者,自今以後,自本院,擇其中解漢語有根着者作隊,而有若小通事者然,前頭使行,以此輪回定送事,今方設施矣。重臣洪啓禧以爲,此是本院所屬,極涉微細,而事有關於燕行,似當一番筵達爲宜云,故敢此仰達其委折矣。上曰,所奏最是矣。上曰,藥房提調,持湯劑入侍。諸臣遂退出。
上在慶熙宮。停常參,只晝講。
藥房都提調洪鳳漢,提調朴相德,副提調尹得養啓曰,伏未審夜間,聖體調攝,若何,寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。
傳于李翼元曰,今日晝講爲之,內局同爲入侍。
朴盛源啓曰,大司憲·執義·掌令一員,持平一員未差,掌令徐秉德,持平權以綱在外,今日以監察茶時之意,敢啓。答曰,知道。
傳于李翼元曰,宗臣殿講儀注置之。
傳于尹得養曰,仁川府使金亨大,今日內辭朝。
下直,仁川府使金亨大。
傳于尹得養曰,儒臣何其寥寥耶?知而以奏。
傳于洪樂純曰,校理李性遂,修撰閔弘烈,竝禁推。
傳于朴盛源曰,今日召對,漢城府郞廳及監董官,使之同爲入侍事下敎矣。明日晝講,同爲入侍。
尹得養,以宗簿寺提調言啓曰,今二十一日辰正三刻,宗臣殿講爲之事命下矣。應行節目,令禮曹,依前例擧行之意,敢啓。答曰,知道。
朴盛源,以義禁府言啓曰,京畿監司狀啓據刑曹粘目內,抱川前縣監洪益喆,移本府處之事允下矣。洪益喆,今方待命于本府,卽爲拿囚之意,敢啓。答曰,知道。又啓曰,正言李益烍,以行公之人,屢度催促,終不詣臺,無端闕啓,事甚未安,依定式推考警責,何如?傳曰,允。
以承傳色口傳下敎曰,飭已行矣。校理李性遂,修撰閔弘烈,付過放送,待開門牌招,晝講入侍。
乙酉六月十九日午時,上御興政堂,內局入診,晝講同爲入侍時,藥房都提調洪鳳漢,提調朴相德,副提調尹得養,醫官方泰輿·許礈·金德崙·李泰遠·金履固·鄭允協·李世珪,同知事元仁孫,特進官金孝大,參贊官洪準海,侍讀官洪述海,檢討官李在簡,記事官沈重奎,記注官黃樸,記事官洪彬,武臣李漢豐,諸臣,以次進伏訖。上謂鳳漢曰,卿曾亦入侍於此堂乎?對曰,未也。上指示堂額曰,此是東宮書堂也。今日臨此,隨處興感矣。鳳漢仍問候,上曰,一樣矣。諸醫官次次入診,皆曰,脈候大體調停矣。上曰,藥房提調,持湯劑入侍。藥房諸臣先退,上講近思錄,新受音訖。述海曰,初章言務實及近名,末章言成己與成物,互相照應,此雖學者用工處,而帝王之學,亦不可外此而他求也。上曰,成物之道,予雖有意而未能也。講罷,上曰,明日只晝講,兼行次對。上曰,方當盛暑,儒臣承牌之後,夕講停,召對爲之,持近思錄釋疑入侍。出傳敎上曰,校理李性遂,修撰閔弘烈,或承批或特敎之下,其雖淸職,卽一新進,分義所在,焉敢若此?只從重推考,更爲牌招,其令夕講入侍。出傳敎上曰,藥房提調,持湯劑入侍。上曰,昨已下敎,而其若該房望定,則不無弊端,令該曹,問于三南,數外官屯田處,草記許給,而以賜與田施行。噫,此乃憶昔興感之意,其令卽爲擧行。出傳敎上曰,今覽嶺伯狀聞,雖有鋤旱之氣,頃者之雨,宜乎均霑,而以營下雨澤觀之,以待更聞,而邑雖不多,蟲報可閔,恐或其蟲之遍於他郡,令該曹,下送香祝,其甚處,中央設壇,酺祭事分付。出傳敎上曰,戶房承旨入侍。上謂準海曰,承旨在於安州時,戶口增減,何以爲之?對曰,臣待罪安州,戶口果有冒增之弊,臣言于本道道臣而減之,從實枚報矣。上曰,當如是矣。命書傳敎曰,近者守令之冒增戶口,心常駭之,今者入侍承旨,自安州來故問之,不增也減云,此不從時體,而祛冒濫而然也。以近密之臣,於巨州,能行實政,據此而可以知他,前安州牧使洪準海,兒馬一匹,特爲賜給,以示予奬一聳百之意。又命書傳敎曰,戶口,國之重者,禮獻民數於王,王拜受之,孔聖亦式負版者,尤不重歟,近者此法解弛,於京漏戶者多,於鄕其欲戶口增,甚至於一戶爲二戶,冒增者多,今當式年,且値暮年自强,宜先此政,申飭漢城府,其令着實擧行。句管郞廳·監蕫官,分付待令,召對時同爲入侍。上曰,藥房提調,持湯劑入侍。諸臣遂退出。
上在慶熙宮。停常參,只晝講。
以承傳色口傳下敎曰,暮年欲試用儒臣而爲之,今日臣子分義,豈忍爲此?只推,更爲牌招,今日晝講入侍。
又以承傳色口傳下敎曰,其君雖少,若思乃祖乃父,豈可如此?雖淸職,不但李性遂·閔弘烈而已,聞俄者下敎,尤豈敢若是?只推,更爲牌招追省記,晝講入侍。
備忘記,其雖淸職,無他撕捱之端,若是違牌,此何分義?承批特敎禁推,廉義皆伸,則一則璿派不思其先,一則故相之子不思其父。噫,望八其君,思其先思其父,吁嗟暮年,欲見講筵,則豈忍爲此,焉敢若此?況同爲違牌,此亦時體。噫,不思其君,不思其先,不思其父,而惟從時體,一牌猶過矣。況再牌今幾乎?分義道理,俱涉寒心,校理李性遂,草芝萬戶除授,修撰閔弘烈,濟物萬戶除授,從木道,皆令今日赴任,赴任日字,令留守狀聞。
傳于鄭尙淳曰,時任草芝萬戶·濟物萬戶,竝遞付京職。
傳于尹得養曰,玉堂有闕代,今日政差出。
傳于洪樂純曰,李性遂,以德津萬戶擧行。
傳于尹得養曰,萬戶晝講同爲入侍。
又傳曰,柳雲翼等三人,漢學盡讀云,當爲試講,今日晝講後待令,試官置之。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于朴盛源曰,嶺營印來龍飛御天歌御覽件,分付校書館入之。
又傳曰,柳雲翼等,使之明日待令。
尹得養,以吏曹言啓曰,成均館典籍金衡重呈狀內,身病甚重,勢難察任云,依例改差,何如?傳曰,允。
有政。吏批,判書黃仁儉進,參判元仁孫進,參議洪樂命進,承旨尹得養進。
以鄭弘淳爲戶曹判書,南泰會爲大司憲,李基敬爲大司諫,李憲默爲執義,安杓爲司諫,李行源爲掌令,宋鍈爲持平,具㢞爲正言,金魯鎭爲副應敎,金載順爲副修撰,洪麟漢爲工曹參判,徐命臣爲右尹,李聖圭爲兵曹參知,朴相德爲知經筵,趙曮爲同經筵,李昌壽爲知春秋,沈鏽爲同義禁,黃景源爲弘文提學,洪樂性爲同成均,金載祿爲京畿都事,韓錫恒爲靑山縣監,洪檍爲校理,姜潤爲修撰,金魯鎭爲兼輔德,姜潤爲弼善,知義禁沈鏽,知經筵鄭弘淳,同經筵朴相德,訓鍊提調單鄭弘淳。
兵批,判書沈鏽進,參判趙榮進入直,參議任毅中病,參知未差,承旨洪樂純進。
以南泰著爲同知,徐行德爲羽林將,田翊賢爲五衛將,金弘得爲曹司衛將,李章運爲訓鍊副正,兪漢輔爲訓鍊僉正,李斌爲文兼。
以承傳色口傳下敎曰,新進驕蹇之習,一從時體之弊,先自二人申飭,儒臣則撕捱,萬戶亦撕捱乎?謝恩單子,卽爲捧入,謝恩後卽爲下直,午前使之乘舡,乘船與否知入,牌去來稽滯當該承旨,爲先遞差。
又以承傳色口傳下敎曰,何時下敎,而若是遲之耶?當該承旨遞差。
又以承傳色口傳下敎曰,今五日,恩信·恩彦冠禮爲之,其時官員擧行爲之。
朴盛源,以戶曹言啓曰,前左議政尹東度,才已入城,故依傳敎,六月朔祿俸,令倉官,更爲輸送于本家,則以爲前職,旣蒙恩遞,常廩不可仍受云,祿俸又不領受,何以爲之?敢稟。答曰,其讓固然,以原任祿俸,更爲輸送。
又以禮曹言啓曰,皇壇奉室展拜禮,孟春十五日,孟秋初一日定式爲之事,曾有傳敎矣。今七月初一日皇壇奉室展拜禮之節,何以爲之?敢稟。答曰,將欲下敎,此謂時御所也。嬪宮見禮,雖定於朔日,方當盛暑,沖年行禮誠難,若過昌德,當先行禮,處暑後待下敎。其日朝,予則先詣昌德拜謁,仍詣皇壇行禮後,當行展謁禮昌德,諸司預備,下敎之時,嬪宮自外備進謁事,知悉擧行。
又以宗簿寺言啓曰,宗臣殿講期日已迫,故依例都講,而宗學被抄宗臣二員,年限外自願應講一員合三員所講冊卷,依前例,各其名下懸註,別單書入之意,敢啓。答曰,知道。
宋瑩中,以內醫院言啓曰,議藥同參許溫,特爲還屬事命下矣。令該曹,依例付軍職,冠帶常仕,何如?傳曰,允。
洪樂純,以兵曹言啓曰,昌慶宮衛將宋炳德,素患伏暑之症,猝然添劇,時月之內,无望供職,昌德宮衛將呂光一,除授在外,過限未入仕云,竝今姑改差,何如?傳曰,允。
又以兵曹言啓曰,今六月二十一日,武臣賓廳講書日次,而親臨宗臣殿講相値,不得爲之之意,敢啓。
又以兵曹言啓曰,拆見諸道褒貶啓本,則江華留守金尙翼啓本中,龍津萬戶李弼興,曷不修毁爲目。寅火堡萬戶朴世輝,漁謗胡至爲目。鐵串堡別將吳漢復,封植宜飭爲目。南兵使李昌運啓本中,神方仇非萬戶尹慶虎,病雖支離,幸无疵毁爲目,而置諸中考,致勤點下。當該守臣·帥臣當請推,而旣因特敎推考,則今无更論。統制使尹泰淵啓本中,栗浦權管黃壽演,宜勉振刷爲目。前北兵使沈鳳徵啓本中,阿山萬戶金光彦,其奈有失爲目。安原權管崔基大,其奈違令爲目。乾原權管智遇軫,何不遵飭爲目,則竝宜置下考,而置諸中考,殊無嚴明殿最之意。龍津萬戶李弼興,寅火堡萬戶朴世輝,鐵串堡別將吳漢復,神方仇非萬戶尹慶虎,栗浦權管黃壽寅,阿山萬戶金光彦,乾原權管崔基大,安原權管智遇軫,竝以下考施行。統制使尹泰淵,前北兵使沈鳳徵,推考警責,何如?傳曰,允。
又以備邊司言啓曰,諸道各邑自備穀,分等賞罰,旣有定式矣。取考甲申自備穀數爻,則義州府尹洪樂純,當爲居首,而乃是堂上官,陞敍之典,無所可施,自在勿論,居末通津府使李柱海,越俸五等,未滿十石中設賑邑,依前勿論,富平前府使安商楫,越俸三等,何如?傳曰,允。
又以刑曹言啓曰,犯釀罪人良女阿只·連伊嚴囚,限滿五日,依新律嚴刑一次,而買飮人不告罪加刑次,仍囚之意,敢啓。答曰,知道。
乙酉六月二十日午時,上御景賢堂,晝講兼行次對入侍,德津·濟物兩萬戶同爲入侍時,特進官具允明,知事鄭弘淳,參贊官洪樂純,侍讀官李碩載,檢討官李在簡,記事官沈重奎,記注官洪彬,武臣柳,領議政洪鳳漢,右議政金相福,知中樞府事洪啓禧,判敦寧洪象漢,吏曹判書黃仁儉,兵曹判書沈鏽,行副護軍鄭汝稷·具善復,訓鍊都正李章吾,漢城左尹金善行,行吏曹參判元仁孫,禮曹參判趙曮,事變假注書朴弼淳,獻納權穎,德津萬戶李性遂,濟物萬戶閔弘烈,諸臣,以次進伏訖。上講近思錄,新受音訖。碩載曰,存養省察,非徒學者工夫,帝王之學,亦不外是,惟靜以制動,然後可以進德,伏願聖上,留神焉。上曰,不入于制動中,是固難矣。俄者讀過一大文者,有御諱故也。下番累次陳達,予若不聞,而此章宜付籤,而不付籤,儒臣極爲非矣。命書傳敎曰,字句之一時不能看檢,宜付籤而不付籤,不察非矣。不過推考,今番所講書,宜籤而不籤,此大不察也。以此推之,諸臣冊子,必也同焉。豈門人不讀蓼莪之意哉?不可推考而止,昨今儒臣,竝罷職。上曰,兩邊將進前。性遂·弘烈進伏,上曰,李性遂,自堂后見之,知其純實,閔弘烈,則自奉朝賀,予見其四代矣,予欲特除館職,見其挾冊登筵,而一時違牌,至於再三,此何分義,此豈諸臣如此之時乎?且以私情言之,雖入直玉堂,必有倚閭之望,況以木道,泛海而去乎,極爲非矣。遂命退去。上曰,藥房提調,持湯劑入侍。上曰,槐院揀擇坐起,明日爲之。出傳敎上曰,旣已下敎于儀曹草記,秋展謁與嬪宮廟見禮,處暑後,更待下敎爲之。出傳敎上曰,春坊有闕代,今日政擧行。出傳敎上曰,度支曠務已久,新除判書,牌招察任。出傳敎上曰,大臣持大體以奏,故雖處分,予則謂過,旣知其過,則亦何仍也,前判書金尙喆敍用。出傳敎上曰,藥房提調,持湯劑入侍。上曰,玉署多闕,前修撰李在協,應敎除授,前修撰李亨逵,校理除授,副司果李晉圭,修撰除授,與新除玉堂,一體牌招察任。出傳敎鳳漢曰,北道詳定釐正後,除京外應用,而自有餘數,此則自本司,分付道臣,從便作銀,此後每年,計其所餘,連用此例,會錄於備局,以爲緩急之需,何如?上曰,依爲之。鳳漢曰,槐院揀擇坐起,明日殿座罷後擧行事,旣承下敎,當依此擧行,新來諸人中,屢度申飭,終不上來者,跡涉怠慢,不可無罰,竝令該府,捧現告拿處,何如?上曰,依爲之。鳳漢曰,臣聞銓官之言,穩城府使,前後十餘次,連爲居下云,如此之際,民邑受弊,更無可言。今番則以侍從臣擇差,何如?上曰,今番以文臣擇送可也。鳳漢曰,武弁通閫時,必取曾經邊地及防禦者,蓋擇其履歷之優足也。今則新進武弁,只圖階梯,乍赴乍遞,莫重邊地,便作逆旅,如此而安能整邑事而嚴邊政,又於其間,豈无濫竽之弊乎?此後則凡於邊地·守令之窠,不計已經與否,必以可合者擇差事,定式分付,何如?上曰,此後以居中者,更差以送,可也。鳳漢曰,惠嬪宮生辰日,春坊官員問安事,日前有下敎矣。春坊官員,以世孫下令,傳於臣等,使之更稟出擧條矣。上曰,旣下敎問安事分付可也。啓禧曰,春坊亦與臣相議矣。若以惠嬪宮生辰日,問安於惠嬪宮,則大殿·坤殿誕日,亦不宜異同,臣意則大殿·坤殿誕日及惠嬪宮生辰日,春坊問安於東宮,似便矣。上曰,是矣,依爲之。鳳漢曰,備局堂上金致仁向來所遭之萬萬意外,不但同朝之皆知,自上下燭其事實,特敎批旨,開釋无餘,則宜無深引之端,再解職名,猶復引入,賓對備坐,一不進參,其在事體,殊涉未安,推考警責,申飭行公,何如?上曰,從重推考,申飭行公,可也。鳳漢曰,義州罪人金鳳守,干連李完守及金世永等事,夏初有所稟定,而擧條尙未啓下,未知的在何日筵中,故姑未査出,而此罪人,旣無咨覆之事,不必一向滯囚,令本道分輕重,照律勘處,何如?上曰,依爲之。鳳漢曰,廣州府尹尹得雨,以其病重,連呈辭狀,蓋本州處於高峯絶頂,嵐氣所祟,易以傷人,旣經兩夏,又了大賑,不必一向久置,今姑改差,何如?上曰,依爲之。鳳漢曰,此東萊府使姜必履狀啓也。以爲倭館東大廳東行廊,造成年久,棟楹朽傷,柱礎傾倒,以其頹壓之可慮,倭人等空棄不入,事當趁今修葺,而旣値荐歉,勢難經紀,方此長霖,日漸頹圮,未免瓦木全失之慮。趁今毁撤,待秋經營,實合事宜,請令廟堂,稟旨指揮矣。傾頹如此,則宜卽修改,待秋擧行之意,道臣處一體分付,何如?上曰,依爲之。鳳漢曰,向因湖西畢賑狀啓,牙山縣監朴師錫,以賑穀之無自備,至有越俸之命矣。昨聞前道臣尹東昇之言,則師錫自備之數夥然,營門則知之,而本縣,嫌不報來,不得啓聞云,實狀如此,則雖越俸薄罰,恐不可仍施之矣。上曰,分揀可也。上曰,筵體至重,而宰臣趙曮,奏對之際,不爲離席,推考可也。以上竝出擧條上曰,藥房提調,持湯劑入侍。上曰,承旨有闕代,前承旨宋瑩中·金致讓除授,牌招察任。汝稷曰,臣待罪統制使時,目見本營凋弊難支之狀,敢此仰達矣。本營以海防重鎭,凡所設施,極爲浩大,校卒之一年料下,甚夥然,專以三南會外耗穀取用,而追計十年前,則幾至四十萬石矣。近年以來,荐値凶歉,漸次減縮,今則元數,僅爲十七萬石,故一年應捧,不能當一年應下,許多料資,無以繼給,實爲萬萬可悶。均廳所納錢代米二千石,以待耗穀之稍優,姑爲停納,則庶爲一分支繼之道矣。下詢大臣而處之恐好矣。上曰,大臣之意,何如?鳳漢曰,當初錢米相換,旣出曲念海防之意,今若竝與其米而蕩滌,則均廳事勢,豈不可悶乎?將臣以爲,若取該營應捧應下之數而叩算,則可判其言之不誣云,事實如此,則亦不可一向靳持。若使數年豐登,則停捧之穀,漸次還捧,自可繼用,限其穀物有裕間,姑爲許施,亦或一道矣。上曰,依爲之。汝稷曰,臣以統營事,俄以仰達,而關防之緊要,武士之才藝,不下於西北,朝家軫念之道,宜無異同。統營所屬蟾津別將,一次則以本營勤仕將校,報兵曹差出,一次則自兵曹差出,而蟾津,是召募至殘之鎭,故京軍門久勤,初無差送之例,而不過爲兵曹汗漫之窠矣。臣意則蟾津別將,專屬統營,以將校中勤仕人輪差事,永爲定式,則實爲海防武士激勸之道,下詢大臣而處之,恐好矣。上曰,大臣之意,何如?鳳漢曰,將臣所陳者,以統營言之,雖似便好,以兵曹言之,或恐掣礙,備局與大司馬相議後,稟處好矣。上曰,依爲之。竝出擧條穎曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。上曰,漢城府郞廳及監蕫官竝入侍。漢城府郞廳李復永進伏,上曰,今式年戶口,比前增減如何?復永曰,稍增元戶矣,蕫官李克敬·洪致績·宋載德·李修亨·柳聖跡,以次進伏。上歷問戶口增減,皆對曰,較諸元戶頗增矣。惟克敬,不知元數之幾何,上命書傳敎曰,昨日下敎,戶口,國之重事,今聞府郞廳·監蕫官所奏,其中中部奉事李克敬,今方正書,而莫知原單中无增減,其涉矇然,從重推考。其令該府申飭,俾無眞僞相雜之弊。噫,料表暮年復政之後,再逢式年,亦是意外,夫子雖云禮云禮云,玉帛云乎哉,玉帛亦豈无也?今番畢役後,分京外,某部比前式年增減,若何?摠以計之,亦若何?分京外,成啓目以奏,上曰,藥房提調,持湯劑入侍。諸臣遂退出。
上在慶熙宮。停常參·經筵。
宋瑩中,以侍講院言啓曰,本院說書安聖彬,由限已過,卽爲牌招察任,何如?傳曰,允。
金致讓啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
傳于尹得養曰,禮房承旨·左副承旨入侍。
傳于洪樂純曰,宣傳官一員待令,騎三匹立之。傳于朴盛源曰,宣傳官一員待令。
鄭尙淳,以宣惠廳言啓曰,廣興倉守宋淳明,本廳郞廳差下矣。本廳事務繁重,勢難兼行,在前亦有下職改遞之例,宋淳明所帶廣興倉守之任,依例許遞,仍令該曹付軍職,使之專察本廳之任,何如?傳曰,允。
以承傳色口傳下敎曰,錢三十貫,送于龍洞宮事,分付騎曹。
金致讓啓曰,獻納權穎,正言李益烍,俱以行公臺諫,屢度催促,終不詣臺,無端闕啓,事甚未安,依定式,竝推考警責,何如?傳曰,允。
京畿監司李景祜疏曰,伏以臣,以情則兢危,以病則源痼,抗顔冒居,罪戾徒積,恧愧之極,若無所容。日前以高陽民人木麥種子事,至承重推之命,臣於是,驚悚隕越,益不知自措,夫勸課農作,大政也。種糧不給,失職也。身居按察之地,此而不能董飭,則顧其罪當如何?律以邦憲,合被重誅,雖荷天地庇覆之私,曲加涵貸,其何敢諉之已經薄勘,晏然仍冒也哉?私心惶蹙,歷日靡定,今始冒死仰瀆,惟冀遄降威譴,以彰其慢焉。臣方訟罪,何敢言私?而情甚迫急,不容緩聲,輒此附陳,臣尤死罪,臣本尫羸瘁弱,又抱痰喘危證,每經寒暑,輒致添劇,此卽臣半生貞疾也。臣於一切職事,未嘗以病爲言者,誠以無狀如臣,厚被恩渥,無一報答,區區自效,只有筋力之禮,故如非至難强之疾苦,則唯以趨走爲恭,庶幾天日之明,亦或俯燭矣。至若藩宣之任,夫豈有一半分堪承之望,而不自揣量,昧然冒膺,行且歲將周矣。觸事昏憒,孤負職責,固已萬萬懍惕,而一自暑濕以來,宿症陡劇,痰升而膈痞,喘作而氣厥,忘寢廢食,昏頓澌綴,種種危惡之形,雖不敢一一煩浼,而尋常公牒,未能照檢,凡百機務,一任瘝廢,臬司非養病之坊,而虛帶職名,冞切惶悶,玆敢哀籲於仁覆之下,伏乞聖慈,俯賜諒察,亟許鐫遞,俾得以隨便調治,使重務毋曠,殘喘獲延,千萬幸甚。答曰,省疏具悉。往事今引,其涉太過。噫,望八復政,强酬萬機,此時人臣,何敢稱,卿勿過辭察任。
禮曹參議李海重疏曰,伏以臣於本職新除之下,猥引昨冬未暴之情,略入文字,見格喉院,呼籲路阻,義分是懼,雖不得不黽勉出肅,而自顧郞當,惶恧靡措,卽於職事,亦有所私義之萬萬不自安者,敢此陳聞焉。今此倭國書契回答,當以臣名塡送,而第臣五代祖故忠臣慶流,當壬辰之亂,以巡邊從事官,立慬于尙州之戰,臣家之於倭虜,誓不與共,不啻九世之義。臣之諸祖諸父,嘗在是職,苟當通書之時,輒皆引義乞解,每蒙朝家曲從之恩,得以變通遞免矣。今臣處義,理無異同,情勢之外,卽此一事,勢難仍冒,玆敢冒死陳懇,伏乞聖慈,亟賜鐫遞臣職,移授他人,俾卽擧行,公私幸甚。踏啓字。
乙酉六月二十一日辰時,上御興政堂,宗臣殿講入侍時,試官洪鳳漢·趙榮進·金尙重·金華鎭·李瀰·金載順·李亨逵,左副承旨洪樂純,記事官盧瑞國·沈重奎,記註官黃樸,記事官洪彬諸臣,以次進伏訖。上曰,試官鄭弘淳代,騎堂趙榮進爲之。上曰,藥房提調,持湯劑入侍。鳳漢進前問候,上曰,一樣矣。鳳漢曰,宗臣應講,只有三人,零替可悶矣。上曰,然。今也則應講者亦無,誠可寒心。講罷,上曰,詣臺臺臣入侍。持平宋鍈進伏曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。鍈曰,物故罪人得輿,以告者經斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳還配之命,更令王府,嚴鞫得情。上曰,勿煩。鍈曰,新除授執義李憲默,時在慶尙道慶州地,掌令李行源,時在京畿廣州地,司諫院大司諫李基敬,時在全羅道全州地,請竝斯速乘馹上來事下諭。上曰,依啓。鳳漢曰,王孫冠禮,旣已定日,當有命字之節矣。上曰,臨時當下敎矣。鳳漢曰,諸執事,皆以內官擧行,至於執冠,當自工曹爲之,前則正郞,今番當使佐郞爲之。爵醴官,前則內資直長,今則奉事爲之,進脯官,前則司宰主簿,今則直長當爲之乎?上曰,依爲之。鳳漢曰,行禮時,當有幣帛,前則十疋矣。上曰,今番減半可也。鳳漢曰,行禮時,事當臚唱矣。上曰,讀笏記與臚唱,使宗親府錄事,推移擧行可也。鳳漢曰,儀注當啓下乎?上曰,勿爲啓下。自下擧行,習儀亦置之,朝謁置之,而翌日各殿問安爲之,冠服所盛櫃函,自是用還者,令各該司待令,醴酒亦令待令可也。出擧條上曰,藥房提調,持湯劑入侍。鳳漢曰,北兵使事,有難處之端矣。元景濂,年前以犯越事,獲罪於彼國,而北邊與彼相近,文報往來,依鄭弘淳例爲之,而事亦苟艱,何以爲之?上曰,然。一猶苟且,其可再乎?明日親政,予當无跡而處之矣。諸臣遂退出。
上在慶熙宮。停常參·經筵。
金致讓啓曰,獻納權穎,持平宋鍈,俱以行公臺諫,屢度催促,終不入來,无端闕啓,事甚未安,竝依定式,推考警責,何如?傳曰,允。
宋瑩中啓曰,明日常參·經筵,取稟。答曰,只晝講。
又以侍講院言啓曰,本院新除授弼善姜潤,時在慶尙道安東地,書筵入番事緊,斯速乘馹上來事下諭,何如?傳曰,允。
備邊司薦,以金相翊,爲廣州府尹,以李邦曄,爲北兵使。
傳于金致讓曰,二十五日次對,進定於明日晝講兼行。
金致讓啓曰,明日次對,兩司長官,當爲進參,而除在外,大司憲南泰會,待開門牌招,以爲進參之地,何如?傳曰,允。
洪樂純,以備邊司言啓曰,南兵使李昌運,病勢甚重,屢呈辭狀,以調理察任之意,連爲題送矣。聞其實病,一倍沈劇,今又專人更呈,閫任體重,不可一任其瘝曠,今姑改差,何如?傳曰,允。
又以兵曹言啓曰,景福衛將金鵬運,猝得暑癨,无望供職,呈狀乞遞,不可等待其差復,今姑改差,何如?傳曰,允。
宋瑩中,以承文院言啓曰,本院寫字官前銜閔謙錫·尹廷赫·安福臣·金德來·李錫賓·李挺大·鄭思胤·洪普淵陞實代,肄習洪聖海·李昌國·李根·吳載經·李杞·李擎國·李彦相·彭得大·朴思仁,竝陞差前銜,付軍職冠帶常仕,肆習有闕,本生徒彭晩大·朴履孝·洪晉淵·吳載純·朴萬大·朴萬裕·趙重鎭·彭孝大筆才,頗有成就之望,屬于本院肆習,使之鍊業,何如?傳曰,允。
金致讓,以義禁府言啓曰,槐院新來慶再觀·白師殷·黃樟·任瓘·南鶴遠·權應奎·孫錫謨·金東稷等拿處事,傳旨啓下矣。慶再觀,時在京畿富平地,黃樟,時在忠淸道木川地,白師殷,時在抱川地,任瓘,時在龍仁地,南鶴遠,時在溫陽地,權應奎,時在慶尙道永川地,孫錫謨,時在昌寧地,金東稷,時在全羅道扶安地云,依例發遣府羅將,竝拿來,何如?傳曰,允。
又以左·右捕監廳言啓曰,御寶僞造干連在逃罪人玄光垕·孫時雄,居間同情人李巨墨,令左右捕廳捕捉事,聽傳敎矣。其中玄光垕,頃已捉送,而李巨墨,今又捕得,故移送秋曹之意,敢啓。答曰,知道。
親臨都政,吏批,以徐道賢爲引儀,沈以鎭爲敦寧主簿,崔範興爲濟用主簿,李重祜爲禮曹參議,韓翼謩爲判義禁,金履復爲掌樂僉正,趙榮燁爲永禧殿令,李顯祚爲司藝,許任爲慶興府使,金思重爲松禾縣監,李運喆爲尙衣別提,李德中爲司宰主簿,韓喆謩爲司饔主簿,權敬應爲禧陵直長,尹遇東爲典牲直長,兪彦肅爲司宰直長,金載大爲思陵令,柳光宅爲宣川府使,李彦忠爲茂山府使,尹泓爲富寧府使,洪啓禭爲祥原郡守,李章運爲寧遠郡守,金相定爲兔山縣監,李思正爲濟用直長,李思賁爲廣興守,趙爲濟用判官,黃樸爲茂長縣監,鄭漢斗爲唐津縣監,金載玉爲戶曹正郞,洪日恒爲直講,宋持中爲宗廟令,李禮輔爲松羅察訪,禹弼昌爲居山察訪,慶基殿參奉金淑鳴,獻陵參奉尹鳳周相換,李慶東爲平市直長,沈元之爲宗廟直長,李應重爲尙瑞直長,鄭義達爲禮賓奉事,丁載遠爲禮賓奉事,尹光昇爲長興奉事,順義君炟爲冬至兼謝恩使,金善行爲副使,洪檍爲書狀官,申涵爲中部奉事,洪龍漢爲說書,洪緯漢爲漢城庶尹,李厚兆爲敦寧判官,金百鍊爲社稷令,李坤爲平市令,方禹坤爲監察,金鳳著爲金郊察訪,李景行爲祥雲察訪,李應重爲司圃別提,朴一源爲尙瑞副直長,尹鳳周爲東部奉事,洪進漢爲司饔奉事,韓喆謩爲監察,朴東興爲引儀,李顯永爲宗廟副奉事,沈載鎭爲掌樂主簿,李瀷爲內贍主簿,林象九爲漢城主簿,金相龜爲司饔主簿,洪駿漢爲掌苑別提,梁周翊爲典籍,柳世亨爲監察,李弘光爲谷城縣監,李性坤爲典籍,朴一源爲尙瑞直長,具庠爲修撰,金尙喆爲刑曹判書,張淀爲軍資正,洪駿漢爲戶曹佐郞,李崇爲戶曹佐郞,崔挺大爲定平府使,田昌雨爲郭山郡守,兪漢膺爲扶餘縣監,沈㻻爲求禮縣監,李淵普爲尙瑞副直長,沈以鎭爲工曹佐郞,金樂洙爲固城縣令,林遇春爲草溪郡守,南玉爲遂安郡守,睦萬中爲庇仁縣監,李聖檍爲穩城府使,李爲興陽縣監,洪麟漢爲濟用提調,李邦喆爲泗川縣監,尹光絢爲廣興副奉事,李星鎭爲繕工假監役,朴師欽爲繕工假監役,李長老爲吏曹正郞,李命然爲兵曹佐郞,金相龜爲工曹佐郞,崔範興爲監察,李得駿爲刑曹正郞,徐志修爲藝文提學,金尙喆爲平市提調,趙曮爲宗簿提調,金龜柱爲兼西學敎授,成大中爲奉常判官,沈重奎·盧瑞國爲典籍,許坪爲開城敎授,韓翼謩爲司饔提調,李惠祚爲吏曹佐郞,梁宗大爲工曹正郞,具壽國爲靈光郡守,洪啓祜爲繕工監役,睦祖永爲校書校理,金昌祿爲奉常主簿,李應重爲禁府都事,車鳳轅爲監察,李行源爲引儀,李旭祥爲氷庫別提,安世淳爲掌苑別提,徐命甲爲兼引儀,康壽海爲歸厚別提。原興君單元景濂,穩城府使李聖檍,今加通政加資事承傳。以韓大裕爲禧陵參奉,李克永爲敦寧參奉,洪樂彬爲萬寧殿參奉,金漢祿爲繕工假監役,金南瑞爲熊川縣監,典籍四李亨元·李尙運·趙武範·孫萬逸,校檢呂龜周,以上四館在官。學正二李中權·金重玉,兼養賢庫主簿單李尙運,奉事單康文祥,學錄單金尙權,學諭單鄭必忠,東學訓導單金行恒,成均博士二單康正夏·李章五,以李興宗爲靈光郡守,申曘爲永禧殿參奉,閔垠爲恭陵參奉,郭泰濟爲慶基殿參奉,李述源爲徽寧殿參奉,李邦瑞爲明陵參奉,李之陽爲齊陵參奉,李海圖爲禁府都事,鄭泰淵爲童蒙敎官,李挺民爲假引儀,金養根爲萬寧殿別檢,張旭爲典籍,李彦秀爲恭陵令,李命杰爲引儀,尹東晢爲敦寧主簿,李厚坤爲監察,鄭樸爲司饔主簿,徐日輔爲濟用主簿。
兵批,以尹僖東爲五衛將,洪和輔爲都摠都事,金良弼爲黃海兵虞候,崔奎亮爲忠淸水虞候,金世珩爲文兼,柳爲白翎僉使,李文國爲訓戎僉使,閔惠洙爲安東營將,沈爲大丘營將,閔徵洙爲高山里僉使,姜得一爲訓鍊僉正,兪恒中爲訓鍊判官,李龜年·孫景胤·李珍聃爲訓鍊主簿,訓鍊主簿李東禧·金振聲以上減下,僉知單陳必祚,同知單宋奎德,僉知三單權尙殷·李文國·金弼碩,副護軍沈潭·柳彙喆·李光洙·梁世純,副司果宋淳明,訓鍊主簿單金振聲本院在官。以柳春馣爲安興僉使,李邦鵬爲五衛將,尹得達爲都摠經歷,李邦和爲訓鍊判官,具世元爲訓鍊主簿,德津萬戶盧仁亨,濟物萬戶趙錫壽以上,仍任事承傳。副護軍兪應基·池英直,副司果李斌·李陽運·朴埴,以吳載衡爲訓鍊副正,高碩謙爲主簿,林世茂爲平安兵虞候,金纘魯爲上土僉使,崔忠大爲昌洲僉使,副護軍閔惠洙·沈·尹僖東·李邦鵬,副司直南泰齊·金尙喆·徐命膺·李翼元·洪準海·李海重·尹得雨,副司果李性遂·閔弘烈·金世珩。以李崇爲都摠經歷,趙榮儉爲都事,朴尙復爲防踏僉使,李麟錫爲麟山僉使,李時恒爲柔遠僉使,金致瑞爲彌助項僉使,李壽勛爲北評事,金梓爲城津僉使,安瑛爲訓鍊主簿,李仁培爲同知,朴重昌爲碧團僉使,卓世萬爲淸城僉使,獨孤絳爲兔城僉使,李仁鎭·李麒章爲訓鍊主簿,李鼎炳爲訓鍊僉正,金德純爲景福將,吳昌憲爲昌慶將,崔泰衡爲昌德將,尹光鼎爲羽林將,趙漢紀爲兼司僕將,張漢傑爲潼關僉使,崔崇勳爲柔遠僉使,孫順度爲美錢僉使,李文燮爲全州營將,辛錫箕爲尙州營將,權鎭夏爲夞怪萬戶,吳儁爲從浦萬戶,李性玉爲楸坡萬戶,金龜瑞爲羅暖萬戶,具世恪爲訓鍊副正,李柱國爲副摠管,高信謙爲都摠經歷,尹得逵爲宣傳官,李輯爲訓鍊主簿,鄭榮祖爲神方萬戶,任益昌爲三陟營將,副摠管元景濂除授事承傳,吳熙周爲鉢浦萬戶,沈鐏爲梨浦萬戶,金尙珍爲天城萬戶,奇景胤爲木浦萬戶,李旭祥爲開雲浦萬戶,大丘營將沈,三陟營將任益昌相換事承傳。以雲南君榗爲副摠管,梁塎爲宣傳官,金光運爲都摠經歷,沈命希爲都摠都事,崔時泰爲包伊萬戶,李東郁爲舒川萬戶,金振聲爲越松萬戶,曺允彬爲訓鍊判官,兪彦鏶爲洗馬,廉珪爲寅火堡萬戶,鄭昌仁爲龍津萬戶,朴守文爲永達萬戶,陳益祥爲防垣萬戶,金漢杓爲阿山萬戶,韓煋爲訓鍊僉正,金昌禮爲長木浦別將,具聖臣爲黃龍山城別將,林興柱爲長壽山城別將,申益源爲保山別將,洪龍鎭爲都摠經歷,金燧爲五衛將,李福遠·李鼎勳爲訓鍊主簿,車載弘爲九月山城別將,鄭汝坤爲都摠都事,副護軍任益昌·李文燮·辛錫箕,副司果許溫。以李慶會爲忠翊將,李道燮爲慶州營將,由光濂爲都摠都事,李光錫爲中樞都事,尹得緯·鄭廣迪·金東範·黃橔·鄭寅五·申光道·朴埴·李陽運爲武兼宣傳官,李漢翼·李厚亮爲訓鍊判官,李泰遠·金養厚·李漸運爲訓鍊主簿,宋漢鼎爲武兼宣傳官,鄭觀采·李性默·田光羽·林永老·趙鎭禎爲宣傳官,申大謙爲武兼宣傳官,宋漢鼎爲平南萬戶,金趾祥爲南道參軍,尹性淵·李尙靑·具八柱·金烒爲武兼宣傳官,張應心爲部將,金就大·康漢祚爲守門將,馬馬海里權管金履準,江口權管吳祖協,小農堡權管李文顯,栗浦權管邊興世,雙靑權管李光玄,直叱洞權管洪采大,楸仇非權管劉錫佐,吾村權管康思澤,安原權管金尙恒,乾原權管張元徽。
備邊司薦,以李邦綏爲南兵使。
注書沈重奎陞六代,以金觀柱爲假注書,注書盧瑞國陞六代,以李思祚爲假注書。
乙酉六月二十二日辰時,上御景賢堂,親政入侍時,吏曹判書黃仁儉,參判元仁孫,參議洪樂命,正郞金樂洙·金履禧,佐郞李長老·申尙權,都承旨尹得養,記事官盧瑞國,記注官黃樸,兵曹判書沈鏽,參判趙榮進,參議任毅中,參知李聖圭,正郞李致中·尹弘烈·權啓學·成箕柱,左副承旨洪樂純,記事官沈重奎,記事官洪彬。諸臣,以次進伏訖。上曰,藥房提調,持湯劑入侍。上命書傳敎曰,噫,望八親政,是豈攸料?十考十上,五考五上純褒抄啓守令·邊將調用,廉吏·爲國效節人·戊申軍功人·松都人調用,初入仕擇擬,每都目申飭,便作文具。噫,吾民休戚,係於守令,其於初仕,漢明亦豈不云,噫,於文於武,徒抱紅牌,老於牖下者多。道臣·御史之薦人,卷成留滯,徒作休紙,可勝歎哉,況暮年親政乎?於守令,爲官擇人,於初仕,必也另擇,於文武,必擧沈滯,莫使今日親政,徒美觀瞻焉。仁儉曰,今都目政,各岐仕滿應遷者及未準朔監察禁府都事,戶曹·刑曹·工曹·漢城府郞官·五部都事,各司久任時推人員,竝擬,何如?上曰,允。仁儉曰,守令多窠,今當差出,而未準朔禁軍營將·邊將·虞候·都事·守令·察訪,竝擬,何如?上曰,允。仁儉曰,直長仕日未滿十日者依法典陞六,何如?上曰,允。仁儉曰,四館陞六之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今春夏等褒貶,不得爲之,故當出六品者,未免積滯,依例遷轉,何如?上曰,允。仁儉曰,玉堂闕員,今當差出,而擬望之人乏少,相避竝擬,何如?上曰,允。仁儉曰,穩城府使,以文臣差出,而當品中可擬之人乏少,堂下曾經侍從三品人,竝擬,何如?上曰,允。鏽曰,南兵使,今當差出,而擬望之人乏少,他道守令,竝擬,何如?上曰,允。鏽曰,南道參軍鄭寅五,今已仕滿,而昨年六月,特敎置中,故不得陞六矣。其時參軍李得駿,因大臣所達,特爲分揀,則不可事同罰異,敢此仰達。上曰,依例出六可也。鏽曰,其時諸參軍,同被居中之罰矣。上曰,一體分揀可也。鏽曰,摠管中或有受由,或有老病,或有親病,番次甚苟艱云,合有變通之道,故敢此仰達。上曰,竝許遞可也。命書傳敎曰,頃者以文宰差遣,意雖在矣。昨日旣諭相臣·摠管,今適有窠,原興君元景濂,副摠管除授,其代令備局,今日內薦望。上曰,文兼有窠乎?鏽曰,有之矣。命書傳敎曰,赴任狀聞旣到,飭已行,而可矜者,作窠邊將,今當大政,濟物萬戶閔弘烈,德津萬戶李性遂,竝文兼差下,前萬戶皆仍任。命書傳敎曰,親政入侍注書,尙瑞院官員,依例陞六,命書傳敎曰,注書皆陞六。注薦已无云,注書薦,其令依例擧行,應薦人在外人,其令催促上來。命書傳敎曰,監察李柙,旣已追思故相下敎,六朔之限,雖由於講,已有舊例,特爲除講。命書傳敎曰,分館,國之重事,而今番乃聞,在外者或有故未及上來,其勢固然,而不欲免參,不无此弊云,此後應有故外不參者,槐院以國子施行,國子則以芸閣施行,以勵新進怠慢驕蹇之習。命書傳敎曰,恩信·恩彦,雖冠禮後,凡諸擬望差祭,待禮文冠年擧行事,分付。仁儉曰,新除授靈光郡守具壽國,有六等云,依例改差,何如?上命書傳敎曰,靈光郡守具壽國,有六等云,遞差。上曰,藥房提調,持湯劑入侍。命書傳敎曰,噫,昨年仲春領役之任,四百年後事也。今聞其時領役部將未擧行者,猶有二人,一則東萊人前後效勞者多,一則以楊州將官,特敎領役而承傳者,而尙今沈滯。故今日申飭,其令今政擧行,楊州將官金漢標,則今政備擬,而東萊武士方應文,以承傳作故云,其涉矜惻,前後銓堂推考,方應文,令本府,恤典擧行,與應文,頃者信行往來,爲國效勞者,卽徐克悌也。而頃者有軍門調用之命,復下本鄕,近者以狀聞觀之,爲二舡將,此猶若此,況不識何狀者乎?申飭諸軍門,執事中,若或有闕,今日內差定,其令草記。上曰,新除兩銓郞,先入侍後謝恩。出傳敎尹得養曰,啓下望筒中,有落字,當該正書郞廳,推考,何如?上曰,依爲之。仁儉曰,前翰林趙埈等出六時,有依例次次陞六之命矣。古例則十五朔爲限滿而出六,近規則得下位四人,然後出六云,今趙㻐等去館之後,下位更无可論,以十五朔限滿,而修史以納者,次次陞付六品職,何如?上曰,依爲之。仁儉曰,李提督如松之有功於我國,不可忘矣。李萱,以提督之殘孫,來寓我國,自上特爲收用,內乘出六,而一爲虞候,遂作閑散,飢窮轉甚,終不能保家云。臣待罪政官後,一再來見,其爲人亦頗精明,臣於今政,必欲甄付某職,而窠窄未及爲之矣。臣今病劇,不可久居,故玆敢仰達,此等之人,似不可不收用矣。上曰,分付兩銓,待窠調用可也。出擧條仁儉曰,京司殿最,因特敎,皆書題目,則事當據實書之,以見勤慢可也。而至如奉命在外,差祭受香者及拿處禁推之類,未參貶坐,則皆置中考,此等事,因循謬例而然矣。此後則以公故及就理不參貶坐者,依外方例,據實懸頉,何如?上曰,依爲之。出擧條鏽曰,慕華館,非但國試設場之所,間有大駕親臨之時,此其莫重之處,營建多年,不能隨毁隨葺,大廳以下鍊才樓及差備官廳·器械庫舍·大門·墻垣等處,或有今方頹壓者,或无材瓦形體者,所見去益愁痛,事體亦甚未安,自前以來,論移戶曹,積成卷軸,而專事延拖,終无修葺之事,實爲可悶,卽速改建改葺之意,申飭,何如?上曰,依爲之。而不可不修補處,先爲修補可也。上曰,藥房提調,持湯劑入侍。親政罷後,上曰,今番則日未暮,而吏·兵批皆了當,此實曾前所无之事也,遂命賜饌。諸臣退出。
上在慶熙宮。停常參·經筵。
樂房都提調臣洪鳳漢,提調臣朴相德,副提調臣尹得養啓曰,昨日親臨大政,當暑酬應,伏未審夜間,聖體調攝,若何,寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹得養啓曰,工曹參判洪麟漢,右尹徐命臣,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,假注書李思祚·金觀柱,時無職名,令該曹,依例付軍職,冠帶常仕,何如?傳曰,允。
以承傳色口傳下敎曰,金吾旣已下敎,方當盛暑,秋曹奚異,承旨取覽囚徒,輕囚放釋後以奏。
傳于尹得養曰,今番都政,新除守令,竝書入。
傳于洪樂純曰,大臣·備局堂上引見。
傳于朴盛源曰,晝講停,只行次對。
朴盛源,以義禁府言啓曰,時囚罪人前郡守韓師吉,依承傳,旣已放送,仍前罪目,延日縣還發配所之意,敢啓。傳曰,知道。
以義禁府言又啓曰,時囚罪人抱川前縣監洪益喆,以不應爲公律,草記勘處放送,而令次官擧行事命下矣。洪益喆,以不應爲公律,笞四十收贖,放送之意,敢啓。傳曰,知道。
宋瑩中,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,以司諫安杓,正言具㢞牌不進,罷職傳旨。傳曰,只推。
金致讓啓曰,臣依聖敎,取考秋曹囚徒〈案〉,則殺獄罪人九名,御寶罪人十七名,造銀罪人一名,印信罪人一名,犯釀罪人一名,各司罪人十四名內,李尙慶·金順慶等,非理起訟事也。儀賓府色匠金世重,堂上分付囚禁事也。金守愛·柳完國·羅世江等,投錢被捉事也。兵曹政色執吏安道規,相位分付囚禁事也。右人等,罪名輕歇,故竝放送,其餘罪人等,罪名俱係重大,不可擧論,依前仍囚之意,敢啓。傳曰,知道。
又啓曰,司諫安杓,正言具㢞,除拜後過三日,不爲出肅,依定式,卽爲牌招,何如?傳曰,允。
乙酉六月二十三日辰時,上御思賢閤,大臣·備局堂上引見入侍時,領議政洪鳳漢,右議政金相福,行知中樞洪啓禧,判敦寧洪象漢,判尹朴相德,行副護軍鄭汝稷·具善復,訓鍊都正李章五,左尹金善行,吏曹參判元仁孫,持平宋鍈,獻納權穎,校理李亨逵,左副承旨洪樂純,假注書金觀柱,事變假注書朴弼淳,記事官李胤汲·洪彬,以次進伏訖。鳳漢曰,昨日都政,終日親臨,當暑勞攘,夜來聖體若何?上曰,一樣矣。藥房提調相德,持湯劑入侍。上進御湯劑訖,上曰,今番都政後,外論何如云耶?鳳漢曰,今番吏·兵批都政,姑未聞其善否,而以臣所見言之,別抄久勤則置之,兵曹將校,先差好地,其他各軍門久勤分排,未免不均,是豈平物情慰群望之道乎?兵曹判書沈鏽,亟加推考,何如?上曰,依爲之。出擧條鳳漢曰,南北閫之一時屬於同姓,終涉如何?下敎之前,諸議皆以爲掣礙,南北責任,雖或差別,彼此事機,煞有便否,北兵使李邦曄,今姑改差,何如?上曰,依爲之。鳳漢曰,判義禁韓翼謩連在鄕外,尙不上來,固已未安,金吾滯囚,亦極可悶,催促上來,何如?上曰,依爲之。鳳漢曰,此咸鏡道烽燧摘奸宣傳官趙嶸書啓也。備陳其地勢遠近,仍請數處加設矣。觀其所論,極有條理,而烽燧變通,事係重大,今姑置之,前頭更議,何如?上曰,依爲之。鳳漢曰,李之特爲除講,聖意有在,凡詞訟衙門遷轉,則輒計六朔,則憲府平市之仕通計,然後始有除講之效,而趁卽除邑,及時致養其篤老祖母,且此非援例者,有承傳則可以擧行矣。上曰,銓官旣承下敎,通計可也。已上出擧條鍈曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。又曰,請還寢東呂·址淳等還配之命,更令王府,嚴鞫得情,上曰,勿煩。穎曰,請還寢鍾城府爲奴罪人天大酌處之命,依律處斷。上曰,勿煩,藥房提調,持湯劑入侍。上進御湯劑訖,上曰,今番都政,吏判善爲擧行,比前頗熟矣。鳳漢曰,然矣。今番李之陽之爲齊陵參奉,可謂奇矣。上曰,然矣,使之入侍可也。鳳漢曰,今都政,有當調之人,而未得初仕云,誠爲可矜矣。上曰,誰也?鳳漢曰,故判書兪得一之子岌,今年幾七十矣。上曰,然乎?若然則極爲可矜,仍命承旨,書傳敎曰,今聞故判書兪得一子尙存,而年近七十云,其令該曹,相當窠待窠,懸註調用,飭勵已行,與執事有異,初入仕一番落職可矜,前進排官權德性,亦爲一體相當窠待窠,懸註調用事,分付。上又命承旨,書傳敎曰,未及覺察,今因大臣請推乃聞,渠若不願踰都目,雖有前例,旣知之後,駕前駕後,與他有異,且以久勤,越都目,亦涉可矜,駕前久勤者,雖散政,待窠卽爲擧行事,分付。鳳漢曰,見具明謙供辭,則其於成歡事,不知事狀云,似有參酌之道矣。又曰,韓師吉·李蓍建·洪益喆,似亦皆有區處之道矣。上曰,承旨書之。上曰,判金吾雖今申飭,方當盛暑,其宜疏釋,韓師吉,於他已敎,分揀放送。具明謙,不待其供,頃於成歡事,其莫知,此亦實狀,連爲白放,則濫騎之法,不無解弛之弊,令次堂,卽爲捧供,待下敎入侍以奏,李蓍建,過都政捧供,不過申飭,大政已過,付過放送。洪益喆,以不應爲公律,草記勘處放送,而亦令次官擧行。書訖,諸臣以次退出。
上在慶熙宮。停常參·經筵。
酉時日有右珥。
中宮殿·惠嬪宮,藥房口傳問安。答曰,知道。
藥房都提調朴思德,副提調尹得養啓曰,伏未審夜間,聖體調攝,若何,寢睡·水刺之節,亦如何?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。
傳于宋瑩中曰,王孫與王子冠禮有差等,擧案及謄錄,明日晝講,承旨持入。
以承傳色口傳下敎曰,王孫冠禮,凡物易濫,申飭宗親府,今番都目,內三廳禁軍中有新除者,明日晝講,一體入侍。
宋瑩中啓曰,上番兼春秋李胤汲,身病猝重,勢難察任,今姑減下,令該曹,其代口傳差出,何如?傳曰,允。
鄭尙淳啓曰,假注書李思祚,時無職名,令該曹,依例付軍職,冠帶常仕,何如?傳曰,允。
吏曹口傳政事,兼春秋單姜彝正。
吏曹口傳政事,尹東晢爲淸風府使。
朴盛源啓曰,獻納權穎,正言李益烍,俱以行公臺諫,屢度催促,終不詣臺,無端闕啓,事甚未安,竝依定式,推考警責,何如?傳曰,允。
金致讓,以刑曹言啓曰,犯釀罪人良女阿只連伊,前已刑推,而買飮人不告罪,依定式加刑一次,放送之意,敢啓。傳曰,知道。
又以司僕寺郞廳,以一二提調意啓曰,本寺北道入送木花八千二百八十餘斤,自戶曹,所當輸送,而本寺每年替當者,蓋緣本寺有歲入木花而然矣,再昨年以來,木花失稔,稅入大縮,昨年則以舊儲所餘者,充數入送,而今年所捧,不過六千斤,舊儲已盡,無路推移,在前如此之時,亦有自戶曹,推移充補之事,今亦依此例,元定六千斤外,中間加定木花二千二百八十餘斤,自該曹擧行之意分付,何如?傳曰,允。
知中樞沈聖鎭疏曰,伏以臣於昨政,伏承廚院兼帶之命,而第臣與都提擧臣尹東度,有內外從親嫌,勢難仍冒,露章自列,伏乞聖慈,亟命該曹,照例遞改,俾存公格,千萬幸甚。答曰,省疏具悉。疏辭令該曹,考例稟處。
戶曹判書鄭弘淳疏曰,伏以臣於日昨賓對,伏奉地部除命,前席聽批,寸心增悚,章皇逬退,靡所容措,夫財賦,有國所重,經用必資度支,須審其節蓄之宜,先防其尾閭之泄,量入而爲出,守法而任怨,然後斯可以擬議於是任,則其責務之重,遴選之艱,自古然矣,以臣鈍劣,量才度任,無一而可,心力淺則不足以綜理事務,聰識闇則不可以摘發奸欺,自知已熟,非敢有一毫浮飾之辭也,雖當國計有裕之日,尙宜難愼其任,況此公私俱竭之時,豈可輕畀匪人,以致僨國事而辱聖簡也哉,且念臣,新被晉秩之恩,倍深履氷之戒,聖眷雖出於錄孤,私憂自切於忝先,怵焉而懼,惕然靡寧,今又强之以不可堪之任,責之以不可能之事,則畢竟僨誤,可立而待,臣身雖不足恤,而於國事,果何益哉,反覆揣量,承膺無路,坐違嚴召,冞增懍蹙,玆敢疾聲仰籲於天地父母之前,伏乞聖明,諒臣才分之難强,察臣懇辭之非飾,將臣新授職名,亟行鐫改,以安私分,不勝幸甚。答曰,省疏具悉。今者度支,非卿誰代,疏中所陳,旣得其體,鄕勿過辭,從速行公。
刑曹判書金尙喆疏曰,伏以臣,一病支離,數朔沈淹,非不知君命之不可抗,臣分之不可廢,而飭敎屢勤,終未轉動,嚴召日下,積事違逋,情雖急於疾痛,跡實涉於偃慢,日夕惶恐,惟嶺海是俟,而迺蒙聖度寬假,薄施譴罷,不移日而恩敍特降,寵除又辱,是何臣罪之難貸,而天眷之愈隆也,臣誠感激悚蹙,罔知所以自措,在臣分義,固當顚倒承命,以伸叩謝之忱,而第念罪大罰輕,臣方自訟之不暇,則諉以薄勘之已被,晏然爲委蛇之計者,豈不爲無忌憚之歸乎,況臣自經重病,又當暑濕,飮啖專却,神氣積敗,宛轉床席,尙未出庭戶之外,以此澌綴之狀,尤無供劇之望,玆敢略具短章,冒死自列,伏乞聖明,俯垂鑑諒,亟許鐫遞臣職名,毋曠重務,仍命重勘臣前後辜犯,以警具僚,公私不勝幸甚。答曰,省疏具悉。處分特敍,意皆有在,卿勿過辭,從速行公。
乙酉六月二十四日辰時,上御思賢閤,藥房入診入侍時,都提調洪鳳漢,提調朴相德,副提調尹得養,假注書李思祚,記注官李胤汲,記事官洪彬,醫官方泰輿·許礈·金德崙·李泰遠·玄處明·金鼎新·許溫,以次進伏訖。鳳漢曰,寢睡·水刺之節,何如?上曰,一樣矣,上曰,藥房提調,持湯劑入侍。出榻敎泰輿進前診候訖曰,脈候左右三部,則微有數意,而胃脈之微弱,一樣矣,相德持湯劑進前,上進御訖,上曰,注書出去,臺臣入侍。出榻敎持平宋鍈,進前啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律,今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更命王府,嚴鞫得情,夬伸王章,上曰,勿煩,又啓曰,物故人罪人得輿,以告者經斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等定配之命,更令王府,嚴鞫得情,上曰,勿煩,鍈先退,上曰,注書誰也,鳳漢曰,李思祚也,上曰,予忘之矣,凡事類如此矣,鳳漢曰,惠祚之弟也,上曰,三兄弟爲之矣,參召試乎,鳳漢曰,未參矣,上曰,注書出去,坐直承旨二員入侍,藥房提調,持湯劑入侍。出榻敎左承旨鄭尙淳,同副承旨朴盛源,提調朴相德進前,上御湯劑訖,上曰,覽關西伯狀聞,其甚慘焉,過三名者,令本道,恤典擧行,雖未過三,稚兒可矜,一體擧行,過百餘戶者,亦令該邑,另加顧恤,上曰,淸風府使代,其令口傳擇差,待朝辭朝,晝講同爲入侍,上曰,年已七十人齊陵參奉,非特命之意,李之陽,其令與弘陵參奉相換,上曰,今番都政,新除守令·營將,特命復職之人,明日晝講,同爲入侍,上曰,戶判批下,此時度支,豈可曠焉,更爲牌招察任。已上出傳敎上曰,提調持湯劑入侍。出榻敎相德進前,上進御湯劑訖,諸臣以次退出。
上在慶熙宮。停常參,只晝講。
下直,淸風府使尹東晢,靑山縣監韓錫恒,遂安郡守南玉,松禾縣監金思重,興陽縣監李,寧遠郡守李章運,兔山縣監金相定,固城縣監金樂洙,祥原郡守洪啓燧,靈光郡守李興宗,谷城縣監李弘器,熊川縣監金南瑞,泗川縣監李邦喆,扶餘縣監兪漢膺,求禮縣監沈墩,唐津縣監鄭漢斗,茂長縣監黃樸,庇仁縣監睦萬中,郭山郡守田昌雨,定平府使崔梃天,月串僉使卞興瑞,木浦萬戶奇景胤,包伊萬戶崔時泰,天城萬戶金尙珍,鉢浦萬戶吳熙周。
傳于宋瑩中曰,王孫冠禮,待下敎擧行。
傳于宋瑩中曰,畿伯請得狀啓來到矣,冠禮後,領相晝講,同爲入侍。
傳于宋瑩中曰,冠禮爲之。
尹得養啓曰,刑曹判書金尙喆,除拜後過三日,不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,今番見癸亥年日記矣,七日建明門香祗迎,八日崇政殿月臺親傳香,九日香祗迎,建明門爲之,儀注置之,時刻依前。
傳于尹得養曰,夫馬上來守令,先爲下直,晝講同爲入侍。
以承傳色口傳下敎曰,此時守令,一日曠官爲難,夫馬已上來署經守令,辭朝後入侍,營將·邊將夫馬已來欲去人,今日辭朝後,同爲入侍,未署經守令,兩司牌招,今日內署經。
又下敎曰,文廟受香,入直官爲之耶,問於太學,晝講以奏。
金致讓啓曰,副司直黃景源,旣入闕中,兼帶弘文提學,不爲肅拜,直爲出去,事甚未安,推考警責,何如?傳曰,允。
以承傳色口傳下敎曰,大報壇·景福殿體重,若有作同草木而踰,明禮門·丹鳳門之事,則部將及昌德宮衛將,當棍汰,明日以此分付。
又下敎曰,景福殿,戶曹春秋奉審之所也,戶郞明日進去,木根有無,摘奸以奏,宣傳官一員,明日進詣大報壇,前後木根有無,亦爲摘奸以奏。
大殿齒齦受針後,政院·玉堂·藥房口傳問安。答曰,知道。中宮殿·惠嬪宮,藥房口傳問安。答曰,知道。大殿,朝廷·二品以上·六曹單子問安。答曰,知道。中宮殿,朝廷·二品以上·六曹口傳問安。答曰,知道。
正言具㢞牌不進,罷職傳旨,傳于金致讓曰,只推。
備邊司薦望,李國賢爲北兵使。
吏曹口傳政事,齊陵參奉李之陽,弘陵參奉金安默相換。
兵曹口傳政事,元景濂爲京畿水使。
鄭尙淳,以戶曹言啓曰,依傳敎,前左議政尹東度六月朔祿俸,以原任祿,令倉官,更爲輸送于本家,則以爲病狀沈淹,未得肅命,未肅命而受月廩,非但法例之所未有,實亦私義之所不敢云,祿俸又不領受,何以爲之?敢稟。傳曰,更待下敎輸送。
乙酉六月二十五日午時,上御景賢堂,晝講,領相·兩司·守令·營將·邊將·復職人同爲入侍時,知事朴相德,特進官申暐,參贊官金致讓,侍讀官金魯鎭,檢討官李晉圭,假注書金觀柱,記事官姜彝正·洪彬,武臣李啓祥,領議政洪鳳漢,持平宋鍈,正言李益烍,富寧府使尹泓,茂山府使李彦忠,慶興府使許任,定平府使崔挺天,遂安郡守南玉,寧遠郡守李章運,郭山郡守田昌雨,祥原郡守洪啓禭,靈光郡守李興宗,谷城縣監李弘器,松禾縣監金思重,興陽縣監李,固城縣監金樂洙,熊川縣監金南瑞,泗川縣監李邦喆,扶餘縣監兪漢膺,求禮縣監沈墩,唐津縣監鄭漢斗,茂長縣監黃樸,庇仁縣監睦萬中,靑山縣監韓錫恒,兔山縣監金相定,安東營將閔惠洙,大丘營將任益昌,慶州營將李道燮,全州營將李文燮,潼關僉使張漢傑,包伊萬戶崔時泰,天城萬戶金尙珍,鉢浦萬戶吳熙周,木浦萬戶奇景胤,羅暖萬戶金龜瑞,神方萬戶鄭榮祚,濟用主簿徐日輔,司饔主簿鄭樸,恭陵令李彦秀,引儀李命杰,以次進伏訖。上曰,廣州府尹入來耶,鳳漢曰,不來也,上曰,何不入來,鳳漢曰,此非今番都政守令故不入來也,上曰,然乎,上命魯鎭進講,魯鎭自謝顯道見伊川,止未或致知,讀訖,上讀新受音訖,魯鎭陳文義曰,謝顯道意思,常在高遠,故其所言,頗有躐等之弊,故程子以發得太早在警責之,君子敎人之意,蓋可見矣,而至於精義入神,則兼言知行,窮神知化,則至於聖人之域矣,此皆聖上體念處也,上曰,好矣,予當體念,諸臣以次,各陳文義訖,鳳漢曰,夜來聖體若何?上曰,王孫冠禮,定在不遠,追憶舊日,益用心矣,鳳漢曰,豈不然乎,第王孫像貌甚好,將來必大享富貴,甚可喜也,上曰,今日則湯劑一番,減之可也,鳳漢曰,聖意若然,則減之何妨,上曰,藥房提調,持湯劑入侍,提調相德持入,上進御訖,上曰,一番湯劑,少頃後持入可也,相德承命先退後,鍈曰,請還寢定配罪人者斤萬酌處之命,更令王府,嚴鞫得情,快伸王章,上曰,勿煩,又曰,請還寢東呂·址淳等還配之命,更令王府,嚴鞫得情,上曰,勿煩,益烍曰,請還寢鍾城府爲奴罪人天大酌處之命,依律處斷,上曰,勿煩,儒臣·臺臣先退,上曰,今番新除守令署經後,一竝下直之意分付矣,其果盡爲下直乎,致讓曰,未承此敎矣,上曰,新除守令署經後,一竝下直之意下敎矣,中官忘而不傳,當該中官推考。出擧條上曰,守令次次進前,進前訖,上命陳職姓名,兼誦七事,仍命致讓,讀宣諭,使之聞之,仍各勉善治之意,守令承命後先退,上曰,營將進前,各詢其曾經職名,仍各賜筒介一部,營將退出,上命邊將復職人,各陳其職姓名及族派後,上曰,汝等各懋其職,無負今日引見之意,邊將及復職人,以次退出,上曰,藥房提調,持湯劑入侍,相德持入湯劑,上進御後,鳳漢曰,齊陵參奉李之陽,年齒已老,以近處陵官相換,使便供職似好矣,上曰,承旨書之,上曰,李之陽,參奉相換,其令次官,口傳擧行,鳳漢曰,以至微譯官事,仰煩四聰,極知惶悚,而金在鉉,尙在奪告身中,該院任使之際,未免苟艱矣,上曰,給牒敍用可也。出擧條鳳漢曰,朴聖浹,卽故忠臣彭年之後孫也,在謫已久,而其母篤老,當此崇節敦孝之時,宜有憫念之道矣,上曰,特爲放送可也。出擧條上曰,北閫與喬桐,豈可曠焉,喬桐水使代,令次官,問于大臣,口傳擧行,待下批,其令明日辭朝。出傳敎上曰,承旨書之,上曰,營將徐弘遠子調用事,下敎已久,而尙不擧行,申飭銓曹與太僕,卽爲調用,上曰,王孫冠禮後,朝謁雖除,謝恩則不在此中,凡宗臣,皆有謝恩,況王孫乎,謝恩明日依例爲之事分付,鳳漢曰,營將雖是武弁,其於本營守令,則固是上官,而近來守令,每於營將,不知體貌之所存,而多有驕蹇之弊,申飭,何如?上曰,承旨書之,上曰,營將之任不輕,而今日聞大臣所奏,可謂寒心,平時若此,不虞何恃,昨日具明謙下敎時下詢者,可謂不期然而偶然,此後另飭鎭營,管下守令,嚴飭操切,守令之慢蹇者,營將之不能者,或繡衣·宣傳官廉問時,若現頉,當嚴處,以此一體申飭,鳳漢曰,故李明煥之事,雖自上旣有嚴處之命,而此只動於一時之浮囂而然,且今則已爲往事,宜有憫念之道,而其人則今已作故,其弟晶煥,作散已久,請令銓曹,待窠復職,何如?上曰,承旨書之,上曰,頃者李明煥事,往事其雖勿說,專由乎不能縝密,動於浮囂而然,不然,其雖矜惻,以予苦心,豈可全然蕩滌,噫,以全城之孫,益寧之子,登科弘錄,止於亞長,尤用惜焉,其弟晶煥,自守衛官,熟知其人,命召復職人,因以思焉,此人作散,亦已久矣,令該曹,特爲待窠復職,以示予知其人思其兄之意,上曰,藥房三提調,率醫官來待。榻前下敎諸臣以次退出。
乙酉六月二十五日申時,上御景賢堂,藥房入診入侍時,都提調洪鳳漢,提調朴相德,副提調尹得養,假注書李思祚,記事官姜彝正,記注官洪彬,醫官方泰輿·許礈·金德崙·李泰遠·金履固·白文昌·金致儉,以次進伏訖。鳳漢曰,聖候若何?上曰,一樣矣,上曰,齒齦浮高痛甚,故欲受針矣,鳳漢先請診脈,泰輿進前診脈訖曰,脈候比昨一樣矣,上曰,文昌進前,上曰,庚午溫幸時,以齒痛,自振威至溫陽作苦矣,今又如前,望八受針,誠亦料表矣,上受左邊齒齦三處鍼後,上進御湯劑,上曰,受針後頗蘇醒矣,泰輿曰,嗽鹽湯及細辛茶好矣,上曰,細辛茶入之,諸臣以次退出。
上在慶熙宮。停常參·經筵。
藥房都提調臣洪鳳漢,提調臣朴相德,副提調臣尹得養啓曰,伏未審夜間,聖體調攝,若何?寢睡·水刺之節,亦何如?昨日受針後,齒齦浮高處,若何?臣等率諸御醫,趁早入診,詳察聖候,有不可已矣,臣等不任區區伏慮,敢來問安,竝此仰稟。答曰,知道。入侍當下敎矣。
傳于宋瑩中曰,藥房入侍,喬桐水使,同爲入侍。
又傳曰,新除授童蒙敎官,率童蒙來待。
尹得養啓曰,今番初仕人,依下敎來待矣。傳曰,入侍。
金觀柱改差代,以朴道仁,爲假注書。
洪樂純,以禁衛營言啓曰,來七月當六番中部左司屬京畿五哨軍兵逢點實數六百五十二名,已爲點閱整齊,來七月初一日,延和門及宮墻外南營入直訓鍊都監軍兵,與之替代,而闕內則以一哨入番,南營本營則以一哨,依前分排入番之意,敢啓。傳曰,知道。
又以禁衛營言啓曰,來九月當七番中部中司屬京畿四哨及江原道一哨合五哨軍兵,來八月二十五日,京中逢點,依例准二朔立番之意,兩道監司處,豫爲知委,何如?傳曰,允。
又以御營廳言啓曰,本廳來七月八月兩朔應立中部後司屬忠淸右道五哨軍兵六百七十名,已爲逢點整齊矣,七月初一日,與新營入直京標下軍及北二營入直訓局軍兵替代,而新營入直千摠·把摠,移直於北二營之意,敢啓。答曰,知道。
又以御營廳言啓曰,本廳九月十月兩朔應立右部前司屬忠淸右道五哨軍兵,八月二十五日,京中逢點,九月初一日,與中部後司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,依傳敎,徐克悌,本廳敎鍊官差下之意,敢啓。傳曰,知道。
又以都摠府言啓曰,今日內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
乙酉六月二十六日巳時,上御景賢堂,藥房入診入侍時,都提調洪鳳漢,提調朴相德,副提調尹得養,假注書李思祚,記注官姜彝正,記事官洪彬,醫官方泰輿·許礈·金德崙·李泰遠·金履固·鄭允協·李世珪·白文昌·玄啓淳,以次進伏訖。鳳漢曰,昨日受鍼後,聖候若何?上曰,一樣矣,泰輿進前診候訖曰,脈候比昨一樣矣,上曰,文昌進前,上受左邊齒齦二處鍼後,上進御湯劑,相德監煎先退,上曰,領敦寧藥房入診同爲入侍事及春坊上下番持進講冊子入侍事。出榻敎領敦寧金漢耉,輔德李普觀,司書尹錫烈進伏訖,上命世孫,進講書傳周官篇第十八大文訖,上曰,祿不期侈,何謂也,世孫對曰,有祿則自生侈心矣,上曰,汝則他日侈乎,不侈乎,對曰,侈豈可爲之事乎,上曰,注書日記中,書此問答,以某年某日,汝對於予曰,侈豈可爲,爲作他日之左契也,上曰,作德心逸,何謂也,對曰,書曰,所其無逸,德則心不雜而逸也,上曰,作僞心勞,何謂也,對曰,人作僞則每欲掩遮故勞矣,上曰,善矣,上曰,雖以汝心言之,好讀之心德,厭讀之心僞也,汝心厭讀乎,好讀乎,對曰,一日之間,厭讀之心,豈或無之,上曰,其對純然矣,上曰,提調持湯劑入侍事及喬桐水使元景濂入侍事。出榻敎相德·景濂進前,上御湯劑訖,命景濂進伏,命承旨宣諭後,景濂·漢耉·普觀·錫烈先退,上曰,都承旨先退,鳳漢·相德·得養出,上曰,左副承旨·左承旨·編次人入侍,領相更爲入侍,右相入侍事。出榻敎領議政洪鳳漢,右議政金相福,左承旨鄭尙淳,左副承旨洪樂純,編次人洪麟漢,以次進伏訖。上曰,三王孫恩全君之名,與懿昭諱字同音,更名䄙,豫命其字曰,以憐哉。出傳敎上曰,注書持入字彙,賤臣承命出去,持字彙進前,上覽字彙示邊卷訖,上曰,三王孫名字,終無好字,領相明日入侍,擇字定入可也,鳳漢曰,受鍼時香祗迎,恐未便於調攝矣,上曰,明日當與世孫爲之矣,上曰,三時行禮時,世孫同爲祗迎,春桂坊,只入直擧行,日傘外,繖扇置之。出傳敎大臣·醫官先退,上曰,自前各殿問安之任意晩答,心常爲駭,昨日承言色,晩爲呼望,今日亦然,不可無飭,從重推考,上曰,今番受鍼,不過一時問候,依前日次擧行。已上出傳敎上曰,今番都政新除初仕·參奉·敎官·監役,竝午後來待於通陽門事。出榻敎諸臣以次退出。
乙酉六月二十六日申時,上御德游堂,參奉·敎官·監役同爲入侍時,右承旨宋瑩中,假注書李思祚,記事官姜彝正,記注官洪彬,繕工假監役朴師欽,童蒙敎官鄭東顯,徽寧殿參奉李述源,永禧殿參奉申曘,以次進伏訖。玉堂上下番入侍事。出榻敎檢討官李性源,侍讀官洪檍進前,上命讀孔雀詩訖,上曰,注書持入癸亥日記,上曰,初仕官先爲退出,上曰,童蒙敎官率童蒙,更爲入侍。出榻敎師欽·東顯·述源·曘先退,賤臣持日記進前,上命承旨讀日記,至都承旨李德泂活我舊主事,上曰,其一着亦善矣,至請御寶事,上曰,大有勳勞矣,上曰,坐此堂讀此記者,欲知創業之艱矣,上曰,敎官率童蒙來待,則注書出去召入,賤臣承命出去,敎官鄭東顯,率兩兒童洪甲·鄭東祥進前,上命兩兒,讀小學及唐音,東顯率兩兒,先爲退出,上曰,注書起瞻此堂東西壁上懸板題額也,予於頃年,祈雨於此堂而得甘霈,故懸額親書識之,汝須記此也,賤臣起瞻東壁柱懸板,書刻甘霈周洽四字,西壁柱懸板,書刻萬民同歡四字矣,上命儒臣,讀警世問答,承旨·史官,以次進讀訖,上曰,摘奸宣傳官入侍。出榻敎賤臣承命出去,宣傳官林永老進伏,上曰,退出,上曰,今覽海西道臣狀聞,其雨可悶,而海州等六邑,不可不豫先備禦,下送香祝,中央設壇酺祭事,卽爲分付,上曰,莫重微稟,忘置不奏,當該中官申德經越俸一等,上曰,月沙集,令弘文館,分付嶺營,其令卽進。已上出傳敎諸臣以次退出。
上在慶熙宮。停常參·經筵。
懿仁王后朴氏忌辰。
仁穆王后忌辰齋戒。
下直,榮川郡守李昌中,白翎僉使柳,梨津萬戶沈鐏,龍津萬戶鄭昌仁。
大殿受針翌日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
香祗迎罷後,大殿,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
宋瑩中啓曰,藥房三提調,依下敎來待矣。
傳于洪樂鈍曰,今下弓矢,楸坡萬戶李性玉,碧團僉使朴重昌,美錢僉使孫順度,柔院僉使李時桓,麟山僉使李麟錫,羅暖萬戶金龜瑞,高山里僉使閔徵洙,上土僉使金纘魯等處給送。
傳于朴盛源曰,問於書狀,赴京譯官,已爲塡差云,使之盡爲入來。
以承傳色口傳下敎曰,使之分付司譯院者,傳于政院,旣已分付,勿出朝報,當該中官,莫重下敎誤傳,令該府處之。
洪樂純啓曰,凡擧條,三日內修整入啓,曾有申飭矣,今番都政時擧條,今始書納,事甚稽緩,當該注書,推考警責,何如?傳曰,允。
洪樂純,以訓鍊都監言啓曰,因禁衛營·御營廳草記,來七月朔上番軍兵,已爲逢點整齊,與延和門·南營·北二營入直訓局軍兵替直事允下矣,來七月初一日,本局入直軍兵與禁·御兩營軍兵,替代出番之意,敢啓。傳曰,知道。
乙酉六月二十七日辰時,上御崇賢門,香祗迎入侍時,行都承旨尹得養,左承旨鄭尙淳,右承旨宋瑩中,左副承旨洪樂純,右副承旨金致讓,同副承旨朴盛源,假注書李思祚·朴道仁,記事官姜彝正·洪彬,以次侍立,上具翼善冠·袞龍袍,乘輿出崇賢門外,降詣板位,香過時,上鞠躬祗迎,仍還入,改具黑圓領袍以出,詣板位,香過時,上鞠躬祗迎,隨香至建明門,仍還入乘輿,藥房三提調進湯劑,上進御,上命都承旨書之曰,守令·邊將,三日內則難以下直,皆令今日辭朝,仍還入大內。
乙酉六月二十七日午時,上御景賢堂,藥房三提調入侍時,都提調洪鳳漢,提調朴相德,副提調尹得養,假注書李思祚,記注官姜彝正,記事官洪彬,以次進伏訖。鳳漢曰,齒齦受針處,痛氣,何如?寢睡·水刺,亦何如?上曰,氣則一樣,而受針處,痛氣少差矣,上御湯劑訖,提調相德,監煎先退,上曰,近年以來,內需司貢人役重知之,渠輩雖以引年爲望,此則已有禁令,令賑廳,依筵中稟定,參酌顧助,上曰,欲問農形,禁·御兩營上番軍,諸郡各三人,明朝待令於崇政門外。已上出傳敎理中建功湯前方,祛香薷·白扁豆·便香附,日煎再入事,藥房提調持湯劑入侍事及他承旨及玉堂上下番持警世問答入侍事。出榻敎鳳漢·得養先退,同副承旨朴盛源,檢討官洪檍,侍讀官李性源,以次進伏訖。上命檍·性源,進讀警世問答,承史以次進讀訖,上曰,今番申飭之後,太學升補,盛暑前已六抄,而四學中南學學製,春夏已畢,東西學,只行春等云,今日下問,事勢雖固然,不可無飭,當該敎授,從重推考,或在外或未差,不爲提問,豈徒一等,於春於秋,俱將闕矣,此後若此之時,該房擧稟,當爲下敎,以此政院知悉擧行。出傳敎上曰,今日入來邊將·守令入侍。出榻敎上曰,注書出去,邊將·守令有先入來者,卽令召入,檍·性源先退,賤臣召邊將七人,永川郡守李昌中進前,宣諭訖,以次退出,慶州府尹明日辭朝事及今日未及入來邊將,明日隨廣州府尹爲之事。出榻敎諸臣以次退出。
上在慶熙宮。停常參·經筵。
仁穆王后金氏忌辰。
宣懿王后魚氏忌辰齋戒。
下直,黃海兵虞候金良弼,開雲萬戶李郁祥,防踏僉使朴尙復,安興僉使柳春馣,平南萬戶宋漢鼎,越松萬戶金振聲,舒川萬戶李泰郁,寅火堡萬戶廉珪。
親傳香罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色口傳下敎曰,予自前有知之者,而承言色中官,欲爲任便,問安批答,不爲盡傳,從重推考。
傳于洪樂純曰,今下弓矢,兔城僉使獨孤絳,阿山萬戶金漢杓,平南萬戶宋漢鼎,從浦萬戶吳儁等處給送。
宋瑩中啓曰,待敎李東遇,自鄕上來云,卽爲牌招察任,何如?傳曰,允。
金致讓啓曰,持平權以綱,自鄕上來云,卽爲牌招,何如?傳曰,允。
尹得讓啓曰,假注書朴道仁,時無職名,令該曹,依例付軍職,冠帶常仕,何如?傳曰,允。
傳于宋瑩中曰,坐直承旨竝入侍,儒臣持所讀冊子入侍。
宋瑩中啓曰,明日次對,兩司長官,當爲進參,大司憲南泰會,待開門牌招,以爲進參之地,何如?傳曰,允。
金致讓,以義禁府言啓曰,時囚罪人中官金明佑,以不應爲公律,勘處放送,中官田宗成,以制書有違公律,勘處放送事,承傳啓下矣,金明佑,以不應爲公律,笞四十收贖,田宗成,以制書有違公律,杖一百收贖,而依承傳,各功減一等,放送,何如?傳曰,允。
敎京畿水使元景濂書曰,履文班而兼優將才,蓋欲一試,解北閫而旋授畿臬,實循僉謀,卽日辭朝,迨天未雨,惟卿,盤錯別利,帶礪襲榮,始筮陰而典弊邑劇州,在在奇績,及登科而踐銀臺騎省,藹藹吉髦,郤上軍之禮樂詩書,早該達識,王司空之短小精悍,可仗英姿,嗟灣府一謫之非辜,顧鏡營特陞之破格,資仍摠衛,器難置閑,眄彼喬營,實捍京輔,握三道統,尊節度於萬里鯨波之喉,分一島憂,寄芻牧於千斛龍驤之手,患生所忽,自昔邊防呼吸之衝,兵寓於農,有時文宰徊翔之地,玆授卿以京畿水軍節度使兼三道統禦使·喬桐府使,卿其祗服寵命,益勵顯庸,已試之綜核剛明,何待加勉,新到之號令約束,宜有可觀,樓櫓城譙,無曰,天塹之足恃,甲兵餱粻,每勉戎政之克修,自餘弛張,厥有典憲,於戲,瞻在庭熊虎之列,非乏公侯之干城,顧環島魚鼈之氓,必資吉甫之文武,行且召矣,往其欽哉,故玆敎示,想宜知悉,校理臣洪檍製進。
乙酉六月二十八日辰時,上御崇政殿月臺,親傳香入侍時,行都承旨尹得養,左承旨鄭尙淳,右承旨宋瑩中,左副承旨洪樂純,右副承旨金致讓,同副承旨朴盛源,假注書李思祚·朴道仁,記事官姜彝正·洪彬,以次侍立,上具翼善冠·黑圓領袍,乘輿出資政門,御崇政殿月臺,親傳香,仍詣殿庭板位,香過時,上鞠躬祗迎,隨香至崇政門,還御東月臺,命軍司房,召入禁衛·御營上番軍士,下詢農形市直後,次次退去,藥房提調,持湯劑入侍,命書傳敎曰,明日香祗迎後,備局次對事分付,又命書曰,當該中官,豫傳擧行,令該府處之,當該承傳色,亦不能檢飭,從重推考,又命書曰,昨今令該府處之中官金明佑,以不應爲公律,勘處放送,田宗成,以制書有違公律,勘處放送,仍命讀京畿水使元景濂敎書訖,賜送弓矢,藥房提調,持湯劑入侍,諸臣以次退出。
乙酉六月二十八日酉時,上御思賢閤,坐直承旨·儒臣入侍時,右承旨宋瑩中,右副承旨金致讓,校理洪檍,副修撰李性源,假注書朴道仁,記事官姜彝正·洪彬,以次進伏訖。瑩中讀嶺伯·湖西伯農形狀啓訖,先退,上曰,豐德御史,前有下敎矣,右副旣已陞資,下番儒臣爲之可也,命儒臣·承旨,讀警世問答,命持入庚戌六月日記,使承旨讀奏訖,上命書傳敎曰,豐德御史金致讓已陞資,其代修撰李性遂爲之,金浦郡守李廷恢,明日辭朝,次對同爲入侍事。出榻敎諸臣以次退出。
乙酉六月二十九日辰時,上御崇賢門外,香祗迎入侍時,行都承旨尹得養,左承旨鄭尙淳,右承旨宋瑩中,左副承旨洪樂純,右副承旨金致讓,同副承旨朴盛源,假注書李思祚·朴道仁,記事官姜彝正·洪彬,以次侍立,上具翼善冠·袞龍袍,乘輿出崇政門外,降詣板位,香過時,上鞠躬祗迎,隨香至建明門,上曰,欲入光明殿,記懷而來,都承旨·禮房隨入,由延光門,入光明殿事,編次人入侍事。以上出駕前下敎上乘輿,由延光門,入光明殿,上命禮房,奉審太廟以來,戶房承旨入侍事。出榻敎上親寫記懷文,命編次人讀之,讀訖先退,上回駕,歷臨尙方,編次人更爲入侍事。出榻敎上命承旨書小識,使編次人讀之,上仍還入大內。
乙酉六月二十九日未時,上御思賢閤,大臣·備局堂上引見,金浦郡守同爲入侍時,領議政洪鳳漢,右議政金相福,知中樞府事洪啓禧,判敦寧府事洪象漢,禮曹判書尹汲,行司直金陽澤,刑曹判書金尙喆,戶曹判書鄭弘淳,判尹朴相德,行副護軍鄭汝稷·具善復,訓鍊都正李章吾,吏曹參判元仁孫,左副承旨洪樂純,應敎李在協,司諫安杓,持平權以綱,假注書朴道仁,事變假注書朴弼淳,記事官姜彝正·洪彬,金浦郡守李廷恢,以次進伏訖。鳳漢曰,終日勞動之餘,聖體若何?寢睡·水刺之節,亦何如?上曰,一樣矣,鳳漢曰,非不知出於追慕之聖心,而一日停湯劑,實爲悶迫矣,上曰,追憶昔年,何忍服藥,姑置之,上曰,昨見庚戌日記,其時或闕賓對,而暮年自强,不欲負債矣,鳳漢曰,備局今無公事矣,上曰,聞備局書吏,無操筆之時云矣,上命書傳敎曰,今日問候,混置不奏,當該中官及承傳色中官,竝越俸一等,又命書曰,恩全君名,旣已下敎,更以禶,此不必隨卽洗補者,日後譜略修整時修整事,分付宗簿寺,又命書曰,前參判李溵敍用,復差備堂,鳳漢曰,備局堂上中坐罷還敍者多,前參判李溵,旣有特敎還差之命,此外刑曹判書金尙喆,工曹參判洪麟漢,漢城右尹徐命臣,竝更還差,何如?上曰,依爲之。出擧條刑曹判書金尙喆,工曹參判洪麟漢,右尹徐命臣,備堂還差事。出榻敎上命書傳敎曰,徐命臣,意謂實恙,予則□□□忘却,今□□□君已忘矣,臣何自阻,況聞所奏,而予猶未覺而□,不過一時深慨之中過中之敎,人臣分義,尤何敢撕捱,卽爲牌招入侍,鳳漢曰,頃因掌令朱炯質所啓,以諸道閑曠處,許民耕食,限年收稅事,有令廟堂稟處之命矣,此則已有定式,今方擧行,不必別爲覆奏,姑置之,何如?上曰,依爲之。鳳漢曰,年前前大司成徐命臣所啓,以本館用度罄匱,典僕輩資生,只是牛廛,而貧殘特甚,每多撤屠之時,勿論某衙門錢,限二萬兩許貸爲辭,而有令備局草記擧行之命矣,才因前國子長徐命膺疏陳,至有縷縷批旨,且今事勢,姑無區劃之道,置之,何如?上曰,依爲之。啓禧曰,頃以兩醫司醫官等第事仰達,伏承以優等者付審藥之敎,仍命傳于大臣,而若以優等者付審藥,則其弊必甚於前云,恐不如舊貫之爲愈,下詢大臣而處之,何如?上曰,善爲提醒矣,予業欲下敎矣,醫官中首倡者,處分,何如耶?鳳漢曰,今此等第之論,其來已久,恐不可獨罪於時館生,雖有此自中紛紜之事,明示其不可更張之意,則渠輩安敢更爲生心乎,至於審藥之置於祿官下者,當初作法之意,可見其縝密,今若使優等者先占,則其弊,反有甚焉,且凡事,莫如仍舊貫之爲得,使之依前擧行好矣,上曰,依爲之。仁孫曰,新除定平府使崔挺天,前任居昌時,解由未出,改差,何如?上曰,依爲之。弘淳曰,今年比前節早,秋成亦復不遠,年分事目,亦當趁早擧行,敬差覆審,道臣磨勘,預爲稟定,然後可無後時之慮,故敢此仰達矣,上曰,太早矣,鳳漢曰,今年穡事,庶有有秋之望,如此之年,若使敬差官四出,則民間騷擾,恐無樂歲之喜,依前付之道臣,使之從實比摠好矣,上曰,依近例,令道臣磨勘,弘淳曰,司僕寺,以北道年例入送木花不足之數,令本曹充數以送事,草記蒙允矣,曾於丁丑年間,度支之臣,以太僕專當擧行之意,筵稟定奪之故,翌年戊寅,又値綿歉,至於本寺,以草木充補以送,則到今本曹之替當,亦恐未安,都提調方入侍,下詢處之,何如?鳳漢曰,太僕之代行戶曹事,誠無謂,而行之亦久,今難可議,今則竝與舊儲而計數,猶有不足,故不得已草記矣,以太僕言之,不足數之欲移戶曹,事理卽然,以戶曹言之,旣移太僕之後,勿論不足與否,不欲更當,亦自有據矣,上曰,草記置之。以上出擧條備堂先退,上命賤臣道仁,持入留院公事,承旨讀奏吏曹判書黃仁儉,兵曹判書沈鏽三度呈辭,上命書加給由,又讀奏關西渰死人等狀啓,命書傳敎曰,狀聞中滿三名者,令本道,恤典擧行,又讀奏湖南渰死人等狀啓,命書傳敎曰,其涉慘焉,令本道,恤典擧行,雖未滿三名,亦涉矜惻,一體擧行事回諭,宣傳官一員入侍事。出榻敎諸臣以次退出。
上在慶熙宮。停常參,只晝講。
下直,金郊察訪金鳳著,神方萬戶鄭榮祚。
嬪宮癤患後,政院·玉堂口傳問安。答曰,知道。
藥房口傳啓曰,卽聞醫女所傳之言,則嬪宮癤患成濃處,俄已自潰云,所貼糯米飯,連爲封入,而臣等,事當率醫官,竝爲入直,醫女,亦當待令於差備,何以爲之?敢稟。答曰,明日爲之。
傳于洪樂純曰,今下弓矢,防垣萬戶陳益祥,柔遠僉使崔崇勳,潼關僉使張漢傑,昌州僉使崔忠大等處給送。
吏曹口傳政事,檢閱單姜彝福。
尹得養啓曰,檢閱姜彝福,旣已付職,卽爲牌招,何如?傳曰,允。
吏曹口傳政事,兼春秋三,金載玉·愼基慶·梁宗大。
傳于尹得養曰,持昨日御製草入侍。
□□□學官李旭祥出六代,通德郞趙宗汶差下付軍職,冠帶常仕,何如?傳曰,允。
金致謙,以義禁府言啓曰,慶尙道金海府定配罪人朴聖浹放送,承傳啓下矣。放送事,分付道臣之意,敢啓。傳曰,知道。
又啓曰,司諫安杓,獻納權穎,正言李益烍,俱以行公臺諫,屢度催促,終不詣臺,無端闕啓,事甚未安,依定式竝推考警責,何如?傳曰,允。
吏曹判書黃仁儉疏曰,伏以臣,捱過都政,趲呈三告,終朝之褫,顒首以俟,加由之命,不意而降,惝怳失圖,無所容措。臣於銓職,前旣力辭,而被罪後,乃冒沒而行公,豈不知去就之卽當可羞,而據實控免,輒歸例讓,引分退遜,反同巧避,無寧黽勉承膺,醜拙畢露,則不煩撕捱,而自在乃已之科矣。此臣所以唐突一出者,而及其行政,觸事憒憒,推緘滿囊,譏笑盈耳,上不能有補於國家,下不能塞望於州閭,縮伏愧悔,惟思公議之誅責,其何可更爲抗顔,以添無恥之罪哉?且臣,失汗過多,元氣虛損,耳頰絞引而言語吶澁,手足麻木而行步蹇躓,醫言若不及時而治,則將有中風之慮云,本有咳喘,今添別症,蒲柳望秋,枯木難春,只願藥餌調息,庶幾少須臾無死而已。伏惟日月之明,無幽不燭,天地之澤,無物不遂,朝著之間,凡有情病者,或遞或罷,俱蒙體下之仁,咸囿生成之化,如臣無似,何敢自比於人,而若其必遞之義,難醫之疾,竝是實狀,敢暴至懇。伏乞聖慈,俯加諒察,特命鐫遞臣本兼諸任,仍治臣瀆擾之罪,以幸公私,不勝大願,臣無任云云。答曰,省疏具悉。暮年此任,豈可過一都政而許解乎?卿勿過辭,從速行公。
兵曹判書沈鏽疏曰,伏以臣以迂愚無用之姿,荷聖明罔極之眷,躐序叨榮,匪才受任,至於見職而極矣。瀝血陳懇,具在初疏,而忱誠未格,兪音終靳,臣素乏操守,徒畏分義,冒沒承膺,居然爲四箇月矣。公議之不厭,又已難遏,注擬之失當,亦何殫記,而過被聖度之包容,尙逭誅罰之顯加,臣夙夜憂懼,寢食不甘,黽勉蹲據,以至今日,則挨過都政,卽臣報瓜之期耳。不料三度加由之命,乃在一遞自畫之日,臣誠愕然失圖,不省攸措。夫銓官之大政後呈告,或未蒙遞解者,良以得其人委其任,不欲曲循其祈免也。臣則始也濫膺,涯分已溢,終焉蔑效,醜拙畢露,在聖朝綜核之政,正宜不待其荐籲,而亟許其斥退,豈可槪視以隨衆辭巽,一例假借也哉?噫,銓選之責,自古而難,稱塞之道,在今尤艱,夫以有限之窠額,欲酬無已之求覓,決知其爲行不得者,至於久勤之分排,其陳其差,率用自願,或厚或薄,一循次第,而其能每人而皆悅,隨地而必善,誠亦難矣。物情之不平,群望之致缺,臣固受以爲罪,今若指論其瘡疣,豈無公眼之竊議,而大僚之只擧久勤一事,姑請問備薄警,實出於相恕之太過,在臣私義,冞切愧悚。念臣跡畸而望輕,才疏疎而識蔑,權要之任,夢想不到,迺殿下誤施恩顧,猥加倚毗,臣方感激殊遇,思效涓埃,而其奈綿薄之材,不堪重擔,僨誤之地,難容仍廁,何哉?惟有遄蒙鞶褫,獲全株守而已。若臣素抱貞疾,近瘁劇務,精昏力澌,無望强策之狀,有未暇覼縷歷陳,以溷崇聽,而所帶金吾兼銜,且與判事臣韓翼謩,嫌在姻婭,格難竝據,伏乞天地父母,曲賜諒察,將臣本兼諸任,卽行鐫改,不勝萬幸,臣無任云云。答曰,省疏具悉。大臣請推,不過相規,莫重此任,亦豈過辭?兼帶金吾許遞,卿其勿辭,從速行公。
乙酉七月初一日午時,上御景賢堂晝講。持平同爲入侍,藥房三提調追後入侍時,特進官趙榮進,同知事趙曮,參贊官洪樂純,侍讀官李在協,檢討官具庠,假注書朴道仁,記事官洪彬·姜彝福,武臣李景老,持平權以綱,藥房都提調洪鳳漢,提調朴相德,副提調尹得養以次進伏訖。在協讀近思錄自形而後,止其必由學乎。上受讀訖。在協陳文義曰,氣質之性四字,初見於此,而蓋欲復其本然之性,亶出於德勝其氣四字矣。上曰,所奏好矣。下番亦爲文義。庠曰,其必由學四字,尤宜體念矣。以綱曰,請寢東呂·址淳等還配之命,更令王府,嚴鞫得情。措辭見上上曰,勿煩。請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。藥房提調持湯劑入侍事。出榻敎相德進湯劑訖。奏曰,都提調有稟達事來待矣。藥房都提調入侍事。出榻敎左承旨入侍事。出榻敎鳳漢進伏曰,初秋猶炎,夜間聖體若何?上曰,一樣矣。鳳漢曰,今日醫女問候嬪宮,則三里之下,聚毒成癤云,故臣敢來稟矣。上曰,卿率醫官入見後,更爲來稟,命讀吏判·兵判賜批。批答見上仍命書傳敎曰,吏兵判三度加由,旣皆承批,莫重銓長,豈可曠焉?竝牌招察任,諸臣以次退出。
乙酉七月初一日申時,上御景賢堂。藥房三提調入侍,坐直承旨追後入侍時,藥房都提調洪鳳漢,提調朴相德,副提調尹得養,假注書朴道仁,記事官洪彬·姜彝福,右副承旨金致讓以次進伏訖。鳳漢曰,俄候嬪宮,則汗毒聚而成癤矣。上曰,大幾許?醫官白文昌對曰,大如大錢矣。上曰,何物可貼付?文昌曰,消毒膏好矣。上曰,明早更見來稟可也。仍命書傳敎曰,領相以內局都提擧,有審察嬪氣候之事,初獻官以預差陞實事分付,藥房提調持湯劑入侍,右副承旨入侍事。以上出榻敎命書傳敎曰,嬪宮雖有問候之事,不過一時暑濕所致,政院·春坊,皆以入直問候事分付。又命書曰,今八日,當香祗迎,分付該曹,儀注置之,時刻依前,諸臣以次退出。
上在慶熙宮。停常參·經筵。
嬪宮癤患後,政院·玉堂口傳問安。答曰,知道。
藥房口傳啓曰,夜來嬪宮患候諸節,何如?糯米飯連爲付貼乎?臣等有稟達事,暫許入對伏望,惶恐敢啓。答曰,先爲診視後詣閤。
宋瑩中啓曰,明日常參·經筵取稟。傳曰,只晝講。
金致讓啓曰,大司憲南泰會,持平宋鍈呈辭,執義李憲默,掌令李行源·徐秉德在外,持平權以綱式暇,今日以監察茶時之意,敢啓。傳曰,知道。
尹得養啓曰,吏曹判書黃仁儉,昨日特敎之下,今日不爲出肅,事甚未安,卽爲牌招察任,何如?傳曰,允。
洪樂純啓曰,兵曹判書沈鏽,昨日特敎之下,今日不爲出肅,事甚未安,卽爲牌招察任,何如?傳曰,允。
宋瑩中啓曰,嬪宮入診後,藥房三提調依下敎來待矣。傳曰,入侍。
傳于朴盛源曰,頃日景福殿奉審時,戶判·戶郞擧行,而此則當親審,戶判若入來,戶房承旨亦入詣通陽門。
金致讓啓曰,戶判·戶郞入來,戶房承旨亦入事命下,而戶房承旨鄭尙淳,擅己出去,所當牌招,而拘於廳規,不得請牌,何以爲之?敢稟。傳曰,牌招。
傳于金致讓曰,戶曹判書催促。
金致讓啓曰,戶曹判書鄭弘淳,依下敎來待矣。傳曰,入侍。
以卜相望單子,傳于朴盛源曰,加卜。
朴盛源啓曰,領議政洪鳳漢,右議政金相福,有稟達事請對矣。
金致讓啓曰,持平宋鍈,司諫安杓,獻納權穎,正言李益烍,俱以行公臺諫,屢度催促,終不詣臺,無端闕啓,事甚未安,竝依定式,推考警責,何如?傳曰,允。
有政。吏批,判書黃仁儉金吾待命,參判元仁孫進,參議洪樂命式暇,承旨金致讓進。以吏批言啓曰,明陵參奉李邦瑞呈狀內,身病甚重,勢難察任云,依例改差,何如?傳曰,允。
又以啓曰,判書黃仁儉金吾待命,參議洪樂命式暇,小臣獨政未安,何以爲之?敢稟。傳曰,仍爲之。
以金相福爲左議政,金致仁爲右議政,金相福爲兼世孫傅,金致仁爲承文提調,李晶煥爲敦寧主簿,趙明鼎爲司饔提調,洪啓九爲司䆃主簿,李光宅爲定平府使,羅潤祿爲軍器僉正,金章行單付校書正字,金章行單付奉常參奉,洪檍單付兼掌令,金基大爲明陵參奉。
兵批,判書沈鏽進,參判趙榮進入直進,參議任毅中病,參知李聖圭病,承旨朴盛源進,以兵批言啓曰,前晉州營將洪雨輔,準朔前,旣以不職定配矣。所授加資,依法典還收之意,敢啓。傳曰,知道。
又以啓曰,新除授美錢僉使孫順度,辭陛出來之際,落馬重傷,左臂違骨,萬無蠢動赴任之望。彌助項僉使金致瑞,新除本職,卽當赴任之不暇,而素患風痺之症,閱月沈綿,方在朝夕難保之境,實無時月內赴任之望,俱爲呈狀乞遞。莫重邊鎭,不可久曠,竝依例罷職,準期不敍。安原權管金尙恒,老母今年七十六歲,乾原權管張元徽,老母今年八十二歲,法不當遠離赴任,呈狀乞遞,邊將之親年七十五歲以上者許遞其任,已有定式。小農堡權管李文顯,以禁衛營哨官,今乙酉年春夏等褒貶居下,而矇未覺察,誤爲差下,不勝惶恐,竝依例改差,何如?傳曰,允。
以金德純單付同知,李宅胄單付廣州中軍,李邦曄·金天相·盧勛相·白鳳麟單付副護軍,李溵·徐命善單付副司直,李司祚·朴道仁·田文顯單付副司正,趙宗汶單付副司勇,以李啓夏爲彌助項僉使,金聖允爲美錢僉使,丁載興爲多慶浦萬戶,金就行爲晉州營將,沈夢說單付乾原權管,金麗源單付安原權管,趙玉單付小農堡權管,知中樞作闕單子李昌壽落點,李昌壽單付副司直。
以副摠管望單子,傳于朴盛源曰,前知中樞李昌壽除授。
以知義禁望單子,傳于金致讓曰,前牧使李最中除授。
傳于朴盛源曰,政官留待。
知中樞洪啓禧疏曰,伏以臣父母墓在全羅道高山地矣。今聞塋域,爲雨水崩壞,防墓之修,一日爲急。臣將卽日躬往,而係官于朝,無由擅作行止,敢將私懇,仰瀆崇聽。伏乞聖慈,俯加垂憐,特命給暇,俾臣得以往視其事,千萬幸甚,臣無任云云。答曰,省疏具悉。卿其依所請往來焉。
乙酉七月初二日巳時,上御思賢閤。藥房三提調入侍時,都提調洪鳳漢,提調朴相德,副提調尹得養,假注書李思祚,記注官姜彝正,記事官洪彬,醫官方泰輿·許礈·金德崙·李泰遠·玄處明·金鼎新·許溫以次進伏訖。鳳漢曰,聖候若何?上曰,一樣矣。上御湯劑。泰輿診候訖曰,脈候比昨一樣矣。上曰,朝者泄便五次矣。鳳漢請三煎。上曰,止之,氣則一樣矣。上曰,世孫嬪小癤,何如?鳳漢曰,癤若半桃形,不甚大段,自膿自潰,則似當無慮矣。上曰,然則無慮矣。鳳漢曰,頃日齒齦受針後,白文昌,宜有償典矣。上曰,旣有前例,其君望八受鍼,古豈有哉?白文昌依例加資,令兩銓相當職調用。出傳敎藥房提調持湯劑入侍事及新除授假引儀入侍事。宣傳官入侍事。出榻敎上曰,注書出去,宣傳官及引儀召入。宣傳官趙鎭禎,假引儀李挺民進伏訖,以次退出。相德持湯劑進前,上御湯劑,相德先退。上曰,以引儀事,旣已下敎,而時任人,不可以此,無端作窠,隨窠依此擧行事分付。上曰,雨露非擇地而下,豈徒文蔭武?微官亦然,昔則引儀中有庶名,只有金潤一人,其於贊儀,曾於己亥見之,方世謙爲之,近者贊儀,只有庶名者爲之,此無他,引儀無中人故也。文臣有校書館,而於武無之故,守門將三窠許之,此亦疏通之意也。昔無者猶然,況古例不然者乎?今問以中爲引儀者,通實假,只有一人云,可勝寒心。雖然今有一名者,人人皆俊,全爲復古,則不無遺才之歎,其若循例申飭,公勝私,予未可知,於中於庶,其宜均適。假引儀十二人中,各參半中庶備擬事,奉承傳施行,半未準前,非中則無敢檢擬,近者若此者,專由乎私勝公,暮年若是,定式之後,其若有一人闊狹,令備局察推,當該銓官,施以制書有違私律,非徒呼唱,以近者致詞觀之,不擇可知,取才一節,另飭銓曹。上曰,頃者以兩南狀聞觀之,不無雨暘不適之歎,今覽湖南道臣狀聞,方切望登之中,予心奚弛?噫,今日之雨,可謂霶霈,湖雨亦得均霑,而雨水過多之處,亦不被損乎?隨聞卽爲狀聞事,自政院今日回諭。上曰,以今番觀之,無一人入察世孫嬪者,憶其祖顧嬪心,何待金時默之闋服?其子基大,特爲除職。上曰,今覽嶺伯狀聞,非徒法外用棍,令其徒決棍,末世無論杖之多少,亂打䐐,其勢固然,此非大辜,則六度之棍,用二軍牢,此無異於非我也刃也。噫,王者以人命爲重,殺一不辜,其猶不忍,況此乎?雖事近邂逅,亦非故殺,覽其報,卽一供也。噫,雨輔以濬川郞廳,恤一役民之苦,渠旣知也,豈忍爲此?大抵年少營將,乘其氣,不辨黑白者多,故今番辭朝時,亦已申飭,不可尋常處之。其代,令該曹口傳擇差,當日下送,遣府屬交代後,卽其處巨濟府倍道押送,以勵諸道營將。上曰,吏兵判,三度後旣承批,特敎牌招,今日請牌,俱皆違牌,其涉過矣。此何分義,此何事體?嬪宮之未夬復,且有營將口傳之命,竝更爲牌招,銓官一體牌招,其令進參。上曰,藥房以事體請矣,而自潰之後,雖無他慮,予以體面,其令今日入直矣。今則幾乎常時,勿爲直宿,亦勿問候。已上出傳敎藥房提調持湯劑入侍事。出榻敎相德進前,上御湯劑。上曰,領右相命招卜相。上曰,今日開政事分付。已上出傳敎領議政洪鳳漢所啓,勿論文蔭武,經參判及左右尹而爲知事者,乃可議諡事,特命定式矣。故知事完春君李遂良,雖未經左右尹,旣是勳臣則朝家見待,似當有異,而玉堂,以非定式持難云矣。上曰,帶礪勳臣,事體異矣,一體擧行可也。出擧條諸臣以次退出。
乙酉七月初二日申時,上御光明殿月臺。戶判·戶房承旨入侍時,戶曹判書鄭弘淳,左承旨鄭尙淳,假注書朴道仁,記事官洪彬·姜彝福以次侍立訖。上曰,戶曹郞廳入來乎?尙淳對曰,來待於外矣。上命賤臣道仁召入戶郞,卽承命出去,召入戶曹郞廳入侍事。出榻敎上仍步詣長樂殿,命戶判·戶郞遍視修改處,上仍御龍飛樓,指示之曰,彼邊,乃鳳翔樓也。領右相入侍事。出榻敎諸臣以次退出。
乙酉七月初二日申時,上御景賢堂。領右相入侍時,領議政洪鳳漢,右議政金相福,同副承旨朴盛源,假注書李思祚,記事官洪彬·記事官姜彝福以次進伏訖。鳳漢曰,俄入卜相望而加卜命下,故臣等,玆敢求對矣。上曰,予則有其人,卿等之意何居?鳳漢曰,國之興替,民之休戚,係於擇相,臣等,豈敢自外加卜乎?簡在聖心矣。予於一人,頃示微意,卿亦知之乎?鳳漢曰,誠好矣,而亦當有加卜之人,惟在聖心矣。上曰,吏兵判之兄弟之相繼,古亦有之,而四寸之竝擧枚卜,亦有之乎?鳳漢曰,故相兄弟亦繼相矣,卽金若魯也。上曰,元景夏,以故相之孫,宜卜相,未及卜矣。與世齟齬,而本非見愛於人者,纂昭鑑時,其心可尙矣。上曰,故相李宗城,晩來大覺矣。上曰,沈鏽,爲人深沈,而位高漸勝,予甚信之矣。鳳漢曰,忠厚矣。上曰,古右相閔百祥,當此卜相,則其意與卿等,何如?鳳漢曰,一般矣。鳳漢曰,古右相閔百祥卜相時,卜二人,而申晩卜相時,亦卜二人矣。上曰,徐志修無邊隅,而予甚倚毗矣。任度支惠廳時,人心,何如?鳳漢曰,得人心而守法奉公,無過於此矣。上曰,吾相定矣,卿於榻前,書入卜相望可也。鳳漢書卜相望,金致仁·徐志修入啓。上於致仁名下點曰,今日卜相好矣,志修之卜,亦何異於拜相乎?後當次第矣。上曰,吏判入來,則新相望單子,入侍,親受也。鳳漢曰,方待命金吾,而亞銓元仁孫入來矣。上曰,吏曹判書黃仁儉,特敎牌招之下,違牌待命云,分義道理,俱涉寒心,勿待命事分付,待開門更爲牌招,其令晝講入侍,托恙雖知。噫,望八其君,不憚盛暑,自勉之時,焉敢若此?以此嚴飭。上曰,明日,只晝講。已上出傳敎鳳漢曰,又有仰達者,從二品及正三品,宜有次陞者矣。上曰,三品當陞者誰也?鳳漢曰,人望所歸,臣不得不仰達矣。李最中·鄭存謙矣。上曰,存謙,今在方伯,從當陞擢,好矣。相福曰,最中於頃年,與今秋判金尙喆同薦開留首望,而尙未陞資,且其爲人,有所不爲矣。上曰,任國事綜核庶務,無過此人矣。在東伯時,尤善治云矣。鳳漢曰,南有容之十年文衡,沈滯可惜,且爲人,淡然無慾矣。上曰,李匡德·吳瑗,亦任文衡矣,何不陞資乎?鳳漢曰,未及陞而卒逝矣。上曰,宰臣南有容,今則供仕,雖文衡十年,古例存焉,禮云敎兒嬰孩,於世孫,其功不少,特除知中樞。上曰,金基大晉州營將,其令政官,今日政擧行。上曰,校理有闕代,文兼閔弘烈除授,牌招入直。已上出傳敎吏曹政官及政廳承旨入侍承批事。出榻敎領府事家,遣針醫看病事。出榻敎吏曹參判元仁孫,右副承旨金致讓進前,仁孫親受卜相望單子,先退,盛源·鳳漢·相福退出。上曰,領右相更爲入侍,政官更爲入侍,兵曹判書沈鏽入侍,宣傳官一員入侍,兵曹判書入侍承批。已上出榻敎鳳漢進前,上曰,右相何不入來?鳳漢曰,以陞於左揆,不入來矣。仁孫進前,捧納右議政望單子及政事後退出。上曰,兵判方在開陽門外云,事體不然,注書出去,卽令召入。賤臣承命出去,鏽進前。上曰,昨日答批時,予已洞諭,卿何撕捱?鏽曰,臣於大臣請推,非欲撕捱,在臣分義,不敢晏然故也。上曰,卽出開政可也。鏽退出。上曰,前牧使李最中,知義禁除授。出傳敎諸臣以次退出。
上在慶熙宮。停常參,只晝夕講。
下直,祥雲察訪李景行,平安兵虞候林世茂。
宋瑩中啓曰,明日常參·經筵取稟。傳曰,停。
金致讓啓曰,來初五日朝參,取稟。傳曰,停。
又啓曰,大司憲南泰會,持平宋鍈呈辭,執義李憲默,掌令徐秉德·李行源在外,持平權以綱式暇,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹得養啓曰,左副承旨洪樂純,今日不爲仕進,卽爲牌招,何如?傳曰,允。
宋瑩中啓曰,嬪宮診視後,藥房三提調,依下敎來待矣。傳曰,晝講,同爲入侍。
傳于宋瑩中曰,七夕製圓點儒生,明日爲之,時刻,辰正三刻,當先講後製。試官,領相,守禦使金陽澤·李溵·李潭·尹東昇入直,兩儒臣·承旨,只禮房承旨入侍,堂下侍衛繖扇置之。
又傳于曰,儀注置之。
又傳于曰,金基大,晝講,同爲入侍。
又傳于曰,李性遂牌去來,勿爲呼望。
以承傳色口傳下敎曰,何時出牌?昨已下敎,但有催促之聲,無往促之事,當該承旨推考。
金致讓啓曰,副修撰李性遂,特敎申飭之下,來到闕外,屢度催促,終不入來,事體誠極未安,推考警責,何如?
以承傳色口傳下敎曰,復除之後,人臣分義,豈敢若此?暮年欲爲夕講,而朝鮮食祿之臣,焉敢如是?旣無更稟之事,而又爲煩稟,承旨爲先從重推考,斯速催促。
傳于洪樂純曰,夕講後進御建功,必知之,而臣子分義,豈敢如此?斯速催促,先入侍後謝恩。
以承傳色口傳下敎曰,李性遂以高蹈之士自處,則何爲而登科?申飭。
金致讓啓曰,持平宋鍈,司諫安杓,正言李益烍,俱以行公臺諫,屢度催促,終不詣臺,無端闕啓,事甚未安,竝依定式,推考警責,何如?傳曰,允。
以承傳色口傳下敎曰,兩司連日闕啓,事體駭然,從重推考,牌招。
又以口傳下敎曰,何時承牌?尙今殿座,敢爲前導之聲,玉堂下人,令攸司科治。
又以口傳下敎曰,其君尙坐,中官慢蹇欲休,令該府處之,過一朔後捧供。
傳于金致讓曰,明日都提調,先爲診視嬪宮後入侍。
金致讓,以吏曹言啓曰,成均館司藝李顯祚呈狀內,身病猝重,勢難察任云,依例改差,何如?傳曰,允。
又以義禁府言啓曰,晉州營將洪雨輔交代後,卽其處巨濟府倍道押送事,承傳啓下矣。洪雨輔,時在任所,以承傳內辭意,具罪目,依例發遣府書吏交代後,卽其處仍令倍道押送之意,敢啓。傳曰,知道。
洪樂純,以兵曹言啓曰,文臣堂下軍職在外人員,今乙酉年春夏等褒貶等第,今始追磨勘以入,而副護軍鄭履煥,副司直高裕,副司果金敍九,副司勇安正宅,俱以在外,尙不上來,依下敎以帶軍銜下鄕例擧行事,分付該府,何如?傳曰,允。
宋瑩中,以司譯院官員,以都提調提意言啓曰,漢學訓長,卽官生訓誨之任也。今方有窠,以堂上譯官邊憲差定,依例付祿,使之各別勸課,何如?傳曰,允。
左議政金相福箚曰,伏以臣,三載相職,無一報效,區區所願,惟在於早蒙罷免,毋辱高位,而迺因鼎席之新備,居然位次之推遷,宜退而反進焉,臣心恧惕,殆無異於年前初受命之日也。夫以責任之輕重,則豈有左右相之別,而今於號稱之殊,冞切濫冒之懼,玆敢短箚陳懇。伏乞聖明,許解臣職,以安微分焉。取進止。答曰,省箚具悉卿懇。其當新卜於例自陞。噫,方暮年,鼎席備焉,予有倚焉,旣已陳箚,昨亦面諭,卿須體小子倚毗之意,顧今日國事之艱,安心勿辭,卽起視事,共輔晩政。仍傳曰,遣史官傳諭。
副司直鄭宲疏曰,伏以臣,自叨文衡除命,震越慙悸,夙宵靡寧,敢將血懇,附諸縣道者,前後兩次,俱未上達。一則謂官銜之有違格例而喉司不捧,一則以實職之才已遞改而又爲退却,如是之際,日子遷延,目今所帶兼銜,實非臣一日所冒居者,而因循迄今,倏已經月,區區陳懇,尙不得一徹天聽,雖緣事勢使然,而私心惶隕,罔知攸措。玆敢疾聲陳籲,以冀照察焉。念臣於是銜,夫豈夢寐之所敢到哉?凡閑司漫任,或有承乏備數之時,而未知今日此任,亦可委諸承乏,而備數而止乎?書云官不必備,又云無曠庶官,蓋不問其人,而惟思備員,不如初不備之也。且備員而不得其人,亦謂之曠也。庶官猶然,矧此文柄之重乎?掌辭命而賁飾治敎,主科試而振起文風,又至於兼管國子,任師道而正士趨,則其任,顧不重歟?必得其人然後,擧而授之,如或難其人,則虛其位以待之,是故雖有不備之時,而無曠職之弊矣。顧臣之空疎蔑裂者,初何嘗擬議於其間哉?臣本才劣文短,竊科亦倖,晩多疾病,全抛筆硏,循其本末,蔑蔑無聞,今已僂然白首,一空空之庸夫耳。向來文垣諸任,已多血指之愧,今者詞林主盟,寧有代斲之望,而苟然充位,不少留難,使三百年館閣掄選之規,緣臣而壞了無餘,其爲辱名器而累聖簡,非細故也。夫人臣之出處進退,豈獨其身之事哉?其所處之得失,實關風俗之汚隆,如臣本來去就,元無可論,而惟其生長鄕曲,與世相疎,間或怵迫嚴命,冒膺恩召,而病旣難强,才亦無當,旅進旅退,一味迂拙。是以釋褐許多年,立朝供仕,爲日不多,到今年紀衰頹,桑楡景迫之日,遽承此不敢當之任,而乃反揚揚冒出,不念其才之不稱,惟饕一己之榮利,則世之持公議者,必戟手相罵曰,是夫也,初何逡巡,而今何貪戀,畢竟伎倆,不過辭其小而受其大云爾,則其將何辭而解四方之惑,亦將何顔而據三館之任哉?臣雖無狀,決不爲此,倘蒙聖慈,特賜允許,容此一介逋臣於畎畝之間,守其定分,還其本色,優遊自在,以畢餘年,則實有光於聖朝曲成萬物之仁,而其於風敎,亦不能無補矣。且臣聞文衡薦圈,必取首點者,蓋古例然矣。今臣忝竊,旣由次點,則卽此一事,亦爲臣難進之端,固當屛息靖處,以俟駁正之論,而一向虛帶,尤切悶迫。玆不得不冒入文字,仰溷宸聰,伏乞聖明,察臣所辭非出飾讓,將臣所叨文任,亟行鐫免,以重官方,以安私分,不勝幸甚,臣無任云云。答曰,省疏具悉。今者文任,一循公議,卿之雅量精文,予亦知矣,其何過辭?雖次點,其所行公,已有舊例,況圈在前文衡之下,其不可謂此者乎?一自卿下鄕之後,其常惟卿。噫,卿不思暮年其君之心乎?其勿辭,速上來察任。
兵曹參知李聖圭疏曰,伏以臣父病,積月沈痼,劇歇無常。牀簀爲命,固多澟然之憂,而近因暑濕,重添毒痢,宿疴新症,一時交劇,首尾數旬,漸就危篤,膈熱太盛,而夜輒失睡,胃氣全敗,而日無所食,眞元澌綴,無復餘地,連試藥餌,未得分效。又自昨夕,痰癖闖肆,胸腹牽痛,呼吸喘促,精神昏瞀,省覺迷錯,若將有頃刻難支之慮,臣方左右扶將,煎泣罔措。以此情理,實無離側供仕之勢,而顧今所叨,旣係宿衛重地,又非暫時瘝曠之任。臣誠進退俱窮,莫省攸爲。噫,臣以無似,厚沐洪造,前後記存之眷,除命相續,含恩感德,夙宵勉勵者,只在於趨走職事,爲一分一效之計,而迫於情懇,輒有干冒,非不知瀆擾控免之爲惶悚,而目下情事,尤有所萬不獲已者。玆敢疾聲呼籲於仁覆之下,伏乞聖慈,天地父母,察臣之懇,憐臣之情,亟許鐫免,俾便救護,千萬幸甚,臣無任云云。答曰,省疏具悉。爾其勿辭,護焉。
乙酉七月初三日午時,上御景賢堂晝講,藥房三提調,明陵參奉同爲入侍時,知事洪啓禧,特進官李思觀,參贊官宋瑩中,侍讀官閔弘烈,檢討官金載順,假注書朴道仁,記事官洪彬·姜彝福,武臣沈仁希,藥房都提調洪鳳漢,提調朴相德,副提調尹得養,明陵參奉金基大以次進伏訖。弘烈讀近思錄自大其心,止瞬有存。上受讀訖。弘烈陳文義曰,絶四云者,四者有一焉,則便不成學問工夫矣。上曰,所奏好矣,下番亦爲文義。載順曰,其心之大無外,若不知性,則天則小矣。鳳漢進前問候訖,請進湯劑曰,臣等,以此爲水刺之對矣。藥房提調持湯劑入侍,理中建功湯三貼煎入事。出榻敎上命書傳敎曰,旣已同處分,玉署今適有窠,文兼李性遂,副修撰除授,卽爲牌招入直,仍參夕講,夕講爲之事。出榻敎承旨讀京畿水使狀聞畢。上曰,大臣之意,何如?鳳漢曰,其狀辭以爲畿海秋操,例於各其前洋設行,今秋行操當否,令廟堂稟旨分付爲請矣。近來操鍊之廢却,已多年所,詰戎之疎虞,誠無可謂,今年則穡事有望,依定式各其前洋爲之事,知委,何如?上曰,依爲之。出擧條藥房提調持湯劑入侍,諸臣以次退出。
乙酉七月初三日申時,上御景賢堂夕講。持平同爲入侍時,知事洪啓禧,特進官李思觀,參贊官洪樂純,侍讀官閔弘烈,檢討官李性遂,假注書朴道仁,記事官洪彬·姜彝福,持平權以綱以次進伏訖。弘烈讀近思錄自橫渠先生作,止不智孰甚焉。上受讀訖,命性遂讀註曰,此論難也,無妨於講筵之體矣。性遂讀註訖,弘烈陳文義曰,漢唐以後大文字,無過於西銘一篇,看天地萬物以同胞之內,則帝王之政,孰大於此?性遂曰,以一家言之,父母卽父母也,以天地言之,天地卽父母也,大抵事天如事親則可矣。上曰,顚連無告者,人君,尤當加念,命宣傳官馳往鐘樓,摘奸流丐有無以來。以綱曰,請還寢定配罪人者斤萬酌處之命。措辭見上上曰,勿煩。請還寢東呂·址淳等還配之命。措辭見上上曰,勿煩。藥房提調持湯劑入侍事。出榻敎上命書傳敎曰,俄者中官,下敎以前導捉囚,下敎竝置之,卽爲分付于該曹,該署放送。又命書之曰,曾前見已熟矣。中日雖請標信,雨下則草記而止,朝若下雨,則雖不甚,草記頉稟,若霽則下標信命行,昔已仰覩,近者無此例,旣請標信則雨雖注下,仍爲行之,此已武士之難堪,至於砲才,何以能放?今日雨勢不止,而砲聲亦不止,此後申飭摠府,宣傳官更爲入侍事。出榻敎上命書傳敎曰,今講西銘而興感,命宣傳官往視,京中流丐六名,外方流丐一名云。麥事已登,而有此流丐,令賑廳給糧,亦令畿營定吏下送本府,其令顧恤,以伊尹一夫不獲所之心爲心,此時豈若此乎?豐德府使申光翼,令攸司緘辭推考,以勵他郡,京流丐皆是孤兒云,聞甚矜惻,令該廳給糧,分授可率人,其令着意濟活,仍命留西小門,招致畿營吏聽傳敎。諸臣以次退出。
上在慶熙宮。停常參·經筵。
傳于宋瑩中曰,今下弓矢,夞怪萬戶權鎭夏處給送。
尹得養啓曰,吏曹判書黃仁儉,特敎之下,連日違召,尙不出肅,事甚未安,卽爲牌招察任,何如?傳曰,允。
傳于洪樂純曰,待下敎來詣,只入正時。
洪樂純啓曰,副修撰李性遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
宋瑩中,以兵曹言啓曰,直接南所衛將牒報,則開陽門內大松一株,因雨倒折云,令該所依例斫去之意,敢啓。傳曰,知道。
又以兵曹言啓曰,卽接西道參軍牒報,則訓鍊都監所授敦義門北邊體城五間許崩頹云。依例令繕工監,爲先把子圍排,該軍門,卽爲修築,而把守軍,亦令分授軍門,多數定送,限修築間各別守直之意,分付,何如?傳曰,允。
又以禁衛營言啓曰,各軍門中日時沒技人別單書入事,已有前例矣。今七月初三日本營軍兵等番中日時,監試敎鍊官閑良具善得,片箭邊三中沒技,別單書入之意,敢啓。傳曰,知道。
洪樂純,以刑曹言啓曰,本曹日次罪人等文案,浩大成軸,有煩睿覽,日次已行軸,依例浮取以入之意,敢啓。傳曰,知道。
金致讓啓曰,持平權以綱,以行公臺諫,屢度催促,終不詣臺,無端闕啓,事甚未安,依定式推考警責,何如?傳曰,允。
同副承旨朴盛源疏曰,伏以臣本無似,濫蒙洪造,從前踐歷,罔非踰分,不意迺者,銀臺寵擢之命,出於格外。臣,含命畏義,不敢爲巽辭之計,章皇出肅,黽勉供職,而顧此出納之地,責任緊重。臣以草土餘喘,形殼雖存,眼瞇神耗,觸事生疣,數次登筵,醜拙畢露,雖荷曲庇之眷,獲免大何,每自循省,愧懼冞增。此際臣父宿病沈淹之中,又添暑感,頭疼嘔逆,宛轉叫苦,臣情理煎迫,造朝無路,玆敢冒入文字,仰瀆宸聽。伏乞俯賜矜察,亟遞臣職,以便救護,以安私分,千萬幸甚,臣無任云云。踏啓字。
副修撰李性遂疏曰,伏以臣於直中,得接家信,臣八耋老母,以暑泄彌留之餘,症情,夜來猝劇,度數無算,昏倒牀席,神氣澟綴,急足踵至,促臣來見。臣心飛越,他不暇顧,投進短章,徑出禁門。伏乞聖慈,諒臣懇迫之私,治臣擅離之罪,以肅朝綱,以便救護,千萬幸甚,臣無任云云。批答見下
乙酉七月初四日辰時,上御景賢堂。圓點儒生殿講入侍時,試官領議政洪鳳漢,行司直金陽澤,司直李溵,大司成李潭,副司直尹東昇,校理閔弘烈,修撰金載順,左副承旨宋瑩中,假注書李思祚·朴道仁,記事官洪彬·姜彛福,以次進伏訖。鳳漢曰,夜間聖體若何?寢睡·水刺之節,亦何如?上曰,一樣矣。鳳漢請進湯劑。上曰,唯。藥房提調持湯劑入侍事。出榻敎上命書傳敎曰,曾經文任之人贈職贈諡,例也。且雖亞卿,曾經文衡,贈諡已載續大典,而故大提學吳瑗,雖有贈諡之命,尙未爲之云,申飭諡狀,其令卽爲擧行。噫,大提學李匡德,以昔之甘盤,故判書李眞望之子,自春坊至宰列而事我,尙今思焉,二事俱未擧行云。其不興思而下問,欠典,何時擧行?況李匡德,戊申其功,不少,豈可使此人若此?依吳瑗例,特爲贈職,亦爲申飭諡狀,一體擧行。承旨讀奏鄭履煥等禁推傳旨。上命書之曰,飭勵已示,特爲分揀,藥房提調持湯劑入侍事。出榻敎承旨讀永宗僉使狀聞畢。上曰,大臣之意,何如?鳳漢曰,此乃本鎭防營今秋水陸操行否取稟者也,連因歉荒,輒皆停止,詰戎之政,疎甚矣。今年穡事,亦旣有望,他處習操,竝令爲之,此亦不可異同,一體擧行之意,分付,何如?上曰,依爲之。出擧條承旨讀奏副修撰李性遂疏。答曰,省疏具悉。爾其勿辭,護焉。上命書傳敎曰,承旨有闕代,副司直金應淳除授,房順房,而今聞尙今在外云,其涉過矣。其令斯速乘馹上來事,下諭。藥房提調持湯劑入侍事。出榻敎試官別省記事。出榻敎諸臣以次退出。
上在慶熙宮。停常參·經筵。
藥房提調臣朴相德,副提調臣尹得養啓曰,宿雨初收,涼意乍動,伏未審夜來,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
尹得養啓曰,吏曹判書黃仁儉,特敎之下,連違召命,尙不出肅,其在事體,極爲未安,卽爲牌招察任,何如?傳曰,允。
傳于尹得養曰,試官來詣,只入正時。
傳于鄭尙淳曰,都承旨入侍。
尹得養,以吏曹言啓曰,今此永寧殿秋享大祭堂上執禮,前司藝李顯祚塡差矣,時無職名,卽爲口傳付軍職,何如?傳曰,允。
兵曹口傳政事,李顯祚單付副司果。
宋瑩中,以訓鍊都監言啓曰,因兵曹草記,都監分授都城敦義門北邊體城頹落處,令該軍門,急速修築,把守軍多數定送,限修築守直事允下矣。修築則待快晴擧行,而今日爲始,砲手二十名,將校率領,限畢築輪回守直之意,敢啓。傳曰,知道。
洪樂純,以義禁府言啓曰,因京畿監司狀啓,刑曹回啓內,吉州牧定配罪人朴敬大,許由過葬,未卽刷還,今於經年之後,有此逃隱物故之擧,當該配所官,不可無責,依受敎拿問處之事允下矣。當該配所官,令本道道臣,持名狀聞後,拿問處之,何如?傳曰,允。
金致讓啓曰,持平權以綱,以行公臺諫,屢度催促,終不詣臺,無端闕啓,事甚未安,依定式推考警責,何如?傳曰,允。
乙酉七月初五日辰時,上御景賢堂。圓點儒生殿講入侍時,試官領議政洪鳳漢,行司直金陽澤,司直李溵,大司成李潭,副司直尹東昇,校理閔弘烈,修撰金載順,左副承旨宋瑩中,假注書李思祚·朴道仁,記事官洪彬·姜彝福以次進伏訖。鳳漢曰,昨日終日酬應,夜來聖體若何?寢睡·水刺之節,亦何如?上曰,一樣矣。鳳漢請進湯劑。上曰,唯。藥房提調持湯劑入侍事。出榻敎鳳漢曰,翰林追召試,尙未爲之,郵官應赴者,留滯可悶矣。上命書傳敎曰,翰林追召試,再明日爲之。對讀官,以入直兩儒臣爲之,承旨,只左副承旨入侍,堂下侍衛繖扇置之,時刻,定以辰正,待下敎只入正時。又命書傳敎曰,判尹朴相德,方帶內局,兼帶春秋許遞,其代,令該曹口傳擧行,待下批牌招察任。講生具性玉講退後,上命書傳敎曰,參奉具性玉,見其人可用,特除此職矣。以今講觀之,非徒外面,鄒魯鄕士懋文可知,待三十朔窠,卽爲懸註調用。噫,此非爲其人,卽勵一世也。藥房提調持湯劑入侍事。出榻敎瑩中曰,注書做錯,致令講生誤讀,當該注書,推考,何如?上曰,依爲之。上曰,誤出粗栍,當該試官推考。以上出擧條藥房提調持湯劑入侍事。出榻敎講畢,諸臣以次退出。
乙酉七月初五日午時,上御景賢堂。都承旨入侍時,行都承旨尹得養,假注書朴道仁,記事官洪彬·姜彝福以次進立月臺,得養持刻板御製進前。上命讀,讀畢,以次退出。
上在慶熙宮。停常參·經筵。
未時,日暈。
洪樂純啓曰,卽伏見京畿監司李景祜同推啓本,則喬桐罪人,去六月朔同推,未準擧行,殊無申飭之意,依定式當該道臣,推考警責,何如?傳曰,允。
傳于宋瑩中曰,今下弓矢,淸城僉使卓世萬處給送。
宋瑩中,以都摠府言啓曰,今日入直內三廳武兼禁軍及軍兵等,當爲中日習射,而親臨圓點儒生製述相値,不得爲之之意,敢啓。傳曰,知道。
尹得養啓曰,吏曹判書黃仁儉,特敎之下,連日違召,尙不出肅,其在事體,誠極未安,卽爲牌招,何如?傳曰,允。
吏曹口傳政事,以徐命臣爲同春秋。
金致讓啓曰,明日翰林追召試事命下矣。領監事·春秋館堂上·館閣堂上對讀官,竝待開門牌招,何如?傳曰,允。
宋瑩中,以濬川司言啓曰,本司都廳柳外任代,以御營廳千摠具敍五差下,使之察任,何如?傳曰,允。
以平安監司狀啓,義州邑面居壯武隊全重三等渰死事,傳于金致讓曰,令本道恤典擧行。
洪樂純啓曰,持平權以綱,以行公臺諫,屢度催促,終不詣臺,無端闕啓,事甚未安,依定式推考警責,何如?傳曰,允。
知中樞南有容疏曰,伏以臣於千萬夢想之外,伏蒙恩旨,特除臣知中樞。臣,聞命震惶,仰而感祝聖恩,俯而循省微分,伏地隕越,罔知措躬之所也。顧臣疾病沈痼之狀,前後猥陳于文字者,不止一再,而伏蒙聖慈體下,洞悉其實狀,不以瀆撓爲罪,許解兼帶兩任,賜以調理之便,天地覆燾之恩,父母顧復之慈,臣方感戴罔極,惟恐報答之無地矣。今玆寵擢新命,豈臣意望之所曾到,涯分之所可堪乎?伏況辭旨優隆,迥出常例,至如离筵初學之將就,亶由睿姿之粹美,家法之純正,臣何寸勞之可紀,而垂奬之旨,輒形絲綸。臣於是,愧懼交切,益無所容,臣固知聖明,特以簪履舊物,猥加光寵,以示記存之聖意耳。第竊伏念卿班特授,是何等異典?雖在夙夜陳力之臣,必擇其才德俱茂,功用素著然後,施之而不濫,受之而不僭。若如臣者,本以樗櫟之不材,重以蒲柳之先衰,積有逋慢失職之罪,迄無歷試可錄之績,已踐資級,尙懼踰濫,豈宜復辱簡擢,以累聖朝綜理之政也哉?揆分量義,歷日靡定,其不敢冒昧承膺者,非但爲從前疾病之難而已。玆敢冒死陳籲,干瀆宸嚴,伏乞聖慈,特垂鑑諒,亟收臣新降資秩及見授職名,使淸朝名器,不至輕褻,亦令螻蟻微喘,獲蒙終始之澤,千萬幸甚,臣無任云云。答曰,省疏具悉。今者陞擢,非爲卿也,亦非徒循古例,一則思卿祖,一則酬其勞。噫,卿兄,以頃年掌議,因其題而登科,尙今思之,卿則若問世孫輔導之本,捨卿誰先。且今者特除,爲卿意亦稱量,卿勿過辭焉。
乙酉七月初六日辰時,上御景賢堂。圓點儒生製述入侍時,試官領議政洪鳳漢,行司直金陽澤,司直李溵,大司成李潭,副司直尹東昇,校理閔弘烈,修撰金載順,左副承旨宋瑩中,假注書李思祚·朴道仁,記事官洪彬·姜彝福以次進伏訖。鳳漢曰,侵夜酬應,夜間聖體若何?上曰,一樣矣。藥房提調持湯劑入侍,懸題後,鳳漢曰,此黃海兵使趙濟泰狀啓也。以爲今秋習操點視及別武士·鄕騎士·武學都試設行事,令廟堂稟旨分付爲請矣。詰戎固是重政,西路尤自有別,而本道廢操已久,誠極疎虞,顧今穡事有望,此正其時,習操巡視,依例爲之,武士·騎士·武學等都試,一體設行之意,分付,何如?上曰,依爲之。鳳漢曰,此忠淸兵使李泰祥狀啓也。以爲今秋習操巡歷及各鎭營將巡點等事,依例擧行事,令廟堂稟旨分付爲請矣。詰戎,國之重事,因歉停廢久矣。今年穡事庶幾有望,習操及巡點等事,依例擧行之意分付,何如?上曰,依爲之。鳳漢曰,翰林之修納史草,自當趁卽爲之,而聞向來出六六人中,尙有未修納者云,小官怠慢之習,未安,拿處,何如?上曰,依爲之。上入小次,命承史讀警世問答,仍命書傳敎曰,三揀擇,以十一日爲之,門與殿座處,依初揀擇例擧行。上復出殿座,藥房提調持湯劑入侍,命書傳敎曰,再明日晝講爲之。噫,望八復政,一朔六對,其無一闕,初五日次對兼行事分付,居首進士李東郁入侍事。出榻敎藥房提調持湯劑入侍。命書傳敎曰,明日開政,吏判,特敎之下,尙不行公,分義事體,俱涉寒心,其雖曰胥命,決無許遞之理。噫,白首其君,心許民國,故不憚盛暑,暮年自勉之時,除授屬耳,一過都政之後,若是撕捱,自畫乎?自便乎?人臣分義,不當若是,吏曹判書黃仁儉,從重推考,明朝三銓官,一體牌招開政。又命書曰,昔則兩司連日闕啓,則只有請牌矣。噫,臺廳長鎖之餘,暮年申飭,故近者闕啓之日不多,而喉院過爲惟允,其或闕啓,逐日請推,兩司視若尋常,公然闕啓。故每日呼軍號之聲少止,輒聞呼承傳色之聲矣。以此消日,此亦墜紀綱之一端,事之寒心,莫此爲甚,無故行公而不詣臺臺臣,一倂罷職,政院其亦修舊例,若連日闕啓,遵故請牌,申牌應文之事置之。又命書曰,居首進士李東郁直赴殿試,之次進士李禹圭,生員丁載遠,各給二分,諸臣以次退出。
上在慶熙宮。停常參·經筵。
尹得養啓曰,吏曹判書黃仁儉,參判元仁孫,參議洪樂命牌招不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招開政,何如?傳曰,允。
又啓曰,藝文提學徐志修,弘文提學黃景源牌不進推考傳旨,今方捧入,而今日翰林召試,館閣堂上,無一人進參,事甚未安,竝更牌招,何如?傳曰,允。
又啓曰,卽者典牲署郞廳來言,今此秋享大祭犧牲看品,禮曹堂上與本署提調,同爲看品,而提調黃仁儉,以身病不進云。典牲提調黃仁儉,卽爲牌招,以爲眼同看品之地,何如?傳曰,允。
又以奉常寺言啓曰,奉常寺官員,以都提調·提調意啓曰,東籍親耕田所種皮黍,今七月望間,當爲成熟之意,敢啓。傳曰,攝刈。
金華鎭,以禁衛營言啓曰,本營字內內·外南山近處風落自枯松,斫伐輸入之意,敢啓。傳曰,知道。又啓曰,明日動駕時侍臣,不可不備,兩司除在外外,未肅拜人員,竝待開門牌招,以爲進參之地,何如?傳曰,允。
以武兼廳守宮望筒,傳于金華鎭曰,以首爲之。
宋瑩中,以兵曹言啓曰,來八月初一日明陵擧動時,各差備入把本曹驛馬及京畿·忠淸·江原三道驛馬補把之數,依前例磨鍊,別單書入,各其監營,定差使員,今月二十五日京中逢點之意知委,而司僕寺添補京畿驛馬,則從本寺啓下數,曾爲入把事,亦爲分付,何如?傳曰,知道。依昨年書下擧行。
鄭尙淳啓曰,戶曹判書鄭弘淳,依下敎來待矣。傳曰,入侍。
又啓曰,假注書朴道仁,身病猝重,勢難察任,今姑改差,何如?傳曰,允。
朴道仁改差,代以安廷玹爲假注書。
有政。吏批,判書黃仁儉牌不進,參判元仁孫進,參議洪樂命病,都承旨尹得養進。啓曰,判書黃仁儉牌招不進,參議洪樂命病不來,小臣獨政未安,何以爲之?敢稟。傳曰,仍爲之。
又啓曰,臺諫多窠,今當差出,而擬望之人乏少,外任竝擬,何如?傳曰,允。
以洪檍爲司諫,李澤遂·兪恒柱爲持平,金敎材爲獻納,李世演·李東顯爲正言,閔弘烈爲兼文學,朴盛源爲兵曹參議,文始龍爲成均館司藝,李東泰爲泰安郡守,黃景源爲大司憲,林挺夏爲軍器寺判官,徐志修爲吏曹判書,洪象漢爲禮曹判書。兵批,判書沈鏽進,參判趙榮進入直,參議任毅中病,參知李聖圭病,左副承旨宋瑩中進。啓曰,五衛將金聖器呈狀內,素抱奇疾,尙在淹淹矣。重添痢泄,時月之內,萬無差復供仕之望云,病旣如是彌重,則宿衛輪番之職,不可等待其差復,今姑改差,何如?傳曰,允。
以吳重勣爲臨津別將,李最中·朴盛源·李聖圭·權穎副司直單付,李性源·白泰源·權致性副司果單付,白文昌副護軍單付。
副修撰李性遂疏曰,伏以臣罪可勝言哉?蒙格外曠絶之恩,而頑不知動,數日之內,八違召命,辜犯至此,死無所惜,而奉賴我殿下閔覆如天,誅戮不加,善地薄補,以罪爲榮。況於陛辭之日,特許入侍,誨責諄切,恩諭鄭重,豚魚猶泣,木石可感,臣於其時,感淚被面,不知所以爲心也。星夜赴任,北望宸極,徒切感戴之忱,益深兢惶之悃,乃者不日召還,又辱除命,華銜再縻,嚴敎荐下,至有臣子所不忍聞者。臣於此,恇懹失措,顚倒出肅,粗伸義分,而自顧初心,愧恧彌切。噫,登瀛,至榮也,慢命,大罪也。揆以常情,夫孰肯捨至榮而就大罪也?今臣寧甘斧鉞之誅,不欲變咫尺之守,此必有不得已者存焉,實非臣所樂爲也。嗚呼,臣以宗英後裔,零替不振,隻影孤立,攀援四絶,重以少而失學,長益無聞,半世涼踽,無一可取,僥倖一第,已是望外,臺垣·春坊,尙覺濫猥,每奉除旨,直欲循墻,至於玉署淸宦,尤豈夢想之所到也?夫經幄之任,自有其人,或以地處也,或以文學也,或以言議之可取也,或以公議之所屬也。今臣以地處則寒素孤孑,無蟬赫之美,以文識則椎魯朴愚,無鄕里之譽,至於言議也公議也,尤無可稱之實,非但臣之自知如此,世之期臣者,亦復如此。臣愚死罪,伏未知殿下,何所取於臣而施此異恩也?臣若含恩畏罪,肆然仍冒,若固有之,則人必指點而譏笑之,臣心之羞愧欲死,固不足論,獨不念貽累於則哲之明,在心之簡乎?此臣所以甘被威罰,不知變動者也。今若諉以己出,因仍盤礴,則廉愧大防,必將緣臣而壞了無餘,臣雖無恥,豈忍爲此?從今以往,金華一步,鐵限在前,抗顔冒進,實無其路。嗚呼,臣,生逢聖世,跡廁明廷,豈不欲出入講肆?昵近龍光,庶幾萬一之報,而臣則天賦至愚,自諒已熟,甘居人下,恐辱名器,此臣之窮命也。每念釋褐之初,初登筵席,聖心眷眷,慰諭備至,伊後十餘年間,累被恩顧,德意藹然,臣嘗歸語老母,感泣洪造,生死水火,無所回避,而至若見職難進之義,如右所陳,區區去就,不待臣畢辭而決矣。且臣於日前,陳章得暇,歸省母病,而由限已過,症病無減,時日之間,斷無差復之望,左右扶將,頃刻難捨,當此講筵日闢之日,一向虛縻,罪上添罪。玆敢披瀝肝血,仰瀆崇聽,伏乞天地父母,諒臣難冒之義,察臣懇迫之私,亟賜鐫削,以安私分,以便救護,千萬幸甚,臣無任屛營祈懇之至,謹昧死以聞。答曰,省疏具悉。特除玉署,非徒爲璿派,所取者前已下敎,雖微官,若知遇於其君,其宜殫心,況玉署乎?爾勿過辭,察職。
龍驤衛副司直同知義禁府事臣李最中疏曰,伏以臣,歸自下邑,爲護母病,跧伏鄕廬,幸伸至情,不意玆者,金吾特擢之命,遽下於千萬夢想之外。母子相對,感祝恩私,繼之以驚惶恧蹙,不知自措也。不肖賤臣,素乏寸長,而前後十數年間,過沐優渥,驟躐淸要,涯分已足,愧懼彌積,今此誤恩,又何爲而及於臣耶?亞卿之秩,號爲命德,則非其人而授之,不已濫乎?知其濫而有之,得無僭乎?謂臣以世祿餘裔而加之拂拭,則墜落甚矣,謂臣以資歷稍久,而進以循序,則望實蔑矣。如是而徒竊榮寵,厚玷名器,則豈不足以傷則哲之明,貽朝廷之羞也哉?且臣,夙嬰奇疾,不比平人,未老遽衰,精竭神耗,雖欲效力於百執事之末,固難勝其任矣。況此匪分之秩,奚但不稱而已乎?聞命澟悸,歷累日而靡定,玆從縣道,冒昧自列。伏乞天地父母,察臣肝膈之懇,非臣飾讓,將臣新授資級,亟許收回,仍治臣逋慢之罪,以重公器,以安私分,不勝幸甚,臣無任屛營祈懇之至,謹昧死以聞。答曰,省疏具悉。今者亞卿特除,意蓋在矣。卿勿過辭,從速上來察職。
乙酉七月初七日辰時,上御景賢堂。親臨召試入侍時,監春秋金相福,知春秋李昌壽,同春秋徐命臣,對讀官閔弘烈·金載順,左副承旨宋瑩中,假注書李思祚,記事官洪彬,記事官姜彝福以次進伏訖。藥房提調持湯劑入侍。出榻敎提調朴相德進前,上御湯劑。上命儒臣書御題饁彼南畝田畯至喜,懸題後,瑩中稟承旨史官食對交遞,諸試官先退,瑩中退出。同副承旨金致讓入侍,思祚退出,下注書朴道仁入侍,藥房提調持湯劑入侍。出榻敎相德進前,上御湯劑。上曰,與一向相持,不若無跡處置,故禮判特除之命,意蓋此也。更以思之,一過都政,至於待命,已涉過矣。況昨日下敎之後,今日違牌,雖不無所守,分義事體,俱涉寒心,而循例處分,適中其願,莫云一事,綱墜非細,暮年自勉,旣覺而豈因循乎?俄者下敎勿施,吏曹判書黃仁儉罷職。上曰,省牲省器禮判有擧行之事,許遞,其代,判書黃仁儉除授,牌招察任,吏判有闕政事,今政仍爲擧行。上曰,明日省牲時,不可無宗伯,受由禮判許遞,其代,今日政擧行,牌招察任。上曰,動駕時承旨宜備員,在外承旨許遞,其代,行副司直金華鎭除授,牌招察任,房順房。上曰,動駕相値,備局次對,再明日爲之。上曰,香祗迎相値,晝講停,只行次對。上曰,初吉欲爲行禮,更待下敎事下敎,其若同爲行禮,必也稽滯,興惟及此,蹶然而起。噫,暮年一心,惟在追慕,秋展謁,明日當爲,而崇賢門祗迎隨詣,先行展謁後省牲省器,少伸微忱。三嚴,辰正三刻,皆只入嚴,世孫香祗迎,同爲祗迎,隨駕及回駕時,祗迎置之,回駕時,當詣昌德,展拜而來,以此分付儀曹。上曰,明日動駕時禁軍一番·扈衛廳一番·馬軍一哨·步軍三哨隨駕,局將·忠翊·忠壯將置之。挾輦軍,以內入直軍擧行,回駕復入直,入昌德時,前後廂軍,道上留住,只駕前駕後隨入,入昌德後,禁軍馬軍皆解甲,留營置之,徽寧殿香祗迎時,依例開道事,預爲分付,侍衛守宮仍,守宮承旨,以南所衛將擧行。上曰,知敦寧有闕代,行司直李昌壽除授。上曰,前者未及下敎,今日乃覺,大祭致潔之時,雖非執事,若有欠潔者,欠敬大矣。況謁陵之時,入紅箭門者,各於本司,淸齋一宿,丹門內與紅箭門同,與親祭有異,淸齋一節,雖不暇論,近侍侍從隨駕百官中七事中,若有欠潔者,雖不備員,不入丹門事,預爲分付。上曰,姜潤,自春坊官一欲見,況弘錄之後乎?頃者以玉署春坊點下之後,追覺心惜,本館今適有窠,弼善姜潤,校理除授,仍傳下諭,其令卽爲乘馹上來。已上出傳敎召試畢納券後,相福·昌壽·命臣·弘烈·載順以次進伏訖,考券選二人洪彦喆·李謙彬。上曰,前召試被選者幾人?相福曰,五人也。上曰,今番追試,白文呈券二丈誰也?相福曰,洪九瑞·慶再觀也。藥房提調持湯劑入侍事及戶判入侍事及世孫香祗迎時,只入直春坊擧行事及吏曹政官入侍承批事。出榻敎相德進前,上御湯劑,諸臣以次退出。
上在慶熙宮。停常參·經筵。
大駕太廟入齋室後,政院·玉堂·藥房口傳問安。答曰,知道。王世孫祗送後還入後,政院口傳問安。答曰,知道。大駕展拜後,政院·玉堂·藥房口傳問安。答曰,知道。大駕入昌德宮展拜後,政院·玉堂·藥房口傳問安。答曰,知道。大駕毓祥宮歷臨後,政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
以兵曹守宮望筒,傳于宋瑩中曰,以其之次爲之。
洪樂純啓曰,明日次對,憲府無進參之員,除在外外,未肅拜不爲行公人員,竝待開門牌招,以爲進參之地,何如?傳曰,允。
尹得養啓曰,假注書安廷玹,時無職名,令該曹依例付軍職,冠帶常仕,何如?傳曰,允。
宋瑩中啓曰,兵曹判書沈鏽,以其身病,陳疏到院,纔已退却矣。動駕時刻將迫,不可無本兵之長,卽爲牌招,何如?傳曰,允。
傳于宋瑩中曰,諸司預備。
以承傳色口傳下敎曰,只進排官摘奸,乘輦時以奏。
傳于宋瑩中曰,諸司預備。
宋瑩中啓曰,兵曹判書沈鏽牌不進推考傳旨,今方捧入矣。動駕時刻已迫,而如是違牌,事甚未安,更卽牌招,何如?傳曰,允。
乙酉七月初八日辰時,上太廟擧動入侍時。行都承旨尹得養,左承旨鄭尙淳,右承旨金華鎭,左副承旨宋瑩中,右副承旨洪樂純,同副承旨金致讓,假注書李思祚·安廷玹,記事官洪彬·姜彝福以次隨駕。上具翼善冠·袞龍袍,出崇賢門外香祗迎時。上曰,入太廟後却鼓吹可也。上曰,儀仗却之,他儀仗入之可也。上曰,徽寧殿香,奉之於宗廟香之後,仍爲定式。命書傳旨曰,兵曹參議任毅中許遞,其代,前參議李海重除授,先侍衛後謝恩。出傳敎藥房都提調洪鳳漢,提調朴相德,副提調尹得養,持湯劑入侍。上進湯劑後,鳳漢曰,兵判値動駕,不得已承牌,而病勢實難隨駕矣,此非稱病人也。上曰,兵曹判書沈鏽落後調理。出駕敎命金華鎭讀祭報府訖。上曰,前後鼓吹却之。上詣宗廟入幕次,具冕服步入太室內門行拜禮訖,十二室以次親皆奉審,仍省器後詣永寧殿行拜禮,奉審省器時,一齋郞失措,尹得養請推。上曰,勿煩。上還出太室門外省牲時。上曰,侍衛逼近,却之可也。仍下敎曰,右邊堂下侍衛及雲劍差備守門將竝記過。出駕敎上曰,牛頗大矣。禮判洪象漢曰,然矣。上曰,犧牛上來時洗滌而來乎?得養曰,然矣。上曰,初獻官奉審四色水刺以奏可也。上省牲訖,還入齋室時下敎曰,還宮時刻,待初嚴下擧行。出駕敎上具翼善冠·袞龍袍,齋室外乘轎時,藥房三提調持湯劑入侍。上曰,進排官摘奸乎?華鎭曰,然矣。鳳漢曰,明日茶食進四次,何如?上曰,依爲可也。上進善門外乘輦時,命華鎭讀進排官擧案,仍命書御製記懷訖。上曰,明日令編次人校正可也。上詣昌德宮肅章門外降輦時,宣傳官二人,使之入侍,命給標信。以大駕詣毓祥宮時,禁御兩營祗迎後解嚴,都監則左右紮住,上入毓祥宮後,解嚴事分付之意下敎。上曰,俄者記過下敎勿施。出駕敎上自萬安門還出時,宋瑩中曰,毓祥宮展拜,宜承文蹟矣。上曰,置之,仍下敎曰,毓祥宮展拜時,百官行禮置之。出駕敎命得養書御製記懷。上進善門外駐轎,命召挾輦將下啓曰,朝已均饋軍士乎?對曰,均饋矣。藥房三提調持湯劑入侍。上景福宮門前路駐輦,命召禁營將校,以親臨解嚴事下敎。上詣毓祥宮展拜後還出乘輿時,命華鎭書御製記懷。上還宮時,崇賢門外駐輦下敎曰,二更三點,起送政院使令,太廟諸執事之已起與否,知來可也。命書傳旨曰,三明日揀擇相値,旣已下敎,復政後次對無一闕焉,明日雖行原日次次對,十二日晝講爲之,兼行事分付。出傳敎上曰,領相入侍,隨駕儒臣竝入侍。駕敎上曰,秋享擇日,與國忌相値,而秋享用樂,有所未安,日官之不審於擇日,誠無狀矣。命書傳旨曰,社稷與文廟則春秋大祭及釋菜,自有定日,雖不敢弛張,其於太室臘享外禴祀蒸嘗擇日,其若相値國忌而動樂行禮,於陟降之心,何?再昨,欲爲下敎,而非正日,故不爲,更思之,勿論正日齋日,國忌日擇日,於情於禮,俱不可,政院詳考日記,自前謬規若此,則從今釐正。噫,於擇日,雖不足於嗣君仰體陟降,於嗣君之心,輕重若何,況臘日亦將擇日乎?以此定式施行,若無前例,而今番其若誤爲擇日,當該禮官,當處分,政院卽爲詳考以入。出傳敎命召兵曹校鍊官下詢曰,俄者落馬禁軍,何以處之乎?對曰,龍虎大將,使之記過矣。上曰,此非故犯,勿爲記過事,分付可也。上曰,記懷御製,令寫字官正書,一入大內,一入王世孫可也。上還入大內。
上在慶熙宮。停常參·經筵。
仁敬王后忌辰齋戒。
藥房都提調洪鳳漢,提調朴相德,副提調尹得養啓曰,孟秋之月,展謁太廟,仍詣璿源殿,歷拜毓祥宮,誠禮俱伸,勞動備至,伏未審夜間,聖體調攝,若何?寢睡·水刺之節,亦何如?臣等,不任區區伏慮,敢來問安。答曰,知道。雖伸情禮,餘懷一倍矣。
中宮殿·惠嬪宮,藥房口傳問安。答曰,知道。
尹得養啓曰,左副承旨宋瑩中,同副承旨金致讓,今日不爲仕進,卽爲牌招,何如?傳曰,允。
傳于洪樂純曰,大臣·備局堂上引見。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以訓鍊言啓曰,都監分授都城敦義門北邊頹落處,今已畢築,而女墻仍爲始役矣。體城旣已完築,把守軍兵,依例撤罷之意,敢啓。傳曰,知道。
以正言李世演牌不進罷職傳旨,傳于洪樂純曰,只推。
有政。吏批,判書徐志修牌不進,參判元仁孫進,參議洪樂命式暇,右承旨金華鎭進。啓曰,判書徐志修牌招不進,參議洪樂命式暇,小臣獨政未安,何以爲之?敢稟。傳曰,仍爲之。又啓曰,判義禁·大臣議薦外任竝擬,何如?傳曰,允。
以洪述海爲弼善,洪象漢爲判敦寧,韓光會爲同敦寧,睦祖永爲禮曹佐郞,徐志修爲典牲提調,李昌壽爲判義禁,朴志源爲掌樂正。
兵批,判書沈鏽病,參判趙榮進病,參議李海重入直進,參知朴盛源差祭。
副司直,尹汲·洪象漢·金應淳·任毅中·宋瑩中副司正,安廷玹單付。
洪樂純啓曰,明日次對,憲府無進參之員,除在外外,未肅拜不爲行公人員,竝待開門牌招,以爲入侍之地,何如?傳曰,允。
傳于洪樂純曰,前釜山僉使趙慶祥子,明日食後,使之待令事分付。
乙酉七月初九日辰時,上御景賢堂。大臣·備局堂上引見入侍時,領議政洪鳳漢,左議政金相福,禮曹判書洪象漢,綾恩君具允明,刑曹判書金尙喆,戶曹判書鄭弘淳,漢城判尹朴相德,行副護軍具善復,訓鍊都正李章吾,左尹金善行,右尹徐命臣,吏曹參判元仁孫,工曹參判洪麟漢,行副司直李溵,禮曹參判趙曮,司諫洪檍,持平兪恒柱,副校理李亨逵,右副承旨洪樂純,假注書安廷玹,事變假注書朴弼淳,記事官洪彬·姜彝福以次進伏訖。洪鳳漢曰,寢睡·水刺之節,何如?上曰,亦一樣矣。鳳漢曰,惠嬪宮氣候,何如?上曰,善在矣。鳳漢曰,王世孫氣候,何如?上曰,一樣矣。上進湯劑,命編次人具允明·元仁孫進前,命允明讀三記懷御製。上曰,昨日呼寫,惟恃編次人校正矣,又命允明讀之。上曰,予似衰矣,昨日涕無從矣。仍進湯劑,上曰,廳注書持御製出去,傳于右承旨可也。上曰,彼注書甚佳矣。命書傳旨曰,初命回駕時,只行祗迎。噫,衰耗日甚,于今不爲,率沖子拜見,更待何時?今番謁陵時,世孫隨駕事,分付沖子,旣已隨駕,動駕三嚴,以丑正一刻擧行,自敦義門往來,世孫當後廂內隨駕,一體分付。留都大將,左相爲之,侍衛守宮仍,御齋室東邊爲之,世孫齋室西邊爲之,而皆只塗窓戶,挾輿軍,依京中例擧行。出傳敎鳳漢曰,此摠戎使鄭汝稷水原·南陽秋操取稟狀啓也。詰戎本重,畿農將登,依例行操之意分付,何如?上曰,依爲之。出擧條鳳漢曰,此平安兵使李漢膺巡操取稟狀啓也。本道詰戎,其重尤別,春南秋北,亦有定式,依例擧行之意,分付,何如?上曰,依爲之。出擧條鳳漢曰,注書薦,今當擧行,而當薦人洪鑰·李益烍,方在違牌坐罷,似當敍用,使之卽行矣。上曰,敍用可也。出擧條命書傳旨曰,昨日下敎中,未及周思,今明日同,何可踰日?旬日次對,依例擧行,三明日晝講,進定於再明揀擇相値,時刻,以朝講時刻爲之。出傳敎鳳漢曰,儒臣苟簡,而有罪罷未敍者矣。上曰,誰也?仁孫曰,李碩載·李在簡·洪述海矣。上命書傳旨曰,頃者特敎處分儒臣三人,竝敍用。出傳敎鳳漢曰,禮判脚病甚難云矣。上命書傳旨曰,禮判,大臣已奏許遞,其代,判書金尙喆除授,不過飭勵,前判書黃仁儉,特除授秋判。出傳敎鳳漢曰,判義禁韓翼謩,病勢難强,姑爲許遞似好矣。上曰,予欲許之未果。鳳漢曰,判金吾望苟簡,以正二品中備擬似宜矣。上命書傳旨曰,判義禁,欲爲下問,大臣先奏許遞,金吾長席,其曠已久,政官牌拈開政,目今此望苟簡,其代,問于大臣,正二品中備擬。出傳敎鳳漢曰,頃日摠戎使鄭汝稷所達,統營米代錢事,更以商量,則許多錢區劃,已是優恤之意,竝與代米而置之,終涉難便。且一番二番,自多均法解弛之慮,前擧條,姑爲勿施,待均堂病差行公,更爲消詳稟處,何如?上曰,依爲之。出擧條鳳漢曰,臣於閤外,聞中樞府,充定錄事於咸鏡道云,此是前所未有,而事在去月云。當領事未出之時,府屬之慫慂郞廳,作此駭擧者,極爲駭然,當該郞廳拿處,錄事及書吏,移刑曹科治,何如?鄭弘淳曰,臣於待罪關西時,中樞府以錄事之居,在三登者起送事發關,事甚怪訝,査得其買得帖文於京中實狀,及見其爲帖文,卽典涓司直長官敎,而臣在銓曹時成出者也。其後査問於吏曹,則例因樞府薦狀啓下之故,該曹則本不知其來歷虛實,而臣之其時曚不致察之失,久猶悚懍,今因言端,敢此仰達矣。鳳漢曰,今番事亦此類,不可不嚴防矣。上曰,今聞重臣所奏,此亦紀綱攸在,不可不懲一勵百,當該郞廳,施以制書有違私律施行。其作俑人,北關卽其地定配,其時該堂罷職。出擧條鳳漢曰,具明謙供辭次對擧行事命下矣。上命書傳旨曰,金吾次堂,持具明謙供辭,明日次對,同爲入侍。出傳敎藥房提調入侍事。榻前下敎洪樂純曰,左副宋瑩中,病癨矣。上命〈書〉傳旨曰,左副承旨宋瑩中,今聞實恙云,許遞,其代,行副司直李命植除授,牌招察任,房順房。出傳敎諸臣以次退出。
上在慶熙宮。停常參·經筵。
元敬王后忌辰。
藥房都提調洪鳳漢,提調朴相德,副提調尹得養啓曰,伏未審夜間,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
傳于李命植曰,大臣·備局堂上引見。
傳于尹得養曰,領左相·禮判入侍,預備兼春秋傳諭。
傳于尹得養曰,承旨先詣閤外,盡爲入來後入侍,而禮房承旨入侍。
尹得養啓曰,禮房承旨入侍事命下,而右承旨金華鎭,今日不爲仕進,卽爲牌招,何如?傳曰,允。
傳于金致讓曰,明日動駕後祭器,當取用於懿昭廟,分付奉常寺。
傳于尹得養曰,三揀擇,再明日爲之,時則以午時擧行。
乙酉七月初十日巳時,上御景賢堂。大臣·備局堂上引見,金吾堂上同爲入侍時,領議政洪鳳漢,左議政金相福,判敦寧府事洪象漢,綾恩君具允明,禮曹判書金尙喆,戶曹判書鄭弘淳,行副護軍具善復,左尹金善行,吏曹參判元仁孫,工曹參判洪麟漢,行司直李溵,禮曹參判趙曮,同義禁李吉輔·金孝大,持平兪恒柱,正言李東顯,副校理李亨逵,左副承旨李命植,假注書安廷玹,事變假注書朴弼淳,記事官洪彬·姜彝福以次進伏訖。洪鳳漢進前曰,夜間聖體何如?上曰,一樣矣。鳳漢曰,寢睡·水刺之節,亦何如?上曰,同矣。仍進湯劑。上曰,謁陵陵祭時,散齋二日·致齋一日乎?禮判出去考入,可也。金尙喆退出回奏曰,如聖敎矣。鳳漢曰,此東萊府使姜必履狀啓也。備陳倭料米太,逐年不足之狀,仍以爲流來不足米二千一百四十三石零,太七百五十九石零,分付道臣,以某樣穀劃給。此後則一依續典,有餘則會錄,不足則加劃事,請令廟堂,稟旨分付。倭供米劃給,自有定數,每年只送八送使,則宜其有餘,而每有別差,以致加用。朝家雖不卽許會減,前後不得已所許者,便是會減則中間相持,未免徒損事面,卽今二千餘石米·七百餘石太,令道臣更爲叩算,以儲置,或常賑穀,報備局會減,此後有餘不足之間,一從續典施行事,分付,何如?上曰,依爲之。出擧條鳳漢曰,今都政,崔崇勳爲名者,懸承傳而至除柔遠僉使,而承傳則元無所載處,此雖殘鎭不爭之窠,亦一邊將,豈容如是乎?銓官必是誤聽,未及考之,致崇勳改差,該堂推考,何如?上曰,依爲之。出擧條鳳漢曰,軍器提調有故,臣敢仰達矣。每年甲冑代筒箇,式年甲冑筒箇,旣有定式,而今年以前則其價盡下,當以明年條,往復該廳,預下擧行乎?上曰,依爲之。出擧條上命書傳旨曰,昨日先行晝講,次行揀擇事下敎,今覽禁漏單子,必也誤聽而然也。晝講正時,以辰正三刻,揀擇正時,以午正三刻,入參人晩食後待令事分付,明日尉號當定,開政事,一體分付。出傳敎尙喆曰,今此明陵幸行時,昌陵·弘陵只行祭,順懷墓當臨事,命下矣。自前明陵展謁行祭,辭陵後,因地勢先詣翼陵,次詣敬陵,次詣順懷墓行禮矣。今亦依此例磨鍊乎?敢稟。上曰,依爲之。出擧條尙喆曰,明陵親祭時,敬陵·昌陵·翼陵·弘陵祭禮,則遣大臣攝行,順懷墓,遣官致祭之節,亦依前例擧行乎?敢稟。上曰,依爲之。出擧條尙喆曰,陵幸出宮時,王世孫出就闕門外,祗迎後,隨駕及還宮時,先就洞口祗迎,隨駕之節,當依前例磨鍊矣,敢稟。上曰,依爲之。出擧條尙喆曰,王世孫,旣命隨駕,明陵親祭時亞獻之禮,依例磨鍊乎?敢稟。上曰,依例擧行,可也。出擧條尙喆曰,陵幸出還宮時,王世孫從上馬坐之節,依例磨鍊矣,敢稟。上曰,依爲之。出擧條上仍下敎曰,世孫乘馬,擇其至小至順者乘去,可也。命金吾堂上進前,李吉輔讀奏具明謙供辭。上曰,文臣察訪,雖許直狀啓,若於過去之人則可矣,而若如營將·防禦使,則報道臣轉聞爲是矣。仍進湯劑後,上曰,李益普,渠當善守國法,以爲酬報之道,而反生驕氣,敢乘其忿而直狀啓,予雖衰矣,此等之習,當摧折而後已矣。仍命具明謙放送,李益普拿處判付。上進湯劑後,諸臣以次退出。上命承史進前,命書傳旨曰,關東伯,明日辭朝後晝講,同爲入侍。出傳敎仍命李命植,讀奏金載順製進江原道觀察使閔百興敎書後,承史以次退出。
乙酉七月初十日申時,上御景賢堂。領左相·禮判入侍時,領議政洪鳳漢,左議政金相福,禮曹判書金尙喆,行都承旨尹得養,假注書安廷玹,記事官洪彬·姜彝福,以次進伏訖。洪鳳漢曰,俄間聖體何如?水刺之節,亦何如?上曰,竝一樣矣。仍下敎曰,予有怳然而覺者,昨年表義錄,已盡言之,而其爲宗國之誠,卿等,亦必知之。旣已定號,宜又有表章之道,而終使遷就,非王者政也,今特欲賜諡,何如?洪鳳漢·金相福起伏。鳳漢曰,臣等,於上敎之下,心先有感矣,聖敎至此,豈敢不仰聖心之攸在乎?金尙喆曰,聖敎至當,敢不奉承乎?上命書傳旨曰,噫,宗社再安,是誰之功也?旣已定號則事體重焉。且人君事爲匹庶有異,旣已稱號,尙不賜諡,諸臣不然,況此乎?且當今月,非予私也。憶乙卯·壬午,懷何抑乎?以予日衰,捨今月而更於何時?初則於祥日,與世孫欲臨,此亦第二件事,必也正名,興懷及此,何延時月?今召大臣·禮官,意蓋此也。先命諡號曰,義烈,敎書文,親製以下,凡諸贊唱外諸執事,以儀賓及爲親者命下,明朝當與惠嬪與世孫,臨義烈宮,先見賜諡之儀節,於賜諡祭,命世孫爲之,三嚴以卯正三刻爲之。若此之後,禮貌與前轉重,園所稱義烈,先定典監二人,於宮,先定守僕京鄕各二人,他餘事,頃者,守奉官與守直中官,旣已下敎,此將來依法例擧行者,予何及此?侍衛守宮仍,挾輦軍八十名·挾輿軍二十名,以內入直擧行,前後廂步軍一哨馬軍,以外營入直擧行,副輦前後鼓吹,扈衛軍官·局將·槍劍軍,兩營與西營留陣,惠嬪前導函·歸遊赤烏杖皆置之。訓將只率新營標下軍隨駕,惠嬪·世孫同牌中往來,而世孫祗迎,予與惠嬪,興化門內爲之。予則當興泰門內乘轎,惠嬪·世孫,由延光門行,依此擧行,儀注置之。道由彰義西門外,依觀耕時例,二品以上,只祗迎於三門石橋事,分付。出傳敎又命書傳旨曰,二十六日曉頭,惠嬪及世孫與嬪宮,當自內望哀,時刻儀注置之。開門後,內局·政院·玉堂·春桂坊,依例問安當宮。出傳敎右承旨金華鎭進伏,尹得養退出。上命書宣諡敎文時,上曰,此爲世孫地也,世孫之所當爲者,予爲之矣。又命書祭文時,上曰,賢矣,抱哀喫素,仍成病祟矣。今者此擧,若論所重,則豈敢比於儲慶·毓祥?而唯此義理,雖海東之外,可布矣。予今爲之,則世孫之憂可除矣。相福曰,聖慮深矣。上曰,往彼宮後,敎文安寶,而敎文奉安時,禮房承旨陪進,隨駕陪從竝黑團領,依世孫親祭例擧行,可也。又下敎曰,宣諡敎旨與敎文,令錦城尉朴明源書之,可也。又下敎曰,時刻以單嚴爲之,守宮,南所衛將爲之。出榻敎諸臣以次退出。
上在慶熙宮。停常參·經筵。
午時,日暈。
夜四更,月入南斗星。
大駕入義烈宮後,政院·玉堂·藥房口傳問安。答曰,知道。惠嬪入義烈宮後,政院·玉堂·藥房口傳問安。答曰,知道。王世孫入義烈宮後,政院·玉堂·藥房口傳問安。答曰,知道。中宮殿,王世孫遣宮官問安。答曰,知道。王世孫展拜罷後,政院·玉堂口傳問安。答曰,知道。行禮罷後,政院·玉堂口傳問安。答曰,知道。大駕還宮後,政院·玉堂·藥房口傳問安。答曰,知道。惠嬪還宮後,政院·玉堂·藥房口傳問安。答曰,知道。王世孫還宮後,政院·玉堂口傳問安。答曰,知道。
李命植啓曰,明日常參·經筵,取稟。傳曰,只晝講。
李命植啓曰,今日擧動時,不可無本兵之長,而兵曹判書沈鏽,以身病,不爲入來,卽爲牌招,何如?傳曰,允。
以巡監軍單子,傳于李命植曰,仍。
傳于李命植曰,世孫當祗迎,先詣興化門內。
備忘記,傳于尹得養曰,李氏·安氏爲尙宮。
傳于尹得養曰,明日揀擇後,依前卽定尉號,政官牌招開政。
傳于金華鎭曰,禮房承旨入侍。
又傳于金華鎭曰,禮房承旨入侍。
又傳于金華鎭曰,明日晝講爲之,揀擇相値,以朝講時刻擧行。
尹得養,以吏曹言啓曰,本曹正郞金履禧呈狀內,身病甚重,勢難察任云,依例改差,何如?傳曰,允。
李命植,以兵曹言啓曰,今七月十一日,武臣賓廳武經講書日次,而動駕相値,不得爲之之意,敢啓。傳曰,知道。
洪樂純,以義禁府言啓曰,時囚罪人具明謙供辭判付中,成歡察訪李益普,卽爲拿問,直施制書有違私律事,判下矣。李益普,時在任所云,依例發遣府羅將拿來,何如?傳曰,允。
洪樂純,以刑曹言啓曰,中樞府,充定錄事於咸鏡道,作俑人,北關卽其地定配事,命下矣。當該作俑人鄭尙羽·朴昌逸等,咸鏡道安邊府,竝卽發配之意,敢啓。傳曰,知道。
副司直金致仁疏曰,伏以臣,遭罹奇怪,身名僇辱,而惟我殿下,明以燭之,仁以覆之,辨不待己,罪反爲榮,杜門跧伏,且感且悸,唯擬沒齒自靖,頌祝聖恩,以是爲萬一報答之圖,不意有隕自天,命以台司,噫嘻,此何爲也?臣,驚惶震越,心膽隕墜,不知所以措說也。輔相之職,有國所重,在昔猶愼,況於今時,在他人猶難,況於如臣,當臣無故之時,尙非擬議所及,況今墮在坑坎糞土之中乎?以臣近日情地,雖閑漫宿趼,已分永謝,況擢以進之於百僚之首乎?今皆舍是,而苟然以充,使聖朝置相之體,緣臣而壞盡無餘,雖使昨日除而今日改,卽此一擧措之間,而貽四方之笑,累明主之簡,爲如何哉?抑臣又有區區悲切之私焉。臣之先父荷聖上不世之知,繼臣祖父,致位三事,生而盡瘁畢忠,沒而累被聖褒,念如臣不肖之得備任使者,莫非以先之故,而尋常有司,尙不克負荷,終至於招咎而貽辱,忝生之愧,臣方自訟,況又進躡先武於具瞻之地,則其所僨敗墜壞,當萬萬於前矣。臣顧何顔,敢抗於斯席,何心敢冒於斯位也哉?臣,聞命以來,寢驚寤愕,若負大戾,竊謂公議有在,當不終朝,而恭俟一旬,迄未有聞,此殆以臣粗知廉愧,爲可以自處而然也。玆不得不冒萬死哀籲於天地父母之前,伏乞聖明,上念國體之非輕,下憐臣言之由中,亟命還收臣新授職秩,改卜賢德,以安微分,以慰物情,千萬幸甚,臣無任戰灼隕越之至,謹昧死以聞。答曰,省疏具悉卿懇。噫,自古拜相者幾何,而豈有若卿者乎?噫,先卿,自嗣服初,官以下大夫事我幾十年,入閣亦幾十年,一國元輔亦幾十年。噫,爲國苦心,所倚者惟輔相,故畀先卿調劑之任,調劑鹹酸。噫,協贊之諸相,已作古人者多,每念宗國,追思先卿,愴感者多矣。于今望八,金甌枚卜,奚待魏侯之李克,而予之屬意蓋久。故已示于相臣,何待加卜,而但暮年,欲尊國體,循例命卜,旣已卜卿,捨卿誰先?卿須思先卿爲國殫竭之誠,顧小子暮政新卜之意,安心勿辭,卽起視事,弘濟時艱,拜相多日,其章杳然,心甚泄泄,今覽卿章,若見卿焉。其尤異者,加卜兩臣,從兄弟,俱是三代繼相者也。予意若此,卿何不諒焉?宜體宜體。仍傳曰,遣史官傳諭。
乙酉七月十一日卯時,上詣義烈宮。擧動入侍時,行都承旨尹得養,左承旨鄭尙淳,右承旨金華鎭,左副承旨李命植,右副承旨洪樂純,同副承旨金致讓,假注書李思祚·安廷玹,記事官洪彬·姜彝福以次隨駕。上具翼善冠·袞龍袍,出廣達門外乘輦,進湯劑。李命植曰,兵曹判書沈鏽,以病不進矣,又爲出牌乎?命書傳旨曰,三昨,已知兵判本職許遞,其代,綾恩君具允明除授,先隨駕後謝恩。出傳敎上出興化門時,以不以夜照介作路下敎曰,卽令回陣由夜照介前路,而首唱誤作路者,令該府拿處,可也。上義烈宮門外下敎曰,俄者首唱拿處下敎勿施。上入義烈宮,命金華鎭陪敎文,進去奉安時,上出御于義烈宮廳事下敎曰,諸承旨入侍。榻敎諸臣以次侍立。上曰,私家延諡時拜禮,何如?金致讓曰,私家則四拜矣。華鎭曰,世孫不可以主人之禮四拜矣。錦城尉朴明源曰,四拜似合宜矣。上曰,當以義起,世孫先後四拜,可也。世孫行禮後,上曰,諸臣退出,禮房承旨·史官待外,更待入侍,可也。命金華鎭入侍,命讀行禮笏記後,上曰,承史少退,春坊入侍時同入,可也。命金華鎭入侍,命朴明源讀祭文訖,上曰,以笏記次第行禮,可也。進湯劑後,上曰,還宮時刻,待初嚴下擧行。榻敎上還宮入崇政門內住轎,命召挾輦將下敎曰,輦軍善饋,可也。顧兵曹判書具允明下敎曰,以春等試射武藝別監賞布內入,可也。進湯劑後,命尹得養讀右議政金致仁疏。上曰,大臣疏批,豈可踰日乎?仍賜批,命書傳旨曰,江原監司閔百興,明日辭朝,其令晝講,同爲入侍。傳敎仍下敎曰,先晝講後揀擇,只入正時,待下敎入侍事,分付,可也。上還入大內。
上在慶熙宮。停常參,只晝講。
午時未時,日暈。
藥房都提調洪鳳漢,提調朴相德,副提調尹得養啓曰,昨日動駕,侵夜還宮,伏未審夜間,聖體調攝,若何?寢睡·水刺之節,亦何如?行禮伸懷之餘,惠嬪宮氣候,何如?世孫宮氣候,何如?臣等,不任區區伏慮,敢來問安。答曰,知道。氣則一樣,惠嬪·世孫氣候,亦一樣矣。
中宮殿·惠嬪宮,藥房口傳問安。答曰,知道。
金華鎭啓曰,上番檢閱洪彬,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李命植,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂純啓曰,憲府監察茶時,諫院許久闕啓,事甚未安,除在外外,未肅拜不爲行公人員,竝卽牌招,何如?傳曰,允。
金華鎭啓曰,預備兼春秋權啓學,身病猝重,勢難察任,今姑減下,其代,令該曹卽爲口傳差出,何如?傳曰,允。
吏曹口傳政事,兼春秋單,許洉。
備忘記,傳于金華鎭曰,和吉駙馬,定於行副護軍具顯謙子敏和,分付該曹。
傳于李命植曰,世孫今番初行禮,春桂坊官,弓子一張賜給。
傳于金華鎭曰,再明日,當爲香祗迎,儀注及時刻單子置之,晝講爲之,兼行次對。
有政。吏批,判書徐志修牌不進,參判元仁孫進,參議洪樂命進,右承旨金華鎭進。
以成天柱爲大司諫,鄭宲爲右副賓客,申尙權爲吏曹正郞,李彦五爲校書校理,韓翼謩爲社稷提調,具允明爲軍器提調,具敏和爲綾城尉,具允明爲訓鍊禁衛御營提調,具敏和今超順義,依法典初授。
兵批,判書具允明病,參判趙榮進病,參議李海重病,參知朴盛源入直進。啓曰,判中樞府事,今方有闕,輔國知事洪啓禧,從座目依例陞付之意,敢啓。傳曰,知道。
判府事單洪啓禧,副司直沈鏽·李基敬·兪漢蕭,副司勇李道徽。
李命植,以兵曹言啓曰,本曹正郞尹弘烈,身病猝重,勢難供職,累度呈狀,實病旣如此,則宿衛重地,不可久曠,今姑改差,何如?傳曰,允。
金華鎭,以禮曹言啓曰,和吉翁主駙馬三揀擇,今已行之,嘉禮廳爲先排設然後,凡諸等事,可以磨鍊,都監郞廳差出擧行,何如?傳曰,允。
刑曹判書黃仁儉疏曰,伏以臣,失汗添病,神精迷瞀,過政多錯,中心愧恧,計急一遞,罪積屢違,金木之誅,席藁以俟,不自意曲蒙涵貸,罰止罷官,前後飭敎,有若慈父之詔迷子,闔門感泣,不知死所,蹙伏省愆,彌增駭惕。曾未數日,敍命忽降,仍伏承秋曹新除,負罪賤臣,何以得此?惝怳震懍,尤不省其所措也。仍念臣之强疾從仕,隨衆奔趨者,只出於感激恩遇,圖報塵刹之計,而材識鹵莽,涓埃未效,行止冥擿,譏笑難免,常恐貽累於聖簡,每慮見非於公議,有時乎鐵限自畫,株守靡變者,直是萬不得已,而情未見暴,跡近占便,此臣所以慙惶欲死,惟願早伏刑章者也。且臣素患痰症,近益辛苦,胸脅剌疼,眠食俱失,喘喘委頓,不類生人,詞訟劇務之實難堪承,非比前日之或可强策也。玆敢不避煩猥,據實仰暴,伏乞聖慈,天地父母,俯加諒察,亟命鐫遞臣職,仍治臣逋慢瀆擾之罪,以嚴邦憲,以勵群工,不勝幸甚。答曰,省疏具悉。頃者處分,旋卽敍除,意俱在矣。冢宰雖固辭,熟手之曹,又何辭焉?今者特除,以漢之定國期卿,卿其勿辭,俟少間行公。
判義禁李昌壽疏曰,伏以臣於千萬匪意,伏奉除旨,以臣爲崇政大夫兼判義禁府事者。臣,驚感惝怳,五精爽惑,誠莫知措躬之所也。夫從六卿而進崇秩,峻選也,長一府而主議讞,重任也。歷數廷臣,曷嘗有如臣無似,而叨是職者乎?論其功能則蔑矣,語其望實則淺矣。特以資歷之稍久,致有廟剡之謬擧,而一品簡擢,非如庶官序陞,則今玆恩命之降,無論臣私心恧蹙,其所以累則哲之明而駭四方之聽者,果,何如也?臣本空疎陋劣,文質無底,偏蒙洪造,濫廁卿列,涯分之溢,固已久矣。集木履氷,未足以喩其危懼,而今又冥升不已,至此之極,小器之盈,過福之災,猶屬臣一身顚沛,而畢竟僨國事而孤聖恩,決知其必無幸矣。玆敢略暴衷懇,冒瀆宸嚴,伏乞聖明,曲垂鑑諒,將臣新授職秩,亟行收還,以重公器,以安賤分,不勝大願。答曰,省疏具悉。今卿此任,可謂晩矣,卿勿過辭,從速行公。
檢閱洪彬疏曰,伏以臣本魯姿,濫蒙洪造,早竊科第,已犯一不幸之戒,旋忝翰苑,恒切萬不似之愧,日覲耿光,榮耀雖極,反顧私分,踧踖靡容,區區所自勉者,惟在於筋力奔走,以爲一分報效之道,而第臣有情私之萬萬悶迫者。臣之偏母,素有關格之症,發作無常,近當換節之時,一倍陡劇。又添暑癨,吐瀉兼發,膈滯而食飮不下,頭眩而寒熱迭攻,舊症新恙,俱涉危劇,臣自聞此報,方寸焦灼,按住不得。玆敢不避瀆擾之罪,略暴微懇,徑出禁門,伏乞聖慈,俯垂諒察,亟賜鐫削,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭,護焉。
江原道觀察使閔百興疏曰,伏以臣,猥承藩命,逃遁不得,行將祇辭宸陛,而臣之父母墳山,在於廣州地矣。逖違丘墓,最是至情之難抑,瞻望松楸,自切寤寐之怵惕。玆敢冒死呼籲於慈覆之下,伏乞聖明,特許歷省,以彰恩榮,以伸情理,千萬幸甚。答曰,省疏具悉。卿其依所請歷省焉。
敦寧府都正李昌儒疏曰,伏以臣與新除同敦寧臣韓光會,爲內外兄弟,本府則雖無當避之法,而近來堂郞竝帶者,或有引以爲遞者,區區處義,亦難異同,乞命該曹照例稟處焉。答曰,省疏具悉。旣無應嫌,則末世謬習,其何言乎?爾其勿辭,從速察職。
以司諫洪檍,正言李世演,牌不進罷職傳旨,傳于李命植曰,只推。
敎江原道觀察使閔百興書,王若曰,自昔柱石楨幹之需,外試是務,在今藩維咨詢之責,東顧甚難,卿有二千石良材,予托八百里方面。惟卿,盛世人物,大家風儀,襲名祖而勵忠,事君有補衮之願,踵賢兄而登籍,臨朝慰亡鑑之悲。已別利於歷州郡之辰,晩成何喜,自出身而登大夫之列,顯庸方專。銓部之佐政惟淸,雅望雖屬於處內,錦節之因病終遞,大手嗟遲於省方。迺眷一面江原,久貽九重宵旰,火耕板屋,蕭然邑里之人烟,海鹹山磽,艱哉橡葛之生活。令雖嚴而松禁頗弛,利全歸於京商,稅差寬而蔘價轉騰,害反滋於峒戶。矧今歲又經於秋澇,顧吾民專仰於旬宣。玆授卿以江原道觀察使兼兵馬水軍節度使巡察使原州牧使,卿其益勵素心,祗服寵命,聽斷惟允,盍追召伯蔽芾之棠,黜陟必嚴,宜攬范君澄淸之轡。惟寬厚常所深賞,當勉毅剛,非綜釐無以克竣,益思勤勵,自餘裁稟,厥有典常。於戲,哀此方水旱霜雹之頻年,宜察民足而君足,況爾家肺腑股肱之累世,亦念國休而身休,推先卿未究之功,予有感者,體暮年特簡之意,汝其欽哉。故玆敎示,想宜知悉。副修撰知製敎金載順製進
下直,江原監司閔百興,多慶浦萬戶丁載興。
乙酉七月十二日巳時,上御德游堂晝講。江原監司·兩司同爲入侍時,同知事元仁孫,特進官鄭光漢,參贊官李命植,侍講官金魯鎭,檢討官具庠,假注書安廷玹,記事官柳宅夏·姜彝福,武臣沈義希,江原監司閔百興,正言李東顯,持平兪恒柱,以次進伏訖。金魯鎭進讀近思錄自將脩己,止仲尼之才之美。上曰,之字似無力矣。魯鎭曰,之字頗有力矣。具庠曰,此如周公之才之美之語,則之字未必有力矣,此是過去語下字也。魯鎭繼讀下大文止弘之而已。上讀新受音,自將脩己,止弘之而已。進湯劑,魯鎭起伏陳文義曰,將脩己章與論語不重章相表裏,而魯論則以忠信爲主,主乎實也,此章則以急賢爲主,主乎爲忠信之道也。語各有主而互相發明,參看則有益於學矣。至於下章以不及古人爲病源,存意不忘云者,好矣。聖賢自期,常以不及前聖爲病,則可得希聖之極工,則其要則在於存意不忘四字,伏願留神焉。上曰,所奏是矣,當體念焉。庠曰,古人之言,引而不發者,欲學者自得之,橫渠答范巽之之言,亦此意也。濂溪令學者,尋孔·顔樂處,朱子發之曰,從事於博約,則庶幾可得,若欲令學者,尋自己病源,則當從事於謝氏所謂,性偏難克處克將去之說,此爲矯氣質之方矣。上曰,所陳是矣。元仁孫曰,擇善固執,是聖門極工,而擴充則大矣,此亦在於勤忽之間耳,伏願留念焉。上曰,當留心矣。鄭光漢曰,儒臣悉陳,臣則別無可陳矣。李命植曰,臣與特進官之言同矣。兪恒柱進前曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條恒柱曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條恒柱曰,新除授持平李澤遂,時在平安道成川地,請斯速乘馹上來事,下諭。上曰,依啓。出擧條李東顯進前曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條東顯曰,新除授獻納金敎材,時在忠淸道公州地,請斯速乘馹上來事,下諭。上曰,依啓。出擧條進湯劑後,閔百興進前。上曰,關東欲試卿,勉力,可也。且有可稟事乎?百興曰,關東松,大關國用,而近者山顔濯濯,臣當下往別禁,而自朝家節用,亦好矣。上曰,予常申飭,而卿亦善守法,可也。百興曰,火田延燒大山,火所及處,蔘不生云,此甚可悶矣。上曰,生蔘之道,自在於拊恤吾民,而火田應耕處,則不可禁也。命宣諭別諭後,命賜弓矢。上曰,承史外諸臣退出。命書傳旨曰,今番擧動時前排各五雙擧行,而今番有挾輿軍,倭槍置之,其軍一百名替運隨駕事,分付。出傳敎命讀黃仁儉辭秋判疏,李昌壽辭判義禁疏,閔百興請省墳疏,洪彬辭檢閱疏,李昌儒辭敦寧都正疏後,竝以次賜批。命進湯劑,承史以次退出。
上在慶熙宮。停常參·經筵。
尹得養啓曰,右副承旨洪樂純,今日不爲仕進,卽爲牌招,何如?傳曰,允。
金華鎭啓曰,臣依定式,今日進詣崇政殿月臺,入直禁軍等戎器服色點考,則竝皆無頉,仍以傳敎內辭意,勞問則亦皆好在云矣,敢啓。傳曰,知道。
同副承旨金致讓疏曰,伏以臣母,當此涼熱殊候,偶爾脫着失宜,感症外侵,頑痰內膠,胸膈痞悶,有時刺痛。神精昏瞀,委在牀席,臣左右扶將,方事藥餌,以此情理,旣無時日供職之望。玆敢急治短章,疾聲呼籲,伏乞天地父母,亟遞臣職,以便救護,仍治臣罪,以肅朝綱幸甚。踏啓字。
備忘記,傳于金華鎭曰,承旨有闕代,前承旨李翼元除授,牌招察任,房順房。
傳于金華鎭曰,綾城尉官敎,待下敎爲之事,分付吏曹。
備忘記,傳于金華鎭曰,武藝廳秋等試才時,金澤澄,鳥銃貫三中,直赴殿試。
金華鎭啓曰,明日次對,兩司無進參之員,除在外外,未肅拜不爲行公人員,竝待開門牌招,以爲入侍之地,何如?傳曰,允。
金華鎭啓曰,明日視事,香祗迎相値,頉稟。傳曰,知道。
上在慶熙宮。停常參,只晝講。
香祗迎罷後,政院·玉堂·藥房口傳問安。答曰,知道。
金華鎭啓曰,假注書李思祚,身病猝重,勢難察任,今姑改差,何如?傳曰,允。
李思祚改差代,以任希雨爲假注書。
李翼元,以春秋館言啓曰,卽接江華留守金尙翼啓下狀本,則藏史閣內北邊第一間斑子第二井滲漏云。史庫雨漏,旣在閣內,事甚驚慮,不可不趁卽奉審修改,急速發遣郞廳,擇日擧行,何如?傳曰,允。
尹得養以宗簿寺言啓曰,觀此江華府留守金尙翼狀啓,則璿源閣內北邊第一間第一椽間仰壁滲漏一處,第四椽間仰壁二處剝落,第二間閣門內有雨漏,仰壁剝落一處云。璿源閣內,雨漏至於如此,事甚驚慮,趁速修改,不容少緩,依例發遣本寺郞廳,卽爲修補之意,分付該曹,該道該府,何如?傳曰,允。
兵曹判書具允明疏曰,伏以臣,昨於班聯之中,忽伏承本兵除旨,鑾蹕已戒,陪扈有命,未暇他顧,冒沒趨承,惶霣恧蹙,經宿靡措。夫中權,重任也,實非如臣譾劣,所可擬議者,當初僥濫,固已萬不近似,而或者日月之明,偶有遺照,不知臣不肖,而欲一試可也。及其絲毫莫裨,短拙畢露,則伏想聖明,旣盡俯燭其伎倆矣。今玆誤恩,尤是夢想之所不及,反復思惟,臣誠莫曉其何說也。念臣,偏蒙我殿下不世之恩,從前兜攬,摠踰涯分,歷長華膴,殆無虛歲,過福之憂,日夜交中,積瘁之祟,病又侵尋,前春鞶褫之命,寔出曲遂之恩,臣方感祝洪私,優遊散秩,庶幾爲隨分自效之圖,不意爲月未及半年,交遞不過一人,而乃復須以臣而代之,私心惶蹙,固勿論,豈不重有乖於淸明綜核之政哉?惝怳震越,若不知恩數之爲感,寵命之爲榮者,然臣情到此,誠亦慼矣。決不可副急暫出,而爲因仍盤礴之計。玆敢冒入文字,略控微懇,伏乞聖明,俯加諒察,亟許鐫免,使公器無曠,私分獲安,千萬幸甚。答曰,省疏具悉。卿勿過辭,從速行公。
傳于金華鎭曰,兵曹判書疏批已下,卽爲侍衛入侍。
傳于李命植曰,判義禁李昌壽,承批後尙不出肅,牌招,使之同爲入侍。
吏曹判書徐志修疏曰,伏以臣於病伏垂死之中,伏承銓部除命,而縷息澌綴,殆無省覺,天牌屢辱,俱犯違逋,數行文字,亦無以締成,一味泯伏,居然已多日矣。尤不勝萬萬惶蹙,玆敢力疾哀籲,仰冀仁天之垂矜也。蓋臣癃疾之狀,已蒙天鑑之俯燭,屢被悶憐之恩言,而乃自數十日前,添得毒痢,症形屢變,眞元大脫,日夕昏昏,隔死如紙。此實通朝之所共諒,卽使幸而得活,其復起爲平人之事,則決不可以歲月期,顧此冢宰重任,豈容抛委於牀笫之身,任其瘝曠而已乎?臣於見職,卽是已試蔑效之地,伎倆旣殫,纇拙畢露,宜不敢再玷,以累聖簡。況今病勢危惡如此,元無官職之可論,今於疾聲之呼,神短氣促,區區苦懇,未暇悉暴,惟願天地父母,特加憐察,亟賜鐫削,俾得安意調息,以尋生路焉。且臣兼帶文任,從前私義,實有所不敢冒據者,固嘗引懇力辭,必遞乃已,而頃又誤恩荐加,虛縻日久,每一念至,輒覺怵然驚憂。此尤爲臣添病促命之端,竝乞卽許遞改,仍命選部,勿復檢擬,實不勝千萬懇祝。答曰,省疏具悉。冢宰新命,意固有在,兼帶文任,所辭太過,卿恙業已知矣。何待卿章,而莫重銓長,豈可昨除今遞?卿其勿辭,調理行公。判付內,不無參酌,以制書有違公律,勘處放送事判下矣。孫錫謨,以制書有違公律,杖一百收贖,放送之意,敢啓。傳曰,知道。
又以義禁府言啓曰,時囚罪人中樞經歷李彦培,以制書有違私律施行事,傳旨啓下矣。特敎定律名者,勿捧原情,直爲草記勘處事,已有定式。李彦培以制書有違私律,杖一百,盡奪告身,而杖則依例收贖,放送,何如?傳曰,允。
乙酉七月十四日辰時,上崇政殿月臺香祗迎入侍時。行都承旨尹得養,左承旨鄭尙淳,右承旨李翼元,左副承旨金華鎭,右副承旨李命植,假注書李思祚·安廷玹,記事官柳宅夏·姜彝福以次侍立訖。上具翼善冠·袞龍袍,崇政殿東階上降輿時,命李翼元讀祭報府,上步至版位,上祗迎,崇政門前乘轎時,進湯劑。上還入大內時,命召守僕下詢曰,城隍神祝,何以書之乎?對曰,以王若曰書之矣。上下敎曰,晝講次對,卽爲來詣。出駕敎上還入大內。
乙酉七月十四日午時,上御資政殿晝講。大臣·備局堂上引見入侍時,特進官洪象漢,知事鄭弘淳,參贊官金華鎭,侍講官李在協,檢討官金載順,假注書安廷玹,記事官柳宅夏·姜彝福,事變假注書朴弼淳,武臣李命峻,司諫洪檍,持平兪恒柱,領議政洪鳳漢,左議政金相福,刑曹判書黃仁儉,禮曹判書金尙喆,副護軍具善復,訓鍊都正李章吾,左尹金善行,右尹徐命臣,吏曹參判元仁孫,工曹參判洪麟漢,副司直李溵以次進伏訖。李在協進讀近思錄自今且只將,止開太平。上讀新受音自今且只將,止開太平。在協起伏陳文義曰,此章旣言尊德性,兼言道問學,竝稱知行,如輪翼之不可廢一。此與魯論博約之訓,相爲表裏,而一有背違而懈怠,則無以得警責之效,此實聖學上工夫之不可不益加省察者也。上曰,所陳是矣。金載順曰,此章以上段觀之,主乎省察上言之,而論其歸重處,則只在於存心之要,聖人博約之工,尤當無忽於存心之要訣矣。伏願體念焉。上曰,當體念矣。鄭弘淳曰,下學上達之工,推以至於帝王爲萬世開太平之業者,不越乎立志二字,王者太平之業,必以吾身親見爲志,則可無安小成之患矣。伏願留神焉。上曰,可不體念。洪象漢曰,凡事俄頃閑度則有弊,而於帝王之學,尤然矣。若以俄頃閑度爲戒,則萬機無曠,而自臻開太平之業,請留念焉。上曰,暮年心許民國,豈可忽於俄頃閑度之戒乎?金華鎭曰,儒臣已畢陳,臣不架疊矣。金相福進前曰,聖體調攝,若何?寢睡·水刺之節,亦何如?上曰,竝一樣矣。洪鳳漢進前曰,中宮殿氣候,何如?上曰,善過矣。鳳漢曰,惠嬪氣候,何如?上曰,善在矣。鳳漢曰,王世孫氣候,何如?上曰,一樣矣。進湯劑後,鳳漢曰,此五度狀啓,乃守禦使金陽澤,今秋南漢,以後營屬竹山車輪操取稟也。鎭撫使金尙翼合操取稟也。慶尙左兵使趙,右兵使李逸濟軍兵習操及營將巡點取稟也。咸鏡南兵使李昌運,本營前中後及別中營別中司習操及左右營所管邑鎭堡,各其官鎭門聚點取稟也。諸道停操已久,而北道詰戎尤重,竝依狀請擧行事分付,何如?上曰,依爲之。出擧條鳳漢曰,北道市事,旣有成規,而繡衣之不可廢者,聖意有在,今年又當雙市,尤當加意。前校理尹蓍東與應敎李在協兩人中,可以差送御史,而蓍東則不無難處之端矣。上曰,李在協下送可也。出擧條鳳漢曰,近來紀綱解弛,譯官輩全不畏法,東萊出使之倭譯,竣事後,不惟不卽上來,或有仍爲居接於東萊近處諸邑。此輩身係譯院,固不敢任意遠離,設有鄕居資生之計,諸道諸邑,何處不可,而必就於倭館不遠處者,究其情狀,自有不言中萬萬痛惋者矣。苟使漢淸譯官之往來灣上者,若移居於西關,則朝家其將置而不問耶?其罪不可赦,其漸不可長,自本院,今方申飭督還,而今秋前,若不捲歸,則渠輩固當準律嚴繩,任其淹留,不爲逐還之地方官,當請拿問處之之道臣,亦難免其責。此後出使者,竣事後,計日還現,如其不然,東萊府使與中間遲留處地方官,這這論罪事,定式施行,何如?上曰,依爲之。今聞所奏,卽予四十載初聞,其涉可駭,若此而邊政,豈不疎虞乎?豈徒地方官,其若踰限,北道勿限年定配。出擧條具允明曰,陵幸時十里外斥候,例自守摠兩廳擧行,而當日回鑾時,則或行或否矣。今番何以爲之乎?上曰,置之。出擧條允明曰,今此王世孫隨駕時挾輿軍,依例擧行事命下矣。若依常時例磨鍊,則當爲二十名,以此陪衛,實有些少之慮,在前東宮郊外擧動時,挾輿軍或四十名·或六十名擧行矣。今亦依此例磨鍊,似得便當,敢此仰稟。上曰,以三十名替運可也。出擧條允明曰,西籍田馨香閣與粢盛庫,盡爲頹圮,不可不急時修改。故今方鳩聚經紀,而其中役糧,尤極艱辛,若自朝家,劃給附近邑儲置米數十石,則庶可完役,敢此仰稟。鳳漢曰,西籍事,勢不可不趁今重修,所入物役,旣皆拮据,米則二十石庶可繼用,長湍·豐德儲置米各十石劃給,令本官,定色吏輸納,儲置若不足則以常賑穀折定,使之作米以納爲宜矣。上曰,依爲之。郞廳擇送可也。出擧條鄭弘淳曰,宗親府奴婢各十口賜給事,有昨年特敎,該府方望定請劃,成命之下,卽當奉行,而均役初頭,京各司奴婢,盡屬地部,貢木則自均廳給代成案啓下之後,雖一口,毋得增減事有傳敎,到今自本曹,有不敢循例擧行,敢此仰達矣。上曰,卿奏是矣,置之可也。出擧條上命具善復進前。上曰,武藝廳銃南飛介,以都監新造先給,而自軍器寺,送價于都監可也。善復曰,訓局物力凋殘,蓋由糧餉廳不足之故也。弘淳曰,糧餉廳事,言端旣發,敢復仰達矣。訓局責應之需,專以各屯收稅爲恃,年前令各其地方官,句管收納,又以解由,拘礙定式,則各官擧行,宜其着實,而專不動念。卽今稅納之全數愆期者,殆過六七邑,甚至於再昨年稅納,有尙今未納者,今方定限督飭,而終復遷延,則其在重軍備杜後弊之道,不可不一番嚴處矣。上曰,聞甚寒心。此後若或不勤者,隨聞以奏,當重繩矣。出擧條洪檍曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條檍曰,新除授大司諫成天柱,時在江原監營任所,請斯速乘馹上來事下諭。上曰,交龜後自當上來,勿爲下諭。出擧條兪恒柱曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴覈得情。上曰,勿煩。出擧條恒柱曰,太丁凶逆,前古,所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條恒柱曰,槐院新進回剌之規,必待諸先進,盡書謹悉然後許參,乃是三百年古例也。今番新來回剌時,以權知正字金文鐸,獨不書謹悉之故,本院下吏,疲於去來,私自貽賂於文鐸之傔人,而始得受出謹悉。此說傳播,流入於諸新來之耳。故新來諸人,大以爲駭,不參免新之坐,一時罷歸,堅執引嫌,請先進屢次出令,無數往復,至於數十日之後,始乃許參,此實前所未有者。文鐸,若嚴束下隷,豈有如此不美之事?聽聞俱駭,莫不傳說,請權知承文副正字金文鐸削職。上曰,依啓。出擧條進湯劑後,鳳漢曰,藥房提調之兼帶經筵,似若便於臨急推移,而實則亦有相礙之時,提調朴相德經筵之任,今姑許遞。且聞諸經筵間,或有故云,在外人,一體許遞,以爲備員之地,何如?上曰,依爲之。出擧條仍下敎曰,同經筵朴相德及在外經筵竝許遞。出榻敎命書傳旨曰,右副承旨洪樂純許遞,其代,前承旨尹東昇除授,牌招察任,房順房。出傳敎上命承史外諸臣退出,命華鎭讀吏判徐志修疏賜批。上曰,領左相更爲入侍。榻敎洪鳳漢·金相福進伏。上命華鎭讀禁府公事,以趙㻐放送,使之公廨修史,孫錫謨收贖放送,金東稷以國子施行事判付以下。上曰,今日入啓諸狀啓,竝卽稟處可也。鳳漢曰,此咸鏡監司趙雲逵狀啓也。枚擧會寧府使許瑬牒呈,本府開市時,牛馬料所用常平廳耳麥茂山三百石,富寧二百石移劃事爲請矣。會寧元會耳麥數旣不多,年年移劃,便成前例,依狀請施行,今此所請者,乃是邊市所關,而不請備局稟處,直請該曹稟處,雖據前規,終涉不察,此後則毋得襲謬,關由廟堂之意,一體分付,何如?上曰,依爲之。出擧條鳳漢曰,三度狀啓,乃統制使尹泰淵,本營屬右道舟師閑山前洋,設行秋操及慶尙左道·全羅左右道·忠淸道水操,依例擧行事取稟也。全羅兵使李敬懋軍兵秋操及營城將巡點取稟也。永宗僉使李邦一水陵操取稟也。諸道旣皆許操,此亦不宜異同,竝依狀請擧行之意,分付,何如?上曰,依爲之。出擧條鳳漢曰,此忠淸監司具允鈺債弊狀啓也。上命書傳旨曰,噫,聶夷仲詩不照綺羅筵,遍照逃亡屋。噫,顧今生民之困窮,此詩正所謂予也,頃者關西效孟嘗君時馮驩故事,已行此例,而於統營,亦爲下敎,聞湖西此弊,適値道臣辭朝之時,故面諭下送矣。今覽狀聞,至於負債之民,願爲官賤。噫,若恫在己,其無此擧,此民之抱冤,可勝道哉?噫,豈惜萬五千兩錢貨,以貽衆民之冤?依狀請不踰月特爲蕩減,末端稟處事,軍校料布,亦不可不顧,而若復給錢,此卽除一弊而生一弊也。令廟堂,從長商確,登對時以稟。出傳敎諸臣以次退出。
上在慶熙宮。停常參·經筵。
夜三更,月食。流星出胃星下,入南方天際,狀如拳,尾二三尺許,色赤。
藥房都提調洪鳳漢,提調朴相德,副提調尹得養啓曰,伏未審夜間,聖體若何?寢睡·水刺之節,亦何如?今日,是日次,臣等,當率諸御醫入診,詳察聖候矣。臣等,區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
李翼元啓曰,明日常參·經筵,取稟。傳曰,停。
金華鎭啓曰,大司憲黃景源,持平兪恒柱呈辭,執義李憲默,掌令徐秉德·李行源,持平李澤遂在外,今日以監察茶時之意,敢啓。傳曰,知道。
鄭尙淳啓曰,假注書任希雨,時無職名,令該曹依例付軍職,冠帶常仕,何如?傳曰,允。
金華鎭,以都摠府言啓曰,今日入直內三廳武兼禁軍及軍兵等,當爲中日習射,而月食齋戒相値,不得爲之之意,敢啓。傳曰,知道。
李翼元啓曰,檢閱洪彬,由限已過,卽爲牌招入直,何如?傳曰,允。
傳于李翼元曰,禮判入侍。
又傳于李翼元曰,注書一員待令。
乙酉七月十五日申時,上御興政堂。禮判入侍時,禮曹判書金尙喆,右承旨李翼元,假注書任希雨,記事官洪彬·姜彝福以次進伏訖。上曰,奉審處,果何如?而莎草枯損,亦不大段乎?尙喆曰,臣謹馳往奉審,則初無頉處,莎草則間有枯損處矣。上曰,昭寧園莎草修補,以二十四日擧行,告由祭·告安祭祝文製下時,則卯時爲吉云,以此擧行。繕工監役一人·守奉官一人兼監役,而浮草與凡諸等事,依例擧行事,令該曹卽爲分付。今番曉頭,先行告由事畢,仍行告安祭,二十三日同爲傳香,而當親傳香,以此分付。儀注時刻單子則置之,時刻,辰正三刻待下敎只入正時。出傳敎上曰,二十一日崇政殿月臺,當行望拜禮,儀注時刻置之,時刻,辰正一刻待下敎只入正時。勿出朝報上曰,奉審時,旣有辭朝復命,修補時除朝辭往來,入來後入侍以奏。出傳敎諸臣以次遂退出。
上在慶熙宮。停常參·經筵。
尹得養啓曰,明日常參·經筵,取稟。傳曰,停。
尹東昇啓曰,憲府連日監察茶時,諫院闕啓,事甚未安,兩司除在外式暇外,不爲行公人員,竝卽牌招。持平李澤遂,自鄕上來云,一體牌招,何如?傳曰,允。
又啓曰,大司憲黃景源,持平李澤遂牌不進,執義李憲默,掌令徐秉德·李行源在外,持平兪恒柱式暇,今日以監察茶時之意,敢啓。傳曰,知道。
備忘記,傳于尹東昇曰,動駕前例試射時,駕後崔孝昌,駕前羅星五,柳葉箭四中,軍職崔挺天,片箭二中,駕後李天福,片箭三中,金泰業·韓大寬,片箭二中加資。宣傳官吳載熙·田光羽,片箭二中陞六,駕後閑良金弼箕,駕前閑良金宅夏,片箭二中直赴殿試。
備忘記,傳于尹東昇曰,今下弓矢,永達萬戶朴守文處給送。
傳于尹得養曰,儒臣持警世問答入侍。
尹得養啓曰,卽者吏曹郞廳來言,今日爲政事命下,而判書徐志修陳疏受由,參判元仁孫,參議洪樂命俱以病不來,不得開政云,參判·參議,卽爲牌招開政,何如?傳曰,允。
有政。吏批,判書徐志修陳疏受由,參判元仁孫進,參議洪樂命牌不進,右承旨李翼元進。啓曰,判書徐志修陳疏受由,參議洪樂命牌招不進,小臣獨政未安,何以爲之?敢稟。傳曰,仍爲之。
以鄭景仁爲正言,鄭履煥爲兼弼善,李一曾爲吏曹佐郞,丁範祖爲典籍,金尙喆·金陽澤爲知經筵,沈鏽爲同經筵,辛命喆爲成歡察訪,金龜柱·徐命善漢學敎授單付。
兵批,判書具允明病,參判趙榮進病,參議李海重入直進,參知朴盛源病,右承旨李翼元進。兵批啓曰,曹司衛將金勉行,以病呈狀,故調理之意題送矣。今又呈狀內,素患泄痢之症,當暑添劇,時月之內,萬無差復供職之望云。實病旣如是彌重,則不可强令察任,今姑改差,何如?傳曰,允。又啓曰,景福宮衛將金廷寶,素患痰癖之症,近又添劇,旬月之內,萬無起動供職之望,呈狀乞遞,輪番之任,不可久曠,今姑改差,何如?傳曰,允。
以田光勳,副護軍單付,金致讓·洪樂純,副司直單付,任希雨,副司正單付。
尹東昇,以義禁府言啓曰,成歡察訪李益普,卽爲拿問,直施制書有違私律勘處事,前已判下,而李益普,今方拿囚,依判付以制書有違私律,杖一百,盡奪告身,而杖則依例收贖,放送,何如?傳曰,允。
副司直金致仁疏曰,伏以叨被萬萬不稱之恩命,瀝血陳懇,冀幸準請,無久貽朝廷之羞,及奉聖批,勉諭諄摯,至於累十數行,而無非拳拳追念於先臣者。臣,祗受敬讀,五內摧激,尙何忍更自提說,以益不洎之悲,而恩敎之下,亦有不敢不仰復者。噫,從古以來,誰無君臣,而知奬之特殊,眷念之逾遠,豈有如先臣之所被於殿下者乎?臣雖愚迷,豈不知殿下所以拔?臣於人望之外滓穢之中,而有是命者,惟以先臣之故,而若臣之所不敢一日冒據者,亦以此耳。竊伏念先臣,遭遇聖明,協贊至治,言行事業,自有本末,布在一世之耳目,而臣以不肖,承藉餘蔭,出入淸要,曾不能繼述光顯於萬分之一,而反被人理所不忍之危辱,縱賴天日在上曲爲之地,而臣顧無復顔面可進於君臣之前。每一念至,痛觸心骨,尙可論於繼踵先臣之跡,而副殿下俯念先臣之盛意也哉?在聖朝綜理之政,亦不容徒以先故,猥收不才,況以已試僨敗於六卿之任者,進而升之於三事之列,豈有不重誤國事而終孤聖恩者乎?此臣所以受恩益隆,而循情益悲,不知措身之所者也。苟其不然,臣尙何惜於磨頂至踵,以報曠世之異渥也哉?且臣於聖批中三代繼相之敎,尤不勝怵然驚隕者。夫春秋,譏世卿,而歷代至今父子爲相,已不多有,至於三代相繼,尤絶無焉,此蓋以人才不必世出,相職不可苟襲故耳。況如臣家世寒,自臣祖父來,偏蒙兩朝殊知,連躋大臣,而門堂之內,崇顯比列,至於一時三相而極矣。私門盛滿,每顧懍然,只緣係戀遲回,不能早自引退,及有向來所遭,始獲薄從屛散,臣猶幸其因緣釁戾,滅景桑楡,庶無重犯神人之所惡,豈料事謬不然,一至於此?乃令古今所罕有之事,於臣而有之,臣心戰慄,固無論已,亦豈不有傷於國家重相之體也哉?臣以負罪賤品,坐逋威命,徒辱恩眷,虛縻隆銜,時日爲悶。玆不得不申控至懇,干瀆宸嚴,而區區拙訥之辭,一出肝肺,不敢修飾。伏乞聖明,念國之重任,不容冒濫,察臣之私情,有足哀憐,毋拘虛文,亟收成命,使國體無損,微分粗安,千萬幸甚,臣無任戰灼祈祝之至,謹昧死以聞。答曰,省疏具悉卿懇。初章之批,罄悉心腹,冀卿造朝,巽章又到,撕捱太過,何情志之不孚一至此哉?寔予誠淺,只自愧恧。噫,今予諭卿者有三焉,以卿列過中之被斥,決不可引嫌於大拜之後,一也。雖微官庶僚,旣授之後遂願,況輔相乎?以決難行之事,冀予,此亦恒日誠意之不孚也,此二也。噫,今於暮政,六卿猶擇,況三公乎?噫,今予雖衰矣,決不以只乃父之子有此卜。噫,四十年協贊,先卿爲國之忠,可質神明,屬意於卿,予量已久,今於新卜,捨卿誰先?噫,調劑之際,不協時議,受困豈徒一二,而吁嗟先卿,意在宗國,不敢便身,卽予所覩,卿亦想必家庭聞焉。噫,望八暮年,以先卿未了之事,望之於卿。噫,以卿父子恒日體國之誠,曷不念此?其若念此,不待敦勉,卿必幡然,卿須體小子慈念之志,顧今日國事之艱,安心勿辭,卽日視事,協贊弘濟。仍傳曰,遣史官傳諭。
副校理閔弘烈疏曰,伏以臣,受恩如天而不知圖報,未有如臣者,負罪如山而倖逭重辟,亦未有如臣者。聖明在上而未暴衷情,罪戾日積而反媒恩榮,中夜思惟,只增怵惕,實莫知措躬之所也。嗚呼,殿下之所以拂拭於臣,恩造於臣者,莫不以先臣之故,而臣則愚迷冥頑,不能奉承,臣之所以積犯違逋,自陷慢蹇者,此固罔赦之大罪,而殿下則曲賜寬貸,近補旋宥,除旨屢辱,淸銜依舊,滓穢賤臣,何以得此?臣誠惝怳感激,淚繼以血,況臣被譴之日,特命入侍,辭旨諄懇,諭之以念舊之意,責之以盡缺之方,至有人臣不敢聞之敎。臣於伊時,俯伏恭承,惶汗浹背,直欲鑽地以入而不可得也。噫,臣,世襲簪纓,受國厚恩,而自臣曾祖,至於臣身,事殿下凡四世矣。前後恩數之曠絶,已是罔極,而聖明之追念眷顧,愈往愈摯,臣雖頑如木石,區區寸丹,猶未全滅,其所以感激願忠之心,亦不敢終孤聖意,冒沒一出,只爲其少伸微分,以效叩謝之忱而已。今則數三登筵,昵近耿光,微衷粗伸,而至願幸遂矣。至若論思之任,啓沃之責,初非不肖如臣,所可承當,難冒之義,前後無異,其何可諉以已出,而若固有之耶?從玆以往,惟當亟解華貫,復尋本分,此臣之日夜所蘄祝者,今若憑恃寵靈,仍因盤礴,則臣之一己廉隅,雖不足恤,而玷辱名器,壞了官方,亦非細故,臣豈敢爲此哉?且臣偏母,素抱奇疾,源委已痼,自夏徂秋,諸症頓添,浹月調將,迄未差愈,而近日以來,本症之外,癖氣又肆,飮啖全却,轉側須人,臣方左右扶將,日事刀圭,以此情理,實無頃刻離捨之望。館銜之一日虛縻,尤增惶懍,玆敢疾聲號籲於慈覆之下,伏乞聖明,察臣微諒,憐臣至情,亟賜鐫削,以幸公私,千萬幸甚,臣無任屛營祈懇之至,謹昧死以聞。答曰,省疏具悉。首陳張皇,其涉過矣,爾其勿辭,救護焉。
正言李東顯疏曰,伏以臣於臺地,豈有一分堪承之望,而適値太廟展謁之日,義重陪鑾,不敢言私,章皇出肅,仍參侍臣之班,數次登筵,幸近咫尺之天,欣瞻耿光,倍激微忱,而見識空疎,未效一日之責,臺銜虛帶,徒積尸素之罪,每當故紙之謄傳,不覺惶汗之浹背,自顧多慙,人謂斯何?今以闕啓,牌召嚴臨,其在分義,宜卽趨承之不暇,而第臣有情私之萬萬懇迫者。臣母風痺之祟,卽是十數年痼疾,長時澟綴,藥餌爲命,近仍換節之時,猝發寒熱之症,渾身疼痛,肢節痿痺,飮啖頓減,精神昏眩,奄奄牀玆,眞元益陷。臣以終鮮之身,左右扶將,方寸煎灼,實無暫時離捨之勢,束帶供職,斷無其望,玆不得不疾聲號籲於仁覆之下。伏乞聖慈,俯垂矜察,亟命鐫削臣職名,俾便救護,仍治臣瀆擾之罪,以肅朝綱,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,護焉。
乙酉七月十六日午時,上御思賢閤。儒臣入侍時,左副承旨尹東昇,假注書任希雨,記事官洪彬·姜彝福,校理金龜柱,副修撰李晉圭以次進伏訖。上命龜柱讀警世問答,讀訖。又命晉圭,讀訖,又命東昇讀之,東昇讀訖。藥房提調朴相德,持湯劑入侍。上進御湯劑,相德先爲退出。上曰,望八,與世孫行禮,豈貽民弊?凡諸等事,一依近例,以儲置米會減,水刺間晝停待令置之,於陵所,只不可已者待令。旣已涼生,氷丁切勿待令,若有弊端,大殿·世孫宮薛里,當重繩,以此申飭。出傳敎吏曹參議洪樂命,司諫洪檍,持平李澤遂牌不進罷職傳旨。上曰,竝只推。出榻敎諸臣以次遂退出。
上在慶熙宮。停常參·經筵。
鄭尙淳啓曰,來二十一日朝參,敢稟。傳曰,停。
尹得養啓曰,右副承旨金華鎭,今日不爲仕進,卽爲牌招,何如?傳曰,允。
又啓曰,吏曹判書徐志修,除拜多日,由限已過,而尙不出肅,卽爲牌招察任,何如?傳曰,允。
尹東昇啓曰,憲府連日監察茶時,諫院許久闕啓,俱涉未安。兩司除在外·式暇受由外,未肅拜不爲行公人員,竝卽牌招,何如?傳曰,允。
又啓曰,大司憲黃景源牌不進,執義李憲默,掌令徐秉德·李仁源在外,持平兪恒柱式,李澤遂牌不進,今日以監察茶時之意,敢啓。傳曰,知道。
傳于李命植曰,儒臣持警世問答入侍。
李命植,以侍講院言啓曰,新除授右副賓客鄭宲,兼弼善鄭履煥,時在忠淸道忠州地。書筵入侍事緊,竝斯速乘馹上來事下諭,何如?傳曰,允。
尹東昇,以訓鍊都監言啓曰,新造旗麾祭,今月十八日子時放砲火吹打,設行於三淸洞之意,敢啓。傳曰,知道。
正言鄭景仁疏曰,伏以臣於屛伏訟愆之中,忽伏承諫省除命,負罪賤臣,何以得此?臣誠惝怳感激,莫省措躬之所也。噫,臣本至庸極陋,百不猶人,過蒙我殿下拂拭之恩,前後踐歷,罔非踰分,區區所自效,惟在於筋力奔走,不避夷險,而至於言議之地,自知萬萬不稱,從前除拜,不敢爲承當之計。只緣執守不固,義分是畏,昨年一出,果速重戾,事在倉卒,而醜拙畢露,誠出憂愛,而衷情所暴,論其負犯,合被顯戮,而惟我聖上,天地以曲庇之,父母以慈愛之,誨責之敎,至爲嚴截,而北塞薄竄,姑從涵貸,且惶且感,無所容措。曾不旋踵,恩宥特降,又未幾何,甄復如舊。臣於是,九頓感泣,不覺淸血之交逬也。固宜竭蹶趨承,少伸叩謝之忱,而舊愆追思,難以旣往而自恕,宿趼復叩,益覺情地之不安,鐵限在前,株守難改,反復思惟,承膺無路。且臣老父苫塊澌毁之中,積傷暑濕,長在牀笫,而近緣日候不調,脫着失宜,重添毒感,兼得暴泄,眞元澌脫,藥餌罔效,臣左右扶將,焦迫罔措。以此情私,亦無頃刻離捨之勢,召牌之下,隨詣闕外,敢控短章,疾聲哀籲。伏乞聖慈,俯賜矜察,特許鐫削,仍命選部,勿復檢擬,以安私分,以便救護,千萬幸甚,臣無任屛營祈懇之至,謹昧死以聞。答曰,省疏具悉。一時飭勵,何敢撕捱,數行謄傳,亦何難也?爾其勿辭,竢少間察職。
乙酉七月十七日申時,上御思賢閤。儒臣入侍時,同副承旨李命植,假注書任希雨,記事官柳宅夏·姜彝福,校理金龜柱,副修撰李晉圭以次進伏訖。上命龜柱讀警世問答,龜柱讀訖。又命晉圭讀之,晉圭讀訖,又命命植讀之,命植讀訖。上曰,噫,昔之張翰,秋風起思江東,今予則秋風起而望西郊,昨日秋氣頓生,益氣苶而氣何顧焉?此中其若連若此,爲晩稻,憊臥中用心。今日則日氣暖,於農事,可謂庶幾,秋暖亦不耐,可見其衰,而猶不敢怠。兩日召儒臣,命讀問答,因此有興慨者。噫,暮年一心,自勉自强,何敢曰衰?且申飭分館,意在飭勵,其宜勸課,再明日資政殿,三館分館人中,在京人,當依專經文臣製述例,先講後製,以觀其才。殿坐時刻,辰正三刻,而待下敎只入正時。試官,領相·守禦使·行司直李奎采,前參議權噵,前承旨李仁培,入直兩儒臣爲之。堂上侍衛繖扇,禁軍列立置之,只禮房承旨入侍。出傳敎上曰,莫重公事,掩置不奏,當該中官田宗成,越俸二等。出傳敎諸臣以次遂退出。
上在慶熙宮。停常參·經筵。
尹得養啓曰,明日視事,殿坐相値,頉稟。傳曰,知道。
尹東昇,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金華鎭,以都摠府言啓曰,軍兵等中日習射事,標信命下矣。雨勢如此,不得爲之之意,敢啓。傳曰,知道。
尹得養啓曰,吏曹判書徐志修,昨日違召,今日又不出肅,事甚未安,卽爲牌招察任,何如?傳曰,允。
金華鎭啓曰,憲府連日監察茶時,事甚未安,除在外外,未肅拜不爲行公人員,竝直牌招,何如?傳曰,允。
又啓曰,大司憲黃景源牌不進,執義李憲默,掌令李行源在外,掌令徐秉德,持平兪桓柱陳疏入啓,一員未差,今日以監察茶時之意,敢啓。傳曰,知道。
金華鎭啓曰,試官權噵,時無職名,令該曹口傳付軍職,何如?傳曰,允。
以江原監司成天柱狀啓,原州破面居良人李得奉等嚂死渰死事,傳于李命植曰,令本道恤典擧行。
金華鎭,以奉常寺言啓曰,東籍親耕田所種皮稷,今七月念後,當爲成熟之意,敢啓。傳曰,知道。
又以奉常寺言啓曰,東籍親耕田所種皮黍打作,則所出爲一石十斗之意,〈敢〉啓。傳曰,知道。
又以兵曹言啓曰,本曹正郞李致中,身病猝重,累度呈狀,勢難行公。宿衛重地,不可久曠,今姑改差,何如?傳曰,允。
上在慶熙宮。停常參·經筵。
鄭尙淳啓曰,明日常參·經筵,取稟。傳曰,只晝講。
尹得養啓曰,吏曹判書徐志修,連日違召,尙不出肅,事甚未安,卽爲牌招察任,何如?傳曰,允。
金華鎭啓曰,憲府連日監察茶時,諫院許久闕啓,俱涉未安。兩司除在外·疏批未下受由外,不爲行公人員,竝卽牌招,何如?傳曰,允。
又啓曰,大司憲黃景源牌不進,執義李憲默,掌令李行源在外,掌令徐秉德,持平兪恒柱疏批未下,一員未差,今日以監察茶時之意,敢啓。傳曰,知道。
傳于尹得養曰,弘陵參奉李之陽,使之留在。
傳于尹得養曰,明日只晝講,兼行次對。
李翼元啓曰,明日次對,憲府無進參之員,除在外陳疏受由外,未肅拜不爲行公人員,竝待開門牌招,以爲入侍之地,何如?傳曰,允。
禮曹參判趙曮三度呈辭。傳于鄭尙淳曰,只遞本職。
傳于李翼元曰,大臣去就何其寥寥?入來與否知入。
李翼元,以弘文館言啓曰,副校理閔弘烈,由限已過,卽爲牌招察任,何如?傳曰,允。
又以嘉禮廳言啓曰,曾前翁主嘉禮同牢宴所用交拜席,分付海營織造矣。今此和吉翁主嘉禮時,依前例分付黃海監司處,使之織造上送事,作見樣行移,何如?傳曰,允。
副司直金致仁疏曰,伏以臣,再控危衷,冀蒙憐許,及奉聖批,不惟大失所圖,其所以慰釋情蹤,責勉負荷者,反有踰於前日。臣,拜稽感泣,以慙以懼,不知不肖滓穢之身,何以得此於聖明也?聖敎縷縷,臣何敢章皇條對,以犯煩猥之誅,而昧然泯然,亦非義分之所敢出,輒復冒鈇鉞而略暴焉。夫被斥卿列,而不以引嫌於大拜,此或可議於尋常所遭也。若臣所被人言,其爲關國家係倫理者,何如?而尙可諉諸已往,逾進一步也哉?聖敎又責臣以敢冀難行之事,而至諭以誠意不孚,臣於此,震悚萬萬,而亦不勝其隘鬱焉。臣愚死罪,今日聖上之寵畀於臣者,在臣,爲決不敢承當之事,而洊陳疾痛之號,未蒙父母之諒,賤誠之不克上孚,臣實自悼也。至於申勉以先臣之事,則臣每承此敎,感涕無從,前旣含痛忍悲,罄寫腔血,今何敢更事覼縷,而聖敎旣及擇相之意,則臣之惑,滋甚焉。臣之前此兩疏,唯急於自敍其震悸悲苦之私,故於責任之難堪,人器之不稱,時事之難爲,姑皆不暇及,而亦有所不敢論矣。今因聖敎,請一陳之,夫古之輔相所以理天時而格君心者,固尙矣。雖其下者,非局量足以鎭物容衆,才猷足以救時濟艱,不可以擬議,矧今世道國事,似有太平之象,而實多可憂之端,其維持彌綸之責,專有所歸,則其不可以人才之不古,而苟然充數也審矣。念臣才旣薄劣,器又淺狹,雖生長世祿,隨分仕進,而平生所自期,實不及於擔荷重任,寅緣幸會,推遷不已,至玷八座之列,每顧驚瞿,終速罪戾,況以資歷尙淺,年紀僅艾,而超躐一代俊彦,進據位著之首,則其於古大臣事業,縱非可論,至如事務節目之末,亦將顚錯茫昧,罔知所措。以如此之人而付如此之任,豈不大爲國家之羞辱,而及其僨敗之後,雖萬加誅戮,尙何及哉?假使臣,無他情地,卽此而言,斷無抗顔冒膺之望,聖明在上,庶或俯諒臣言之非飾也。恩眷愈渥,臣罪愈積,跼高蹐厚,靡所罔極,玆又冒萬死悉控血懇。伏乞聖慈,曲加體諒,亟許鐫改,毋令莫重之任,曠日虛縻於不似之身,國事幸甚,臣無任惶蹙懇迫之至,謹昧死以聞。答曰,再次批旨,罄悉予意,俟卿造朝,每朝問相臣謝命,謝命漠然,卿章到三,自恧誠淺,良欲無語。噫,省卿辭章,誠過矣誠過矣。噫,卿雖以此撕捱,予有諭焉,此不過年少新進不耐氣銳之故。噫,卿之先卿,遭無限有心傾軋之誣,只見宗國,堪忍事予幾十年,以此較焉,此無心不量譏也。卿何若此,卿何若此?次對有命,望卿冞深。噫,十年前答先卿之意乎?書以答,仍命坐直承宣,傳諭偕來。噫,先卿雖在,今見乎此,其勸乎,否乎?呼寫至此,心自愴然,抑亦何心乎?卿須體小子之此意,顧國事艱難,其卽偕謝,用副臨殿之待。
同副承旨李命植書啓。臣,敬奉手書批答,馳往傳諭于議政府右議政金致仁處,則以爲臣以至不似之身,叨至不稱之職,三控哀籲,冀幸矜兪。千萬夢寐之外,近密之臣,臨宣宸翰,寶墨璀璨,天香滿室,恩數之隆,夐越千古,萬萬非糞土賤臣,所敢承當,震越惶駭,鑽地不得。且提先臣昔日所遭,譬諭丁寧,終敎以用副臨軒之侍臣,於此,益不禁聲淚之俱發也。到此地頭,宜不敢更有逡巡,而第伏念士大夫持身,廉隅最重,一有放倒,便爲喪守,身之不保,國何以報?是故人臣事君,必以立身爲本者,非直爲私,亦所以爲國也。況輔相之職,是曰具瞻,進退之際,有關風化者乎?臣非敢忘國恩也,亦非情蹤之未蒙俯察也。誠以區區去就,如上所云耳。聖眷至此,而抗顔無路,跡涉徼寵,罪在慢上,伏地戰慄,萬戮是俟,村巷僻陋,近侍臨守,恩命久辱,國體重損。乞卽收還偕來之命,少安賤心,而如或久逭王章,則從當收召驚魂,更具文字,仰請鈇鉞之誅云矣。臣旣承偕來之命,姑爲仍留之意,敢啓。傳曰,手書以批,苦待造朝,今覽書啓,愕然無語,予則辭竭意窮,而卿則復何尋章。噫,先卿辭予,今過六年,靜言思之,若先卿之在前。噫,宋宗,豈不言王素乎?嗚呼,追惟昔年,十歲之內,吁嗟隨先卿而繼拜,是豈往牒所有?噫,氣日益衰,秋風最高,其尤難堪,而其不聞卿造朝之報,則何心以睡?予今以三十餘歲前以聞先卿之語,諭卿可乎?其時謂予曰,何時臣豈無謝君之誠,而豈有若今日臣子云,此時敏堂裏聞於先卿者也。噫,此時卽國勢澟綴之時也,而今則下有沖子,豈比乎此,而噫七十二歲之君,卿於往牒幾見乎哉?君臣父子,恩義雖不同,理則一也。此正惜此日之易過,懼來日之無多時也。以卿恒日體國之誠,何不諒此,而若是困我乎?使先卿,其若九原有知,必將惶蹙于中矣。雖不顧小子,獨不思先卿乎?卿須體先卿往歲麾不去之心,悶小子憊苶中酬應,今日此啓,其亦代章,更鼓雖深,見卿之後,庶可睡矣。諒此心諒此心事,更爲傳諭,期於偕來。
持平兪恒柱疏曰,伏以臣之疎才庸識,本不合於淸朝耳目之任,而伏惟我聖上,寶算彌高,聖志益勵,六對三講,未嘗或撤。臣於此際,見叨是職,義分所在,不敢爲圖免之計,冒沒膺命,連日登筵,獲近耿光於三載隔違之餘,少伸犬馬之忱,則如臣譾劣,何以得此?惶隕感激,罔知攸措。第伏念臣之肅命,已浹旬日,而不敢出一言論一事,仰效一日之責,瘝曠之罪,臣固甘心,嗤點之來,人將謂何?今以闕啓,天牌儼臨,義當竭蹶趨走承命,而臣之偏母素多奇疾,根柢已痼,每當換節之時,輒有闖發之漸,數日以來,舊恙猝發,頭疼眼眩,寒熱交攻,醫云痰火所祟,而症形,比前尤劇,飮啖全廢,轉側須人,臣無他兄弟,晝夜將護,目今情勢,實無暫時離捨之望。臣若黽勉承膺則母病如此,違越召命則臣分都虧,臣之去就,到此而萬萬迫隘矣。玆於天牌之下,隨詣禁扁之外,不得已疾聲號籲,自外徑歸,臣罪至此,無所容逃。伏乞聖明,察臣情私,亟賜鐫削,以治臣瀆擾之罪,使臣之專意救護,以伸至情,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,護焉。
掌令徐秉德疏曰,伏以今時,聖代也,言責,重任也,臣才,至愚也。噫,以至愚之才,當聖代而擔重任,則瘝官溺職之患,理所必至。臣於言職,屢試蔑效,屛伏鄕廬,尋常愧恧,迺於此際,新除遽降,馹召繼臨。臣,聞命驚惶,罔知攸措,宜卽趨承,一謝恩命,而非但情地之難安,素患伏暑之症,當熱添劇,轉成毒痢,委頓牀笫,喘喘欲盡者,殆將一朔,久稽恩召,分義大懼,力疾登途,寸寸前進,纔到私次,疾勢更添,氣息澟綴,精神昏瞀,以此病狀,末由承命。伏乞聖明,亟遞臣職,以安微分,以肅朝綱焉。仍伏念臣於病伏涔涔之中,萬慮都灰,而憂愛一念,猶自耿耿,今於乞免之章,尾附草草數語,以效一日之責,伏願聖明,少垂察焉。臣聞古之君子,憂治世而危明主,蓋明主有至尊之資,治世無可憂之形,故獨御之患,玩細之弊,不期至而自至。此漢之賈誼,唐之魏徵,宋之蘇軾及我朝文忠公臣李滉之所以以此申申陳戒者也。恭惟我殿下天資高明,聖學緝熙,滿庭臣僚,無足以裨益聖德,四紀臨御,百年昇平,目下機務,無足以警動聖心。故接遇臣隣際,間欠禮貌之誠,散施政令之間,或忽長遠之圖,聖上憂勞於上,群下奔走於下,而熙雍之治,未克徯志,其故何也?噫,天道不言而品物亨者,四時之吏,五行之佐,宣其氣矣。聖人無爲而萬邦寧者,三公論道,六卿分職,制其治矣。故古語曰,勞於求人而逸於任人,又曰,臣勞於下而君逸於上。是知綜核庶務,迺是有司之責,摠攬大綱,實爲人君之道,殿下誠能法天之不言,體聖人之無爲,擇賢分職,久任責成,居簡而御衆,操約而制煩,則中庸所謂篤恭而天下平者,不越乎此矣。伏願殿下,念之哉。噫,全得重於君上然後,亦自重其身,而以之事上則忠猷進進,上有所敬憚,以之臨下則威儀棣棣,下不敢慢易矣。輓近以來,殿下如或有激惱之事,則雖大官重僚,譴之責之,不少假借,雖玉署臺閣,折之斥之,不曾包容,彼且奔走惶蹙,捄過不給,尙何望其正色立朝,尊主庇民,儼然人望而畏之也哉?孔子曰,使臣以禮,中庸曰,敬大臣則不眩,體群臣則報禮重。伏願殿下,念之哉。噫,七情之中,易散而難制者莫如恕也,害德而妨事者莫如怒也。古之君子,莫不以是爲戒,凡人猶然,況於人君乎?臣竊聞殿下,凡於事物接應際,間有聲色之過中,政令施措之間,或欠氣像之和平,不但有妨於不踰矩之盛德而已,雷霆之下,群心惴慄,剛者柔,弱者懾,氣節衰而風聲寢矣。殿下雖有喜聞之誠,而格心之論,犯顔之言,無由得陳於黈纊之下矣。詩曰,不大聲以色,傳曰,致中和。伏願殿下,念之哉。噫,詩曰,出言有章,萬民所望,易曰,善則千里之外應之。人君辭令,尤不可不愼,王言一出,播之中外,四方聳聽,書之史策,萬民瞻仰,其所以宜簡而不宜繁,欲難而不欲易者,果何如哉?臣竊聞殿下每當激惱之際,絲綸,往往有臣子所不敢承聞者。噫,今日先務,莫如敎誨我聖孫,而殿下一言一動,亦莫非我聖孫之仰體也。伏願殿下,惟辭令之愼哉,克軫身敎之方,亦使四方萬民,咸曰,大哉王言云爾也。噫,人之才器,各有所長,鮮能相兼,優於文者,未必長於兵,明於禮者,未必善於財,此古之明王所以量才授職,久任責成者也。如或朝拜禮部,夕遷刑官,今日主文,明日掌兵,則雖使筦葛當之,亦不能有爲,況於凡人乎?今日人才之所以不及盛時者,此之故也。伏願殿下,量才授職,久任責功,勿以薄過而譴責之,勿以辭免而遞易之,使之各盡其才,各奏其功然後,殿下以虞帝考績之法,嚴周家黜陟之典,稱職者褒而賞之,瘝官者罰而黜之,則賞罰大明,紀綱大振,百度正而庶績熙矣。臣嘗聞我世宗大王,以海東堯·舜之聖,身致太平,百世永賴,而究其要則亦曰,用此道而已,猗歟盛哉。先儒曰,欲法堯·舜,當法祖宗,伏願殿下,念之哉。噫,今日百弊之中,最可深憂者,莫如戎政,臣嘗歷觀有任之君多矣。故周公,當天下偃修之日,必以克詰戎兵四字,申戒於成王者,其慮深矣。今我國家治平日久,恬嬉成風,戎務一政,視若弁髦,識者寒心,久矣。臣觀列邑之軍政,卒伍則老弱驅市矣,器械則朽鈍而兒戲矣。然而守令閫帥,視若尋常,無所猷爲,此非細憂也。伏願殿下,特詢廟堂,周咨武臣,講究壯猷之策,深軫苞桑之圖焉。臣治疏將上之際,庚牌儼臨,隨詣闕外,拜章徑歸,伏願聖慈,亟命鐫削,以便公私,千萬幸甚。答曰,省疏具悉。噫,望八暮年,料表復政,而因予訑訑,謇諤之言無聞。噫,舊風未悛,兩司日雖詣臺,不過謄傳度日,臺章沓至,公車不過請由撕捱,甚至於逡巡爲能事,謀免爲高致,昨除命而今旋遞,昨詣臺而今違牌,以此度日,此非諸臣之過,實予之過,心常自恧,今覽爾章,逐條以陳,於予藥石,奚徒鐵中錚錚,其中雖不諒予心者,方切寸勉,其豈諒哉?予當猛省。至於不大聲以色,致中和三字,讀未半,不覺靦然,此聖人之極工也。予雖涼德,自期豈淺,而十次講中庸,書自我自,未能實淺,此奚徒欺心哉?亦切愧恧。於所引本朝故事,尤不覺悚然瞿然,以今日復一日之心氣益憊,可不惕然而自醒焉。所引立政事,言涉切實,其雖荐饑之餘,其不命停,意蓋此也,而此亦應文,可勝歎哉,依請,其當講確,爾其勿辭,從速察職。
同副承旨李命植書啓,臣,敬奉批旨,傳諭于議政府右議政金致仁處,則以爲臣,纔被萬萬非常之恩數,而迷不知變,衷情震隘,略將哀懇,猥入書啓,鈇鉞之誅,伏地以俟。不移時而批旨又下,縷縷累百餘言,委曲懇摯,所以追念先父,責勉賤臣者,有若慈父之詔迷子,至又以見卿而後可睡爲敎。臣,擎讀以還,心骨崩摧,涕淚無從,自不覺四體之投地也。恩敎至此,區區廉隅,有不敢自恤,而夜鼓已深,恐妨酬接,謹當待明,冒沒承命之意,敢啓。傳曰,知道。
乙酉七月十九日辰時,上御資政殿。親臨分館文臣殿講入侍時,試官洪鳳漢·李奎采·權噵·李仁培,參試官李亨逵·李晉圭,禮房承旨李翼元,假注書安廷玹·任希雨,記事官柳宅夏·姜彝福以次進伏訖。翼元曰,試官金陽澤,不爲入來矣。上曰,試官金陽澤代,李昌壽爲之。出榻敎鳳漢進伏曰,夜來聖候若何?上曰,一樣矣。寢睡·水刺之節,亦何如?上曰,一樣矣。中宮殿氣數,若何?上曰,一樣矣。惠嬪宮氣候,何如?上曰,一樣矣。世孫宮氣候,何如?上曰,一樣矣。嬪宮氣候,何如?上曰,一樣矣。藥房提調持湯劑入侍,上進御。上曰,頃於都政,駕前一人,久勤留窠,冬都政前擧行然後,臘月久勤,其不淹滯,申飭其令待窠,卽爲調用。出傳敎上曰,二十一日望拜禮後,香祗迎事分付。出榻敎弘陵參奉李之陽入侍。出榻敎藥房提調持湯劑入侍。出榻敎提調持入湯劑,上進御。大司諫入侍事及坐直承旨入侍事。出榻敎上曰,承旨書之。傳曰,此手書批答,以坐直承旨傳諭,仍與偕來,以校理閔弘烈牌不進罷職傳旨。傳曰,旣已行公,亦已承批,則無端違牌,此亦時體乎?從重推考,更爲牌招入直。上曰,承旨書之。傳曰,今日行講製,明日文臣朔試射停。上曰,注書出去,承文院官員,使之入侍。賤臣出來傳命,以闕直入奏。上曰,承旨書之。傳曰,承文權知講製時,承文院官員,無端闕直,其涉無據,令該府處之。上曰,承旨書之。傳曰,北兵使李國賢及未下直守令,皆令明日辭朝。上曰,承旨書之。傳曰,凡已甚,非徒古人有戒,亦予不取,成均學諭金東稷,其雖下敎,今日之講,其若質實,與供有異,不無闊狹之意。今聞四祖無職名,渠之五代祖若有忠憤,豈止蔭官,而今聞所奏,尹一復之刊守城錄,卽此階之本也。此等之習,心常惡之,何必試製?特令拔去製述,以芸閣調用。上曰,承旨書之。傳曰,其非文集,則何敢私刊?身爲守令,不能敎導風習,欲諛本郡窮士金東稷,近二百年未遑之事,敢自刊行,非徒肆然,意頗不美。前靈光郡守尹一復,特施削職之典。槐院分館,何等重也,而因一守城錄,此等鄙瑣之類圈進,其時首博士,亦施削職之典。此後非文集外,雖一字半語,不能私刊,其犯者,隨現重繩,所謂守城錄,令道臣,卽令削刊以聞。上曰,承旨書之。傳曰,殿講純通權知承文院副正字李思祚,製述居首權知承文院副正字李克生,各半熟馬一匹賜給。殿講之次副正字金履素,製述之次安廷玹,各兒馬一匹賜給。鳳漢曰,武藝別監所持鳥銃·環刀修補,南飛介新造事命下矣。此三件,俱是百數,新造者,姑勿論,雖修補者,便是新造,以甲冑一部,物力初非可議,武庫旣無他財力,今番引用外,又有三部價,以此取用然後,庶可添補完設,而提調今方有病,臣又不得已替稟矣。上曰,依爲之。出擧條鳳漢曰,掌令之疏,似是泛論,諸宰中若或引嫌,則豈不爲無義之歸耶?似當有申飭之道矣。上曰,若有撕捱之事,政院嚴飭,如是陳章,則切勿呼望可也。出擧條翼元讀北兵使沈鳳徵狀啓訖。上曰,大臣之意,何如?鳳漢曰,此是秋操取稟也,北操秋設騎衛都試,自是定式,竝依狀請設行之意,分付,何如?上曰,依爲之。出擧條大司諫成天柱進伏曰,請還寢鍾城府爲奴罪人天大酌處之命,依律處斷。上曰,勿煩。措辭見上藥房提調持湯劑入侍。出榻敎提調持入湯劑,上進御,諸臣以次遂退出。
上在慶熙宮。停常參·經筵。
藥房都提調洪鳳漢,提調朴相德,副提調尹得養啓曰,臨殿酬應,夜深還內,伏未審此時,聖體調攝,若何?寢睡·水刺之節,亦何如?今日,是日次,臣等,當與諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
尹得養啓曰,明日視事,望拜禮相値,頉稟。傳曰,知道。
又啓曰,吏曹判書徐志修,連違召命,尙不出肅,事甚未安,卽爲牌招察任,何如?傳曰,允。
金華鎭啓曰,大司憲黃景源牌不進,執義李憲默,掌令李行源在外,徐秉德牌不進,持平兪恒柱陳疏受由,一員未差,今日以監察茶時之意,敢啓。傳曰,知道。
傳于尹得養曰,今日晝講停,只行次對。
傳于尹東昇曰,右相肅謝後次對,同爲入侍。
傳于鄭尙淳曰,大臣·備局堂上引見。
傳于李翼元曰,儒臣入侍。
以全羅監司沈履之狀啓,全州仇耳洞居良人鄭順山等渰死事,傳于李命植曰,令本道恤典擧行。
金華鎭,以兵曹言啓曰,卽接北所衛將牒報,則武德門東邊宮墻四間許,今日頹落云。令紫門監,爲先把子圍排,急速修築,而北二營入直御營軍二十名,依例除出,限修築間守直之意,敢啓。傳曰,知道。
又以兵曹言啓曰,卽接北所衛將牒報,則所屬元武門外中松一株,因雨折落云。令該曹,依例斫去之意,敢啓。傳曰,知道。
又以御營廳言啓曰,因兵曹草記,武德門東邊宮墻四間許頹落處,北二營入直鄕軍二十名除出,限修築間輪回晝夜守直之意,敢啓。傳曰,知道。
尹東昇,以兵曹言啓曰,今此冬至兼謝恩使一行赴燕時所把驛馬,必須前期分定然後,可無窘急之患。應把驛馬四十五匹內忠淸道八匹·全羅道九匹·慶尙道二十匹,今九月二十九日京中逢點。江原道四匹·咸鏡道四匹,來十月初五日直送安州逢點之意,五道監司處,分付,何如?傳曰,允。
金華鎭,以左右捕廳言啓曰,御寶僞造干連在逃罪人玄光垕·孫時雄,居間同情人李巨墨,令左右捕廳捕捉事聽傳敎矣。其中玄光垕·李巨墨,頃已捉送,而孫時雄,今又捕得,故移送秋曹之意,敢啓。傳曰,知道。
乙酉七月二十日辰時,上御思賢閤。藥房入診,大臣·備局堂上同爲入侍時,領議政洪鳳漢,左議政金相福,右議政金致仁,判敦寧洪象漢,判義禁李昌壽,兵曹判書具允明,禮曹判書金尙喆,戶曹判書鄭弘淳,訓鍊大將具善復,左尹徐命臣,吏曹參判元仁孫,工曹參判洪麟漢,副護軍李溵,大司諫成天柱,玉堂閔弘烈,行都承旨尹得養,左副承旨尹東昇,假注書安廷玹,事變假注書朴弼淳,記事官柳宅夏·姜彝福,醫官許礈·金德崙·李泰遠·李世珪·玄處明·吳道炯·白文昌以次進伏訖。洪鳳漢·金相福·金致仁進前。鳳漢起伏曰,聖體若何?上曰,風高以來,氣甚憊而痰似用事矣。鳳漢曰,寢睡·水刺之節,何如?上曰,大體同矣。鳳漢曰,中宮殿氣候,何如?上曰,一樣矣。鳳漢曰,王世孫氣候,何如?上曰,亦一樣矣。仍下敎曰,右相繼先卿而來就此席,予心愴然矣。往事勿說,卿何固執?致仁曰,昨承再批,不勝感泣。今日入來,臣之情私則該筵罷後,當悉陳矣。上命醫官入診。上曰,日候猝涼,外氣似入,而呑唾之時,喉間或剌痛矣,以上三醫官入診可也。許礈診候退伏曰,脈候左右三部,大體無損,而似不足矣。金德崙診候退伏曰,脈候大體,似不足矣。李泰遠診候退伏曰,脈候大體不足矣。上曰,吳道亨入診可也。道亨診候退伏曰,脈候甚不足矣。上進湯劑後下敎曰,喉間剌痛之症,不止,醫官輩詳議湯劑可也。礈曰,此是外氣之候,湯劑,添入吉更,似好矣,而吉梗米飮進御,亦好矣。上曰,陵幸漸近,予以世孫爲慮,而頗用心矣。自甲申夏,本症忒甚,而今春少瘳,又値今秋日候少暖,爲民事稍幸,近日過涼,寒事甚悶矣。今日欲臥而心許民國,不欲暫怠,氣似少憊,而此症則宜以建功爲主,吉梗米飮置之可也。診筵罷後,尹得養曰,注薦曾有成命矣。薦主中無職名人,依例付軍職,使之完薦,而實官皆已出六,使假官回薦,何如?上曰,依爲之。令該曹卽爲付軍職。出擧條致仁起伏曰,臣,五月以後便一僇人,而竊欲杜門自靖矣。意外降此非常之命,三奉批旨,感激冞深,臣宜薤粉仰答,而第廉隅,士夫之大節,許臣一伸,千萬伏望。上顧李溵曰,彼宰臣之疏,豈有深意乎?卿與宰臣無間然後,浮言自息矣。古之人主,有釋怨於盃酒之間者矣。致仁曰,聖敎之下,臣豈敢與宰臣相阻,而一遞使伸,亦聖上禮使之道也。上曰,幾度手書後入來,而又此許副之請,豈成說乎?鳳漢曰,此忠淸監司具允鈺狀啓也。本道債弊及前道臣所請捄弊之策,竝令廟堂稟處事爲請矣。減債之代,朝家不必一一計給,而雖以前道臣狀請言之,此是自廟堂,先爲陳白,使之狀聞者,則本營形勢之無復餘地,朝家已爲詳知,若無別般區劃之擧,該營必無以支保,此誠非細故也。臣之初意,欲以某樣穀,限萬石劃給矣。諸議不一,故不得不欲加五千數,而猶以爲不足云,苟如此,其將更滿二萬耶?雖加二萬,而若更以爲不足,則將何爲之乎?此非造次間稟決者,下詢僚相與諸臣後消詳酌定,好矣。上曰,前道臣之意,何如?尹東昇曰,營門難支之狀,昨年因朝家下問,臣旣已條列狀聞,而今其債錢蕩減,又至於萬五千之多云,可知其尤爲罔措矣。區劃多少,非臣所敢仰奏者,而以本營事勢言之,則二萬石,猶患不足矣。相福曰,監營之殘弊如此,朝家宜加軫念,而前監司所請之外,今番減債又如是夥然,臣意雖許二萬石,恐難蘇弊矣。致仁曰,本營,本自疲弊,而壬午之凶營穀,未捧幾半以此益不成樣,今又因聖敎蕩債錢甚多,臣意二萬石之內,似不可減給矣。非但此營也,近來藩閫凋殘處多,此誠非細悶也。上曰,諸臣奏之可也。洪象漢曰,前日蕩債,實爲民弊也。朝家劃給,若不足,則恐生他弊,左相二萬石之說,似得中矣。李昌壽曰,該營之殘弊至此,朝家宜有軫念,而今此下詢,卽二萬石外加給當否也。二萬石劃給,亦不少矣,此外何可加乎?具允明曰,劃給多寡,非臣所敢仰達者,而聞營樣則殆無餘地云矣。金尙喆曰,本營,初則以一年窠,責供於判官,不過一年而遞矣。自乙卯爲二周年,許其率眷之後,營門規模,稍得排置,軍校吏胥之布料,逐朔各庫之需用,皆有需用,而均役以後所失者,錢爲五千兩·米爲五百石,均廳會錄租爲七百石矣。其所見失,若是之多,應用凡百,更無出處,旣知其實狀之如此,則凡係蘇捄之道,朝家不可不別加軫念,而況今減債之數,以其一年取剩者計之,則殆過三千兩,此在此營,誠非少失。今此廟堂之欲給二萬石者,或可充蕩減之代,而捄目前之急矣。鄭弘淳曰,外藩形勢之漸就殘薄,誠非細憂,不可無着意顧恤之道,而至於目前劃給之多寡,未詳事情,不敢指的仰對矣。具善復曰,近來藩閫之殘薄無餘地,非但平時之可悶,若當有事之時,則誠非細慮,目前劃給之多寡,不敢指的仰對,而宜有變通之道矣。徐命臣曰,該營凋弊之實,中外所共知者也。劃給幾數,可以支用,雖不可的知,而朝家似當有各別軫念之道矣。元仁孫曰,似不可添二萬石數,領相之言,誠然矣。洪麟漢曰,近來藩閫之殘弊,誠非細憂,而湖西尤不成樣,雖以年前所失之數推之,可知其十分難支之狀。且目今蕩殘,尤爲夥然,量宜劃給,在所不已,只許二萬石,恐不足以責其蘇弊矣。李溵曰,近來外藩凋弊,無處不然,臣意則不必過二萬石之數矣。鳳漢曰,諸宰中,雖詳陳本營庚午後見削之數,而新選布所減之數,猶未竝及矣。若論本營事勢之悶急,則前道臣狀聞,旣已纖悉,何待新監司之疊陳乎?至於減債一款,此是積年久逋,指徵無處者,未蕩減之前,未必賴其殖條之捧,已蕩減之後,亦未必眞有許多所損也。然其所蕩滌,出於爲民則朝家似當顧念,而雖微此事,廟議旣欲從便區劃,何必言某某給代乎?參互新舊伯狀請,營賑穀萬石·常賑穀萬石,以山郡所在者劃給,使之逐年糶糴,取耗補用,均廳,每年會錄營需米中曾前還給者外一百石,更爲還給,以爲賴以蘇弊之地,何如?上曰,湖西事,不可不下敎,故詢問矣,依所奏施行。出擧條進湯劑後,鳳漢曰,權德性調用事,頃有下敎,而所被罪名,姑未蒙赦,必有收敍之命然後,銓曹可以擧行承傳矣。上曰,依爲之。出擧條致仁起伏曰,臣終未承許副之敎,臣誠抑鬱矣。臣雖不敢以大臣自處,而區區之懷,敢此仰達矣。皇天默佑,寶算望八,以倦勤之年,懋不遑之德,曷勝欽仰,而第引接頻數,動駕犯夜,恐有損於節宣保嗇之節,顧今悠悠萬事,惟在頤養聖體矣。上曰,氣雖衰苶,而每當陵幸,則予心如欲奮飛,今也陵幸之期不遠,追慕之感,自致氣憊,而當動駕之日,則自無可慮矣。且心許民國,雖不暇便息,而卿之所奏,可不體念。致仁曰,殿下四紀苦心之治,何待臣言之加勉,而人君爲治,莫過於謙之一字,伏願勿以已治而忽之,勿以德崇而自足焉。上曰,卿言是矣,尤當加勉。致仁曰,臣得見昨下臺批,心甚爲喜矣。含垢納諫,爲帝王之大德,目今凡於言者,優容無甚摧折,則言者自至矣。上曰,所陳是矣。徐東德疏批,爲世孫而示優納之意矣。致仁曰,崇儒重道,爲我朝盛事,不但山林,亦扶植大學,爲貽燕之謨矣。上曰,林下讀書而爲黨論,則國爲國乎?此閤名以思賢,而今聞卿言,豈不知卿意之深乎?致仁曰,國家經費不足,殿下以大布大帛之心,益軫節省之道焉。上曰,所奏最好,當體念焉。尙喆曰,今番陵幸,道過弘陵,王世孫歷謁,似合宜矣。上命書傳旨曰,今番道過昌陵,世孫,其宜展謁弘陵,而恐値日暮不諭,今日宗伯所稟,深得其體,許而更思,世孫旣拜弘陵,何不謁昌陵若此?噫,只令世孫謁先陵,予何敢先爲過去?當與世孫,展謁昌陵,亦臨弘陵,以此分付儀曹,諸陵行禮時,世孫勿爲先詣,隨後事分付。板位問安置之。出傳敎又命書曰,暮年自勉之時,今日次對,兩司不備,事體寒心。憲府違牌臺臣中,大司憲黃景源,雖與公然違牌有異,不可無飭。掌令徐秉德,昨日承批,今何違牌?況昨批中洞諭,近者兩司逡巡之弊則尤,焉敢無端違牌?黃景源遞差,徐秉德先遞差後禁推,兩司在外人,政院,一體嚴飭。出傳敎鳳漢曰,月食已過,禮部回咨,依例撰出,定禁軍給馬下送灣府,以爲轉送北京之地,何如?上曰,依爲之。出擧條成天柱曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條進湯劑後,上曰,玉堂上下番,持史漢一統初卷入侍。出榻敎又下敎曰,北兵使入侍。榻敎北兵使李國賢進伏,命宣諭別諭後,命賜弓矢退出。命書傳旨曰,昨今湖南左右水營習操狀聞期日,或早或晩,方當秋成,右水營,一依左水營例擧行事,令備局卽爲分付。出傳敎仍命退,諸臣以次退出。
乙酉七月二十日二更,上御思賢閤。儒臣入侍時,右副承旨金華鎭,假注書任希雨,記事官柳宅夏·姜彝福,校理閔弘烈,副修撰具庠以次進伏訖。上曰,皇朝年紀中,神皇帝登極昇遐年月考來乎?弘烈對曰,明史持來矣。上曰,昇遐則七月二十一日而何時耶?弘烈曰,只云丙申日而不書時矣。上曰,上番儒臣讀奏可也。弘烈讀訖。上曰,儒臣先爲退去可也,弘烈·庠先爲退出。華鎭讀濟州牧使柳鎭夏請穀狀啓訖。上曰。噫,耽羅以彈丸小島,非陸穀,何以濟焉?以此之故,昔年愛恤,予已仰覩。噫,今年三南麥事告登,而此島以湖南屬縣,告歉若此,頃覽狀聞,四千石穀,特命船運矣。今覽狀聞,不足之數,至於三千石之多,目今秋成不遠,而若此可悶一也。狀聞中不言農事,若有秋則已也,不然,尤何以接濟?此可悶者二也。何惜數千石穀物,而此亦本道之民,無異口吻中物,許多之穀,穀自往乎?亦當用民,此可悶者三也。噫,所謂可悶,亦歇後語耳,況此時輸送,豈可一向稽滯?香祗迎後,當爲下詢大臣,有司堂及湖南句管堂,其令入侍於崇政小次。上曰,諸葛之表,有一體之語,此亦吾民也。別監朴東福,頃者武藝廳試放時,誤中其丸,終乃隕命,矜惻曷諭?令該廳,卽爲恤典擧行,其代,其子與同生及强近族屬中,政院,問名啓下。諸臣以次遂退出。
上在慶熙宮。停常參·經筵。
以承傳色口傳下敎曰,今日世孫,當同爲行禮,繖扇侍衛時刻儀註置之。只入直春桂坊擧行事分付,侍講院書筵停,只日傘待令板位殿庭爲之。
皇壇望拜禮罷後,大殿·世孫宮,政院·玉堂·藥房口傳問安。答曰,知道。
尹得養啓曰,吏曹判書徐志修,連違召命,終不出肅,事甚未安,卽爲牌招察任,何如?傳曰,允。
金華鎭啓曰,大司憲·掌令一員,持平一員未差,執義李憲默,掌令李行源在外,持平兪恒柱陳疏受由,今日以監察茶時之意,敢啓。傳曰,知道。
傳于尹東昇,此是官制,其涉訝之,詳問本廳,始覺南行宣傳·南行軍職,一也,同果料亦一也,而宣廳,本廳本職,故例付,此廳,加設,故遺焉故也。軍職李性默,依宣廳例陞六,此後一依宣廳例擧行事,捧承傳。勿出朝報
傳于尹東昇曰,日已暮,騎判承批後,明日入來,政廳承旨留在,在院承旨入侍。勿出朝報
尹東昇,以都摠府言啓曰,今日入直內三廳武兼禁軍及軍兵等,當爲中日習射,而望拜禮相値,不得爲之之意,敢啓。傳曰,知道。
李命植,以吏曹言啓曰,水原府使洪趾海,今日下送,其令草記事命下矣。卽刻催促,今已下送之意,敢啓。傳曰,知道。
有政。吏批,判書未差,參判元仁孫進,參議洪樂命病,同副承旨李命植進。
以朴相德爲吏曹判書。
吏批啓曰,新判書命招同參,何如?傳曰,允。
又啓曰,判書朴相德牌不進,參議洪樂命病不來,小臣獨政未安,何以爲之?敢稟。傳曰,仍爲之。
又啓曰,臺諫多窠,今當差出,而擬望之人乏少,外任竝擬,何如?傳曰,允。
又啓曰,穩城府使,今當以文臣差出,而望品中可擬之人乏少,曾經三品侍從竝擬,何如?傳曰,允。
又啓曰,掌樂院正朴志源呈狀內,身病猝重,勢難察任云,依例改差,何如?傳曰,允。
又啓曰,前穩城府使李聖檍,未赴任遞改,所授加資,依例還收,何如?傳曰,允。
以沈鏽爲大司憲,李堉爲司諫,洪應輔爲掌令,李命勳爲持平,李永中爲正言,沈星鎭爲判尹,李最中爲禮曹參判,兪漢蕭爲刑曹參議,朴弼逵爲掌樂正,李級爲典籍,崔弘靖爲瓦署別提,李河述爲穩城府使,金坦行爲原州判官,徐日輔爲平康縣監,李彦逾爲平陵察訪,洪景顔·安兼濟爲兵曹正郞,折衝李起泰,武臣堂上朔試射時,片箭沒技加資事承傳,贈吏曹判書李敏濟贈左贊成例兼,贈吏曹參判李彦維贈吏曹判書例兼,兼判義禁李昌壽兩代追贈。
兵批,判書具允明進,參判趙榮進病,參議李海重差祭,參知朴盛源入直,同副承旨李命植進。啓曰,內禁衛將李漢豐,日昨直中習射之際,偶然失手,矢穿掌心,毒氣大肆,渾身浮高,以此病狀,旬月之內,萬無起動供職之望,呈狀乞遞。病狀旣如此,則宿衛輪番之任,不可久曠,今姑改差,何如?傳曰,允。
又啓曰,以堂下陞拜營將者,準瓜前不職遞罷,則加資還收,載在法典矣。前公州營將具明謙,以不職拿遞,所授加資,依例還收之意,敢啓。傳曰,知道。
以韓濟·白文昌爲僉知,沈激爲五衛將,趙爲曹司衛將,李邦和爲中樞經歷,金慶說爲慶福將,徐志修·趙曮·黃景源副司直單付,申思民僉知單付,李性默訓鍊主簿單付。
以兵批武兼望單子,傳曰,望雖宜然,本廳前例旣然,以加設主簿擧行,武兼亦爲改望入之。
李命植,以禮曹言啓曰,非時冷雨,連日如此,秋成在近,傷穀可悶,祈晴之擧,不容少緩,四門禜祭,不卜日來二十三日爲始設行,三日而止事,知委擧行,何如?傳曰,允。
尹東昇,以兵曹言啓曰,卽接西所衛將牒報,則所屬都摠府西邊近處中松一株,因雨折落云。令該所,依例斫去之意,敢啓。傳曰,知道。
又以訓鍊都監言啓曰,都監分授都城敦義門北邊頹落處改築時,所入石子,今月二十二日爲始,西郊碌磻峴近處浮出取用之意,敢啓。傳曰,知道。
李命植,以刑曹言啓曰,非陪持而添來之梁重瑞,令該曹,勿爲徵贖,決杖六十,當日下送事命下矣。濟州人梁重瑞,決杖六十,卽爲下送之意,敢啓。傳曰,知道。
兵批口傳政事,以洪錀·朴相老·徐有元·洪景顔·李益烍·兪彦鎬,副司果單付。
右議政金致仁箚曰,伏以臣於本職,豈有一分承當之望,而迫於恩命,冒沒出肅矣。前兼掌樂院·活人署提調,法不當仍帶,乞命該曹,照例處焉。取進止。答曰,省箚具悉卿懇。箚陳,令該曹考例稟處。仍傳曰,遣史官傳諭。
乙酉七月二十一日辰時,上御崇政殿月臺。皇壇望拜禮入侍時,行都承旨尹得養,左承旨鄭尙淳,右承旨李翼元,左副承旨尹東昇,右副承旨金華鎭,同副承旨李命植,假注書安廷玹·任希雨,記事官柳宅夏·姜彝福以次侍立訖。上具翼善冠·黑圓領袍,以步輿出資政門降輿,詣板位行四拜禮畢。領議政洪鳳漢,左議政金相福,右議政金致仁進伏曰,數日間聖體若何?上曰,一樣矣。鳳漢曰,湖南句管堂上鄭弘淳及有司堂上元仁孫,依昨日下敎來待矣。上曰,竝爲入侍。鳳漢曰,吏判徐志修病情一樣云,可悶矣。上曰,昨問承旨,則近來差勝云矣。致仁曰,重病後尙未蘇完。上曰,今因大臣所奏,其欲申飭守令,因此下詢,頃者冢宰之望點下者,卜相之後,意蓋在矣,而其難行公,業亦知矣。銓曹長席,曠已久矣,今聞尙未差愈云,一向羈縻,非徒欠誠,亦非體群臣之義,吏判徐志修,今姑許遞,其令便意調理。出傳敎鳳漢曰,水原府使洪趾海上來已久,方欲圖遞云,此時守令,不可久曠,催促下送,何如?上曰,今聞大臣所奏,水原府使洪趾海來京,已連呈辭,不爲還任云,事體寒心。令吏曹申飭,今日內下送,其令草記。上曰,守令有擧行之事,吏判有闕,政事當日爲之。上曰,昨見濟州牧使請穀狀啓,其數不少,聞已設粥云,亦甚驚心,此必是新牧新到,搖動於島民矣。鳳漢曰,舊牧,數日前纔入來云矣,七月設粥,亦涉異常矣。上曰,濟州前牧使李明運,使之入侍。出榻敎上曰,數遞雖有弊,而予欲處分,以懲日後矣,大臣之意,何如?鳳漢曰,誠如聖敎。上曰,誰可代者,文臣中極擇可也。鳳漢曰,李敬玉,誠可合,而方在安邊任所,尹蓍東·安杓亦好矣。上曰,雖承旨中,有可爲者乎?鳳漢曰,或有奉親者,或有抱病者,必欲極擇,則尹蓍東好矣。鳳漢曰,穩城府使李聖檍,陞資擬差,蓋以南邑善治之績矣。聞其風病猝重,時月之內,萬無差愈赴任之勢云,實旣如此,邊邑又難曠焉,今姑改差,其代,依前擇差之意分付,何如?上曰,依爲之。出擧條鳳漢曰,惠廳堂上,今方有窠,以禮曹判書金尙喆差下,使之察任,何如?上曰,依爲之。出擧條李明運進伏。上曰,大體今年濟州年事,何如?明運曰,年事則慘然無可言者,而臣之待罪時,旣得數千石劃給之穀,今又自朝家劃給,亦多矣。且本島民習,素不勤業,專恃陸穀,故絡續入去者,都是商船載穀者也,以此亦賴支活矣。上曰,然矣。鳳漢曰,今番之擧,不無搔動矣。上曰,噫,今雖日益氣衰,一心惟元元,況吁嗟耽羅之民,仰覩于昔,其若忽焉,此負昔年也。且渠雖民,不忘莫大之盛恩。噫,庚子·丁丑,竭誠效勞,予亦見矣。昨夜見濟州狀聞,以有茫然者,一則今雖接濟,秋成猶遠,來頭若何?一則耽羅之民,雖不可不顧,湖沿之民,亦豈恝然?臥而呼敎,朝問相臣而遠外之事難量,綜名覈實,王政之重者,故召問本州人,亦召舊牧以問,庶可量矣。依詢問,折半一千石,當日分付湖南,其令趁卽船運狀聞,而噫因此湖沿穀物之枵然,陸民船人受苦,其若親見,雖用宜恤事,亦爲申飭。噫,耽羅一島,付之渠則夙宵一念,若吾君之臨焉,焉敢若此?其雖大歉之時,於歲前,守令,雖私先濟活,不敢設賑,例也。則到臨任屬耳。坐席未暖,目下景像,其若慘然,或以還穀濟之,或以私先白給可也。設賑設粥於撤賑六月之時,望八初聞,觀其所爲,來頭不能,可知,其可駭然者一也。行三百年所無之事,欲掩其迹,凡狀聞持者,卽官屬也,則以非文非武非士非民言黠者,敎誘陪送,況何敢揣度若有下敎?若此以對事言送,尤爲無狀,其可駭一也。噫,夙宵一心,在於本島,而此等無識,狂攘作此駭擧之類,付一島之民,食息奚弛?且此不嚴懲,三百年所無之事,由鎭夏而創開矣。濟州牧使柳鎭夏,亟施罷職不敍之典,其代,不可不另擇,旣已詢大臣,前校理尹蓍東,濟州牧使除授,其令當日辭朝,雨露霜雪,莫非敎也。噫,予視耽羅若何,而作官屬作武學,聽牧使敎誘,挺身以來,敢稱曰,士,言涉能譎,此不申飭,耽羅善俗,其將誤矣。以本州之人,故宜配而參酌,非陪持而添來之梁重瑞,令該曹,勿爲徵贖,決杖六十,當日下送,其他人飢中而來者,令該廳加給回糧。上曰,頃於內乘,見其人,今更見之,此正謂分數明者,而其亦沈滯,人君之政,其惟勸懲。前濟州牧使李明運,令該曹,某道兵使待窠,卽爲調用。上還入大內,諸臣遂退出。
乙酉七月二十一日酉時,上御思賢閤。承旨入侍時,同副承旨李命植,假注書任希雨,記事官柳宅夏·姜彝福以次進伏訖。上曰,藥房提調持湯劑入侍。出榻敎提調朴相德持湯劑入侍,上進御訖,命相德先爲退出。上曰,濟州牧使入侍。出榻敎濟州牧使尹蓍東進伏訖。上曰,進前,蓍東進前。上曰,耽羅一島,將付於經幄之臣,可無憂矣,往勉哉。仍命賜弓矢後,又命命植宣諭別諭,命蓍東先退。上曰,宣傳官入侍。出榻敎宣傳官進伏。上曰,興化挾門留之。上曰,承旨書之,諭耽羅民人等書。噫,吁嗟耽羅一州,王化遠而難霑,亦一彈丸小島,其所哺,惟在朝廷,故昔年,深軫此弊,愛之拊之,濟之活之,本州貢人之來,問其農事,申飭籌司,凡諸擧行,其勿稽滯,此卽予侍湯中仰覩者也。深仁盛德,浹于一島,故島民感戴,竭誠報效,庚子負土,予已聞矣,丁丑效勞,予亦見矣。況慈聖恤島民之至德,其若昨日,予雖否德,何敢一刻忘于心,何忍一時弛于中?今予待爾島之民者,非予之恩,體昔之意也。吁嗟本州,幾歲荐歉之餘,今年三南麥登之時,本州若是告歉,豈爾等之辜?寔予否德,寔予誠淺,每覽本州狀聞,若恫在己,而今番狀聞,尤爲矜惻。豈數千石之穀,秋事若違望,湖沿已罄,島民顒望,何以活之,思之及此,何心玉食?前牧之雖私賑濟,違例陳聞,其涉駭然,卽此一事,島中光景,若親覩焉。不憚其憊,侵夜下敎,朝召相臣,有此區劃。噫,九重海島,雖若宵壤,爾等困窮之狀,若在眼前,吁嗟爾等,其亦知予否?今者處分,決非諱聞也,亦非吝惜也。不若此,此等牧使,付一島之民,而吁嗟望八,何以堪日,吁嗟新牧,經幄之臣,亦令極擇者,想必不負予,亦必不負爾等,爾等見此牧,若予臨島,其各便意,莫替此敎。臥呼此諭,涕幾沾枕,須諒此諭,須諒此諭。上曰,今者書下諭書,令牧使尹蓍東齎去,宣布島中,島內各殿朔膳,已熟採果外,限明秋減半封進,內奴婢貢中首髢永減,以示予意。命植曰,卽見忠淸兵使今春夏等褒貶啓本,則營將無一人居下,殊無嚴明殿最之意,推考警責,何如?上曰,依爲之。出擧條諸臣以次遂退出。
上在慶熙宮。停常參,只晝講。
以承傳色口傳下敎曰,雨來如此,塗炭待晴爲之事,招致禮曹郞廳,使之聽傳敎。此心憧憧,崇政殿月臺,當親傳,日傘外,繖扇堂下侍衛砲手排立,儀注時刻置之,待下敎來詣,今日次對爲之,廚院初日御供米,待下敎捧入。
禜祭親傳香罷後,政院·玉堂·藥房口傳問安。答曰,知道。
李翼元啓曰,明日親傳香相値,視事頉稟。傳曰,知道。
尹東昇啓曰,憲府連日監察茶時,諫院闕啓,俱涉未安。兩司除在外外,未肅拜不爲行公人員,竝卽牌招,何如?傳曰,允。
以司憲府掌令李行源,持平李命勳牌不進罷職傳旨,傳于李翼元曰,竝只推。
傳于尹東昇曰,親傳後資政殿,當行次對,晝講,待下敎來詣,習講後只入正時。
鄭尙淳啓曰,今日親傳香時,承旨當爲備員,右副承旨金華鎭,以式暇,不爲仕進,卽爲牌招,何如?傳曰,允。
傳于李翼元曰,平康縣監,今日下直,晝講,同爲入侍。
傳于李翼元曰,竝入侍。
尹得養,以司饔院官員,以監膳提調意啓曰,漁夫貢人,連日呼訴內,近因潦雨浸淫,江水漲溢,漁船不得往來,逐日供上,萬無繼封之路。雨霽水退間,以他可合魚及活鷄,願爲參半代封云,在前如此之時,例有參半代封之規,而莫重御供,自下不敢擅便,惶恐敢啓。傳曰,折半代捧。
大提學鄭宲疏曰,伏以臣百無肖似之姿,叨萬不可堪之任,聽聞俱駭,惶恐冞切,敢恃體下之仁,仰瀆由中之懇,日夜所望,惟在於早賜處分,獲被鐫罷矣。及承聖批,非惟未蒙恩兪,辭旨隆重,誨諭備至,有非草莽賤臣,所可堪承,臣誠感泣,繼之以抑菀也。臣於前疏,豈不欲臚列臣本不稱之實,以冀俯察,而第伏念聖明,若視以當官者之常談例讓,而不之省則言涉支繁,事歸猥屑,故不敢覼縷,略擧其槪矣。今則情窮勢蹙,玆敢不避煩瀆,更此陳乞焉。夫文衡之職,其責也旣重,故其選也極艱,蓋自韋布之時,輿望所歸,必有其人,頡頏於翰墨之場而早自蜚英,出入於黌庠之間而裒然爲首,文詞旣蔚,聲華日播,則人皆以館閣材稱之。由是而進於朝,朝中先達,爲之推轂,放詞林一頭之地,許當世黼黻之需,於是乎公朝有得人之賀,藝苑擅華國之譽,其所以養其望而艱其選也,有如彼矣。如臣之魯鈍無能者,粗習擧業,隨衆觀光,不過場屋中老學,及其僥倖通籍,懶廢成習,只是縉紳間一常調,循始迄終,醜拙畢露,初如雕蟲之技,尋摘可愧,晩同沒字之碑,滅裂轉甚。似此伎倆,實無一毫可取,而今乃猝然加之以三館之長,從前此任之克加審愼,必取才彦者,其意果安在哉?自今以後,人必群譏衆笑,以爲此子亦參,則淸朝名器,豈不輕且褻之甚乎?夫天下之患,莫大於靡文無實,今者虛僞之弊,至於臣而極矣。此由臣於前日,叨被誤恩,歷揚淸顯,而不能抵死力辭,終於冒受,故惟彼主圈之人,只謂踐歷之已多,不問堪當之與否,節次推排,遽至於斯,此不但臣欺人而已,乃至於上欺宸聽,以累於我聖朝綜覈之政。臣罪至此,益無所逃,伏乞聖明,特察文柄之任重,亟遞所帶兼銜,移授於望實俱茂之人,仍治臣違逋之罪,不勝幸甚。答曰,省疏具悉。以卿之文才,何過讓于此職乎?頃者無義撕捱,更無可論,則今只以無文,若是固辭,不亦過乎?若卿之人,其若許其願,則吁嗟海東,何有文衡?且見卿久矣,知卿晩而不忍捨。噫,當今望八,非比昔時,卿豈忍徒思自潔之義,不思其君之心乎?其若是度日,於予,決無許副之理,於卿,何時供職乎?非徒本職,予亦欲見,卿勿過辭,從速上來察任。
乙酉七月二十二日辰時,上御崇政殿月臺。禜祭親傳香入侍時,行都承旨尹得養,左承旨鄭尙淳,右承旨李翼元,左副承旨尹東昇,右副承旨金華鎭,同副承旨李命植,假注書安廷玹·任希雨,記事官柳宅夏·姜彝福以次侍立訖。領議政洪鳳漢,副提調尹得養進伏曰,夜來聖候若何?上曰,一樣矣。進湯劑,上進御。上曰,右副承旨,縈祭所摘奸以來。出榻敎得養曰,臣監煎湯劑矣,先爲退出,何如?上曰,可也。上曰,噫,予於甲戌六十一歲,追慕辛丑,今年七十二歲,追慕丁丑。嗚呼,不肖誠淺,否德無能,四紀嗣服,年又望八,不能盡孝,不能盡誠,不能導率,不能惠究,心常愧懼,若隕淵谷。況頃者三南之大歉,尙今追思,夢裏猶愕,近歲以來,其雖稍登,昨年農事,已違初料,今春雨暘適中,麥事告登,望切西成,關西最可悶也。所恃者三南,近觀湖南道臣狀聞,雨暘不適,莫云數邑不均,何傷之有?吁嗟此心,三百六十州卽一也。以都下事勢,雖行縈祭,莫知淺誠能孚,而至於三南,亦莫知比京中若何。且謁陵之期在於一旬之內,其欲言此,心尤難耐。噫,臨御四紀,遍謁諸陵,吁嗟戊申命孝章郊外祗迎事未焉。乙卯以後,其所月禮,只有一次,于今望八,與世孫,其欲同行,禮固當也,情亦然矣,而予則猶恐太康,觀近雨勢,期日且迫,述編旣云此心憧憧,何可勝言?顧八道之民,恐或若昨年念莫重之禮,亦恐未晴,近者以此,夙宵用心。噫,元元何辜,蒼蒼亦豈不眷顧,而寔予不肖,寔予否德,吁嗟戊申,聞通宵之雨聲,坐而待朝,其猶減饌,況今年尤有瞿然者,二年數朔之內,三設嘉禮廳,有司之浮費,盤排之聯翩,古豈有哉?杞豐君兪彦國對策中酒臭等句,自恧于中,而此猶節目間事也。臨御四紀,所爲者何?幾年講學,實踐者何?略以言之,古人有臣勞君逸之語,而其君莫敢一日休,而其臣欲免一勞,數朔其職,苦若其年,一日詣臺,翌復違牌,甚至於近者一臺臣朝禮暮禍之說,於予可謂頂門一針,而昨陳章而勉君,今違牌於次對,其言不踐行,非臺臣之過,卽予四十年導之者也。此豈過謙?訓飭之言,徒歸文具,講學之際,言行不孚,寔予之過。子曰,禮云禮云,玉帛云乎哉?古人亦云得之方寸,今雖命行縈祭,予不大加自飭,何以致誠?先自寡躬,亦有下敎者。嗟呼望八暮年,其豐其豐,若違初料,何顔仰蒼蒼,何顔對元元,自今日至二十四日限縈祭,減膳三日,仰謝彼蒼,君令當信,其亦苦心。上者王姬之婚,於油蜜果,切勿爲之,謂予過讓,猶不體予,冠婚一也,而蜜果之牀親睹,往者不可追,近者宜飭。行副護軍具顯謙,越俸一等,此後以油造來者,一切禁之,此下敎,卽道予意之一端。噫,予於甲戌,追思辛丑,雖數器之饌,奏於殿而終不受,吁嗟其時慈聖之所下燭者。嗚呼,今年追憶丁丑,其若受焉,此仰負慈聖也。其爲不孝孰甚於此?諸葛之表,曰宮府一體,今當自飭,其何區區,無論大小,過嘉禮後誕日進饌,禮也。噫,思來月一日之內,三饌當來,以年言之,決不可受,爲民言之,尤不可言也。一心憧憧,憶昔憶昔,一念耿耿,吾民吾民,雖行縈祭,若不諭卿,此欺蒼也。期心若是下敎,此籲蒼也爲民也。予當固守,予當固守,今番嘉禮廳凡諸等物,同已造成,婚期亦遠,廳名與堂郞仍存,不獲已預造未盡者外,凡諸工匠,限秋成停止,員役元料布外,切勿加下。噫,此猶末節,躬自結之,雖稟,自有下敎,而今何不諭?於誕日,世孫率百官與百官賀勿稟。副提〈調〉劑進湯劑,上進御後還入大內,諸臣以次遂退出。
乙酉七月二十二日午時,上御資政殿晝講。大臣·備局堂上引見入侍時,知事金尙喆,特進官洪麟漢,參贊官尹東昇,侍讀官閔弘烈,檢討官具庠,假注書任希雨,事變假注書朴弼淳,記事官柳宅夏·姜彝福,武臣李景老,領議政洪鳳漢,左議政金相福,右議政金致仁,判敦寧洪象漢,知敦寧李昌壽,兵曹判書具允明,刑曹判書黃仁儉,戶曹判書鄭弘淳,行副護軍鄭汝稷·具善復,訓鍊都正李章吾,右尹徐命臣,吏曹參判元仁孫,行司直李溵,大司諫成天柱,持平兪恒柱以次進伏訖。上曰,上番讀之。弘烈讀近思錄自裁所以使學者,止我寧終身不知訖。上講一遍訖,命下番讀之。庠讀訖,上曰,上番陳文義可也。弘烈曰,老成則不肯下問,故終身不知,深有旨意,此等處,益加體念千萬。上曰,所奏好矣,下番〈陳〉文義可也。庠曰,恥於下問則欺己云云,正謂老成不肯問矣,深加體念千萬。上曰,所奏好矣。上曰,經筵陳文義可也。尙喆曰,須放心寬恢,公平求之,乃可見道云云者,可見深意矣。上曰,所奏誠好矣,參贊官陳文義可也。東昇曰,儒臣經筵,次第敷陳無餘,臣不敢更達矣。上曰,晝講兼行次對。出榻敎上曰,藥房副提調持湯劑入侍。出榻敎得養持入湯劑,上進御。鳳漢曰,備局堂上中諸處句管,金陽澤,湖南句管,洪麟漢,貢市句管,元仁孫·趙曮差下,有司堂上,使李溵仍察,何如?上曰,依爲之。貢市句管,熟手好矣,元仁孫·洪麟漢爲之可也。出擧條鳳漢曰,此吉州牧使李永輔秋操取稟狀啓也。本州操鍊,所係尤重,依例設行之意分付,何如?上曰,依爲之。出擧條鳳漢曰,臣之所帶兼任甚多,內局則固不敢辭免,而其他數三兼帶,誠宜及時遞解,敢援前輩已行之例,惶恐敢達。上曰,所達如此,今番申領府事代所兼,竝許副矣。出擧條允明曰,近來陵幸時守宮大將,因傳敎,連以國舅爲之,而今番則御營廳留都事命下矣。守宮大將,依例差出乎?敢稟。上曰,依爲之。出擧條仁儉曰,出身武士之犯罪者,移送義禁府事,特下傳敎,常漢出身之犯禁者,草記移送,已成近例,而至於自捕廳,捉送印信僞造及紅牌僞造罪人,則雖是出身,此等已施亂杖周牢之人,固不可以武士待之。且一名移送金吾,則兩處究覈,多有難便之端,此後干連於御寶及印信紅牌等罪人,則仍自本曹,推覈勘斷,何如?上曰,依爲之。出擧條天柱曰,請還寢鍾城府爲奴罪人天大酌處之命,依律處斷。措辭見上上曰,勿煩。又曰,畢賑後六月設賑,事未前聞,有關後弊,而張皇狀聞,旣非實狀。至於陪持之外,加選以士爲名者,希望召問,持敎對語,踐躡窺覬,尤極可駭。雖聖鑑俯燭,已有處分,而不敍之典,不足以懲其罪,請濟州前牧使柳鎭夏拿問嚴處。上曰,依啓。又曰,新除授司諫李堉,時在京畿通津地,正言李永中,時在平安道殷山縣任所,請竝斯速乘馹上來事下諭。上曰,依啓。恒柱曰,請還寢東呂·址淳等還配之命,更令王府,嚴鞫得情。措辭見上上曰,勿煩。又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。又曰,新除授掌令洪應輔,時在忠淸道忠州地,請斯速乘馹上來事下諭。上曰,依啓。上曰,晝停世孫次,勿爲過造,大次傍爲之,其他大次處,亦依此例爲之,水刺間,於大殿水刺間,同爲事分付。上曰,藥房提調朴相德許遞,其代,戶判鄭弘淳除授。上曰,騎判及嘉禮廳都廳洪述海,秋判入侍時,同爲入侍。出榻敎上曰,備局有司堂上,李溵,湖西句管,金陽澤,湖南句管,洪麟漢,貢市堂上,元仁孫·洪麟漢差下。出榻敎東昇曰,政筒封鎖,蓋出於愼密,而臣昨於政廳點下時見之,則望筒中,有添入雜休紙之事,故敢此仰達矣。上曰,今聞所奏,莫重望筒,不謹可駭,當該中官罷職。諸臣以次遂退出。
乙酉七月二十二日申時,上御思賢閤。兵刑判嘉禮都廳入侍時,兵曹判書具允明,刑曹判書黃仁儉,都廳洪述海,左承旨鄭尙淳,假注書任希雨,記事官柳宅夏·姜彝福以次進伏訖。允明曰,今番陵幸時,右邊捕盜大將金聖遇,以禁軍別將,當爲隨駕矣。以左邊捕盜大將張志恒,姑爲兼察,何如?上曰,依爲之。出擧條又曰,每於明陵行幸時,訓局軍兵爲前廂,禁衛軍兵爲後廂,環衛作門,而詣昌陵時,則禁衛營爲前廂,作門環衛,訓局爲後廂,落後結陣,於路上留駐矣。今番亦依此磨鍊乎?上曰,前後廂,皆於路上結陣可也。允明曰,前後廂,皆路上結陣,則環衛作門,竝將闕矣。實有疎虞之慮,此誠可悶矣。上曰,曾前有如此之時,路上結陣可也。出擧條尙淳曰,卽伏見忠淸水使田光國今春夏等褒貶啓下,則邊將無一人居下,殊無嚴明殿最之意,推考警責,何如?上曰,依爲之。出擧條諸臣以次遂退出。
上在慶熙宮。停常參·經筵。
金華鎭啓曰,憲府監察茶時,諫院闕啓,俱涉未安,兩司除在外外,未肅拜不爲行公人員,竝卽牌招,何如?傳曰,允。
傳于尹東昇曰,宣傳官一員待令。
金華鎭,以義禁府言啓曰,濟州前牧使柳鎭夏拿問嚴處事,傳旨啓下矣,柳鎭夏,時在任所云,依例發遣府書吏,交代後拿來,何如?傳曰,允。
大司憲沈鏽疏曰,伏以臣於月初動駕,適値情病俱苦,身帶本兵,連闕陪扈,跡涉偃便,恭俟誅罰,而乃蒙天地父母曲賜悶憐,始而特命調理,已示寬暇之至恩,終焉亟許變通,尤出體諒之殊私,臣幸以退全微諒,少延殘喘,荷眷愈深而感極生成,積罪未勘而念絶躋攀,筵銜稽謝,兢蹙冞切,不自意柏府新除又下辱矣。臣誠拜命增惶,揆分靡措,惟我殿下,不知臣不肖,猥垂包荒之大度,歷施試可之隆渥,若其銓衡之重,決非材器攸稱,而不思量力膺職之義,徒切藉手圖報之誠,忝據數朔,耐過大政,自顧聲望素輕,識慮至昏,難保其得免僨誤,而果然疣痕百出,問備洊降,臣誠滿心慙悚,無面可顯。向來辭疏之附陳,已經睿鑑之俯燭,而至於柔院僉使崔承勳事,臣苟不察,唯當受而爲罪,蓋本鎭至殘且遠,久勤者皆不願,而西北調用,每有飭敎,故雖無承傳,此等窠之屬此等,前後非一非再,本自無礙於政例,而渠旣以戰亡子孫,曾蒙存錄之典,盛稱積屈之冤,臣之懸註照擬,欲其加愼之意,而久遠承傳之載錄與否,初不致念,疎謬之失,在所難免,其何敢恬於薄警,厭然自恕也哉?噫,如臣陋劣,遭際聖明,分外叨被,山高海深,而謬膺重寄,不能事事,畢竟所得,惟推緘滿囊而已。補蔑絲毫,悔積玷累,一念危縮,久而未解,此際見職,寧有去就之可論,況臣積瘁,源委甚痼,數旬調治,了無差效,寢啖全廢,氣息綿綴,雖欲一伸叩謝,而其勢亦末由矣。荐辱嚴召,冒犯違逋,病裏隕越,益增死罪,今始略入文字,仰暴衷懇。伏乞聖慈,俯加照察,將臣所授職名,先行刊汰,仍治臣前後負犯,以昭法紀焉。答曰,省疏具悉。古人所謂推緘滿囊,今卿不過一政一緘,何過若此?況一時申飭,亦何敢撕捱?昔恙幾瘳,卿其勿辭行公。
乙酉七月二十三日辰時,上御崇政殿月臺。親傳香入侍時,行都承旨尹得養,左承旨鄭尙淳,右承旨李翼元,左副承旨尹東昇,右副承旨金華鎭,同副承旨李命植,假注書安廷玹·任希雨,記事官柳宅夏·姜彝福以次侍立訖。藥房都提調洪鳳漢,提調鄭弘淳進伏曰。夜來聖體調攝,若何?上曰,一樣矣。上進湯劑,上曰,玉堂下番金載順,待下敎入侍。出榻敎上曰,宣傳官一員入侍。出榻敎上曰,宣傳官一員入侍。出榻敎宣傳官二員進伏。上曰,一往濟州,奪符以來,而下去時,督運移轉,可也。一則往淸州,軍器摘奸,上來時,沿路列邑軍器,亦爲摘奸,可也。弘淳持入湯劑,上進御後還入大內。諸臣以次遂退出。
乙酉七月二十三日申時,上御思賢閤。玉堂下番·兩司同爲入侍時,副修撰金載順,持平兪恒柱,正言鄭景仁,右副承旨金華鎭,假注書安廷玹,記事官洪彬·姜彝福以次進伏訖。上進湯劑後,兪恒柱進前曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條恒柱曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。出擧條鄭景仁曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。出擧條仍下敎曰,注書出去,尙瑞院三馬牌持入,可也。安廷玹承命持入,上曰,儒臣持此,廉察湖南列邑以來,可也。金載順承命退出。上命金華鎭讀大司憲沈鏽疏賜批後,上曰,玉堂上番,持警世問答入侍。榻敎校理李亨逵進伏。上命讀警世問答後,命華鎭書傳旨曰,下敎中旣稱伊尹,則今覽豐德府使申光翼緘辭,宜乎循例遲晩,而其曰,敢入京城,以此推之,一邊緘辭,一邊治其人,身爲守令,撫恤安集可也,何敢若此?此非令恤下送卽勸而治之也。噫,流民,其雖撫之,非流難知其若此,此亦不北走南走越者也。雖百人流他道他郡,予何知之?其他守令,皆以不入京嚴飭,吁嗟,孑孑之民,豈不矜乎?噫,今雖衰矣,一心其惟元元,仍命興感曰,一民忽之,豈鄒聖勸齊王推恩之意哉?其宜懲一勵百,申光翼有司緘辭勿施,過動駕後,令該府處之。出傳敎又命書曰,建功湯有下敎事,內局入侍事分付。出傳敎上曰,藥房三提調入侍。榻敎藥房都提調洪鳳漢,提調鄭弘淳,副提調尹得養,醫官許礈·李泰遠·鄭允協以次進伏。洪鳳漢曰,聖體若何?上曰,眩氣自前發作之時,如少兒還旋之戲,而今年尤甚,似以痰而然矣。日前問農酬酢之際,頗似少眩,自前此氣欲發,則眉稜似牽引,而劇則昏昏,全是痰與心氣矣。近來大抵臥踞甚便,而坐立則難矣,今番將率世孫而往,故頗用心矣。醫官診脈可也。許礈診候退伏曰,脈候左三部頗沈,右三部似數,大體弱矣。李泰遠診候退伏曰,脈候左右三部度數不調,頗似不足矣。鄭允協診候退伏曰,脈候左右三部頗沈而數,度數不調,大體似虛,且有痰氣矣。上曰,藿香正氣散本方,白朮蒼朮加人蔘二錢桂枝一錢,一貼煎入。出榻敎仍下敎曰,東伯狀聞才到,大臣適入侍,如何?鳳漢曰,此是習操都試取稟及校生考講道臣兼行之請也,本道停操已久,而今年年事旣有登稔之望,依例設行,校生考講,雖是都事之事,監司兼行,亦有其例,依所請許施,都試,自是年年應行者,亦爲擧行之意,分付,何如?上曰,依爲之。出擧條進湯劑後,命書傳旨曰,此近因陰濕,本痰用事而然,勿爲問候,正氣散,明日一貼,更爲以煎,待下敎入侍。出傳敎諸臣以次退出。
上在慶熙宮。停常參·經筵。
李翼元啓曰,明日常參·經筵,取稟。傳曰,停。
以承傳色下敎于藥房曰,入侍。
又下敎曰,儒臣亦爲入侍。
李翼元啓曰,藥房三提調依下敎來待矣。
以承傳色口傳下敎曰,入侍。
又下敎曰,藥房入侍,儒臣同爲入侍。
尹得養啓曰,漢城府判尹沈星鎭,除拜後過三日,不爲出肅,依定式推考警責,仍卽牌招察任,何如?傳曰,允。
李命植啓曰,禮曹判書金尙喆,昭寧園園上莎草有頉處修改後,依下敎來待矣。
傳于李命植曰,禮判同爲入侍。
尹得養啓曰,卽者吏曹郞廳來言,今日爲政事命下,而判書朴相德未肅拜,參判元仁孫,參議洪樂命,俱以病不來,不得開政云,判書·參判·參議,竝卽牌招開政,何如?傳曰,允。
以吏曹參議洪樂命牌不進罷職傳旨,傳曰,只推。
尹得養啓曰,吏曹判書朴相德,參判元仁孫,參議洪樂命牌招不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更爲牌招開政,何如?傳曰,允。
有政。吏批,判書朴相德陳疏入啓,參判元仁孫進,參議洪樂命病,同副承旨李命植進,啓曰,判書朴相德陳疏入啓,參議洪樂命牌招不進,小臣獨政未安,何以爲之?傳曰,仍爲之。
以鄭煥猷爲掌令,李致中爲持平,李溵爲左尹,金致仁爲宗廟都提調,金致仁爲司譯都提調,金尙喆爲左副賓客,李益炡爲活人提調,安鼎福爲濟用主簿,柳光翼爲造紙別提,崔益男爲殷山縣監,李昌遠爲鎭岑縣監,李成玉爲陰城縣監,徐命臣左尹單付,李溵右尹單付,前府使李聖檍今降通訓,加資還收事承傳。
兵批,判書具允明病,參判趙榮進病,參議李海重入直,參知朴盛源病,同副承旨李命植進。兵批啓曰,前判中樞府事李益炡敍用,仍付前職事命下矣。依例從座目,判中樞洪啓禧降付知中樞,其代,李益炡判中樞下批之意,敢啓。傳曰,知道。又啓曰,卽接景福衛將牒報,則衛將金德純除授在外,過限未入仕云,依法典改差,何如?傳曰,允。
以李益炡判中樞單付,洪啓禧知中樞單付,任守一·徐秉德副護軍單付,金善行·元義孫·李昌儒副司直單付。
傳于尹東昇曰,木綿五同輸送于龍洞宮事,只分付騎曹。勿出朝報
尹東昇,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,依例復膳間姑停之意,敢啓。傳曰,知道。
李翼元,以禮曹言啓曰,再昨日所下傳敎中有減膳三日之命矣。三日之限,止於今日,自明日復舊封進事,分付。傳曰,允。
傳于李命植曰,此時農事方殷,今日政守令,明日辭朝,內局入侍,同爲入侍。
吏曹判書朴相德疏曰,伏以臣之待罪京兆,兼帶藥院,已踰月日,非不知分外超躐之爲萬萬惶愧,而循墻之懇,未獲所辭,嘗藥之任,不暇他顧,寅緣冒沒,寢夢猶愕。迺者天官移拜之命,又下此際,臣於是,惝怳震越,五情失守,實不知措躬之所也。念臣以至愚極陋,徒藉世蔭,歷踐華膴,未效塵露,節次推排,冥升不已。年纔强仕,位躋上卿,今又加之以千不近萬不似之職名,有若循階例遷,不少靳惜,噫噫。此何擧也?夫朝家命德,孰非可以審愼者,而其爲關治亂而係盛衰,爲一國政化之本者,寧有過於銓衡之職乎?顧今世級日下,人物眇然,苟論其周官所稱則尙矣無可言也。至若甄別流品,激揚風化,以之淸仕途而裨邦政者,亦非人人之所可擬議。況今躁競之寢以成俗,淹滯之歎,足以傷和,物情難平,衆責難酬,雖使古之精鑑,百倍於臣者當之,其亦末如之何矣。況我殿下冞勤庶政,洞察弊源,大而凡百攸司之職,細而初仕末縣之除,未嘗不難愼而董飭,則今之提詮之責,其重尤當如何,而乃反以如臣之望實俱輕,藻識素蔑者,擧以畀之,此但爲榮臣寵臣而止則已矣。不然而猶欲責之以冢宰之事,則豈不至於辱聖簡而病國政耶?且臣自在佐貳,出入政曹,蓋已八九遭矣。第以事無自專,與聞末議,黽勉隨行,可幸無罪,而猶不免觸處生疣,隨事露拙,至今追思,每不覺愧汗之浹衣。況玆所叨之重,非比向時,則臣雖欲憑恃寵靈,放倒廉義,以爲唐突承當之計,其如蚊蝱之負山,僬僥之扛鼎,決知其不勝,而卒至於覆敗,何哉?臣竊惟念榮利之盛,古人攸戒,踰分之福,造物所忌,今臣年未衰而疾病常淹,蒲柳早凋,臣固自知爲禍福之災,而人之愛臣者莫不以是爲憂。今又益之以重擔,臣誠撫躬自悼,直欲逃遁而不可得也。除目之下,宜有駁正之論,側聽累日,迄未有聞,屢違嚴召,益增惶悶,玆於荐牌之下,悉暴肝膈之懇。伏乞聖慈,察臣所辭之匪出飾讓,亟鐫臣新授職名,以重公器,以全微諒,千萬幸甚。答曰,省疏具悉。今者此任,豈云過矣?卿非生手,亦何過辭?疏中躁競沈滯,卿已知矣,以此勉卿,豈不勖哉?卿勿過辭,從速行公。
乙酉七月二十四日辰時,上御思賢閤。藥房三提調儒臣入侍時,藥房都提調洪鳳漢,提調鄭弘淳,副提調尹得養,校理李亨逵,修撰李晉圭,假注書安廷玹,記事官洪彬·姜彛福,醫官許礈·金德崙·李泰遠·金履固·鄭允協·李世珪·慶絢以次進伏訖。洪鳳漢進前曰,聖體若何?上曰,眩氣甚矣。鳳漢曰,寢睡·水刺之節,何如?上曰,一樣矣。鳳漢曰,昨承難於行步之下敎,今則何如?上曰,難於强氣,蓋是心氣與痰耳,命醫官診候。許礈診候退伏曰,脈候左右三部,比昨愈沈,而亦有數意,弱則一樣矣。金德崙診候退伏曰,脈候左右三部微數,而大體不足矣。李泰遠診候退伏曰,脈候左右三部微數,而不調則比昨少減矣。金履固診候退伏曰,脈候左右三部大體勝昨,而猶微數矣。鄭允協診候退伏曰,脈候左右三部微數,而大體不足矣。李世珪診候退伏曰,脈候左右三部稍數矣。慶絢診候退伏曰,脈候左右三部稍數,然調好而不足則與前一樣矣。上進湯劑後下敎曰,藿香正氣散一貼,晩後更爲煎入。榻敎上命亨逵讀警世問答,李晉圭繼而進讀,尹得養又繼讀後,亨逵·晉圭退出。命書傳旨曰,噫,暮年一心,惟在元元,一風一雨,此心憧憧,況其方祈晴乎?祈晴翼日,雖見太陽,唯恐此心之或弛,凡人心躁易弛,其若爲晴而解心,此設禜祭而反祈雨也。申飭四門,禜祭獻官,其宜虔誠不懈,凡諸不潔者,令祭監監察,深察嚴飭。出傳敎進湯劑後,命書傳旨曰,噫,暮年欠誠者,旣覺之後,豈泯默乎?冢宰許免,欲求實事,再昨政望,以前吏判,例入判尹首望,布政之尹,非曠世者,故點下末望,昨日大臣雖奏不諭,更以思之,其奏是矣。以入耆社之人,付于卯酉之任,其誠乎,否乎?判尹沈星鎭,特爲許解本職,其代,知敦寧李昌壽除授,於前判尹時,以藥院提擧,曠職已久,卽爲牌招察任,待耆舊之道,異乎他人,亦豈一日曠祿?前判尹沈星鎭,知敦寧除授。出傳敎諸臣以次退出。
乙酉七月二十四日申時,上御思賢閤。藥房三提調·禮判·儒臣入侍時,藥房都提調洪鳳漢,提調鄭弘淳,副提調尹得養,禮曹判書金尙喆,校理李亨逵,修撰李晉圭,假注書安廷玹,記事官洪彬·姜彛福,醫官許礈·金德崙·李泰遠·金履固·鄭允協·李世珪·慶絢以次進伏訖。上曰,禮判進前。金尙喆進伏,上曰,卿往昭寧園,善爲修改乎?尙喆曰,竣事矣。尙喆仍起伏曰,今此義烈宮祥日,惠嬪宮·世孫宮·嬪宮供上,當以素膳捧入,而此後忌日,亦依此擧行事分付乎?敢稟。上曰,依爲之。出擧條尙喆退出。上,下敎曰,三醫官入診。許礈診候退伏曰,脈候左右三部數度頗伸,而弱則一樣矣。金德崙診候退伏曰,脈候左右三部數度少伸,而不足則一樣矣。李泰遠診候退伏曰,脈候左右三部數則少伸,而大體無顯勝矣。上命書傳旨曰,飭已行,前判中樞府事李益炡敍用,仍付前職。出傳敎又命書曰,政事當日爲之。出傳敎又命書曰,前承旨元義孫敍用。出傳敎洪鳳漢曰,相避法,大典有定限者,而敦寧府,元無區別之事,則亦宜從大典施行。雖以近例言之,該府官員,有親嫌則輒遞解,時敦寧都正李昌儒,旣是同敦韓光會大典應避之親,則其雖陳疏承批,恐不可仍帶,似當變通矣。上曰,許遞,可也。出擧條仍下敎曰,敦寧都正李昌儒許遞。出榻敎又下敎曰,理中建功湯前方中,加乾薑·桂枝各五分依前煎入。出榻敎進湯劑後,上曰,左副承旨入侍。出榻敎尹東昇進伏,尹得養曰,臣當退出,而上注書亦退出。廳注書入侍乎?上從之。安廷玹退出,任希雨進伏,上命李亨逵讀警世問答,李晉圭繼而進讀,東昇又繼讀訖。命東昇讀吏曹判書朴相德疏賜批後,命書傳旨曰,吏判批下,牌招察任。出傳敎上曰,兵房承旨,明日內局入侍,同爲入侍。出榻敎又下敎曰,明日儒臣持警世問答續編入侍,可也。諸臣以次退出。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
又啓曰,行大司憲沈鏽,掌令鄭煥猷未肅拜,掌令洪應輔,持平李致中,執義李憲默在外,今日以監察茶時之意,敢啓。傳曰,知道。
藥房提調鄭弘淳,副提調尹得養啓曰,伏未審夜間,聖體調攝,若何,寢睡·水刺之節,亦何如?今日,是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,入侍。
以承傳色口傳,下敎于藥房曰,入侍。
又下敎曰,四門禜祭獻官,書以入侍,守令同爲入侍,儒臣持警世問答續編同爲入侍。
以承傳色口傳下敎曰,來八月十五日,當詣昌德展禮,門依前,三嚴,世孫隨駕凡諸等節,依來九月例擧行。
尹得養啓曰,吏曹判書朴相德,昨日特敎之下,今日又不出肅,其在事體,誠極未安,卽爲牌招察任,何如?傳曰,允。
傳于金華鎭曰,承旨及句管堂上入侍。
傳于金華鎭曰,湖南句管堂上,使之入來。
尹東昇,以兵曹言啓曰,今此陵幸時領軍之將及侍衛陪衛各差備,不可不備,而兼司僕將趙漢紀,前任三陟營將,羽林將尹光鼎,前任全州營將,徐行德,前任安東營將,五衛將尹僖東,前任平安兵虞候,金燧,前任慶州營將,李邦鵬,前任城津僉使,俱在任所,未及上來,勢難推移。在外人,竝今姑改差,與內禁將一員及宣傳官二員未差之代,竝口傳差出,以爲領軍侍衛備員之地,何如?傳曰,允。
兵批,口傳政事,以梁塤·趙嶫爲宣傳官。鄭來恒·李彦邦·李斗煥爲五衛將,沈義希爲內禁將,李漢泰爲兼司僕將,金光泰·具世仁爲羽林將。
金華鎭,以義禁府言啓曰,豐德府使申光翼,過動駕後,令該府處之事,傳旨啓下矣。申光翼,以兼營將守令,時在任所,過動駕後,依定式差兼官,發遣府書吏拿來,何如?傳曰,允。
乙酉七月二十五日辰時,上御思賢閤。藥房入診,兵房承旨·儒臣守令同爲入侍時,藥房都提調洪鳳漢,提調鄭弘淳,副提調尹得養,左副承旨尹東昇,校理李亨逵,修撰李晉圭,假注書安廷玹,記事官洪彬·姜彝福,殷山縣監崔益男,鎭岑縣監李昌遠,陰城縣監李成玉,醫官許礈·李以楷·金德崙·李泰遠·金履固·鄭允協·李世珪·慶絢以次進伏訖。洪鳳漢曰,聖體調攝,若何,寢睡·水刺之節,亦何如?上曰,竝一樣矣。命書傳旨曰,前中官韓聖規敍用。出傳敎仍命醫官入診,許礈診候退伏曰,脈候左右三部,緩如昨日,而不足一樣矣。李以楷診候退伏曰,脈候左右三部,稍緩而不足則如昨矣。金德崙診候退伏曰,脈候左右三部,少緩而猶未舒矣。李泰診候退伏曰,脈候左右三部,似緩而不足同矣。金履固診候退伏曰,脈候左右三部,猶未盡舒而稍緩矣。鄭允協診候退伏曰,脈候左右三部,度數緩而不足一樣矣。李世珪診候退伏曰,脈候左右三部數則稍緩,而大體不足則一樣矣。慶絢診候退伏曰,脈候左右三部,數則減而不足一樣矣。進湯劑後,上曰,雖微風甚悶矣,冷痰今亦密凝,起坐不便矣。眩氣自去甲申甚作,而今年則蓋少減矣。述編旣云自戊戌以後,殆無世念,而其時一年必服一片氷,故冷痰用事,而猶服牛黃一部得效。予之此症,卽是心氣,而今則蔘劑如冷水之入矣。故一日三進無顯效,而予實厭見煎藥之鎖哨,欲以甫兒進之耳。仍下敎曰,守令進前。崔益男進前,上曰,旣經侍從,不令誦七事矣。李成玉進前。上曰,曾爲七事乎?成玉曰,然矣。李昌遠進前,上曰,曾爲七事乎?昌遠曰,然矣。命宣諭別諭後,以次退出。命書傳旨曰,噫,望八其君,雖服建功湯而支撑,氣若異焉。其宜詳審處,而冷痰之往來,眩氣之間作,近年以來,無日無之,而雖有所加之時,其不頻諭。噫,伸禮期日已迫,故法殿觸感,旋卽少愈,眩氣有加,又爲召諭,此非顧身也,所重在也,而下問者,不過湯劑之路,元方之加,欲加者卽薑桂也。請加桔梗,未滿一哂,再昨眩氣,可謂忒甚,而橘薑茶,請加人蔘。噫,日服九錢重建功湯,其猶若此,況橘薑茶加蔘,大抵雖日益衰,予自苦也,而其能酬應,其能支撑,故若是泛泛,其雖實恙,望八其君,二日服幾湯,而身爲首醫,不參。噫,予則衰矣。其在礪他日之道,不可無飭,桔梗橘薑茶以奏,二廳首醫,三日不參,首醫竝罷職。出傳敎又命書曰,今番禜祭時,興仁門獻官漢城庶尹洪緯漢,崇禮門獻官司䆃僉正鄭志浩,敦義門獻官司宰僉正李珪輔,肅靖門獻官掌樂僉正金履復,各兒馬一匹,諸執事,各弦弓一張賜給。出傳敎又命書曰,內局侍衛官已點下,今有頉,議藥廳東宮侍陪官,陞侍衛官,其代,以鄭允協爲之,本廳侍衛官,以李世珪爲之,侍陪官,以玄處明爲之事,分付內局。出傳敎進湯劑後,上曰,注書出去,持入三去乙酉春坊日記,可也。安廷玹出去持入,上命書曰,今日忽然覺得,今年,卽昔年建儲之年也。取覽春坊日記,九月二十七日,詣闕冊封。嗚呼,不肖其覺,何晩?雖然無過此月而覺,無乃陟降之指導乎?其日當詣昌德展禮後,自內明政門乘輦,由弘化門詣龍興舊宮,奉審後回駕。嗚呼,昔年建儲時寶算,於不肖,一年參差,建儲之月,於不肖,一月參差,而其於嗣服之年寶算,於不肖偶同,遙望驪州,追慕冞切,當與世孫行矣,以此分付儀曹。出傳敎命藥房三提調退出後,命書曰,來九月二十七日,先拜殿,詣龍興舊宮時,前後廂步軍二人,入直,馬軍一哨,入直,禁軍百人,扈衛軍官三十人,隨駕挾輦軍八十名,挾輿軍三十名,以內營入直擧行,回駕後皆復入直,忠壯衛局將隨駕,留營留陣置之,訓將只率新營標下軍隨駕,入昌德後,隨駕馬步軍·禁軍·扈衛軍官除標信,詣弘化門作門事分付,侍衛,守宮仍,承旨以東所衛將爲之,世孫當同牌中隨駕,以此分付該曹,版位問安亦爲置之事分付春坊。其時三嚴,以辰正三刻,單嚴擧行。出傳敎上曰,領相更爲入侍。出榻敎鳳漢進伏,上命東昇讀咨文。鳳漢曰,今以漂民出送事,禮部咨文出來矣。自前有漂民出送,則例有無方物謝表,今亦以待使行祗謝之意,撰出回咨,別定禁軍,給馬下送于灣府,使之傳給鳳城將處,以爲轉送燕京之地,而謝表亦令撰出,付送于來頭,何如?上曰,依爲之。出擧條仍命書曰,今覽禮部咨文,我國人金順昌等九名,漂到福建,今來云。吁嗟吾民,艱辛可知,而莫知某道某郡,渡江後,其卽問名馳啓,其若兩西·北道人,自朔州給糧,衣資,直爲轉送,若畿甸·三南關東民人,給糧衣資,直送京中事,令備局卽爲分付道臣。出傳敎又命書曰,今番世孫隨駕時,春坊官員不備云,在外人竝許遞,其代,後日政擧行。出傳敎諸臣以次退出。
乙酉七月二十五日酉時,上御思賢閤。湖南句管堂上入侍時,湖南句管堂上洪麟漢,同副承旨李命植,假注書任希雨,記事官洪彬·姜彝福以次進伏訖。上曰,承旨進前。命植進伏,命書御製訖。藥房提調鄭弘淳,持入湯劑,上進御。命麟漢讀御製訖,弘淳先爲退出。上曰,注書出去,警世問答持入,可也。賤臣承命出往持入,命承旨考數章。弘淳復進湯劑,上進御訖。上曰,昨今氣似一樣,自今五日連數,如此則可以無事往返於陵所矣。上曰,湖南羅里浦穀物數爻,句管堂上,詳爲問知,後日入侍以奏,可也。諸臣以次遂退出。
上在慶熙宮。停常參·經筵。
尹得養啓曰,明日常參·經筵,取稟。傳曰,停。
義烈宮小祥望哀後,惠嬪宮,政院·玉堂,單子問安。藥房口傳問安。答曰,知道。
尹得養啓曰,吏曹判書朴相德,連日違召,尙不膺命,其在事體,誠極未安,卽爲牌招察任,何如?傳曰,允。
金華鎭啓曰,憲府連日監察茶時,諫院闕啓,俱涉未安,兩司除在外外,未肅拜不爲行公人員,竝卽牌招,何如?傳曰,允。
正言鄭景仁啓曰,請還寢鍾城府爲奴罪人天大酌處之命,更令王府,嚴鞫得情。上曰,勿煩。措辭見上掌令鄭煥猷啓曰,請還寢東呂·址淳等還配之命,更令王府,嚴鞫得情。又啓曰,請還寢罪人者斤萬酌處之命,更令王府,嚴鞫得情,快伸王章。上曰,勿煩。措辭見上又啓曰,新除授持平李致中,時在京畿楊根地,請斯速乘馹上來事,下諭。上曰,依啓。
上在慶熙宮。停常參·經筵。
下直,美錢僉使金聖允。
金華鎭啓曰,明日常參·經筵,取稟。傳曰,停。
又啓曰,來八月初一日動駕相値,輪對,頉稟。傳曰,知道。
尹東昇啓曰,大司憲沈鏽未肅拜,執義李憲默,掌令洪應輔,持平李致中在外,掌令鄭煥猷,持平兪恒柱呈辭,今日以監察茶時之意,敢啓。傳曰,知道。
尹東昇,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于金華鎭曰,今下弓矢,美錢僉使金聖允處給送。
尹得養啓曰,吏曹判書朴相德,連日違召,尙不膺命,事甚未安,卽爲牌招察任,何如?傳曰,允。
傳于李翼元曰,湖南句管堂上,使之入來。
金華鎭啓曰,湖南句管堂上洪麟漢,依下敎來待矣。傳曰,入侍。
傳于金華鎭曰,今日旗軍洗馬進參提調郞廳,使之入來。
金華鎭啓曰,司僕提調及郞廳,依下敎來待矣。傳曰,入侍。
金華鎭,以司僕寺言啓曰,今此明陵擧動時,沙峴·碌磻峴道路險峻處,依例臨時啓稟,以人夫奉駕之意,敢啓。傳曰,知道。
獻納金敎材疏曰,伏以臣,幸蒙聖渥,投閑田里,以爲調病之計,春間納言·掌憲之命,荐降於夢寐之外,臣於時,感激惝怳,罔知攸爲,適因公故,旋卽蒙遞,雖未及仰暴微衷,而自幸少安於私分。迺者納言之命,又降於此際,臣誠惶惑,益不知其措身之所也。念臣蹤地危蹙,本無媒進之念,疾病沈痼,又無陳力之望,前後除命,一未承膺,罪極違逋,忱切惶懍。曾在館職之初叨也,腫病危劇,蠢動無路,筵臣陳白,猥蒙許遞之恩,臣非木石,豈無感恩圖報之心哉?顧以才劣病痼,不敢當論思言責之任,故惟以辭內居外爲一分自效之地,及其待罪南邑,宿病添劇,無望復起,尋醫問藥,多方調治,聞有浴泉,將欲往試,而實難跨馬,未免冒禁。病雖使然,罪實難赦,至被嚴譴,旋蒙全釋,感祝洪恩,不知死所。但訟愆一念,久而彌切,今於恩除之下,何敢諉以旣往,晏然趨承乎?此又臣難進之一端也。若使臣,貪榮恃寵,冒昧承當,則臣身之倒廉喪恥,已不暇言,而其於淸朝之貽辱,何哉?況言責之職,其任甚重,固非如臣空疎庸愚者所可備數。且賤疾,比來陡劇,時月之間,差可無期,一味泯伏,亦甚惶憫,玆因縣道,略陳危懇。伏乞聖明,諒臣情勢之難强,亟命鐫削職名,仍令勿復檢擧,使得自放於畎畝之間,公私不勝幸甚。
乙酉七月二十七日辰時,上御思賢閤。湖南句管堂上入侍時,湖南句管堂上洪麟漢,右承旨李翼元,假注書安廷玹,記事官洪彬·姜彝福以次進伏訖。上命書傳旨曰,昌陵一體展謁,旣已有命,昌陵·弘陵祭文,更爲製下,以此擧行。出傳敎仍下敎曰,他承旨入侍。出榻敎右副承旨金華鎭進伏,李翼元退出。上命書弘陵·昌陵祭文,又命書曰。噫,萬萬料表望八復政之後,一日三講,不敢怠焉。一月六對,皆不闕焉,秋風高·痰氣作,至服正氣,連爲靜攝,法講因事行之之後,其曠多矣。來頭日次,頉稟相値。噫,雖衰將謁,其宜自勉,而往拜,再明日晝講爲之,兼行次對。出傳敎命洪麟漢讀帝王歷代考。上曰,宋英宗曰,謹守吾舍,行李蕭然,惟書數廚而已,可謂賢矣。丁丑居廬時,作歷年編考矣。又命麟漢讀敎濟州牧使尹蓍東書後,命金華鎭書傳旨曰,濟州命送之穀物,今將區劃否?靜臥而思,前牧使柳鎭夏,其雖非矣,若思其初島民嗷嗷之狀,若列眼前,過與不過,勿論,此乃濟島民之物也。旣命宣傳官督運以去,申飭列邑,着意擧行,而噫,其雖衰也,一心惟在元元,雖爲本州民人而然。諸郡,或載或負,運轉之民,噫,亦若親覩,雖大同與稅米運來之際,其有馬貰負貰,船運之時,亦有其價,而吁嗟,沿海之民,有馬者載運,無馬者自負,而雖載馬者,焉知無難運,貰來者脚已勞費亦艱?吁嗟,蔀屋之中,必相曰,以濟州之饑民,吾輩受困,思之及此,其怨若聞,本來食小之中,食豈又甘也?且船人自有船價,雖與此有異,予之憧憧者,卽風浪也。運穀之際,心在沿道,船運之時,心在海中,咨道臣與守令,於陸民,撫之恤之,切勿鞭扑,曉諭其民而諭予此意,亦曰,耽羅與連海之民,皆予赤子,而此誠不獲已而然也。於爾等,亦同胞也,豈不勞哉?而宜思同胞,其須忍苦於水民,勿爲督迫,必也候風,而予意則非徒運時亦在船,廻其船無事往來,然後予心可弛,必也詳審,申申勉飭於奉命宣傳官,不無年少氣銳,以竣事爲期,慮未及此之弊,以此言及。噫,河東·河內,鄒聖亦云,而予則於飢於運,其心一也。故豈惜千百石穀?其悶者此也。今將洞諭,須體靜臥中申申之諭,自政院,下諭于湖南道臣。出傳敎上曰,藥房提調持湯劑入侍。出榻敎進湯劑後,命讀獻納金敎材疏,仍命書曰,末世紀綱解弛,分義不嚴,以金敎材言之,則違禁乘轎,其乃自訟之不暇,以予神氣,忘未覺焉。因此章而乃問以知,而今章,少無訟愆之意,敢若不獲已而然。循例撕捱,此可見紀綱,此可見分義,不可循例踏下。獻納金敎材,特解見任,此章給之,此後凡乘轎之人,限一年勿許淸職。出傳敎命讀司諫李堉牌不進罷職傳旨。上曰,只推,命諸臣以次退出。
乙酉七月二十七日二更,上御興政堂。司僕提調郞廳入侍時,司僕提調李昌壽,正金永燮,僉正趙榮克,判官鄭錫達,主簿李學祚·趙台鉉,右承旨金華鎭,假注書安廷玹,記事官洪彬·姜彝福以次進伏訖。上命書曰,今番世孫行禮時宣傳官錦城尉朴明源,禮房承旨金華鎭,各熟馬一匹。執禮·執樽·祝史·齋郞·典祀官·相禮竝陞敍,已資窮者兒馬一匹。在位者待成長相當職調用。掌儀·引儀,各弦弓一張賜給。本處守僕二人·禮貌守僕,令該曹米布題給。出傳敎上曰,今日旗軍洗馬已行,予心如已往矣。仍命書志喜御製時,上曰,望八,與世孫行禮,三百年始有之事矣。李昌壽曰,臣等,亦不勝慶幸之忱矣。上曰,於予有慶幸之事乎?昌壽曰,寶算望八,將行此盛擧,何莫非大德得壽之效,而臣等之慶幸,曷有極乎?此實前古聖王之所罕有也?上曰,卿等之言如此,而予則每見前牒,以宋英宗爲賢矣。上仍親書志喜二字與小識,下之曰,令政院,移摸改板于太僕,可也。上顧金華鎭曰,甲子思賢閤入侍,與承旨之父,執手過夜之事,今猶不忘矣。仍命諸臣宣饌後,上曰,一牀下于太僕都提調,可也。上曰,正金永燮,是淸白吏子孫,金弘得之族乎?昌壽曰,然矣。上,下詢趙榮克·鄭錫達·李學祚·趙台鉉姓名後退出。命入各陵祭文,命刪定後,諸臣以次退出。
上在慶熙宮。停常參·經筵。
尹東昇啓曰,大司憲沈鏽未肅拜,執義李憲默,掌令洪應輔,持平李致中在外,掌令鄭煥猷,持平兪恒柱呈辭,今日以監察茶時之意,敢啓。傳曰,知道。
尹得養啓曰,吏曹朴相德,日事違召,終不膺命,其在事體,誠極未安,卽爲牌招察任,何如?傳曰,允。
傳于尹東昇曰,大臣肅謝後入侍。
以忠淸監司具允鈺狀啓,天安郡東面居良人崔自明等燒死渰死事,傳于金華鎭曰,一郡三名以上,令本道恤典擧行。
乙酉七月二十八日卯時,上御思賢閤。大臣入侍時,領府事尹東度,左承旨鄭尙淳,假注書安廷玹,記事官洪彬·姜彝福以次進伏訖。尹東度起伏曰,換節之時,聖體若何?上曰,近則差勝,而心豈舒乎?東度曰,外氣之候,卽臻差復,慶幸曷已,而眩氣之候,何如?上曰,猶未顯勝矣。東度曰,寢睡·水刺之節,何如?上曰,一樣矣。東度曰,中宮殿·王世孫氣候,何如?上曰,竝善在矣。進湯劑後,東度曰,臣不肖無狀,負罔極之聖恩,貽朝廷之羞恥,而批旨屢辱於遠出郊外之時,諭以思臣父之聖心,臣宜感激卽入,而以病,今始肅謝,尤添死罪矣。上曰,往事何說?皆予誠淺而然也。卿何過爲芥滯乎?東度曰,聖敎之下,臣豈敢縷陳,而第臣西樞之銜,卽承置處之聖敎,故臣所以出謝,而兼帶必遞,是臣自靖之義也。都提及扈衛之任,俱係緊要,不可一向瘝曠,而況臣自靖之私義,俾得少伸,則豈非公私之兩便乎?上曰,急於見卿,早使入侍,而見卿行步,病猶未快減,出去少休,可也。東度曰,聖敎至此,臣誠惶感,而顧臣病勢,實難陪扈於動駕之時,惟俟嚴誅矣。上曰,予心愧矣。西樞已遂卿心,復何辭乎?諸臣以次退出。
上在慶熙宮。停常參,只晝講。
傳于李命植曰,今番捧傳旨,只捧文二品及文侍從。
尹東昇啓曰,明日次對,兩司長官,當爲進參,大司憲沈鏽,待明朝牌招,以爲入侍之地,何如?傳曰,允。
尹得養啓曰,吏曹判書朴相德,日事違召,終不膺命,其在事體,誠極未安,卽爲牌招察任,何如?傳曰,允。
傳于李翼元曰,入侍。
以全羅監司沈履之狀啓,長城等官居正兵姜大隱惡等渰死壓死事,傳于鄭尙淳曰,令本道恤典擧行。
尹東昇,以備邊司言啓曰,全羅兵使李敬懋,所患深重,屢次呈狀,有難强令察任,今姑改差,何如?傳曰,允。
傳于尹東昇曰,再明日省記軍號,明日竝入之。
以忠淸道臣早紅進上,限內不得封進狀啓,傳于尹東昇曰,勿待罪事回諭。
有政。吏批,判書朴相德進,參判元仁孫進,參議洪樂命進,右承旨李翼元進。
以沈勗之爲獻納,洪檍爲兼弼善,李在簡爲兼司書,李東賓爲全義縣監,洪檍書狀官單付。
兵批,判書具允明進,參判趙榮進入直,參議李海重病,參知朴盛源式暇,右承旨李翼元進。
以韓翼謩爲知事,李普寅爲同知,李潤國爲訓鍊判官,姜尙台爲景福將,金善行爲副摠管,李明運爲全羅兵使,宋持常爲洗馬,朴志源副司果單付。
尹東昇,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬及病蹇不能致遠之類,依舊例,今月二十九日,推移替直。監軍巡將及五衛將內巡,以三十日受點人員,來八月初一日至,竝爲仍察,何如?傳曰,允。
李命植,以御營廳言啓曰,武德門東邊宮墻頹落處,今已畢築,把守軍今爲始撤罷之意,敢啓。傳曰,知道。
尹東昇,以訓鍊都監言啓曰,今此明陵幸行時,延和門·南營入直禁衛軍兵及北二營入直御營軍兵,依例令訓局餘軍,前期一日替代,還宮後還入直事,自兵曹節目啓下矣。延和門軍一百名,哨官禹宗績,南營軍四十名,哨官朴載大,北二營軍五十名,哨官金興澤率領,與禁·御兩營軍兵,替代入直,而還宮後,還爲替入之意,敢啓。傳曰,知道。
又以禁衛營言啓曰,今八月初一日明陵擧動時,本營五哨軍兵及騎士隨駕矣。本營則千摠黃暹,把摠李樸,哨官林洽,敎鍊官周萬年,騎士二十五人·露梁牙兵四十名·工匠牙兵五名·兼別破陣二名率領入直,南別營,哨官沈光運,別騎衛二人·工匠牙兵十名率領,守直,火藥庫則哨官鄭弼基,別破陣十三名率領入直之意,敢啓。傳曰,知道。
又以禁衛營言啓曰,今八月初一日明陵擧動時,延和門入直軍一百名,南營入直軍四十名,以訓鍊都監砲手,前期替把事,自兵曹節目啓下矣。今七月三十日,與訓鍊都監砲手,依例替代,而還宮後,以本營軍還入直之意,敢啓。傳曰,知道。
乙酉七月二十九日午時,上御景賢堂晝講。大臣·備局堂上引見入侍時,特進官李溵,同知事趙曮,參贊官尹東昇,侍讀官金龜柱,檢討官具庠,假注書任希雨,記事官洪彬·姜彝福,事變假注書朴弼淳,武臣李薰,領議政洪鳳漢,左議政金相福,右議政金致仁,判敦寧洪象漢,行司直尹汲,行判尹李昌壽,兵曹判書具允明,刑曹判書黃仁儉,禮曹判書金尙喆,行副護軍具善復,訓鍊都正李章吾,行副司直金善行,左尹徐命臣,吏曹參判元仁孫,工曹參判洪麟漢,大司諫成天柱,掌令鄭煥猷以次進伏訖。上曰,上番讀之,可也。龜柱讀近思錄自爲學大益,止未學爲已學訖。上講一遍訖。上曰,文義可也。龜柱曰,合內外平物我,卽所謂無物我彼此至公無私者也,深加體念,千萬伏望矣。上曰,所奏好矣,上曰,下番文義,可也。庠曰,志小易足,道無由進,踐實之工,要在於心要弘放矣。上曰,所奏誠好矣。上曰,特進文義可也。溵曰,寬平弘達然後,百物可以皆通矣。上曰,所奏是矣,上曰,經筵文義可也。曮曰,旣學而先有以功業爲意,則學相害而意穿鑿矣。上曰,所奏是矣。上曰,參贊文義可也。東昇曰,儒臣經筵,敷陳無餘,臣不敢更達矣。鳳漢·相福·致仁進前曰,聖候若何,而寢睡·水刺之節,亦何如?上曰,一樣矣。上曰,藥房提調持湯劑入侍。出榻敎弘淳持入湯劑,上進御訖。鳳漢曰,守禦使金陽澤,連不進參於備坐賓對,詳聞事實,則因向來臺疏,眞爲引嫌,而陳疏有禁,伸廉無路,不得已一向泯伏云。以無深意之行語,何可如此,況其去就,何係於陳章與否乎?揆以事體,殊涉未安,重推申飭,何如?上曰,從重推考,申飭行公,可也。出擧條又曰,此京畿監司李景祜狀啓也。備陳今番坡州移額中奴良軍盡數難充之狀,仍以爲選武軍官四五十名減下,俾卽代定水軍移額事,請令廟堂稟處矣。畿內事勢,誠如道臣狀聞,選武軍官,異於軍丁,移之他道,亦不至大段爲難。慶尙道二十名,其餘黃海·江原兩道,十名分排移送,使之及時充定事,均廳及三道,一體分付,何如?上曰,依爲之。出擧條允明曰,今式年武科出身除赴防納米事定奪矣。濟州出身四十三人,依例自本府收米軍餉會錄事,行移矣。卽見本州前牧使柳鎭夏報狀,則以爲本州出身等,特蒙恩典,除防納米,而本島荐凶之餘,又値麥荒,實無納米之勢,皆願待年豐備納,亦願如前赴防云云。海島武士與他有別,渠輩情願如此,宜有趁念之道,敢此仰達。上曰,耽羅與他有異,除赴防除納米事,永爲定式,可也。出擧條又曰,副摠管李思觀,病勢猝重,實無侍衛隨駕之勢,今姑許遞,何如?上曰,依爲之。出擧條又曰,今番陵幸時,御營廳留陣,依近例結陣於景福宮洞口前路,大駕出宮後進陣於興化門外。還宮時,退陣於景福宮洞口前路事,節目啓下,而昨年南壇擧動時,留陣於夜晝古介前路矣。今亦依此擧行,似便好,敢此仰達。上曰,依爲之。出擧條又曰,大駕詣昌陵時,前後廂軍兵路上留駐事,依下敎節目啓下,而環衛作門之竝闕,終涉疎虞,且以軍兵住着之道言之,環衛排立,極爲順便云,依頃日所達,禁衛軍兵環衛作門,似合便宜,故敢此仰達矣。上曰,路上留住,可也。龜柱曰,此事關於軍門,非臣所敢知,而所重有在,敢此仰達矣。古人云獨不念宗廟社稷之重耶?今大駕深入長谷,而無一人環衛,事體誠極未安,設有些少難便之端,豈不顧所重之攸在乎?且此等事易爲前例,後日行幸,每每送上留住,則烏在其備不虞之意哉?伏願更加聖思焉。上曰,所奏得體,誠是矣,使之環衛,可也。出擧條弘淳曰,各宮房賜與奴婢,因該宮啓下單子,自本曹行會之給,例也。卽今新宮,因啓下單子,到付本曹者爲三四度,而皆以嶺南奴婢望呈,合以計之,則殆近千口矣。該道貢額,旣令比摠,毋得加減,行之已久,今若以近千口,一時劃出,則在本道,必有額數大縮,不得比摠之患,望呈文書最先到,付之一度,纔已啓下行關,而其餘則姑爲安徐,以爲自明年,一年一處,漸次擧行之地似好,故敢達。上曰,依爲之。出擧條天柱曰,請還寢鍾城府爲奴罪人天大酌處之命,依律處斷。措辭見上上曰,勿煩。又曰,陵幸隔日,賓對有命,入來備堂,可謂濟濟,而武將之懸病不進,殊涉未安,請摠戎使鄭汝稷,從重推考。上曰,依啓。煥猷曰,請還寢東呂·址淳等還配之命,更令王府,嚴鞫得情。措辭見上上曰,勿煩。又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。上曰,政事當日爲之。吏曹判書朴相德,除拜多日,旣已承批,尙未行公,分義事體,俱涉寒心,從重推考。三銓官,一體牌招開政。上曰,藥房提調持湯劑入侍。出榻敎弘淳進湯劑,上進御訖。上曰,今番動駕初嚴,以五更一點,二嚴,五更二點,三嚴,五更三點,單子置之。上曰,領相·司僕提調·三編次人留待。出榻敎上曰,前司諫洪檍敍用。出榻敎上曰,視事溫繹間,頉稟。出榻敎諸臣以次遂退出。
乙酉七月二十九日申時,上御景賢堂。大臣·編次人入侍時,領議政洪鳳漢,司僕提調李昌壽,編次人具允明·洪麟漢,同副承旨李命植,假注書任希雨,記事官洪彬·姜彝福以次進伏訖。上製下御製,命允明讀之,讀訖。復命麟漢讀之,讀訖。上書下龍灣所御駕轎六字,命昌壽揭刊於駕轎前面。上曰,旣已下敎之後,再違召命,此何分義,此何事體?況望八其君此禮,古豈有之,而無端違牌,使其君,方寸憧憧之時,其使深夜酬應,而因此而亦不長官隨駕乎?事之寒心,莫此爲甚。吏曹判書朴相德,從重推考,參議洪樂命只推,此時何拘三牌?三堂更爲牌招,其令更鼓未下前開政。上曰,吏判下敎旣諭。噫,望八其君,與世孫行禮之時,或在京而不爲謝恩,或在外而亦不來,不可使聞於隣國也。食君之祿而此時若此,他尙何說?勿論京外實職與帶軍銜未來者,竝亟施不敍之典,以示君君臣臣之義。上曰,政官牌去來催促,勿爲呼望。出榻敎鳳漢曰,駕轎餘馬二疋,似有不足之慮矣。上曰,昨日已下敎於內乘矣。諸臣以次遂退出。
上在慶熙宮。停常參·經筵。
藥房都提調洪鳳漢,提調鄭弘淳,副提調尹得養啓曰,伏未審夜間,聖體調攝,若何,寢睡·水刺之節,亦何如?今日,是日次,臣等,當率諸御醫入診,詳察聖候矣,臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,望八與世孫而行,使無作門喧嘩,禁喧郞廳記過之弊,如有喧嘩者,勿論諸上司政院下人,捉取號牌,回駕後解嚴前,令都監決棍,斷不容恕事。禁喧郞廳與都監敎鍊官,招來聽傳敎,陵所尤有所重,申飭禁喧差員,禁喧禁雜人,如是下敎之後,如有其弊,當該守令,當令道臣決棍,俾無如是之弊事,分付畿營。
以承傳色口傳下敎曰,昨日下敎中在京人置之,以在外人捧傳旨。
又下敎曰,世孫宮時刻單子置之,初嚴入後只入內嚴,二嚴入後只入外備。
又下敎曰,當由興泰門,世孫當由崇賢門,依此擧行。
又下敎曰,自戶曹爲之然後,物力當少入,潛邸時駕轎下,戶曹,內乘許泓,旣承傳敎,戶曹郞廳詳聞,眼同修改。
李命植啓曰,今番陵幸時,右邊捕盜大將金聖遇,以禁軍別將,當爲隨駕,以左邊捕盜大將兼察事,擧條啓下矣。左邊捕盜大將張志恒,明日待開門牌招,以爲傳敎之地,何如?傳曰,允。
傳于李命植曰,望八其君,與沖子行禮,而食君之祿,何如是乎?在京人旣拔之,卽令謝恩,其中若有不爲之人,一體捧傳旨。
傳于李命植曰,昨日下敎中在京人書入。
尹東昇,以都摠言啓曰,今日入直內三廳武兼禁軍及軍兵等,當爲中日習射,而陵幸齋戒相値,不得爲之之意,敢啓。傳曰,知道。
李翼元,以侍講院言啓曰,本院新除授兼弼善洪檍,兼司書李在簡,時無職名,令該曹,口傳付軍職,仍卽牌招,以爲淸齋陪從之地,何如?傳曰,允。
兵批,口傳政事,以洪檍·李在簡,副司果單付。
尹得養,以吏批言啓曰,新除授敦寧府參奉李克永,除授後過限未肅拜。繕工監役官金漢祿,除授後過限未出仕。竝依例改差,何如?傳曰,允。
又以吏批言啓曰,今日政廳,考見忠淸道褒貶啓本,則藍浦縣監李仁默,以六年窠守令,三次居中,其不治可知,依例罷黜,何如?傳曰,允。
尹東昇,以扈衛廳別將,以留都大臣意啓曰,臣,承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
上在慶熙宮。停常參·經筵。
傳于尹東昇曰,已至五更一點,而初嚴不下,中官金壽崗,記過。
大駕入晝停所幕次後,政院·玉堂·藥房口傳問安。答曰,知道。
王世孫入幕次後,政院·玉堂口傳問安。答曰,知道。
大駕詣明陵入齋室後,政院·玉堂·藥房·朝廷二品以上口傳問安。答曰,知道。
王世孫入齋室後,政院·玉堂口傳問安。答曰,知道。
各陵奉審後,政院·玉堂·藥房·朝廷二品以上口傳問安。答曰,知道。
大駕還宮後,政院·玉堂·藥房·朝廷二品以上口傳問安。答曰,知道。
世孫宮,政院·玉堂口傳問安。答曰,知道。
□□□何等重也,而駕後宣傳官□□□兩司竝罷職,政官牌招開政,而只此擧行。
李翼元啓曰,隨駕諸玉堂,有稟達事來詣請對矣。傳曰,入侍。
以承傳色口傳下敎曰,御膳旣以不過一盤事下敎,而世孫來,眎世孫之道,豐備過爲之,當該水刺薛里中官,事過後,令該府處之。
以承傳色口傳下敎曰,今日喧嘩,專由政院下人,諸承旨,竝從重推考,下人,回駕後,令兵曹決棍。
傳于尹惠昇曰,此時開政,似如何?軍職陪從人知入。
以承傳色口傳下敎曰,徐命膺都憲除授,任希曾正言除授,牌招隨駕。
以承傳色口傳下敎曰,予於世弟時,有下令者,如此之時,世孫入來後當爲問安。依此爲之。
以禁衛大將兼察何以爲之啓辭,傳于尹東昇曰,中軍代領。
備邊司薦望,以李潤成爲禁衛大將。
以承傳色口傳下敎曰,禁衛大將李潤成,卽爲牌招隨駕。
以宣傳官望單子,傳于尹東昇曰,隨駕人中,以南行宣薦者擧行。
吏曹口傳政事,以洪麟漢爲兵曹參判,申益彬爲兵曹正郞,崔命麟爲慶安察訪。
兵曹口傳政事,以李長玉爲宣傳官。
傳于尹東昇曰,諸司預備。
傳于尹東昇曰,侍衛軍兵,竝雨具。
傳于李翼元曰,明日晝講爲之。
傳于尹東昇曰,寶劍一隻,不爲出給,當該中官,從重推考。
乙酉八月初一日三更二點,上御光達門內。承旨入侍時,左副承旨尹東昇,假注書任希雨,記事官洪彬·姜彝福進伏訖。上曰,噫,望八其祖,沖歲世孫,同謁同禮,千千萬萬夢想之外,古豈有哉?當表予意,今番親祭時獻官領相熟馬一匹面給。贊禮·禮判·執事諸承旨,半熟馬一匹。執禮·執樽·大祝·祝史·齋郞·左右通禮·春坊執事官及相禮,各兒馬一匹。贊儀·引儀,各上弦弓一張賜給。上曰,與世孫行禮,卽三百七十四年初也。今日凡諸下敎申飭者,一倂分揀,以示予意。諸臣,以次遂退出。
乙酉八月初一日五更一點,上幸明陵擧動入侍時。行都承旨尹得養,左承旨鄭尙淳,右承旨李翼元,左副承旨尹東昇,右副承旨金華鎭,同副承旨李命植,假注書安廷玹·任希雨,記事官洪彬·姜彝福,以次隨駕。上具戎服,乘輿出光達門外,降輿,命守宮從事官入侍。從事官李晉圭進伏,上曰,闕內雖有罪犯者,如非大段事,則切勿用棍罰,可也。晉圭承命退出。上乘馬至敦義門外,上曰,駕後宣傳官任逅記過。出駕敎仍詣慕華館遞馬所,降鞍乘駕轎後,上命駕後宣傳官任逅拿入。東昇,傳于宣傳官曰,任逅拿入。進前排卽爲拿入。上曰,中夜動駕,何等嚴重,而汝敢攔入駕前乎?逅起伏曰,不善擧措,有此妄着,致煩聖念,只有遲晩矣。上曰,固當依律勘處,而率世孫動駕,故特用寬典矣,仍拿出。上曰,駕後宣傳官任逅汰去。出駕敎上曰,燈籠極不似矣,戶判從重推考,當該郞廳,回駕後令該府處之。出駕敎上曰,世孫方至何處云耶?東昇曰,似差間矣。上曰,傳語次知部將,回駕後,令兵曹決棍。出駕敎上詣晝停所。上曰,今日與世孫來,故凡事不欲錯亂,亦有意焉,朝者已爲申飭矣。今番作門與晝停喧嘩,有甚於近日,雖不下敎,身爲將臣,與騎堂,豈不能禁行於各司下屬乎?況禁將,當此軍行,筒介箭,不爲刻名,事之驕慢,莫此爲甚。禁衛大將李章吾,導駕騎堂,禁喧差員,竝罷職。禁喧郞廳,作門哨官汰去。騎堂禁喧郞差員,代令該曹卽爲口傳擧行,將望卽爲書入。藥房都提調洪鳳漢,提調鄭弘淳進伏曰,侵夜動駕,聖候諸節,若何?上曰,一樣無所損矣。仍持進湯劑,上進御訖,出駕轎入幕次。上曰,當該傳語差員記過。出駕敎上曰,任逅事,臺臣宜卽請罪而不爲,諸臺臣,一倂罷職,可也。上曰,明日晝講爲之。出駕敎鳳漢曰,俄聞臺臣,皆在隨駕班,任逅事,漠然不得聞知云矣。上曰,其未能知已知,特寢諸臺臣處分之命,伊後除授之命勿施,其令隨駕。應敎李在協,副應敎金魯鎭,校理李亨逵,副校理金龜柱·閔弘烈,修撰具庠等,進伏曰,宣傳官任逅之攔入駕前,橫過御路,事雖無情,不勝驚駭。臣等晩始聞知,未卽請罪,方切愧悚,而逅之所坐,不可以汰去薄罰而止,令該府,照法勘處,何如?上曰,依啓。上出幕次,乘馬詣明陵紅箭門外,乘輿入齋室後,具翼善冠·黲袍,乘輿詣板位,行四拜後,詣陵上,曲墻內外及碑閣奉審後,行祭訖,還爲乘輿,上曰,駕前侍衛,一倂從重推考,武兼侍衛記過。出駕敎上曰,時刻待下敎爲之。出駕敎仍詣翼陵紅箭門外,降輿詣板位,行四拜,詣陵上,曲墻內外·碑閣奉審後,還爲乘輿,詣敬陵紅箭門外,降輿詣板位,行四拜,詣陵上,曲墻內外碑閣,奉審訖,還爲乘輿,詣紅箭門外。入幕次後,鳳漢及弘淳進伏曰,諸陵行禮,孝思伏想難抑矣。聖體諸節,若何?上曰,率世孫行禮,追慕一倍,氣則一樣矣。鳳漢又曰,世孫氣候,若何?上曰,一樣矣。仍進湯劑,上進御訖,入幕次,少間,具翼善冠·袞龍袍,出幕次,乘輿詣順懷墓,詣板位行再拜訖,詣墓上,曲墻內外奉審後,乘輿還詣敬陵紅箭門外,入幕次,具戎服乘駕轎,詣昌陵紅箭門外,出駕轎入幕次,具翼善冠·黲袍,乘輿詣板位,行四拜訖,詣陵上,曲墻內外碑閣奉審後,仍於紅箭門外,乘輿,詣弘陵紅箭門外,降輿詣板位,行再拜訖,詣陵上,曲墻內外奉審後,詣越岡,少間,詣紅箭門外乘輿,還詣昌陵紅箭門外幕次,少間,具戎服出。上曰,自洞口外,至京營口石橋,捧上言,畿伯·各務差員,明日晝講入侍。上曰,百官揷羽。上曰,侍衛軍兵百官竝雨具。出駕敎上曰,世孫方到何處云耶?承旨知奏。東昇曰,稍間未及抵矣。上曰,表旗差備摠府郞廳,記過。出駕敎上詣晝停所,上曰,駕前白活人金允基,擧措誠爲駭妄,不可不一問矣。上曰,金吾堂上入侍。出榻敎上曰,大臣·兩司,同爲入侍。出榻敎上曰,問事郞廳閔弘烈·李亨逵差下。出榻敎上曰,允基之所爲,不過因其私嫌,有此駭擧,而爲人則妖妄,令秋曹勘律,未爲不可,大臣之意,何如?鳳漢曰,此不過無識駭惡之類,令秋曹,勘處似好矣。大司憲沈鏽,大司諫成天柱,司諫李堉,掌令鄭煥猷,持平兪恒柱,正言鄭景仁等,進前所懷曰,今此罪人之駕前所訴,誠甚驚駭,旣經親問,別無更査之端,而不可尋常處之,請罪人金允基,令攸司,嚴刑三次後,絶島定配。上曰,依啓。上入幕次,上出幕次,乘駕轎還宮,入興化門。上曰,世孫已入城門云耶?承旨知奏。東昇曰,已入城內云矣。上駐駕轎稍間,俟世孫入闕門。上曰,世孫來此,世孫進前。上曰,能免憊乎?世孫對曰,臣無所損,而聖候勞動之餘,若何?不任區區。上曰,一樣矣。上遂入大內,諸臣,以次退出。
上在慶熙宮。停常參,只晝講。
藥房都提調洪鳳漢,提調鄭弘淳,副提調尹得養啓曰,祗謁先陵,世孫陪後,聖懷彌新,群情自切,終日行禮,侵夜還宮,伏未審此時,聖體調攝,若何,寢睡·水刺之節,亦何如?世孫氣候,何如?臣等不任區區伏慮,敢來問安。答曰,知道。今年與沖子同禮,豈夢想攸料?況若昨,其能奉審,亦萬萬料外,表伸情禮,而氣差勝,是誰之賜?一倍追慕難回,心在西郊,世孫沖年隨駕,以此用心,便回氣便,此則喜也。
陵幸還宮翌日,大殿·中宮殿·惠嬪宮·世孫宮·嬪宮,政院·玉堂·藥房口傳問安。答曰,知道。大殿·中宮殿·惠嬪宮,朝廷二品以上·六曹堂上口傳問安。答曰,知道。
李翼元啓曰,明日常參·經筵,取稟。傳曰,停。
尹東昇啓曰,來初五日朝參,取稟。傳曰,爲之。
李命植啓曰,明日停朝市相値,視事,頉稟。傳曰,知道。
尹東昇啓曰,大司憲沈鏽,掌令鄭煥猷,持平兪恒柱呈辭,執義·掌令一員,持平一員未差,今日以監察茶時之意,敢啓。傳曰,知道。
以承傳色口傳下敎曰,領相,晝講同爲入侍。
李命植啓曰,卽者典牲署官員來言,社稷秋享大祭犧牲看品,今日禮曹堂上,與本署提調,當爲看品,而提調徐志修,以身病不進云,卽爲牌招,以爲眼同看品之地,何如?傳曰,允。
傳于金華鎭曰,編次人,晝講,同爲入侍。
李命植啓曰,編次人趙明鼎,依下敎來待矣。傳曰,入侍。
傳于尹東昇曰,俄欲下敎於承旨,而忘未爲之矣。安兼濟·趙榮進敍用,其意深長,作門下敎,一倂蕩滌,傳旨爻周。
尹東昇,以兵曹言啓曰,依下敎龍虎營吹打手等處,木綿依例施賞之意,敢啓。傳曰,知道。
又以兵曹言啓曰,去七月朔各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,今番陵幸時,隨駕將校禁軍·駕前別抄·駕後禁軍及標下軍兵各差備等犒饋,依下敎,以乾物今日分給之意,敢啓。傳曰,知道。
又以刑曹言啓曰,金允基,嚴刑一次後,巨濟府勿限年定配事命下矣。罪人金允基,依傳敎嚴刑一次後,巨濟府勿限年定配,卽爲發配之意,敢啓。傳曰,知道。
又以義禁府言啓曰,前宣傳官任逅,特爲參酌,令該府北靑府充軍,當日擧行事命下矣。任逅,以傳敎內辭意,具罪目依例發遣府羅將,卽爲押送于咸鏡道北靑府配所之意,敢啓。傳曰,知道。
以平安監司申晦狀啓,理山等郡居高維贊未嫁女等壓死渰死事,傳于李命植曰,一郡三名以上,令本道恤典擧行。
領議政洪鳳漢箚曰,伏以祗謁先陵,世孫陪後,我聖上追慕之懷,嘉悅之情,當復如何?此際殊典,亦及於臣,揆以私分,莫省所以,蓋此盛禮,前古所未有者,而臣昵侍周旋,獲覩是事,區區賤誠,只切喜幸。況又猥忝駿奔之列,少伸不忘之恩,臣尤不勝其榮且感矣。因是而至叨錫馬之恩者,非不仰認聖意之攸在,而臣之昧然冒受,亦非分義之所敢安,玆敢短箚,陳籲,乞卽收還,以重恩典焉。答曰,省箚具悉卿懇。今玆錫馬之典,意蓋深矣。卿其安心勿辭領收焉。傳曰,遣史官傳諭。
乙酉八月初二日午時,上御景賢堂。晝講,大臣·畿伯·守令,同爲入侍時,特進官李昌誼,知事金陽澤,參贊官金華鎭,侍讀官金龜柱,檢討官具庠,假注書任希雨,記事官洪彬·姜彝福,武臣具世仁,領議政洪鳳漢,京畿監司李景祜,坡州牧使元重會,楊州牧使韓光肇,廣州府尹金相翊,竹山府使李守彬,仁川府使金亨大,金浦郡守李廷恢,高陽郡守宋宅休,以次進伏訖。上曰,上番儒臣,讀之可也。龜柱讀近思錄,自伊川先生答朱長文,止更且思之致知之方也。上講一遍訖,命上番陳文義。龜柱曰,心通乎道,然後能辨是非,是誠切實之語矣。上曰,下番儒臣,亦陳文義,可也。庠曰,上章知言,下章致知,兩工夫,亦關於帝王治道矣。上曰,所奏俱甚好矣。上曰,經筵亦陳文義,可也。陽澤曰,置而不思,所以終異,此是學者之病處。上曰,所奏好矣。上曰,特進官亦陳文義。昌誼曰,辨是非,似持權衡,此等處,體念千萬伏望。上曰,所奏好矣。上曰,參贊官亦陳文義。華鎭曰,儒臣經筵,相繼敷陳,臣不敢更達矣。鳳漢進前曰,昨日率世孫行禮,終日勞動,深夜還宮,聖體若何?上曰,率沖子行禮,少伸追慕,氣似勝矣。上曰,藥房提調持湯劑入侍。出榻敎提調鄭弘淳,持入湯劑,上進御訖。上曰,講筵諸臣,先爲退去,可也。昌誼·陽澤·龜柱·庠,先爲退出。上曰,道臣·守令,竝進前,如有邑弊,一一陳達,可也。景祜曰,陰竹,以疲殘不成樣之故,移屬忠州栗洞一面,而本面土地瘠薄,宜置下下等之地。曾在湖西時,等數高重,移付畿邑之後,如前應稅之故,民不願耕。蓋畿湖結役之苦歇懸殊,在忠州則等雖高重,不至陳廢,而一自移屬之後,凡干出役之繁,比湖西十倍,以瘠薄之土,應繁重之稅,其所陳廢,年年添加,誠爲可悶。續典中,有畿甸水田四等作首旱田,竝置六等之文,而獨於陰竹栗洞,不可以曾前湖西之等數責稅,使之減等,以爲墾開之地,何如?上曰,依續典例擧行之意,分付,可也。出擧條又曰,禁亂差員,曾有內外禁亂矣。甲戌因傳敎減去,而昨有差員論責傳敎,故急遽未及周旋,以夫馬領來察訪,使之檢飭矣。不謹擧行,至於被罪,而此後亦依今番,仍爲差出乎?上曰,王令當信,此後則禁喧差使員,亦勿差定,當該差員勿罷,次次仍任,可也。出擧條光肇曰,戶役不均,民皆避役,投屬之弊日甚,至於諸上司山直柴場直,名色雜然,皆使之免役,而至於軍保,則旣係上營,拘於事面,臣不敢仰達矣。鳳漢曰,旣關民弊,自上下詢之時,不必拘於此矣。光肇曰,守摠兩營及監營旗手,竝皆免役,至於七色元軍,則猶或頉免,而七色保人,則異於正軍,束伍元軍所不免之役,渠何可頉免乎?臣意則朝家事目外,投屬免役之類,通同應役,則民無偏苦之事,而庶有一分之惠矣。上曰,令廟堂商確,從速稟處,可也。出擧條又曰,本州軍政之難,八路爲最,而選武軍官之數,至於二百名之多,伊時分排,似未及照管而然矣。湖西選武,旣因特敎減數,則似有一視之道矣。上曰,大臣之意,何如?鳳漢曰,當初選武軍官分排定額時,畿內已似過多。況本州,雖曰,本道之大邑,乃京城至近之地,所宜優恤,而乃反尤多,誠爲可念矣。然元數不可隨時減損,就他道額數稍少處,從便移額,恐似得宜,而無端移送,亦安知不爲難便乎?上曰,楊州選武誠多矣。大臣旣奏,自廟堂,從長稟處,可也。出擧條又曰,本州田案,已過百餘年,破落無餘,無以考準。田政實有虛實相蒙之弊,民受其害,邑力凋殘,末由經紀改造,敢此仰達矣。上曰,大臣之意,何如?鳳漢曰,田案所關甚重,而本州則獨無焉,每每借見於地部云,地部若有意外閪失之患,則將何以爲之?其勢不可不改造,而所入物力,官家旣無辨備之路,所當依改量例,收斂於民間,而此時斂民,不但不可爲。近來各邑改量時,輒自均廳,劃給結錢,則況此改案,尤不可責出於民間,且異於改良,則自均廳劃助,亦甚難便矣。上曰,此與改量何異?依改良例,以結錢劃給爲宜,令廟堂商確,牧使在任時,從速擧行,可也。出擧條宅休曰,本郡烟軍甚小,每當各陵寢修理之役,如摠廳七色保人輩,皆不應役,故數小烟民,實有偏苦之弊,七色元軍外保人,則一體使役,恐合事宜,惶恐敢達。上曰,一體使役,可也。出擧條上曰,坐直承旨竝入侍。出榻敎同副承旨李命植進伏,上曰,昭寧園莎草修補,頃年親審後初也。看檢禮堂,半熟馬一匹,郞廳兒馬一匹賜給,京監役及本園守奉官之爲兼監役者,右職調用。上曰,非徒飭已行矣,其所處分,卽刻名也,而聞大臣所奏,雖非刻名處,刻名則刻名云,其宜參酌。前禁衛大將李章吾,特爲敍用,訓鍊都正,仍任前職。上曰,昨有下敎,況本陵參奉乎?明陵陵官二人,特爲陞六,昨日下敎中監察典祀官遺漏,一體兒馬賜給。上曰,噫,今番伸禮,日雖定矣,其豈攸料?凡事旣已蕩滌,前宣傳官任逅所爲,其雖駭然,不過沈滯武士鄕闇恇㤼之致,飭雖不可已,犯蹕之律過矣,特爲參酌。令該府,北靑府充軍金允基,求其狀,則一則不守分,一則含憾也。其在勵末世之道,處分不可不嚴,其爲人亦殺之無赦,而三次嚴訊,卽必赦之意也。噫,白首暮年,行四百年所無之事,人命宜顧,嚴刑一次後,巨濟府勿限年定配,竝該府該曹,其令當日擧行。上曰,藥房提調,持湯劑入侍。出榻敎弘淳持入湯劑,上進御,諸臣以次遂退出。
乙酉八月初二日申時,上御景賢堂。編次人入侍時,編次人趙明鼎,右副承旨金華鎭,假注書任希雨,記事官洪彬·姜彝福,以次進伏訖。上製下御製,命編次人讀之,明鼎讀訖。上曰,承旨編次人,先爲退出,坐直承旨竝入侍。左副承旨尹東昇,同副承旨李命植,竝入侍進伏。上命讀奏上言,上曰,三和閑良李成位等,晉州幼學崔垕等,中部良人片占同,京畿刷馬契人金聖彬,司譯院前銜李翊夏等,內需司居民李弘德等,上言猥拔,令攸司科治。出榻敎上曰,噫,今番捧上言,實是料表,不可踰日,太猥濫者外,勿拘違格,一體啓下,其令各該司,卽爲回啓,其中金尙郁,其免一律,於渠可謂寬典,則少有國法,何敢上言?池廣桂子上言,尤爲無狀,尙郁妻,令該曹刑推定配。池廣桂子,令該曹勿爲徵贖,決杖六十放送。上曰,今者上言中,李蒙秀事,其時特敎反案者,已聞其時道臣所奏,予意不無比前差異,此上言,下該曹,令秋官·大臣,入侍時,持奏。上曰,西部女童蒙金蒙娥,上言猥拔,製給人,依下敎勿爲收贖科治。出榻敎上曰,一自漁鹽稅屬之均廳之後,渠何敢上言?果若上言,本官之不遵禁令,肆然加捧,極涉駭然。不然,前差人輩,敎誘上言,尤涉無據,亦不可不嚴懲。此上言,下該廳,詳査嚴處。出榻敎上曰,今覽軍器摘奸宣傳官書啓,執頉不甚大段,今番十分參酌,當該守令,爲先緘辭從重推考。過今朔後,令監營軍官摘奸,若不修補充數,曾經侍從人,狀聞拿處,其他守令,令監營決杖後狀聞事,分付。出榻敎諸臣,以次退出。
上在慶熙宮。停常參·經筵。
李翼元啓曰,大司憲沈鏽,掌令鄭煥猷,持平兪恒柱呈辭,執義·掌令一員,持平一員未差,今日以監察茶時之意,敢啓。傳曰,知道。
以承傳色口傳下敎,今番世孫,初爲隨駕,春桂坊下人,自內本處所屬,令該曹米布題給,而自內所屬,待啓單子擧行。
又下敎曰,以丁丑年副提調,同在耆社,此心曷諭,凡諸等事,卽爲依例擧行。
備忘記,傳于尹東昇曰,內乘李廷壽,昨已下敎,其滯可惜,此後其令銓曹,閫望待窠,卽爲調用。
尹東昇啓曰,事變假注書朴弼淳,身病猝重,勢難察任,今姑改差,何如?傳曰,允。
傳于尹東昇曰,初五日朝參,金商門外,依例爲之。時刻辰正三刻,單嚴擧行,次對,進定於明日。
傳于尹東昇曰,朝參儀註置之,侍衛仍。
尹東昇啓曰,明日次對,兩司無進參之員,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
傳于李翼元曰,左副承旨入侍。
傳于尹東昇曰,如有肅拜守令及差員上來,守令,次對同爲入侍。
李翼元,以禮曹言啓曰,卽接懿陵參奉所報,則本陵陵上莎草奉審,則因霖雨陰濕,間多枯損。大王陵前地臺石上枯損處,以周尺尺量,長一尺,廣三十二尺,西南間地臺石上,長一尺,廣二十四尺,西北邊,長廣各二尺。王后陵前面地臺石上,長一尺五寸,廣二十四尺,東南間長廣,各一尺云。陵上莎草枯損,至於此多,依例政府以下,進去奉審後稟處,何如?傳曰,依爲之。其若旱乾枯損可也,陰濕枯損,今乃初聞,奉審後可知,其涉殊常,在京陵官,其令明日次對入侍。
又以奉常寺官員,以都提調·提調意啓曰,東籍親耕田所種皮稷打作,則所出爲三石之意,敢啓。傳曰,知道。
尹東昇,以都摠府言啓曰,今日入直內三廳武兼禁軍及軍兵等當爲中日習射,而停朝市相値,不得爲之之意,敢啓。傳曰,知道。
又以訓鍊都監言啓曰,依傳敎,挾輦軍·挾輿軍及御前前排軍等,鳥銃一巡三放試取,而無貫三中者,故別單不得書入。其餘貫一中邊二中二名,各木綿六疋。邊三中一名,木綿五疋。貫一中邊一中十五名,邊二中四十名,各木綿三疋。貫一中十七名,各木綿二疋。邊一中一百三十四名,各木綿一疋。依例施賞之意,敢啓。傳曰,知道。
右副承旨金華鎭疏曰,伏以吉日謁陵,父孫陪後,侵夜回鑾,聖體康寧,區區下情,曷勝欣忭?仍伏念臣父母墳山,各在湍·坡二州,尙未行合祔之禮,私心痛霣,寤寐靡寧。今當利年,經紀緬事,期日已定,必須先時下去,整備諸具,然後庶可以克襄大事,而臣方職忝近密,夙夜供劇,義分所在,有不敢擅便作行,玆不得不略控哀籲,仰瀆崇聽。伏乞聖慈,俯垂矜察,亟命鐫遞臣職,仍許旬月之暇,俾得便意來往,自盡於營葬之節,不勝幸甚。答曰,省疏具悉。本職許遞,依所請往來焉。
乙酉八月初三日初更,上御隆武堂。承旨入侍時,左副承旨尹東昇,假注書任希雨,記事官洪彬·姜彝福,以次進伏訖。上曰,十五日詣昌德宮,當爲展禮,而世孫嬪廟見禮,尙今稽滯。其日先詣昌德行禮,詣太廟先行展謁後,次行廟見禮,次詣毓祥宮,先行展拜,令世孫嬪行禮,三嚴寅正三刻單嚴,興政乘轎,由興化入敦化,世孫嬪,詣昌德後,待下敎只白外備詣太廟,世孫春已展謁,今番隨駕祗迎置之事,分付,世孫嬪,自延光門行,亦爲分付。上曰,十五日動駕時,步軍二哨,馬軍一哨,挾輦軍八十名,以內外營入直軍擧行,回駕後復入直。世孫嬪隨後當詣,前後牌軍六十名,亦以外營入直擧行,而詣毓祥宮時回駕時,當於後廂內來。前後牌軍六十名,入太廟後,除標信先爲解嚴,其令復入直。禁軍馬軍除甲冑,訓將只率新營入直標下軍隨駕,侍衛仍,扈衛軍官,只入番隨駕局將,與有廳軍隨駕留營留陣,展拜時,百官行禮置之。上曰,昨日啓下爲親請壽職上言中,年及八十者混下,其中從軍五十年者外,啓字爻周勿施。噫,今番上言,卽爲啓下,意有在焉。其中不無過中者,而爲親請加,其子之心若何,豈徒此也?三日內申飭回啓,已有下敎。三日內不現身者,自當草記勿施,無過三日事,該房另飭各司。過三日者察推,或爲親上言者,或請繼後者,此王政之大者,雖過三日,其勿直爲勿施事,一體分付。上曰,內乘宣傳官,秋等試射時,南行宣傳官許,柳葉箭十巡二十二分居首,直赴殿試。上曰,朝參在近,承旨有闕,代前府尹尹得雨除授,待開門牌招察任,房順房。上曰,再明日朝參時,侍衛禁軍扈衛軍官,只入直擧行事,分付。上曰,十三日忌辰祭受香,十七日忌辰祭受香,二十四日忌辰祭受香,皆於建明門內祗迎,以此分付,儀註置之,諸臣遂退出。
上在慶熙宮。停常參·經筵。
下直,全義縣監李東賓。
傳于尹東昇曰,次對,左相入來後爲之。
傳于尹東昇曰,日已晩,卽爲詣閤,左相入來,則復命於崇賢門後入侍。
左議政金相福,禮曹判書金尙喆,書啓曰,臣等進詣懿陵奉審,則大王陵上寅方莎草,長廣各一尺稀疎,莎臺石上莎草,自艮方至寅方,長二尺,廣十二尺。乙方,長一尺五寸,廣二尺。辰方長一尺五寸,廣二尺。巽巳間方,長廣各一尺。坤方長一尺,廣一尺五寸。乾戌間方,長一尺五寸,廣二尺五寸。壬子間方,長一尺,廣二尺。或腐損或稀疎,王后陵上莎臺石上,莎草,自丑方至寅方,長一尺五寸,廣六尺。甲方,長一尺,廣一尺五寸。卯方,長一尺,廣二尺。亦爲腐損,蓋莎臺土石之際,莎草着根未固,且經霖潦,間多腐損稀疎處,謹此圖形以進,而所見殊甚未安,不可不趁卽修改,令該曹,擇日擧行,何如?傳曰,已下敎矣。
以李謙彬爲事變假注書。
李命植,以訓鍊都監言啓曰,今番陵幸時,隨駕將校軍兵及武藝別監等犒饋,依傳敎,以乾物分給之意,敢啓。傳曰,知道。
又以禁衛營言啓曰,本營隨駕將校軍兵等處,依定式,乾犒饋磨鍊分給之意,敢啓。傳曰,知道。
乙酉八月初四日辰時,上御景賢堂。大臣備局堂上,引見入侍時,領議政洪鳳漢,右議政金致仁,行司直金陽澤,刑曹判書黃仁儉,禮曹判書金尙喆,吏曹判書朴相德,行副護軍鄭汝稷·具善復·李潤成,左尹徐命臣,兵曹參判洪麟漢,右尹李溵,應敎李在協,左副承旨尹東昇,假注書任希雨,事變假注書李謙彬,記事官洪彬·姜彝福,全義縣監李東賓,懿陵參奉尹耆東,以次進伏訖。鳳漢曰,夜來聖候若何?上曰,一樣矣。鳳漢曰,左相奉命在外,右相以關格,病甚非細,臣獨入對矣。上曰,右相之病可悶。鳳漢曰,此京畿監司李景祜狀啓也,枚擧水原·竹山·陰竹三邑守令牒報,以爲三邑許多倉舍,今番潦水,多數頹壓,不可不及時改建,所入物力,從長區劃事,請令廟堂稟處矣。倉舍,異於客舍,其雖修改,曾無物力煩請之事,而止有一二謬例,以畿邑疲殘事勢,援例報請,亦無足怪。水原·竹山,就最近己卯例,皆以折半劃給,陰竹小邑,比兩邑所給之數,減三分一劃給,而竝以常賑穀,擧行事,分付,何如?上曰,依爲之。出擧條尙喆曰,金海民人等,以蒜倉貿鹽加捧六百石事,有所上言,方下該廳,而此是廟堂句管,則非均廳之所可覆奏,敢此仰達矣。上曰,加捧六百石之說,極怪駭矣。尙喆曰,當初則出給米一千五百石,捧鹽三千石矣,自庚辰屬于本府之後,加給米三百石,加捧鹽六百石,故有此加捧之說,而此旣廟堂節目所許,則非該邑之私自加捧矣。上曰,此上言,置之可也。出擧條又曰,今此嬪宮廟見禮時,告由祭,依當初下敎,只行於宗廟永寧殿矣。永寧殿,則當爲別行,而宗廟則其日卽望祭,兼行,何如?上曰,依爲之。出擧條又曰,今此嬪宮廟見禮,擧行事,命下矣。昨年冬傳敎中,孝章宮謁廟禮,當日擧行。徽寧殿廟見禮,孝章宮謁廟禮,何以爲之?敢稟。上曰,姑置之可也。出擧條仁儉曰,今番上言之下本曹者中,鄕人之不爲來現者,今方廣加搜問,而若過三日,不爲來現,則曾有勿施之敎,今亦依前下敎施行乎?上曰,勿施,可也。出擧條善復曰,十五日動駕時,隨駕馬軍·步軍·挾輦軍,世孫嬪先後牌軍兵,皆以內外營入直擧行事,命下矣。以入直軍兵磨鍊,則不足之數,馬兵五十名,步軍六十名,以他軍充數,似好矣。上曰,雖未滿哨,只以入直擧行,可也。出擧條東昇,讀諡狀訖。上曰,今到諡狀者過十,而其中有特敎者,有故文衡,受錫宴於此堂者,有賢宗檜原之孫,捐世瀋館者,有戊申帶礪勳臣者,有故名臣者,其令玉堂,明日朝參後,卽爲議諡,議諡後,凡諸等事,自政院依例擧行。上曰,左承旨入侍。出榻敎左承旨鄭尙淳進伏訖,上曰,近日已下敎,凡陵役時,先期三日告由,其或因巨役,陵內有先爲措置者,則不可不預告而然也,而仍以爲例,一皆若此,數張莎草修補,前期三日,其無意義。且事故難測,前期告由,其若遲滯,欠誠莫甚,此後有前期措置者外,當日擧行者,勿爲前期,曉頭告由,而自今番,依此擧行事,分付儀曹。上曰,今聞秋曹所奏,金德基,頃年特敎決杖者,則今復若此代作,此不嚴懲,何以勵末世?刑推一次後,北關定配。池廣桂,其所特放,可謂寬典,則敎誘稚子,若是猥濫,決杖一百後,仍前定配。金啓郁之妻姜召史,尙郁之尙在人世,可謂太寬之典,況其夫啓郁,以尙郁之弟,同爲下手,莫重御庫故物打成者,則渠何敢上言乎?此等末世,不可不嚴懲,嚴治定配。上曰,懿陵陵官報狀,其猶未瑩,故在京陵官,其令入侍,今聞奉審大臣所奏,根消與否勿論,謂以水沈消融則可也。非枯損可知,而土色呈露則不可也。趁卽修改,令禮曹,卽爲擇日擧行。上曰,李義秀,昨年下敎,已詳諭,今不復諭,而但初意若此,然後外方土豪之輕人命者,可懲故耳。順發,雖爲其息,已無必殺之意,則況義秀乎?其若同推年久,其欲酌處頓忘,非今上言,其將物故於囹圄,再昨承旨,若非前道臣,予何以覺之?人命重也故,果非偶然,渠雖承款,其猶酌處,況初意亦然者乎?特爲參酌,定配湖南。上曰,儲慶宮·毓祥宮秋享祭受香時,當與世孫,建明門內祗迎,以此分付,儀注置之。以大司諫成天柱,司諫李堉,正言鄭景仁,持平兪恒柱等,牌不進,罷職傳旨。上曰,竝只推。上曰,明日朝參時,副輦置之。出榻敎上曰,藥房提調,持湯劑入侍。出榻敎提調鄭弘淳,持入湯劑,上進御訖,鳳漢曰,三醫,頃日坐罷,內局乏人,宜有收敍之道矣。上曰,不過飭勵,內局乏人,方泰輿·許礈·金德崙竝敍用,依前屬兩廳。上曰,行司直金相奭致祭祭文,製下而故耆舊臣金相紳,同是耆社臣,頃年召見,怳然若昨,故一體製下,其令該曹,遣禮官卽爲致祭。出傳敎上曰,今聞大臣所奏,都憲薇垣長,俱有實恙云,特爲許遞。上曰,飭已行,前副護軍張志豐敍用。上曰,此時守令,豈可稽滯,全義縣監李東賓,其令當日辭朝。上曰,承旨尹得雨,解由勿拘,牌招察任。諸臣,以次遂退出。
上在慶熙宮。停常參·經筵。
自昧爽至辰時,有霧氣。
下直,安岳郡守宋瑩中,白川郡守鄭錫達,藍浦縣監李。
藥房都提調洪鳳漢,提調鄭弘淳,副提調尹得養啓曰,伏未審夜間,聖體調攝,若何,寢睡·水刺之節,亦何如?今日是日次,臣等當率諸御醫入診,詳察聖候,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
朝參罷後,大殿,政院·玉堂·藥房口傳問安。答曰,知道。
尹得養啓曰,左副承旨尹東昇,今日不爲仕進,卽爲牌招,何如?傳曰,允。
李命植啓曰,諫院連日闕啓,事甚未安,除在外陳疏入啓外,不爲行公人員,竝卽牌招,何如?傳曰,允。
又啓曰,假注書安廷玹,身病猝重,勢難察任,今姑改差,何如?傳曰,允。
以金觀柱爲假注書。
傳于尹東昇曰,盡爲議諡後來詣,習講只入正時。
傳于尹得養曰,承旨先拜置之,侍衛中編次人入侍。
傳于洪準海曰,明日動駕時,駕前駕後及訓鍊院官員槍劍軍置之,武兼及宣傳官,入直擧行。
傳于尹得養曰,太常旣已合坐,議政府舍人,明日政,一體擧行。
尹東昇,以內醫院官員,以都提調·提調意啓曰,醫官方泰輿·許礈·金德崙,敍用事命下矣,令該曹,竝卽口傳付軍職,冠帶常仕,何如?傳曰,允。
兵批,口傳政事,以李章吾爲捕盜大將。
尹東昇,以弘文館言啓曰,本館上番應敎李在協,以奉常寺議諡合坐事,今日晝仕出去之意,敢啓。傳曰,知道。
傳于李命植曰,今日政,守令察訪,竝爲下直。
以慶尙監司鄭存謙狀啓,固城等官居防軍丁玉等渰死壓死燒死事,傳于李翼元曰,令本道,恤典擧行。
尹東昇,以吏批言啓曰,通禮院相禮李亨俊,成均館典籍沈重奎呈狀內,俱以身病猝重,勢難察任云,竝今姑改差,何如?傳曰,允。
有政。吏批,判書朴相德進,參判元仁孫進,參議洪樂命進,右副承旨李命植進。
以李最中爲大司憲,元義孫爲大司諫,李碩載爲執義,李迪輔爲掌令,任希曾爲持平,洪樂仁爲副提學,金尙重爲工曹參判,洪準海爲刑曹參議,南泰齊爲右副賓客,安鼎福爲禁府都事,李商衡爲內資奉事,金宅休爲康陵別檢,兪漢鼎爲敦寧參奉,權德性爲繕工假監役,宋瑩中爲安岳郡守,鄭錫達爲白川郡守,李爲藍浦縣監,李命龍爲靑巖察訪,洪述海爲副應敎,李性源爲校理。李穦承文著作單付,金章行校書正字單付。林之浩,慶安察訪仍任事承傳。
兵批,判書具允明病,參判洪麟漢入直,參議李海重病,參知朴盛源病,右副承旨李命植進。啓曰,宣傳官許呈狀內,日昨內試射,猥蒙直赴恩命矣。所帶之職,旣是南行窠,則不可仍帶云,依例改差,何如?傳曰,允。
以金魯鎭副護軍單付,沈鏽·趙榮進·成天柱·金華鎭·金敎材副司直單付。李章吾,訓鍊都正仍任事承傳。
尹東昇,以吏曹言啓曰,今番壽職上言人中,戶口現納者,今方回啓以入,而戶口未及現納者,則令漢城府,考籍以來後,擧行之意,敢啓。傳曰,知道。噫,爲人子,旣有定式,則事當人子愛日之道,企望京中,而況今番,則與無時有異,尤爲無據。其在正風敎之道,子旣怠慢,曹何多事,一倂勿施,現身與否,令注書下問,曹吏則只去月以見云。度支回啓,一人旣已請治,況許多乎?其受囑于渠,京中代製圖謀,綻露無餘,此亦僞踏之根抵也,不可不嚴懲,該吏令該曹,勿爲徵贖,決杖六十後,關東徒一年定配。
李命植,以刑曹言啓曰,李璡,三水府定配事命下矣,李璡依傳敎,咸鏡道三水府,卽爲發配之意,敢啓。傳曰,知道。
右議政金致仁箚曰,伏以臣受氣甚弱,未老先衰,病發無時,發輒濱危,忽自再昨,重患關格,大寒戰大吐瀉,中氣暴亡,一晝夜在人鬼路頭,幸以賴天之靈,昨今以來,眞陽漸續,六脈復還,而多少證形,尙屬危惡,僵臥牀笫,神息奄奄,復起爲人,則蓋不可以時日爲期矣。昨日次對,今日朝參,俱未進詣,省覺猶存,不勝悚惶,玆敢倩具短箚,仰請闕禮之罪。伏乞亟降威譴,以安賤心焉。取進止。答曰,省箚具悉卿懇。雖昨聞於大臣,意謂一時之恙矣。今覽卿箚,爲卿悶焉,其所不參,何傷之有?卿其安心勿辭,善攝焉。仍傳曰,遣史官傳諭,遣御醫看病。
開城留守金器大疏曰,伏以寶算彌高,聖孝益篤,祗謁仙寢,誠禮載展,王世孫邸下,陪駕行禮,又是稀睹之盛事,日吉辰良,鑾蹕利旋,臣民慶祝,曷有其極?仍念臣之亡父墳山在於京畿果川地,而職縻保釐,周歲曠省,霜露之感,已多怵惕。況此夏潦所浸,塋域圮傷,加土改莎之役,將以是月旬前,卜日修治,而臣旣無他兄弟可以董役,營府任重,又不敢擅離,至情所迫,玆不得不短章哀籲。伏乞天地父母,俯垂矜憐,特許往還,俾伸情私,千萬幸甚。答曰,省疏具悉。卿其依所請往來焉。
刑曹判書黃仁儉疏曰,伏以臣之父母墳山,在於忠淸道洪州地,而身縻職事,病妨行役,曠阻省掃者,倏焉五關寒暑矣。節屆中秋,感切霜露,方欲曳疾,爲往還計,玆敢陳懇於孝理之下。伏乞聖慈,特推錫類之仁,俾伸人子之情,千萬幸甚。答曰,省疏具悉。卿其依所請往來焉。
獻納沈勗之疏曰,伏以日吉辰良,祗拜仙寢,崗陵之寶算彌高,霜露之聖孝愈新,羽儀載返,世孫陪扈,此誠周文·衛武所未必有者。滿庭簪紳,靡不奔趨,擧國瞻聆,靡不聳忭,臣獨蹤地危臲,情勢窮蹙,處不可不備之列,而不得備焉。承不敢不出之敎,而不得出焉。跼高蹐厚,此何人哉?念臣頂踵,罔非造化,湯火糜粉,豈所敢避,而有除輒違,迷不知動,是豈臣本情之所樂爲者哉?誠以滓穢霑體,浣濯無路,機阱驚心,跬步俱駭,非不知逋慢之爲罪,而亦無奈廉防之難越也。逖違宸陛,今已經年,耿結之極,秪自涕淚,撫念身名,氷炭交中,有臣如此,生不如死,昨夏嚴敎之下,一膺館職之命,誠出於他不暇顧之義,而至今追思,雖謂之不知世間有羞恥事可矣。昨冬旋犯慢傲,株守如前,大何是俟,不自意河海之恩,薄置近郵,旋復舊趼,乃使臣以罪爲榮,人臣之叨遇明時,固復何限,而拯之坑坎,奠之衽席,亦豈有如臣者哉?生死肉骨,感祝靡極,今此新命,又何爲而至哉?臣若有一分可進之道,其敢不入瞻耿光,趨陪從班,答恩渥伸義分,而顧此三司之職,卽臣僇辱之地,今何忍揚揚冒出,以就於宿昔眷踢之場也?臣之決難復叨此地,實係通朝擧世之所共知,則豈以日月之明,乃有所未燭也哉?玆敢隨牌詣闕,拜章哀籲。伏乞聖慈,天地父母,矜垂諒察,亟削臣見叨職名,仍令選部,勿使復擬於三司之列,以安賤分,以謝人議,不勝萬幸。臣方辭免之不暇,而區區寸忱,竊有所不自已者,敢此附陳,目今悠悠萬事,無過於我殿下之保嗇聖躬,我世孫之進修睿學,大聖人體乾不息之工,孰不欣仰,而萬機躬攬,三講日行,或不無有違於頤養之方節宣之道。臣願凡於政令之間,摠大而略小,講誦之際,優游而徐緩,以補燕申調適之宜焉。惟我世孫緝熙將就之工,前後宮僚,莫不稱頌,臣亦待罪春坊時,實嘗欽歎者也。日開兩筵,已有程課,其所勸學之方,可謂勤矣。帝王家學文,與匹庶有異,讀玩經史之時,如不大加力頤於操捨之本,治亂之源,則將無以責功於作聖之道矣。蒙養聖功,羲經有訓,寸陰是惜,大禹所戒,臣願輪流講讀,尤勤尤誠,討論縕繹,勿忘勿助,孜孜毋怠,進進不已,開發聰明,監戒治忽,俾成宗社億萬年無疆之基焉。答曰,省疏具悉。兩條附陳,愛君憂國,深用嘉之,可不體念尙今撕捱,其涉太過,爾其勿辭,從速察職。
乙酉八月初五日辰時,上御金商門外。朝參入侍時,行都承旨尹得養,左承旨鄭尙淳,右承旨李翼元,右副承旨尹得雨,同副承旨李命植,假注書安廷玹·任希雨,記事官洪彬·姜彝福,以次侍立訖。領議政洪鳳漢,左議政金相福,右議政金致仁,進前曰,夜來聖候若何,寢睡·水刺之節,亦若何?上曰,一樣矣。鳳漢等曰,臣等仰請陳賀者,不過拜禮進謁而已。終若靳允,則臣等無以展誠,還收前日所下下敎,千萬伏望。上曰,予心固矣。宗臣長溪君棅等進前曰,誕日受賀,旣是應行之禮,臣等仰請者,亦是萬不獲已者,允副臣等之請,千萬伏望。禮曹判書金尙喆等進前曰,此是應行之禮,還收前下下敎,千萬伏望。上曰,其日則予欲深臥牢拒,而猶以兩奉朝賀入來,則以是爲難矣。鳳漢曰,左捕將謂有情勢,抛棄本廳事務,武臣此習,終非細憂,況此弁,前後申飭之下,猶復如此,尤豈不未安乎?武臣不當嫌而强嫌之事,不必上聞,而如是之際,該廳凡事,一味積滯,其在警勵之道,不可置之,特罷其職,何如?上曰,罷職,可也。出擧條刑曹判書黃仁儉曰,昨以女童蒙上言事仰達,而臣辭不達意,誤以今番上言,與辛巳上言,合爲一人再呈矣。招問書給人金德基,則辛巳上言之女童蒙,別是他人云,臣不勝惶恐待罪,而昨日處分傳敎,何以爲之乎?上曰,昨日傳敎置之,依前下敎,決杖一百,可也。出擧條又曰,池廣桂,仍前定配事下敎,故問其前日配所,則初無定配之事云,何以爲之?敢稟。上曰,勿爲徵贖,決杖一百,可也。出擧條又曰,李璡爲名人,以微細事,凌辱於宰臣兪最基家,呈訴臣曹,故發牌推捉,則謂以太學生,拒逆不現,渠不過微賤之人,凌辱宰臣,有關風化,敢此仰達。上曰,聞甚可駭,關係風化,嚴刑北塞定配。兵曹判書具允明曰,今此嬪宮廟見禮時,宗廟永寧殿,設布帳,依前例令訓鍊都監擧行,何如?上曰,依爲之。出擧條又曰,今八月十五日動駕時,步軍二哨,馬軍一哨,挾輦軍八十名,嬪宮前後牌軍六十名,以內外營入直軍擧行事命下矣。挾輦軍則,當以內入直軍擧行,而外營入直馬軍步軍,都數未滿三哨,前後廂前後牌,不足之數,以出番軍,推移擧行,何如?上曰,只以入直數擧行,可也。出擧條又曰,今八月十五日動駕時,禁軍以幾番磨鍊乎?上曰,入直一番擧行,可也。出擧條掌令鄭煥猷,持平兪恒柱等曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上又曰,請還寢東呂·址淳等還配之命,更令王府,嚴鞫得情。上曰,勿煩。措辭見上司諫李堉,正言鄭景仁等曰,請還寢鍾城府爲奴罪人天大,酌處之命,依律處斷。上曰,勿煩。措辭見上又曰,今番幸行,親率世孫,祗謁先陵,此實吾東方始有之慶,臣民懽忭,曷有其極?且伏念世孫睿學長就,令聞日播,億萬年無疆之休,實在於此矣。殿下以倦勤之齡,篤不遑之誠,經筵賓對,益勤不懈。臣等無容更爲仰勉,而第聖王燕貽之謨,身敎爲本,殿下平日動靜云爲之際,政令施措之間,莫非世孫觀法之地,益加聖念,毋或少忽,以爲裕昆之道,是臣等區區之望也。上曰,所奏切實,體念焉。出擧條應敎李在協,校理金龜柱·李晉圭等,進前曰,白川郡守洪益弼,以微細事,邸吏牌旨,抵斥臣等,不有餘地,臣之無似,自取姑勿論,其在內外官體統,不可置而不論,白川郡守洪益弼,罷職,何如?上曰,削職,可也。上曰,國之所以爲國,卽紀綱也。文武自文武,蔭官自蔭官,白川郡守洪益弼,以故相之孫,其宜勤飭,而不過一守令,凌踏經幄,雖報辭不敢,況不然者乎?此乃不守分之一端,大抵躁競浮囂,亦此中來也。其所請亦巽軟,應敎李在協,從重推考,削職下敎擧條勿施。白川郡守洪益弼,卽其地定配,使一郡之人,知國有紀綱,亦知經幄之重。上曰,諡狀齊到,申領府事諡狀不到,靜以思之,欲令一體擧行,今聞大臣所奏,脫藁無期云,今日議諡,依例擧行,申飭本家,卽呈諡狀來到後,追後卽爲擧行事,分付弘文館。上曰,左副承旨許遞,其代副司直洪樂純除授,牌招察任,房順房,先入侍後謝恩。上曰,十五日毓祥宮展拜時,只承旨贊引,入侍。出榻敎上曰,今日議諡後,夕講爲之。上曰,政事,當日爲之。舍人,議諡後口傳擧行。上曰,此時守令,豈可曠官?白川郡守,代今日政擇差,其令當日辭朝,上還入大內,諸臣遂退出。
乙酉八月初五日申時,上御景賢堂。夕講入侍時,特進官黃景源,同知事元仁孫,參贊官李命植,侍讀官李在協,檢討官李晉圭,假注書任希雨,記事官洪彬·姜彝福,以次進伏訖。上曰,上番儒臣讀之。在協讀近思錄,自伊川先生答橫渠先生,止理會如此,只是講論文字。上講一遍訖。上曰,上番陳文義,可也。在協曰,寬裕溫厚,聖人氣像,此等處留念焉。上曰,所奏好矣,上曰,下番儒臣,陳文義。晉圭曰,學問孜孜玩味,聖人看書,勝於只看文字矣。上曰,所奏好矣,上曰,特進經筵參贊,竝陳文義,可也。景源曰,學原於思,如此而可格物,此等處,留念千萬伏望。上曰,所奏是矣。仁孫曰,學原於思,深有意味,尤加體念焉。上曰,所奏好矣,命植曰,文義備陳已悉,臣不敢更達矣。上曰,藥房提調,持湯劑入侍。出榻敎上曰,坐直承旨入侍。出榻敎右承旨尹得雨進伏訖,上曰,宣傳官二員入侍。出榻敎上曰,捕將李章吾,牌招,傳授命召及大將牌·傳令牌。承旨,讀上言回啓訖。上曰,可以自京兆處決者,委之山在官,判尹事非矣。上曰,漢城判尹李昌壽罷職。出榻敎上曰,摘奸宣傳官入侍。出榻敎上曰,噫,昭義門外豎碑,餘慶坊書揭,意皆退葉,故今日同令宣傳官,摘奸碑閣,若是不謹,誕生之室,一自授鑰於白龍采後,一不奉審,雨漏塗渝,莫知焉。當該次知中官鄭商佑,從重推考。其令修補,而所入原地,分付該曹。碑閣,令戶曹郞廳,春秋奉審,有頉處卽爲修補。餘慶坊,令次知中官,春秋奉審,隨頉隨補事,一體申飭。上曰,今聞兩處奉審宣傳官所奏,一處其將鞠爲茂草,一處雨濕莫甚,此皆予不能申飭之不肖。其若頹圮,豈徒孔聖之歎,思之及此,何敢便睡?更召承宣下敎,明日親自奉審兩處,然後其能心可紓而睡可便。當以駕轎行,只入直步軍一哨,內入直挾輦軍六十名,禁軍五十名,訓將只率新營標下軍隨駕,承史,皆時服,只備局堂上,亦以時服,只祗迎於敦義門外,奉審畢後入初嚴,三嚴,單嚴擧行,其他留營留陣隨駕諸色軍與儀注,一倂置之,侍衛亦以入直隨駕。上曰,世孫祗迎等節,置之。上曰,出宮時刻,隨時爲之。出榻敎上曰,曾已見之,大將牌·傳令牌,同在密匣中,今番不然,故下問近例若然云,此謬例。況左右將,卽爲兼察,故固無此例而然。此後莫重御押牌,不可若是疎忽,同入密匣事,定式施行。上曰,今日聞李璡駭擧,有嚴刑定配之命,靜而思之,璡本不過業儒,乃敢不守分,詬辱耆社之臣,敢稱太學生,及其呈狀,語意悖慢,刑配烏可已也,而但古人云,士可殺,不可辱,渠雖微矣,旣登司馬,則刑推過矣。三水府定配,此後其人雖中庶,名登司馬者,或關係倫常,或關係莫重者外,雖配勿爲刑推事,奉承傳施行。上曰,故營將徐弘遠子,調用事,旣已下敎,依勸武例,南行岐將適有窠,調用事,分付。上曰,初度給由,在外受由承旨許遞,其代參議洪準海除授。牌招察任,房順房。以都承旨尹得養,刑曹參判鄭光漢呈辭。上曰,給由。上曰,當該中官曺壽喆,怠慢特甚,爲先從重推考。上命得雨先退,上曰,靑巖察訪李命龍入侍。上曰,右承旨更爲入侍。出榻敎少退,靑巖察訪李命龍及承史進伏訖。上命命龍進前曰,汝是湖南之人,純實可貴,往必善爲之。仍命先爲退出,上曰,京兆尹判金吾,俱是緊任,政官待開門牌招,開政擧行,待下批牌招察任。上曰,因便駕轎動駕,雖城外卽咫尺也,前排吹螺·斥候·副駕轎等事,騎曹節目,一倂置之,當先詣碑閣,以此分付,駕轎馬,只二雙待令。上曰,噫,暮年追慕之中,諱日在近,命宣傳官奉審昭義門外車洞碑閣,則階下墻內,雜草不除云。噫,重光年臨舊邸而紀懷,欲尋誕生舊址,侵夜登西峴,倖得此處豎碑後,躬詣奉審,授鑰於奉祀家,使之守護,則焉敢怠慢乎?噫,于今若此,他尙何說?事當飭勵,而聞只有幼孫云,雖不下敎,將此下敎申飭。上曰,動駕有命,受由都承旨許遞,其代參判李最中除授。待開門牌招察任,三院副提調例兼,房順房。上曰,今日辭朝三守令,明日入侍。諸臣以次遂退出。
上在慶熙宮。停常參·經筵。
尹東昇啓曰,安岳郡守宋瑩中,白川郡守鄭錫達,藍浦縣監李爀,依下敎來待矣。
以守宮假承旨望筒,傳于李最中曰,以首望爲之。
以洪九瑞爲假注書。
李翼元啓曰,假注書洪九瑞,時無職名,令該曹依例付軍職,冠帶常仕,何如?傳曰,允。
傳于李最中曰,三守令,乘轎時,當見之,來待,寶則置之。
傳于李最中曰,承旨入侍,守令入侍。
大駕詣餘慶坊後,政院·玉堂·藥房口傳問安。答曰,知道。
傳于李命植曰,諸司預備。
大駕還宮後,政院·玉堂·藥房口傳問安。答曰,知道。
傳于李翼元曰,承旨編次人,竝來待。
傳于洪樂純曰,李在協·李晉圭,竝牌招。
有政。吏批,判書朴相德進,參判元仁孫進,參議洪樂命式暇,行都承旨李最中進。
以李吉輔爲大司憲,尹冕東爲弼善,李之億爲判尹,申暐爲禮曹參判,金致讓爲刑曹參議,李時中爲敦寧都正,金陽澤爲判義禁,李應協爲同義禁,李宗漢爲監察,趙㻐爲兵曹佐郞,金相直爲司僕判官,安致宅爲相禮,鄭厚謙爲濟用主簿,金煊爲典籍,洪述海爲檢詳,李穦奉常直長單付。
兵批,判書具允明進,參判洪麟漢病,參議李海重病,參知金致讓入直,右副承旨洪樂純進。啓曰,景福宮衛將李德文,昌慶宮衛將金弼碩,素患痰癖之症,近又添劇,時月之內,萬無起動供職之望,呈狀乞遞,病狀旣如是危重,則不可等待其差復,竝今姑改差,何如?傳曰,允。
以鶴城君楡爲都摠管,洪應盛爲僉知,申大謙爲訓鍊主簿,徐㬦爲宣傳官。張志豐·李敬懋護軍單付,鄭基安·尹得養·鄭尙淳副司直單付,任瓘·朴弼淳副司果單付。
洪樂純啓曰,卽者應敎李在協,修撰李晉圭,因持平兪恒柱上疏,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,玉堂上下番俱空,副校理閔弘烈,旣已入闕,則當爲入直,而因兩儒臣徑出,謂以不可獨自晏然,陳疏出去,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以承傳色口傳下敎曰,更而思之,宋明欽事,其時似已奏澟然,俄者下敎頒布姑置之,明日入侍時,其時日記,承旨持入。
洪樂純,以義禁府言啓曰,全羅監司沈履之狀啓據刑曹粘目內,靑巖前察訪洪敬熙,移本府處之事,允下矣。洪敬熙,自任所未及上來云,依例發遣府羅將,拿來,何如?傳曰,允。
副修撰李性遂疏曰,伏以園陵幸行,天蹕穩旋,文孫侍鑾,事曠前古,臣猥忝邇列,未隨屬車之後,秪伏路左,恭瞻羽毛之美,衷情倍激,慶忭曷極?仍伏念臣不稱之實,難進之義,已悉於向日辭疏,庶幾日月之明,俯燭其苦忱血懇,而崇聽愈邈,聖批愈渥,二字恩言,尤非如臣無似之賤所可堪承者。自玆以來,魂夢益驚,涕淚常霪,區區私分,雖不敢復事張皇,以速瀆擾之誅,而第臣老母,年迫八耋,素抱貞疾,居常澟澟,不離牀笫,近因涼燠替謝,外邪交侵,寢食俱廢,眞元益脫。臣以孑然一身,傍無兄弟之助,獨自扶將,煎泣罔措。實無頃刻離捨之望,雖非私義之可言,卽此情理,尤難供職,而泯伏多日,未獲鞶帶之褫,一任虛縻,罪上添罪雖被誅戮,無所逃罪,玆敢瀝血陳懇於天地父母之前。伏乞聖慈,俯賜矜諒,亟解臣所帶之職,仍治臣傲慢之罪,以肅朝綱,以便救護,不勝幸甚。答曰,省疏具悉。爾其勿辭,護焉。
持平兪恒柱疏曰,伏以日昨祗謁先寢,世孫陪後,仰惟我聖上追慕之義,可以少伸,而抑爲四百年來始有之盛擧也。臣民慶忭,曷有其極?仍伏念臣之見叨臺銜,已踰月矣。屢度登筵,一味緘默,瘝曠之罪,固已自知,而且於日前,以宣傳官不卽請罪,聖敎嚴截,至被譴罷,臣之不能擧職之失,到此而益著矣。雖荷聖度包容,旋降還寢之命,在臣私義,決不可自同無故,抗顔冒出,而昨値朝參有命,庶僚咸造,義分所在,不敢顧私,黽勉進參,復登文陛,廉隅都喪,惶愧彌增,左右思量,萬無仍冒之理,玆敢不避猥越,略陳短章,仰暴肝膈之懇。伏乞聖明,察臣難冒之義,亟許鐫削之恩,以肅朝綱,以安私分,千萬幸甚。臣於乞免之章,不宜贅陳他說,而憂愛之忱,有所不能自已者,敢此尾陳。伏願殿下,垂察焉。臣昨伏見洪益弼處分之敎,益弼之不顧體例,語侵經幄,誠有罪矣,而第伏念守令陞黜,當在治績之得失,則只以言語之失,遽竄字牧之官,恐有欠於大聖人涵容之德矣。況且儒臣之請罪,本出於一微禽之故,則殿下處分,雖在於礪紀綱之意,而至於竄配之律,似不免過中之歸矣。臣以爲洪益弼,卽其地定配之命,宜可還寢矣。答曰,省疏具悉。事雖微矣,體統則大。況益弼,以故相之孫,其猶若此,他尙何說?今爾營護,其涉駭然,若此而何時勵紀綱乎?
乙酉八月初六日辰時,上御景賢堂月臺。三守令入侍時,安岳郡守宋瑩中,白川郡守鄭錫達,藍浦縣監李㷜,同副承旨洪樂純,假注書任希雨,記事官洪彬·姜彝福,以次進伏訖。上命樂純,宣諭別諭。上曰,藍浦縣監李㷜,以殷鼎之子,以武兼陞六云,遞來後,宣傳官,卽爲懸註調用,分付銓曹。諸臣以次遂退出。
乙酉八月初六日辰時,上具翼善冠·袞龍袍,盤石坊擧動時,行都承旨李最中,左承旨李翼元,右承旨尹得雨,左副承旨李命植,右副承旨洪樂純,同副承旨朴盛源,假注書任希雨·洪九瑞,記事官洪彬·姜彝福,隨駕。上乘輿出崇賢門外,乘駕轎。上曰,盤石坊洞名,今覺不正,莫重豎碑之後,必也正名,更其洞名曰,追慕洞。出傳敎上曰,左副承旨許遞,其代參知朴盛源除授,先隨駕後謝恩。出傳敎上曰,內局提調,左承旨爲之。出傳敎上曰,守宮承旨,以南所衛將爲之。駕前下敎傳曰,人君挈矩之道,宜體人子愛日之誠,昨日啓下上言壽職中,今日未及下批者,卽爲口傳下批,此後壽職,依此擧行。傳曰,頃者判金吾加望時,已與相臣酬酢,今日其欲特除,而暮年欠誠之事,不欲爲之矣。噫,是誰之子?爲國竭誠,業已知矣,豈靳一資,不表予意,而況卜相重臣乎?判金吾望置之,行司直徐志修除授。藥院進湯劑,上進御訖,大駕詣追慕洞,上奉審碑閣,仍俯伏於碑前磚石,良久不起,最中曰,磚石陰冷,恐傷聖體矣。上不應,領議政洪鳳漢入侍進伏曰,聖心雖出追慕,玉體恐致損傷矣。上又不應,已而上以御袖拭淚痕,入臨舊宅,命閔氏諸人祗迎者,竝入侍。上曰,趙榮進·閔弘烈來待。出榻敎上曰,故參判閔亨洙三昆季中,其伯仲,其子孫皆有冠冕今在,而其季故府尹閔通洙子,已作故人,其孫幼學恒烈,尙無冠冕,爲人精明,守奉官,今適有窠,特爲除授,其令當日謝恩。出傳敎上曰,閔弘烈率恒烈出去,卽爲謝恩於此庭。鳳漢曰,特命閔恒烈,肅謝於此庭,誠貴矣。上曰,此豈渠夢寐所到乎?以此觀之,躁競者,誠無益矣。上曰,因此而聞故府尹閔通洙妻尙在,而年今七十云,聖后姪婦也。豈以恒烈之除職,不爲存問乎?令該曹衣資食物,卽爲題給。出傳敎傳曰,今日召見閔昌烈·閔養烈·閔景烈·閔升烈,各紙三卷·筆伍枝·墨三笏,賜給,以示予意。上曰,守奉官閔恒烈,其祖母年今七十云,副率除授,其令當日謝恩。出傳敎大駕自追慕洞,轉詣餘慶坊時,行司直趙榮進,副校理閔弘烈,竝入侍于景賢堂事。駕前下敎上曰,副率閔恒烈謝恩後,同爲入侍。傳曰,參知有闕,代參議金致讓除授,先侍衛後謝恩。上曰,戶曹郞廳入侍。駕前下敎大駕詣餘慶坊,入臨舊舍,命戶郞入侍。上曰,塗排紙地,上下於守直中官,勿用市民而懸板物力,一體磨鍊以給,可也。上曰,噫,不肖冥然,盤石坊及餘慶坊,六十八尋舊址舊宅,豎碑奉審,于今七十二,復來奉審,此誠千千萬萬料表。況誕月在近,嗚呼,此忱尤不能耐。閔恒烈,旣已除職,本坊守直人白龍采,令該曹米布題給。出傳敎大駕,自餘慶坊還宮時,守直中官推考擧條置之事。駕前下敎上曰,西學祗迎儒生,使訓導,領來入侍于景賢堂,可也。上回鑾,還入大內。
初六日申時,上御景賢堂。編次人具允明,行副司直趙榮進,副校理閔弘烈,同副承旨朴盛源,假注書洪九瑞,記事官洪彬·姜彝福,以次進伏。副率閔恒烈,西學訓導鄭珒,率齋生五人,同爲入侍。上曰,齋生輩,姑坐於前階,可也。藥房提調鄭弘淳,持湯劑入侍,上進御訖,命承旨,書明陵忌辰祭親製祭文。上曰,噫,朔朝謁陵,今日瞻閣,追慕益切,忌辰祭祭文敬製以下,十三日,當親傳香而世孫殿庭祗迎,儀注置之,依此擧行。出傳敎命榮進·弘烈進前。上曰,昔日內賜玉簪,見在儒臣家耶?宰臣或知之耶?弘烈曰,臣家有玉簪三箇,戊寅年間下賜者矣。上曰,是矣。其中不大不中而小者,似是舊釵矣,儒臣之母,見納,可也。上顧榮進曰,聖后所處之房,卿聞於卿母乎?對曰,聞於臣姊矣。上曰,亦有所據矣。上曰,閔恒烈,貌甚精矣。朝鮮人,以貌用之云者,非虛語也,命弘烈·恒烈,先退。上曰,宋文正於聖母,爲外王考乎?榮進曰,然矣。上曰,然則宋明欽,爲聖后六寸孫乎?榮進曰,然矣。上曰,昨年處分,所重在焉,尙今追思,五內若隕,申暻事,今無可言,而於宋明欽,其雖慨本而下敎,意雖同也,事件異焉。噫,頃年臨寧嬪房,見安東二字,猶有興感下敎者,況今日乎?頃年見大隱巖洞同春之書,有致祭之命。噫,先正,卽聖后外先也,關係雖重,其猶諒矣,事件異者乎?宋明欽於聖后,爲六寸孫也。吁嗟此人,豈置庶人?今者此敎,非爲人也,卽追慕昔年也,特寢宋明欽庶人之名。出傳敎命西學齋生陞殿。上曰,當試講周易施賞矣,因命誦乾卦,齋生申必忠·金弼明·張羽晉·具文恒等五人,以次進伏講訖,命鄭珒,亦講乾卦。上曰,爾輩皆善講,可幸也。命賜饌後,上曰,今日召見西學訓導鄭珒,紙三卷·筆伍枝·墨參笏,西學生五人,各紙貳卷·筆參枝·墨二笏賜給。出傳敎命訓導齋生,祗受退去,上曰,明日政府開坐後,諸臺牌招署經,政官,亦爲牌招開政。出傳敎上曰,明日只晝講。出榻敎兵曹判書具允明所啓,長木浦別將金有禮,大臣分付,勿赴而遽然往赴,大臣,極以爲駭,朝者公堂,具言于臣,此亦國體所關,不可仍置,別將金有禮罷職,何如?上曰,依爲之。出擧條命書百行源御製草,呼至數行,上曰,餘當卒篇矣,編次人袖而先退,可也。上曰,右副承旨入侍。出榻敎上曰,頃者翰林召試時,欲下敎而未果矣。被圈人洪九瑞,連爲白文呈券,其操可尙,依李徽中例,特爲說書調用。出傳敎右副承旨洪樂純進伏,盛源先退,假注書任希雨替入,九瑞先退,樂純,讀奏持平兪恒柱疏。上曰,院隷呼聲何故也?樂純曰,玉堂,以臺疏徑出闕直,故催促入直之聲矣。上曰,公然引嫌,欲一番空館,可駭也。上曰,今覺兪恒柱陳章,其涉駭也,而於儒臣無礙逼之事,處分亦非爲儒臣,則何敢若此?近者儒臣,欲得撕捱之階梯者,卽一謬習,捧納承旨,從重推考,此章給之。此後此等之章,切勿呼望,一體牌招察任。噫,白首暮年,欲樹紀綱,而玉署無人,則亦予不能自强之咎,人君若是自過之後,諸學士,何敢引嫌?以此嚴飭,違牌,亦勿呼望。出傳敎諸臣,以次退出。
上在慶熙宮。停常參,只晝講。
夜自一更至四更,有霧氣。
追慕洞·餘慶坊擧動翌日,大殿·中宮殿·惠嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
藥房提調臣鄭弘淳,副提調臣李翼元啓曰,昨日動駕於追慕·餘慶兩洞,親自奉審,以伸聖懷,伏未審夜來,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
以吏曹參議洪樂命牌不進罷職傳旨,傳于朴盛源曰,只推。以副校理閔弘烈牌不進罷職傳旨,傳于尹得雨曰,推考傳旨捧入。傳于尹得雨曰,俄者承傳色處分傳敎置之。傳于李翼元曰,編次人下敎日入來,坐直承旨退去。尹得雨啓曰,修撰李晉圭,因持平兪恒柱未徹之疏,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。有政。吏批,判書朴相德牌不進,參判元仁孫進,參議洪樂命牌不進,行都承旨李最中進。兵批,判書具允明進,參判洪麟漢病,參議李海重病,參知金致讓入直。吏批啓曰,判書朴相德,參議洪樂命,竝牌招不進,小臣獨政未安,何以爲之?敢稟。傳曰,仍爲之。又啓曰,玉堂東壁,今當差出,而擬望之人乏少,相避竝擬,何如?傳曰,允。以金魯鎭爲副應敎,以趙重海爲刑曹參議,以李奎采爲同義禁,以金陽澤爲知春秋,舍人單洪述海,兼右賓客徐志修,兼左賓客南泰齊,以領議政李陽元爲文憲公,以領議政崔興源爲忠貞公,以兼吏曹判書李觀徵爲靖僖公,以戶曹判書鄭崇祖爲莊靖公,以贈右議政鄭光績爲翼正公,以兼禮曹判書姜鋧爲文安公,以右參贊兪命雄爲溫簡公,以刑曹判書李德龜爲靖淸公,以知事許玧爲良景公,以工曹判書洪重徵爲良孝公,以贈左贊成李遂良爲忠襄公,以海興君橿爲貞孝公,以禮曹判書元景淳爲正獻公,密春君煥中義,今加承憲。昔年封爵時,宗臣,司直洪敍箕通政,今加嘉善。所受門徒中登科五人,護軍許銄資憲,今加正憲。甲午以前登科加資事,上言判下。吏批啓曰,卽接通禮院牒報,則明日王世孫香祗迎時,相禮當爲進參,而新除授相禮安致宅,在外未肅拜云,今姑改差,其代卽爲差出,待下批卽爲出肅,以爲進參之地,何如?傳曰,允。
尹得雨,以吏曹言啓曰,明日王世孫香祗迎時,相禮不可不差出,相禮未差,代口傳以入之意,敢啓。傳曰,知道。以盧聖中爲相禮。
以承傳色口傳下敎曰,房子一人溺井,明日當受香,必也淸道,西所軍待令于東墻外巡邏洞,自內通垣,則仍爲受出矣。中日基崇義門下邊墻,只通墻下作穴,自貞洞出送昭義門,傳于尹得雨曰,明日香祗迎停。
朴盛源,以刑曹言啓曰,因吏曹草記,曹吏勿爲徵贖,決杖六十後,關東徒一年定配事,命下矣。吏曹書吏田再復,依傳敎決杖六十後,江原道平海郡定配所發配之意,敢啓。傳曰,知道。
尹得雨,以奉常寺都提調·提調言啓曰,本寺國用主材栗木,每式年斫取於三南,而自監營,分定株數於各邑,故斫木之弊,侵及民戶,所封之木,每患不潔,莫重位板所用之材,如是苟簡,事體未安。湖南則頃於己酉年分,道臣狀聞,革罷各邑分定之弊。乃以求禮縣鷰谷寺所在處,專屬立材栗木封山之所,成節目啓下,蓋以主材之宜土,誠爲三南之第一也。一自其後,每式年主材,都斫於鷰谷矣,今則鷰谷栗木成材者已盡,新植者未長,前頭斫取,萬萬艱辛,極以爲慮矣。得聞全羅道靈光縣嶺鷲山,栗木森密,可合於國用之材,而係是閑曠之地云。自本寺,爲先發遣郞廳,摘奸定界封標,一依求禮封山例,以爲長養栗木,輪回斫取之地,何如?傳曰,允。又以觀象監領事言啓曰,今此懿陵莎草修改時,臣以政府進去矣。本監提調,亦當進去,而臣旣領本監,依例兼進之意,敢啓。傳曰,知道。
以綾昌君橚掃墳呈辭,傳于朴盛源曰,給由馬,澆奠牀備給。
朴盛源,以兵曹言啓曰,卽接西所衛將牒報,則崇義門下邊宮墻通穴云,令紫門監,爲先把子圍排,急速修築,而南營入直禁衛軍十名,依例除出,限修築間守直之意,敢啓。傳曰,知道。
修撰具庠疏曰,伏以臣之所遭,殆非人子所可堪忍者,而一番籲冤,尙阻入徹,歷日茹痛,五內如割,再昨伏見京兆回啓別封判付者,辭旨丁寧,處分嚴明,日月所照,情狀畢露,於是乎幽明之冤,始得以快雪,臣雙擎九頓,自不覺血淚之被面也。第其上言,辱及父母,事係爭訟,在臣情理,有不容以本事之獲伸,而晏然泯默,玆敢冒昧陳之,惟聖明少垂察焉。臣之先山,在於京畿楊州地,臣之十二代祖綾川君臣壽永,始葬焉。綾川君,以勳臣不遷,而臣父主其祀,故具氏之爲綾川君子孫者,以臣家爲大宗。自綾川君至臣亡母,凡十二代宗派世葬,而惟臣本生九代祖綾安府院君臣思孟,以宗子之仲子,葬于一局之內,蓋臣先山岡麓相連,環成一局,府院君高曾祖禰墳山,在於前後左右,而府院君墳山,在其中間,府院君以後,更無繼葬者,今爲二百餘年矣。春間命遠,營其祖母之葬,潛占於先山局內,自以爲繼葬於府院君墓側,而乃府院君伯兄,臣之九代祖綾原尉臣思顔之墓案對沖,數十步切害之處也。臣父,聞而驚心,躬往山下,據理責之,命遠及其至親,亦以爲今乃詳見,果非生意之地。命遠,又占於府院君墓南永膺大君墳山階砌切近之地,臣父,又言其不可,竟爲大君後孫所禁,不得售計,而命遠,猶且十數日停柩山上,慍怒之言,無所不至,末乃潛斫臣母墳山靑龍,而始爲撤歸,未幾而掘移臣母墳山之論乃發,此其作梗之顚末也。噫,臣家以大宗,主宗家之山,臣母,以宗婦,葬宗家之山,在禮卽然,在法當然。命遠,雖欲逞憤,無辭可托,乃爲府院君山所專一局之說,自謂渠以府院君長孫,專管是局,仍創出臣祖請以權窆之言。噫,府院君山所,非是別局,而同在綾川君山所局內,則十二代世葬之地,綾川君奉祀之大宗,當主之乎?府院君之長孫,當主之乎?支派之欲入葬者,請於臣家則,可也。臣家之反請於支派者,此豈近似於事理哉?圖占宗家之山地,誣人已故之父兄,實非人理之所可忍也。至於有害先墓之說,此何言也?臣母之墳,於府院君墳山,爲稍低傍穴,非犯腦·非犯階砌·非對沖·非龍虎之腰脊,又非倒葬也。所謂爲害之說,何所指說也?若以步數爲言,則子孫之祔葬,元無步數之可論,非特人家通行之規,臣家亦多已行之例,此可以有害言哉?臣家雖出繼於大宗,而氣血則受之於本生祖先,若以山理爲無有,則都無爲害之可言。不然則有害先墓,而其可安於臣母之體魄乎?若非喪性之人,決不爲此,以此爲言,人孰信之?且臣母葬時,命遠年已二十,固非蒙騃不省人事者,而未嘗有一言,何也?若以爲一時權窆,自當移遷,故不言云爾,則三年之內,立石養木,可知其非權窆,而猶復寂然無言,何也?臣與命遠,居在隣比,自臣母之葬,至今十七年之久,合席從容者,未知爲幾許,過於山下者,亦未知爲幾許,而未嘗一言及於山事,今忽不先不後,作此擧措者,是誠何心也?何幸天鑑孔昭,物無遁情,無隱報復之敎,灼然如見。雖使臣自爲之辨,無以加焉,臣惟抆涕攢手而已,復何敢逐條對暴,以自陷瀆擾之科哉?第念臣父子叔姪,偏蒙我殿下不世之遇,爵位之隆顯,果如命遠之言,居常懍慄,若隕淵谷,其所謂凌厲作威等說,此何嘗彷彿於臣父之規模,亦何嘗關係於山事之曲直,而以是脅持,固已可怕?況臣以無似,兜攬踰分,及身之災,固所自料,而豈意以此,貽辱於家庭,媒禍於泉壤哉?父子相對,悸心未定,松楸入望,驚冤飛越,倘蒙速解職名,退守丘壟,則終始生成之恩,臣當隕首以報。伏乞聖慈,俯垂諒察,亟許鐫削,俾遂至願,千萬幸甚,臣無任云云。答曰,省疏具悉。不待爾章,命遠誣呈之狀,自綻無餘,今覽爾章,尤爲曉然,此後雖有百命遠,焉敢售計?爾其勿辭,從速察職。
乙酉八月初七日午時,上御景賢堂。晝講入侍時,知事鄭弘淳,特進官李奎采,參贊官李翼元,侍讀官李性源,檢討官李晉圭,假注書洪九瑞,記事官洪彬·姜彝福,武臣金光泰,以次進伏。上講心經第二卷,前受音後,又講新受音,自忠信進德之事,止恍然自有貫通處。性源曰,此論極致之工,大學亦曰,格致而後誠正,知所先後矣,以知行二字,體念伏望。上曰,當着念矣。晉圭曰,致知爲一篇宗旨,而致知而後,應接事物,各當其理,讀書之工,爲應事物之要矣。上曰,好矣。弘淳曰,下番所陳儘好,臣無更達矣。奎采曰,學問之工,知行二字,而知爲難矣。朱子曰,知止之工,博細俱難。程子曰,積累貫通,隨事致知,蓋忠信所以進德,雖與致知爲異,本意則同矣。以積累貫通四字,深留聖念伏望。上曰,所奏好矣。翼元曰,臣別無所達矣。上曰,暮年此講,未見其效,而予做心鑑時,欲痛祛浮念,今日格一件,明日又格一件,而玩味致知之工,何由忠信進德也?但積習旣多,則自有效矣。藥提進湯劑,上進御訖,命經筵官先退,命詣臺臺臣入侍。持平任希曾入侍傳啓,請東呂·址淳等,更令王府,嚴鞫得情。上曰,勿煩。請還寢者斤萬酌處之命,更令王府,嚴鞫得情,快伸王章。上曰,勿煩。又所啓,新除授掌令李迪輔,時在忠淸道瑞山地,請斯速乘馹上來事,下諭。上曰,依啓。命臺臣先退。傳曰,噫,國體日下,紀綱日凌,以目下事言之,昔則有未曉之敎,雖下勿辭察職之批,於臺體,其卽引嫌,雖日暮未及,以昨緣日暮措辭。持平兪恒柱,不顧日壞之紀綱,敢爲營護,已損臺體,批旨中已有駭然之敎,亦無勿辭之批,則宜卽詣臺自列,而佯若不知,處事當郞,以臺體言之,曰,非若是,則不可冒嫌,以臺風言之,言其意之無他措辭自列,亦舊例,予則待其引嫌,今問陳章見却云,未受勿辭臺臣,何敢具職銜陳章,亦何敢違禁代章乎?暮年自强之時,不先臺閣而何?持平兪恒柱,亟施不敍之典,以勵頹風。出傳敎傳曰,承傳色,例有當助番,纔已申飭,則近者詣臺臺臣,必也入侍,無日無之,故視臺臣若凡官,大臣·臺臣入侍,承傳色,亦不敢不侍,而申飭之下,今日不然,政廳雖有當請,助番其宜入侍,而俱不入侍,事體寒心,宜侍不侍承傳色金明佑,越俸一等,以勵中官怠慢之習。出傳敎左承旨李翼元所啓,臺諫詣闕,本有其門,而持平任希曾,不由其門,推考,何如?上曰,依爲之。出擧條命承旨讀甲申十一月二十六日香祗迎時日記,至申暻處分時傳敎。上曰,是也。仍命書傳敎,上曰,昨日追慕洞,興感有下敎,未能釋然,怳然以覺,此仰奏事也。其雖興感,尤有所重者乎?悚然于中,而本事猶未曉然,故命置下敎,其令法講,持入日記,今覽日記,果然。噫,頃者金時粲事,雖不奏猶然,況此乎?雖因衰暮而然,已予不肖,予亦若此,況沖子乎?欲此裕昆,亦予不肖,悚然二字,亦歇語也。昨日下敎勿施。出傳敎上曰,坐直承旨入侍,藥提持湯劑入侍。上進御訖,坐直承旨尹得雨入侍,翼元先退。上曰,諫院城上所臺諫入侍,正言鄭景仁入侍,以日暮停啓而退。上曰,昨日編次人入侍。得雨讀奏修撰具庠疏,賜批命小退,俄而司謁,以編次人更待下敎日入來事,口傳下敎。
上在慶熙宮。停常參·經筵。
尹得雨啓曰,卽者弘文館修撰具庠,謂有情勢,陳疏徑出,原疏以秋享祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于李命植曰,今下弓矢,訓戎僉使李文國處,給送。
傳于尹得雨曰,昨日入來編次人,使之入來,待下敎入侍,又傳于曰,入侍。
傳于朴性源曰,中官吳命來,下敎之下,如不盡爲擧行直捧,令該府處之傳旨。
乙酉八月初八日未時,上御思賢閤。編次人入侍時,編次人具允明,右承旨尹得雨,假注書洪九瑞,記事官洪彬·姜彝福,以次進伏。藥房提調,持湯劑入侍,上進御訖。命承旨進前,傳曰,今番溺井內人,非性躁則必抑鬱而然也。其心於此於彼,雖不足惜,此亦人命也。豈徒周文掩骸?昔年此等人施恤典者多,令該廳,問名恤典擧行,因此不可不一番淸禁者,漢時已有此陳戒者。唐宗聞李百藥之言,夜放三千人,紫陽特書,豈效於漢·唐?我朝已多此事,而予亦行此,況暮年自强之時乎,況諸葛之表,亦不云乎?冒濫者,其令放焉,而尤爲不可不逐者,自古有夫冒入者多,故昔年命逐,予已仰覩。噫,此則不過爲其糊口投食者流,此輩非背夫,則見逐也。大抵此類,雖爲尼,敗俗者多,況莫重禁中乎?今則解乎其服,佯若處子,放恣闕中,欲淸禁中,捨此誰先?皆令當日內逐焉,若是下敎之後,欺隱掩滯,其人當嚴刑一次後,永爲官婢,其族屬,嚴刑三次後,當海島定配,而此後復爲引進此類者,當施此律,以此嚴飭內府。出傳敎命編次人進前,命承旨書百行源御製草。上曰,玉堂上下番入侍。校理李性源,修撰具庠入侍,上曰,孟子萬章篇,象曰,鬱陶乎思君云,舜所答維何?性源曰,惟玆臣庶,汝其爲予治矣。上曰,是矣。讀書儒臣果知得矣。性源曰,俄聞於注書,考見而來矣。上曰,亦誠實矣。編次人讀御製訖,上曰,校正後書入一通,可也。上曰,騎曹郞廳入侍。入直騎郞成箕柱入侍,上曰,內人蒙頭出去者,幾何?箕柱曰,先出者十六人,今方次次流出矣。諸臣退出。
上在慶熙宮。停常參·經筵。
李命植啓曰,大司憲李吉輔未肅拜,執義·持平一員未差,掌令李迪輔在外,鄭煥猷陳疏入啓,持平任希曾呈辭,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹得雨啓曰,玉堂下番闕直,事甚未安,修撰具庠,卽爲牌招入直,何如?傳曰,允。
傳于李最中曰,坐直承旨竝入侍,而待下敎來詣。又傳于曰,領相留待入侍,傳于朴性源曰,入侍。
尹得雨,以弘文館言啓曰,本館下番闕直,事甚未安,應敎李在協,校理李亨逵,副校理金龜柱·閔弘烈,與新除授副應敎金魯鎭,竝卽牌招,以爲推移姑降入直之地,何如?傳曰,允。傳于朴性源曰,右副承旨入侍。
洪樂純啓曰,明日次對,兩司無進參之員,除在外陳疏受由外,未肅拜不爲行公人員,竝待開門牌招,以爲推移入侍之地,何如?傳曰,允。以承傳色口傳下敎曰,下敎之下,政院擧行寥寥,當該守廳承旨遞差。又口傳下敎曰,中官申德龍敍用。以備忘記,傳于洪樂純曰,承旨有闕,代參知金致讓,除授牌招入直,房順房。
行都承旨李最中疏曰,伏以臣所帶春秋兼銜,與領事臣洪鳳漢,有內外兄弟應避之義。伏乞亟命該曹,照例遞改,俾存公格焉。臣無任屛營祈懇之至。答曰,省疏具悉。兼帶春秋,已有前例,許遞焉。
弼善尹冕東疏曰,伏以臣猥以無似,待罪下邑,夙宵兢畏,罔敢或忽,而奸民犯科,罪實在臣,斧鉞之誅,理固難逭,善地薄譴,旋卽宥還,螻蟻賤品,何以得此?只自感祝鴻私,圖報無地,迺者春坊除旨,忽下於千萬夢想之外,臣惶隕震惕,益不知措躬之所也。噫,臣空疎蒙昧,百不猶人,胄筵輔導之責,實非所堪,而前旣不揆愚魯,冒沒承膺,今於申命之下,夫何敢費辭辭遜,而第臣向來所遭人言,旣無指的,專事詆辱,其所用意,必欲傷人而後已。臣誠惝怳驚蹙,尙不能究其所以也。到今時移事冷之後,不欲與之呶呶較辨,而自是以來,一切榮塗,意念俱灰,況此所叨之職,比前又進一步,而係是僨敗之地,則尤豈有去就之可論哉?顧今睿學天成,書筵日闢,凡在講肆之列者,咸思自勵,獲覩盛事,而如臣僇辱之蹤,獨無以一近离光,少伸延頸之忱,俯仰悼歎,尙何言哉?百爾思量,轉動無路,一味虛帶,惶愧增深,玆敢瀝血哀籲,略暴危悃。伏惟聖慈,天地父母,察臣之情,憐臣之懇,亟許鐫削臣職,仍命勿復檢擬,以靖私義,以快人心,不勝大願,臣無任云云。答曰,省疏具悉。申飭之事,何敢撕捱,往事尤何撕捱?爾其勿辭,從速察職。
掌令鄭煥猷疏曰,伏以臣之自來情地,豈有冒膺臺職之勢,而掌憲新除,適下於謁陵期迫之時,不顧冒沒之嫌,仍參陪扈之列,中間溺職之失,宜在當遞之科,而盤礴至今,愧悔多端,前後登筵,雖出於獲近耿光,粗伸義分之計,而揆以去就,亦涉郞當,其何可一味淟涊,不思自引之義乎?且臣母自昨,猝患頻瘧之證胸膈刺痛,呼吸喘促,吐瀉兼發,眞元暴下,臣方左右扶將,焦遑罔措,以此情理,尤無離捨供職之望,玆敢疾聲呼籲。伏乞聖慈,俯賜矜諒,亟削臣所叨之職,以便救護,仍治臣瀆擾之罪,以肅朝綱,千萬幸甚云云。答曰,省疏具悉。爾其勿辭護焉。
乙酉八月初九日申時,上御思賢閤。坐直承旨·領相,留待入侍時,領議政洪鳳漢,右副承旨洪樂純,假注書洪九瑞,記事官洪彬·姜彛福,進伏。命領相先爲進前,告鳳漢曰,兩陵上莎草間,極盡修補矣。上曰,非枯損,乃腐傷耶?對曰,然矣。仍進曰,日間聖體若何?上曰,不得香祗迎,心不安,故氣自低矣。藥院進湯劑,上進御訖,鳳漢曰,所入湯劑,亦進御乎?終不如臣等之入侍時進御矣。上曰,已服之矣。命領相先退,承旨進前,傳曰,暮年其欲自强,宜先禁中,故昨已下敎,因此沙汰者,近三十人而其中尤爲可駭者,昔年背夫,佯若處子,潛入闕中,恣服華服,貽辱內人,此古豈有之?望八初聞,敗倫放恣,孰甚於此?今雖若此,自古見之,其過若干月,必也依前,命中官,其令受招以置,此輩其若復入,嚴刑一次後,一倂六鎭爲婢。此後他人若此者,其若冒入,當隨現下敎,嚴刑一次後,大靜縣爲婢,其所引進者,昨雖下敎,亦爲嚴刑,當巨濟府定配。昨亦諭,雖乞兒命人育之,則飽食已久,偸竊以逃,此正飽則揚去者,弊固然矣。噫,昔陶潛爲彭澤令,送一力給其子書曰,朝夕之費,自給爲難,今遣此力,助汝薪水之勞,東晉盛時,彭澤令之子,其猶無奴,況無勢內人乎?其於炊飧,率本婢者其幾人,艱得一幼而率之,此亦一雇工,而飽於闕中,年亦長矣,則敢生背而得夫之心,其或訶飭,亦生恐動之意,非逃則古亦有此弊,況末世乎?今番莫重淸禁,溺井而極矣,其雖一事,予見多矣。以今事言之,其率者,不過一老,亦知本事,而此後不無爲其屬者,以劫殺訐訴,則將爲殺人之科,其弊勝言,渠雖無狀,以周文掩骸之義,已施恤典,而亦不無因此增氣放恣之弊,日後,以房子逃躱者,令該曹,隨現重繩,或有若此之事,當該族屬,嚴刑定配事嚴飭。噫,今年望八,此等之弊,其見久矣,其知熟矣。若是嚴飭,則非徒禁中,小民得傭者被誣,其亦可除,以此一體嚴飭,以示予因一事暮年祛百弊之意。且今番觀之,門禁不嚴可知,彼騎曹守門將,服內人之服,乘騎以入,何辨眞贗,守門中官,亦何知也?而近者差備門不嚴,有無端往來者,此輩逃走,必也徒步,中官非瞽,其何不知,而今則禁隱,雖無此弊,溫言說之,頷可應之,以此之故,門禁蕩然。此後若有此輩,令該曹嚴問其日當該守門中官,嚴刑一次後,充軍濟州,當該承旨·承言色·中官等,令該府,一體六鎭定配,以此嚴飭內府,亦示予淸禁中之意。出傳敎因命口傳敎一件,翻諺入內,一件,令京兆以諺書,頒布五部,命同副承旨朴性源入侍。樂純,讀奏都承旨李最中疏,弼善尹冕東疏,掌令鄭煥猷疏,竝下批,讀奏具庠徑出推考傳旨。上曰,何故也?樂純曰,欲與李在協,同去就故也。又讀奏李晉圭禁推傳旨。上曰,此亦欲同去就耶?仍命書傳敎,傳曰,兪恒柱之陳章,其雖駭也,於儒臣,少無撕捱之端,其初撕捱,已涉無義。況申飭牌招,旣已膺命,則復爲撕捱,使無端諸僚,若是逡巡,此何分義,此何事體?不過因不當事,作爲機括欲免之計。近者一遞字於年少文官所望,故若此不已,此亦紀綱攸在,以此之故,已登筵儒臣,在外儒臣,互相撕捱,問其本卽李在協也。噫,君親一也。此等不當固執,亦於其父乎?且具庠不過預聞,必欲同去就,尤無意義。李晉圭,其時儒生也。在協,公然復爲撕捱,其雖過矣,亦一廉隅,與無端有異,勿爲禁推,具庠,亦只推。若不嚴飭,暮年自强,何以勵紀綱,亦何以抑年少文官之無義高致?與李在協,一體牌招,李在協·具庠,其令追省記,近思錄畢卷間,其令入直。出傳敎樂純曰,李在協違牌,當入罷職傳旨,而坐直出入,姑未及擧行矣。傳曰,李在協旣已下敎,今聞違牌云,只推。出傳敎仍命催促牌招,牌去來,勿爲呼望。樂純讀奏諸道狀啓,至嶺伯同推狀。傳曰,今覽嶺伯同推啓本。噫,京曹百次之刑,非徒三章之法不施,心有險也,豈有五百四百次之刑乎?吁嗟,形狀,其若親覩,若此之際,其致命者之抱冤,受刑者之難堪,若何?思之及此,何甘玉食?當該道臣,從重推考。取覽二文案,詳細以考,若或有冤,卽爲狀聞,十分無疑,言官勿以此刑杖消日,卽爲取服,俾無致命者抱冤之弊,亦使同推者,不生不滅,而受刑若此事回諭,令秋曹,卽爲分付。且啓聞中,已考覆者,三郡五囚逃亡者,以年計之,或過二十年,或爲十年,或近十年,尙不捕捉,此三郡五囚,非爲繩,則必也物故,事之寒心,莫此爲甚,當該主推官,爲先緘辭推考,其令刻期機捕事,一體分付。出傳敎諸臣退出。
上在慶熙宮。停常參·經筵。
夜自一更至三更,月暈。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣鄭弘淳,副提調臣李翼元啓曰,伏未審夜間,聖體調攝,若何,寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
以承傳色口傳下敎曰,玉堂申飭傳敎中,自此無他至曰有其國,四十五字刪去。
又口傳下敎曰,內人傳敎中,近三十人,而下其中尤爲可駭者,昔年背夫,佯若處子,潛入闕中,恣服華服,貽辱內人,此古豈有之?望八初聞,悖倫放恣,孰甚於此?四十四字添書。傳于李命植曰,大臣備局堂上引見。
尹得雨,以弘文館言啓曰,副修撰李性遂,由限已過,卽爲牌招察任,何如?傳曰,允。
金致讓,以侍講院言啓曰,王世孫,書傳今已畢講,依傳敎,詩傳繼講之意,敢啓。傳曰,知道。又以侍講院言啓曰,本院新除授弼善尹冕東,疏批已下,卽爲牌招察任,何如?傳曰,允。又以禮曹言啓曰,健元陵·顯陵·穆陵·徽陵·崇陵·惠陵,陵上石物塗灰剝落等處修改,今八月十五日爲之事,啓下矣。六陵同在一山之內,本曹堂上郞廳,依例兼進,以除廚傳之弊,何如?傳曰,依。
李最中啓曰,假注書洪九瑞,身病猝重,勢難察任,今姑改差,何如?傳曰,允。
以李克生爲假注書。
傳于李翼元曰,坐直承旨入侍時,俄者入侍承旨,同爲入侍。又傳于曰,判尹·秋判入侍,訓鍊都正李章吾,亦爲入侍。
尹得雨,以禮曹言啓曰,卽接貞陵令所報,則今月十三日,本陵忌辰祭,兩官不可不備,而參奉韓謇受由過限,卽速變通云。莫重祭享,不可以假官參祀,參奉受由過限之代,令該曹,以在京無故人,卽爲口傳差出,以爲備員將事之地,何如?傳曰,允。
李翼元,以吏曹言啓曰,穩城府使李河述,未赴任,所授加資,依例還收,何如?傳曰,允。
以承傳色口傳下敎曰,卜丁·興壬·連伊,令秋曹擧行,出付捕廳從事官,而其女等,有夫隱諱,使與氷伊·順喜·多卜·頭面,而若不直招,依俄者施威嚴問,其女等同生與其父在京者捉來,亦依俄者捧招,拘留後,持草文案,卽爲入侍。
金致讓,以儀賓府言啓曰,本府本自淸寒,加以員役數少,每當公故,則全不成樣,輒有窘遁生事之患,見今堂上,以前漸加,以此數少員役,萬無推移分排,勢不獲已,參量加出,然後庶可爲官府貌樣。書吏二人,使令三名,軍士二名,加出立役,俾免公私苟簡之弊,何如?傳曰,允。傳于金致讓曰,承旨先爲入侍。
金致讓啓曰,訓鍊都正李章吾,依下敎來待矣。傳曰,入侍。
以吏曹參議洪樂命,副應敎金魯鎭,校理李亨逵,副校理金龜柱,副修撰李性遂,牌不進罷職傳旨,傳于李翼元曰,只推。
有政。吏批,判書朴相德進,參判元仁孫進,參議洪樂命牌不進,左承旨李翼元進。兵批,判書具允明次對入侍進,參判洪麟漢次對入侍,參議李海重入直進,參知朴昌潤未肅拜。吏批啓曰,穩城府使,今當以文臣差出,而當品中,可擬之人乏少,堂下曾經三品侍從,竝擬,何如?傳曰,允。以李性遂爲執義,以趙㻐爲持平,以李在簡爲獻納,以趙曮爲刑曹參判,以朴昌潤爲兵曹參知,以金陽澤爲判義禁,以洪成漢爲引儀,以崔台衡爲穩城府使,以崔光璧爲注書,以李得源爲昭寧園守奉官,以趙載俊爲貞陵參奉,兵曹參議朴昌潤,參知李海重,副司直鄭光漢·朴性源,同知單金慶說,僉知二單田翊顯·沈激。
乙酉八月初十日午時,上御景賢堂。大臣·備局堂上,引見入侍時,領議政洪鳳漢,左議政金相福,行司直金陽澤,兵曹判書具允明,吏曹判書朴相德,行副護軍鄭汝稷·具善復,行副司直金善行,兵曹參判洪麟漢,吏曹參判元仁孫,大司諫元義孫,應敎李在協,持平任希曾,左副承旨李命植,假注書任希雨,事變假注書李謙彬,記事官洪彬·姜彝福,以次進伏訖。鳳漢·相福,進前曰,朝晝異候,聖體若何?上曰,一樣矣。上曰,藥房提調,持湯劑入侍。出榻敎提調鄭弘淳,持入湯劑,上進御訖。鳳漢曰,臣於筵席班次事,有可仰達者矣。備局班·經筵班,事體尊重,武蔭及文臣未通淸者,姑勿論,雖曾經玉堂承旨銓曹備堂之人,若除外任,則當以外任待之,然後內外體統,自可不紊,而上來,則守令入侍時,或以前銜歸重,以此之故,階限不嚴,未免有坐次失序之弊。此後入侍班次,道臣及閫帥外,守令則府尹以下,皆爲別坐,毋得與備局班·經筵班相錯,爲宜,以此定式,何如?上曰,所奏,是矣。依此定式,晝講時,武臣,何以爲之?鳳漢曰,晝講時武臣,便是經筵班,自當別論,與玉堂同行,事例當然。因此論之,則晝講時二品武臣,或坐於西班二品班者,大失法意。自今以後,晝講武臣,則勿論堂嘉善,竝依前南行坐好矣。上曰,卿奏,是矣。都承旨·副提學,雖或從二品,亦坐南行,晝講武臣,何以異乎?依所奏一體定式。鳳漢曰,此外又有可以稟定者,凡於入侍,勿論文武蔭,勢當以品數爲次,而文之未通淸,武之未閫帥,蔭之未經佐貳者,只計資級,反居諸宰之右者,殊有乖於嚴朝體之意,此亦當一番定式矣。上曰,文以侍從,武以閫帥,定限,可也。鳳漢曰,蔭官,則以曾經佐貳爲定乎。上曰,依爲之。鳳漢曰,晝講次對兼行時,知經筵及特進官,與備堂合班之故,間或因其資而坐甚遠,事體終涉苟艱,此後則雖兼行之時,經筵及特進官,姑先其班次,講罷後,各歸其次好矣。上曰,所奏,是矣。依爲之。雖臺臣,非朝講班,則經筵班爲先,次對一從班次,可也。鳳漢曰,晝講時武臣,雖値臺臣及他三品官同入之時,其次則不雜於玉堂之次。朝晝講,或有品高諸宰同入之事,講未罷之前,一從次對例好矣。上曰,依爲之。鳳漢曰,朝晝講時,常參次對兼行,則領經筵之坐次,亦例知經筵例乎?上曰,領經筵,以大臣坐次爲之。出擧條上曰,持平任希曾,再昨日,由入興化挾門,承旨請推依允,而興元·丹鳳兩門外,何所不可乎?卿意,何如?鳳漢曰,雖以昌德宮言之,敦化挾門金虎門,臺官一體出入,此闕之興化挾門及開陽門,何以異乎?承旨請推,恐非深思而然矣。上曰,然矣。勿推,可也。出擧條鳳漢曰,此守禦使金陽澤狀啓也。以爲今秋面操未當次,左右部所屬軍兵與湖西牙兵,今番輪操後,發遣中軍,排日巡點計料,而屯牙兵,亦依昨年定奪,使其司把摠,一體點考事,令廟堂,稟旨分付爲請矣。此是軍制所關,前例所在,依狀請施行之意,分付,何如?上曰,依爲之。出擧條又曰,穩城府使李河述,身病沈痼,勢難强令赴任,今姑改差,仍令銓曹,另加擇差,催促下送,何如?上曰,依爲之。出擧條又曰,判尹李之億,副司直趙明鼎,備堂減下,今已久矣,而病亦差矣。竝更還差,何如?上曰,依爲之。出擧條義孫曰,請還寢鍾城府爲奴罪人天大酌處之命,依律處斷。上曰,勿煩。措辭見上希曾曰,請還寢東呂·址淳等還配之命,更令王府,嚴鞫得情。上曰,勿煩。措辭見上又曰,請還寢定配罪人者斤萬酌處之命,更令王府,嚴鞫得情,快伸王章。上曰,勿煩。措辭見上上曰,坐直承旨一人,來待於閤外。出榻敎上曰,吁嗟,望八,追慕一倍,略述一編,初意則其欲只錄御製,嗚呼,衰年,其若自勉勵世,捨此何先?命芸閣其令活印,三件進于予,二件獻于世孫,五件藏于史閣,十件依警民編例,下送八道·兩都刊布,以示予爲世勸曉之意。上曰,判尹李之億,行司直趙明鼎,備堂還差。出榻敎上曰,徐志修判義禁除授,意雖有在,劇務誠難自勉之時,金吾多滯,特爲許遞,以便調理。其代,政官牌招開政,待下批牌招察任。上曰,穩城府使許遞,代令該曹,口傳擇差,其令今日內辭朝。上曰,豐德府使申光翼,不過申飭,御史今方下去,分揀放送,卽爲還任。上曰,藥房提調,持湯劑入侍。出榻敎提調鄭弘淳,持入湯劑,上進御訖,上曰,十五日內局日次云,進定於十四日,備局次對,行於十六日。諸臣,以次遂退出。
初十日申時,上御景賢堂。坐直承旨·左副承旨同爲入侍時,左副承旨李命植,同副承旨金致讓,假注書洪九瑞,記事官洪彬·姜彝福,進伏。命判尹·訓將·訓鍊都正入侍。判尹李之億,訓將具善復,訓鍊都正李章吾,追後入侍。傳曰,習儀後,晝講爲之,時刻依前。出傳敎上曰,都監陞戶軍中,與內人結連朴哥爲名者,訓將知入·可也。善復承命先退,命承旨書內人氷伊等六人招辭。又命書內人干連人等姓名,命捕將出去,開坐捧招以奏,章吾先退,命判尹進前。上曰,內人干連人等考籍,以奏於明日晝講,可也。之億承命先退,命植,讀奏諸道狀啓,臺臣違牌傳旨。傳曰,弼善尹冕東,旣已承批,今又違牌,其涉太過,只推,更爲牌招。出傳敎傳曰,近者違牌之弊,可謂寒心之中,李堉·鄭景仁,倏往倏來,乍出乍入,此何分義,此何事體?況一臺入侍之時,雖聞承牌,不過次官,其不可循例踏下,適中其意,先遞差後禁推,待下敎勘律,命右邊從事官入侍。從事官白泰殷進伏。上曰,大將方開坐捧招耶?泰殷曰,今方開坐矣。仍命諸臣少退,三更,同副承旨·訓鍊都正,更爲入侍時,上曰,內人等施威嚴問乎?章吾曰,施威問之,而捧招矣。命承旨讀招辭訖。上曰,今番處分人中,春喜·順喜·氷伊·命卜·多卜·喜卜,自古雖有此等人濫入之事,不敢隱諱,或不過偸食針線而已。今者六人,放恣冒入,佯若處子,無夫而塗粉華服,其敢欺隱,恣入禁中,忘夫悖倫,莫此爲甚。況於初招亦敢隱諱,尤爲巧慝,若不嚴懲,何以勵末世樹風敎?且亦不無復爲潛入之弊,令秋曹,湖沿發配,當日押送。氷伊舅父·金益彬父,以祿官,與無識常漢有異,則不能率孀居之婦,有此放恣敗俗之擧,其若前銜,令該府擧行,其若生徒,令秋曹擧行,杆城郡當日定配。金應瑞·朴守恒·崔德昌·李景夏·禹鼎三,或爲其父,或爲同生,不能率任其行止,作此古無之事,竝令該曹,當日曹門外,決杖六十放送,而其中有近八十過六十者,此則徵贖事,分付。和吉房內人徐氏,身爲尙宮,不能檢飭,反爲引入者,若是夥然,事之駭然,莫此爲甚。其同生問名,令該曹,勿爲徵贖,決杖六十,引進內人所謂金哥水列爲名者,其父與同生中問名,該房次知中官,成歡驛徒三年定配,此後濫入者引進者,不可以此律施行,依昨日下敎擧行事,分付。出傳敎諸臣退出。
上在慶熙宮。停常參,只晝講。
巳時午時,日暈。
以承傳色口傳下敎曰,秋曹擧行之事,皆卽爲之,當日押付事,分付。
以承傳色口傳下敎曰,氷伊不但駭然,欺罔尤爲無狀,令秋曹,一體決杖事,招秋曹郞廳,聽傳敎擧行,草記,其令卽爲之。
以承傳色口傳下敎曰,今日秋曹擧行者,湖南五人·嶺南一人,使監營延接,倍道以送,令道臣,卽爲狀聞。
又口傳下敎曰,開門後,騎馬二匹,開陽門外待令事,分付騎曹。
李最中啓曰,新除授注書崔光璧,時在慶尙道善山地,斯速乘馹上來事,下諭,何如?傳曰,允。
李最中啓曰,假注書李克生,時無職名,令該曹,依例付軍職,冠帶常仕,何如?傳曰,允。
李命植,以都摠府言啓曰,都摠管靈川君埜,以聖節望闕禮習儀時侍衛事,議政府晝仕出去之意,敢啓。傳曰,知道。
尹得雨啓曰,今日聖節望闕禮,依例爲之之意,敢啓。傳曰,知道。
注書崔光璧在外,代以尹正烈爲假注書。
假注書尹正烈在外,代以李鎭復爲假注書。
傳于洪樂純曰,捕將入來,待下敎入侍,該房承旨入侍。
洪樂純啓曰,左邊捕盜大將李章吾,持罪人草供,依下敎來待矣。傳曰,入侍。
吏曹口傳政事,以徐簡修爲明陵參奉。
傳于尹得雨曰,校書館,有衛夫人字,亦有諺解與否知入,百行源懸吐諺解,如已爲之,編次人持入。
傳于尹得雨曰,編次人元仁孫,使之入來,玉堂同爲校正。
傳于尹得雨曰,坤殿廟見禮儀節,嬪宮廟見禮儀節,有可見者,領相·禮判,持而入侍。
尹得雨啓曰,領議政洪鳳漢,禮曹判書金尙喆,依下敎來待矣。傳曰,入侍。
傳于洪樂純曰,秋曹擧行之事,擧行後,卽爲草記。
洪樂純,以捕盜廳言啓曰,依傳敎,罪人女氷伊·春喜·順喜·多卜·命卜·喜卜·興任·連伊,罪人金應瑞·朴壽恒·崔德昌·李景夏·禹鼎三等,移送秋曹,罪人女卜正,放送之意,敢啓。傳曰,知道。
洪樂純,以刑曹言啓曰,春喜·順喜·氷伊·命卜·多卜·喜卜,湖沿散配。氷伊舅父·金益彬父,杆城郡定配。金應瑞·朴守恒·崔德昌·李景夏·禹鼎三,曹門外決杖六十,而過六十者徵贖。內人徐氏同生,勿徵贖決杖六十。引進內人金哥·金哥,其父與同生中問名,成歡驛徒三年定配。連伊決杖六十,分付放送。興壬決杖六十後,巨濟府永爲官婢。氷伊一體決杖事,命下矣。春喜全羅道沃溝縣。順喜茂長縣。氷伊決杖六十後,興陽縣。命卜扶安縣。多卜咸平縣。喜卜務安縣。竝定配所,卽爲發配。興壬決杖六十後,巨濟府永爲官婢。連伊決杖六十後,依傳敎嚴飭,分付放送。金應瑞·朴守恒·李景夏·內人徐氏同姓姪徐大寬等,各決杖六十。崔德昌·禹鼎三等,年過六十,依傳敎收贖,而氷伊舅父·金益彬之父弼良,年今九十四歲,律文中有八十以上雜犯,笞杖徒流死罪,竝不科之文。引進內人金哥·金哥,俱無其父與同生云,何以爲之,敢稟。傳曰,知道。金益彬分揀,二金哥其父與同生俱無,勿論。
副提學洪樂仁上疏曰,伏以今玆新命,奚爲以及於臣哉?臣惝然以驚,怵然以懼,誠不知措躬之所也。夫經幄論思之官,何莫非淸朝之華貫,而至於見職,裒然爲一館之長,地望之峻,視他尤別,從古處是任者,或以學術而進,或以文藝而進,要之極當世之選,賁休明之治,則其遴簡之難,果何如也?若臣空疎譾劣,無足備數於顧問之列,而唱第卽日,猥奉館銜,自檢討至侍講,首尾五載,而一味尸素,無少自效,左右輔導,尙矣無論,尋常亦且蔑如,每一登筵,醜拙百出,至今追思,愧汗浹背。惟我聖明,視臣如子,曲加掩覆,過賜拂拭,緋玉未幾,旋叨是除。噫嘻,是曷故焉?假使臣,眞有可堪之實,猶不宜若是太驟,乃反拔之於物情之外,超之於先進之右,下以銓部之遽擬,上以恩點之誤加,有若非臣莫可,是豈臣夢想所到者哉?且念臣家厚蒙我殿下天地之恩,門闌隆顯,爲世稱指,而臣又夤緣幸會,濫躋下大夫之列,光耀所被,以至今日之忝竊,而極矣。天道惡盈,人理忌滿,過福生災,必然之勢,臣若不思退遜,徒懷榮寵,視若倘來,厭然冒進,則顚沛之至,不待知者而灼然明甚矣。臣自承此命,夙夜兢兢,循墻之懼,濫竽之恥,交切于中,殆未自定。臣之此心,神實鑑之,屢日縮伏,恭俟駁正,而尙此寂然,一倍悚悶,玆不得不略暴肝膈,仰瀆宸嚴。伏乞聖慈,念名器之至重,諒微懇之非飾,將臣新授館職,劃卽鐫削,俾官方無濫,私分獲安,不勝千萬幸甚。批答見筵說
乙酉八月十一日巳時,上御思賢閤。捕將·該房承旨入侍時,左捕將李章吾,右副承旨洪樂純,假注書李克生,記事官洪彬·姜彝福,以次進伏訖。上命樂純,讀傳敎及內人等招辭。章吾,亦陳招辭。上曰,三人中卜正曖昧可知,卽爲放送。連伊其所行,雖甚不美,與昨日六人,不無差等,決杖六十後,其若復入闕中,嚴刑海島爲婢事,分付放送。興壬,其貌其供,俱涉殊常,決不爲一守門將之妾而止,行娼不足,潛入闕中難掩,而六人中,隱匿嚴問時,亦敢欺隱,節節巧譎,決杖六十後,送于秋曹,巨濟府永爲官婢。出傳敎章吾先退,樂純讀奏尹冕東違牌罷職傳旨及說書洪龍漢呈辭。上曰,其欲遞職,而兼欲修人事矣。洪九瑞,當爲之故也,給由,次讀洪檍呈辭給由,命注書出持百行源本草入來,命讀之。又命注書,傳命百行源諺解,若出草本,則編次人及玉堂李在協,持入事。上曰,昨日內人處分傳敎中,今番以下爻周,以今日下敎擧行,可也。諸臣以次退出。
乙酉八月十一日未時,上御景賢堂。晝講入侍時,知事金尙喆,特進官尹得養,參贊官尹得雨,侍講官李在協,檢討官具庠,假注書李克生,記事官洪彬·姜彝福,武臣李圭章,以次進伏訖。上講近思錄思曰,睿章。在協進曰,思曰,睿好矣,而必以求諸身爲言矣。庠進曰,大抵思曰,睿者,以此章言之,則是初學之工,而至於聖人地位,則如曾子之曰,唯,孔子之誠入心通,是矣。尙喆曰,作聖在睿,睿在思,以上而言,則堯之文思安安是也,以下而言,則睿聖武公是也。臣敢以抑戒詩陳勉焉?上曰,當體念。上曰,學至於聖近處,則如井水之不濁,夫井水不用則混濁矣。孔子以觀泉,譬學問,井水雖不流,日日汲用,可爲流之代矣。在協曰,然矣。上曰,領議政·判尹·編次人·豐德御史,入侍。出榻敎經筵諸臣先退,禮判金尙喆曰,明陵忌辰祭陵官,當爲備員,而參奉洪成漢,昨日政移拜他職,其代令該曹,口傳差出,何如?上曰,依爲之。尙喆曰,秋夕物膳,當日當監進,而動駕相値,何以爲之乎?上曰,十三日入之,可也。尙喆曰,翁主嘉禮時,駙馬家使者,本家以幼學鄭存養報來,令該曹,依例付軍職,冠帶常仕,何如?上曰,依爲之。竝出擧條尙喆及判尹李之億先退,命御史進前。李性源曰,臣於數日間,將辭陛,有稟定事,敢此仰達矣。丙辰年,曾亦有別遣繡衣釐正軍案之擧,臣取見其時書啓,則刷還塡充之數,爲三百餘名,而丙辰之距今,不過三十年,軍政之紊亂,又復如此。此蓋御史復命之後,則刷還之民,元不還接。本府則拘於越境,不敢推捉。留守則不爲督還,民役苦歇則懸殊,故不但刷還者,不肯還來,新移者又復接踵,臣之今番復命之後,此弊必復如前。臣意則凡越境推捉,雖是法外,而本府有役名之民,移避他境者,自本府發遣將吏推治,或督還事,非法外小無不可,自朝家許此,然後方有刷還之實效矣。上曰,雖曰,管理營府民推捉,其豈越境?況命御史釐正之後乎?所奏是矣。依爲之。性源曰,刷還年條,一經稟定後,可以擧行,自丙辰爲始,一倂刷還,何如?上曰,依爲之。性源曰,丙辰釐正時,京各司不緊名色,竝移定軍役矣。丙辰以後,若或有京各司加定之弊,則一依丙辰例,革罷,何如?上曰,所奏誠是,依爲之。領相洪鳳漢曰,豐德,間於開城·江華,旣是要衝之地。又況兼營將,地方廣闊,而其中西北面,則尤是沃土,古則民戶近千,皆離居於開城等地,只爲來耕於此土,故田畓則依舊不陳,而閭閻則殆至空虛,事之寒心,莫此爲甚。此後則必豐德入籍之民,然後始得耕作此田畓事,嚴加定式,如或居與耕,如前有異,則施以重律事,一體申飭好矣。御史旣發言端,故敢此仰達矣。性源曰,豐德西北面事,臣亦聞之,而旣有言端,敢此仰達矣。本府西北兩面,號稱沃土,幾是松都富民之田,而本府民人之移避松都境上者,耕作於此,薪水於此,而軍役則獨爲謀避,不但民習之可痛。本府間於兩都,係是重地,而居民之日漸離散,誠極可悶。西北面田土,只令本府居民耕作,而他官民往來耕作者,一切禁斷,則兩面民人還接之道似不爲無助矣。上曰,是矣。依爲之。鳳漢曰,豐德軍丁事,旣有下敎,而長湍尤有甚焉。湍邑民戶甚多,軍丁則少,宜其充定有餘,而士夫家山所居生之奴屬,稱以墓直,率皆圖免,士夫之周旋庇護,固已寒心,而爲守令者,其若畏法,何可曲循頉給?使此有根着壯實之人,終身閑遊,乃以疲殘無依朝聚暮散之類,苟然充數,事之痛駭,莫此爲甚。朝家如欲釐正軍丁,則宜自長湍嚴飭矣。上曰,聞甚駭然,守護軍,亦有定數,則何敢如此?此後則墓下守直者外,皆充軍丁,可也。鳳漢曰,位高士夫家墓直一二人外,豈可頉免?況尋常之家,尤無可論,以今日下敎,爲先申飭於監司守令,然後始可惕念擧行,得免罪過矣。上曰,不善擧行,則監司重繩,守令禁錮終身,可也。已上竝出擧條鳳漢曰,今此御史下往時,以此意,頒布以往,似好矣。上曰,然矣。鳳漢曰,坡州越防營之後,軍額可長五哨云云。語未竟,上命姑退,諸臣以次退出。
乙酉八月十一日申時,上御景賢堂。藥房三提調,持湯劑入侍時,都提調洪鳳漢,提調鄭弘淳,副提調李翼元,假注書李克生,記事官洪彬·姜彝福,以次進伏訖。上命坐直承旨入侍。出榻敎命注書,招入醫官。醫官許礈·金德崙·李泰遠·李世珪,入請診候,診候訖。礈曰,脈候左右三部未調,而稍浮,索滯近亦頗弱矣。德崙曰,比前似浮差弱,度數未調矣。泰遠曰,稍滯而大體不足矣。世珪曰,右三部胃脈不足矣。上曰,每服生物,則必滯而助痰,一場大泄,泄則腹中差勝矣。意欲進正氣散,此於泄,亦無妨乎?礈曰,藿香正氣散好矣。上曰,理中建功湯今姑停止,藿香正氣散本方,白朮代蒼朮,加人蔘二錢桂枝一錢,一貼煎入。出榻敎上曰,提調則留在監煎,醫官入直則勿爲之。
答副提學洪樂仁疏曰,省疏具悉。今爾此任,豈云過哉?雖欲曲副,當次難靳,況備三望通擬者乎?爾其勿辭察職。上曰,徐簡修,誰也?鳳漢曰,故奉朝賀徐宗伋之孫,而徐命臣之子矣。上曰,申光蘊,誰也?鳳漢曰,故參判申思建之孫矣。上曰,尹翊烈,誰也?鳳漢曰,尹得和之從孫而得莘之孫矣。上敎尹得雨曰,承旨爲府尹,此乃二品乎?鳳漢曰,二品矣。上曰,二品則追贈乎?鳳漢曰,然矣。上曰,穩城府使宜速下去矣。鳳漢曰,當日下直事下敎,而聞在鄕云矣,得人矣。鳳漢曰,俄者下批,而臣敢有達矣。渠乃先於人而爲此職,非獨渠心也,小臣之心亦不敢安矣。上曰,如特除則宜然,而今乃三望備擬,而末望落點矣。上曰,今番諡號點下者,有可觀矣。姜鋧則能文而亦安過矣,故副望好矣。洪重徵之良孝,何如?鳳漢曰,得一孝字,足以繼先志矣。上曰,許鈗則不無殺有意思矣,許鈗貌好矣。兪命雄亦好矣。李箕翊亦善矣,而諡狀則壯矣。上曰,洪龍祚御史回奏曰,李遂良,北道人欲烹之云云,而予置之軍門矣,爲戊申軍功矣。金陽澤所作諡狀善作矣。上曰,金致讓,今則快勝矣。鳳漢曰,君父之澤,如草木之於雨露矣。上曰,如其父矣。上曰,藿香正氣散一貼,明朝煎入。出榻敎諸臣以次退出。
乙酉八月十一日夜二更,上御思賢閤。編次人儒臣入侍時,編次人元仁孫,應敎李在協,修撰具庠,右副承旨洪樂純,假注書李克生,記事官洪彬·姜彝福,以次進伏訖。上命仁孫,讀御製百行源,釋一通後,命竄改,又命讀一通畢。上曰,一件書入後開刊,又命末端,刊芸閣活印諸道藏板八字。諸臣以次退出。
上在慶熙宮。停常參·經筵。
神德王后忌辰齋戒。
夜一更,月暈。
尹得雨啓曰,司書尹錫烈,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
尹得雨,以侍講院言啓曰,本院下番司書尹錫烈,入直矣,以其親病,陳疏徑出兼司書李在簡,以臺職不爲入直,說書洪龍漢呈辭受由,兼說書未差,下番他無推移之員,不得已以上番,姑降入直之意,敢啓。傳曰,知道。
李最中啓曰,假注書李鎭復,時無職名,令該曹,依例付軍職,冠帶常仕,何如?傳曰,允。
尹得雨啓曰,藥房三提調,持湯劑依下敎來待矣。以承傳色口傳下敎曰,詣閤。
李命植,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于尹得雨曰,竝來詣,禮房承旨李在協,同爲入侍,編次人中一人,使之入來。
尹得雨啓曰,編次人洪麟漢,依下敎來待矣。傳曰,入侍。
李最中,以吏曹言啓曰,今此宗廟各陵殿,秋夕祭獻官,以文臣塡差矣。實病·公故外,實無推移之路,不得已刑官,通融塡差之意,敢啓。傳曰,知道。
又以吏曹言啓曰,卽接通禮院牒報,則今十三日王世孫香祗迎時,相禮當爲進參,而新除授相禮盧聖中,在外未肅拜云。今姑改差,其代口傳差出,以爲進參之地,何如?傳曰,允。
吏曹口傳政事,以具壽國爲相禮。
李最中,以吏曹言啓曰,今此秋夕祭宗廟各陵殿典祀官及大祝,皆以侍從塡差,而時無職名人員,令該曹,口傳付軍職,何如?傳曰,允。
兵曹口傳政事,副司果安兼濟·李溎·宋載經·金履禧·任希孝·李益烍·韓鏶·李弘稷·成胤儉·李命俊·崔夢嵒·沈重奎。
洪樂純啓曰,大司憲李吉輔,執義李性遂,持平趙㻐未肅拜,掌令李迪輔在外,掌令鄭煥猷受由,持平任希曾呈辭,今日以監察茶時之意,敢啓。傳曰,知道。
以承傳色口傳下敎曰,明日世孫香祗迎,置之。
乙酉八月十二日辰時,上御思賢閤。藥房三提調入侍時,都提調洪鳳漢,提調鄭弘淳,副提調李翼元,假注書李克生,記事官洪彬·姜彝福,醫官許礈·金德崙·李泰遠·金履因·李世珪·玄處明·吳道炯,以次進伏訖。上命診候。礈曰,脈候比昨,索滯稍勝,而右三部稍浮之候,亦差勝,而弱則一樣矣。諸醫之言略同,進湯劑。上曰,藿香正氣散停止,理中建功湯前方,加藿香一錢五分,一貼晩後煎入。出榻敎上曰,朴師海有何事乎?鳳漢曰,向來三臺同處分,而二則謫,一則否,未知師海之謫與否矣。克生,微達師海不謫,鳳漢傳奏。上曰,朴師海之父,長服松葉云,今予之建功湯,爲其代矣。此藥已灌於裏而然乎?抑如醫言,得其精英而然乎?諸醫皆曰,殿下於建功湯,果得其精英矣。鳳漢,請八味元進用事,諸醫,亦合辭齊請。鳳漢曰,醫官之資高者,俱年老,自上稍留意於資級,稍下者,次次稍尊之似好矣。上曰,以本廳論之乎?鳳漢曰,然矣。鳳漢曰,方泰輿爲首醫之後,創爲藥房文考講之規,甚善爲之事矣。上曰,必有效矣。命在院醫官竝招入,試講藥方後,諸臣以次退出。
乙酉八月十二日未時,上御思賢閤。藥房三提調·禮房承旨·編次人·玉堂,同爲入侍時,都提調洪鳳漢,提調鄭弘淳,副提調李翼元,右承旨尹得雨,編次人洪麟漢,應敎李在協,假注書李克生,記事官洪彬·姜彝福,以次進伏訖。上曰,明日建明門內,只爲香祗迎,服色一體擧行。出榻敎鳳漢問候,上曰,一樣矣。醫官許礈·金德崙·李泰遠,入請診候。礈曰,脈候與朝一樣矣。諸醫同奏,進湯劑後,上曰,理中建功湯一貼,夕後更爲煎入。出榻敎得雨先退,命翼元書御製,又命書十難狀御製,命麟漢校正,命注書傳命藥房都提調,持湯劑入侍。出榻敎鳳漢曰,此乃摠戎使鄭汝稷狀啓也。以今秋巡操試射後,賞格木箭竹,令備局題給,行操後,壯牙兵犒饋米,自本營上下,束伍軍犒饋米,每名五升式,以該邑儲置米取用事,令廟堂稟處爲請矣。此皆有前例之事,一竝許施,何如?上曰,依爲之。出擧條諸臣以次退出。
上在慶熙宮。停常參·經筵。
神德王后忌辰,仁顯王后忌辰齋戒。
夜五更,月暈。
香祗迎罷後,政院·玉堂·藥房口傳問安。答曰,知道。
李最中啓曰,刑曹參判趙曮,除拜後過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎于藥房曰,入侍。
傳于金致讓曰,下直守令,藥房入診,同爲入侍。
尹得雨,以弘文館言啓曰,本館上番應敎李在協,以御製監印事,今日校書館晝仕出去之意,敢啓。傳曰,知道。
洪樂純,以義禁府言啓曰,今十五日擧動時,大駕各差備都事九員及嬪宮左右考喧都事二員,本府入直公事回公都事各一員,合以十三員分差,而無以推移備數。都事安鼎福身病不仕之代,卽令該曹,口傳差出,假都事三員,亦令差出,以爲分排之地,何如?傳曰,允。
又啓曰,大司憲李吉輔,執義李性遂,持平趙㻐,未肅拜,掌令李迪輔在外,掌令鄭煥猷受由,持平任希曾呈辭,今日以監察茶時之意,敢啓。傳曰,知道。
吏曹口傳政事,以洪成漢爲禁府都事。
乙酉八月十三日辰時,上御崇賢門外。香祗迎入侍時,行都承旨李最中,左承旨李翼元,右承旨尹得雨,左副承旨李命植,右副承旨洪樂純,同副承旨金致讓,假注書李克生·李鎭復,記事官洪彬·姜彝福,以次侍立訖。上具翼善冠·黑圓領袍,以步輿,出崇賢門,就板位上祗迎後,上步出建明門祗送,仍乘輿。都提調洪鳳漢曰,聖候何如?上曰,一樣矣。仍進湯劑,上進御。上曰,右承旨進去明陵,奉審以來。上曰,承旨持御製,與編次人同爲隨入,上由崇賢門還入,以乘輿御景賢堂中階上。編次人具允明,左副承旨李命植,假注書李鎭復,記事官洪彬·姜彝福,進前。上曰,報祭府持入,賤臣,出去持入,上命洪樂純,讀祭報府。上曰,侍從多不塡差,武臣尙多矣。上曰,今覽祭報府,曾已申飭,而今者曾經侍從臣豈尠,而以未通淸人,苟充塡差,事之寒心,莫此爲甚,該色郞廳,爲先從重推考,其令更爲塡差,以此觀之,此亦因衰耄不飭之致,今述百行源亦然,何顔望東西郊?若是下敎之後,該堂,亦不可無飭,吏堂亦爲推考,適値正日,故有志未諭。噫,來年秋夕,今思杳然,初吉謁陵,再明當拜者乎?明日崇政殿庭,當香祗迎,而臨時欲爲下敎。噫,十八日忌辰,卽予癸巳年二十歲初爲獻官者,況人子,以親心爲己心者乎?亦爲香祗迎,少伸追慕之心,而吁嗟,尙今支撑,卽我皇兄之所賜,及今不爲,更待何年?二十五日,亦爲一體香祗迎事,分付,儀註置之,時刻依前。出傳敎上曰,應敎李在協,修撰具庠,循例替直,李在協專意監印之役。具允明曰,今十五日動駕時,前後廂前後牌軍,以外營入直軍擧行事命下,故以訓局及禁·御兩營外營入直軍兵,訓將都領事,前已仰達,亦纔節目啓下矣。卽聞訓將具善復所傳之言,則只以訓局外營入直軍擧行,而禁·御兩營軍兵,則勿爲出用事下敎云,若以訓局軍兵一百名磨鍊,則勢難分排,不可不依前所達,禁·御兩營入直軍,一體出用,故敢此仰達。上曰,依爲之。禁·御兩營,專屬後廂,都監則先廂可也。出擧條諸臣以次退出。
乙酉八月十三日申時,上御思賢閤。藥房三提調,穩城府使同爲入侍時,都提調洪鳳漢,提調鄭弘淳,副提調李翼元,假注書李克生,記事官洪彬·姜彝福,穩城府使崔台衡,以次進伏訖。鳳漢問候,上曰,一樣矣。請診候。許礈曰,脈候左右三部比昨稍緩,而猶未快舒,弱則一樣矣。金德崙曰,緩則緩,而猶未快舒,大體不足矣。李泰遠曰,今日則稍舒,度數調均,而不足則一樣矣。進湯劑,上曰,理中建功湯去藿香,依前方煎入。出榻敎台衡進伏。上曰,以亞長升乎?鳳漢曰,然矣。上曰,升資之中,爾則少矣,年幾何?台衡曰,四十八矣。鳳漢曰,亦非少矣。上曰,文武異矣,此正可爲之時矣。命宣諭,台衡先退。鳳漢曰,倭國之甘藷爲名者,向來萊伯,得來三本,大如鷄鵝卵云,摠·守·御三將,各受一本去取種云矣。聞聞於石确地善成,故對馬島有之云矣。今番濟牧尹蓍東去時,使之往復於萊伯得之矣。聞李泰遠之言,考之本草有之,而曰,南人多壽者,以此云云矣。上曰,東南郊好田地,皆芹畓,可惜矣。鳳漢曰,豈特芹乎?苽與眞瓜之屬甚多,而此亦生理,亦奈何而最可惜者?南中好田,都是南草田矣,可悶矣。今甘藷若如胡瓢之賤,則足可救荒矣。上曰,誰得來乎?鳳漢曰,頃年通信使得來,而曺愼,受去取種而不成。姜必履至誠求得,至於隣邑,亦令持去云矣。醫官持入湯劑,命礈曰,甘藷在於本草云,考來,進湯劑。上曰,弘陵參奉李之陽,待監役窠,懸註調用事,分付。出榻敎上曰,注書是李克生乎?鳳漢曰,然矣。是李世瑍之曾孫矣。上曰,注書爲人佳矣,能繼厥祖而事予矣。命泰遠,讀奏甘藷本草後,諸臣以次退出。
上在慶熙宮。停常參·經筵。
仁顯王后忌辰。
卯時,有霧氣。巳時,日暈。
夜四更五更,月暈。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
藥房都提調臣洪鳳漢,提調臣鄭弘淳,副提調臣李翼元啓曰,伏未審夜來,聖體調攝,若何,寢睡·水刺之節,亦何如?日次旣已進定於今日,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。冥然到今,重逢此日。噫,于今望八,追憶八歲時事,今日香祗迎,遙望東西郊,五內若隕,氣何可論?噫,季夏三日,不服建功,自訟侍湯不肖,嗚呼,重光,方在沖年,雖與庚子有異,夢想之外,重逢此月,行禮在近,近因調攝,雖不若意,嗚呼,此日,建功何心下咽,旣已面却不飮,亦勿入診。
金致讓啓曰,明日動駕時,兩司侍臣,無進參之員,除在外外,未肅拜不爲行公人員,竝卽待開門牌招,以爲進參之地,何如?傳曰,允。
乙酉八月十四日辰時,上御崇政殿庭。香祗迎入侍時,行都承旨李最中,左承旨李翼元,右承旨尹得雨,左副承旨李命植,右副承旨洪樂純,同副承旨金致讓,假注書李克生·李鎭復,記事官洪彬·姜彝福,以次侍立訖。上具翼善冠·黑圓領袍,以步輿出資政門,住輿,命尹得雨,讀祭報府。上曰,沈重奎,已經注書,則以侍從施行乎?命植曰,注書則以侍從,亦有推恩之典矣。上就板位上,祗迎後,步出崇政門祗送,以步輿入崇政殿東月臺,降輿踞牀。都提調洪鳳漢曰,聖候何如?上曰,以今觀之,明日謁廟,足以往來矣。鳳漢曰,湯劑進御乎?上曰,其止之。鳳漢曰,此時異於常日,何不進御乎?上曰,今日祗迎,屢次起伏,而氣則無傷,今雖不服,明日足爲往來於昌德宮矣。且三月六月,連爲不服,則今日何心進御乎?鳳漢曰,量筋力而行之,古人所訓,今此下敎,亶出於孝思追慕之聖心,日昨,纔經診候,則殿下何不量力乎?上曰,卽欲投地,而有怪瞻視,故雖不爲此,然決不可進也。上曰,內乘許泓入侍。泓進前,上命泓曰,修補副輦,使之擔入。上曰,噫,潛邸受賜舊轎,今年效昔爲副輦,其豈偶然?監董戶曹正郞趙載萬陞敍,內乘許泓陞六,其餘工匠等,令該曹,參酌賞給。出傳敎上曰,應敎李在協入侍。李在協,陪進官校書校理李彦五進前。上曰,御製百行源活印時,監印應敎李在協,虎皮一令賜給,陪進官校書校理李彦五,陞敍。出傳敎諸臣以次退出。
上在慶熙宮。停常參·經筵。
自昧爽至辰時,有霧氣。
大駕詣昌德宮,入眞殿後,王世孫,遣宮官問安。答曰,知道。政院·玉堂·藥房口傳問安。答曰,知道。
大駕仍詣太廟,入齋室後,政院·玉堂·藥房口傳問安。答曰,知道。
嬪宮詣太廟,入齋室後,政院·玉堂口傳問安。答曰,知道。
大駕展謁後,政院·玉堂·藥房口傳問安。答曰,知道。
嬪宮廟見禮後,政院·玉堂口傳問安。答曰,知道。
大駕仍詣毓祥宮後,政院·玉堂·藥房口傳問安。答曰,知道。
嬪宮詣毓祥宮後,政院·玉堂口傳問安。答曰,知道。
大駕展拜後,政院·玉堂·藥房口傳問安。答曰,知道。
嬪宮廟見禮後,政院·玉堂口傳問安。答曰,知道。
還宮後,大殿,政院·玉堂·藥房口傳問安。答曰,知道。
嬪宮,政院·玉堂口傳問安。答曰,知道。
寶劍望筒,傳于李命植曰,以之次爲之。
又傳于曰,諸司預備。
又傳于曰,展拜時,侍衛置之,只承史通禮,待下敎來詣。
又傳于曰,諸司預備。
洪樂純啓曰,明日次對,兩司無進參之員,除在外·傳旨未下外,不爲行公人員,竝待開門牌招,以爲推移入侍之地,何如?傳曰,允。
乙酉八月十五日寅時,上詣昌德宮。擧動入侍時,行都承旨李最中,左承旨李翼元,右承旨尹得雨,左副承旨李命植,右副承旨洪樂純,同副承旨金致讓,假注書李克生·李鎭復,記事官洪彬·姜彝福,以次侍立訖。上具翼善冠·袞龍袍,以步輿,出興泰門,至廣達門乘輦。都提調洪鳳漢曰,聖候何如?上曰,一樣矣。進湯劑,上進御。上詣昌德宮,於進善門外乘輿,由萬安門入眞殿時,上曰,此闕只下諸司預備,於宗廟當下初嚴矣。辰時,上還出萬安門,至進善門外乘輦。上曰,都提調入侍。洪鳳漢進前,上曰,俄者行禮時,眩氣復作,不堪憊苶,少而如常,僅僅成禮,而此症可憫矣。建功湯持入,進湯劑,上進御。上曰,禁·御兩營後廂,則入太廟後,將爲路上留住乎?李命植曰,未有下敎,故不爲擧行矣。上曰,然則入毓祥宮後,留住,可也。上詣太廟,以步輿入齋室。午時,上入太室,具冕旒冠冕服,就板位上,先行四拜禮後,奉審神室,仍入幕次,命承史侍衛竝退出。嬪宮廟見禮後,承史侍衛,竝命入侍。上御神門內,命廟司曰,更爲奉審以奏,可也。上入永寧殿,先行四拜禮,奉審神室。嬪宮廟見禮後,上御神門外。上曰,承傳色外,諸中官之皆由正門出入,極涉無禮,竝從重推考。出擧條上還入齋室時,上曰,東宮,亦無寶劍差備,而今番嬪宮乃有之,當該承言色,從重推考。出擧條申時,上出齋室,乘輿,都提調洪鳳漢,進湯劑,上進御。仍詣毓祥宮入齋室。酉時,上入神室,行展拜禮。上曰,嬪宮當於何處行禮乎?李命植曰,似當西階也。金致讓曰,宜乎阼階也。上曰,然則承史先退。二更一點,上出齋室乘輿,命編次人具允明進前。上曰,昔在辛丑,故奉朝賀李健命,定爲此禮,貞聖,始爲展謁,其意深矣。都提調洪鳳漢,進湯劑,上進御。上曰,明日晝講停。出駕前下敎上還宮,以乘輿御崇陽門。上曰,兵判及同副承旨入侍,禮房承旨,持再明日祭報府入侍。上曰。噫,忍過昨日忌辰,十八忌辰日,卽予昔年二十歲初求差獻官而行者也。于今望八,重逢此日,豈徒追慕?一倍此心,再明欲爲香祗迎於昔年受香之處,故取覽祭報府,諸執事,雖已塡差,獻官尙未書塡,其涉駭然,該堂從重推考。都承旨李最中,特差獻官,左承旨李翼元,爲預差,少伸此意。出傳敎上曰,承旨更爲入侍。右副承旨洪樂純進前,上曰,近者犯釀草記猶稀,心自謂曰,飭有效而然乎,令懈弛而然乎?其涉訝之,今覽惠嬪宮·嬪宮司鑰手本,差備所屬,有此潛飮之擧,事之可駭,莫此爲甚。諸葛亮表,宮府一體之意焉在。況此屬若此,凡民何言?不可不嚴問以處,懲一礪百,令該廳,卽爲嚴問作黨者潛釀人,詳査取招後,其令持供入侍,有此擧不聞判尹,從重推考,該部官員,令該府處之,任掌及切里人,令該曹勿爲徵贖,決杖一百。出傳敎諸臣以次退出。
上在慶熙宮。停常參·經筵。
申時,雷動電光。
尹得雨啓曰,明日再明日,國忌齋戒相値,視事,頉稟。傳曰,知道。
藥房都提調洪鳳漢,提調鄭弘淳,副提調李翼元啓曰,昨日盛禮載行,聖懷彌伸,而侵曉動駕,入夜還宮,伏未審勞動之餘,聖體調攝,若何,寢睡·水刺之節,亦何如?今日雖非日次,臣等與諸御醫入診,詳察聖候爲宜,嬪宮氣候,亦何如?臣等不任區區伏慮,敢來問安,竝此仰稟。答曰,知道。今番行禮,誠是料表,雖伸微忱,冞切于中,氣則當下敎于入侍,而嬪宮幾年之後,昨見禮成,亦豈攸料?氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,備局詣閤時,同爲來詣。
洪樂純啓曰,右邊捕盜大將金聖遇,持犯飮罪人等供辭,依下敎來待矣。傳曰,入侍。
傳于李命植曰,大臣備局堂上引見。
尹得雨啓曰,御製百行源,旣已安寶,八道道臣及兩都留守處,依例使院吏下送之意,敢啓。傳曰,知道。
尹得雨,以禮曹言啓曰,麗王諸陵,三年一次摘奸矣。今年當次,依例發遣本曹郞廳,摘奸書啓,何如?傳曰,允。
尹得雨,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
洪樂純,以刑曹言啓曰,任掌及切里人,令該曹,勿爲徵贖,決杖一百事命下矣。潛釀罪人良女貴梅所居中部典醫監洞任掌·匠人金孝卜,切里人良人金德良,良女分節等,依傳敎,各決杖一百之意,敢啓。傳曰,知道。
洪樂純,以右邊捕盜廳言啓曰,犯釀罪人女貴每,買飮罪人趙順得·李景麟·白鐵同·金險夢·李春芳·梁枝英等七名,依傳敎移送秋曹之意,敢啓。傳曰,知道。
尹得雨,以刑曹言啓曰,李慶麟·趙順得,刑一次後,關東發配。其餘,依律嚴刑一次,囚十日放送。貴梅刑推,依例擧行。白鐵同,嚴刑一次後,黑山島爲奴事命下矣。犯飮罪人李慶麟·趙順得等,各嚴刑一次後,李慶麟江原道蔚珍縣。趙順得平海郡,竝配所卽爲發配。金險夢·李春芳·梁枝英等,各嚴刑一次後囚禁,以待十日。潛釀罪人貴梅,依定式,嚴刑一次後,限五日囚禁。犯飮罪人白鐵同,嚴刑一次後,依傳敎羅州牧黑山島爲奴,亦卽發配之意,敢啓。傳曰,知道。
大司諫元義孫上疏曰,伏以臣識見諛淺,言議巽懦,本不合於淸朝耳目之任,而薇垣新除,遽下意外,臣於是,驚惶懍惕,罔知攸措。夫臺閣之職,責任甚重,至於長席,地望尤別,以人視器,何嘗一毫彷彿,而賓對署坐,召牌荐降,畏分怵義,雖不得不冒沒出肅,而因仍蹲冒,斷無是理。仍念臣之老母,風痰宿病,近値涼熱之交換,挾感添劇,症形沈苦,臣方左右扶將,方寸焦灼,實無須刻離捨供職之勢。此際次對有命,召牌降臨,顧臣情理,承膺無路,玆敢隨詣禁扃,疾聲哀籲於孝理之下。伏乞聖慈,俯垂矜憐,亟許鐫遞,以便救護,仍治臣瀆擾之罪,以肅朝綱,以安微分,千萬顒祝。答曰,省疏具悉。爾其勿辭,護焉。
司書尹錫烈上疏曰,伏以臣猥以無似,濫被洪造,待罪見職,今已累月,不稱之實,臣亦自知,而方當睿學天成,离筵日闢,不揆愚魯之賤,徒切愛戴之忱,冒沒承膺,盤礴至此,而第念勸講之職,責任甚重,顧臣鹵莽,無少裨益,而一向久叨,實切私心之慙悚。且臣區區情私,誠有所萬萬懇迫者,臣之偏母,素患痰火之症,已成積年苦疾,居常懍惕,寧日恒少,自經無前暑濕,轉生別症,腰脅之間,聚而爲核,流注牽痛,苦歇無常。臣之目下情理,實難暫離,而每因番次苟簡,黽勉持被,乃於日前,直中,得聞添重之報,他不暇顧,徑出禁門,蒼黃歸視,則宿病之外,重挾輪感,寒熱交攻,腫毒愈肆,神精昏瞀,眞元陷下貼席號痛,殆不能支。臣方晝夜焦煎,雜試針藥,諸般症形,一味危惡,時月之間,萬無離側供仕之望,而每每請急,極涉猥越,必使臣得解職名,然後可以及時醫治,盡情將護,玆敢不避鈇鉞之誅,疾聲哀籲於天地父母之前。伏乞聖慈,曲賜矜察,亟遞臣所帶之職,以便救護,仍治臣瀆擾之罪,以嚴朝綱,千萬幸甚。答曰,省疏具悉。爾其勿辭,護焉。
副校理閔弘烈上疏曰,伏以臣本生母,下往臣本生父東營任所矣。卽聞素患痰癖之病,頭眩之症,一時闖發於多日撼頓之餘,症形沈重,急足踵至。臣旣無長成兄弟,非臣下去,無人將護,寸心煎迫,按住不得,玆敢拜陳短章,忙尋鄕路。伏乞聖慈,亟削臣所帶職名,仍治臣擅行之罪,以肅朝綱,以安微分,千萬幸甚。答曰,省疏具悉。爾其勿辭,往護焉。
右議政金致仁,掃墳呈辭,傳曰,給由馬,澆奠牀備給。
乙酉八月十六日辰時,上御景賢堂。大臣·備局堂上引見,藥房入診,同爲入侍時,左議政金相福,右議政金致仁,行司直金陽澤,判尹李之億,禮曹判書金尙喆,司直沈鏽,行副護軍鄭汝稷·具善復,行副司直金善行,行副護軍李潤成,兵曹參判洪麟漢,右尹李溵,刑曹參判趙曮,左副承旨李命植,執義李性遂,獻納李在簡,副應敎金魯鎭,假注書李鎭復,事變假注書李謙彬,記事官洪彬·姜彝福,都提調洪鳳漢,提調鄭弘淳,副提調李翼元,醫官許礈·金德崙·李泰遠·鄭允協·李世珪·金光國·李春敷以次進伏訖。上曰,今見禁將,此像好矣。洪鳳漢曰,得人矣,所持者亦多矣。鳳漢曰,太廟展謁,毓祥宮展拜,侵夜回駕,追伸孝思,聖候若何?上曰,昨日行禮,盡予之道,而氣猶未淸矣。諸醫,診候以奏曰,脈候左右三部度數,雖有調舒,胃脈不足則一樣矣,仍進湯劑,上進御。鳳漢曰,丸劑連爲進御,則實有責效矣。上曰,何可枯楊生華乎?右相之父,常服八味元乎?致仁曰,間間服之矣。性遂曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條在簡曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條性遂曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條鳳漢曰,此忠淸兵使李泰祥狀啓也,以爲上黨山城水門城堞,盡爲頹壓,修築之道,不容少緩,城倉所在軍餉軍需今年條耗米利錢,特爲許劃事,請令廟堂稟處矣。城堞修改等事,近來抛棄已久,不可不及今爲之,就所請之數,以半許施,使之斯速完役,何如?上曰,依爲之。出擧條鏽曰,濬川時所用空石,自備局分定之意,曾有所筵稟定式矣。疏濬之役,今方擧行,而所入空石,優數覓待,然後可以用之,令廟堂,分排於京軍門及沿江畿邑,以爲取用之地,何如?上曰,依爲之。出擧條鳳漢曰,文衡,以古事言之,必待議剡圈點者,乃所以尊其體重其權也。向日雖有改定式,臣意則不可不依古規爲之矣。上曰,文衡體重,依卿所奏爲之,可也。出擧條上曰,飭已行,頃者處分在外諸臣,一竝敍用,前判尹李昌壽,一體敍用,其中曾經備堂者,亦爲還差。出傳敎致仁曰,日前伏見豐德御史入侍時擧條下者,則豐民之移居松都者,限丙辰年刷還事定奪矣。臣於戊寅年,待罪松都時,亦有刷還之令,而年久安頓之民,擧皆騷擾,故臣入侍陳達,請以限年,則自上,下詢大臣後,只限戊寅以前三式年事,下敎故,其時本府與本邑,各自考籍,三式內移來之民,則一一刷還,此不過八年間事,而今忽以丙辰爲限,一竝刷還,則不但目下騷擾之可悶,朝令顚倒,亦近罔民,臣意則依臣戊寅稟定式,限戊寅以前三式年,曾經刷還,而還爲移去及其後移去之類,更加査實,刷還爲宜,故敢達矣。上曰,右相所奏,是矣。鳳漢曰,戊寅旣有下敎,限年則今以丙辰爲限者,亦恐難便,依右相所奏施行,好矣,上曰,左相之意,何如?相福曰,前日刷還之民,若無復去者,則今不必遠定年限,而前刷者,若已復去,則恐不可不復以前定之限,爲今限而刷之矣。上曰,諸臣之意,何如?陽澤曰,臣待罪豐德時,適當刷還之政,而年條則果依朝令,以丙辰年爲限,而刷還矣。其後戊寅年,朝家以戊寅前三式年,改爲年限,而頑民輩,不念朝家寬緩之德意,又復如前越去,其習可駭,今雖不遠引丙辰之限,當遵守戊寅以前之限還刷矣。若以戊寅以後計其式年,而刷來,則當刷者,必皆漏免,來頭又若渙散,則奸民觀望圖免之習,漸次生弊,難以禁防,而恐無可刷之民,朝家,當審察此弊而處之矣。之億曰,臣旣昧本事,難以臆對,而御史已爲奉命出去,必與留守,商論往復,似無更定年限之事矣。尙喆曰,戊寅刷還,旣已限年,而又復移去,則此是違令之民,以此限一一刷還,似好矣。鏽曰,前後刷還之後,若復有去來者,此乃違令之民,臣意則勿論丙辰戊寅,更加嚴査,其有漏免者,一一刷還爲宜矣。上曰,丙辰御史,今年御史之間,無他御史,戊寅年三式年處分,旣已參酌,果若復前,今者之令,非罔民也,民實違令者,渠雖無狀,御史所請時,予意亦然,其不若此,其弊難禁,故允可,卿奏果是,而雖然民習若此,其不一從丙辰而刷還,則今亦以今年定式三式年爲可,而亦不自是,戊寅年後,果無違令之民,以戊寅以前三式年施行,戊寅以後,雖一民復來,此則必也正名,予無罔民之嫌,依初下敎,自丙辰以後刷還,可也。出擧條鏽曰,臣於日前,巡行審察,則編結一事,實有弊端,蓋濬沙所費之外,編結之隨毁隨改者,每年合計,輒近數千財,而破落之患,愈往愈甚,此爲難繼之道,若念當初設施之聖意,中間糜損之物力,則豈不誠可惜乎?長遠之圖,無過石築,方欲以此,商議廟堂,如得善策,可更稟定,而賤見適如此,故今因言端,敢達。上曰,所奏誠是。豈可一時爲之?此後濬川司堂上,築十間前,勿許遞易。出擧條上曰,忠淸監司狀啓,何如耶?鳳漢曰,此乃枚擧新昌縣監韓警所報,而轉聞者也。逋欠虛錄等弊,若不釐正,官民俱難支保,自前守令之所犯,未知如何,而以狀辭觀之,全然歸咎於前縣監李觀徽矣。觀徽,六年居官,三經大歉,以善治善賑,至於陞遷,以其治規,至有此犯者,似或由於屢年荐歉之致,而國法不可低仰,令該府,拿問勘處,穀物之積逋,宜有別般處分,後日登對時,更爲稟處,何如?上曰,依爲之。出擧條具善復曰,臣待罪訓局,雖不久,關係軍務甚大,故惶恐,敢達。本局異於他營,技藝之鍊習,軍兵之陞料,皆係於中旬,近來以物力之凋殘,不得設行,已過六年之久,前大將,今春某條變通,欲爲擧行,因其病故而未果矣。每當式年,則且多老除者,尤爲自別,事勢不得不必行乃已,而物力實無出處,以某處所在木,詢問大臣,區劃許貸,以爲賞格之資,何如?鳳漢曰,訓局物力,本來不及於禁·御兩營,而庚午給貸磨鍊時,所減至於數十餘同,武藝別監加額四十名奉足,每年近十同,又自本局當之,以所捧之減,所下之加計之,則一年二年,其所圮敗,勢所固然,到今加數給代,雖非可論,自朝家別爲軫念,有不可已,而至於中旬木請貸,後弊所關,不可開路矣。上曰,此乃爲輦下親兵者,依訓將所奏,特爲許施。鳳漢曰,若以中旬之資爲言,而劃給,則前頭不無弊端,無寧別爲許貸,嶺南假山山城所在木五十同,姑爲貸給,自本營,先爲取用,某條拮据,數年內,還備其數,會錄備局,以爲緩急之用,如何?上曰,訓將之意,何如?善復曰,試取之法,在於收栍之峻與不峻,而雖以前例言之,賞資所需,或爲七八十同,或至百同,多寡不一,至於五十同,則太不足矣。上曰,旣爲軍兵,特許七十同,可也。出擧條仍進湯劑,上進御。上曰,訓將更爲入侍。上曰,昨日侍臣班首,曾爲誰乎?魯鎭曰,李在協也。上曰,爲人體大,故昨已問之矣。諸臣以次退出。
乙酉八月十六日未時,上御思賢閤。左邊捕盜大將入侍時,捕盜大將金聖遇,右副承旨洪樂純,假注書李鎭復,記事官洪彬·姜彝福以次進伏訖,藥房提調鄭弘淳,進湯劑,上進御。上曰,今有眩氣。都提調,率醫官更爲來詣。上命洪樂純,讀潛釀人供辭。聖遇曰,白鐵同則常時行事悖謬,不可置之於輦轂之下者也。上曰,何故而然耶?聖遇曰,就捕之日,與父相鬪,不敢自惡,拔劍刺其胸而逃脫云,故臣解其衣裸其體而視之,則一身全胸,無不劍痕也。上曰,悖惡也。上曰,今覽諸供,事之可駭,莫此爲甚,而李慶麟·趙順得,尤爲放恣無狀,送于秋曹,刑一次後關東發配,其餘依律嚴刑一次後,囚十日放送,貴每刑推,依例擧行,白鐵同,今聞捕將所奏,悖倫莫甚,嚴刑一次後,黑山島爲奴。出傳敎上曰,頃年三南大歉之餘,昨年其望登熟,大違初料,今年雖不可比於昨歲,通三南幸大有,今無可言,惜哉,此豈民辜?寔予爲民誠淺,每覽狀啓,不覺自歎,莫云不過沿邊,其民亦豈非予赤子?隣近隣境登熟,雖與一道一邑之歉有間,摠而言之,違料,大小雖不同,爲民之心一也。今因湖南道臣年分二字,乃覺,若此之時,覈實最難,雖或有十分査實,無一民見漏抑鬱之歎事,令備局申飭三南。出傳敎上曰,其雖屬耳,今番之事,所執雖異常,與前有異,將任亦與他有間,飭已行,前捕將張志恒敍用。出傳敎上命賤臣曰,都提調其已來待,率俄者入診醫官入侍,都提調洪鳳漢,提調鄭弘淳,副提調李翼元,醫官許礈·金德崙·李泰遠·鄭允協·李世珪·金光國·李春敷以次進前。鳳漢曰,卽聞提調所傳之言,不勝悶迫矣。今則,何如?上曰,昨日已有殊常之氣,僅爲行禮矣,今有此氣矣。鳳漢曰,欲爲强作行氣,則能無少損乎?上曰,今日欲爲作氣,則豈有損於昨日行禮時乎?雖然風氣甚惡,陽氣減於十分之五六而然矣。諸醫診候以奏曰,脈候左右三部沈微之中,右脈則帶索而不足矣。泰遠曰,診候之時,惶恐之中,仰瞻玉色,似有上氣之候矣。上曰,然矣。泰遠曰,脈候之不足,非大段不足,雖有眩症,必是痰滯而然也,本非聖候不足之致也。俄者欲强則强爲之敎,誠爲至當矣。上曰,泰遠之言,是也。漢高,能使兩女,洗其足而踞床,予甚怪之矣。予則親自濯足也。鳳漢曰,此實聖德事也。上曰,是何謂聖德?予之性稟,本來如此矣。理中建功湯前方中,加便香附一錢五分,半夏·天麻各一錢,一貼煎入。出榻敎理中建功湯一貼,明朝煎入事。出榻敎慶尙監司鄭存謙狀啓,上曰,勿待罪事回諭。出榻敎仍進湯劑,上進御。上曰,前參判韓德弼,近者政注莫聞,故亦莫知其人之存否,一欲下問,今聞在於湖西云,是豈漢時用良二千石之意乎?非予,豈至亞卿,而今則莫知存否,況其他淹滯者乎,其令該曹,待窠卽爲調用。出傳敎上曰,關東伯閔百興妻家誰也?鳳漢曰,初娶則權爀之壻也。諸臣以次退出。
上在慶熙宮。停常參·經筵。
顯宗彰孝大王忌辰齋戒。
自辰時至申時,日暈。
香祗迎罷後,政院·玉堂·藥房口傳問安。答曰,知道。
傳于李命植曰,承旨·編次人入侍。
傳于尹得雨曰,藥房三提調入侍。
乙酉八月十七日辰時,上御崇政殿庭。香祗迎入侍時,左承旨李翼元,右承旨尹得雨,左副承旨李命植,右副承旨洪樂純,同副承旨金致讓,假注書李克生·李鎭復,記事官洪彬·姜彝福以次侍立訖。上具翼善冠·黑圓領袍,以步輿出資政門,就板位上祗迎,仍步出建明門祗送,上乘輿。都提調洪鳳漢曰,聖候何如?上曰,一樣矣。仍命右承旨尹得雨曰,馳往崇陵·健元陵,奉審以來。上由崇政門還入,御崇政殿東月臺。進湯劑,上進御。上曰,御營廳房帳,使之入設。鳳漢曰,診候乎?上曰,醫官三人入侍。許礈·金德崙·李泰遠診候,以奏曰,脈候左右三部索體雖愈於昨日,不調之候,大抵一樣矣。上曰,禁軍將,以標信使之進來。李漢泰入侍。上曰,誰也?兵判具允明曰,李彦祥之子漢膺之弟也。上曰,爲人順矣。上命漢泰曰,禁旅中東·西·南郊居生者,使之入來。上命樂純,讀禁軍節目。上命漢泰曰,此節目,靈城君朴文秀,懃渠而校此法矣。取才禁旅之時,今準此法乎?漢泰曰,然矣。允明曰,各軍門,皆準此式矣。上曰,靈城多智,亦多歷量而爲此法矣。上諭禁軍等曰,七百禁旅之設施,先朝聖意,猗歟不輕,而中途崩殂,卽予丙辰,與靈城君朴文秀,爲此節目而行之矣,今則予已衰老,只行香祗迎。汝等且老,徒事入直,猶未知汝等生存之前,繼述設施之聖意也。然五營皆準此法云,可乎?禁軍等皆奏曰,皆準此爲行矣。都提調進湯劑,上進御。上入房帳幕次,諸臣皆少退。未時上命入侍,編次人具允明,亦爲入侍。上曰,欲爲元良試講,春·桂房〈坊〉官員入侍。輔德李普觀,兼弼善洪檍,翊贊黃瓛,副率閔恒烈進前,世孫侍坐。上曰,噫,昔年今日獻官回,入見鼓巖海昌都尉郊舍,于今思之,怳然若昨。噫,海昌何年都尉?予懷益切。親製祭文以下,明日遣禮官致祭于京第。出傳敎上曰,噫,七百禁軍設置,於乎聖意非偶,而名存實無,解弛莫甚,故予卽祚十二年四十三,與故兵判靈城君朴文秀,講確成置節目,作爲鐵券,今日香祗迎後,待承宣留此,故取覽其時節目,可謂盛水不漏矣。噫,靈城已作故人,蓋我朝六典,法豈不美?金科玉條,雖燦然,百弊俱生,故乃有續典之成,其君雖飭,有臣然後令可行,揭板與冊子中,皆書靈城,而後人遵行,豈可必也?此正孔聖所謂人存政擧,人亡政熄者也。特召入番禁旅,問其法之行與不行,其果行也,一無解弛,其雖心喜,然于今卽祚四十一年,年七十二歲,復見此冊,又爲詢問,其誠千千萬萬料表,其中尤爲追慕興感者,何則?追思定爲七百之時,今日行香祗迎,遙望東郊仙陵,亦豈偶然乎哉?祗瞻蒼梧,追慕冞切,仍坐于此,其復勉飭,吀嗟本兵之臣,龍虎之將,與七番之將,宜思望八其君,若是勤懇之意,其勿小忽。凡於取才之時,勸課之際,若或怠忽,此忘其君也。況七十二歲衰耗之君,豈忍忘耶?噫,此猶第二件事,遙望寧陵·崇陵,陟降昭昭,尤焉敢怠忽也?勖哉勖哉。出傳敎理中建功湯一貼,晩後更爲煎入事。出榻敎進湯劑,上進御。理中建功湯,申後更爲煎入事。出榻敎進湯劑,上進御。理中建功湯,夕後更爲煎入事。出榻敎鳳漢進前,上曰,領相所坐處,使之薦席,欲使世孫,以知敬大臣之意也。上曰,春坊官員,持書傳第十卷以來。上命世孫讀畢,上曰,此篇云予惟先王之臣,克左右亂四方,若無先王之臣,何以不能爲文武之道乎?世孫曰,君無賢臣,則雖文王之聖,不能獨立也。上曰,予惟文·武·成·康惟緖,何以成·康,竝稱於文·武乎?世孫曰,擧其賢君而言也。上曰,成·康比諸文·武,則,何如君耶?世孫曰,雖有竝稱,豈及於文·武乎?上又命讀呂刑篇題及君牙文侯之命篇題。上更命世孫讀費誓篇題。上曰,蹇叔·孟明之中,誰爲賢臣乎?世孫曰,蹇叔賢臣也。上曰,賢臣則繆公,不聽進言,何也?世孫曰,貪其土地而然也。上曰,穆公悔過自責,則前日之失,今無非乎?世孫曰,雖云悔過,亦非善悔過也。上曰,何則?世孫曰,用賢臣之言,旣稱尙用,又曰俾君子易辭,我況多有之,此非悔過之至善者也。上命下番,讀皤皤良士大文。上曰,何以穆公,指謂悔過之不善者也?世孫曰,論在小註矣。上曰,考稽小註。鳳漢曰,終不用蹇叔,進用孟明,故先儒之論,誠如是矣。上下番曰,穆公善爲悔過,則宜乎進蹇退孟,今此進孟退蹇,則穆公必於世孫之論,無所辭矣。上笑曰,右袒先儒之論也。上命世孫曰,相難於宮官,可也。世孫曰,申劃郊畿,以康四海,何也?普觀曰,王化自近及遠,故此言,其自近及遠之效也。普觀尙其要而簡實矣。上曰,世祿之家,鮮克有禮,其況帝王,此十二字,令春坊書入春宮,常目在之,可也。上曰,世孫進講詩傳,則墻有茨鶉之奔走,此兩章淫亂,不可讀也。予嘗不讀之章,無爲進講,可也。普觀曰,國風篇題,將爲進講乎?上曰,講後,一番經讀,可也。普觀曰,御製序文,似將進講矣。上曰,此則進讀,可也。普觀曰,新印綱目,字句極甚詿誤,故臣等連爲校正,而數多卷帙,誠難精準矣。鳳漢曰,綱目校正之前,春坊官員,勿爲移遷,似好矣。上曰,春坊,有綱目校正之命,兼司書李在簡,本職許遞。出傳敎進湯劑,上進御。上曰,再明日晝講爲之,次對進定兼行。出傳敎上曰,奉審承旨入侍。尹得雨進前曰,兩陵奉審,極爲精潔,而無頉矣。上命讀進排官擧案。上曰,韓喆謩誰也?鳳漢曰,校理閔弘烈之妻父也。上曰,然乎?上以步輿,由資政門還入。諸臣以次退出。
上在慶熙宮。停常參·經筵。
顯宗彰孝大王忌辰。
自昧爽至卯時,有霧氣。
夜自一更至五更,月暈廻土星。
尹得雨啓曰,左副承旨李命植,今日不爲仕進,卽爲牌招,何如?傳曰,允。
金致讓啓曰,兵曹判書具允明,依下敎來待矣。傳曰,入侍。
又以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
尹得雨啓曰,藥房三提調,依下敎來待矣。傳曰,入侍。
傳于金致讓曰,騎判使之入來。
洪樂純啓曰,明日次對,兩司無進參之員,除在外外,不爲行公人員,竝待開門牌招,以爲進參之地,何如?傳曰,允。
乙酉八月十八日辰時,上御思賢閤。藥房入診入侍時,都提調洪鳳漢,提調鄭弘淳,副提調李翼元,假注書李克生,記事官洪彬·姜彝福,醫官許礈·金德崙·李泰遠·金履固·鄭允協·李世珪·吳道炯以次進伏。鳳漢問候訖。上曰,禮房承旨·兵判入侍。出榻敎診候,礈曰,脈候稍舒,而不足則一樣矣。德崙·泰遠,同奏。進湯劑後,泰遠,請進用八味元,鳳漢亦懇請。上曰,依爲之。鳳漢曰,當令更爲新製矣。上曰,置之。上曰,吳瑗之子,皆閒人乎?鳳漢曰,一則經守令,一則經桂坊,皆當復職者矣。上曰,旣已致祭於海昌尉,豈只都尉?一體遣內侍,致祭於明安公主房,明善·明惠兩公主房,一體遣內侍致祭,海昌尉兩孫,俱在前銜,其長孫吳載純,令該曹爲先待?調用。出傳敎上曰,坐直承旨入侍。出榻敎翼元曰,院中多事,而左副承旨李命植,五十餘日行公之餘,有病,今日違牌矣。上曰,久爲行公矣。其人前則似浮釋浮釋,近則勝矣。鳳漢曰,然矣。善文而潔矣。上曰,左副承旨李命植,今聞實恙云,許遞,其代應敎李在協除授,牌招察任,房順房。出傳敎翼元先退。鳳漢,陳兵曹封不動木腐傷事曰,命御史從便區劃,而軍門則勿爲之,似好矣。上曰,具庠則有嫌矣,李在簡,何如?鳳漢曰,亦好矣。上曰,洪檍,何如?鳳漢曰,果好矣。上曰,其人詳密矣。予初意其或爲才操矣,近日任使之,則不然矣。從容從容,最佳矣。鳳漢曰,頃差濟牧時,歷擧諸臣,而臣忘?,此正好之人矣。上曰,風宿而從容,必善爲之矣。上曰,噫,其雖衰暮,自省編旣云,其於三軍,夙宵奚弛,聞訓局中旬,尙未設行,特令顧助,其令刻日行之,而因此思之,禁軍賞試射亦然。昨日下敎,其令行焉,而今日聞領相所奏,兵曹封不動中,爲陳腐名存者多云,及此時,以無用爲有用,何則?自本曹釐正,則非徒末世難爲,不無弊端,此時將此換用,本曹得有用之物,相換處,亦將無損,此以無用,爲有用者,而予則以爲猶有甚於此者。或有不虞緊用者,而取用於封不動,則以腐朽之木待令,?嗟其時該堂該郞,雖施軍律,何補於此?及今不爲,更待何時?雖然,不可付諸本曹,兼弼善洪檍,爲反庫御史,盡取腐朽者,令備局從便區劃,此後申嚴用舊蓄新之法,無論內外,國用官用,一遵此例。噫,雖啓下而用者,今有此耶?各司焉敢操縱,一體申飭。出傳敎鳳漢先退,命更入侍。上曰,今當乙酉,姜孝元之功,豈可忘乎?今聞其孫,見汰於春坊云,非矣。鳳漢曰,不善爲之矣。上曰,噫,姜孝元之功,其後孫,豈沈滯吏屬,而其孫壽億之子,頃於恭默閤招見,特令軍門調用,?覽上言,其人已作故,其子以年幼,見汰於春坊云。噫,壽億,近者不守分之時,守春坊吏而不去,其志可尙,則非襁褓兒,則曰幼而汰,若思昨今年,豈忍爲此?其無風泉之心可知。春坊官,雖若此,予豈忍忘昔,況今日乎?勿論春坊與他司,雖數外,今日內給料布加差,其令有闕勿補。出傳敎樂純,讀奏慶監·忠監·咸監·平監農形狀啓,江留·軍器狀啓,次讀灣尹狀啓。鳳漢曰,此乃濟州民北京漂到事矣。讀至末端,帽子則留府云云。上曰,野俗矣。鳳漢曰,若以特恩,使於到其本土之後,以錢代給則可也,而帽則屬公,法意,是矣。上曰,予意則欲以帽給之矣。鳳漢曰,渠輩,身當上京,而帽則在義州,輸來,亦難矣。自朝家,以濟州刷馬駄給,則誠無義矣。上曰,然則自京給價,何如?鳳漢曰,好矣。此則當從京市直給之矣。上曰,卿須知之,依此爲之。次奏忠兵巡操狀啓,次奏咨文。鳳漢曰,濟州漂民,旣到我境,禮部咨文,亦已出來,回咨趁速撰出,依例下送,何如?上曰,依爲之。出擧條上曰,今覽義州府尹狀聞,濟州漂民金順昌九人中,八名生還,吁嗟一名,作通州之鬼,埋於其州云。噫,聞九名之來,慘惻曷喩?其親戚妻子,令本州問其存否,另加顧恤,八名來到後,令備局卽爲草記,而此乃海島漂民所買帽子,雖非私買者,府尹處置,其亦得體,而與他有異,豈忍白屬?今則運給亦難,來京後,令該廳計給準價,以示予嚴邊禁恤海民之意。出傳敎上曰,藥房提調,持湯劑入侍。出榻敎上曰,明日晝講停,只行次對。出榻敎命樂純,讀辛丑八月日記,讀至李廷熽疏,上曰,其時大臣之使廷熽陳疏者,不善爲之事矣。以此之故,爲其執言之端矣。鳳漢曰,其時大臣,只欲爲宗國定國本而已,至於疏本之出於誰某,不可追議矣。上曰,如欲爲國大事,則大臣入對稟定,豈非可乎?鳳漢曰,從古爲大臣扶宗社處,只見其大體而已,些少曲折,則不必細論矣。讀至一則書延礽君三字,樂純逡巡不敢讀,上命讀之,讀至李眞儉云云,上曰,眞儉有何事乎?鳳漢曰,眞儉之其時一疏,亦凶慘矣。讀至當宁上疏第四章,上曰,予疏中毛骨俱竦之語,伊後思之,稍以爲過用矣。故金奉朝賀謂予曰,不可不用此語云矣。鳳漢曰,安得不用此語乎?讀至輝賊凶疏,上曰,渠無可惡予之事。昔年溫幸時,予以寶劍差備,渠以兵曹隨行矣,且如鼎衍之祖沈最良者,以山事,與臨安共相爭,予於宗簿草記,落臨安而立最良。故聞其家嘗稱予爲恩人云矣。下此敎時,玉音帶笑此輩無可惡予之事矣,此乃偏矣。鳳漢曰,雖曰偏,以偏爭之事,推而上之,至及於不敢言之地,此所以爲逆矣。上曰,此蓋出於偏,故曾聞其言曰,某某等所共爲之事,豈可用之乎云云矣。鳳漢曰,渠若只斥某某,則雖臣等,何至沬血致討,而其疏語,至及於建儲事,則渠之爲大逆,何所逃乎?如人家奴僕相爭,而以爲此上典,當作彼之主云,而竝與其主,而讎視而下手,則其罪當如何?上曰,予嘗以此爲偏,意或以爲一邊人之驅之云矣,今覽其疏,則用心果叵測矣。又敎曰,隱然有意思矣。又敎曰,心志無狀矣。予疏中毛骨俱竦之語,非過矣。覽彼疏而若不曰,毛骨俱竦,則人事殊常矣。上曰,伊時予若欲得免,則亦豈有今日乎?鳳漢曰,此一疏,專與戊申乙亥爲表裏矣。樂純曰,彼賊之疏出,故群兇竝起,則其疏實爲亂逆之根抵矣。上曰,予在前則未嘗爲此敎矣,今始發之矣。上曰,其孫誰也?鳳漢曰,東渾矣。上曰,此則亦非出於偏,而渠自踊躍爲眞逆矣。上曰,李秉泰所謂殿下若以此爲出於黨,則臣等無足更爭云者,此言是矣。鳳漢曰,然矣。樂純發言,纔至此賊凶疏大體,上曰,其止之。上曰,今則豈可復有偏乎?鳳漢曰,到今豈有不奉聖敎者乎?上曰,若然則便是柳鳳輝矣。柳得養所謂亂臣賊子之言,是矣。遂掩卷。上曰,凡動駕時,尙瑞院寶單子昭信寶,更稱以德寶。出傳敎諸臣以次退出。
上在慶熙宮。停常參·經筵。
巳時,日暈。
中宮殿·惠嬪宮,藥房口傳問安。答曰,知道。
親臨儒生製述殿坐罷後,政院·玉堂·藥房口傳問安。答曰,知道。
尹得雨啓曰,明日常參·經筵,取稟。傳曰,停。
洪樂純啓曰,大司憲李吉輔,執義李性遂牌不進,掌令李迪輔在外,一員未差,持平任希曾陳疏入啓,一員未差,今日以監察茶時之意,敢啓。傳曰,知道。
藥房都提調臣洪鳳漢,提調臣鄭弘淳,副提調臣李翼元啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
傳于尹得雨曰,重逢乙酉,追慕一倍,夢裏興懷,欲試儒而乃覺,豈可踰日?今日崇政殿當試士,三嚴午初初刻單嚴,今製體重,凡節一依殿試例,儀註侍衛,入直擧行,依庭謁聖例,試講置之,京鄕各取一人,以此分付。
又傳于曰,試官右相南泰齊·黃景源·李潭·尹東昇·金龜柱·具庠,承旨同副爲之,承旨先拜,置之。
趙榮進啓曰,今日殿座時,承旨不可不備員,左承旨李翼元,右副承旨金致讓,以式暇,不爲仕進,竝卽牌招,何如?傳曰,允。
傳于尹得雨曰,大臣·備局堂上引見。
又傳于曰,軒架儀仗,依殿試例擧行。
傳于李在協曰,試所承旨收券,坐直承旨,先爲入侍。
大司諫元義孫,執義李性遂,牌不進罷職傳旨,傳于李在協曰,只推。
兵曹口傳政事,以李命植爲副司直。
洪樂純,以侍講院言啓曰,本院兼司書李在簡,時無職名,令該曹口傳付軍職,何如?傳曰,允。
兵曹口傳政事,副司果李在簡。
李在協,以義禁府言啓曰,今日親臨試士時,本府都事,皆爲赴擧,武都事一員,本府入直,而崇政門·宜秋門,禁亂官都事及當直入直公事回公都事,無以推移,假都事四員,卽令該曹依例差出,何如?傳曰,允。
金致讓,以義禁府言啓曰,新昌前縣監李觀徽,拿問勘處事,傳旨啓下矣。李觀徽,以旌善郡守,時在任所云,依例發遣府羅將,拿來,何如?傳曰,允。
咸鏡監司狀啓,安邊等官居武士金奉贊等渰死·嚂死·壓死,至於十二名之多,極爲驚慘事,傳于李翼元曰,令本道恤典擧行。
持平任希曾疏曰,伏以臣迂愚鈍拙,百不猶人,偶竊科名,濫通朝籍,閒司漫職,猶懼不稱,若乃臺閣言議之任,淸朝耳目之寄,決非如臣無似,所可堪承也。顧以孤畸之蹤,世受國恩,逮至臣父,偏荷洪造,前後筵中,恩諭屢及,旣勤念舊之意,曲示矜孤之私,傍人聞之,尙且爲之感激,況臣不肖,親承德音,不啻鄭重,衷情隕惶,血淚交逬,歸語老母,闔門攢祝,感結幽明,報答無階,一再入臺,徒積尸素,尋常愧懼,如負大何。惟以筋力奔走,不避顚仆,以爲一分塵露之效,區區抱此,其情亦云慼矣。第臣之老母,年踰七旬,素羸善病,長在床褥,數日來日氣乍冷,外感忒重,支體疼痛,咳嗽苦劇,兼以泄候,登溷甚頻,藥餌無效,食飮全却,眞元日下,轉側須人,臣方左右扶將,煎迫罔措,卽因賓對,天牌狎臨,而見今情理,實無離捨供職之勢。玆不得不隨詣闕外,疾聲呼籲,伏乞聖慈,俯垂諒察,將臣職名,亟許鐫免,俾便救護,仍治臣瀆擾之罪,以肅朝綱,千萬幸甚云云。答曰,省疏具悉。爾其勿辭,護焉。
吏曹參判元仁孫疏曰,伏以臣母,今年六十八,數十年風痰沈痼之疾,朝夕綿綴,乍涼乍溫,少失調將,宿症挾感,輒發於頃刻之間,凡於公坐,雖暫時離側,每念病母,心神飛越,以此情私,豈有一分從宦之望,而念臣受恩罔極,圖報無地,殫竭奔走,庶酬萬一,大小公會,抑情進列,未嘗退步。伏惟日月之明,庶幾俯燭,近因朝晝異候,脫着失宜,臣母素患,一倍添劇,今已四五日,少無分減,如使臣目下情理,不至萬萬焦迫,則其何敢飾辭丐免,自歸慢蹇,而旬望之內,供職無路,所帶銓任經筵,俱係緊要,一向虛縻,只增罪戾,若其兜攬之戒,循墻之忱,一心耿耿,不敢煩陳。伏乞天地父母,曲賜矜察,鐫遞臣職,特許恩由,以便救護,千萬顒祝云云。答曰,省疏具悉。卿其勿辭,護焉。
左承旨李翼元疏曰,伏以藥院副提擧,卽都承旨例兼之任,而以前都承旨臣李最中之有應避之嫌,特命臣替兼矣,最中今旣遞職,則臣決不當仍帶。伏乞亟令該曹,依例遞改,以存公格焉云云。答曰,省疏具悉。曾有前例,爾勿過辭焉。
乙酉八月十九日辰時,上御景賢堂。大臣備局堂上引見入侍時,領議政洪鳳漢,左議政金相福,右議政金致仁,行司直金陽澤,兵曹判書具允明,行副司直沈鏽,吏曹判書朴相德,行副護軍鄭汝稷,開城留守金器大,行副護軍李潤成,兵曹參判洪麟漢,右尹李溵,刑曹參判趙曮,左副承旨洪樂純,校理金龜柱,假注書李鎭復,事變假注書李謙彬,記事官洪彬·姜彝福以次進伏訖。洪鳳漢曰,聖候何如?上曰,一樣,而夢裏興感,卽欲試士矣。仍進湯劑,上進御。鳳漢曰,頃日松·豐民人刷還擧條中,下敎自下,看得各異,臣則以戊寅定式,後一民留在,而盡爲刷還,則以嚴懲之意,戊寅定式外,重加其罰,限丙辰後,竝爲刷還承聽,而諸臣則或以欲懲一人,竝及衆民承聽,更承明白下敎後,始可知委擧行矣。上曰,下敎本意,果如卿奏矣。致仁曰,當以此改付標於前擧條,不然則以今日所稟定者,更出擧條,爲宜矣。出擧條洪鳳漢曰,北道開市期日漸近,而御史李在協,昨已陞職,其代,以修撰具庠差下,使之趁速下去,何如?上曰,依爲之。出擧條鳳漢曰,此忠淸監司具允鈺狀啓也。枚擧新昌縣監韓警牒報,本縣各年逋欠各穀,請令廟堂變通矣。蓋其積逋,半是指徵無處者,若無區別蕩減之擧,則新昌一邑之民,將無以保存,莫重國穀,不問如何,輕議其多數蕩減,萬萬不可,其可捧者不可捧,當減者不當減,廟堂實難遙度硬定,令道臣,親自詳査,只取其不得不當爲蕩減之數,臚列狀聞後稟處,何如?上曰,前者本縣,旣有下敎者,比數或在其中否,令道臣親執不可不蕩減者,區劃條例狀聞,可也。出擧條器大曰,軍丁刷還事,大臣旣已稟定,而本府民之禁耕豐土事,更有所稟定者,而本府地狹人多,若禁越耕他邑,則府民實無聊生之道矣。鳳漢曰,前日稟定,出於嚴懲之意,故未及別白爲說矣。松都元居民自前耕食者,不可謂冒禁越耕,此則自在勿禁中,只前後刷還後,不從朝令,圖入松籍,仍耕豐土者,乃是亂民,此類則嚴加禁斷爲宜,以此意,更爲明白知委,何如?上曰,果若此,元居民,起墾於豐德者,勿禁。出擧條樂純曰,都承旨李最中,一自獻官之回,猝然生病矣。上曰,都承旨李最中,許遞,行司直趙榮進除授,牌招察任,房順房,兩院副提調例兼。出傳敎鳳漢曰,黃景源,猝然有病云矣。上曰,爲人甚好矣,今無蹙惕之心,故其像自然稍勝矣。上曰,試官黃景源代參判申暐,李潭代前承旨鄭尙淳,尹東昇代行司直李仁培爲之。出傳敎諸臣以次退出。
乙酉八月十九日午時,上御崇政殿。親臨儒生製述入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·姜彝福以次進伏。上具翼善冠袞龍袍,以步輿,出資政門住輿。上曰,試官鄭尙淳代,前承旨李命植爲之,卽爲口傳付軍職。出傳敎上殿座,提調鄭弘淳進湯劑,上進御。上曰,京儒想必盡到矣。今番此擧,於儒生可謂千載一時矣。上御月臺,命禮房承旨,諭在庭儒生曰,今日之擧,實非九日製進定於今日也,追感乙酉而爲此擧,爾等各盡其才。今予坐月臺,親爲下敎者,以示君與靑衿相親之義也。致仁曰,俄者殿座時,協律郞,不卽待令,至使典樂替行,事甚駭然,拿處,何如?上曰,依爲之。出擧條上曰,噫,于今望八,重逢此年,是誠萬萬料表,而其況不肖,無一繼述,方切自悚,嗚呼,陟降其猶眷顧,夢裏興懷,乃有此擧,于今行此,亦予不敏,遙望驪州,予心何抑?且昨日何日?一倍追慕。乙酉陞儲時,春桂坊官員姓名書入,勿論文蔭·武·靑衿,其直孫在今者,亦爲問啓。出傳敎命題後,上以步輿,還入資政門。諸臣以次退出。
乙酉八月十九日酉時,上御資政殿。科次入侍時,試官金致仁·南泰齊·申暐·李命植·李仁培·金龜柱·具庠,左副承旨洪樂純,假注書李鎭復,記事官洪彬·姜彝福以次進伏訖。上曰,必致夜深,分考,可也。藥房提調鄭弘淳,進湯劑,上進御。試所承旨李在協進前,上曰,盡數捧券乎?在協曰,收券數一千五十一張也。致仁曰,今日非但夜深,東風甚冷,屢日靜攝之餘,誠爲可悶矣。以試軸言之,可否者僅爲三百餘張,而未試者,尙今七百餘張,則一夜之間,難以了當,明日復爲考試,則似好矣。上曰,明日興政堂,當更爲科次,考試軸,書以臣謹封,其在嚴科場之道,承旨與中官,領去於興政堂。上曰,今覽湖西道臣狀聞,政若予意,依道臣狀聞施行。出傳敎京畿監司,以龍仁呈漢城左尹徐命臣奴名呈單,上曰,一番請由,若是代奴呈單,其涉太過,此狀聞,勿施事,下諭。出傳敎上曰,殿座相値,明日文臣朔試射停止。出榻敎上曰,試官,別省記入直。諸臣以次退出。
上在慶熙宮。停常參·經筵。
尹得雨啓曰,明日國忌齋戒,再明日國忌正日,視事,頉稟。傳曰,知道。
又啓曰,大司憲李吉輔,執義李性遂牌不進,掌令李迪輔在外,一員未差,持平任希曾受由,一員未差,今日以監察茶時之意,敢啓。傳曰,知道。
金致讓啓曰,憲府連日監察茶時,事甚未安,除在外受由外,不爲行公人員,竝卽牌招,何如?傳曰,允。
傳于尹得雨曰,試官以下詣閤。
李在協,以刑曹言啓曰,潛釀罪人貴梅,前已刑推嚴囚,而旣滿五日,依定式放送之意,敢啓。傳曰,知道。
又以兵曹言啓曰,今八月二十一日武臣賓廳講書日次,而國忌齋戒相値,不得爲之之意,敢啓。傳曰,知道。
乙酉八月二十日卯時,上御興政堂。科次入侍時,試官金致仁·南泰齊·申暐·李命植·李仁培·金龜柱·具庠,同副承旨李在協,假注書李鎭復,記事官洪彬·姜彝福以次進伏訖。上命賤臣曰,藥房提調持湯劑入侍。提調鄭弘淳,進湯劑,上進御。上曰,孔雀詩以前,又有詩乎?泰齊曰,有之矣。上曰,孔雀詩,舒陳卽景矣,予每取如此等詩也。倭人亦有賦乎?仁培曰,臣未見也。上曰,然則有詩乎?仁培曰,果有之矣。上曰,試官少退,食後入侍,可也。午時,試官承史,竝入侍。上曰,分考軸,先試,可也。鄭弘淳,進湯劑,上進御。自明日,理中建功湯,去天麻·半夏煎入事。出榻敎上親坼祕封,上曰,李顯永誰也?金致仁曰,故名詩人李秉淵之孫也。鄭弘淳曰,錦昌副尉之外孫也。上曰,予追感設科,而李顯永爲之,亦非偶然也。金致九誰也?致仁曰,臣之十二寸也,極爲惶悚矣。上曰,旣是寸外,亦爲親臨,則於卿何必不安?少無小嫌矣。上曰,李玄圭,卽李益炫之子也。致仁曰,益炫方任淸州矣。上曰,李鎭復,曾見李玄圭乎?臣對曰,尙未見也。上曰,雖是同宗,各隨其派,故亦有未見者矣。且玄圭,尊行派也。洪相吉,卽洪念海之子也。泰齊曰,洪啓禧之孫也。上曰,念海,序居末乎?致仁曰,念海之弟,又有纘海矣。上曰,相吉,今年二十矣。洪景海事,予每想矜惻矣。致仁曰,可用之人,不幸甚矣。上曰,洪趾海兄弟,亦善矣。鄭來益誰也?在協曰,翰林被選人鄭來謙之弟也。上曰,然乎?上曰,京居首副奉事李顯永,鄕居首幼學金致九,竝直赴殿試,之次幼學李來益·李玄圭·洪相吉,各給二分。出傳敎上曰,直赴人及給分人,竝令明日晩食後來待。出傳敎上命宣醞後,諸臣以次退出。
上在慶熙宮。停常參·經筵。
貞顯王后忌辰齋戒。
金致讓啓曰,大司憲李吉輔呈辭,執義李性遂傳旨未下,掌令李迪輔在外,一員未差,持平任希曾受由,一員未差,今日以監察茶時之意,敢啓。傳曰,知道。
傳于趙榮進曰,赴擧守令,若在京,則盡爲入侍。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李在協啓曰,直赴人給分人,依下敎來待矣。傳曰,入侍。
以執義李性遂牌不進罷職傳旨,傳于李在協曰,只推。
李在協,以奉常寺官員,以都提調·提調意啓曰,東籍親耕田所種稻皮粘粟兩種,今八月晦前,當爲成熟之意,敢啓。傳曰,攝刈。
乙酉八月二十一日午時,上御景賢堂。直赴人及給分人,守令同爲入侍時,直赴人李顯永·金致九,給分人鄭來益·李玄圭·洪相吉,全州判官申光履,同副承旨李在協,假注書李鎭復,記事官洪彬·姜彝福以次進伏訖。上命賤臣曰,玉堂上下番,持兩漢詞命入侍。校理金龜柱,修撰具庠進前。藥房提調鄭弘淳,進湯劑,上進御。上曰,今番加入二材,不無其效,其減可惜,有下敎者,明日內局入侍。出傳敎李顯永進前,在協曰,都承旨之甥姪也。上曰,然乎?汝爲錦昌副尉外裔乎?顯永曰,臣爲副尉之外曾孫矣。上曰,予追感設科矣,汝果登捷,亦非偶然也。金致九進前,上曰,此像亦好矣。李玄圭進前,上曰,此亦年少矣。昨稱乃祖之言,而靈原君,亦善文矣。玄圭曰,靈原君,臣之六寸大父也。上曰,然乎?洪相吉進前,上曰,予每想乃叔矣,此人身長,比入侍人中尤大矣。在協曰,洪相簡,亦善文而爲小科,爲人且大矣。上曰,然乎?洪述海亦大矣。上曰,守令有追到者,注書出去,使之入侍。信川郡守李商輅,順安縣令尹光裕,平昌郡守魚錫定,進前。鄭弘淳,進湯劑,上進御。上曰,李商輅,亦可爲之人,爲人且熟矣。申光履,誰家壻耶?光履曰,臣之妻父故參判閔亨洙也。上曰,然則故相之妹夫也。上曰,尹光裕,何事上京耶?光裕曰,聞臣父之病報上來矣。上曰,秋事方殷,爾等趁速往哉。上曰,魚錫定,入丈於誰也?錫定曰,故府使沈銈之壻也。上曰,有子乎?錫定曰,有三子矣。上曰,多有之矣。今則咸原無憂矣。汝若善治補民,則皇嫂陟降,豈不有喜於冥冥之中乎?上命儒臣曰,文廟享祀錄撰進,而自五聖至東西廡從享,各書其名與字派與時,又錄采輯著述之遺稿,可也。提調進湯劑,上進御。上命賤臣曰,宣傳官入侍。梁塤進前,上曰,摘奸濬川所以來。諸臣以次退出。
上在慶熙宮。停常參·經筵。
貞顯王后忌辰。
以承傳色口傳下敎曰,都提調先爲入對于惠嬪宮後,待下敎入侍。
尹得雨啓曰,明日常參·經筵,取稟。傳曰,停。
又啓曰,藥房三提調,依下敎來待矣。傳曰,入侍。
洪樂純啓曰,兵曹反庫御史洪檍,來待矣。傳曰,入侍。
傳于李在協曰,中官曺壽喆儱侗特甚,越俸三等。
乙酉八月二十二日巳時,上御景賢堂。藥房三提調入侍時,都提調洪鳳漢,提調鄭弘淳,副提調李翼元,假注書李克生,記事官洪彬·姜彝福,醫官許礈·金德崙·李泰遠·李世珪·金福齡·玄處明·崔源以次進伏訖。鳳漢問候,上曰,寢睡善而水刺勝矣。鳳漢曰,眩氣不加乎?上曰,時時作眩矣。進湯劑。鳳漢,請診候,上曰,只三人爲之,可也。鳳漢曰,今日玉色甚好。大抵氣度善斡之時,則如此矣。診候。礈曰,脈候度數,調均舒好,而弱則一樣矣。德崙·泰遠同奏。上曰,理中建功湯,加天麻·半夏各一錢,午後煎入。出榻敎弘淳曰,洪武正韻開刊事,曾有定奪,今已畢刊,方當印出,而其時以國用件五十件啓下矣。上曰,進上一件,進獻一件印進,其餘國用件置之。出擧條諸臣以次退出。
乙酉八月二十二日申時,上御思賢閤。兵曹反庫御史入侍時,御史洪檍,右副承旨金致讓,假注書李鎭復,記事官洪彬·姜彝福以次進伏訖。上曰,摘奸宣傳官入侍。藥房提調進湯劑,上進御。上命洪檍讀書啓。檍曰,臣於兵曹二軍色事,有所懷,敢此仰達矣。行用庫時遺在文書中,元數雖多,本曹各色及各司貸去之數,亦入其中,故文書徒繁,名存實無,不可不及今釐正矣。本曹只錄實數,其餘虛錄,一竝區別蕩滌,而曹儲之逐年減縮,以至蕩竭之境者,專由於各處貸去,一不還償之致,其所貸去,雖不可一一推還,自今以往,貸下一節,一竝防塞,以待本色之蘇醒,何如?上曰,所奏誠是,令備局登對時稟處。出擧條上曰,今覽兵曹反庫御史書啓,又聞所奏,此亦料外。所謂中等木,勿論雇立員役,以此盡數上下,此後依前下敎,申嚴用舊蓄新之法,勿論三色布,成灰作袋,一竝去之,其令蕩滌文書,送于備局者,亦依下敎,卽爲以此區處。今番此擧,非反庫也,欲爲蕩滌,而反庫然後,可以知數,故名雖稱此,曾已下敎,御史之非徒錄此,欠縮全木,所藏銀子,亦爲考見,可謂周密,而欠縮綿布,與頃者反庫時有異,且已下敎,豈罔民也?數亦零星,竝特爲蕩滌,雖蕩滌,反庫屬耳,有此欠縮,其在懲後弊之道,當該庫子,不可白放,勿爲徵贖,各決杖六十放送事,分付。本曹保木均廳代木,不無參差之弊,用舊蓄新之際,不無奸僞,朔布雇立之下,亦不無低仰,此後雇立之際,嚴飭此弊,朔下之際,郞廳親執,俾無彼此稱冤之弊事,一體申飭。出傳敎上曰,訓局中旬,多年不設,昨日筵中下問,凋殘而然云,故吁嗟望八,爲輦下親兵,顧助訓局,特命卽行,昨今兩日,有砲聲,故遣宣傳官問馬軍已畢試,試銃手乎?砲聲太早以聞,若此軍兵來待,必也未明,此後軍兵來待,以明爲期。且訓將,親承下敎,勿爲督促,其令盡才,技藝時,其中亦有兼藝,使軍兵均受其賞事下敎,伊後更思,更欲申飭差備官,亦飭看試執事,俾無抑彼扶此之弊。今聞宣傳官回奏,銃將垂畢云,差備官申飭,今無可論,而大抵砲之昻低,藝之高下,專在於差備官執事,其所低仰,一任其私,有勢者能參,無勢者不參,噫,近萬軍兵,予視則一也,暮年命試,若有此弊,其軍何辜?畢試後,當有廉問,若或現露,當該差備官執事,宜施軍律,以謝三軍,以此嚴飭事,分付。出傳敎上曰,直騎郞入侍。正郞申益彬進前。提調鄭弘淳進湯劑,上進御。理中建功湯前方,加半夏·天麻各一錢,依前煎入事。出榻敎諸臣以次退出。
上在慶熙宮。停常參·經筵。
尹得雨啓曰,自明日二十六日至,國忌齋戒相値,視事,頉稟。傳曰,知道。
金致讓啓曰,大司憲李吉輔,執義李性遂,持平任希曾呈辭,掌令二員,持平一員未差,今日以監察茶時之意,敢啓。傳曰,知道。
傳于洪樂純曰,次對,進定於今日。
洪樂純啓曰,今日次對,兩司無進參之員,除在外外,不爲行公人員,竝卽牌招,何如?傳曰,允。
傳于尹得雨曰,儒臣待下敎入侍。
傳于洪樂純曰,大臣備局堂上引見。
傳于尹得雨曰,承旨與下番儒臣,入侍。
尹得雨,以長生殿言啓曰,本殿所置板材,不但數少,且斫來年限,過已久矣,故事極可悶,昨年以發送敬差官於全羅·江原兩道,使之斫來之意,有所啓稟,則有待明年擧行之命矣。今已秋成,依前下敎擧行,而本殿郞廳變通之後,事面與前有異,不必別差他官,自今爲始,本郞廳中文郞廳二員差送事,定式施行,何如?傳曰,文郞廳差定事,依爲之。今年穡事,猶若此,各退一限擧行。
吏批啓曰,成均館典籍李亨元呈狀內,身病甚重,勢難察任云,依例改差,何如?傳曰,允。
有政。吏批,判書朴相德進,參判·參議未差,右承旨尹得雨進。以李溵爲吏曹參判,權噵爲吏曹參議,兪漢蕭爲大司諫,李憲默爲司諫,洪秀輔爲獻納,任珹爲掌令,尹師國爲持平,李溎爲正言,李商芝爲應敎,洪述海爲弼善,洪檍爲副修撰,洪樂命爲戶曹參議,李奎緯爲兵曹佐郞,李昌壽爲司僕提調,金器大爲司圃別提,李星鎭爲引儀,南泰著爲谷山府使,李萱爲泰安郡守,金元柱爲三嘉縣監,閔源爲甲山府使,洪檍爲兼執義,前府使李河述,今降通訓事承傳。
兵批啓曰,卽接景福宮衛將牒報,則衛將金景說,除授在外,過限未入仕云,依法典改差,何如?傳曰,允。
兵批啓曰,宣傳官李潤德,素患痰病,挾感添劇,內禁衛將沈義奇,素患風痺之症,當此換節之時,發作添劇,無望供職,俱爲呈狀乞遞。病狀旣如此,則宿衛輪番之任,不可久曠,竝今姑改差,何如?傳曰,允。
兵批,判書具允明病,參判洪麟漢病,參議朴昌潤病,參知李海重入直進,承旨尹得雨進。以河百範爲露梁別將,同知單裵昌碩,僉知三單崔泰衡·吳昌憲·李貞翼,副護軍張志恒·鄭東明·李宇鼎,副司直李昌壽·尹鳳五·洪重孝·李齊華·鄭宲·李裕身·李燮元·柳顯京·韓師直·李最中·元仁孫·金應淳·兪漢蕭·朴聖源·鄭夏彦·李基敬·黃柙·閔光遇·徐海朝·李齊嵒·宋文載·洪樂命·元義孫,副司果宋載禧,副司正洪龍漢·李克生·李鎭復,副司勇鄭存養。
傳于尹得雨曰,守令如有未署經者,明日使之署經,不當署經者,明日香祗迎時入侍。
洪樂純,以訓鍊都監言啓曰,都監分授都城敦義門北邊體城頹毁處,今月二十四日,始役改築之意,敢啓。傳曰,知道。
李在協,以刑曹言啓曰,反庫屬耳,有此欠縮,當該庫子勿爲徵贖,決杖六十放送事命下矣。當該庫子金泰逸·崔世良·金振良·金長福等,依傳敎,竝決杖六十後,放送之意,敢啓。傳曰,知道。
修撰李晉圭上疏曰,伏以臣有七耋偏母,夙嬰奇疾,委頓床褥,居常澟綴,顧臣私情,豈有一分從宦之勢,而今於見職,不敢言私,黽勉冒出者,誠以法筵逐日頻開,義分是懼,母病有時乍減,隨隙就直,抑情供仕,遽然累朔于玆矣。當此節換之時,臣母風痰宿病,挾感重添,寒熱之候,暈眩之症,俱係危篤,而頭疼咳急,嘔逆兼發,飮啖之專却,已至多日,眞元之澌綴,無復餘地,連試藥餌,未得分效,臣方左右扶將,焦灼罔措。顧今番次之苟簡,雖甚切悶,而目下私情之煎迫,如右所陳,他不暇顧,疾聲哀籲,必使臣得解職名,然後庶可及時療治,安意將護。伏乞天地父母,俯察臣懇急之私,亟遞臣見帶之職,俾便救護,仍治臣罪,以肅朝綱,千萬幸甚。答曰,省疏具悉,爾其勿辭,護焉。
乙酉八月二十三日巳時,上御思賢閤。大臣備局堂上引見入侍時,領議政洪鳳漢,左議政金相福,行副司直沈鏽,吏曹判書朴相德,行副護軍鄭汝稷·李潤成,兵曹參判洪麟漢,右尹李溵,刑曹參判趙曮,左副承旨洪樂純,假注書李克生,事變假注書李謙彬,記事官洪彬·姜彝福,應敎金魯鎭,持平任希曾以次進伏訖。鳳漢問候,進湯劑後,鳳漢曰,御史善爲之矣。上曰,周密矣。鳳漢曰,銀子考見事,甚善矣。上曰,儒臣之父,爲兵判時,尹得雨爲軍色,謂善爲之云矣,申益彬年雖少,亦善爲之云矣。鳳漢曰,洪景顔亦善矣。上曰,景顔則果難矣。鳳漢曰,前日筵中,兩湖都事,兼帶運判之規,革罷便否,問于兩道道臣事,陳達分付矣。卽見全羅監司沈履之狀本,則以爲本道都事之兼帶運判,似不緊關,而其於開倉裝載之時,實有檢束之效,一時廚傳,有不可論,仍前兼帶,恐合事宜爲辭矣。忠淸道臣,以減下爲請,故旣已特許,今此全羅道臣,請以勿罷,亦當各依其請施之矣。上曰,依爲之。出擧條持平任希曾所啓,東呂·址淳,嚴鞫得情事。措辭見上上曰,勿煩。又所啓,者斤萬嚴鞫得情事。措辭見上上曰,勿煩。鳳漢,陳誕日決不可虛過之狀甚懇,相福亦陳之,上終不許。鳳漢曰,吏參謂有親患,且以爲行公已久,撕捱連不入來云矣。上曰,卿意則以爲宜從其願乎?鳳漢曰,臣等之意,則其善爲吏堂甚可惜,而此乃自上當處分之事矣。旣是宰臣去就,故只爲導達矣。大司諫,亦身病甚重云矣。上曰,今聞大臣所奏,不無體下之道,吏曹參判元仁孫,大司諫元義孫,竝特爲許遞。出傳敎鳳漢曰,禮判呈辭,無端捧入,承旨非矣,推考示警,何如?上曰,誰捧之乎?樂純曰,遞去都承旨捧入矣。上曰,卽已捧入,勿推。鳳漢曰,秋務方張,而守令有頉者多矣。上曰,守令多窠云,政官牌招開政,在外吏曹參議許遞,其代,今日政,一體擧行。出傳敎鳳漢曰,臣於吏曹差祭事,有仰達者矣。差祭時,獻官塡差,甚苟簡,然後始差吏曹先生云,非矣。此後則以吏曹先生,先爲差出事,出擧條申飭,何如?判書則無見差獻官之事,而只論次堂矣。相德曰,參判亦無見差之事,只參議爲然耳。上曰,祭官循次差定,旣有申飭,而今聞曾經吏堂人,不循此例云,其涉非矣。此後循例塡差事,嚴飭。出傳敎上曰,此後金吾先生,亦當次第而行矣。上曰,藥房提調,持湯劑入侍。出榻敎上曰,濬川摘奸宣傳官入侍。出榻敎命吏判先退開政。讀奏全監發巡狀啓,海兵都試狀啓,上曰,曾已下敎,雖觀武才時,柳葉箭五中,片箭三中,罕有,而外方則太濫,識者以此深歎,有矯正之請而不從,意蓋恐或惜一直赴,拂鬱千百武士之心故也。今覽黃海兵使趙齊泰狀聞,三十三州武士,其數不少,而柳片騎五中三中者五人中,黃州爲四春夏秋冬遍焉,不無巧意,亦涉不均,兵營武士豈專權乎?其涉殊常,旣已啓聞。都試已過,難以核實,下該曹依例回啓,當該帥臣,不無科場不嚴之飭,兵使趙齊泰,從重推考。出傳敎鳳漢曰,處分好矣,而旣已以不均發於筵席,而一竝依施,則難免科場不嚴之失矣。讀奏開留金器大狀啓,上曰,何如?鳳漢曰,言則好矣,而不但於黃海道,其於朝家,公然割地三十里,爲無稅田,誠難矣。僚相亦熟知開城事,後日稟處矣。上曰,今覽開城留守金器大狀聞,儘有意見,而事係更張,下備局,其令消詳講確稟處。出傳敎上曰,曾經海伯者,陳達,可也。李溵曰,臣未曾講究,卽席難以仰對矣。上曰,此似如何矣?鳳漢曰,此議久矣,而事大難處矣。第廟堂之聽施與否姑捨,自家之爲國做事,可喜矣。鳳漢曰,海兵,終不可重推而止矣。上曰,諸意,如何?相福曰,旣發筵敎,則難於只推矣。鏽·汝稷·潤成同對。麟漢曰,巧則巧矣,而旣是遠外,且係科擧,只以巧而加罪,誠難矣,似有査實之道矣。溵曰,科場不嚴之說,旣發筵席,而言議之地,請罪請査間,無所論慨然矣。曮曰,誠巧矣。以科場不嚴而罪之,則似如何矣。事旣䵝䵢,則雖罪之,其所懲戢之道,似不如詳査矣。魯鎭曰,曮言是矣。希曾啓曰,卽因黃海兵營都試事,備堂,以臺臣之不言爲非,臣之未卽陳論,雖有商量,而旣被其斥,則揆以臺體,勢難晏然,請命遞斥臣職。上曰,未及周旋,其何深嫌?勿辭,亦勿退待。希曾曰,文科旣有面試覆試,則此亦宜有更試之道矣。上曰,若開此路,則旣不難乎?鳳漢曰,臣初有所奏而今聞洪麟漢·趙曮之言,則其見亦好矣。上笑曰,洪麟漢,與領相所見,異矣。鳳漢曰,旣有所見,則爲國盡心而已,豈可有異於臣,而不盡其所見乎?鳳漢曰,請以臣所奏之言,出擧條申飭,何如?上曰,如是緩飭,不如不爲置之。大臣諸臣先退。上曰,藥房提調,持湯劑入侍。上曰,儒臣入侍。竝出榻敎校理金龜柱,修撰具庠入伏,上命讀文廟享祀錄。上曰,大臣更爲入侍。出榻敎龜柱讀奏畢,大臣儒臣先退。
以大司諫元義孫,執義李性遂,牌不進罷職傳旨。傳曰,只推。出傳敎吏·兵批政望,入啓下批後,承史以次退出。
乙酉八月二十三日酉時,上御思賢閤。儒臣入侍時,同副承旨李在協,修撰具庠,假注書李克生,記事官洪彬·姜彝福以次進伏訖。上命在協,書文廟享祀錄下題後,命末附崇節祠四賢。命克生,傳命謄來香室祝文頭辭中,四賢名字以來。諸臣以次退出。
上在慶熙宮。停常參·經筵。
景宗宣孝大王忌辰齋戒。
夜一更,有霧氣。五更,月暈廻木星。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
藥房都提調臣洪鳳漢,提調臣鄭弘淳,副提調臣李翼元啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。頃者批答已諭,而又於此日香祗迎,追憶甲辰,遙望懿陵,怳若今日,只恨冥然,氣何諭乎?今日何心許診?待下敎入侍,宜矣。
趙榮進啓曰,新除守令署經事命下矣。兩司除在外外,未肅拜不爲行公人員,竝卽牌招,以爲署經之地,何如?傳曰,允。
以大司諫兪漢蕭牌不進罷職傳旨,傳于李在協曰,只推。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
乙酉八月二十四日辰時,上御崇賢門外。香祗迎入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·姜彝福以次進伏訖。上具翼善冠·黑圓領袍,以步輿出崇賢門,就板位上祗迎,步出建明門,祗送後,御崇賢門外,命尹得雨曰,奉審以來。都提調洪鳳漢曰,聖候何如?上曰,一樣矣。鳳漢請進湯劑,上曰,奉審承宣入來後,當進御也,姑止之。榮進曰,守令二員,曾未署經,而今日只一司署經矣。上曰,一司除署經,其令入侍。出傳敎昨日除拜守令入侍事。出榻敎谷山府使南泰著,泰安郡守李萱,三嘉縣令金元柱進前。上曰,今日宣諭三守令,竝以爲下直。出傳敎上曰,修撰具庠入侍。上命賤臣曰,庚辰七月日記持入。賤臣持入,上命在協讀奏。上曰,日記仔細矣。上喟然嘆曰,賢哉董養,何爲而設此堂?浩然有去世之意,仍以入蜀,此晴雷霜雪,不能較其烈,賢哉董養,賢哉董養。上曰,編次人留在,待下敎入侍。上以步輿還入崇賢門·諸臣以次退出。
乙酉八月二十四日未時,上御思賢閤。大臣·編次人·奉審承旨入侍時,領議政洪鳳漢,編次人具允明,奉審承旨尹得雨,左承旨李翼元,假注書李鎭復,記事官洪彬·姜彝福以次進伏訖。上曰,奉審則,何如乎?得雨曰,極甚精潔而無頉矣。提調進湯劑,上進御。上曰,修撰具庠,持成均館謄錄及政院日記入侍,坐直承旨亦爲入侍。李在協進前,上曰,加減八味元,依前方一劑劑入。出榻敎上曰,從享錄,令校書館活印。出傳敎在協曰,都承旨與吏曹參議有相避矣。上曰,吏戶房換房。出傳敎鳳漢曰,兵曹腐傷木布,付諸賑廳區處事,前已筵稟,而賑堂以爲此是賑郞兵郞,與備郞,合坐定價者,旣無加減之可論,賑廳之替兵曹區處,萬萬無義云,而不欲擧行。當初臣意,蓋欲防本曹下輩低仰之弊,而今則別無此慮,賑廳又爲持難,勢將仍令兵曹,從便區處矣。上曰,依爲之。出擧條允明曰,頃因反庫御史陳達,本曹二軍色封不動及行用遺在中,各色貸下者,一竝蕩滌,自今以後,貸去一節,蘇醒間防塞事,有登對時稟處之命矣。臣溯考流來貸下文書,則曹中各色所貸錢木,其數夥然,封不動及行用中,竝計其都數,則木爲近千同,錢爲近三萬兩,而此皆遺在元數中未計減者,故元數雖多,實儲自縮,御史所謂文書徒繁,名存實無云者,實狀果然矣。考其貸去年條,則久者已過五十年,近亦不下四十年,各色形勢,決無可報之望,而徒置虛簿,繁亂文書,果非實政,依御史所達,區別蕩滌,歲初布帛案修啓時,只以實數付籤,此後貸去一節,嚴加防塞,事涉穩當,大臣方入侍,下詢處之,何如?鳳漢曰,各司貸去者,旣是會減於元數者,前頭捧未捧,姑捨勿論,載諸文書,以資後考,固爲便當。至於本曹各色貸用者,以最近年條言之,皆是壬寅以上,論其事勢,萬無還捧之理,而徒擁虛簿,以致雜亂者,極甚可悶,依御史奏,減錄好矣。上曰,曾聞御史所奏,欲爲下敎者,蕩滌,可也。出擧條提調鄭弘淳,進湯劑,上進御。弘淳曰,鴨島所在餉廳屯田之移屬繕工者,以坪直所受復戶田畓,爲陳廢養薍之故,許其代給也。今聞本復戶田,如前耕食,則移屬屯田所收,不當使之疊受,自餉廳依前收稅,姑觀來頭本復戶田陳墾與否,更議處之爲好,故敢達。上曰,依爲之。弘淳曰,本島浦落正薍減縮之事,終未知的眞,發遣郞廳與監刈官,眼同摘奸以,來,何如?上曰,所奏誠是,依爲之。除拜辭往來。出擧條上命具庠,讀四賢祠御製。上曰,賢人可貴矣,幾千年後尊稱公,豈不美哉?崇節祠題額,誰能書揭?洪鳳漢曰,臣之叔書揭也。上曰,予於崇節傍,書揭流芳海東四字矣。命李在協,讀庚辰右議政閔百祥箚子。上曰,尹志述,年少率爾之致,不可較比於陳東·歐陽澈也。諸臣以次退出。
上在慶熙宮。停常參·經筵。
莊烈王后忌辰齋戒。
景宗宣孝大王忌辰。
夜一更,有霧氣。
洪樂純啓曰,大司憲李吉輔,掌令任珹,持平尹師國·任希曾呈辭,執義未差,掌令李迪輔在外,今日以監察茶時之意,敢啓。傳曰,知道。
傳于洪樂純曰,領左相·備局堂上·句管堂上·編次人,使之入來。
尹得雨啓曰,領左相·備局堂上·句管堂上·編次人,依下敎來待矣。傳曰,入侍。
洪樂純,以都摠府言啓曰,副摠管李柱國,以禁衛中軍,新番軍士點考及舊番軍士賞中日事,南別營晝仕出去之意,敢啓。傳曰,知道。
以承傳色口傳下敎曰,此時屢卷刊板,宜顧經費,正韻板,如未盡刊,待明春擧行事,分付校書館。
又以承傳色口傳下敎曰,左副承旨入來後,下鑰。
乙酉八月二十五日未時,上御思賢閤。領左相·備局堂上·句管堂上·編次人,同爲入侍時,領議洪鳳漢,左議政金相福,備局堂上具善復,句管堂上金陽澤·沈鏽·洪麟漢,編次人具允明,右承旨尹得雨,假注書李鎭復,記事官洪彬·姜彝福以次進伏訖。上命賤臣曰。玉堂上下番入侍。賤臣回奏曰,校理金龜柱,只入省記,而格例陳疏,方待闕下,姑未啓徹,故不能入侍,惶悚敢達云矣。提調進湯劑,上進御,上問農形於諸道句管堂上,陽澤曰,湖西雖不如畿內,比諸三南則差勝,而通論之則登年也。鏽曰,便是穴農,關東本來嶺峽,雨水過中,黍粟實不如禾穀之登稔也。麟漢曰,湖西於七月長霾,陷濕之地,沈浦之處,被災雖悶,而大體則免凶矣。上曰,禁推臺臣,亦分揀放送。出傳敎上曰,訓局中旬垂畢乎?善復曰,已試矣。上曰,均施其賞乎?善復曰,各盡其才,均受其賞,故首尾五日而告訖矣。鳳漢曰,今番中旬,亶出愛恤之聖德,而三軍踊躍氣倍,莫不頌祝者矣。鳳漢曰,今番訓局劃貸之木,乃是前頭會錄,本非爲中旬之資,而本營目下需用,全爲中旬,聞其所入,至過百同,而本營方無留儲,無以繼其賞資云,誠爲可悶。三十同更爲加貸,以爲一體會錄之地,何如?上曰,所奏是矣,依爲之。出擧條鳳漢曰,訓將非久當因前成命,發向江都,使之依例除朝辭往來,何如?上曰,依爲之。出擧條鳳漢曰,言端旣及於各營負債軍,臣敢以平日所憂歎者,仰達矣。軍門或以料理給本錢於幹事之人,而有所逋欠,或以燕貿,付銀貨於赴燕之譯,而未及盡捧,則當身或其子充定軍伍,以其每年奉足布,移施其債,此所謂負債軍也。其所負債,少不下千餘兩,以一年九疋布計之,則五十年不滿錢千,百年不滿銀千,雖使其軍,幸而長壽,其終身計報之數,擧不得報其債之三分四分,而其身則一生編伍,未嘗見一疋布,渠之可矜,姑勿論,軍卒之因此貧殘,誠非細慮,雖以軍門言之,督捧其債,豈無其道,而爲其彌縫,苟且充額,已失揀抄之規矣。旣爲自己管下之軍,而不恤其終歲呼寒,又失拊摩之方矣。畢竟公債之捧,未免零星,論其事實,豈非萬萬不可者乎?臣意則自今以後,各軍門負債人充伍一款,嚴加防塞,然後軍伍可以實矣,師律可以嚴矣。上曰,左相之意,何如?相福曰,事甚可矜,而債亦未能準捧,則特施惠政,似好矣。上曰,事件雖異,其本則無異,以馮驩事,亦已下敎,今聞所奏,豈比於此,而況輦下親兵者乎?於三軍,有不實之弊,於王政,不忍莫甚,依所奏勿論某營,竝革此弊,雖時在之軍,竝勿侵,而噫,此雖蕩滌,今日於其子弟,雖給其布,於其父兄,反爲侵徵,則想像其軍之心,必皆曰與其父兄受其苦,其不若不受也,思之及此,此亦若恫在己,方在行伍,而有負債者,勿論年之遠近,竝其本而一體蕩滌,可也。出擧條提調進湯劑,上進御。上命賤臣曰,坐直承旨入侍。同副承旨李在協進前,上曰,旣修省記,不爲入侍,事工未訖,徑先下直,核理金龜柱,修撰具庠,竝從重推考,其下直勿施,更爲上下番修省記入直,其令訖工後替直,本館苟艱,在外儒臣許遞。弼善洪述海,應敎李宅鎭,校理洪秀輔,副校理兼司書李在簡·徐命善,副修撰除授,此中在京人,牌招察任。出傳敎上曰,飭已行,前大司諫嚴璘,前校理朴師海,給牒敍用。事體則雖駭,飭已行,一時從俗,其宜參酌,前御史李徽中,前修撰南玄老,竝放送。出傳敎上曰,旣製序文文廟享祀錄,令芸閣刊印,二件進上,一件進獻東宮。出傳敎提調進湯劑,上進御。在協曰,左副承旨洪樂純徑出矣。上曰,何故也?在協曰,以具庠下直捧入之事,金龜柱格例上疏,故致有徑出之擧,而原疏則以齋戒,纔已退却矣。上曰,本事旣已帖然,則諸承旨撕捱,其涉太過,左副承旨卽爲牌招入直,此後以此撕捱者,切勿呼望。出傳敎諸臣以次退出。
上在慶熙宮。停常參·經筵。
莊烈王后忌辰。
李在協啓曰,吏曹參判李溵,參議權噵,除拜後,過三日不爲出肅,依定式推考警責,仍卽牌招察任,何如?傳曰,允。
以承傳色口傳下敎曰,文廟享祀錄進上,以三件爲之,御製序文中,文廟字,各行書之。兩儒臣,除草記輪回往來於校書館看檢。
傳于李在協曰,校書館官員,使之待令。
李在協啓曰,校書館官員,依下敎來待矣。傳曰,承旨入侍。
又以奉常寺官員,以都提調·提調意啓曰,東籍田親耕田所,種豆太·皮·唐黍三種,來九月初旬前,當爲成熟之意,敢啓。傳曰,攝刈。
金致讓,以禁衛營言啓曰,來十一月當七番中部右司屬江原道五哨軍兵,來十月二十五日,京中逢點,依例準二朔立番之意,本道監司處,預爲知委,何如?傳曰,允。
又以禁衛營言啓曰,來九月當七番中部中司屬京畿四哨及江原道一哨合五哨軍兵,逢點實數六百五十二名,已爲點閱整齊,來九月初一日,與內外各處入直軍兵,依例替代後,舊軍放送之意,敢啓。傳曰,知道。
又以御營廳言啓曰,本廳來十一月十二月,兩朔應立右部左司屬忠淸左道五哨軍兵,十月二十五日,京中逢點,十一月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來九月十月兩朔應立右部前司屬忠淸右道五哨軍兵六百七十名,已爲逢點整齊矣。九月初一日,與中部後司軍兵替代後,舊軍放送之意,敢啓。傳曰,知道。
乙酉八月二十六日未時,上御思賢閤。承旨入侍時,同副承旨李在協,假注書李鎭復,記事官洪彬·姜彝福以次進伏訖。上命賤臣曰,校書館官員入侍。校書校理李彦五進前。藥房提調,進湯劑,上進御。上曰,中草旣已訖工,編輯儒臣替直,自今日詣校書館,看檢校正,板本初令藏于史庫,藏史庫之後,難以廣頒,成木匱,藏于芸閣。出傳敎上命賤臣曰,坐直承旨入侍,玉堂下番,持中草入侍。具庠進前,明日經筵,取稟。傳曰,只晝講。出傳敎上命具庠,讀享祀錄中草。具庠曰,邵康節,自號無名公,以無名公載錄乎?上曰,以此載錄,可也。無名之號,好矣。類陶潛之無絃琴也。提調進湯劑,上進御。上曰,孔子舍伯誰也?庠曰,未詳其出處,而亦不知其誰也。賤臣曰,孔子舍伯,卽孟皮也。上曰,載於何冊?賤臣曰,史記評林昭載矣。上曰,旣有其兄,則叔梁紇又何禱於尼丘山,乃生孔子也?賤臣曰,孟皮,卽孔子之庶兄,而有足病故也。上笑曰,史記評林甚詳矣。吏曹參議權噵,牌不進傳旨,上曰,一時申飭,何敢撕捱?況與長官一也,則其所違牌,極涉太過,只推,此後嚴飭,其令勿復撕捱。出傳敎上曰,文廟享祀錄開刊後,印六件,五處史庫,太學藏經閣藏置,紙地,皆次紙擧行。出傳敎上曰,人君造命,雖無前例,一有命而帖然,況古例班班者乎?噫,頃者沈一鎭處分,非爲人也,所重在焉,今則非徒淸平之後無累,誠有拜陟降之顔,而幾番申飭,尙不調用。頃者宋明欽之章,其雖自道,予則曰,此非明欽也,卽浮囂者之煽動也。噫,今日臣子,北面其君,不體其君之敎,反附浮囂之流曰有君乎,有臣乎?且今年何年?來月,卽昔年陞儲之月也。遙望驪州,追慕一倍,若是下敎,沈一鎭·沈翔雲,已有成名,不過甄用者,而沈翼雲,於侍從望,卽爲通淸調用,若是下敎之後,其復咨且,是非徒負其君也,負陟降也,以此嚴飭。出傳敎上曰,儒臣先退,注書出去,留院公事持入。提調進湯劑,上進御。上曰,噫,五十六歲時,非徒苦心,難於酬應,猶命代理,千千萬萬夢想之外,近七十歲復政,其後倏然今爲七十二歲,五十猶然,六十尤難,況七十乎?雖然心許宗國,不敢自逸,須看近世政令,比諸嗣服初,氣雖衰,政猶不衰,此豈氣能耐而然,心不衰而然乎?嗚呼,國初創業後,大德得其位之聖,春秋七旬有餘,夫子大德,必得其壽,而聖壽不過七十三,噫,以堯之聖,自曰耗期,聖若孔子,亦有吾衰之歎,況否德無能者乎?且以予所經,逮于壬午閏夏復政時,豈特耗也,豈特衰也?以此心氣,日日酬應萬幾,豈不悶哉?亦不難乎?然若此之時,一心在國,一心在民,焉敢忽也?焉敢忽也,而血氣有時而衰,古人亦云,此際加以復政,豈不衰也?豈不耄哉?月異而歲不同,於予其亦歇後語爾,雖此等之際,夙宵一念,恐或四十年苦心之少弛,其若弛也,於宗國何,於世臣何,於元元何?噫,昨已諭乎大臣,吁嗟今日大小臣工,莫云其君之已衰,深體其君之苦心,咸曰,無黨,予則曰不然,亦曰非革面之人,心雖不革,面則革也。吁嗟今世之人,非徒不革心,亦不快革面,外面若塗粉人,若以水洗之,卽本面也,裏面猶在。朝雖革心,夕若外誘,其革者復來,況猶在者乎?亦莫曰,此敎之過矣,予經已多矣,予見亦熟矣。嗚呼,一朝復萌舊習,於宗國何,於元元何?思之及此,幾乎忘食,此亦第二件事。予今洞諭之,陳根雖能建功,否德莫能建功,若一朝負我苦心,亂我苦政,予將何顔,將八字而拜陟降乎?呼寫于此,眩臥中不覺蹶然而起。昔孔聖見金人,昔年以牙製人,倣金人製緘口樣,而命刻置諸御府,尙今在焉,而又畫金人圖,付諸窓櫺,予亦仰覩。昔黨人之口,予不過緘,其緘若綻,國豈能爲國,君豈能爲君?以日異而時不同之心,眩臥中呼寫,勉飭群工,過稱八字,其君雖忘八字,爲今日臣子者,其宜交口匡捄,況爲其臣而亂苦心,使其君徒有八字之文具,是負蒼蒼也,負其君也,負乃祖也。其君雖不置法,蒼蒼可欺,乃祖可欺?今日聞畿甸下霜之報,履霜堅氷至,卽文言聖訓也。予見其影已多,影是霜也,尤爲興慨,略是諭焉。吁嗟群工,爲我宗國,顧其乃祖,咸聽此諭,益勉精白,寬今日衰君之苦心。出傳敎
上在慶熙宮。停常參,只晝講。
金致讓,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,憲府連日監察茶時,諫院闕啓,俱涉未安,兩司除在外外,未肅拜不爲行公人員,竝卽牌招,何如?傳曰,允。
傳于李翼元曰,持回啓文書,諸承旨入侍。
金致讓啓曰,判義禁金陽澤,持田得雨口招,依下敎來待矣。傳曰,入侍。
傳于李在協曰,太僕有下敎事,領相同爲入侍事,使預備兼春秋,傳諭。
尹得雨啓曰,領議政洪鳳漢,依下敎來待矣。傳曰,入侍。
傳于金致讓曰,騎馬立之。
尹得雨,以弘文館言啓曰,新除授副校理洪秀輔,時在江原道原州地,經筵入番事緊,請斯速乘馹上來事,下諭。傳曰,依啓。
金致讓,以都摠府言啓曰,副摠管李柱國,以能麽兒堂上,本廳坐起晝仕出去之意,敢啓。傳曰,知道。
又以兵曹言啓曰,來九月當上番騎兵二百五十名所着襦衣,依定式本曹點考後,仍令該曹,先給之意,敢啓。傳曰,知道。
又以禁衛營言啓曰,各軍門中日時沒技人,別單書入事,已有前例矣。今八月二十五日,本營下番軍兵等賞試才時,左哨通津軍閑良李太柱,鳥銃貫三中沒技,別單書入之意,敢啓。傳曰,知道。
又以御營廳言啓曰,本廳屬永宗鎭,今八月二十日,水陸操設行時,依前例下送本廳千摠鄭與曾,與本鎭防禦使李邦一赴操將校軍兵等,眼同試射放後,各技得中,從分數多寡,以本廳載去木綿·麻布·帽子等物,一一施賞,而犒饋則以乾物分給之意,敢啓。傳曰,知道。
又以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以義禁府言啓曰,咸鏡道鏡城府定配罪人李徽中,京畿安城府定配罪人南玄老等,放送承傳啓下矣。竝放送事分付於各該道道臣之意,敢啓。傳曰,知道。
又以刑曹言啓曰,犯飮罪人金險夢·梁枝英·李春芳等,前已刑推嚴囚,而旣滿十日,依傳敎放送之意,敢啓。傳曰,知道。
傳于李在協曰,內官金好大,承傳色差下,政院知悉。
大司諫兪漢蕭疏曰,伏以臣罪通神明,禍延老父,冤號穹壤,理宜絶滅,而冥頑之甚,猶能視息,穀燧再易,祥禫遽闋,廓然人世,萬念俱灰,秋官除命,忽降於中月未盡之前,跡伏松楸,未卽趨召,至有譴罷之命,以罪爲榮,彌增兢惶,曾未幾何,特敍遽降,有此諫省除旨,負罪賤臣,何以獲此?雙擎百拜,涕淚被面。仍伏念臣本無似,遭逢明時,立朝三十年,出入邇列,恩顧偏隆,雖愧絲毫之無補,而猶幸祿養之及逮,向來乞邑之懇,猥蒙聖恩,得以將往父母,獲伸私情,闔門感祝,糜粉難酬,祇緣誠孝淺薄,酷罹禍罰,板輿而往,攀櫬而歸,存沒哀榮,莫非聖恩,而私情崩迫,倘復如何?噫,人生於世,忠孝爲大,惟其所在致身,實是秉彝之則,臣自失怙以來,只與偏母爲命,惟我聖上,君於臣也,父於臣也,惟當不避夷險,生死向前,以圖酬萬一者,是所區區自勉,而喪威摧剝,自覺神精之銷耗,疾恙頻乘,便同蒲柳之凋謝,筋力亦將無以自效,有臣如此,生不如死。臣之離違天陛,歲已三周矣,今於新除之下,豈不欲竭蹶趨承,以伸區區戀結之忱,而狗馬賤疾,添以重感,委頓呻囈,症情苦劇,實無自力起動之勢。況此言責重任,卽是從前自劃之地,以情以病,無計承膺,違逋竢譴,罰靳例勘,鎭日虛帶,罪戾增積。玆敢略入文字,仰陳悲苦之情,兼控疾痛之號,伏乞聖慈,俯賜鑑諒,亟許遞改,俾公私俱幸焉。臣無任云云。答曰,省疏具悉。其勿過辭,從速察職。
司直李昌壽疏曰,伏以臣曩叨京兆,不善奉職,罪合重勘,罰止薄罷,銜恩省愆,感悚交極,不自意旬日之內,敍復如舊,臣一倍恧蹙,誠莫知措躬之所也。噫,職事苟免,古人有戒,臣雖無似,粗聞斯義,況身爲法官,猥當覆奏,顧何敢依違爲辭,以自陷於規避之科哉?祇緣臣見識迷鈍,剖核疏謬,徒知流例之可循,莫知決語之乖當,揆以邦憲,罪實難貰,而筵敎誨責,旣出玉成之至意,恩旨收敍,旋施陶甄之大化,臣惟當咋指悔艾,沒齒佩服而已,豈宜復事控引,以益罪戾,而第臣所坐,非比微眚,迄今追思,惶汗浹背,有不容以薄罰之已經,本情之少暴,而厭然自恕也審矣。伏乞聖明,曲垂鑑諒,亟命攸司,勘臣辜犯,以警具僚,俾安賤分,不勝幸甚。臣無任云云。答曰,省疏具悉。一時飭勵,何過撕捱?卿其勿辭,從速行公。
掌令李迪輔疏曰,伏以臣月前聞老父病報,蒼黃來見,則八耋衰病之中,添以毒痢,登溷無算,元氣澌綴,今至三閱月,而藥餌無效,別症層出,咳嗽浮脹,無非危劇,沈淹床笫,轉側須人,而臣無他兄弟,獨自扶護,日夜煎泣矣,不意柏府新命,遽下此際,使之乘馹上來,在臣義分,固當竭蹶趨承之不暇,而目今老父病勢,萬分危重,不忍一時暫離。玆從縣道,冒死陳懇,伏乞聖明,察臣悶迫之情勢,亟遞臣職,俾便救護,仍治臣罪,以肅朝綱,千萬幸甚。臣無任云云。答曰,省疏具悉。爾其勿辭,護焉。
乙酉八月二十七日午時,上御景賢堂。晝講,正言同爲入侍時,知事沈鏽,特進官李應協,參贊官李翼元,侍讀官李宅鎭,檢討官李在簡,假注書李鎭復,記事官洪彬·姜彝福,武臣沈鍏,正言李溎以次進伏訖。上曰,臺臣坐次於武臣之上。李翼元曰,武臣於經筵班,坐於臺臣之上,新定式矣。上曰,然矣。依定式爲之。宅鎭,讀近思錄,自思曰,睿睿作聖,致思如掘井,初有渾水,久後稍引,動得淸者出來,止卒無以自存而溺於怪妄必矣。上讀新受音訖。上曰,昨以浮囂躁競,有所勉飭者,而今日所講之書,亦有所契於心者,予當文義前先諭之。此書曰,諸公所論,但守之不失,不爲異端所劫,進進不已,則物怪不須辨,異端不必攻,不逾朞年,吾道勝矣。予則曰,予之苦心,守之不失,不爲浮囂所劫,進進不已,則浮囂不須辨,躁競不必攻,不逾期年,吾心勝矣,此下敎,史官詳記之,可也。宅鎭曰,致思者,先要會疑,然後可以爲學,譬如掘井,好矣。上曰,是矣。在簡曰,此以窮理言之,致思之道,初雖如渾水,能通乎理然後,自有明快,不可間斷於窮理之方矣。上曰,所奏誠好,體念焉。溎曰,請還寢·鍾城府爲奴罪人天大酌處之命,依律處斷。措辭見上答曰,勿煩。出擧條溎曰,新除授司諫李憲默,時在慶尙道慶州地,請斯速乘馹上來事,下諭。答曰,依啓。出擧條提調進湯劑,上進御。上曰,李溎誰也?翼元曰,李敏坤之侄也。上曰,是矣。武臣誰也?翼元曰,沈鍏也。提調進湯劑,上進御。諸臣以次退出。
乙酉八月二十七日酉時,上御思賢閤。諸承旨入侍時,行都承旨趙榮進,左承旨李翼元,右承旨尹得雨,右副承旨金致讓,同副承旨李在協,假注書李鎭復,記事官洪彬·姜彝福以次進伏訖。上曰,戶房,旣無文簿,則都承旨先退。提調進湯劑,上進御。上命賤臣曰,判義禁及摘奸宣傳官入侍。判金吾金陽澤,宣傳官梁塤進前。上曰,領相入侍。上曰,自古見之,秋曹日次之若是夥然,未有甚於近日。古則啓覆中,其有輕囚,今則秋曹,以此消日,渠輩忍杖度日,國法之寒心,以此之故。僞造御寶者,昨年酌處,今年又犯,可勝言哉?雖漢高三章之法,殺人者償命,卽一也,吁嗟被殺者,何時雪冤?決非王政,其中尤甚無狀者二囚,旣命勿拘日次,翌日開坐時,其他十六囚,以此問目,各加刑推一次,若不直招,依李信坤·金垙例,其當勿拘日次,以此分付,八囚嚴訊,期於直招。出傳敎上曰,當該承傳色中官,矇矓特甚,從重推考。出傳敎提調進湯劑,上進御。以禮曹判書金尙喆三度呈辭,上曰,只遞本職。出傳敎掌令任珹,持平尹師國·任希曾,正言李永中等,牌不進罷職傳旨,上曰,無義違牌,莫若近日,其中旣謝恩而又違牌者,此何分義?此何事體?竝從重推考,待開門牌招察任,而若復違牌,今雖益衰,紀綱擧而後已,當有處分,以此嚴飭。出傳敎上曰,領相見釋王寺乎?洪鳳漢曰,臣見之矣。上曰,其樣,何如,而其凋殘否?鳳漢曰,大抵寺刹,殆今無不殘弊矣。上曰,奉三朝御筆矣,往北道人者,皆入見乎?鳳漢曰,直路則皆然矣,而又有梨木,先王朝手植之木,年年進上矣,今則難繼進上云矣。上曰,安邊釋王寺,我聖祖,特臨有御筆之刹,而昔年壬辰,亦有追述御筆,仍屬內需司看護者,而予嗣服後,亦有瀆題矣。今聞凋殘特甚,雜人往來云,分付道臣,復戶其寺,蠲其徭役,禁其雜人事,令備局分付,而呈于內需司中,有供梨一款,此則渠輩亦知國初手植之事,則其梨樹,今雖無,尙今供焉,以用於本宮祭享,三百年流來之事,則渠焉敢謂以無本樹稱頉乎?以此下敎,無此意云,而若無此意,何擧於此訴中乎?心切非矣。今日聞頃者奉審大臣言,亦聞此稱冤,渠何敢諱?況三件申飭之後,又焉敢謂弊乎?令備局以此分付。來京僧徒,但供梨之際,亦不無官吏操縱之弊,亦爲嚴飭內需司。出傳敎上曰,使者雖卑,不在諸侯之下,載於春秋,況莫重御覽宣頭案推刷官乎式年乎?式年內需司推刷時,守令眼同,自有定式,此亦意在,槪重推刷,而不付一內需司官員之意也,而近者百隷怠慢,頃年關東一守令而極矣。今當推刷,申嚴舊制,不遵守令,令該道狀聞嚴處事,分付。出傳敎上曰,頃見順安縣令,欲爲下敎而未果,本縣衙中,昔年手植栗木,因提問年年以供,非爲栗也,卽追慕也。此與安邊梨樹有異,止於本樹事,分付。出傳敎上曰,大臣入侍時,未及問焉,今覽嶺伯狀聞,旣行水陸操,營將城將巡點,不必疊行,軍兵若或等待,其弊不些,依狀請勿爲擧行事,令備局卽爲分付。出傳敎洪鳳漢曰,禮曹多有擧行之事,而判書方在呈遞中矣。上曰,政事,明日爲之。出傳敎洪鳳漢曰,翰林被選人安聖彬,來月將付職,而方在坐罷中矣。上曰,前說書安聖彬,將付翰林敍用。出傳敎上曰,今覽湖西伯狀聞,無一人渰溺,心用欣矣。與古沒船有異,沙格何有?勿爲懲治事,卽爲回諭。出傳敎諸臣以次退出。
上在慶熙宮。停常參,只晝講。
以承傳色口傳下敎曰,再明日香祗迎,建明門內當爲之,儀注置之,依例擧行,再明日次對,明日進定。
又以承傳色口傳下敎曰,昨日秋曹下敎事,置之。
大駕詣靈壽閣,入耆英館後,政院·玉堂·藥房口傳問安。答曰,知道。
王世孫,隨駕入耆英館後,政院·玉堂口傳問安。答曰,知道。
大駕仍詣毓祥宮,入齋室後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
大駕還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于李翼元曰,金載順,下敎日入來。
李翼元啓曰,明日次對,憲府無進參之員,除在外疏批未下外,未肅拜不爲行公人員,竝待開門牌招,大司諫兪漢蕭,一體牌招,以爲進參之地,何如?傳曰,允。
傳于洪樂純曰,追憶昔年,聖壽,因編輯見孔聖年歲,豈意今日少二年少一年?予心一倍。今日拜靈壽閣,宣醞耆社諸臣而來。午正三刻單嚴。世孫隨駕。前後廂軍,以五營入直軍一哨,入直馬軍禁軍入直擧行。挾輦軍六十名,挾輿軍三十名,以內入直擧行。同牌軍擧行。扈衛廳局將副輦置之,只二品隨駕。
以寶劍望筒,傳于洪樂純曰,以之次爲之。
尹得雨,以侍講院言啓曰,世孫隨駕事,命下矣。宮官不備,弼善·文學·說書,待下批卽爲牌招,以爲備員之地,何如?傳曰,允。
有政。吏批,判書朴相德,參判李溵,參議權噵,左承旨李翼元進。以李性源爲弼善,李亨逵爲弼善,尹養厚爲文學,洪九瑞爲說書,元仁孫爲右尹,金陽澤爲禮曹判書,崔弘靖爲刑曹正郞,李延伋爲典籍,李之陽爲繕工假監役,鄭好仁爲明陵參奉,李蓍建爲執義,承文正字單金履常。
兵批,判書具允明病,參判洪麟漢病,參議朴昌潤未肅拜,參知李海重進。副護軍李堉·李商芝,副司直金尙喆·嚴璘·李性源·閔弘烈·沈觀之,副司果洪檍·金載順·鄭景仁。
傳于尹得雨曰,禮房承旨入侍。
傳于洪樂純曰,只大臣·國舅·都尉入侍。
又傳于曰,諸司預備。
又以備邊司言啓曰,卽因慶尙監司鄭存謙狀聞,有營城將巡點勿爲擧行之命矣。諸道巡點,不宜異同,計其日子,亦難待其狀請,西北外竝一體停止事,急速知委,何如?傳曰,允。
金致讓,以義禁府言啓曰,時囚罪人吉州前牧使田得雨,口招公事判付中,當該察訪,遣府羅將拿來,以反坐律施行,中部都事李克敬,原情公事判付內,旣已飭勵,不應爲公律,勘處放送事,判下矣。當該察訪鄭履曾,方在京畿驪州地云,發遣府羅將,拿來後擧行,李克敬,以不應爲公律,杖八十收贖,而依承傳功減一等,放送,何如?傳曰,允。
乙酉八月二十八日午時,上御景賢堂。晝講,持平同爲入侍時,特進官南泰齊,同知事趙曮,參贊官洪樂純,侍讀官李宅鎭,檢討官徐命善,假注書李鎭復,記事官洪彬·姜彝福,武臣洪益海,持平尹師國,以次進伏訖。上曰,侍衛守宮仍。儒臣以監印事,往在芸閣者,勿爲隨駕。宅鎭讀近思錄,自子貢謂夫子之言性與天道,不可得而聞,止若告子則到說不得處,遂已更不復求。上讀新受音訖。上曰,予於文義,前更諭之矣。此書曰,蓋人經歷險阻艱難,其心亨通,予則心有所不亨通矣。宅鎭曰,專以致知言之,心麤心通,此莫非窮理之工也。顔子心麤,在孔子則爲心麤,在凡人則能究事理也。上曰,是矣。命善曰,濯去舊見,以來新意,凡人心有所疑,而滯於舊見,則偏執固吝,新意何從而生,舊疑何自而釋?以義理全言之於此篇也。上曰,可不留念焉?師國曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條師國曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條提調進湯劑,上進御。世孫祗迎置之事。出榻敎時刻單子置之,前後鼓吹,待令於顯謨門外事。出榻敎上曰,方開場,兵判龍虎將隨駕,置之,訓將只率新營入直標下軍隨駕,留營留陣,置之。出傳敎上曰,作法於涼,其弊也貪,況暮年裕昆者乎?噫,臨御四紀,未聞囹圄雀巢之報,日次之多,未有甚於近者,此則昨已諭意,而噫,望八暮年,豈開齷齪之事?聞其判付十六人,或皆承款,效唐宋而竝釋乎?一皆置法,非王政不忍,廓然更思,勿爲擧行之命,蓋此也,此亦今覽近思錄之意也。李信坤·金垙判付及其餘十六人下敎,亟寢其命,依前日次擧行,而亦勿以此消日,必也審愼,必也樹漢高三章之法。出傳敎諸臣以次退出。
乙酉八月二十八日未時,上詣靈壽閣。擧動入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·姜彝福,以次侍立訖。上具翼善冠·袞龍袍,以步輿,出顯謨門外乘輦。都提調洪鳳漢曰,聖候何如?上曰,一樣矣。仍進湯劑,上進御。上入靈壽閣,就板位上行禮。世孫立於東庭行禮時,上曰,耆社諸臣入侍。耆社臣兪拓基·李喆輔·李鼎輔·鄭亨復·朴致和·兪最基·李泰和·沈星鎭,竝以次進前序立。上曰,大臣·國舅·都尉,亦入侍。領議政洪鳳漢,左議政金相福,鼇興府院君金漢耉,昌城尉黃仁點,亦以次序立訖。上行四拜禮,仍奉審後,上入耆英館。居無何,上曰,耆社諸臣竝入侍,大臣亦入侍。耆社臣及大臣,以次陞堂,世孫侍坐。上命宣醞耆社臣及大臣國舅,仍命賜酌。上先進酌宣醞訖,世孫,先執酌獻壽,以獻岡陵之祝,上辭焉。諸臣咸請進御,上進御。耆社臣,以次獻壽進酌。洪鳳漢,執酌獻壽曰,德配先聖,功光列祖,小臣獻酌南山之壽。金相福·金漢耉,進酌獻壽。鳳漢手招鶴城君曰,何不獻壽乎?鶴城君,以侍衛陞堂,亦爲獻壽。禮畢,耆社臣及大臣·國舅鶴城君,皆四拜後陞堂,請進誕日賀。上曰,俄者受酌,已覺怪矣,卿等休請焉。鳳漢曰,非但耆社臣之所請,擧國群情之所大望也。上曰,何其困我至此乎?其止之。上曰,噫,今日此禮,意實追慕,耆社諸臣中兪奉朝賀,卽昔年玉堂,行知事朴致和,卽昔年侍從,判書李泰和,昔辛卯年登科,爲堂后假官也,于今望八,追慕一倍。兪奉朝賀子,旣有冠冕,其長子,特爲右職調用,朴致和·李泰和子,令該曹特爲懸註調用。出傳敎回駕時,毓祥宮歷臨事。出榻敎申時,上詣毓祥宮時乘輦。上曰,參判李溵,副摠管除授,先隨駕後謝恩。出傳敎都提調進湯劑,上進御。上入毓祥宮。初更一點還宮時,上至顯謨門乘輿。上曰,承旨入侍。上以乘輿,御崇陽門外。右承旨尹得雨入侍。上曰,傳云老老而民興孝,今日此擧,千千萬萬夢想之外,于今七十二歲,比昔年少二年,比孔聖少一年,故一倍追慕而然也。與世孫臨耆社,拜於靈壽閣,君臣一堂,對以宣醞,於予則異事,而亦一傳後之事也,豈無惠下?朝士年八十以上者,令該曹食物題給,士庶年九十以上者,明日興泰門,當賜帛。殿座時,侍衛置之,承史以時服入侍。出傳敎諸臣以次退出。
上在慶熙宮。停常參·經筵。
未時申時,雷動電光。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
藥房都提調臣洪鳳漢,提調臣鄭弘淳,副提調臣李翼元啓曰,昨日行禮,聖懷彌伸,而群下歡祝之忱,尤自倍焉。伏未審夜來,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。世孫氣候,何如?臣等不任區區伏慮,敢來問安,竝此仰稟。答曰,知道。昨日之禮,意蓋深而氣則一樣,世孫氣候亦一樣矣。
傳于洪樂純曰,大臣·備局堂上引見。
又傳于曰,右副承旨同爲入侍。
以承傳色口傳下敎曰,同爲入侍而詣閤。
傳于趙榮進曰,御史明日來待。
洪樂純,以兵曹言啓曰,卽接南所衛將牒報,則承政院堂后內柏子木一株,因風折落云,令該所,依例斫去之意,敢啓。傳曰,知道。
掌令任珹疏曰,伏以臣之老母,疾病沈淹,長在床褥,顧此情理,豈有暫時離捨之勢,而日前恩除忽下,署坐有命,怵分畏義,黽勉乍膺,只爲副急之用而已,竟犯違逋,自速嚴敎,私情莫陳,罪戾徒深。特召之下,章皇趨詣,仍參陪班,粗伸微分,而近日以來,臣母宿病,挾感添加,寒熱之症,較前尤重,眞元澌鑠,氣息綿綴,臣無他兄弟,獨自扶護,若或小離於病側,則將攝失宜,患害隨至,臣心焦迫,當復如何?噫,名塗進取,孰無顯榮之願,而情私所迫,已斷仕宦之念,每奉恩旨,徊徨怵惕,以公以私,去就兩難,此實通朝之所共知而憐憫者也。夫親年七十,獨子歸養,禮經攸載,今臣母年,將迫八袠,則是豈臣從宦之時,而瞻仰宸極,寶算彌隆,臣子愛戴之誠,亦非言私之日,抑情默默,不敢爲長往之請者,亶出於區區犬馬之微忱,而目下情理,實無以一刻相捨,玆敢隨詣禁扃之外,疾聲哀籲於孝理之下。伏乞聖慈,俯賜矜諒,亟遞臣職,以便救護,仍治臣瀆擾之罪,以昭法紀,不勝幸甚云云。答曰,省疏具悉。爾其勿辭,護焉。
持平任希曾疏曰,伏以臣伏見去夜傳敎下者,以臣等之無義違牌,辭敎截嚴,責諭備至,臣奉讀未半,惶汗浹背,悸恐震慄,殆靡所容措也。恭惟我殿下,寶算彌高,而聖志愈勵,日夜憂勤,朝夕惕厲,無異於春秋鼎盛之時,凡爲今臣子者,固當奔走竭蹶,策勵殫竭,仰裨其萬一,夫豈敢爲逡巡前却,息偃自便之計也哉?顧以臣之老母,今年七十三歲矣,素羸弱多病,長在床褥,虛痞之症,痰喘之疾,已成癃痼,少遇寒冷,外邪輒乘,暫失將攝,宿疴易添,發作無漸,劇歇無常,殆無旬日安也。臣之向來請急,昨日違召,適會其疾患之方劇,而情勢之萬不獲已也。不然,出入文陛,昵近耿光,卽人臣之至榮,而爲人父母,而所期望於其子者,亦在於此也,臣何苦而外違古人不俟駕之訓,內孤老母期望之私,不揆義分,而自速違傲之誅也哉?目今母病,又復添苦,實無離側供仕之望,特敎之下,雖欲承膺,而其勢末由。玆不得不走伏闕外,冒昧呼籲於慈覆之天,若其瘝曠之責,逋慢之辜,有不暇自引,而一朔之內,荐犯瀆擾,斯又臣罪也。伏乞聖慈,曲垂諒察,亟削臣職名,以便救護,仍治臣罪犯,以昭法紀,千萬幸甚云云。答曰,省疏具悉。爾其勿辭,護焉。
綾昌君·長溪君·海運君·海溪君·密安君·鶴城君·夏陵君·夏坪君·順悌君·咸溪君·海雲君·順義君·綾安君·花平君·安川君·鶴陵君·安豐君·光興君·慶興君·茂林君·靈川君·河南君·樂城君·安春君·花豐君·密春君·密林君·花溪君·樂林君·安恩君·雲南君·西溪君·西淸君·西春君·鶴林君·雲山君·安昌君,行廣陵副守·行凝善副守·行月林副守·安原副令等疏曰,伏以我殿下,誕膺景命,丕受天祐,大德之壽,已逾八耋,端拱臨御,于今四十一年,邦內乂安,群黎樂生,此誠千一之會。第以聖德彌卲,聖志彌勵,盈而不滿,尊而益謙,臣下將順厥美,罔敢以豐豫之事,有所祈請,而至若呼嵩之祝,稱觴之擧,實是禮經所在,而古先聖王所已行者。況今邦慶,卽我四百年初有之盛,而喜懼之情,奉盈之誠,億兆臣庶,所同然者,故雖在儓隷婦孺之見,亦莫不以爲何待來年,公議難遏也,至情難止也。臣等,雖至愚極陋,名係屬籍,職添崇班,踵頂毛髮,莫非聖恩攸賜,區區愛戴之忱,比外臣尤爲自別,而崇聽莫回,盛禮尙稽,居常抑鬱,聚首竊歎,此實臣等誠意淺薄之罪也,尙何言哉?臣等,謹按經國大典宴享條,有曰,每歲二度,宗親府進宴,此蓋國初創制之始,定爲禮食,著之令典,使之每歲遵行,而挽近以來,廢而不擧者,亦久矣。臣等於此,所嘗慨然于中者,其在平常之時,雖不敢每每仰請,盡如其舊,生逢盛際,慶又無前,而臣等亦大化中物耳,須臾無死之願,只在於一覩盛儀,侍歡前席,粗效華封之誠,與獻眉壽之祝,則此非但臣等此生之榮感,抑將爲臣府流傳之勝事,周宮湛露,不足專美於古也。臣等不揆僭越,方欲自本府選日設具,進饌如儀,稍復舊典,以伸私悃,乃敢相率陳章,仰俟處分。伏乞聖慈,俯垂體物之仁,深諒獻曝之懇,一以俾國典無闕,一以俾群情無缺,千萬幸甚,臣無任云云。答曰,省疏具悉。已諭於今日下敎矣。
乙酉八月二十九日辰時,上御景賢堂。大臣·備局堂上引見,藥房入診,右副承旨同爲入侍時,左議政金相福,右議政金致仁,行知中樞府事洪啓禧,行禮曹判書金陽澤,行司直李昌壽,行副司直金尙喆·沈鏽,吏曹判書朴相德,行副護軍鄭汝稷·具善復·李潤成,右尹元仁孫,兵曹參判洪麟漢,吏曹參判李溵,刑曹參判趙曮,左副承旨洪樂純,執義李蓍建,應敎金魯鎭,正言李溎,假注書李鎭復,事變假注書李謙彬,記事官洪彬·姜彝福,都提調洪鳳漢,提調鄭弘淳,副提調李翼元,醫官方泰輿·許礈·金德崙·李泰遠·鄭允協·李世珪·權尙明,右副承旨金致讓,以次進伏訖。上命賤臣曰,湯劑持入。鳳漢曰,昨日行禮,實是曠絶之盛擧,而侵夜勞動之餘,聖候若何?眩氣,亦何如?上曰,今則少愈而氣則一樣矣,仍進湯劑,上進御。上曰,右相昨應入來,而耆社宣醞,恨未同筵也,且昨見兪奉朝賀,尤思先卿矣。致仁曰,聖敎諄諄,每及先臣,感泣無地,而昨日盛禮,亶出於曠絶之聖意,而臣適値恩暇,獨阻陪班,又未展誠,下情不勝耿觖矣。上曰,右副進前。意謂承宣之父,昨日入來矣,不能同筵,無乃欲趁誕日而入來故也?致讓曰,臣父方在郊外矣。上曰,昨日若偕兪奉朝賀而入來,予當牢拒而不煩誕日之求對矣。鳳漢曰,未入耆社矣。上曰,然矣。今將宣饌於承宣之父,承旨先退,不待申後而將往,卽傳于奉朝賀,兼致予意,可也。致讓曰,聖敎至此,臣之父子,感祝無地矣。上曰,左相之父,今在卿列乎?鳳漢曰,資憲也。上曰,予當宣饌於左相之父,卿歸傳此意也。相福曰,異恩及此,不勝惶感矣。鳳漢曰,內局提調,方帶度支之劇務,而又有私情云矣。上曰,戶判內局提調許遞,其代行司直沈鏽除授。出傳敎鳳漢曰,臣等非不知聖意之攸在,而敢爲煩瀆者,但來月迫近,誕日在邇,而兪音尙靳,微忱莫伸,在聖上孝思追慕之心,雖如是邁邁不從,而群下愛戴之誠,岡陵之祝,其宜必得請而後已。上笑曰,禮官卽爲出肅。予量其有此擧矣,果然矣。鳳漢曰,此是膺行之典,決非張大之事,特賜允可,依例擧行,則陟降在天之靈,必當悅豫矣。相福曰,追慕聖心,非不知仰體,而旣是應行典禮,則殿下以何辭而牢拒乎?俯循群情,特許允從焉。致仁曰,此擧國同情,則殿下何不允從,而至使臣等,莫伸愛戴之忱,終歸於抑鬱之地乎?臣子情理,殿下不可不勉從也。上曰,世孫似有陳章之意,予當堅拒矣。鳳漢曰,此非豫大之請,亦循舊典,則殿下,何爲而防塞世孫之至情,拒絶臣民之至懇也?上曰,世孫與卿等之心,非徒誕賀而止也,雖過於此者,宜乎陳請,而今年猶甲戌,予何心豈受四十年不受之事乎?鳳漢曰,有追慕之事,有勉從之事,殿下何不洞燭臣等之心乎?臣等若不得請,則軍民必皆曰,朝廷不以誠心而得之,臣等獨不愧於軍民乎?上曰,此言過矣。陽澤曰,殿下此心,亶出追慕之孝思,而亦不顧輿儓之情乎?啓禧曰,此禮官,宜據五禮儀,堂堂應行之事,豈待煩瀆而特許乎?國初乙酉丙戌之間,想必行此也,在殿下繼述之道,何不勉從乎?雖十日庭請,允許之前,萬無退去之理也。鳳漢曰,臣等退去之後,當有應行之擧。上曰,此則尤爲過矣,何其急速爲請乎?鳳漢曰,一時悶迫矣。上曰,諸臣之言,心有所慼慼,而予已詳諭,決無撓動矣。明年則必有受之,何至率百官而陳請乎?相福曰,殿下何待庭請而許之?特賜快施焉。上曰,庭請則過矣。啓禧曰,臣等雖閱月而庭請,猶不足爲過也,殿下之一時靳請,誠過矣。提調進湯劑,上進御。上曰,噫,望八暮年,夙宵一念軍民,今番中旬後,欲見頒賞,慕華館爲之則若何?今問訓將新營爲之,興泰門見耆民後,訓將興化門頒賞,予則當於建明門殿座以見,以此分付。此非儀註者,承史時服入侍,侍衛只入直擧行,騎判侍衛置之。出傳敎蓍建曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條蓍建曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。出擧條溎曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條溎曰,新除授獻納李性源,以奉命時在京畿豐德地,請斯速乘馹上來事,下諭。上曰,竣事後自當上來,勿爲下諭。出擧條鳳漢曰,開城留守金器大,狀請白峙鎭移屬變通事,右相所見,亦以爲難,守臣所論,雖出遠慮,旣多掣肘之端,則其在審愼之道,不可輕議,今姑置之,何如?上曰,依爲之。出擧條鳳漢曰,凡殿試外其他科試,試官·儒生,例有相避之法,庭別試·會試,無所拘避者,似由於以殿試例施行,而終涉未安,庭·謁聖科,命官·主文之子壻弟姪外,亦無所避,節製等別科,雖有主文,近來則大臣連爲主試,而亦無明白定式,不但有違於嚴科場之意,在下者,亦無以任自定限,諸議皆以爲不可不一番稟定云。自今以後,庭·別試·會試相避,依增廣·會試例施行,庭·謁聖及節製等別科,命官時,文任相避,亦依他科例施行,何如?上曰,限幾寸乎?鳳漢曰,自有大典定式者矣。上曰,依爲之。洪啓禧曰,別試·殿試,依他試例,行相避法則好矣,而殿試無陳試之例,以相避不得赴者冤矣。鳳漢曰,雖庭·別·會試,旣以相避不得赴,則陳試一款,亦爲許施,宜矣。上曰,依爲之。出擧條諸臣以次退出。
乙酉八月二十九日未時,上御興泰門。耆老民人賜帛入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·姜彝福,以次進伏訖。上曰,名數幾多?榮進曰,九十以上三十人中,十二人,萬無致身之路,僅到闕外,而不能入庭云矣。上曰,然則以子代入,可也。榮進曰,其中又有百歲人,須其子侄而僅到闕外云矣。上曰,使之擔負而致來,可也。耆老民人,皆入庭。上曰,倚杖而進來,可也,上親問年齒。上曰,汝等皆老,而古人曰,老者非肉不飽,故今日親臨,老老而賜帛饋肉,爾等咸悉予意,可也。上仍命戶曹郞廳,使之頒賜饋肉賜帛訖,上以步輿,出廣達門,御建明門。上曰,訓將進前。具善復曰,旣已親臨頒賞,則前排小矣。御前前排,自外待令矣,使之排立,似宜矣。上曰,依所奏爲之,可也。上曰,軍色郞廳,使之分所頒賞,可也。上曰,軍兵雨具。都提調洪鳳漢曰,聖候何如?上曰,一樣矣。仍進湯劑,上進御。上曰,近日日氣其頗不調,不言中用心。噫,今年予之追慕之心一倍,氣日益衰,其於豫大之事,心常戒,況四十年不受者乎?今日果驗。噫,予之苦心四十年若一日,況今年乎?雖循例請,予則拒之而已,今日聞大臣所奏,明將有賓啓賓廳之啓,三日必庭請,雖百日請之,予無俯循之理。十五日退行,予猶追悔,此心其少弛,今年許賀,明年又將請加於此者,若此而國體若何,民事若何?此與大者有異,不過循例而已。于今風雨,不先不後,高高彼蒼,玉成否德之事若此,而何敢泄泄乎?不可不諭。若有過擧,予亦有所執,吁嗟今日諸臣,愍予此心,平予望八衰年,豈不愈於一時賀意乎?其勿煩請,仰答高高玉成之意,予有自量,其不復撓。出傳敎上曰,明日香祗迎,崇政殿庭爲之後,月臺,當召見新番軍,兩營諸道諸郡各五人待令,旣已定式,十月襦衣,旣先分給,欲見其着,欲問農形,騎兵,依兩營例待令事,分付。出傳敎上曰,今番中旬及禁軍賞試射,顧助勸行者。噫,望八此心,其惟體昔恤軍民,況値今年追慕,頃日召見入直禁旅,今日都監施賞,旣已臨見,賞試射畢試後,頒賞時,崇政月臺,當臨見,以此分付。出傳敎上由興泰門還入。諸臣以次退出。
上在慶熙宮。停常參,只晝講。
夜二更五更,電光。
香祗迎罷後,政院·玉堂·藥房口傳問安。答曰,知道。
洪樂純啓曰,大司憲李吉輔,執義李蓍建呈辭,掌令李迪輔在外,任珹受由,持平任希曾受由,一員未差,今日以監察茶時之意,敢啓。傳曰,知道。
傳于尹得雨曰,香祗迎後,崇政殿晝講爲之,待下敎來詣,只入正時。
金致讓,以義禁府言啓曰,中官金明佑·金景佑,竝令該府處之,直以制書有違私律勘處事,傳旨啓下矣。金明佑·金景佑等,旣已拿囚,以制書有違私律,各杖一百收贖,盡奪告身,而依承傳,竝減一等放送,何如?傳曰,允。
李在協,以吏曹言啓曰,明日王世孫陳賀隨參時,相禮當爲進參,而相禮具壽國,今方在外云,今姑改差,其代口傳備擬以入之意,敢啓。傳曰,知道。
又以侍講院言啓曰,本院新除授說書洪九瑞,自鄕上來云,卽爲牌招察任,何如?傳曰,允。
洪樂純,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
傳于李在協曰,弘文提學,敎文製後,持而入侍。
又傳于曰,承旨先爲入侍。
傳于金致讓曰,入直編次人,入侍。
領議政洪鳳漢,左議政金相福,右議政金致仁,領敦寧府事金漢耉,行知中樞府事洪啓禧,行司直尹汲,行禮曹判書金陽澤,右參贊李益輔,行司直李昌壽,工曹判書李泰和,知敦寧府事沈星鎭,判尹李之億,刑曹判書黃仁儉,行副司直金尙喆·沈鏽,戶曹判書鄭弘淳,吏曹判書朴相德,行副護軍鄭汝稷·具善復,行副司直金始煐·李渙,行副護軍趙啓泰·李章吾·李觀祥,行副司直黃景源·李應協,行副護軍李柱國·李潤成,左尹徐命臣,右尹元仁孫,行副司直洪樂性,兵曹參判洪麟漢,行副司直李奎采·尹得養,行副護軍張志恒,同敦寧韓光會,吏曹參判李溵,行副司直金孝大·兪彦國,行副司直徐命膺·鄭光漢,刑曹參判趙曮,行副護軍李邦曄·張志豐,行司直李最中啓曰,臣等以一國同慶之情,前席開陳,而誠淺語拙,未能感回聰聽,辭敎轉益牢拒,臣等相顧愕眙,實不勝抑鬱之忱。臣等雖甚愚迷,粗知事君之義,豈敢以彌文細節,瀆擾崇嚴,不體聖上之至意也哉?惟其典禮所載,臣道所係,不得請則不敢止故耳。夫帝王之受天休祉,莫盛於得壽,臣子之愛日忱誠,莫切於祝岡,三代以後,鮮有嘉會,而惟我殿下,寶曆靈長,聖算彌高,德配寧考四紀之盛,慶叶聖祖八耋之隆,斯誠史牒所罕有者。海隅含生,鼓舞於春臺壽域之中,若以臣民祝聖之忱,俾盡其飾喜之道,則朝以賀夕以賀,以至終歲獻賀,亦無不可,則今於誕彌之節,循例呼嵩,未足以少伸情禮之萬一,而今殿下,竝與此而拒之,臣等之區區悶隘,當如何哉?殿下以不匱之思,觸類興慕,凡於喜慶之禮,輒示謙挹之意,德之至,孝之篤,誠度越百王,而但揆以禮義,恐亦太過,雖以閭巷匹庶言之,孰無追慕之感,而遇吉慶,則未嘗以是而廢禮,況於帝王之尊乎?唐堯大聖也,周武達孝也,而未聞以祚曆之加長,羹墻之寓慕,却華封之祝,廢韶武之樂也,則今於五禮應行之典,不當感于舊而廢其禮也明矣。竊念殿下之壽耉永祿,卽皇天祖宗之攸賜,皇天祖宗,非私佑我殿下,寔爲吾東萬世之基,而陟降在上,亦必俯監而悅豫,則斯慶也,不但在殿下一身,實係宗社無疆之休,殿下雖欲撝謙而不受,其可得乎?臣等嘗朝夕左右於殿下,而言出臣等之口,殿下或疑其愛戴之有別,而問諸士民,皆曰,當賀,問諸軍兵,皆曰,當賀,問諸婦孺,亦皆曰,當賀,則此乃擧國大同之賀也。殿下雖不念臣等之請,其可拂輿情之切乎?臣等伏見昨夕所下傳敎,十行溫綸,丁寧懇惻,有以見宸衷之有在,孰敢爲一分張大之擧,而但念誕辰之致詞獻賀,不過循舊章伸微忱而已,有何彷彿於殿下之所敎乎?區區寸衷,天實監之。玆敢不避煩猥,相率齊籲,伏乞勉回聖心,亟令該曹,依例擧行,以副中外顒祝之願。批答見筵說中
吏曹口傳政事,以權穎爲相禮。
敎中外大小臣僚耆老軍民閑良人等書。王若曰,釐以永命,天地屆千一之祥,撫玆昌辰,日月協九五之慶。肇擧彝典,誕告多方,顧予眇躬,叨承丕緖。踰七旬而符聖祖之壽,非予心之攸期,御四紀而配寧考之休,固前代之所罕。念生民社稷之托,罔敢怠荒,荷皇天祖宗之靈,祗自兢懼。惟玆仲秋之晦日,寔予大寶之始升,儼乎冕旒,相天位繼序之日,皤然眉髮,緬先朝侍歡之時。每思劬勞之恩,遇玆月而奚樂?益篤紹述之志,若初載而彌勤。乃者輔弼之累陳,亦越卿宰之齊請,辭其請而許此賀,可知臣分之庶伸,頒十行而示執謙,莫云輿情之强拂。旣敷告於陟降,遂渙號於邇遐,固守之心猶存,雖未施於大霈,欽恤之政是體,庸盡滌於微瑕。於戲,萬年無疆,奚止一人之有慶?洪範曰,壽,永期八域之共躋。故玆敎示,想宜知悉。弘文提學黃景源製進
說書洪九瑞疏曰,伏以臣猥以無似,忝竊科第,而才識蔑裂,蹤地單寒,榮塗一步,意想不到,迺者春坊新命,忽下於往省松楸之日,臣聞命驚惶,罔知攸措。昨纔章皇入城,召牌儼臨,臣固當竭蹶趨承之不暇,而第念臣立身之初,見被翰圈,其時主圈之人,至發取舍之論,雖荷聖慈,偏加曲庇,而若臣之素乏人望,不合淸選,抑亦聖鑑之所俯燭矣。廉防在身,株守難變,三券呈白,實不獲已,每自循省,惶愧徒積,不謂聖明,不以臣爲罪,反許以其操之可尙,特侈以褒寵之殊眷,臣於伊時,昵侍前席,親承恩敎,感涕無從,榮光所被,同朝爲之動色。顧臣前後處義,不過自靖之計,而以此媒榮,夫豈夢寐之所及哉?嗚呼,臣以草土餘喘,穹壤靡依,區區移孝之地,惟我聖明在上耳。矧又受恩如天,圖報無地,今於新命之下,顧何敢循例飾讓,以自外於天地父母之前哉?且念睿學夙成,离筵日闢,疏賤之蹤,因此倖會,出入講肆之末,少伸延頸之忱,豈非臣至願,而猶不敢爲承命之計者,誠以胄筵輔導,責任甚重,顧臣見帶之職,又稱參外極選,固不可人人而冒居,則以此見枳翰苑之蹤,尤何敢昧然承膺,玷汚淸班,以貽羞於當世,重得罪於公議哉?反覆揣量,情窮勢蹙,寧伏違命之誅,萬無進身之路。玆敢不避鈇鉞仰瀆宸嚴,伏乞聖慈,俯察臣由中之懇,亟遞臣分外之職,以重公器,以安私分,不勝幸甚云云。答曰,省疏具悉。頃者此命,非徒爾也,爾勿過辭,從速察職。
行判中樞府事李益炡疏曰,伏以月初吉日,我殿下,祗謁先陵,誠禮載展,孝思愈新,王世孫邸下陪扈行禮,又是四百年來始有之盛擧,大小臣僚,莫不欣欣奔走於屬車之後,而臣獨疾病爲拘,未隨班聯之末,路左祗伏,只瞻羽旄之美,而向者太廟之展拜,昨日壽閣之動駕,尤仰不匱之思,益切無疆之祝,而臣又一味偃處,無計蠢動,閣廢常分,若無省覺,有臣如此,生不如死,若論其前後廢禮之罪,則萬殞難贖,而曲荷寬假,冞增悚蹙。且臣於頃日樞府錄事事,至承譴罷之命,至今追思,惶愧未已,若其本事,臣實莫省其委折,而臣於伊時,適添一府之長,有此不察之失,其爲罪戾,殆有浮於身自犯科者,今何敢諉以時日之稍久,恩敍之已下,爲晏然自恕也哉?顧臣病狀,良亦支離,本症之外,重添毒痢,首尾三朔,劇歇無常,長時沈淹,作一僵尸,西樞恩命,尙今稽謝,固已萬萬惶悚,而數行文學,亦無由締成,今始露章自列,仰請闕禮之罪,兼暴引罪之忱。伏乞聖明,亟降威罰,重勘臣罪,以警具僚,以昭法紀,公私不勝幸甚云云。答曰,省疏具悉。此何撕捱?卿其勿辭行公。
奉朝賀金尙魯疏曰,伏以臣於月初,爲便調息,來伏郊次,萬千夢想之外,惟我天地父母,頫念癃病賤臣,特遣近侍,寵頒內膳眷視之德意,殆同耆宰曠絶之隆私,於古無聞,珍羞入唇,恩渥浹肌,圭蓽生榮,吏氓咸聳,臣是何人,獲此異數於聖明之下也?臣誠拜稽擎奉,感惶頌戴。此生此恩,報答無地,父子相對,惟有涕淚而已。念臣厚沐聖澤,賤疾少減,而逖違天陛,寸忱耿耿,聖節漸近,懸係宸極,方擬强策筋力,進參起居之列,伏聞日昨賓筵,諸臣請賀,未蒙允許,臣不勝抑鬱之懷。人臣事君,情猶父子,躬逢誕彌,願在志喜者,天理民彝之不待强而所同然也。況我殿下,大德得壽,寶算躋八,此誠曠古今而所未有,舞蹈呼嵩,有未足以罄群下之誠,而此猶小也。皇穹之眷顧,在於此,陟降之悅豫,在於此,儻殿下,翻然而思,則必不待諸臣之苦口力請也。伏願亟回聖心,俯循輿情焉。臣身適在野,衷情倍切,玆令家童,呈入文字,惶恐惶恐,臣無任瞻望顒俟之至云云。答曰,省疏具悉卿懇。於耆社思卿,使卿子宣饌,今覽卿章,若見卿焉。疏中所請,今朝業諭,卿須入來,同參庭班。
仍傳曰,遣史官傳諭。
綾昌君橚疏曰,伏以臣於老病垂死之中,忽伏承和吉翁主嘉禮時主婚之命,臣誠惝怳悶蹙,罔知攸措。顧玆將命周旋,決非如臣昏耗癃聵者,所可勝任。玆敢不避煩猥,仰瀆宸嚴,伏乞聖明,俯垂矜諒,亟收新命,回授可堪之人,公私幸甚。臣無任云云。答曰,省疏具悉。令該府備擬。
乙酉八月三十日辰時,上御崇政殿庭。香祗迎入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·姜彝福以次進伏訖。上具翼善冠·袞龍袍,以步輿出資政門降輿。上命尹得雨,讀祭報府。上曰,洪啓九,咸原之壻,則其年想多矣。趙榮進曰,年過六十矣。上就板位上祗迎,步出崇政門,祗送後,乘輿入崇政殿。上曰,承旨,以時服入侍,史官,仍以所着團領入侍,可也。上曰,鄕軍,使之盡入月廊。上曰,右副昨日出去否?金致讓曰,誦傳聖敎,臣父感悚無地,當以文字仰答爲辭矣。上曰,經筵官,習講後,仍卽入侍。知事金陽澤,特進官李昌壽,參贊官尹得雨,侍讀官金魯鎭,檢討官徐命善,假注書李鎭復,記事官洪彬·姜彝福,武臣沈鍏,以次進伏訖。魯鎭,讀近思錄,自伊川先生曰,凡看文字,先須曉其文義,止頤欲改之曰,聖人之言,其遠如天,其近如地。上讀新受音訖。魯鎭曰,此文汎論讀書之旨。聖人之言,其遠如天,其近如地,大抵聖人,德合天地,而學者要自得之言,亦在深究自曉也。上曰,好矣。命善曰,平坦底道路,非有在於高遠處,而實易得之事,近思之意,亦皆在此矣。上曰,然矣。上命賤臣曰,大臣率二品以上,而亦持賓啓入侍。領議政洪鳳漢,左議政金相福,右議政金致仁,領敦寧金漢耉,行知中樞洪啓禧,行司直尹汲,行禮曹判書金陽澤,右參贊李益輔,行司直李昌壽,工曹判書李泰和,知敦寧沈星鎭,判尹李之億,刑曹判書黃仁儉,行副司直金尙喆·沈鏽,戶曹判書鄭弘淳,吏曹判書朴相德,行副護軍鄭汝稷·具善復,行副司直金始煐·李渙,行副護軍趙啓泰·李章吾·李觀祥·李柱國·李潤成·張志恒,行副司直黃景源·李應協,左尹徐命臣,右尹元仁孫,行副司直洪樂性,兵曹參判洪麟漢,行副司直李奎采·尹得養·金孝大·兪彦國·徐命膺·鄭光漢,同敦寧韓光會,吏曹參判李溵,刑曹參判趙曮,行副護軍李邦曄·張志豐,行副司直李最中,以次進前。上曰,二品以上,濟濟造庭矣。鳳漢曰,此國之大事,何不齊會也?鳳漢曰,聖候何如?上曰,氣則一樣矣。仍進湯劑,上進御。上命洪樂純,讀賓啓。上曰,何其强爲,而有此啓耶?鳳漢曰,不得請則不得止之事也。上曰,二品以上皆進前。鳳漢曰,臣等之心,罄悉於賓啓,無可更煩,而一爲宗社之福榮,一爲臣民之同慶,特許兪音,俾伸群情,千萬祝顒。上曰,今無煩。折草紙一張上,承旨奉納,上握管濡毫,手賜批旨,示以牢拒,命樂純讀之,諸臣齊聲咸籲曰,臣等之請,本非殿下若是下敎之事,此批答,不可不昧死奉還也。鳳漢,擎奉還納曰,如是仰懇,極知惶恐,而改賜許批,不勝切仰。上曰,御筆雖貴,此批宜乎還納矣。鳳漢曰,亟從臣等之請,俾伸輿儓之望。上笑曰,更下許批,則何必曰,可乎?致仁曰,何不必允從而若是邁邁也?上曰,今年猶戊寅,何心稱賀於今年乎?昨日洪樂純曰,旣往四十年不受之賀,今日稱慶於未來四十年,此言亦可憎矣。鳳漢曰,此言,愚衷所激,而亦是好語也。上曰,曾前若無受賀之事,則卿等今日之請,亦未爲不可,而誕賀則前已多行矣。何必受請而輒許乎?諸臣曰,殿下固守孝思之心,臣等不能爲人臣之道矣。上曰,何必誕賀乎?來月初吉,卽予嗣服之日,卿等何不擧此,而徒請誕賀乎?予將受賀於明日矣。諸臣欣踊,咸頌曰,豈不幸甚乎?此乃臣分微伸也。上曰,卿等必不念此日矣。諸臣曰,臣等果愚昧,不覺矣。上曰,卿等若覺得此日,必擧論於賓啓中矣。賓啓答曰,此何擧也,此何擧也,古人云至誠感神,神猶感,況君臣之際乎?噫,年中幾番下敎,緣予誠淺,不能感動卿等之心,冞切自恧。嗚呼,丁丑以後,永作孤露人,俯仰斯世,良欲溘然。噫,誕賀不受,自銅闈,皇兄俯燭,四十年一也。況不孝不肖,丁丑永慕堂裏,慈顔永辭,嗚呼,季秋雖逢誕辰,何更復賀?其尤冥然。今添一年,追思戊寅,方寸欲墜,旣已詳諭,其何此擧?非徒四十年不受,今予之心,若鐵甕之在前。再昨年追受,亦何復言?雖然予之苦心,卽人子當然之道也。卿等此請,亦群下至誠之由,君臣相持,了當無期,若是度日,民國事曠。噫,靜而思之,不若使其君能守子道,使其臣能伸臣分,此非大者。若或過擧,非示沖子之意,使諸臣一齊而來,止請而去,君與臣可謂交感,其於事面何?非望八暮年,體群臣之義。噫,予雖衰暮,決不爲苟艱之事,何待其請?自有了當。卿等之思,抑亦到此否?嗚呼今日,卽甲辰嗣服之日也。噫,否德無能,于今七十二歲,重逢此日,且仰比於聖壽,千千萬萬夢想之外,少二年,此豈予涼德無能所致哉?卽眷顧不肖,欲使小子,爲民國而然也。仰答陟降之眷佑,下布列朝之垂恩,明日此殿,受卿等之拜,頒敎等節,依例擧行。噫,此猶感陟降之眷佑,伸卿等之臣分者,而雖然思昔年其日,不受進冕之請,兩慈聖下敎乃許,到今追思,一倍予心,況年事違於初料者乎?外方只封箋,京中物膳,其亦置之,以安予心。出傳敎上曰,今者頒敎,不過揄揚眷佑,何敢張大?自古所貴無赦,不無以此希望者,決不以敎爲赦,以此意分付,其令欲爲知悉。雖然,當今年行此禮,欽恤之典宜先,明日頒敎後,令金吾·秋曹,當日輕囚放釋後草記,徒流案中徒年人,一依赦典例,一竝釋放事,分付。重推越俸人,蕩滌。出傳敎陽澤曰,今此陳賀時,中宮殿陳賀處所,何以爲之乎?鳳漢曰,例於東庭,合班爲之矣。上曰,依爲之。陽澤曰,世孫,率百官陳賀一節,當依例磨鍊乎?上曰,依爲之。世孫受賀置之。出擧條上曰,旣已頒敎,當有告廟之節,祭文,當親製以下,太廟告由文,禮房承旨進去,朔祭祭文中,精爲添書,永寧殿·社稷,依例擧行,而徽寧殿兩宮,旣不行,置之。出傳敎鳳漢曰,當此頒敎文製進急迫之時,藝文提學徐志修,方在調病中,似難擧行,且其素患,比前雖差,尙未快愈,今姑許遞,弘文提學黃景源,從前情勢,累蒙開釋,今無撕捱之端,此後無得撕捱,使之行公,今此頒敎文,亦令卽爲製進,何如?上曰,依爲之。黃景源,何可撕捱乎?牌招察任,可也。出擧條鳳漢曰,堂上堂下坐罷人,卽爲敍用,使之進參盛擧,恐合似宜矣。上曰,二品以上及侍從堂上堂下坐罷人,竝敍用付軍職。出傳敎上曰,噫,其君雖守固執,臣分當然,故今日有此答,其雖拒之,欲爲下敎,今則事雖了當,其在暮年飭群工之道,終難泯默。予雖曰,豫大,非予苦心,不過應行典禮,豈非張大,則今日在庭臣僚,毋論大官小官,惜懼之心一也,而昨日次對時,大臣諸臣齊奏,入侍儒臣,亦有所奏,莫云三司其亦臣子,大臣之請,其若過矣,則規正可矣。其若輿情曰,以臺臣,只誦前啓,此等風習,予雖衰矣,心常不取焉。由於一名字蔽之者也。其在君君臣臣之道,不可不規正。噫,非予衰倦也,卽抑浮名也。昨日入侍二臺臣,竝施罷職之典。出傳敎進湯劑,上進御。上曰,編次人進前。洪麟漢·元仁孫進伏,上親製告由文。上曰,弘文提學肅謝後入侍。黃景源進前,上曰,明日殿坐時刻,以午正三刻單嚴擧行,儀仗,以法駕儀仗待令,禁軍,只入直擧行。出傳敎上曰,御史入侍。金載順進前,上命載順讀書啓。上曰,今覽湖南御史金載順書啓,其無表異之蹟,亦無可飭之事,吏曹回啓置之,其中果川縣監朴師行,頃者召見,殿最居中,亦已下敎,今覽書啓,一何不振?咫尺近畿,必也聞知,令道臣更加申飭。出傳敎上曰,已下敎,何待其政?前佐郞沈翼雲,持平除授,牌招察任。出傳敎上曰,今覽湖南軍器點視御史書啓,近者此弊,滔滔皆然,故有此命矣,今覽書啓,可謂寒心。曾已申飭,其所修補,若是孟浪,他尙何言?前水使李泓,不思甄用之意,若是循私,其若申飭,捨此誰先?令該府處之。虞候朴信熙,欲得緋玉,不顧顔不紅之恥,乃有此擧,其在懲一勵百之道,不可無飭,亦令該府處之,以詐不以實私律勘處。出傳敎提調進湯劑,上進御。上曰,禮房承旨,旣進太廟,則永寧殿社稷傳香,昨日坐直承旨,當爲之。同副,昨日坐直耶?翼元曰,非入直也。上曰,已畢做度乎?榮進曰,坐直第十日,旣修省記,而動駕有命,隨出闕門,故便是未了之案矣。上笑曰,然則當用之矣。旣十日坐直,省記又入,可謂畢做,今則眞所謂奉承傳施行也。翼元曰,同副自謂畢做,而猶未信多僚之許施矣,今奉聖敎,始可快用矣。上曰,中官之怠慢,莫若近日,再昨動駕,佯若不知,今日乃敢擧顔入侍,事之放恣,莫此爲甚,中官金明佑·金景佑,竝令該府處之,直以制書有違私律勘處。出傳敎上曰,沿路守令中,善治者誰也?載順曰,長城府使鄭景順,不有要譽,從容善治矣。上曰,水原府使洪趾海,爲人甚順,而居官則善治也。洪麟漢曰,到處善治矣。上由資政門還入,諸臣以次退出。
乙酉八月三十日酉時,上御思賢閤。編次人入侍時,編次人洪麟漢,右副承旨金致讓,假注書李鎭復,記事官洪彬·姜彝福以次進伏訖。上命賤臣曰,弘文提學,持敎文入侍。上曰,噫,君親雖曰不同,忠孝本無二致之對,仰覩乎昔年寶鑑矣,子雖不順志,父何忍拒之?惜懼之敎,曾已幾諭,今者諸臣之公然違牌,其欲不肯仕,惜懼之心,存乎否乎?四維,身之大防,果有廉隅,予雖衰耄,豈可一例非也,而今則朝詣臺而暮違牌,無廉隅而輒撕捱,紀綱日益墜,臣分日益掃,可勝言哉,今日相臣,請敍用故許之,更以思之,若是敍用付軍職,非今斯今,一番經過,輒皆若前,此譬之衰耋父兄,驕頑子弟,常不戒飭,徒事假借者,若此不已,將至於父不父子不子之境。況君臣分義截嚴,無所逃於霄壤者乎,故其下敎,旋命勿施,若有下敎,臣雖慢蹇,君何迫切?今朝下敎,卽爲頒布,依初下敎擧行。噫,今番諸臣之請,於予雖苦心,臣道人分當然,其須看今日之賓啓,其於三可,婦孺皆可云,此雖設辭,婦孺猶然,況今日食君之祿,立君之廷者乎,今番之擧,雖當予之中年者,大臣禮官,其雖請也,同聲以請,此則近於諂也。雖無致知之工,非徒不從,亦豈不飭?吁嗟今日,有大不然者於張大之事,大臣諸臣,體予固心,雖不敢請,於予,雖纏心而拒之,於臣,不過循例典章,故猶以此請之,其心則矜也,此何關於名,此何礙於職乎?嗚呼,予之幾年無限受困者,皆由於此?觀昨日之擧措,決非爲今臣子計較逡巡者,故乃有此處分,而噫,臣雖計較而不思,其君何以因此而擧措乎?且夢想之外,今年重逢此日,予心一倍,豈可一頒而止?三昨下敎,初欲召諸臣布諭,而噫,玆事若此者非一,而大庭宣諭,亦恐張大,只布朝報矣。明日頒敎日,欲續諭爲民國之心,其雖若水投石,不宜令同參,旣示飭勵。前執義李蓍建,前正言李溎,一體敍用,一體付軍職,已敍用而未付軍職者,亦一體口傳擧行。出傳敎上曰,莫重標信,當該中官,誤傳標信,宣傳官誤示,兵曹郞廳誤受事,當從重勘處,而頒敎在前,一竝從重推考。出傳敎上曰,今日卽予嗣服之日,而予錯知其日,誤措明日,而有此稱賀之擧矣。世孫提醒,故予皎然而覺得矣。麟漢曰,因今日而有此成命,翌日稱慶,何異今日?上曰,今日弘門提學撰進之文,辭簡意詳,尙矣,而其入侍之命,意蓋在焉,何則?予之所許,意在此日,而諸臣之伸,亦在此月,其文中意,必竝擧,致詞箋文,於予何有,而代撰王言,不可不審察故也。其中三句中,辭其請許此五字,庶字,示執謙之示字,莫云二字,强之一字,固守二字,洪範二字,親自書下,以此謄書,頒敎下,亦以此頒布。出傳敎上曰,此提學,洗滌前日之咎,今日一閤,君臣相對,靜而思之,頃年之事,必由於心濁覺不得之致也,想亦無心而看過也,今何介懷?予已知其善文,而今日親覩其製樣,必是雄文也。麟漢曰,曾在筵中,自上稱賞其文也。上曰,然乎?未知何書乎?景源曰,蒼蠅月光詩也。上曰,然矣。今誦其詩乎?景源曰,不能記得矣。今承聖敎,諄諄渙釋,頂踵毛髮,罔非聖化也。上曰,於戲,生我鞠我,蓼莪篇在,不忍受賀。四紀若一,其況今年,亦如甲戌,誠淺不孚,乃有此擧,何以拒之?予有所諒,於君能守其心,於臣庶伸情禮。吁嗟今日,卽甲辰嗣服翌日也。噫,以予否德無能,至于今日,卽列祖之陰佑,寔皇兄之所賜也。卽於此日,頒敎受拜,仰答眷佑,下循群情,而嗚呼,四十一年後,重逢此日,此誠萬萬料表,而卽予望八一初政也。頃者已示予意,此禮亦予固心,而入侍宰臣所奏,予庸尙矣。予雖誠淺,豈忍驅一世於疑科乎?其所下敎,惟不滌舊心者自當,於協贊人,其不然者,何有?因衰耄而洞諭,當暮年而受此,吁嗟大小臣工,滌査滓□□□遂我四十載苦志,輔我三百□□國事。出傳敎上命賤臣曰,宣傳官□□□臣曰,甲辰八月□□□洪九瑞疏,上曰,李徽中之三次白文呈券,而特除□□□翰林□□□書亦,豈不行公乎?諸臣以次退出。
上在慶熙宮。停常參·經筵。
陳賀罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
尹得雨啓曰,明日常參·經筵,取稟。傳曰,停。
傳于洪樂純曰,明日禁軍,食後待令,侍衛,只入直擧行,服色,以時服爲之。
吏曹口傳政事,以安聖彬爲檢閱。
尹得雨啓曰,檢閱安聖彬,旣已付職,牌招入直,何如?傳曰,允。
洪樂純,以兵曹言啓曰,禁軍賞試射時,將校沒技人,依例別單以入,禁軍沒技人,原單子中依例懸註,以入之意,敢啓。傳曰,知道。
又以兵曹言啓曰,去八月朔各廳堂下武臣等試射,連因有故,今已逾月,不得爲之之意,敢啓。傳曰,知道。
又以義禁府言啓曰,全羅前右水使李泓,令該府處之事傳旨,及前右水虞候朴信熙,亦令該付處之,以詐不以實,私律勘處事,傳旨啓下矣。李泓,時在慶尙道大丘地,朴信熙,下去京畿松都地云,依例發遣府書吏羅將,竝拿來,何如?傳曰,允。
又以義禁府言啓曰,頒敎後,令金吾·秋曹當日輕囚放釋後,草記徒流案中徒年人,一依赦典例,一倂放釋事命下矣。時囚罪人居山前察訪鄭履曾,新昌前縣監李觀徽,俱係輕囚,竝依聖敎放送,本府所管徒配罪人忠淸道泰安郡下川驛鄭宅洙,京畿廣州府良才驛李性洽,稷山縣李長春,溫陽郡金相台等,一依赦典例放釋事,分付於該道道臣之意,敢啓。傳曰,知道。
又以刑曹言啓曰,輕囚放釋事命下矣。輕囚罪人私奴丘山·時采·秀男·李東蕃等,竝放釋之意,敢啓。傳曰,知道。
乙酉九月初一日午時,上御崇政殿。親臨陳賀入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官洪彬·安聖彬以次序立訖。上具遠游冠·絳紗袍,御資政殿,命承史先四拜。上以步輿,出資政門殿座。提調進湯劑,上進御。引儀徐命甲進前,讀王世孫致詞文。上曰,引儀誰也?兵曹參判洪麟漢曰,徐命甲也。上曰,善讀矣。引儀沈和鎭進前,讀搢紳賀箋。上命尹得雨,宣諭親製文。應敎金魯鎭,讀頒敎文。上曰,群臣咸造矣。榮進曰,今日臣子,雖跛躄,敢不奔走賀班乎?諸臣嵩呼者三有次矣。上命洪樂純讀御製。上曰,戶判自本曹開刊,頒賜入侍諸臣,可也。提調進湯劑,上進御。禮畢,領議政洪鳳漢,左議政金相福,右議政金致仁,領府事尹東度進前曰,今當誕彌之月,行此盛擧,少伸臣等一分情理。日吉辰良,順成賀儀,下情不勝慶忭矣。禮曹判書金陽澤曰,慶科,乃是次第事,而旣有賀儀,則不可無應行之擧矣。上曰,昨已諭,其止之。鳳漢曰,奉朝賀金尙魯,脚病孔酷,有難登陟,故不敢入參盛禮,而當於誕日進參云矣。上曰,當召見於便殿矣。鳳漢曰,不得行步矣。上曰,金奉朝賀,安意歸家調理之意,遣史官傳諭。出榻敎副提學洪樂仁,應敎洪述海,副應敎金魯鎭,校理李宅鎭,副校理金龜柱,修撰李晉圭·具庠,副修撰李在簡,徐命善等曰,今當誕彌之辰,又値卽祚之日,日吉辰良,盛禮亟擧,臣等不勝攢祝之忱。第伏念聖學高明,更無可達,而日新又新,益加勉焉。上曰,新字好矣。所奏略而盡,當加勉焉。上曰,文廟享祀錄編輯儒臣校理金龜柱,修撰具庠,竝陞敍,排進校書館官員,鹿皮一令賜給,書寫·寫字官,令本衙門高品付料,唱準以下工匠等,該曹,米布參酌題給。出傳敎明日崇政殿月臺,親臨頒賞事。出榻敎上由資政門還入。諸臣以次退出。
上在慶熙宮。停常參·經筵。
昧爽,下霜。
親臨頒賞罷後,政院·玉堂·藥房口傳問安。答曰,知道。
尹得雨啓曰,明日常參·經筵,取稟。傳曰,只晝講。
李翼元啓曰,假注書李克生,身病猝重,勢難察任,今姑改差,何如?傳曰,允。
以任希雨爲假注書。
注書崔光璧疏曰,伏以臣猥以泥滓之賤,謬蒙特恩,濫通華貫,有年于玆矣。寵靈優渥,逾涯越分,自顧蟣蝨小臣,何以得此於聖明也?私心感祝之忱,不啻一般三禱,而第臣才旣鹵莽,性又庸懦,不足比數於恒人,揣量己分,圖報無階,庶幾屛伏田野,永作冗散,歌詠聖化,以遂頌祝之願者,是臣區區之志也。乃此堂后新除,遽下於千萬夢想之外,馹召有命,催臣登途,榮光攸曁,桑梓動色,在臣闔門,感泣攢祝,固宜如何,而第伏念法筵記注之任,不輕而重,昵侍前席,編輯日錄,苟非才調通敏,拔出新進,莫宜居之,是豈如臣昏昧譾劣,所可撓冒而濫叨也哉?且伏念臣有情私之萬萬懇迫者,臣有八耋偏母,素嬰奇疾,年衰益痼,風濕爲祟,痰又挾作,頻往頻復,長在床玆,比又重添於三夏暑潦之餘,四體痿痺,喘息如綫,且兼輪行重感,寒熱往復,痛勢陡劇,飮啖全廢,眞元日鑠,危兆敗症,疊發層出,奄奄有朝夕難保之慮,臣方晝宵扶將,煎泣罔措,嚴畏義分,雖欲抑情就道,方寸交亂,理難暫刻離捨,迫於私情,坐違嚴召,虧義蔑分,何以爲人?罪戾冞積,無所容逃。玆敢從縣道冒死哀籲,仰瀆宸嚴,孝理之下,雖蒙矜察,擅違之罪,臣實難逭。伏乞聖慈,削臣新授職名,以重官方便救護,因治臣辜恩慢命之罪,以昭法紀,千萬幸甚云云。答曰,省疏具悉。爾勿過辭,待其少間,上來察職。
乙酉九月初二日辰時,上御崇政殿月臺。親臨頒賞入侍時,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書李克生·李鎭復,記事官姜彝福·安聖彬以次侍立訖。上具翼善冠·袞龍袍,以步輿出資政門殿坐。兵曹判書具允明曰,前排待令矣。上曰,入於殿庭,可也。允明曰,前排係是軍容,則軍容入殿庭,事涉如何矣。上曰,然則排立門外,可也。兵判監賞。都提調洪鳳漢曰,聖候何如?上曰,一樣矣。仍進湯劑,上進御。上曰,領相仍爲入侍。頒賞木,何色木耶?允明曰,二軍色木布也。具允明曰,禁軍祿試射時閒良沒技者,則依他例直赴,而出身沒技者,在前熟馬帖賜給,因其子之上言,至於加資者多矣。辛未年今領相爲將任時,以旣有各軍門之例,勿論加資者·直赴者,宜自該曹,別單書入,不可任其紛紜上言之意陳達,至有依軍門例施行之承傳,而其時傳敎中,只擧禁軍祿試射及別付料賞試射,而禁軍賞試射,無所提敎。故該曹,不敢擅便。自其後禁軍賞試射時沒技者,閑良則亦依他例一體直赴,而至於出身則依前以邊將除授,懸註以入,均是禁旅試射,均是出身沒技,而祿試射則加資,賞試射則邊將固已班駁,且別付料,元無別設試射之例,只爲附試於禁軍試射,而禁軍之賞,反下於別付料者,尤有主客倒置之歎,宜加釐正,大臣方入侍,俯詢處之,何如?鳳漢曰,此是臣十五年前所陳達者,未能詳記,而今以事理言之,當施之賞典,宜以別單而施行,不可以上言而追許。旣已定式之後,同一朝家之令,而兵曹之差異於軍門,同一兵曹之試,而賞射之又殊於祿試射者,俱不可不釐正者,況元試之禁軍,尤不當反下於附試之別付料。臣意則當初下敎時,禁軍賞試射一端,似或遺漏而致然矣。今依兵判所奏施行,恐好矣。上曰,不過一時遺漏者,一體擧行,以此定式。出擧條提調進湯劑,上進御。允明曰,前全羅水使李泓,以本營前虞候朴信熙,軍器公廨監蕫修繕請賞,啓下臣曹,而因御史書啓,以本事之沒實,至有令該府處之之命,本狀啓勿施,何如?上曰,依爲之。出擧條上命兵判,諭禁軍等曰,賞試射之行,倏爾久矣。故亟擧賞試,暮年親臨,體昔年愛恤之聖德,爾等咸知此意哉?上曰,頒賞木都數幾匹?允明曰,五十三同矣。提調進湯劑,上進御。鳳漢曰,昨日卽甲戌日也,尤爲多幸,而益增舞蹈之喜矣。上曰,然則甚巧合矣。上以步輿,由資政門還入。諸臣以次退出。
上在慶熙宮。停常參,只夕講。
夜自一更至五更,電光。
尹得雨啓曰,明日常參·經筵,取稟。傳曰,只晝講。
洪樂純,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,訓鍊大將具善復,以牧場看審事,江華府出去矣。所受命召,來請還納,何以爲之?敢稟。傳曰,仍佩往來焉。
又啓曰,訓鍊大將具善復,今方江華府出去矣。將兵之任,不可一日無摠察之人,何以爲之?敢稟,傳曰,都提調摠察事,分付郞廳。
尹得雨啓曰,假注書任希雨,時無職名,令該曹依例付軍職,冠帶常仕,何如?傳曰,允。
傳于尹得雨曰,興政堂,卽己亥入耆社時書帖之堂,中夜興思,追慕一倍。今日此堂,堂上·堂下·文臣·侍從年六十七十人,自願一書殿講,而當臨試,試官領相洪啓禧·李泰和·李之億·金始煐·徐命臣·李溵·韓光會,只禮房承旨入侍,儀註繖扇侍衛,置之。
以承傳色口傳下敎曰,單子盡爲修整以入之後,只入正時。
又下敎曰,兩曹歲抄書置,左承旨·左副承旨,待下敎入侍。
又以承傳色口傳下敎曰,俄者注書汰去下敎,置之。
傳于尹得雨曰,試官李之億,置之。
洪樂純,以都摠府言啓曰,今日入直軍兵等中日習射事,標信命下矣。親臨文臣堂上·堂下殿講相値,不得爲之之意,敢啓。傳曰,知道。
傳于尹得雨曰,時刻,隨時爲之。
傳于洪樂純曰,今日晝講停。
傳于尹得雨曰,明日晝講爲之,兼行次對。
尹得雨啓曰,假注書李鎭復,身病猝重,勢難察任,今姑改差,何如?傳曰,允。
以權爲假注書。
金致讓啓曰,明日次對,兩司無進參之員,除在外外,不爲行公人員,竝待開門牌招,以爲推移入侍之地,何如?傳曰,允。
尹得雨啓曰,左承旨持歲抄入侍事命下,而左承旨李翼元,纔已出去,所當牌招,拘於廳規,不得請牌,何以爲之?敢稟。傳曰,牌招。
兵曹口傳政事,以金始煐,知中樞單付。
備忘記,傳于金致讓曰,秋等別軍職試射時,徐完碩片箭貫一中·邊二中,崔挺天邊二中,竝依例加資。
傳于李翼元曰,入侍。
尹得雨,以吏曹言啓曰,別歲抄書入事命下矣。準期不敍,居中居下,一體書入乎,何以爲之?敢稟。傳曰,一體書入。
金致讓,以兵曹言啓曰,今番禁軍賞試射時,羽林衛出身林德弘,以騎芻沒技,邊將除授事,付籤判下矣。昨因筵稟,以加資定式事命下,似當付標以入,而自下不敢擅便,原單子還入之意,敢啓。傳曰,知道。
洪樂純,以兵曹言啓曰,在前別歲抄時,有準期不敍·永不敍用書入之例,今番則何以爲之?敢稟。傳曰,一體書入。
又以兵曹言啓曰,本曹佐郞李奎緯,身病猝重,累度呈狀,勢難行公,守衛重地,不可久曠,今姑改差,何如?傳曰,允。
行副司直徐志修疏曰,伏以景命維新,寶算彌高,乃於節屆千秋之月,光膺大曆之辰,百僚隨文孫之後,齊獻萬年之祝,此誠古昔所無之大慶也。床笫癃頓之蹤,亦幸獲造呼嵩之列,粗伸愛日之忱,歡忭之私,有倍恒品。仍伏念臣向罹危疾,幾阽殊域,伏蒙聖慈,曲加憐芘,許解職名,俾得任便調治,殘喘之獲延至今,莫非洪造之所及,伏況向來特擢之日,恩遞之際,眷涯隆深,榮私曠絶,臣誠九頓感泣,不知死所。第金吾職名,雖已解免,匪分濫資,尙未收回,日昨賀班,冒肅恩命,秪爲誠禮之當伸,而晏然仍在,若固有之,夫豈賤分之所安?噫,臣之不才,百無一長,而徒以先故,謬蒙天眷,冥升不已,猥塵卿列,名位旣過,災孽隨至,邇來奇疾嬰身,日就沈痼,蓋自備位資憲之後,無非養病之日,而其間供職,未滿歲年,資歷固已尙淺,勞績元無可言,乃忽拔之於人望之外,加之以一品峻秩,譬之器滿欲欹,而又益其水,則其覆可立而須也,豈不懍然而可懼哉?且臣自通政階,至於今日,凡四被恩擢,皆出特私,寵渥之偏,無與爲比,而乃若目下所叨,則其位望之崇重,視諸列卿,尤有別焉,揆分兢懼,臨淵集木,未足以喩此心也。伏惟仁天曲燾,無物不遂,亦豈不矜察乎此,而爲夫全安之圖哉?恩命之初,縷息澌綴,區區血籲,未及控陳,今始略入文字,仰暴哀懇,言出衷曲,非敢一毫假飾,伏乞聖明,俯垂憫亮,亟命收還臣新授資帙,以卒天地生成之澤,以重聖朝官人之方,千萬至願。答曰,省疏具悉卿懇。悶卿之恙,思卿則深。再昨聞參班,雖嘉卿心,恐或添損,今覽卿章,若見卿焉。雖不覩焉,吁嗟犀帶,三代腰橫,可謂罕有,旣帶參班,何復過辭?卿其安意勿辭。頃見卿焉,心切懍然,今聞承宣,神氣勝前云,其能起動,明日次對,同爲入侍焉。
乙酉九月初三日未時,上御興政堂。親臨文臣侍從·堂上·堂下年六十七十人殿講入侍時,試官領議政洪鳳漢·洪啓禧·李泰和·金始煐·徐命臣·韓光會·李溵,右承旨尹得雨,假注書任希雨·權,記事官姜彛福·安聖彬以次進伏訖。鳳漢進伏曰,上候若何?上曰,一樣矣。藥房提調沈鏽進湯劑,上進御。上命以次呼名進講。上曰,李基德甚衰,講聲亦減矣,予則日日法講,豈不難乎?鳳漢曰,日日法講,玉音無減,在下之人,無可及者矣。李蓍建,至野字,再次諱讀。上曰,古人云君前不諱,雖本字,不敢諱,況臨文敢諱?旣已提醒之後,猶欲諱,分義事體,俱涉寒心,副司果李蓍建罷職。出傳敎上曰,耆老文臣殿講時,居首正趙台命,右通禮愼爾復,各虎皮一令,之次副司直李光瀷,副司果李基德·申一淸,各大鹿皮一令,司直安,副司果郭鎭純,各紬一疋賜給。出傳敎上曰,副司直金始煐,厥從兄三人,皆事我入耆社。噫,此字行,只有此人,若問登科,嗚呼耆科,依任埅·金相奭例,知中樞一人作窠特付,其代卽爲口傳啓下,其令當日謝恩。出傳敎上又以御筆書曰,今玆特除知樞,以代百官加下批。宣賜始煐,因命御筆謝恩于殿庭,始煐行禮後退出。上曰,知事金始煐,更爲入侍。出榻敎始煐進伏。上曰,見卿以品帶來見予,亦異事矣。今日內歷入耆社,謝恩以去,可也。始煐退去。鳳漢曰,東西班均有體貌,西班,若無原任大臣,則宗班儀賓中,例爲班首,而儀賓府無錄事,故體例之間,或多難便。取考大典,則敦寧之無錄事,亦如儀賓府,而近來有之,蓋以大臣或國舅所帶,與他有異,中間創出而然矣。若以朝體言之,一品都尉,亦豈可不尊待乎?諸議皆以爲,敦府領事陪外,又加二人,已涉太過,且訓鍊都監,亦有一人,而乃是他營門所無者,此固當罷,今於敦府,除一人,竝與都監所罷者,移定於賓府,使之隨便擧行爲宜。玆因言端,敢此仰達。上曰,所奏誠是。依爲之。五上司其無異同,敦寧府,只存領敦寧陪錄事及留司錄事一人,儀賓府定送一人,可也。鳳漢曰,然則一額有餘,此則自在減窠之中矣。上曰,然矣。耆老所,有錄事乎?鳳漢曰,耆社大臣入參,則自有本陪,諸宰則隨其本職而爲之,故本司,元無所定者矣。上曰,依宗親府例,耆社留司錄事一人定送,可也。鳳漢曰,臣於此,又有可達者。大臣事體自別,勿論謝事與否,陪錄事一人,例爲待令,至於輔國諸宰,當其在職之時,固可有陪,及其謝事之後,依大臣例,仍定其陪,未知其可。況其所陪,終歲無所事,儘是當省之冗員,且致仕之諸宰,率皆入於耆社,耆社錄事,自當依宗親府例,推移爲之,輔國致仕後,陪錄事一款止之,未爲不可矣。上曰,依爲之。出擧條鳳漢曰,徐浩修本事,無深意矣。上曰,予得浩修,以爲得人矣,但年少之致也。承旨書之。上曰,其若飭勵,捨徐浩修誰,而其雖率爾,心無他已知,況于今追慕,思世臣之日乎?特爲放送,與南玄老,一體給牒敍用。出傳敎鳳漢曰,此外又多被謫未蒙放者矣。上曰,幾人坐何事乎?鳳漢曰,皆以湖南儲置米事,被罪矣。因奏諸人姓名。啓禧曰,洪益弼,以詆斥玉堂,亦在配所矣。上曰,不過飭勵,前郡守洪益弼放送。大臣旣已提奏,以儲置米事,先後被謫人,一倂放送。噫,今番雖不赦典,此等之人,旣放送,況齟齬之類小民乎?初則付諸賓廳,吁嗟望八,何憚其憊?明日晝講停,今日夕講爲之。明日大臣·金吾·秋堂·兩司次對時,同爲入侍疏決。出傳敎上曰,儒生停擧人,一倂解停,太學及四學停擧人,分付一體解停。出傳敎鳳漢曰,禁錮人中,依法典被勘者,固難輕議,至如律外加年或特施之類,不但有違法典,當此聖世無棄物之時,一向枳塞,終涉可矜,宜有議處之道矣。上曰,已有前例,明日次對時,一體稟定,可也。出擧條得雨曰,凡文臣殿講製述時擧行等節,皆自禮曹爲之,而今日殿講命下之後,該曹謂有昨年稟定,而終不擧行。蓋昨年年六十文臣製述時,自本院抄啓者,雖出於一時臨急替行,而該曹因以爲例,今番講員,又不抄啓,事例決不可每每若是。自今以後,一依文臣殿講製述例,皆自禮曹專管擧行之分付,何如?上曰,所奏是矣。依爲之。出擧條藥房提調沈鏽進湯劑,上進御。上命大臣以下退出,只留承史,夕講入侍,催促爲之。上曰,望八其君,不憚其憊,晝講〈又〉爲夕講,而年少學士,唯事泄泄,許多經筵官在近者竝招,其何不可,而不思其君之殿坐,徒循其次,事之駭然,莫此爲甚,今日在直儒臣,竝越捧一等。出傳敎上曰,今日儒臣所爲可駭,夕講後竝禁推。出傳敎上曰,注書傳命不勤,汰去。出榻敎上曰,儒臣上下番,牌招入直。出榻敎他承旨及他注書夕講入侍後,承旨退出。
乙酉九月初三日戌時,上御興政堂。夕講入侍時,知事金陽澤,特進官韓光會,參贊官金致讓,侍讀官李宅鎭,檢討官李晉圭,假注書任希雨,記事官姜彛福·安聖彬以次進伏訖。上命上番儒臣讀之。宅鎭起伏,讀自學者不泥文義,至與詩之美不同訖。上又命下番儒臣讀之。晉圭又讀一遍訖。上曰,上番儒臣,陳文義,可也。宅鎭曰,不泥文義,與孟子所云勿助長之義,相似矣。上曰,下番亦陳文義,可也。晉圭曰,大抵觀書之法,有根本·有枝葉,棄根本而就其末,則孝爲本,而廩井處變,爲枝葉矣。上曰,然則只看誠孝,下番之言,是矣。上曰,經筵亦陳文義,可也。陽澤曰,不泥文義根本枝葉等,兩儒臣所陳文義,已詳悉,臣不敢更達,而蓋子濯孺子,有不通之病矣。上曰,所奏是矣。上曰,特進官亦陳文義,可也。光會曰,諸臣已陳達無餘蘊,臣不敢更達矣。上曰,參贊官亦陳文義,可也。致讓曰,臣亦今無可達之辭矣。上曰,儒臣禁推下敎,置之。他儒臣勿爲出牌。出榻敎諸臣以次遂退出。
乙酉九月初三日二更二點,上御思賢閤。吏兵房承旨持歲抄入侍時,左承旨李翼元,左副承旨洪樂純,假注書權,記事官姜彛福·安聖彬以次進伏訖。上曰,承旨讀歲抄文案。樂純讀訖。上曰,吏兵曹歲抄中點下人,竝捧傳旨,居中居下人,竝蕩滌。噫,今番旣無赦典,則歲抄一節,其何擧論,而噫,四十載臨御,年于今七十二歲,毋論侍從與微官,今不若此,是豈幾十年體下之意哉?此非曠蕩之典,意亦深也,而連日酬應,氣亦憊苶,而疏決在明,故其雖夜深,强而爲此,若不體今予此心,後若泛過,噫,臣分掃矣。予雖不飭,彼蒼可欺?各令自新,莫負苦心。至於違牌人及侍從中處分人,爲參班而特敍,故今番歲抄無一,此正前所未有。今雖若此,明日此等之類,又莫知幾人,噫,其雖不知自愧,於臣分無謂,亦各自勵。至於李蓍建處分,在於歲抄入啓之後,故獨漏此中,於分雖駭,豈一視之意哉?飭則已示,一體敍用。出傳敎上曰,明日次對,兼行疏決,兩司不可不備,政院雖請牌招,行司直李基德,執義除授,金尙集,正言除授,待開門一體牌招入侍。今聞呈告紛紜,政院嚴飭。出傳敎上曰,老老興孝,傳不云乎?人君體下,京外奚異?朝士年八十食物,士庶年九十衣資,一依三昨例擧行後狀聞事,分付八道及兩都。見百歲人,欲爲下敎而未果,其子已飢,其父何能食飽衣煖?訓局,自有下都監給料之科,其令卽爲牽用,使其子得料,供其父。出傳敎上曰,承旨退去。諸臣以次退出。
上在慶熙宮。停常參·經筵。
夜五更,有霧氣。
李翼元啓曰,明日常參·經筵,取稟。傳曰,只晝講。
藥房都提調洪鳳漢,提調沈鏽,副提調李翼元啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候,臣等不勝區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
傳于洪樂純曰,大臣·備局堂上,先爲引見。
尹得雨啓曰,前待敎李東遇·林鼎遠,前檢閱尹光禮,旣已敍用,令該曹口傳付職,仍卽牌招,何如?傳曰,允。
吏曹,待敎李東遇·林鼎遠,檢閱尹光禮,口傳單付。
李翼元,以備邊司言啓曰,自北京回還漂人全羅道濟州牧,船人金順昌等八名,縣次替送,纔已上來。故使本司郞廳,詳細問情後,所供辭緣,別單書入,而今無留置更問之事,分付沿路各道,使之善爲饋食,還送本土,而其中如有病難步行者,則所騎刷馬,次次替給,此人等漂流異域,萬死生還,各別顧助之意分付,何如?傳曰,允。
金致讓,以義禁府言啓曰,全羅道海南縣投畀罪人徐浩修,礪山府定配罪人李壽弘,益山郡定配罪人李趾光,慶尙道巨濟府定配罪人宋翼彦,南海縣罪人洪益彬,咸鏡道慶源府定配罪人金喆行,會寧府定配罪人鄭昌聖,鍾城府定配罪人鄭錫敎,端川府定配罪人柳錫麟,洪原縣定配罪人趙德行,利城縣定配罪人金麟瑞,黃海道白川郡定配罪人洪益弼等放送,承傳啓下矣。竝放送事,分付於各道道臣之意,敢啓。答曰,知道。
掌令任珹啓曰,臣於賀班退出之後,賤疾猝劇,未能詣臺,孤負職責,只切悚惶,今因天牌,謹此祇詣,而臣與執義臣李基德,有親査應避之嫌,揆以法例,在下當遞,其何敢一刻仍冒乎?請命遞斥臣職。答曰,依啓。
弘文提學黃景源疏曰,伏以上天垂休,賀儀順成,日吉辰良,百僚蹈舞,雖喑聾跛躄之流,莫不歡欣頌祝,則臣隣慶喜之忱,曷有其極?仍伏念臣之情地,豈敢以館閣之任更進哉?日昨筵席,承敎文撰述之命,昧冒祗肅,不敢辭避,而區區必遞之義,不可以夤緣幸會,一謝恩除,仍據於被詆之地也。自古人臣罹臺言者,何可勝數,而未有若臣之所遭也。臣愚無狀,雖國子升補課試,猶且被言者之詆,況提學,與掌貢擧,非國子升補之比,則豈宜冒言者之詆,復尸館閣,以自喪廉恥之節乎?臣聞中庸九經之道,其一曰,體群臣也,體也者,以身體之也。殿下遵九經之道,凡縉紳卿士之心,無不體也。故群臣或被論斥,皆許解職,以養廉恥,甚盛德也。若臣者被人論斥,宜蒙恩遞,而恬然不知辭避,則同朝其不竊罵者幾希矣,臣何以自解哉?日昨便殿進對時,恩言鄭重,以臣前事,開釋備至,則凡於除旨之下,豈復有一毫求免之情哉?然見職不可仍冒者,私義然也。且臣素患痰瘤,證形危篤,去年春待罪海邑,腫處濃潰,幾不自全,幸蒙天慈,獲解職名,數月調理,生還輦下,不幸近日,宿瘤復結,苟不得及時鍼治,則實有加劇之慮,敢陳血懇,冒瀆宸嚴。伏惟聖明,俯垂矜諒,亟遞臣所兼職名,以全廉隅,以便調理,不勝幸甚。答曰,省疏具悉。往事其何介意?卿勿過辭,調理察職。
乙酉九月初四日巳時,上御思賢閤。大臣·備局堂上引見,行司直徐志修同爲入侍時,領議政洪鳳漢,左議政金相福,右議政金致仁,判敦寧洪象漢,行禮曹判書金陽澤,行司直李昌壽,兵曹判書具允明,刑曹判書黃仁儉,行副司直金尙喆,戶曹判書鄭弘淳,行副司直趙明鼎,行副護軍鄭汝稷·李潤成,左尹徐命臣,右尹元仁孫,兵曹參判洪麟漢,吏曹參判李溵,刑曹參判趙曮,執義李基德,校理李宅鎭,正言金尙集,右副承旨洪樂純,假注書任希雨,事變假注書李謙彬,記事官姜彝福·安聖彬以次進伏訖。洪鳳漢·金相福·金致仁進前曰,日間聖體調攝,若何?上曰,一樣矣。鳳漢曰,進御湯劑,伏望矣。上曰,持入。藥房提調沈鏽,持湯劑入來,上進御訖。鳳漢曰,今年諸道穡事,雖有差等之分,而統而論之,可謂中豐之年也。京外災減,有難許久仍置,特爲解分,以紓民力,何如?上曰,依爲之。鳳漢曰,此忠淸監司具允鈺狀啓也。備陳今年農形,咫尺之間,災實判異之狀,仍以爲稍豐處外,江溪數十邑面里分等,綿農失稔,各樣軍布,以純錢捧納事,竝請令廟堂稟處矣。今年本道穡事,大體論之,可謂中豐以上之年,而若其水災之爲患,雖曰,十百分之一,孔慘則誠極矣。邑分等,旣無可論,而十餘邑水災處,則依其所陳,面里分等事分付,綿農之失稔,朝家所知,自前如此之歲,雖有純錢之請,畢境則未見其納純錢者,今者所請,未必盡採民願,而旣請之後,朝家亦不當持難,今姑許施,何如?上曰,依爲之。陽澤曰,世孫生辰陳賀,儀文所載,而當此誕辰賀禮命停之時,有不敢直稟,何以爲之?上曰,權停,可也。已上出擧條上曰,彼重臣進前,可也。徐志修進前,上曰,聞病勢之非細,心甚悶慮矣。卿所帶品帶,是舊物耶?志修起伏曰,臣之先祖達城君所帶之物矣。仍又起伏曰,前後恩敎曠絶,有不可進達矣。臣家連世顯榮,及臣身,尤爲抗極矣。若蒙保得家身之恩,臣不擇夷險燥濕矣。上曰,太過矣,猶有病氣,先爲退去。安爲調息,可也。志修先爲退出。鳳漢曰,旣承今日疏決之命,故金吾堂上及秋曹堂上,修整文書,盡爲來待矣。上曰,諸備堂,無可達之事,則先爲退去。上曰,金吾堂上,持文案入侍。出榻敎上曰,秋曹堂上,持文案入侍。出榻敎象漢等以次退出。同義禁李應協·金孝大,刑曹參議趙重晦,持文書進伏訖。鳳漢曰,律外被錮者疏釋之意,昨已稟定,纔令吏曹抄出,臣方持入,而諸人之所犯,與律文相合與否,臣固未能的知,不能一一仰稟。其中若以臣之已明知者言之,具鼎煥·朴時佐,卽蒜山倉米錢之未及捧留事也,論其辜犯,誠爲痛駭,其所勘斷,何罪不可,而至於禁錮,乃無於律之律也,取此律而又爲限年,亦何所據?此臣所以前後屢言其不然者也。歲月旣久,一向廢枳,非不可惜,而此猶餘事,必以其罪而罪之,然後不但渠輩之無可冤,亦可以示懲於後來矣。上曰,特爲蕩滌,可也。鳳漢曰,鄭昌聖·金章魯·朴聖浹,以過數裝載邑守令,至於十年禁錮,此出於痛其故敗,欲爲嚴懲之聖意,而及其査實而得情也,則敗船之船人,依例處之,惟此官員之獨被無於律之法者,誠爲冤甚,而其爲後弊之慮,有甚於具鼎煥等矣。上曰,一體蕩滌,可也。此外又有幾人耶?鳳漢曰,諸人中金紀,以隱結掩置之罪,被勿限年禁錮之律,今已過十數年矣。十年以內限年者,不可隨時加減,至於如此勿限年之類,其將終身錮枳,揆以聖世無棄物之義,臣未知果何如也。然旣據律文,則自下亦不敢擧論矣。上曰,旣過十年,亦蕩滌,可也。鳳漢曰,此外諸人則判金吾,旣已入侍,親聽下敎,使之將其所犯,比諸律文,詳考其合當與否,更爲入侍稟處,何如?上曰,依爲之。判義禁金陽澤曰,臣遍閱律文,參考各人罪犯,則以反作虛錄,勘罪者最多,而律文,二十石以上,毋論多寡,皆被五年禁錮,罪律相符,無容更議。以災結被罪者亦多,而毋論結數多小,律文勿限年禁錮,大同儲置擅分者,五年禁錮,大同軍餉犯用者,七年禁錮,結錢犯用者,十年禁錮,各人所犯,皆被當律,亦無可論。至於崔晟,則以還穀貸用之罪,始擬杖律,而特敎以反作律禁錮,任㻐,歲前還分納招,而特敎以反作律禁錮,任希敎,以貪贓納招,而特敎終身禁錮矣。鳳漢曰,諸人中律與罪相合者,固勿論,至於崔晟以下三人,或傍照他罪而施行,或未及行査而勘斷,宜有稱冤之端矣,上曰,律文相合者勿論,其餘三人,蕩滌,可也。陽澤曰,李晟,以災結事被罪,本府無取招者,而特敎勿限年禁錮矣。鳳漢曰,論其所犯,則禁錮無惜,而旣無取供,又不行査,此亦容有可議矣。上曰,一體蕩滌,可也。陽澤曰,金廷遇,以兵船儲置米擅分事被罪,而律文則限充補禁錮矣。鳳漢曰,律文,以限充補爲言,而兵船儲置事,頃日筵中,旣有特敎釐正者,充補一款,似無所施矣。上曰,此亦蕩滌,可也。鳳漢曰,趙載敏事,前後略陳,昨年至於敍用,因堂疏而還寢矣。蓋其所坐,旣已白脫,上意與臣等之所深惡者,在於常時持論之誤入,而以此永廢,終非無棄物之道,況渠亦有秉彝,豈不洞革而自新乎?當此曠蕩之時,宜可處分矣。上曰,左右相之意,何如?左議政金相福曰,此事,臣曾與領相,有所陳達,而旣無干犯於獄情,而至蒙放釋之恩,則今臣所見,與領相同矣。右議政金致仁曰,臣亦豈有他議乎?雖以文案見之,本事旣已白脫,又經多年島配,以其常時持論之偏,仍爲永廢,則誠過矣。上曰,給牒敍用,可也。尹光纘,何如耶?予意則以爲輕於載敏矣。洪鳳漢曰,上敎雖每如是,臣等之意,則光纘事,誠出愚迷不覺之致,而猶有其失,比之載敏,載敏似輕矣。然其弟,旣蕩滌檢用,此亦前頭,漸次議之,好矣。上曰,左右相之意,何如?金相福曰,俄者聖敎中,初不可赦則不赦,而旣赦之後,何可永棄之敎,誠得當矣。領相曾以尹光紹事,有所陳,而宜有漸次矣。金致仁曰,尹光纘雖曰不覺,其不覺,罪也。比諸趙載敏,則諸議皆以爲有間,然今此聖敎,亦出於廣滌之意,依首揆所陳,漸次徐議,未爲不可矣。上曰,卿等旣奏,予豈徒默乎?尹光纘,昨夜其欲點下而不諭,旣聞之後,又何默焉?噫,今益衰耗,光纘,予不洗用,渠將何復爲人?依趙載敏例擧行。鳳漢曰,今番歲抄時,見漏者多,殊有違於廣施惠澤之意,其中當入者,臣方抄記,當一一仰達,以俟更爲裁處乎?上曰,其陳之。鳳漢曰,曺允迪,以濫率事,五等奪告身,而其時供辭,雖似不審,本事不至深重,且已經年矣。上曰,給牒可也。鳳漢曰,金純澤,以酒禁事,五等奪告身,中間減二等,今番則見漏矣。上曰,給牒,可也。鳳漢曰,柳一章·崔宗信·朴命球·李亨道,以濟州諸邑守令,因罪人之不爲嚴束,至於定配而蒙放,當初所坐,誠不輕,而其時同罪之人,皆已蒙敍,此四人,亦宜一體擧論,而其中朴命球,本罪之外,又有他犯,崔宗信亦有遞任馬不善封進之罪,似當分等施行矣。上曰,竝蕩滌,可也。鳳漢曰,金再郁·尹東集,以秋曹郞典獄官罪人行刑時不善擧行,竝五等奪告身,中間連減四等,今番則遺漏矣。上曰,本事輕矣,一體蕩滌。鳳漢曰,趙台祥,以松經時誤杖事,五等奪告身,中間減二等矣。上曰,其時事,誠迂闊矣,今何深責?蕩滌,可也。鳳漢曰,趙榮曾,廣興倉郞廳時,報備局辭語不審,至於五等奪告身,中間減一等,而與此一體之人,或有初不被罪者,此人之獨被此律,未免班駁矣。上曰,給牒,可也。鳳漢曰,鄭梡,以還上虛錄事,徒配蒙放,五年禁錮,而亦過限者久,雖如此末官,懲罪之後,不當一斥不復矣。上曰,敍用,可也。鳳漢曰,尹塾事,臣前後屢陳,猶未蒙敍,近日又以翰圈事,拘於館規,至於削職,削職,自當依例蒙解,而至於本罪之尙在罷散者,非不知聖意之有在,而論其本情,不過妄率不審,許久廢枳,豈不有欠於廣蕩之典乎?上曰,所奏如此,蕩滌,可也。鳳漢曰,然則竝與本罷職,而當入於甄敍之中乎?上曰,然矣。鳳漢曰,尹一復,以金東稷所謂守城錄勸刊時守令,趙武範,以東稷槐院圈點時上博士,竝被削職之典,而追聞事實,則一復,初無干預之事,槐院會圈,不可專責於武範矣,。上曰,趙武範,豈無罪乎?只尹一復,給牒,可也。鳳漢曰,李益普,以成歡事,至於五等奪告身,其時擧措,雖甚未安,但恐因此而眞箇守法之郵官,未免解體,宜有參恕之道矣。上曰,先減三等,可也。鳳漢曰,洪櫟,以加分事,至於定配,因臣所達,又爲遠配,今則被放而還,歲月差久,此是善治守令,有罪而繩之,隨才而甄之,卽朝家懲勸之道矣。上曰,給牒,可也。鳳漢曰,徐廣修,以結錢貸用事,被謫蒙放,當初事實,容有未必然者云,而不必追提,其時賑資經紀,誠善爲之云矣。上曰,給牒敍用,可也。鳳漢曰,文命龜,以筵奏不審,因臺啓削職,中間給牒,而尙未收敍矣。上曰,文命龜,置之,可也。鳳漢曰,閔諗,以還穀代捧事,五等奪告身,已盡減等,而聞其委折,亦有可以稱冤之端矣。上曰,敍用,可也。鳳漢曰,金益聲,以前冬奏語之未安,至於永刊仕版,仍爲島民,此是鄕人,又是微官,雖有所失,何可深責?況因此爲民,亦恐過重矣。上曰,金益聲,豈可輕赦?置之,可也。鳳漢曰,申㬦,以忠州還上事,屢次被罪,今皆蒙赦,而尙在罷散中。以今番本州還上釐正事觀之,此非專罪於此人者,且此是可任弊邑之人,漸老可惜矣。上曰,敍用,可也。鳳漢曰,南彦彧,以筵中失措,至於永刊仕版,改正侍從,其時事,臣誠茫未記得,而要之不過嚴威咫尺,不善周旋之致,恐不當仍置此律也。上曰,敍用,可也。鳳漢曰,臣之今此歷陳及俄者所稟定時,上敎中給牒與敍用,易於擧行,至於蕩滌之敎,何以擧行乎?上曰,蕩滌,卽敍用,以此擧行,可也。刑曹判書黃仁儉曰,以酒禁定配人,則初不敢混入於文書修整中矣。上曰,麴子被捉定配者,幾人乎?仁儉曰,七人矣。上曰,一竝放送,可也。仁儉曰,兩班之前後犯禁被捉者,何以爲之乎?上曰,一體放送,可也。仁儉曰,然則兩班被配爲庶人者,今雖蒙放,依定式當爲庶人矣。上曰,然矣。此後今番蒙放人,如或再犯,則本律外加刑一次,可也。仁儉曰,然則以犯酒被罪者,俱爲放釋乎?上曰,依爲之。仁儉曰,今則麴子被捉人與犯釀特配之類,竝已蒙放,而其中,以任掌被配者爲二人,此則何以爲之乎?上曰,一體放送,可也。鳳漢曰,前新昌縣監李觀徽,因錦伯狀聞,覆奏拿處,纔入於輕囚放釋中矣。蓋其本事,不可夤緣直放而止,且聞其未登徹之供,不無所據,亦不可直爲勘處云。其在朝家綜核之道,似當更囚捧供,行査明處矣。陽澤曰,李觀徽新昌還穀事,傳說不一,且有委折云,不可置而不問。似當更囚捧招,令本道詳査處之矣。上曰,依爲之。鳳漢曰,李徽中,旣蒙放釋收敍之命,又以他罪坐罷,以歲抄規例言之,如此者,隨其罪而輒下處分矣。上曰,一敍則諸所坐,竝入矣。已上出擧條上曰,少退。諸臣以次退出。酉時,諸臣以次更爲進伏訖。上曰,今於疏決時,關西徒流案中,李復泰,以含憾本官,搆訴繡衣,必欲生事於官家云。噫,果雖誣訴,杖治,可也。以生事二字,驅民於此,則民何能措手足?當該湖南道臣,從重推考,當該守令,令該府處之,其令吾民,能措手足。上曰,噫,舜之命契,猶曰五品不遜,以予否德,四十餘年臨御,敎化不能宣。徒流案中,傷倫敗俗者,十之過半,此正耳不可聞·口不可言者也。以顔子非禮勿聽之義,誠不欲聞於疏決之時,雖不可不聞,亦難忍也。其他不過一時杖治者,一時刑推者,一遍皆徒流,曾已下敎。噫,不孝之目,何等重也,而無他措語,呈之者尋常下語勘律,不究問而直勘,可勝駭然?此後不過杖刑者,復若是濫配,當該道臣,當重繩,聽私囑㤼官令,誤爲照律之律官,當施反坐之律。噫,此輩手段,曾已申飭,有金者律輕,無金者律重,此諺所謂熟皮大典者也。噫,莫重國法,豈可一任此輩之手乎?金吾,卽王府,而政院置律官,古則或有査啓之命,王府猶然,況外方乎?後復若此,勿論京外,爲先嚴刑一次後勘律,噫,京外赤子,豈忍付之於此輩,而籠絡闊狹乎?嚴飭中外。上曰,今番此擧,非予而然,卽追慕昔年而然也。雖無赦令,亦一赦典,於犯釀,尤不可論,酒本麴也,亦豈不禁而然?當初禁令,卽酒也。非麴也,故以麴徧配者竝放,而雖犯酒禁者,頃者一竝放釋,而旣定新令之後,王令當信。雖然,以士爲名,犯飮爲民者,此亦新定中令典也,亦無可論,臺啓編配者旣放,特敎編配者,律不可低昻,一體放送。此中或復犯禁,本定式外加刑一次事,分付該曹,其於禁錮,與律文相合者勿論,律文外特敎禁錮者,一依酒禁例律,宜劃一一竝蕩滌事,分付該曹。上曰,噫,以予否德,不能復師道之在下,心常恧焉,豈徒此也?紀綱日墜,君道亦何言?不體不俟駕之義,違君命能事之人,不過只推一時,若余敬權,官前發惡之人,其律若是之過,可謂輕重倒置矣,此等之人,其時小則嚴治,大則刑推,可也。其何至此乎?不可疏放而止。噫,彼徒流案中,其不可聞不可視者多,此亦關世道處也,而此等之類,一體混雜,名登殿陛,此亦綱紀之紊亂也。當該道臣,從重推考,後勿若是之意,申飭諸道,以嚴堂陛。上曰,余敬權,旣已下敎,而以官前發惡,爲殘驛吏,則若張釋之言,其或犯蹕,律將何至?大抵此輩之聽私囑,㤼於官令,任意操縱,或過勘者多,爲小民心常可駭者,以徒流案觀之,不無此弊,其在懲一勵百之道,不可不嚴飭,當該檢律,其令除名律學。上曰,藥房提調,持湯劑入侍。出榻敎藥房提調沈鏽,持湯劑入侍,上進御湯劑訖。上曰,少退,可也。諸臣以次退出。初更,諸臣又以次進伏訖。執義李基德曰,請還寢東呂·址淳等還配之命,更令王府,嚴鞫得情。措辭見上上曰,勿煩。又曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。又曰,請新除授持平沈翼雲,時在慶尙道陜川地,請斯速乘馹上來事,下諭。上曰,依啓。正言金尙集,請還寢鍾城府爲奴罪人天大酌處之命,依律處斷。措辭見上上曰,勿煩。李基德·金尙集所懷,顧今邦慶無前,賀儀纔擧,連日法殿,親臨疏釋,仁恩普洽,霈澤旁流,凡在臣民,孰不欽仰,而至於積年廢枳之人,遽有給牒敍用之命,此雖出於我聖上一視同慶·必欲無棄物於聖世之意,而若此不已,隄防蕩然,誠非細慮,唯願亟加三思,以盡嚴隄防之道焉。上曰,今番此擧,非予爲慶,俄者旣下敎追慕昔年而然。趙載敏·尹光纘,一則大臣提醒,一則予欲下敎者久矣,尙今遲滯,其亦嚴隄防處分時,亦已下敎,日益衰耗,今予不處分,更待何時?若此之故,大臣奏一人,予亦竝擧一人,嚴隄防三字,臺言雖是,予亦意在。上曰,臺臣所懷,甚糢糊矣。洪鳳漢曰,有欠臺體矣。基德曰,臣年衰病痼,本不合於淸朝耳目之任,而特除之下,分義所在,他不暇顧,冒沒出肅,而俄者以趙載敏·尹光纘事,有所陳達,而未及詳審,只以所懷仰奏矣,致勤聖敎之誨諭,且有大僚之非斥,臣之虧損臺體,於是乎益著,其何敢晏然仍冒於職次乎?請命遞斥臣職。上曰,噫,幾年欲諭之心,今日乃諭,旣諭之後,何心復勸,而今者下敎,其欲一以存國體,一以勵臺風也。旣自苟艱,已損臺體,勢難例批,依啓。尙集曰,臣見識昏謬,言議之地,自知不稱,而深夜特除,私分感惶,他未暇顧,冒沒登筵,俄於尹光纘·趙載敏給牒敍用之命,宜有反汗之請,而未及周思,只陳所懷,聖敎之誨諭累勤,大僚之譏斥備至,虧損臺體,愧恧殊深,其何可晏然仍冒於臺次乎?請命遞斥臣職。上曰,未及周旋,業已諭矣,一時不察,何傷之有?雖然,其欲勵臺風,不可異同,依啓。校理李宅鎭曰,前執義李基德,退出之際,墜刀筵席,致有不謹之失,請罷職。已上出擧條上曰,依爲之。上曰,明日當召見濟州漂海人,襦衣八領·糧三斗式待令,而米袋亦爲待令。出榻敎上曰,入侍中官,往來遲緩,推考。出榻敎諸臣以次退出。
上在慶熙宮。停常參,只晝講。
自昧爽至辰時,有霧氣。
尹得雨啓曰,常參·經筵,取稟。傳曰,只晝講。
傳于趙榮進曰,明日殿坐崇賢門,當九日製試取儒生時刻,辰正三刻,試官右相·弘文提學李昌壽·尹東昇·鄭尙淳·金載順·李亨逵,侍衛只入直,都承旨爲試所承旨。
傳于尹得雨曰,京畿監司,晝講同爲入侍。
洪樂純,以義禁府言啓曰,疏決單子啓下,全羅道潭陽縣李宗仁,平安道碧潼郡楸仇非堡成胤燁,江原道鐵原府姜啓周,伊川府張齊尹,義州府林正誼,羅州牧黑山島李沃·金振郁·鄭翊壽·具世溫·印時弘·白宗海,靈巖郡楸子島賓大寬·金允瑞,咸鏡道鏡城府李達文,忠淸道藍浦縣印燦起,慶尙道永川郡趙廷諤,江道原州牧棬,三陟府黃應瑞,延日縣韓師吉,甲山府李命時,洪原縣杺,明川府申鉐,延日縣金章魯,光陽縣李纘徵,京畿金浦郡尹承烈,巨濟府洪雨輔,北靑府任逅,長鬐縣李尙默,削黜罪人李夢良·金得麗,未及拿來罪人柳鎭夏等放,康津縣安相五,珍島郡朴昌彬,靈光郡法聖鎭朴景大,泰安郡吳舜煥,三水府金啓運·鄭肯來等,仍其地減等徒三年改錄,李泓·朴信熙,依例拿來後,勘處放送之意,敢啓。答曰,知道。
李在協,以義禁府言啓曰,明日親臨九日製試取時,本府都事,皆爲赴擧,武都事一員,本府入直,而建明門禁亂都事·回公都事,無以推移,假都事三員,卽令該曹依例差出,何如?傳曰,允。
乙酉九月初五日午時,上御興政堂。晝講入侍時,同知事元仁孫,特進官徐命膺,參贊官李在協,侍讀官金龜柱,檢討官李晉圭,假注書權,記事官姜彝福·安聖彬,武臣田光勳以次進伏訖。龜柱讀近思錄第二卷,自問瑩中,止不曾讀。上讀一遍訖。上下番及經筵官,各奏文義。藥房提調沈鏽,進湯劑,上進御。晉圭曰,昨日疏決,入侍兩司,宜有爭執之擧,而草草塞責,誠甚慨然矣。隄防漸至蕩然,亦甚可悶,至於尹光纘敍用之命,不可不還收矣。上曰,儒臣隄防之說,是矣,而只擧尹光纘事則非矣。修撰李晉圭,罷職,可也。龜柱曰,臣之地處有異,雖未敢參涉言議,而僚臣之議,臣亦與聞矣。僚臣旣以此被罪,臣甚惶悚矣。上曰,旣已與聞云,副校理金龜柱,亦爲遞差,可也。出擧條京畿監司李景祜,追後入侍。上曰,進前。下詢畿邑農形。景祜曰,雖異當初所料,而大體則可謂豐年矣。上曰,畿伯先退。沈鏽進湯劑,上進御。上命承旨,讀諸道狀啓訖。上曰,濟州漂海人,當臨門見之,使之待令于門外。上曰,侍衛繖扇置之,諸承旨,以時服入侍。出傳敎上曰,文廟享祀錄改補後,一件印進事。出榻敎上曰,承旨退去。諸臣以次退出。
乙酉九月初五日申時,上御興泰門。諸承旨入侍時,行都承旨趙榮進,左承旨李翼元,右承旨尹得雨,左副承旨洪樂純,同副承旨李在協,假注書任希雨·權,記事官姜彝福·安聖彬以次侍立。上具袞龍袍·翼善冠,乘轝出興泰門,降轝陞榻。上曰,濟州漂海人,使之入來。濟民八人,進伏階下。上曰,汝等何時漂風乎?濟民曰,今年二月十四日,遇風失船,閏二月二十八日,始抵福建地合浦縣矣。上曰,舟中四十日,何以忍飢乎?濟民曰,舟中雖有米斛,而火具沈水,不得生火。故生米和水以食。海水難飮,故以衣承雨,濕則吮食。上曰,自福建距北京幾里乎?濟民曰,水路甚險,不知幾里,而凡三朔十日,始抵北京矣。上曰,盤纏外,有所給乎?濟民曰,福建官人,各給銀五兩,北京各給銀一兩,故貿帽子以來,而通官徐宗賢曰,吾於朝鮮,有不忘之恩,汝輩豈可忽待乎?因各給一衣,而色黑無領矣。上曰,宣惠郞廳,使之進來。李成模進伏。上曰,漂民持來帽子,從厚給價乎?成模曰,以西關價給之矣。上曰,漂民持來,本非私貿,灣尹狀聞,亦不過守臣體例,故予意則初不然。今問該郞事之苟艱,莫此爲甚,以本色給之事,令備局分付灣尹。出傳敎上命承旨,誦諭傳敎中辭意於漂民,因下敎曰,汝等萬里漂泊,無事生還,予甚喜矣。念汝四十日飢困之狀,不勝矜惻。今以飯與饌賜給,汝等滿腹而食之。又命各給米三斗·襦衣一領,因命退去。藥房提調沈鏽進湯劑,上進御訖,還入大內。諸臣以次退出。
上在慶熙宮。停常參·經筵。
辰時,日暈。酉時,日暈。
殿座罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色口傳下敎曰,試官右相代左相,黃景源代沈鏽,李亨逵代徐命善爲之。
金致讓啓曰,大司憲李吉輔,持平任希曾呈辭,執義未差,掌令李迪輔在外,一員未差,沈翼雲在外,今日以監察茶時之意,敢啓。傳曰,知道。
尹得雨啓曰,明日·再明日國忌齋戒·正日,視事,頉稟。傳曰,知道。
傳于趙榮進曰,試官左相代領相爲之。
洪樂純以,都摠府言啓曰,今日入直內三廳武兼禁軍及軍兵等,當爲中日習射,而親臨九日製相値,不得爲之之意,敢啓。傳曰,知道。
乙酉九月初六日辰時,上御崇賢門。親臨九日製試取入侍時,試官洪啓禧·李昌壽·沈鏽·鄭尙淳·尹東昇·徐命善·李普觀,行都承旨趙榮進,左承旨李翼元,右承旨尹得雨,左副承旨洪樂純,右副承旨金致讓,同副承旨李在協,假注書任希雨·權,記事官姜彝福·安聖彬以次侍立。上具袞龍袍·翼善冠,乘轝出崇賢門,降轝升榻,世孫侍坐。上曰,試官領相代知中樞洪啓禧,金載順代李普觀爲之。出傳敎藥房副提調李翼元進湯劑,上進御。上命承旨,布諭于儒生曰,初一日頒敎,非爲稱慶也,予不欲張大,故無設科之擧,而今此九日製,賦表雙懸,各取一人者,意有在焉。儒生等,須以小庭試觀之,各盡其才,無懷抑鬱之意。因命今番則除講,御題表擬唐朝群臣謝大興文學,賦善繼善述,限申時,懸題後,上還入大內,試官以下留待。
乙酉九月初六日申時,上御景賢堂。科次入侍時,試官洪啓禧·李昌壽·沈鏽·鄭尙淳·尹東昇·徐命善·李普觀,同副承旨李在協,假注書權,記事官姜彝福·安聖彬以次進伏訖。上曰,限後所捧,亦爲塡字作軸後,收券單子入之。合六百四十五張。上曰,下敎後所捧勿施。試所承旨趙榮進入來,李在協先退,四更坼榜。上曰,表居首幼學金漢耆,賦居首進士金尙默,竝直赴殿試,表之次生員崔守忱,賦之次幼學朴亮欽,竝直赴會試。出傳敎藥房副提調李翼元,持湯劑入侍,上進御,上曰,御史待下敎來待。出榻敎上曰,今番此製,意蓋深矣。專由追慕,雖不頒赦,赦典遍行,而至於儒生,必也抑鬱,故有此擧,卽小庭試,而於文雖若此,於武必有向隅之歎。噫,于今望八,誠是料表,況今年乎?其宜體昔年愛恤武士之德意,示乙酉揄揚同慶之心,且外方柳五片三之浩多,心常慨之,因此亦有親試之意,內乘與內三淸南行人,五軍門將校,日傘事知,道路事知,付料扈衛軍官中閑良人,西北付料軍官中閑良人,蛟龍旗·標旗馬上奉持與有廳軍,禁·御兩營鄕軍中射手及三軍門勸武軍官,三明日當於建明門,柳葉箭一巡試射五中人,當直赴殿試,四中人,當直赴會試。亦是非卽日唱榜之小庭試也,試官騎判,禁御兩將,入直騎郞,入直摠郞爲之,殿座時刻,辰正三刻,侍衛入直擧行,七番禁軍中以實料者,一從御覽官案應射,雖有頉,試射前一從官案,勿爲差代,以示嚴科場之意,而禁軍與扈衛廳付料勸武軍官中,若有挾私之弊,當駭龍虎將掌務與所任軍官,當從重決棍,以此嚴飭。出傳敎上曰,承旨就坐。諸臣以次退出。
上在慶熙宮。停常參·經筵。
卯時,日有兩珥。
世祖大王忌辰齋戒。
洪樂純啓曰,大司憲李吉輔呈辭,執義未差,掌令李迪輔,持平沈翼雲在外,掌令一員未差,持平任希曾呈辭,今日以監察茶時之意,敢啓。傳曰,知道。
李翼元啓曰,應敎金魯鎭,以其親病,陳疏徑出,原疏,以國忌齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
傳于尹得雨曰,直赴人竝入侍。
傳于李翼元曰,再明日儀注置之。
李翼元啓曰,大臣·備局有司堂上豐德御史,因公幹上來守令,依下敎來待矣。傳曰,詣閤。
傳于洪樂純曰,騎曹扈衛廳·五軍門御覽試記,先爲修整以入,濟州付料者及世孫宮日傘事知·道路事知,一體書入。
李翼元啓曰,前檢閱尹塾,旣已敍用,令該曹口傳付職,仍卽牌招,何如?傳曰,允。
有政。吏批,判書朴相德牌不進,參判李溵進,參議權噵式暇,左承旨李翼元進。吏批啓曰,判書朴相德牌招不進,參議權噵式暇,小臣獨政未安,何以爲之?敢稟。傳曰,仍爲之。以李海重爲大司諫,李商芝爲執義,朴奎壽爲掌令,李奎韓爲正言,朴師海爲校理,李性源爲副校理,閔弘烈爲修撰,金龜柱爲弼善,朴師崙爲兵曹佐郞,柳雲翼爲注書,朴相德爲典醫監提調,趙明鼎爲同義禁,尹塾待敎單付。兵批,判書具允明進,參判洪麟漢病,參議朴昌潤病,參知李海重入直,左副承旨洪樂純進。副護軍李邦佐·李潤德·鄭潤濟·具鼎煥·朴時佐·朴聖浹·金應鑑·崔晟·李晟·金廷遇·閔淰·任球·鄭纘曾,副司直韓翼謩·洪樂仁·任㻐·金龜柱,副司果金尙集,副司正任希雨,僉知權廷爀·田得雨,以上單付,以宋徵啓爲都摠管,李裕遠爲內禁將,呂祉永爲五衛將,李敬懋·任嵂·金樂淳爲宣傳官,金玉成爲景福將,李最祜爲昌慶將,吳尙顯爲文兼,李廷壽爲忠淸水使,李光錫爲全羅左水虞候,辛世度爲同知。
洪樂純,以都摠府言啓曰,副摠管李柱國,以禁衛中軍軍兵等賞中日試射事,南別營今日晝仕出去,而逐日赴試,煩稟未安,除草記往來之意,敢啓。傳曰,知道。
李翼元,以內醫院言啓曰,今年冬至使行貿易唐藥材中遺儲,有不緊而有裕者,有緊要而不足者,減其有裕,授其不足,自是前例。今亦就其元數中,參酌加減,別單書入之意,敢啓。傳曰,知道。
兵曹,副司直尹光纘·趙載敏,口傳單付。
正言李永中疏曰,伏以天佑大德,寶算彌隆,節屆千秋,嵩呼萬歲。此誠宗祊億萬年無彊之休,而實往古千百世罕有之慶也。區區忭賀,曷有其極。仍伏念臣猥以聾瞽,忝叨耳目,顧名揣分,百無一似,彈冠詣臺,夫豈有意,而祇緣臣新從下邑,逖違天陛,重入脩門,祗及召命,一瞻威顔,粗伸葵忱,卽臣之願也。故不敢他顧,冒沒陳謝,適値賓啓蒙允,庭賀在前,奔走於旅造之列,出入於呼嵩之班,耿耿微忱,於是乎遂矣。其若不量己分,仍因事會,蹲冒盤礴,以招譏議,豈其理哉。且臣月前承召之時,千里鞍馬,一旬驅馳,兩脚浮腫,百體碎疼。且於賀班,重觸風寒,素患痰癖,乘時闖發,調治失宜,證情添劇,以此病狀,實無時日內供職之望。玆暴不稱之實,兼陳難强之疾。伏乞聖慈,特垂矜憐,亟賜遞改,以安微分焉。臣於乞免之章,不宜拖及他辭。而竊伏念日昨賓啓,實出臣子愛日之誠,則凡在宰班,孰敢不進,而或有當參而不參者,揆以分義,跡涉駭慢。臣謂伊日諸宰中,有實職在京無故不參人,亟施譴罷之典,可也。臣伏聞日昨親臨疏決時,有趙載敏·尹光纘給牒敍用之命云,臣雖未及得見傳敎下者,而第念兩人之負犯,俱甚不輕,當初特放,雖出於包荒之聖德,而到今全滌,可謂失刑之大者。且向來之旣敍旋寢,實循公議,則豈以時月之稍久,而復有所輕議也哉?隄坊一壞,關係非細,臣謂趙載敏·尹光纘甄收之命,亟令還寢,可也。凡疏決時兩司之必爲同參者,實出隨事論執之意,則昨日趙載敏·尹光纘特敍命下之時,入侍臺臣,固當發啓爭執,而只以草草所懷,糢糊陳達,苟且彌縫,致煩聖敎,其爲損臺體壞堤坊,大矣。臣謂不發啓兩臺臣,亦宜施譴罷之典也。答曰,省疏具悉。附陳中不參諸宰事,頃者疏決時,臺臣事依施,趙載敏·尹光纘事,當今若此,其亦嚴隄坊之意,載敏則俯循相臣之請,光纘則予亦有欲諭之意,到今觀之,可謂秤不參差。何則?若使載敏,其無帳殿之招,使光纘若非無心,吁嗟二人,豈在覆載?旣知悔悟,亦知不察,此所謂秤不參差者也。噫,旣若此,予今不諭,更待何時,不可捨者嚴隄防,其白脫者不置黯黮,卽四十年苦心也。旣下敎,復何寢也。伊日下敎,不過欲存臺體,亦非使經年爭執之意也。噫,微末小民特放之後,不踰其日,況曾經從班者乎?纔已下敎,其勿復請,亦勿辭速察職。
乙酉九月初七日巳時,上御興政堂。直赴人入侍時,直赴殿試人金漢耆·金尙默,直赴會試人崔守忱·朴亮欽,左承旨李翼元,假注書權,記事官姜彝福·安聖彬,以次進伏訖。藥房提調沈鏽,持湯劑入侍。上進御,鏽問候訖,退出。上曰,兩狀元進前,各誦所作。漢耆·尙默,進伏誦奏訖。上曰,先爲退去,之次人進前。守忱·亮欽,進伏,各誦所作後,退出。上曰,大臣·備局有司堂上,豐德御史入侍。守令中,因公幹上來者,同爲入侍。出傳敎上曰,雖値今日,曾有開政之例,政官牌招開政。出傳敎上曰,禮房承旨入侍。出傳敎尹得雨進伏,上曰,卽往光陵,奉審陵上及祭物。歸時豐壤碑閣及順康園,亦爲奉審以來,得雨承命退去。上曰,注書出去,昨日試射傳敎持入。兵房承旨,亦令入侍,洪樂純進伏。上曰,昨日傳敎中,禁軍官案外,有冒犯則龍虎將決棍之意,申飭事,添書以下。翼元先退,沈鏽進湯劑,上進御訖。命夕後更爲持入。鏽退出,上曰,承旨退去。諸臣以次退出。
乙酉九月初七日申時,上御景賢堂。大臣·備局有司堂上,豐德御史,因公幹上來守令同爲入侍時,領議政洪鳳漢,左議政金相福,右議政金致仁,戶曹判書鄭弘淳,右尹元仁孫,吏曹參判李溵,豐德御史李性源,雲山郡守李殷鼎,靈巖郡守尹勉矩,盈德縣令李明吾,左副承旨洪樂純,假注書權,記事官姜彝福·安聖彬,以次進伏訖。上曰,政官親受政批,可也。吏曹參判李溵,兵曹判書具允明進伏,親受以退。鳳漢進伏曰,上候若何?上曰,氣則一樣矣。藥房提調沈鏽進湯劑,上進御訖,鏽退出。鳳漢曰,尹塾之蒙敍,實出於廣蕩之聖意,至於舊職之循例復入,固未知如何,而當之者,亦必撕捱,毋寧從便區處矣。上曰,予意亦如此,方以爲難處矣,陞六可也。出擧條上曰,守令以次進前,下詢各邑農形後,命退出。上曰,御史讀書啓,性源進讀訖。性源曰,減疋之後,八路軍民,擧皆蒙惠,而獨豐德府司饔保,每年納六斗米於本院,而民人自納,故雜費至於四兩七戔。蓋聞當初額數,爲四十九石,而三十石則移送利川,自利川府,依騎步兵例,收捧二兩錢上納云。豐德府司饔保,亦依利川例捧錢,定邑吏上納,以舒一分民弊,何如?鳳漢曰,如是變通則可無此弊,而該院之以米易錢,果無掣礙與否,詳知,然後,始可議爲矣。上曰,旣定一疋之後,不聞則已,此甚於二疋也,其涉可駭。令備局問于廚院,消詳講確,後日登對稟處,可也。出擧條性源曰,各邑軍案代頉磨勘時,例有情債,而今此豐德府良私軍三百二十名代定者,則係是特敎釐正,各衙門磨勘例債,宜不敢擧論,出擧條嚴飭,何如?上曰,嚴飭可也。出擧條上曰,承旨讀李永中疏。樂純讀訖,鳳漢曰,尹光纘·趙載敏事,雖有敍用之命,該曹姑不敢擧行云矣。上曰,以臺章之故耶?鳳漢曰,似然矣。上曰,凡其雖下敎,臺啓爭執,則決末前,不敢擧行,卽三百年古規,而不過所懷,則令下之後,宜卽擧行,重君令之道也。擧條已行,而尙不擧行云,初欲該堂重推。其聞大臣所奏,非該堂所爲,亦有臺章,勢亦然矣。雖勿推,臺批已諭,其請亦不許。噫,莫重君命,何可一刻遲滯乎?其令該曹卽爲口傳付軍職,今日內下批。出傳敎上曰,承旨就坐。諸臣以次退出。
上在慶熙宮。停常參·經筵。
世祖大王忌辰。
尹得雨啓曰,大司憲李吉輔,持平任希曾呈辭,執義李商芝未肅拜,掌令李迪輔·朴奎壽,持平沈翼雲在外,今日以監察茶時之意,敢啓。傳曰,知道。
李翼元啓曰,明日殿座相値,視事頉稟。傳曰,知道。
李翼元啓曰,注書柳雲翼,今日不爲出肅,卽爲牌招,何如?傳曰,允。
洪樂純啓曰,事變假注書李謙彬,身病猝重,勢難察任,今姑改差,何如?傳曰,允。
以金載八,爲事變假注書。
傳于李翼元曰,童蒙敎官,率訓學入來。
李翼元啓曰,禮房承旨,奉審後入來矣。傳曰,入侍。
領中樞府事尹東度疏曰,伏以我聖上,聿迓休命,克享遐算。誕彌之月,賀儀載擧,大庭蹈舞,普切懽忭。如臣情勢病狀,豈復抗顔於周行,而幸逢慶會,不暇他顧,强起趨與於嵩呼之列,猥隨諸大臣之後,獲覲耿光於咫尺之天,私心欣幸,有倍常日。向者賓啓,諒出愛日顒祝之誠,凡在臣隣,孰敢或後於合辭之時,而顧緣蹤地之臲卼,亦値賤疾之添苦,竟不得進參,常分全虧,兢訟徒深。伏聞諫臣,乃有諸宰譴罷之請,若論其罪,臣實爲首,區區惶懍,益無所容。伏乞聖明,亟降威命,同勘臣罪,以警具僚,千萬幸甚。且如所帶兼任訓局扈衛,尤不容仍據之義,前此疏籲筵懇,實出肝隔,而未蒙恩許,恒積悶蹙,今若獲被譴何,自可刊解,而由中之辭,輒此申縷,竝望曲加矜允焉。答曰,省疏具悉。初未覺也,覽此章業已下敎,雖存國體,心則悵然。
乙酉九月初八日未時,上御景賢堂。童蒙敎官,率訓學禮房承旨奉審後,同爲入侍時,童蒙敎官鄭東淵·李沇·李敬倫·魚用霖,右承旨尹得雨,左副承旨洪樂純,假注書權,記事官姜彝福·安聖彬,以次進伏訖。得雨進前曰,臣承命出往,奉審光陵,則陵上平安,祭物無頉矣。來時奉審豐壤碑閣及順康園,則亦皆無事矣。上曰,其處農形,何如?得雨曰,收獲方張,而所經歷處,頗善成矣。藥房提調沈鏽,進湯劑,上進御訖,鏽退出。上曰,敎官各奏姓名,童蒙亦各奏姓名。上曰,此輩培養,然後將來可輔世孫,故有此擧矣。命童蒙各誦所讀講訖,命承旨書楓菊二字,令諸童各賦詩,上親考書等,講製分等,各賜紙,墨,筆有差,又賜給柿,梨訖。上曰,頃日便殿耆老講,今日又召童蒙講,一則老老,一則勸奬,設置敎官,其法美矣。不敎一童,遽然陞六,則是豈國初敎導之意哉?況勸講小學,意亦深矣。故時或此擧,大抵近者童蒙滔滔,如人暮年衰世,爲世孫深喜。噫,此輩不敎,豈非投珠於沙者乎?噫,雖衰,心則一,今日十五童,如視沖子,但顔氏,豈不云敎於嬰孩?噫,四十載臨御,未能君師之道,于今望八,爲世孫敎孩童,今日特召,比前有異,成性智長,宜先此童。何則?浮囂躁競,卽時體中最憎者,幾年申飭,其無效焉。此輩學於父兄,聞於世俗,作爲能事,於裕昆之道何,今日不拘常例,以此勉飭,亦問其心,非徒非之,甚稱愚者,至於父兄,若此其可勸諫他人,若此其勸以對者亦有,噫,此正童子之良能也。以此擴充於世孫,其可無慮,而予恐者,正若鄒聖所謂慕少艾,此輩若成童,或登進能剛者,予未必也。此心使之能守,卽其父兄也,亦敎官也。噫,能體其君勤懇之心,亦體暮年爲宗國之意,罔忽罔忽,此中有心喜者,末世之弊,其子若孫衆童成群,恐或誤入,不欲遣于敎官者多。近者不無其效,以今日觀之,世守謹愼之人,其亦令于受學也。雖然,不可無飭者,向年一敎官,能體予意,而噫婚猶勸,況敎官乎。此中其故洪相之孫外,猶有擇其師擇弟子之意,一何偏也。敎學猶然,況他乎?其中尤爲慨然者,李敬倫也。嗚呼,其祖其父,尙今不忘。況其父之向年一句奏語,伊後有麾不去之志,寬樂令終則渠不求,則非乃祖乃父之意。人不遣則其能體乃祖乃父,孰不感動而若此乎?噫,佇看昨日之命題,漢唐,何足法也。唐太宗之大興文學,高麗·交趾,其猶遣子入學,況喬木世臣,況共是予臣者乎。以此觀之,頃者宰臣之以予下敎爲過者,其不過乎?吁嗟暮年,決不爲觀瞻爲文具之事,童蒙敎官李敬倫,從重推考。魚用霖·李沇,竝推考,以示予意。出傳敎上曰,四十年苦心,雖衰,若一人君,執造化之權,雖令富者婚貧者,貴者婚賤者,猶不可違,況同是喬木世臣,共是予臣者乎?申飭幾年,尙無其效,此猶若此,況他乎?噫,娶婦必於此,擇壻必於此,猶守舊習。噫,歲久年深之後,體良祖之心者,猶可也。不然者,此各自植黨於其子孫者,是豈體其君之苦心,思乃祖之意乎。近者指腹定婚者,予雖非之,果若此者,君命雖重,信亦輕乎?子曰,人無信不立。此等之人,予不勸也。而今聞此敎,人皆曰皆然。此欺君也,孰能爲此?不若此而其猶視偏者,此心有査滓者,有此心何顔拜君。以此嚴飭。出傳敎敎官率童蒙先退,沈鏽進湯劑,上進御訖,鏽退出。上曰,承旨讀尹領府事疏。樂純讀訖,上曰,法自大官,賞自小官,卽人君治國之道。頃年以守令誤薦,大臣亦被其律,此猶若此,況大於此者乎?臺臣,雖不顧朝體而竝擧,其在國體,不當若此,今覽領府事尹東度陳章,其雖衰矣,決不苟艱彌縫。然大臣卿宰,雖此等處,亦不可混捧,先以臺臣所請之律捧傳旨,其餘昨日下敎,尙未擧行,不可無飭,當該承旨推考,其令卽爲擧行。國體雖尊,敬大臣之道,不可不顧,領府事之批答下焉。出傳敎上曰,無遣史官之敎,則司錄替傳,例也,政院知悉。出傳敎沈鏽進湯劑,上進御訖。諸臣以次退出。
上在慶熙宮。停常參·經筵。
藥房都提調洪鳳漢,提調沈鏽,副提調李翼元啓曰,雨餘稍冷,伏未審日間聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日,入侍宜矣。
中宮殿·惠嬪宮,藥房口傳問安。答曰,知道。
殿座罷後政院·玉堂藥房口傳問安。答曰,知道。
李重祜啓曰,明日常參·經筵取稟,休紙下。
李海重啓曰,憲府連日監察茶時,事甚未安。除在外外,未肅拜不爲行公人員,竝卽牌招,何如?傳曰,允。
以承傳色口傳下敎曰,宣傳官一人,發遣農圃菁田,摘奸以來,而若聽下人請囑,不善知來,則當該宣傳官,令兵曹當決棍,騎馬,分付兵曹。
李仁培,以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
事變假注書金載人在外,代以趙貞相爲事變假注書。
李仁培,以司僕寺言啓曰,兼內乘李廷壽,移拜外任矣。令該曹口傳差出,推移入直之地,何如?傳曰,允。
兵曹口傳政事,以李纘曾爲宣傳官,以鄭與曾爲兼內乘,以閔光晉·朴載文爲宣傳官。
李仁培,以扈衛廳言啓曰,二廳大將領府事尹東度,今有罷職之命矣。其所帶軍官,當有區處之道,何以爲之?敢稟。傳曰,一廳大將兼察。
李重祜,以奉常寺言啓曰,東籍親耕田所種稻打作,則所出爲二石,皮粘粟打作,則所出爲一石,皮唐黍打作,則所出爲一石,豆打作,則所出爲一石,太打作,則所出爲二石之意,敢啓。傳曰,知道。
領議政洪鳳漢,左議政金相福,右議政金致仁聯名箚曰,伏以卽看諫臣,以頃日趙載敏·尹光纘收敍時,政院之不爲繳還,至發諸承旨罷職之啓,得以蒙允。臣等於此,誠有所瞿然不自安者,臣等於彼兩人事,或因言端而提陳,或承下詢而仰對,非不知其所坐之不輕,而伊日筵奏,實出於仰體聖上曠蕩之德意而已。然十年罪廢,一朝甄敍,揆以刑政,殆無漸焉,則執法之地,以隄防爲言者,可見公議之甚嚴,而承宣,旣因此竝罷,則臣等之初不審愼者,尤何可辭其罪乎?纔於筵席,略陳當引之義,而若論其失,均切自訟之忱,玆入文字,齊聲仰籲。伏乞聖慈,亟除威罰,以重臺議,以安私分焉。答曰,省箚具悉卿等之懇,噫,先陳趙載敏,次敎尹光纘,意皆由於疏滯,其若不此,此二人,何時有此擧,亦豈功化之意哉?卿等協贊,其得相體,予之處分,亦暮年苦心,諫臣今日之擧,不過臺體之卽然,於卿等何有?卿等體予此意,安心勿辭,其卽視事焉。仍傳曰,遣史官傳諭。
以承傳色口傳下敎曰,訓將龍虎將,只率標下軍隨駕,訓將爲試官,入慕華館後,令中軍代領,訓將以試官入侍事,分付都監,回駕時,自慕華館,至京營橋捧上言,只捧四件事,分付。
乙酉九月初九日辰時,上御建明門。親臨試射入侍時,行都承旨洪麟漢,左承旨趙重晦,右承旨李重祜,左副承旨李仁培,右副承旨李海重,同副承旨洪樂命,記事官柳雲翼,假注書權,記事官洪彬·安聖彬隨駕,上具翼善冠·袞龍袍,乘轝出崇賢門,詣建明門內,降轝升榻,試官御營大將金漢耉,兵曹判書具允明,禁衛大將李潤成,兵曹佐郞丁志遠,都摠經歷沈命希,都摠都事金光運,以次進伏訖。藥房都提調洪鳳漢進伏曰,雨餘稍冷,臨門殿坐,聖候若何?上曰,一樣矣。鳳漢曰,賓啓不參諸宰現告中,尹勉敎以篤老實病之人,亦未免混入云,似當區別矣。上曰,拔之可也。出擧條上曰,以次呼名試射。上曰,詣臺臺臣入侍,持平任希曾,正言李永中入侍,希曾啓曰,請還寢東呂·址淳等還配之命,更令王府,嚴鞫得情。措辭見上上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。又啓曰,趙載敏·尹光纘,當初所坐不輕,關係亦重,日昨甄收之命,雖出於曠蕩之典,積年廢枳,今遽全滌,隄防不嚴,物情愈激。請還寢趙載敏·尹光纘給牒敍用之命。上曰,旣皆白脫,而尙未給牒,一則嚴隄防,一則顧衆議,頃者旣已下敎,噫,彼二人,今不蕩滌,更待何時。今者此啓,雖得臺體,此非相持者,亟停勿煩。又啓曰,新除授掌令朴奎壽,時在忠淸道公州地,請斯速乘馹上來事下諭。上曰,依啓。永中啓曰,請還寢鍾城府爲奴罪人天大酌處之命,依律處斷。措辭見上上曰,勿煩。又啓曰,趙載敏·尹光纘,敍用命下之後,職在喉舌,宜有收還之請,而伈伈泄泄,多日無聞,出納之義,恐不當如是,所係非細,有關後弊,不可以事過而置之,請不覆逆,承旨竝命罷職。上曰,其非泯默,比諸向時,予則尙矣。今者臺啓,可謂得體,依啓。又啓曰,新除授正言李奎緯,時在京畿高陽地,請斯速乘馹上來事下諭。上曰,依啓。出擧條上曰,今者臺啓得體,其將允可,莫重殿座,承旨不備,南所衛將,假承旨差下,爲先入侍。出傳敎諸承旨竝退出,南所衛將鄭㫻入侍。上曰,參判洪麟漢,承旨除授,牌招先入侍後謝恩,兩院副提調例兼。出傳敎㫻退去,麟漢入侍。上曰,承旨有闕,代參議李重祜·趙重晦·洪樂命,大司諫李海重,行副司直李仁培除授,竝牌招先入侍後謝恩,房順房。出傳敎鳳漢曰,臺臣旣斥喉院,臣等亦涉不安,請退去,因先退出。上曰,副摠管宋徵啓,兵曹參議朴昌潤許遞,副摠管代西溪君熠除授。出傳敎上曰,侍衛不備,右尹元仁孫,兵曹參判行副司直尹東昇,參議前承旨金應淳,參知除授,卽爲牌招察任。出傳敎上曰,農圃摘奸宣傳官入侍。出榻敎梁塤入侍。塤曰,非徒目見,問于圃民,則今年菁田,未免大歉矣。上曰,所奏中,不無挾私之意,宣傳官梁塤汰去。出傳敎麟漢曰,注書雖已遞職,必爲面看交代,自是院例。況如今日殿座之時,尤不可不來待,而事變假注書李謙彬,昨日遞職云。而新除注書,方在外,則李謙彬之不爲仕進,誠極未安。院中之亦不使之來待,殊甚慨然,以此之故,如此有事之時,致有擧行之窘速,當該注書,宜有警責,而請推之外,無他可施之罰,敢此仰達矣。上曰,禁推可也。出擧條擧子射畢。上曰,欲取簡略,雖以五中下敎,若無則意欲闊狹,近千人中,果無一人入格,三中居首者,亦不過若干人。噫,今者此擧,意實追慕,豈可設場而闕榜,三中人,特爲賜第,會試今無可論,餘皆勿論。出傳敎上曰,今日此擧,意非偶然,其中鄕軍直赴,深用欣慰。噫,鄕軍除初試赴科,前豈有哉?其數亦不多,二中人,兒馬貼一匹賜給,一中人,令本營角弓一張賜給。出傳敎上曰,三廳勸武軍官設置,意蓋勸奬,而其科設行,今已十年,豈勸奬之意哉?明日慕華館親臨設場,試官三廳大將校理李性源,都摠經歷高信謙,宣傳官任屹,侍衛仍。三嚴,辰正三刻單嚴,步軍三哨,以三營外營入直擧行。訓將都領挾輦軍八十名,以內入直軍擧行。前排五雙,以駕轎擧行。副駕轎置之,設布帳置之,侍衛外只佩劍,禁軍馬軍,只內外入直擧行。扈衛廳爲將,留營留陣置之,道由敦義門,以此分付。出傳敎上曰,明日出宮,以崇賢門爲之。出榻敎上曰,明日動駕,世孫祗迎置之。出傳敎上曰,宣傳官李元萬·李益臣汰去。出榻敎上還入大內,諸臣以此退出。
上在慶熙宮。停常參·經筵。
大駕,慕華館入幕次後,王世孫遣宮官問安。答曰,知道。
大駕還宮後,政院·玉堂·藥房·朝廷二品以上口傳問安。答曰,知道。
王世孫祗迎後,政院·玉堂口傳問安。答曰,知道。
李重祜啓曰,明日常參·經筵取稟,休紙下。
以守宮假承旨望,傳于洪麟漢曰,首擬爲之。
乙酉九月初十日辰時,上詣慕華館。親臨三廳勸武軍官試射入侍時,行都承旨洪麟漢,左承旨趙重晦,右承旨李重祜,左副承旨李仁培,右副承旨李海重,同副承旨洪樂命,記事官柳雲翼,假注書權,記事官姜彝福·安聖彬隨駕,上具戎服,乘轝出崇賢門駐轝,藥房都提調洪鳳漢,提調沈鏽進伏曰,上候若何?上曰,一樣矣。鳳漢進湯劑,上進伏訖。降轝乘馬,詣慕華館入幕次後,試官御營大將金漢耉,訓鍊大將具善復,禁衛大將李潤成,校理李性源,都摠經歷高信謙,宣傳官任屹,以次進伏訖。上曰,回駕時,世孫興化門外祗迎,而挾轝軍二十名,以內入直擧行事。出榻敎上曰,城外動駕,春坊問安官,當着戎服而不着,文學尹養厚推考。出擧條兵曹判書具允明曰,本曹郞廳朴師崙,禁喧劃出矣,謂有身病,不爲入來,聞其病狀,果不輕云。雖與無端不入來有異,其在事體,不可無飭,本曹佐郞朴師崙,汰去,何如?上曰,依爲之。出擧條上曰,以次呼名試射,監的官具八柱及差備官,以弄奸事決棍汰去。上曰,監察李宗漢,前後所爲,擧職可尙,特爲右職調用。出傳敎藥房都提調洪鳳漢,提調沈鏽進湯劑,上進御。上曰,今日此科,十年來暮年勸奬之意,宜令盡其才,今已日暮,騎芻,明日當試取後,仍爲頒賞,其令早食後待令,時刻,亦早食後隨時下敎,隨駕軍,皆令先食。出傳敎上曰,明日動駕,依今日例擧行。出榻敎上曰,上言,畢試後捧焉。出傳敎鳳漢·鏽進湯劑,上進御訖,上命罷錚三吹後,上乘馬回駕,至崇賢門外,下馬乘轝。上曰,明日世孫隨駕,而同牌擧行。出傳敎上曰,在外騎堂許遞,其代行副司直金華鎭除授,而金應淳之一向在外,其涉過矣。禮曹參議除授,其令卽爲上來。出傳敎上還入大內,諸臣以次退出。
上在慶熙宮。停常參·經筵。
慕華館擧動翌日大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
大駕還宮後,政院·玉堂·藥房·朝廷二品以上口傳問安。答曰,知道。
世孫宮,政院·玉堂口傳問安。答曰,知道。
洪麟漢啓曰,明日常參·經筵,取稟。傳曰,停。
傳于李海重曰,今番頒敎時,金奉朝賀,欲見之而未果矣,當從容見之。明日晝講,同爲入侍事,使預備翰林,待開門傳諭。
以備忘記,傳于李海重曰,前領府事尹東度敍用,前承旨趙榮進·李翼元·尹得雨·洪樂純·金致讓·李在協,前修撰李晉圭,前執義李基德,前正言金尙集,竝敍用。
傳于李海重曰,大臣置處政事,明日當爲之,政官,待開門牌招。
李重祜,以侍講院言啓曰,王世孫隨駕時,宮官不可不備員,新除授弼善金龜柱,卽爲牌招,以爲進參之地,何如?傳曰,允。
李仁培啓曰,明日次對,兩司無進參之員,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
乙酉九月十一日辰時,上詣慕華館。親臨三廳勸武軍官試射入侍時,行都承旨洪麟漢,左承旨趙重晦,右承旨李重祜,左副承旨李仁培,右副承旨李海重,同副承旨洪樂命,記事官柳雲翼,假注書權,記事官姜彝福·安聖彬隨駕,上具戎服,乘轝出崇賢門駐轝,藥房都提調洪鳳漢,提調沈鏽進伏曰,連日動駕,上候若何?上曰,一樣矣。鳳漢進湯劑,上進御訖,降轝乘馬。世孫隨駕。上詣慕華館,試官御營大將金漢耉,訓鍊大將具善復,禁衛大將李潤成,校理李性源,都摠經歷高信謙,宣傳官任屹,以次進伏訖。上曰,擧子呼名試射,鳳漢·鏽進湯劑,上進御。上以感皇恩爲題,御製四言四句,御筆書下。世孫賡韻,親書以進。上命入侍諸臣賡進,諸臣次第製進。試射畢,昨日六兩三矢入格人及今日騎芻三中人,竝命直赴殿試,其餘頒賞有差。上曰,明日只晝講,兼行次對。出傳敎鳳漢·鏽進湯劑,上進御訖,命罷錚。回駕至崇賢門外,下馬乘轝。上曰,領議政入侍。駕前下敎鳳漢進伏,上曰,勸武試才,今雖行矣,三廳試才,其行已久。一廳大將,旣已親承下敎,卽爲擧行事,分付扈衛廳。出傳敎上曰,扈衛廳試射,旣命下,大將宜備,左相爲扈衛大將。出傳敎上還入大內,諸臣以次退出。
上在慶熙宮。停常參,只晝夕講。
藥房都提調洪鳳漢,提調沈鏽,副提調李重祜啓曰,連日親臨試射於郊外,伏未審此時,聖體調攝,若何?寢睡·水刺之節,亦何如?世孫陪扈之餘,氣候,何如?臣等不任區區伏慮,敢來問安。答曰,知道。氣則一樣,世孫氣亦一樣矣。
慕華館擧動翌日大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
李重祜啓曰,明日誕日,視事頉稟。傳曰,知道。
李仁培,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
有政。吏曹判書朴相德,參判李溵,參議權噵進,行都承旨洪麟漢進。吏批啓曰,前領府事尹東度,敍用事命下矣。當爲置處,而本曹,無相當窠,依例送西之意,敢啓。傳曰,知道。以李基敬爲大司諫,邊得讓爲執義,申思運爲獻納,尹東度爲司饔都提調·社稷都提調·訓鍊都監都提調,金善行爲戶曹參判,徐命膺爲右尹,鄭尙淳爲戶曹參議,李宜老爲刑曹參議,宋志淵爲兵曹佐郞,閔弘烈爲中學敎授,金魯鎭爲南學敎授,李德鳳爲陽智縣監,趙瑗爲弘陵參奉,沈錡爲礪山府使,李爲南陽府使。兵批啓曰,景福宮衛將姜尙台,昌德宮衛將宋奎徵,病難供職,兼司僕將李漢泰,素患風痺之證,輒復發作,時月之內,萬無供職之望,俱爲呈狀乞遞,輪番之職,領軍之任,不可等待其差復,竝今姑改差,何如?傳曰,允。副護軍田光國·李裕遠·白東俊·柳鎭說·申晛,副司直趙榮進·尹得雨·李翼元·洪樂純·金致讓·李在協·朴昌潤·徐命天,副司果吳尙顯·尹塾,領府事尹東度,同知金玉成,僉知李最祜,竝單付。
李仁培,以兵曹言啓曰,依下敎,龍虎營吹打手等處,木綿施賞之意,敢啓。傳曰,知道。
以正言李奎緯牌不進罷職傳旨,傳于李海重曰,只推。
乙酉九月十二日午時,上御景賢堂晝講。大臣·備局堂上引見,奉朝賀箋文陪進,守令同爲入侍時,特進官黃仁儉,同知事鄭弘淳,參贊官李仁培,侍讀官金魯鎭,檢討官李在簡,假注書權,記事官姜彝福·安聖彬,武臣田得雨,事變假注書趙貞相,奉朝賀金尙魯,領議政洪鳳漢,左議政金相福,右議政金致仁,行知中樞府事洪啓禧,判敦寧府事洪象漢,行司直尹汲,行禮曹判書金陽澤,右參贊李益輔,行司直李昌壽,兵曹判書具允明,江華留守金尙翼,行副司直金尙喆,吏曹判書朴相德,行副司直趙明鼎,行副護軍鄭汝稷·具善復,行副司直金善行,開城留守金器大,行副護軍李潤成,左尹徐命臣,兵曹參判元仁孫,吏曹參判李溵,刑曹參判趙曮,大司憲李吉輔,正言李永中,金川郡守具世勣,永同縣監任琨,洪原縣監安擎國,楊口縣監李養和,鳳山郡守李應爀以次進伏訖。上命進講,魯鎭讀近思錄第二卷,自凡看文字,止莫如語孟。上讀一遍,魯鎭·在簡,各奏文義訖,尙魯·鳳漢·相福·致仁進伏曰,連日動駕之餘,聖候若何?上曰,頃日耆老講,見諸老臣,則氣力之衰耗者甚多,予則日日法講,猶且爲之,領相,常以予爲不老,而予亦自怪矣。尙魯曰,臣賤疾已痼,近日則各別調理,必欲於明日進見矣,今承入侍之命,一倍惶感矣。上曰,今日相見足矣,何必明日也。尙魯曰,今日·明日,自別矣。鳳漢以下諸臣,一時進伏,請許明日進見,俾伸微忱。上曰,大臣諸臣之必欲見予於明日意,豈不知?況亦不過進見,亦何苦辭,而吁嗟苦心在焉。今日召金奉朝賀,不言中意在。今又齊請,一向拒之,非交泰之意。大抵自癸未元朝與誕日,必欲見予意,豈他?七十古來稀昔人云,況人君乎?此正諸臣惜懼之意,故其雖勉許,一年二年,今作應行之事,曾已云一心,其猶爲有所據之君,無前例之事,亦云所據乎?故昨年則召見誕生之處,讀蓼莪篇,意蓋此也,初則猶可,況再乎?千秋之稱,漢以後·唐中葉以前所無者也。昔張九齡,不進寶鑑,唯進金鑑錄,心常尙矣。衆意雖難遏,予當爲有所據之君,隆冬盛暑,其猶不輟,雖大典所載者,望八重逢,誠是料表。吁嗟暮年,效張九齡之意,脫常格勉後昆,明日當先行朝講,次見諸臣時刻,依例擧行,噫,此亦暮年自强之一道也。出傳敎尙魯先退。鳳漢曰,豐德御史李性源,以豐德之司饔院保人所納米,依利川例納錢事陳達,有備局稟處之命矣。詳問該院事勢,則其雖納錢,少無妨礙云,自今年爲始,以錢上納事,定式分付,以除民弊,何如?上曰,依爲之。出擧條鳳漢及藥房提調沈鏽進湯劑,上進御訖,鏽退出。鳳漢曰,誕日前後日臺啓有所如何,俄者閤外,取考大典,已有相確,而猶未決定矣。上曰,曾聞喉院一人,於誕辰問曰,今已過午,入公事乎?此則不然,而於其日,則體例固然,而續典纂輯時,聞而忘却,今聞前後一日,皆不坐云,此則過矣。噫,暮年其欲自强,不拘例而其日開講,況前後乎?亦非原典所載者,此後前後日,則循例擧行事,分付。出傳敎上曰,臺臣進前。吉輔啓曰,請還寢東呂·址淳等還配之命,更令王府嚴鞫得情。措辭見上上曰,勿煩。又啓曰,請還寢定配罪人者斤萬酌處之命,更令王府嚴鞫得情,快伸王章。措辭見上上曰,勿煩。又啓曰,請還寢趙載敏·尹光纘給牒敍用之命。措辭見上上曰,業已諭,亟停勿煩。永中啓曰,請還寢鍾城府爲奴罪人天大酌處之命,依律處斷。措辭見上上曰,勿煩。陽澤曰,疏決時,前虞候朴信熙所坐,以詐不以實,私律勘處放送。前水使李泓,亦與朴信熙,一例勘律事,旣承下敎,所當依此擧行,而取考律文,則詐不以實,私律杖一百徒三年,旣定徒配,則放送一節,有所礙掣,何以爲之乎?敢稟。上曰,放送二字,去之可也。出擧條上曰,明日朝講,諸承旨入侍。出榻敎上曰,夕講爲之。出榻敎上曰,今日政新除守令,卽爲肅謝,夕講入侍。出榻敎上曰,守令以次進前,下詢各邑農形後,命退去。上曰,承旨就坐。諸臣以次退出。
乙酉九月十二日申時。上御興政堂。夕講。守令同爲入侍時,特進官黃仁儉,同知事鄭弘淳,參贊官李海重,侍讀官金魯鎭,檢討官李在簡,假注書權,記事官姜彝福·安聖彬,礪山府使沈錡,陽智縣監李德鳳,南陽府使李以次進伏訖,上命進講,魯鎭讀近思錄第二卷,自學者先須讀論孟,止聖人之意見矣。上讀一遍,諸臣各奏文義訖。上曰,講官先退。守令進前,錡等以次進伏。上曰,汝等須體一邑多少民人專付之意,善爲撫字。仍命承旨讀別諭後,以次退出。上曰,春坊上下番入侍。出榻敎弼善金龜柱,說書洪九瑞入侍。上曰,世孫讀何書?九瑞曰,讀詩傳矣。上曰,方讀幾卷,而一日讀幾章乎?九瑞曰,再昨畢讀第六卷,而一日課讀二章矣。上曰,頃見童蒙,有六篇突誦者,近來童蒙,大抵夙成,而世孫,視其年而觀其文,則亦夙成矣。六義大旨,亦讀之乎?九瑞曰,竝與徧題而俱讀之矣。上下詢于龜柱曰,汝則何時侍讀乎?龜柱曰,讀中庸及書傳時矣。上曰,先爲退去。上曰,坐直承旨入侍。出榻敎李仁培入侍,上命讀上言,仁培·海重次第讀訖。上曰,今番上言啓下者,勿抄違格,下各該司。居猥者拔去其中二丈,以四件事旣已下敎,則非四件而違令猥呈,已涉可駭,而以嶺南之人,其雖飛來,其何及時上言,曾已下敎,此京中人受囑代呈可知。當身雖存,以猥濫律處之。其若代呈,其令該曹勿爲徵贖,從重料治。朱得範則此等猥濫上言,與他人有異,而其敢猥濫呈焉。令該曹一體嚴處。出傳敎上曰,當該承傳色中官吳命來,猥濫上言,聞知不禁,其宜飭本,從重推考。出傳敎藥房提調沈鏽,持湯劑入侍,上進御訖。命皆退去,諸臣以次退出。
上在慶興宮。停常參,只朝講。
大殿誕日大殿,政院·玉堂·朝廷,二品以上·六曹堂上·奉朝賀·大司憲單子問安。答曰,知道。
中宮殿·惠嬪宮·世孫宮·嬪宮,政院·玉堂口傳問安。答曰,知道。
李重祜啓曰,明日常參·經筵,取稟。傳曰,只晝講。
傳于洪樂命曰,明日,只晝講,次對,進定兼行。
洪樂命啓曰,明日次對,兩司無進參之員,兩司除在外外,未肅拜不爲行公人員,竝待開門牌招,以爲推移入侍之地,何如?傳曰,允。
乙酉九月十三日辰時,上御景賢堂朝講。諸承旨同爲入侍時,領事洪鳳漢,特進官李昌誼,知事金尙喆,特進官金善行,大司憲李吉輔,參贊官洪樂命,侍讀官洪秀輔·檢討官徐命善,正言李永中,記事官柳雲翼·洪彬·安聖彬,行都承旨洪麟漢,左承旨趙重晦,右承旨李重祜,左副承旨李仁培,右副承旨李海重,以次進伏訖。上親講近思錄,自學者,至意見矣。上番儒臣進講。上復親講,自讀論語,至歸于正也。仍命奏文義。秀輔曰,此篇專論讀書法,別無義理之可以敷陳。而第念帝王讀書,與韋布有異,必體驗於身心,施措於政敎,不但致意於章句訓詁之間也。且伏見昨日傳敎,以唐臣聖鑑錄,興感於聖心,勤勵自强之誠,溢於辭敎,臣誠欽歎。而但金鑑錄,則不過古人得失治亂已然之跡而已,若其心法所傳而體用俱備表裏交養之道,則莫過於聖賢嘉言格論也。殿下,當此誕彌之日,如欲省鑑,則不必遠求金鑑錄,而以一部近思錄,用代金鑑錄好矣。上曰,昨日興感於金鑑錄者,非他也。諸臣,以此日謂之慶事,而必欲進見,故予以無端召見,不如開法講,而見諸臣,竊附唐臣進錄之義也。今儒臣,又以近思錄代之云者,又高一層矣。所奏誠好,予當體念矣。命善繼奏文義,上曰,領事亦奏文義也。鳳漢曰,臣則以興於詩,仰奏矣。自古人君之有德而壽考,莫尙於周王,而以詩之所載者言之,詩曰,令聞不已。又曰,如日之升,如月之恒。又曰,虎拜稽首,天子萬年。詩人之感發興起於周王之德如此,況臣等,逢千一之會,又當此日,不自覺其手舞足蹈矣。上曰,周文則大德獲壽,而予則否德,予之興於詩,則蓼莪·匪風與下泉矣。仍命以次奏文義訖,上命臣雲翼,出取詩傳蓼莪篇進伏,上親讀蓼莪章畢,仍命藥房提調持湯劑入侍及大臣諸臣宗臣入侍事。出榻敎臣雲翼承命,出招藥房提調沈鏽,奉朝賀兪拓基·金尙魯,領府事尹東度,左議政金相福,右議政金致仁,領敦寧金漢耉,判府事李益炡,奉朝賀李喆輔,判府事李鼎輔,知事洪啓禧·朴致和,行副司直鄭亨復,判敦寧洪象漢,行副司直韓翼謩·尹汲,行禮曹判書金陽澤,右參贊李益輔,行副司直李昌壽·徐志修·南泰齊·兪最基,行副護軍具善行,兵曹判書具允明,工曹判書李泰和,知敦寧沈星鎭,江華留守金尙翼,漢城判尹李之億,刑曹判書黃仁儉,行副司直南泰會,戶曹判書鄭弘淳,吏曹判書朴相德,知事金始煐,行副司直趙明鼎,行副護軍具善復·沈鳳徵·趙啓泰,訓鍊都正李章吾,行副護軍鄭汝稷,同知尹勉敎,行副司直李渙·李光溥·韓德弼·黃景源,行副護軍洪若水·李觀祥,兵曹參判元仁孫,行副司直李應協,行副護軍李柱國,開城留守金器大,左尹徐命臣,行副護軍金聖遇,行副司直洪樂性,行副護軍李邦佐,行副司直尹得養·柳東茂,同知尹東暹·趙榮進,行副護軍張志恒,同敦寧韓光會,吏曹參判李溵,行司直安允行,同義禁金孝大·邊致明·李長夏,禮曹參判申暐,杞豐君兪彦國,行副司直兪彦述,右尹徐命膺,行副司直李思觀·鄭光漢,工曹參判金尙重,刑曹參判趙曮,行副護軍李邦曄,行副司直李燮元,行副護軍柳顯集·李廷喆·張志豐,行副司直韓師直·李最守,兵曹參議尹東昇,戶曹參議鄭尙淳,吏曹參議權噵,禮曹參議金應淳,刑曹參議李宜老,兵曹參知金華鎭,應敎洪述海,副應敎金魯鎭,校理李宅鎭,副校理朴師海,修撰具庠·李性源,副修撰閔弘烈·李在簡,長溪君棅,海運君槤,海溪君,密安君焍,鶴城君楡,全恩君墩,順悌君炟,咸溪君樵,齊昌君㯙,順義君烜,花平君橃,安川君烓,安豐君,光興君橏,新溪君㯖,慶興君栴,茂林君塘,靈川君懋,河南君垙,樂城君壇,銀溪君楔,安春君烿,全春君垠,原溪君,密春君焌,花溪君檔,樂林君埏,安恩君,雲南君榗,西溪君熠,花陽君榷,西淸君煋,西春君爗,雲山君楢,安昌君,行廣陵副守烻,行花原副令樺,行凝善副守爔進伏。上先爲進御湯劑訖,拓基進候曰,連日郊外動駕,而聖體安寧,不勝歡喜,而況逢今日欣忭,何如?而第賀儀未擧,下情抑鬱矣。尙魯曰,臣等逢今日,岡陵之祝益切,而不得獻賀,臣心誠悶鬱矣。上曰,如此太過矣。拓基曰,豈可謂過乎?此是萬分中一也。前年入侍,自上特許,群臣仰瞻。今年又異於前年,願使臣等,仰瞻天顔,少伸顒祝之誠,區區之望也。上曰,予顔老矣,何用見乎?雖然,卿懇如是,不得不從矣。仍命仰瞻訖。上曰,二品以上,多不能盡辨,大臣·國舅外,各擧職姓名可也。諸臣以次前奏。上曰,開留,在何處乎。器大進前曰,臣在此矣。上曰,予頃見同禁,今又見開留矣。仍歔欷,命承旨上草紙,書下一堂耆舊觸事興感八字曰,諸耆社及年七十二品人,賡進可也。耆臣以次賡進時,世孫侍坐,上顧謂世孫曰,汝雖沖子,汝祖所製,汝宜賡之。世孫卽爲製進曰,小子昵侍,且喜且感。上笑曰,氣象好矣。喜字感字,一喜一懼之意也。麟漢曰,喜感字,最好矣。仁培曰,臣獲侍世孫有年,故今日敢以區區之意,粗效勉戒矣。壬午年邸下侍坐會講之時,聖上,下詢以何以救民,邸下以移粟仰對,其時聖上,嘉悅不已,小臣之所仰覩也。邸下,雖以移粟爲易,然北民窮餓,負戴輸轉之狀,如螻蟻之戴粒,邸下何由以見如許光景乎?臣於使日本時見之,則慶尙一道穀物,半歸於倭,倭卽我國百世之讎也。前日郊外講武時,邸下侍坐見之,必以軍容爲盛,而此亦近來凋殘特甚,比向時則不可同日而語矣。臣願邸下於凡事,惕念孜孜,益珍修勉之道好矣。上曰,其言好矣。仍命諸承旨退出,命宗臣進前,棅曰,臣等生無餘日,而獲逢千一壽域之會,莫伸臣等區區之忱,下情甚抑鬱矣。況今殿下親臨,世孫侍坐,自古以來,豈有如此盛擧乎?臣等向日之參,實據經國大典每歲二度宗親府進宴之文也。自臣等之府而蒙允,則臣等,實有少須臾無死之願矣。上曰,卿等無爲不緊語,退出可也。麟漢曰,非獨宗臣之願,臣等之願亦然也。上命臣雲翼,出取宗臣箚子來。臣雲翼,還奏注書以修整日記次持去,上命取草本,使承旨讀奏。上曰,予亦見先朝時每進宴,而予則不欲使世孫見之矣。況追思丁丑·戊寅,予豈忍受宴乎?明年則雖受之,異於今年矣。棅曰,臣等生此聖世,不覩進宴,則臣等豈不冤乎?上曰,予非不念卿等,而予心有守矣。予豈爲卿等觀光,而爲予不欲爲耶?棅曰,此自宗親府擧行,異於進宴,殿下若許之,則於宗府有光矣。上曰,卿等雖欲勸予,而能遍及群臣耶?卿等何以辦出,棅曰,臣在司饔院,爲進宴,私蓄數千兩矣。麟漢曰,此則異於外朝,承史·侍臣二品而已,別無所入矣。彼宗臣至誠儲蓄,可貴矣。上曰,非不知卿等之眷眷,而予有苦心矣,卿等休矣。棅曰,殿下何爲阻臣等之至情乎?上曰,予亦知長溪之至情,而但許之則明日禮判求對,凡事依例擧行矣。卿等退出,毋困予爲。棅曰,臣等出去,甚無顔矣。臣雖不獲請,宗臣中衆口難防,又當以疏章,陳奏下情矣。仍爲退出,上命麟漢曰,俄者感字韻,使政院作帖,一件內入,一件入於世孫宮,可也。仍命退出,諸臣以次退出。
上在慶熙宮。停常參,只晝講。
初昏,流星出天中淡雲間,入東方天際,狀如拳,尾長三四尺許,色赤。
下直,天安郡守李晶煥,陽川縣監李益烍。
李重祜啓曰,明日常參·經筵,取稟。傳曰,停。
藥房都提調洪鳳漢,提調沈鏽,副提調李重祜啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣,臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
李重祜啓曰,檢閱姜彝福,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,檢閱洪彬,仍卽牌招入直,何如?傳曰,允。
傳于李重祜曰,今日崇政殿庭,當爲香祗迎,待下敎來詣,只入正時。
又傳于李重祜曰,親傳香後,當祗迎,儀注時刻置之。
趙重晦啓曰,今日香祗迎時,承旨不可不備員,而都承旨洪麟漢,病不仕進,所當牌招,而拘於廳規,不得請牌,何以爲之,敢稟。傳曰,牌招。
又啓曰,右副承旨李海重,今日不爲仕進,卽爲牌招,何如?傳曰,允。
洪麟漢,以吏曹言啓曰,今此宗廟望祭大祝,以典籍盧瑞國塡差矣。謂有身病,終不受香,事甚駭然,所當請罪,而本曹請推之外,無可施之罰,何以爲之,敢稟。傳曰,拿處。
吏曹口傳政事,以李晶煥爲天安郡守,以趙載得爲沔川郡守,以李益烍爲陽川縣監。
傳于趙重晦曰,承旨入侍。
香祗迎罷後,政院·玉堂·藥房口傳問安。答曰,知道。
李仁培,以義禁府言啓曰,時囚罪人全羅前右水虞候朴信熙,以詐不以實,私律勘處事,傳旨啓下矣。朴信熙以詐不以實,私律杖一百徒三年,告身盡行追奪施行,而杖則依受敎收贖後,黃海道信川郡元山驛徒配,依例發遣府羅將,押送配所,何如?傳曰,允。
行都承旨洪麟漢疏曰,伏以臣於日昨帳殿侍衛之班,伏承知申特除之命,卽地出牌,事會嚴急,逃遁不得,章皇趨膺。而第臣私義,竊有所不可晏然仍冒者,臣於春間待罪本院也,事多昏瞶,終至譴罰於遞任。數月之後,尙今追思,惶汗浹背,夫被推納緘,在法卽然,而徒循近規,當爲不爲,揆以朝體,罪不容赦。暫時薄罷,何以少贖。念臣無似,偏節洪造,前後踐歷,罔非踰分。區區寸忱,惟以遵守典章,少爲自效之圖,而疎泛之性,臨事易忽。襲謬之失,有違素勉,聖恩雖推於曲庇,臣心冞切於自訟,今此所叨,卽臣僨誤之地,則尤何可夤緣盤礴,重自陷於沒廉之科乎?連値有事,不敢言私,陳章自劾,亦自稽滯,臣罪至此,尤無所逃,玆入文字,仰瀆崇嚴。伏乞聖慈,亟賜鐫免,以爲不職者之戒焉。至若臣之春秋兼銜,與臣兄所帶領事,旣有法典相避,而今若獲被重勘,則自可倂解,臣未暇仰請處分,惟願聖明,竝加垂察焉。臣無任屛營祈懇之至,謹昧死以聞。批答在筵說
領府事尹東度疏曰,伏以上天垂佑,寶算彌高。誕辰載回,慶休無疆。群情歡忭,益切如岡之祝。如臣罪釁之餘,亦幸猥登文陛,獲覲耿光,私竊欣榮,寸衷自倍。念臣虧闕常禮,自速郵何。嚴譴之下,兢越靡措。席藁城外,祗自訟隕。聖度如天,曲加涵貸,曾未多日,特敍遽降。樞府新命,寵秩如舊,臣誠感激殊眷,不知攸處。昨日起居之禮,實係千一之慶會,章皇出肅,粗伸微分,而悸懍之私,彌切于中。臣雖冥迷,區區愛日之忱,豈後於人,而自來蹤地之外,適會賤疾之猝添,致阻齊籲之列,終陷廢禮之科,撫躬悚恨,無地自容。恩命復加,而情蹤愈蹙,感渥偏隆,而罪戾冞彰,顧何可以數日薄勘之已經,而遂得晏然而已乎?筵席嚴畏,不敢猥陳,震惶之情,今始冒入文字,仰首請譴。伏乞聖明,俯垂鑑諒,亟降威命,申加金珠,以警具僚,以安私分,千萬幸甚,臣無任屛營祈懇之至。答曰,省疏具悉卿懇。往事,業已諒矣。處分不過國體。卽謝入對,今又陳參,伸禮處義,於卿得宜。豈可以此,若是撕捱。卿其安心勿辭焉。仍傳曰,遣史官傳諭。
檢閱姜彝福疏曰,伏以日吉辰良,庭賀載擧,臣民慶忭,曷有其極?臣本蒙騃,百不肖似,而幸賴日月之明,無幽不燭。天地之大,無物不遂,幽明感結,闔門攢祝,生死肉骨,未足喩其厚澤。頂踵毛髮,莫不歸於洪造。中夜撫念,不覺血涕之被面也。仍伏念臣,未離襁褓,遽失所怙,只有偏母,形影相依。臣母每泣語臣曰,汝家之得有今日,莫非我聖上曲保之盛恩,於吾未死之前,若見汝出身事君,仰答隆恩之萬一,不墜故家之遺緖,則吾可以歸報汝父矣。臣雖稚昧,未嘗不聞此語而流涕也。今臣兄弟叔姪,通籍聯翩,先祖壹惠之典,又降於此際,聖上念舊之敎,屢及於前席,榮徹泉壤,光生門戶。悲喜罔措,戒懼旋切,此生此世,將何以少酬其涓埃乎。顧玆簪筆之任,實非臣夢寐之所敢到,而只爲感激恩私,章皇出肅,三朔在公,一未言私者,非敢謂才力之可强,責任之可堪。惟以竭蹶就列,奔走陳力,庶幾爲一分自效之道,終不敢以不稱之實,一瀆天聽矣。卽接家信,母病猝劇,當寒而脫着失宜,挾食而調治乖方,奄奄床笫,氣息澌綴云。臣自聞此報,方寸煎灼,按住不得,玆敢冒進短章,徑出禁門。伏乞天地父母,俯賜矜諒,亟削臣職,仍治臣罪,以便救護,以肅朝綱,千萬幸甚。答曰,省疏具悉。爾其勿辭護焉。
乙酉九月十四日辰時,上御崇政殿月臺。親傳香入侍時,行都承旨洪麟漢,左承旨趙重晦,右承旨李重祜,左副承旨李仁培,右副承旨李海重,同副承旨洪樂命,記事官崔光璧·柳雲翼,記事官洪彬·安聖彬,以次侍立。上親傳香罷後,殿坐月臺上,諸臣以次進伏。藥房都提調洪鳳漢,提調沈鏽進候。上曰,一樣矣。都提調進湯劑,上進御訖,提調退出。上命臣雲翼,出取經國大典進伏,上又命注書,出取政院故事來,光璧承命,出取進伏。上曰,禮房承旨,宗廟奉審後入侍以奏事。出榻敎上曰,左右相禮判入侍事出榻敎臣雲翼承命出招,左議政金相福,右議政金致仁,禮曹判書金陽澤進伏,上曰,誕日前後一日視事頉稟,怪異矣。不可不釐正也。領相洪鳳漢,考奏大典,上命承旨書之曰,頃者以誕日前後一日事,下敎之後,本事予意,其涉殊常,今日有思,欲爲下敎,而更考元大典續大典,更無疑晦處,此不過禁刑推也。於視事頉稟,只大殿誕日擧行,三昨下敎勿施事,政院知悉。出傳敎仍命三相臣·禮判退出,上命兵曹判書具允明,招來入直鄕軍,立月臺下,下詢年事訖,仍命退去後,命承旨讀疏章狀本,以持平任希曾,正言李永中·李奎緯牌不進罷職傳旨,傳曰,竝只推。李永中·李奎緯,更爲牌招。至姜彝福疏,上曰,彼則必如是矣。仍命書批訖,藥房提調沈鏽進湯劑,上進御訖,還入大內,諸臣以次退出。
乙酉九月十四日午時。上御景賢堂。晝講。大臣·備局堂上引見入侍時,特進官鄭汝稷,同知事趙曮,參贊官李仁培,侍讀官洪秀輔,檢討官徐命善,記事官柳雲翼·洪彬·安聖彬,武臣金光泰,事變假注書趙貞相,領議政洪鳳漢,左議政金相福,右議政金致仁,行禮曹判書金陽澤,行司直李昌壽,兵曹判書具允明,吏曹參判李溵,行副護軍李潤成,戶曹參判金善行,行副護軍具善復,吏曹判書朴相德,戶曹判書鄭弘淳,行副司直金尙喆,刑曹判書黃仁儉,執義邊得讓,正言李永中以次進伏訖。上先命奉審承旨進前,讀奏祭報府後,仍命退出。上番儒臣進講,自明道先生,至遺却末,上親講訖,命奏文義,以次陳奏訖。上命承旨進前,鳳漢進候曰,近日聖體調攝,若何?上曰,近欲自强,而身不知勞矣。仍進御湯劑,上曰,堯舜盛時,不過都兪吁咈四字,而今則備局次對,君臣但相對甚媿矣。鳳漢曰,近日頻行次對,故無可奏之事矣。上曰,近來備局,別無回公云。有一月六對之效矣。承旨草紙倍於前,而備局則用紙少矣。鳳漢曰,守禦使金陽澤,以摠戎廳添餉米,輪廻分送於守禦廳事陳請,有備局稟處之命矣。蓋此添餉米,本是兩廳分劃者,而中間全屬於摠廳,廟議有在,南漢非曰不可悶,而猶不若北漢之尤爲寒心,合之猶不成樣,分之俱無所益,今姑置之,以待北漢有裕後更議,何如?上曰,依爲之。出擧條鳳漢曰,臣等今日進宴之請,如子之於父母,以昨日宗臣之懇言之,皆出於至情,而兪音一向靳持,下情不勝鬱抑矣。上曰,何爲不緊之語乎?鳳漢曰,臣等以爲待明年,太遲矣。上曰,追憶丁丑·戊寅,予豈忍受宴乎?卿等之道理則然也。致仁曰,此則無太康之戒矣。上命承旨書之曰,天安·沔川代,口傳擧行,今日內辭朝,三守令,卽爲囚家僮催促下送。出傳敎鳳漢曰,陽川今方作窠,一體口傳,似好矣。上命承旨書之曰,陽川縣令,亦爲口傳擇擬,其令一體辭朝。出傳敎仍命吏曹判書朴相德出去擧行,上曰,今日新除守令,次對同爲入侍事。出榻敎鳳漢曰,敦寧都正李時中,本府有相避,今姑許遞,何如?上曰,依爲之。出擧條致仁曰,臣於譯院事,有仰達矣。漢學本業,有老乞大·朴通事,伍倫全備等書,而老乞大·朴通事,旣因下敎,從新校正,則伍倫全備,亦不宜異同,其中字音之與新釋有異者,令本院一體釐正,而不必更刊新板,就本院舊板中,逐字補改,何如?上曰,依爲之。出擧條致仁曰,漢學之朴通事,淸學之老乞大,方自關而開刊,而朴通事,則因傳敎,御覽二件,講試所用二十件,竝令印進,老乞大則姑未有下敎矣。朴通事講試二十件,似爲過多,減其五件。老乞大御覽二件,講試十件,一體印進之意,分付該營,何如?上曰,依爲之。出擧條致仁曰,漢學殿講時所用老乞大,例自承文院進排矣。庚辰年老乞大重刊後,以板本之置在譯院,每當殿講,輒自譯院待令,此不但事面之苟艱,亦不無中間弊端,今後則自戶曹,量定殿講所用件數,印送于承文院,使之依前進排,何如?上曰,何如也?鳳漢曰,臣在本院時,亦諳此事,此不但該院官生之有弊,雖以事體而言之,殿講時收來院官所讀之弊冊,豈不未安?所印不過十數之內外,則戶曹之費,亦甚零星,僚相所奏,誠得體矣。上曰,依爲之。出擧條致仁曰,本院有漢·淸·蒙·倭四學,各置訓長,擇人給廩,專管勸課之責,當初設施,意實非偶矣。二昨年加設祿窠減省時,淸學訓長所受司果一窠,亦入其中,而此窠,本係向化人文可尙等所食之祿,移授訓長者,則其與中間加設,名色有異,朝家釐正之意,似不指此等祿窠矣。其在任人激勸之道,恐不可仍爲減罷,俾有向隅之歎,他大臣入侍,下詢處之,何如?上曰,此豈非領相所罷乎?鳳漢曰,臣之所請罷,卽永付司果,而此則非永付之類,乃訓長之料,而兵曹,誤認混罷,不但該院勸奬之疎虞,在朝家綜核之政,亦當區而別之矣。上曰,依爲之。出擧條善復,進文殊山城吉祥牧場圖本狀,上命承旨讀奏,仍命入之,命臺臣進前,正言李永中所啓,請還寢鍾城府爲奴罪人天大酌處之命,依律處斷。措辭見上,出擧條上曰,勿煩。又所啓,新除授大司諫李基敬,時在全羅道全州地,獻納申思運,以接慰官,時在慶尙道東萊地,請竝斯速乘馹上來事下諭。上曰,依啓。一則今已準事,自當上來,勿爲下諭。出擧條執義邊得讓所啓,請還寢定配罪人者斤萬酌處之命。措辭見上上曰,勿煩。出擧條又所啓,請還寢東呂·址淳等還配之命。措辭見上上曰,勿煩。出擧條又所啓,請還寢趙載敏·尹光纘給牒敍用之命。措辭見上上曰,亟停勿煩。出擧條臺臣退出,備堂亦以次退出。上命承旨書之曰,陽智縣監李德鳳,兩司牌招,卽爲署經後若過一司,其令一體當日辭朝。出傳敎上曰,藥房提調,持湯劑入侍事。出榻敎臣雲翼,承命出招提調進伏,上進御湯劑訖,提調退出。上曰,漢學兼敎授持講冊入侍事。出榻敎臣雲翼,承命出招兼敎授金龜柱·徐命善進伏,上命讀講冊訖,上曰,兩人皆善爲之矣。龜柱·命善退出。上命承旨,讀領府事尹東度疏,命書批,至都承旨洪麟漢疏,上命承旨書之曰,一時飭勵,何敢撕捱。一章若答,人皆效此給之,此後此等之章,勿爲呼望。出傳敎上曰,坐直承旨,與新除守令入侍事。出榻敎復命臣雲翼,出分付延秋門·餘慶坊大安南谷父老及百歲老人來待,臣雲翼,承命出分付,還進伏。上曰,老人待令後,坐直承旨入侍事。出榻敎仍命小退,諸臣以次退出。
乙酉九月十四日酉時。上御景賢堂。坐直承旨·守令同爲入侍時,左承旨趙重晦,記事官柳雲翼·洪彬·安聖彬以次進伏訖。上曰,天安郡守李晶煥,陽川縣監李益烍入侍事。出榻敎臣雲翼承命出招兩守令進伏,至李晶煥,上命誦七事,誦訖。上曰,勉力爲之,晶煥先爲退出。至李益烍,上曰,此侍從也。命除七事曰,陽川雖近,必善爲也。益烍仍爲退出。上命臣雲翼,出率各坊父老及百歲老人入來。臣雲翼,承命出率入來,上命掖隷,扶百歲老人升中階,命承旨問年,仍問加資與否。承旨問而奏曰,爲嘉善云矣。上曰,百歲貴矣。特爲加資,可也。命賜饌。招其子下敎曰,老人於此則難食,汝須裹歸善饋也。命給一張油紙,上曰,其老人眼明云乎?承旨問而奏曰,不見物云矣。上曰,同副承旨入侍事。出榻敎臣雲翼,承命出招同副承旨洪樂命進伏,上命樂命問百歲老人曰,食幾合乎?樂命問而奏曰,食三合云矣。上招其子下敎曰,頃時有下敎矣。今已付料乎?對曰,蒙被天恩,已得付料矣。上仍命其子護歸後,命各坊父老,皆賜饌於殿庭前。饋訖,皆令退出。上曰,玉堂上下番,春坊上下番入侍事。出榻敎臣雲翼,承命出招,玉堂上下番洪秀輔·徐命善,春坊上下番弼善金龜柱,說書洪九瑞進伏,上命承旨書之曰,予謝詩前,有一詩,其一句曰,人生雖百歲,卽一大夢焉。噫,人雖百歲,其亦大夢中人。頃日以老老之意,召九十以上人,賜帛,其中有百歲老人,可謂稀有。伊時欲爲下敎而未果,故今日因其興懷,卽潛邸故老,賜饌時復召給饌,旣已下敎。嘉義張仲善,特爲加資。今日口傳啓下問之則食不減云,今雖加資,一張之加,豈能飽乎?訓局則陞戶外,有例付之哨,其子卽爲甄用,使其斗料,養其百歲之父。出傳敎上命臣雲翼,出考二去乙酉日記及先朝乙酉九月十三日日記,持來進伏,承旨讀奏十三日·十四日皆行講筵。上曰,予於二日皆講,而昔年其日亦晝講,異矣。十五日則停乎?承旨曰,停矣。上仍命賜饌於諸臣曰,世孫饋予,故予以饋百歲老人,又及於諸臣矣。玉堂則昔年,亦仰覩賜饌之事,而春坊則世孫僚屬,故所以命入侍也。上又命臣,考來弘文館乙酉日記,進伏,上命承旨讀奏,上曰,與政院日記,無參差矣。仍命退出,諸臣以次退出。
上在慶熙宮。停常參·經筵。
下直,沔川郡守趙載得,陽智縣監李德鳳。
李重祜啓曰,明日常參·經筵,取稟。傳曰,停。
又啓曰,大司憲李吉輔,執義邊得讓,持平任希曾呈辭,掌令朴奎壽·李迪輔,持平沈翼雲在外,今日以監察茶時之意,敢啓。傳曰,知道。
以承傳色口傳下敎曰,十一日朝參,動駕相値,故不爲矣。明日當爲之,殿坐會慶門爲之,侍衛,仍禁軍只入直擧行,宗親府·敦寧府·儀賓府·中樞府置之,百官則曾經侍從時任文臣進參,興泰門當乘轎,時刻午正三刻,單嚴爲之。
李重祜啓曰,卽者下番檢閱安聖彬,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李海重,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪麟漢啓曰,左副承旨李仁培,今日不爲仕進,卽爲牌招,何如?傳曰,允。
傳于李重祜曰,景賢堂當乘轎,承旨先拜置之,分付禮曹。
李海重,以訓鍊都監言啓曰,都監分授都城敦義門北邊頹落處,今已畢築,而女墻,仍爲始役矣。體城旣已完築,把守軍兵,依例撤罷之意,敢啓。傳曰,知道。
綾昌君橚等疏曰,伏以臣等於月前,援例陳章,亶出於區區愛日之忱,而仰體殿下謙挹之至意,不敢直擧應行之典,只請臣等之自本府進宴,而批旨猶靳快許,群情轉益抑鬱,昨者便殿賜對之時,又敢相率力請,冀蒙允可,而微忱難格,崇聽莫回,臣等於此,相顧愕眙,如有所失,實不勝憮然之至。臣等雖蒙無知識,忝居屬籍,久沐聖化,耳濡目染,莫非我聖上四紀謙光之盛,凡係張大之事,稍涉典禮之外者,何敢仰陳於殿下前哉?夫惟我宗社今日之慶,前後廷臣與臣等之所嘗言者,蓋莫能形容其萬一,而一言而蔽之曰,堯·舜無以加,漢·唐未之聞,而赫赫我朝,列聖以來,四百年再有之慶也。雖我聖上挹損之德,終不得賓是名而不之居也。苟使臣等,因心所發,而任其飾喜之道,則日奏匀天之樂,日獻南山之祝,不知其爲足焉。此非獨臣等之心爲然,上自朝廷百執事之列,下至坊曲細民,萬人而一心,萬口而一辭矣。周禮,聖人之制而有曰,司官尊楹百官供具,此言群臣之以禮供王也。七月,興王之詩而有曰,躋彼公堂,稱彼兕觥,此言小民之以誠饗君也,群臣而供王,況於臣等乎?小民而饗君,況於臣等乎?臣等之所請者,當此無前之慶,略倣周官邠風之餘意。且依國家故事,庶幾自盡於藹然不泯之天,尙未蒙允許,雖緣臣等誠意淺薄之罪,恐不能不憾於慈覆體物之天也。臣等昨旣面懇於前席,退又陳章於今日,而猶不知止者,天理難欺也。人情難掩也。伏乞聖慈,亟許允從,以副顒祝之望,千萬幸甚,臣無任屛營祈懇之至,謹昧死以聞。答曰,省疏具悉。固心已諭,卿等休請焉。
上在慶熙宮。停常參·經筵。
金應淳啓曰,明日常參·經筵,取稟。傳曰,停。
有政。吏批,判書朴相德,參判李溵進,參議權噵受由在外,同副承旨洪樂命進。
洪樂命,以吏批言啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,玉堂上下番俱空,事甚未安,今日政新除授玉堂,倂待下批牌招,以爲推移入直之地,何如?傳曰,允。又以吏批言啓曰,通禮院相禮權穎,禮曹佐郞姜彝正,俱以身病甚重,不得察任,倂今姑改差,何如?傳曰,允。
以朴起采爲執義,李世演爲持平,洪志淵·朴師崙爲正言,金龜柱爲副應敎,金載順爲校理,李亨逵爲修撰,鄭昌聖爲副修撰,洪樂仁爲禮曹參議,李昌壽爲藝文提學,寧恩君辛世慶。
兵批,判書具允明病,參判元仁孫入直進,參議尹東昇病,參知金華鎭病,同副承旨洪樂命進,以李時中·具秉勳·金光宇·洪述海·金魯鎭爲副護軍,李仁培·朴師海·李性源·洪秀輔爲副司直,具庠·李在簡·徐命善爲副司果。
乙酉九月十六日午時,上御會慶門外。朝參入侍時,行都承旨洪麟漢,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼,記注官愼基慶,記事官洪彬,以次進伏訖。諸臣先行四拜後,上曰,藥房提調,持湯劑入侍事。出榻敎臣雲翼,承命出招進伏,都提調洪鳳漢進候曰,近日,聖體調攝,何如,而寢睡·水刺之節,亦何如?上曰,一樣矣。仍進御湯劑訖,提調退出,上命承旨書之曰,吁嗟暮年,心許民國,故不憚其憊,亦不敢自逸,而噫夢想之外,已過昨歲,重逢三昨,只誦風泉·蓼莪,萬念都冷之中,況初度日又添一年,若是而然乎?心尤難抑。噫,取覽日記,去乙酉年三昨再昨,皆御講筵,故其雖述事中一事,予亦行焉,因以政院故事,旣復月三朝參,十一日以動駕頉稟,故噫今日,卽甲戌年過三日翌日,特命行焉。吁嗟,望八其君,若是自勉,大臣卿宰,其亦因予,其無休日。觀今紀綱日益墜,觀今世道日益下,卯酉之法,其亦怠焉。年少文臣,以時體爲高致,以違命爲能事。近者臺廳之門雖不長鎖,昨日詣臺,今日違牌,昨日雖在廷,今日莫知去屋下。所習,非躁競則浮囂也。國事因此泮渙,元元因此困窮,噫,旣不能正心,又何能正朝廷,亦何能正百官·正萬民乎?徒爲自勞,其無實效,徒事申飭,亦無從令,此豈風行草偃之化乎?子謂季康子曰,子不欲,雖賞之,不竊。噫,聖人豈欺我哉?此予所以居常自恧者,今日朝參,只命文宰侍從臣進參者,意蓋深焉。今予以二字勉飭臣工,卽惜懼也。君親雖曰不同,忠孝本無二致。爲其子弟,衰老父兄,日不敢怠,而其子弟,惰其四肢,不顧其親,孝乎否乎?噫,今日雖若此,他日必有悔,後雖百悔,何及之有哉?呼寫及此,非爲予也,爲諸臣不覺慨焉。習俗難以諭悟,時體法令難治,今者此敎,亦知文具,而暮年自强,不獲已諭,令知申宣諭于咸造之庭,吁嗟諸臣,咸聽此諭。出傳敎仍命麟漢宣諭曰,予命此知申而宣諭者,非徒以一院之長也,此知申則不爲時體也。宣諭訖,上曰,近來武臣,亦懈弛矣,登科後不復射,十巡一番,以爲幸矣。仍命承旨書之曰,武臣堂上朔試射,再明日當親臨建明門,試官騎判·訓將·禁將,入直騎郞·摠郞爲之。旣飭文臣,何不飭武臣乎?大抵士夫·武弁,一番登科,又經營將,莫知射場之何在,今番試射,意亦在焉。若無分者,當決棍懲勵,以此預爲申飭。出傳敎上曰,藥房提調,持湯劑入侍事。出榻敎臣雲翼,承命出招進伏,上進御湯劑訖,仍命大臣·三司入侍,領議政洪鳳漢,左議政金相福,右議政金致仁,應敎洪述海,副應敎金魯鎭,校理朴師海,副校理洪秀輔·李性源,修撰李在簡·具庠,副修撰徐命善,執義邊得讓,持平任希曾,正言李永中,以次進伏,上曰,今日兩司,無官師相規,則當爲處分矣。朝參大會也,而若只謄傳故紙,則將焉用哉?所以先諭也。執義邊得讓,持平任希曾所啓,請還寢東呂·址淳等還配之命。措辭見上上曰,勿煩。出擧條又所啓,請還寢定配罪人者斤萬酌處之命。措辭見上上曰,勿煩。出擧條又所啓,請還寢趙載敏·尹光纘給牒敍用之命。措辭見上。上曰,亟停勿煩。出擧條得讓所懷,臣有區區所懷,敢此仰達矣。今殿下寶齡望八,臨御且踰四十年,我聖祖聖考之鴻休盛烈,殿下,實兼有而光紹之矣。臣且伏見今番邦慶,東宮邸下,率百官躬行縟儀,殿下嘉悅之心,臣民愛戴之誠,當如何哉。殿下平日身敎之方,固已至矣。而向來親臨試射時,特命隨駕,亦出於隨處輒誨之盛意,則此後凡有大朝會,或令侍坐,以爲隨事觀法之規,豈不休哉。況此隆盛之會,其所以光先之道,裕後之謨,尤宜加勉,凡於言動政令之間,毋或小忽,朝夕存警,則經所謂監先無愆,啓後罔缺者,兩得而竝行,祈永之本,亦不外是,幸聖上深留意焉。上曰,當體念矣。出擧條希曾所懷,朝會,大朝會也。而況特敎之下,班行稀疏,今日應參不參之人,不可無警飭之道矣。上曰,置之。正言李永中所啓,請還寢鍾城府爲奴罪人天大酌處之命。措辭見上上曰,勿煩。出擧條又所啓,臣連登經筵之末,親覩討論之盛,今進大造之列,獲聞宣諭之音,臣實仰聖上暮年自强之盛意。而第於宣諭中,以臺臣之違牌,縷縷爲敎,臣亦違牌臺臣中人,揆以分義,有難仍冒,請命遞斥臣職。上曰,依啓。出擧條上命承旨書之曰,今日下敎之後,昨日詣臺,今日違牌,在庭文臣皆然,職在兩司者,先傳啓後引嫌,體例當然。況其若謄傳故紙,當爲處分下敎,則憲臣,以草草一啓彌縫,當嫌不嫌,諫臣先啓後嫌,雖得其體,謄傳舊啓之外,無一官師相規,其涉駭然,竝罷職,若此而職在三司,亦不相規,可謂不擧職,一竝遞差。出傳敎又命承旨書之曰,今日不參堂三品及堂下侍從人,勿論實職軍銜,年七十外,一竝罷職。出傳敎又命承旨書之曰,今日朝參,意蓋在矣,則其於所懷,大抵人皆媕婀,於今日獨何開也,而其於卿宰,無一人以職掌以陳者,況宣諭之後,亦無一人。噫,望八其君,猶不憚其勞,吁嗟,庭臣恬然結舌於實職兼帶,其無一辭,其果昇平而然乎?事之寒心,莫此爲甚。在庭二品中實職人,竝越俸一等,只兼帶人,竝從重推考。出傳敎上曰,國初乙酉,必有可考之事矣。命承旨書之曰,春秋館堂郞,進往江華,復都漢陽月日考來。出傳敎命洪彬曰,汝須詳細考來也。又下敎曰,禁·御兩營中旬試射後,親臨頒賞事。出榻敎禮曹判書金陽澤進伏曰,麗陵摘奸郞來到,而陵寢至近處,多有犯葬云,事甚駭然矣。上曰,寒心矣。命臣雲翼,出招摘奸郞朴重慶進伏,上命承旨,讀奏麗陵摘奸書啓,上曰,考來謄錄,可也。陽澤出去,持奏謄錄,上命承旨書之曰,噫,自古有歷代帝王廟,意蓋尊昔。噫,前朝於我朝,可爲尊敬者,故式年禮官奉審,意蓋此也。噫,徒有名無實,以今番書啓觀之,可知其莎草有頉處,令該府該郡躬詣,卽爲修補狀聞後,更遣禮郞奉審,其犯葬處,初旣嚴飭,豈有此弊?今後另加嚴飭,俾無此弊。莎草有頉處,這這修補,而禮郞式年奉審時,若有執頉,當該地方官,令該房處之,以制書有違私律施行。噫,今年,卽復都漢陽之年,若不嚴飭,何拜獻陵?吁嗟其臣,其始祖,亦非前朝之臣乎?可謂忘本之甚也。出傳敎仍命摘奸郞退出。陽澤曰,南漢習操隔日,罷操後,未參操各邑牙兵,當依稟定節目,卽行巡點之事,而頃日大臣,以各道營將巡點停止事,陳請矣。京畿監司李景祜,以此疑慮,不卽知委各邑,似未詳本事之致,大臣之請停各道巡點,卽指營將束伍點考。臣營之欲行巡點,卽指牙兵點考,且是未參習操之軍,則事體各異,不當持疑,而一經筵稟後,可以擧行,故敢此仰達矣。上曰,何如耶?鳳漢曰,三南已經操之束伍,不必更點,故雖許停止,守廳未參操之牙兵,別爲巡點,事理當然,不當因彼援此矣。上曰,依初分付爲之。出擧條麟漢曰,朝參,大朝會。而職在三司,或有不參者,未知其疾病情勢之如何,而事體則未安。大司憲李吉輔,校理李宅鎭,推考警責,儒臣則牌招入直,何如?上曰,依爲之。麟漢曰,李宅鎭,雖承牌入直,番次不備,今方多窠,政官卽爲牌招,開政差出,何如?上曰,依爲之。出擧條上曰,校理李宅鎭推考,牌招入直事。出榻敎又曰,政官卽爲牌招,玉堂闕員差出事。出榻敎兵曹判書具允明曰,都摠管李之億,脚病近益添劇,侍衛極艱辛,今姑許遞,何如?上曰,依爲之。出擧條上曰,摠管李之億許遞事。出榻敎上曰,藥房提調,持湯劑入侍事。出榻敎臣雲翼承命出招,藥房提調進伏,上進御湯劑後,仍爲禮畢。上還入大內時,更命駐乘轎,召貢市人,下詢弊瘼,皆分付退出,上命承旨書之曰,申牌太早,故命中官,看審日影,則中官到,纔及申初云,此等任意操縱,心嘗駭之,當該奏時官,令攸司從重科治。出傳敎仍爲禮畢。上還入大內,諸臣以次退出。
上在慶熙宮。停常參·經筵。
夜自一更至四更,有霧氣。
下直,南陽府使李樀,城津僉使金梓。
洪樂命啓曰,來二十一日朝參,取稟。傳曰,停。
又啓曰,來二十一日輪對,取稟。傳曰,停。
又啓曰,明日,親臨試射相値,視事,頉稟。傳曰,知道。
又啓曰,檢閱姜彝福,由限已過,卽爲牌招入直,何如?傳曰,允。
備忘記,傳于李海重曰,今日內三廳試射時,守門將徐景國,柳葉箭,貫二中·邊二中,崔鎭華,片箭,邊二中,倂陞六。
洪樂命,以弘文館言啓曰,新除授副修撰鄭昌聖,時在咸鏡道鍾城地,經筵入番事緊,請斯速乘馹上來事,下諭。傳曰,依啓。
以副應敎金龜柱,牌不進罷職傳旨,傳于洪樂命曰,只推。
洪樂命,以吏曹言啓曰,今番壽職上言人中,東部居姜以善,尙州居金弘漢,古阜居申曄等,過限終不現身,東部居宋繼贊,再昨年推恩時,以年八十,已蒙加資之典,則今此上言,乃是疊授,倂勿施,何如?傳曰,允。
李海重,以兵曹言啓曰,淸州居幼學金鎭河,羅州居幼學任萬樞,南海居閑良韓碩臣,瑞興居幼學元重良等上言,啓下臣曹,而限內不爲現身,倂依例勿施之意,敢啓。傳曰,知道。
又以司僕寺官員,以一二提調意啓曰,近來諸處牧場,點馬檢田,許久廢闕,事極疎虞之中,北關尤甚。趁此年事稍登之時,不可不一番釐正,本寺郞廳中別定摘奸,卽爲下送,以爲點閱馬群,檢察田政之地,何如?傳曰,允。
趙重晦,以漢城府言啓曰,卽接中部奉事申涵所報,則部屬澄淸坊川邊契居私奴李乭夢,冒禁潛釀,爲部隷所發覺而捉送,故看審酒缸,則眞酒的實,而任掌切隣,未卽摘發,乃爲部隷所捉。同上下切隣獨女金召史,諸員朴一俊,任掌韓億等,依定式嚴處,犯釀人李乭夢酒缸,倂以移送秋曹之意,敢啓。傳曰,知道。
領議政洪鳳漢,左議政金相福,右議政金致仁箚曰,伏以我殿下,寶算彌高,庶政益勤,昨日特行朝參,仍以誕宣絲綸,十行辭旨,旣嚴且溫。臣等相率而下,拜手以聽,不勝其惶愧,及夫進前,又以備坐之久曠,誨責備至,臣等於此,益切自訟之忱也。臣等俱以無似,猥叨重任,曾無絲毫之裨益,區區所相勉者,惟在簿書之期會,而籌司之門,多閉少開,苟求其故,雖非出於偃便,若論其跡,終有違於恪謹。身居三事之列,其瘝職也如此,則今於飭勵群工之時,凡所責罰,宜自臣等始,玆敢齊聲仰籲於崇嚴之下。伏乞聖明,亟降威譴,以彰其慢,以警具僚。取進止。答曰,省箚具悉卿懇。卿等安心勿辭,視事焉。仍傳曰,遣史官傳諭。
順義君烜疏曰,伏以臣猥忝屬籍,濫被洪造,迺者專對之命,遽下意外,義重往役,不敢固辭,而懼在踰分,莫省攸措。仍伏念臣之高祖義安君臣珹墓,曾祖綾原大君臣俌墓,在於楊州地,祖父母與父母墳山,在於果川地。臣方出疆不遠,辭陛有期,及此往省,少伸至情,玆敢不避瀆擾,仰暴私懇。伏乞聖慈,亟賜矜許,俾遂至願,千萬幸甚。答曰,省疏具悉。卿其依所請,往省焉。
以順義君烜上疏,備忘記,傳于洪樂命曰,義安君·綾原大君墓,澆奠床備給。
副護軍鄭汝稷疏曰,伏以上天垂祐,寶算彌高,誕辰載回,慶休無疆,臣民懽忭,曷有其極?仍伏念臣以操鍊事,方赴水原南陽等邑,而臣之父母墳山,在於南陽地,距邑治,不過爲數十里之近。松楸入望,霜露增感,有不敢擅便來往,玆以短章仰籲。伏乞聖明,特賜恩暇,俾於竣事回路,暫得歷省,以伸至情,千萬幸甚。答曰,省疏具悉。卿其依所請,歷省焉。
修撰閔弘烈疏曰,伏以臣偏母,日前適下往於湖中地矣。卽聞素患痰癖之症,挾感添發於觸風行役之餘,食飮全却,眞元澌脫,種種症形,漸至沈篤,客地淹留,看護無人,急足踵至,促臣來視。臣自聞此報,寸心煎灼,玆敢拜陳短章,忙尋鄕路。伏乞聖慈,亟削臣職,仍降威罰,以治擅行之罪,以便救護之私,千萬幸甚。答曰,省疏具悉。爾其勿辭往護焉。
檢閱安聖彬疏曰,伏以上穹申休,祖宗垂騭,我殿下寶算靈長,迺於誕彌之辰,俯察群下之情,特許進見,仰瞻天顔,此是載籍以來所罕有之慶。如臣無似,濫叨簪筆之列,獲登文陛,拜祝岡陵,區區歡忭之忱,曷有其極。仍念臣此時言私,極知惶霣,而臣母素多疾恙,居常凜綴,雖當病形少歇之時,臣若多日離側,則一念憂鬱,固難容狀,而卽接家信,臣母本病之外,又添毒感,眞元澌敗,精神昏翳。臣聞來,方寸如灼,按住不得,玆敢略陳短章,徑出禁門,瀆擾之罪,實無所逃。伏乞聖慈,俯垂矜諒,亟遞臣職,以便救護,仍治臣擅離之罪,以肅朝綱,不勝幸甚。答曰,省疏具悉。爾其勿辭護焉。
以承傳色口傳下敎曰,更思之,梁塤處分下敎,過矣。思其父梁世絢濬川時功,待窠懸註調用事,分付銓曹。
上在慶熙宮。停常參·經筵。
金應順啓曰,明日常參·經筵,取稟。傳曰,停。
李海重啓曰,大司憲李吉輔呈辭,執義朴起采服制,掌令朴奎壽,持平沈翼雲在外,掌令一員未差,持平李世演未肅拜,今日以監察茶時之意,敢啓。傳曰,知道。
親臨武臣堂上朔試射罷後,政院·玉堂·藥房口傳問安。答曰,知道。
李重祜,以都摠府言啓曰,今日入直內三廳武兼禁軍及軍兵等,當爲中日習射,而親臨武臣堂上朔試射相値,不得爲之之意,敢啓。傳曰,知道。
李海重啓曰,明日次對,兩司無進參之員,除在外外,未肅拜不爲行公人員,倂待開門牌招,以爲推移進參之地,何如?傳曰,允。
吏曹判書朴相德疏曰,伏以臣猥蒙洪造,獲忝顯秩,追贈之典,及於臣之亡父,恩榮所被,感結幽明,焚黃許由,係是朝典所載,而顧臣身縻職務,未敢言私,霜露旣零,怵惕倍增,玆敢略構短章,援例陳懇。伏乞聖慈,俯加諒察,特賜往來之暇,俾伸至情,千萬幸甚。答曰,省疏具悉。卿其依所請往來焉。
副應敎金龜柱疏曰,伏以臣濫蒙洪造,早廁榮途,盛滿之懼,若隕淵谷。迺者除旨又降,以臣爲弘文館副應敎,臣於是惝怳怵惕,益不知所以措躬也。夫東壁之任,素稱玉署中極選,苟非文學資歷,爲一世所推,則莫宜居之。如臣者,年少識蔑,百無肖似,進講而只誦句讀,則學術之空疎,可知也。被選而纔過周年,則踐歷之淺短,可知也,而乃反冥升不已,遽忝是任,一身顚沛,固不足恤,而在聖朝保戚里·愼官方之道,恐不當如是其大驟也。且念經幄言議之職,莫非臣難冒之地,而秪緣聖恩如天,圖報無地,以昵侍講筵,奔走供職,爲一分自效之計而已。今若以見叨之任,諉之循例陞品,而不顧廉隅,揚揚冒進,則臣雖無恥,人謂斯何?日昨宣諭,亶出飭勵之盛意,此非臣子言私之時,而情勢窮隘,未免違傲,惶懍踧踖,恭俟譴何。雖蒙聖度天大,罰止問備,顧臣私義,如右所陳,反顧思量,進身無路,而一向偃伏,亦甚不安,玆不得不仰首鳴號於仁覆之天。伏乞聖慈,俯垂矜察,特收臣新授職名,以重公器,以安賤分,不勝幸甚。答曰,省疏具悉。爾勿過辭,從速察職。
司書尹錫烈疏曰,伏以臣之老母,素嬰奇疾,寧日恒少,近又越添於巨創哀疚之中,澌毁凜綴,氣息奄奄。臣晝夜扶護,實無頃刻暫離之勢,而番次苟簡,黽勉持被,卽接家信,則自昨,重患寒感,頭疼如碎,咳喘孔劇,種種症樣,俱係危篤,急足踵至,促臣來視。臣自聞此報,方寸煎灼,按住不得,玆敢忙陳短章,徑出禁門。伏乞聖慈,特垂矜察,亟遞臣所帶之職,仍治臣擅離之罪,以便救護,以嚴朝綱,千萬幸甚。答曰,省疏具悉。爾其勿辭護焉。
乙酉九月十八日辰時,上御建明門內。親臨武臣堂上朔試射入侍時,行都承旨洪麟漢,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼,記注官愼基慶,記事官姜彝福,試官兵曹判書具允明,訓鍊大將具善復,禁衛大將李潤成,兵曹佐郞丁志遠,都摠經歷李義錫,都摠都事趙榮儉,以次進伏訖。上命注書,出招藥房提調持湯劑入侍,光璧承命出招,都提調洪鳳漢,提調沈鏽進伏。鳳漢進候曰,聖體調攝,若何?上曰,一樣矣。仍進御湯劑訖,上命三將臣先射,應淳曰,司書尹錫烈,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?上曰,依爲之。出擧條重祜曰,臺臣凡有所奏,卽爲啓下,不敢經宿,例也,而再昨朝參時,持平任希曾,以不參人警責事,有所陳達,及其退出,以未及結辭不成體段,屢次催促,終不書送,事體未安,前持平李希曾,推考警責,何如?上曰,似然矣,置之。重祜曰,臺臣旣有所陳,不出朝紙,有違格例,亦關後弊矣。上曰,然矣,推考,可也。出擧條上曰,扈衛廳試射,以二十日擧行乎?鳳漢曰,以二十日次對,故以二十一日擧行云矣。上命承旨書之曰,明日只晝講,兼行次對。出傳敎鳳漢曰,然則以二十日擧行矣。上曰,予以麗陵事,更欲下敎矣。命臣雲翼,出招麗陵摘奸郞來待,臣雲翼,承命出分付進伏,上命承旨書之曰,頃年臨松都時,於不朝峴,特以高麗忠臣不朝峴豎碑,以御詩勝國忠臣勉繼世,令隨駕諸臣賡韻,再昨已諭,今日在廷臣僚始祖,於前朝舊臣也,更而思之,民亦同也。久遠之事,若下敎而一時擧行,噫,前朝諸臣,以掩骸之意,想必矜惻,特寢其命,昨日以前犯葬者,皆勿問。自今年爲始,犯葬者步數,皆依受敎擧行,而犯葬人嚴刑三次後,海島定配,其不禁留守·守令,以制書有違律勘處,十年後歲抄擧行,犯耕者,亦依此擧行,而今聞大臣所奏,皆在量案云。此雖久遠之事,當該守令矇然者。噫,前朝陵寢,使民犯耕,仍又捧稅,豈王政之所忍?其於犯耕,雖久遠,斷不可饒貸,依受敎各陵四面五十步爲限,諸陵同在一局者,從四面陵尺量,入於五十步者皆陳焉。量案亦爲懸註擧行,形止皆令卽爲狀聞,而其或踰月,當該地方官拿問,以制書有違私律勘處,再昨下敎中禁錮二字,卽無於法之律也,豈可創焉?今旣定律名,前下敎中,此一款抹去。大抵雖有欲犯禁者,陵官不報留守,守令何以知之?噫,以前朝姓裔,世守其陵,其若不禁,又從而許之,此豈可以倫理待之也。此後不禁陵官,隨現限己身邊地定配事,一體定式,法豈不美,而其墜者不遵也。亦不無未能詳知而犯者,昔年受敎,今番下敎,名曰,前朝諸陵禁標受敎,令校書館活印,春曹·秋曹諸陵所在地方官及松都·江都·畿營,一體印送,五處史庫,亦爲印置。出傳敎上曰,如此則自今後無弊矣。語及于此,不覺掩涕也。麗太祖統合三韓之功,何如?而恭愍亡之矣。鳳漢曰,今番下敎,實盛德事也。上仍命呼名試射,禁將李潤成,四矢告中,上命面給熟馬一疋,仍使乘之,潤成乘而誤墜。上笑曰,於此不猛矣。予嘗詳見禁將,人物好矣,如李奉朝賀矣。鳳漢曰,禁將人物,善中有猛也。上命海重,讀奏朝參不參傳旨,仍命書之曰,今番不參傳旨中點下者,竝分揀。出傳敎潤成,以將校有病奏頉,上命承旨書之曰,將校不能飭勵,莫重親臨,帳殿稱頉,前後禁將,竝從重推考出傳敎允明曰,試射中徐恭修,則有實臂病云矣。上又命書之曰,爲一武弁奏頉,騎判從重推考。出傳敎鳳漢曰,當此殿坐之時,承旨出入頻數,多不在坐,承命承旨外諸承旨,倂爲推考,何如?上曰,依爲之。出擧條上仍命宣饌於諸試官·承史訖,命承旨書之曰,再昨禁漏官員下敎,特爲參酌置之。出傳敎鳳漢曰,司宰監大口貢事,臣更問委折,則當初十三邑,皆是土貢。今番始爲作貢,前此有貢人與否,非所可論,土貢邑中咸興官吏輩,或有捧價上來,京貿上納之事,再昨呼訴人之祖,曾爲該監書員,間間捧授防納,其孫亦或繼以爲之,中間禁其防納,使之直納。以此觀之,厥漢之初非貢人可知。至於隨時防納之擧,如或發覺,則自當抵罪之不暇,何敢視作當爲之事,至煩天聽?又何敢混擧十餘邑變通之事,至以主管堂上之處置,歸之於不審之科乎?所當嚴加懲治,而旣是承下詢而呼籲者,言雖甚妄,今姑安徐,該貢物,則依新節目擧行事,分付,何如?上曰,依爲之。出擧條上命藥房提調持湯劑入侍,提調進伏。上進御湯劑訖,仍命承旨書之曰,再昨已下敎,漁夫契人,令該廳參酌顧助。出傳敎鳳漢曰,昨聞開留之言,則麗陵奉審禮郞下去時,多難處之事云矣。上命承旨書之曰,今旣定制,此後禮郞摘奸時,前犯禁者,勿爲抄啓,自今日犯禁者,其令詳細摘奸。出傳敎上命拿入徐恭修,下敎曰,汝以兩班,武弁無分,而稱頉於騎判,事當決棍,而今姑參酌,今後若不一中,則千摠,當汰去矣。仍命拿出,上曰,尹弼德,亦無分乎?予特敎用之,其亦懈惰矣。徐恭修二矢告中,上曰,徐恭修之二中,異矣,今則免汰去矣。上命應淳,更讀奏麗陵傳敎,重祜曰,麗陵摘奸郞,今方來待,何以爲之?上曰,自外退去,可也。仍命藥房提調持湯劑入侍,提調進伏,上進御湯劑訖,上曰,今則的昏,難畢射矣。命承旨書之曰,試射未畢試,明日晝講停,次對,畢試後爲之。出傳敎又命書之曰,明日食後待令,時刻隨時,待下敎只入正時。出傳敎鳳漢曰,應敎金龜柱,當牌招察任矣。上命承旨書之曰,今日批下儒臣,牌招入直。出傳敎鳳漢曰,俄者騎判禁將所奏事,非稱頉,而由於陳達實狀之故也。上命承旨書之曰,旣聞相臣所奏,兵判推考,禁將推考,置之。出傳敎上命承旨讀公事,仍命書之曰,頃者以宗講事上言,命下宗簿寺矣。誤下吏曹,此回啓勿施,當該承旨推考,更下宗簿寺。出傳敎承旨讀公事訖,上曰,今日則試射未畢,無禮畢矣。仍爲還入大內,諸臣以次退出。
上在慶熙宮。停常參·經筵。
申時,日暈兩珥,暈上有冠,冠上有背。
夜五更,月暈。
下直,礪山府使沈琦。
以承傳色口傳下敎曰,秋務方殷,守令察訪,今日殿坐前,使之下直。
金應淳啓曰,明日常參·經筵,取稟。傳曰,只晝講。
李海重啓曰,大司憲李吉輔,持平李世演牌不進,執義朴起采陳疏。入啓。掌令朴奎壽,持平沈翼雲在外,掌令一員未差,今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調李重祜啓曰,伏未審夜來,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,倂此仰稟。答曰,知道。氣則一樣,下敎日入侍宜矣。
洪樂命,以扈衛廳別將,以三大將意啓曰,本廳軍官別試射擧行事,命下矣。初試,已令別將,依例每廳各五十人試取,覆試,今月二十日訓鍊院臣鳳漢·臣相福·臣漢耉等,同爲開坐試取,闕內入直軍官初試入格人員,依前例除標信出試後,還入直之意,敢啓。傳曰,知道。
執義朴起采疏曰,伏以臣才本庸愚,百不猶人,前後臺職,一無報效之實,而輒致僨誤之科,每自循省,若隕淵谷,不意柏府新除,遽下於屛伏訟愆之中,繼以賓對有命,召牌俯臨,臣且惶且感,罔知攸措。顧臣有私情之萬分悶迫者,玆敢不避煩瀆之誅,仰陳瀝血之忱,惟聖明垂矜焉。夫近來官職辭免之章,或以親患,或以身病者,便成謬習,殆若例談,而臣之煎迫焦遑之狀,天地鬼神,實所鑑臨,臣何敢一毫飾辭,以祈鞶褫之恩哉?臣之九耋偏母,本以纖弱之質,素多奇疾,而自年前臣兄捐棄之後,痛割過情,衰病轉劇,氣息凜綴,若難支吾,臣日夜扶護,左右慰誘,僅保危喘,以迄于今,而年深篤老,委苶一倍,雖在病勢稍間之時,猶不能出入房闥,奄奄如縷。臣以此憂灼,不遑他念,身在輦轂之下,心斷簪紳之榮,杜門蟄伏,專事藥餌,此誠通朝之所共知也。且今數旬之內,荐遭逆理之慘喪,諸般症情,添劇於悲傷之餘,飮啖全却,精神昏眩,實有朝夕難支之形,臣於此時,豈有頃刻離捨之勢乎?玆不得不冒死陳暴於孝理之下,伏願殿下,察臣泣懇之忱,憐臣煎迫之私,亟遞臣職,以便救護,仍治臣罪,以警具僚,千萬幸甚。答曰,省疏具悉。今覽陳情,予庸興感,九十歲奉老之人,豈循常例?本職特爲許遞,其令救護焉。
中宮殿·惠嬪宮,藥房口傳問安。答曰,知道。
親臨武臣堂上朔試射罷後,政院·玉堂·藥房口傳問安。答曰,知道。
乙酉九月十九日辰時,上御建明門內。親臨武臣堂上朔試射入侍時,行都承旨洪麟漢,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼,記注官愼基慶,記事官姜彝福,試官兵曹判書具允明,訓鍊大將具善復,禁衛大將李潤成,兵曹佐郞丁志遠,都摠經歷李義錫,都摠都事趙榮儉,以次進伏訖。上命藥房提調持湯劑入侍,都提調洪鳳漢,提調沈鏽進伏。鳳漢曰,昨日殿坐侵昏,夜間,聖體調攝,若何?寢睡·水刺之節,亦何如?上曰,一樣矣。仍爲進御湯劑訖,上命承旨書之曰,頃年爲懿陵尙宮金氏,特爲表忠。靜而思之,此猶若此。況昔年尙宮金氏,歷事三朝,承慈意,逮于庚子,年過八十,其誠款款,深冬深夜,亦不敢少懈,予已目覩,噫,思猶晩矣。令該曹卽爲一體旌門。出傳敎上曰,勿出朝報,而分付禮曹,可也。上命左右相入侍事。出榻敎臣雲翼,承命出招,左議政金相福,右議政金致仁進伏,相福·致仁進啓曰,昨日勞動之餘,聖體調攝,若何?上曰,一樣矣。上命承旨書之曰,予於泰伯·仲雍事,心常欽歎。我朝讓寧,卽周之泰伯也。泰伯·仲雍,讓于王季,成周家八百年基業。讓寧,讓于英廟,亦成四百年祚。龍飛歌,豈不云乎,我朝,與太王時事,相符者多,而至於玆事,尤爲同焉。頃於南郊,望至德祠者多,中夜興感,至德祠,卽遣近侍致祭,旣祭至德祠,孝寧大君,於英廟其誰,一體遣禮官致祭。噫,讓寧奉祀孫已錄用,孝寧大君旣致祭,則其子孫,亦豈可凌替?令該曹問名懸註調用。出傳敎上仍命以次呼名試射,上曰,尹弼德無分乎?弼德,且誰家族乎?鳳漢曰,故御將判書尹以濟之傍孫也。上曰,尹弼德㤼矣,無分異矣。久沈滯矣,予特除豐德矣。宣薦武弁而士夫也。善復曰,久任宣傳矣。今則職名何也?善復曰,扈衛別將也。上曰,李泰觀·李泰郁,身手好矣。命允明進前下敎曰,李泰觀兄弟中調用,可也。允明曰,李泰郁,以善射,加資至正憲矣。上曰,壯矣。上曰,高廷燁加資後,已經僉使乎?允明曰,然矣。上命承旨書之曰,前僉使高廷燁,頃年所爲,卽滿腔忠悃,而一資一邊將後,於京於外,俱不調用,只入軍職試射。噫,爲國忠悃之人,不若顔私,若此而何以勸忠。無論兵曹軍門,今日內卽爲調用,其令現身。出傳敎試射畢後,上曰,無分,只尹弼德一人矣。弼德爲豐德,緣何而遞乎?潤成曰,以同推闕推,見罷矣。上曰,此亦怠而然也。仍命拿入。下敎曰,今日無分,只汝一人。所當決棍,而姑爲參酌,令入直扈衛廳,習二十矢後,替直可也。命拿出曰,二十矢,勝於決棍矣。上命藥房提調持湯劑入侍,提調進伏,上進御湯劑後,命承旨書之曰,大臣·備局堂上引見。出傳敎上謂鳳漢曰,尋當見卿等也。仍爲禮畢,還入大內,諸臣以次退出。
乙酉九月十九日申時,上御景賢堂。大臣·備局堂上引見入侍時,領議政洪鳳漢,左議政金相福,右議政金致仁,行知中樞洪啓禧,判敦寧洪象漢,右參贊李益輔,兵曹判書具允明,刑曹判書黃仁儉,行司直金尙喆,吏曹判書朴相德,行副司直趙明鼎,行副護軍鄭汝稷·具善復,戶曹參判金善行,行副護軍李潤成,兵曹參判元仁孫,吏曹參判李溵,副應敎金龜柱,左副承旨李重祜,記事官柳雲翼,事變假注書趙貞相,記注官愼基慶,記事官姜彝福,以次進伏訖。允明曰,二十七日動駕時,步軍二哨入直擧行事命下,而訓局外營入直軍,未滿二哨,禁·御兩營·外營入直軍,似宜一體出用,馬兵以一哨擧行事命下,而外營入直馬兵,亦未滿一哨,何以爲之乎?上曰,禁御入直軍,一體出用,馬軍以入直數擧行。出擧條鳳漢曰,此平安監司申晦災實分等狀啓也。永柔等九邑,置之稍實。熙川等二十六邑,置之之次。龍川等七邑,置之尤甚。仍以爲各邑黍粟被災甚酷,本色準捧,其勢誠難。尤甚之次邑三分二,稍實邑三分一,以相當精實穀,分數代捧。待明秋還作本色,山城穀今年還分,元數中限三分一,姑爲捧留本邑。待明秋還納城倉,舊還上舊身布,災歲竝督,其勢末由。毋論尤甚·之次·稍實,一倂停捧,推奴徵債,限明秋防塞事,竝請令廟堂,卽速稟旨分付矣。分等依狀請施行,代捧則尤甚·之次邑折半,稍實邑三分一許施,而以精實穀,準折捧上,待明秋還作本色,城餉則事體甚重。只尤甚邑,三分一捧留本邑,明秋還納城倉,舊逋則尤甚邑折半停捧,之次邑三分一停捧,稍實邑使之準捧,推奴徵債,限明秋防塞,以爲窮民安接之地,何如?上曰,依爲之。出擧條鳳漢曰,判尹李之億,脚病甚劇,備堂之任,今姑許遞,何如?上曰,依爲之。出擧條上命臣雲翼,持入讓寧致祭傳敎進伏,重祜曰,俄者預備兼春秋,以看審至德祠後來待云矣。上命預備兼春秋入侍事。出榻敎臣雲翼,承命出招,兼春秋梁宗大進伏,上下詢後,仍命兼春秋退出,上又命坐直承旨入侍事。出榻敎臣雲翼,承命出招,右承旨金應淳進伏,上又命持入試記單子,上命承旨書之曰,暮年親臨,意蓋勸懲,七分以上付祿事分付,嘉善李春琦,三十五矢內十六中,十九分四中者多,親臨試射,事體異焉,特賜半熟馬。出傳敎上命藥房提調持湯劑入侍事。出榻敎臣雲翼,承命出招,藥房提調沈鏽進伏,上進御湯劑訖。仁儉曰,疏決時罪人鄭熙一事,有詳覈究竟後登對以奏之命矣。再昨開坐,鄭熙一,與金洸面質,更査則鄭熙一,一向發明,而金洸,語勢窘遁,至曰,旣不明知汝之所爲,則亦何以勒謂汝之所爲乎?此與當初互相推諉之招辭,判然有異,蓋金洸之鎔成蜜片,明是現贓,而面質招辭?又如是糢糊,則僞寶造踏之出於金洸,更無可疑矣。鄭熙一,似當參酌,而但渠之參涉於造書紅牌之議,狼藉難掩,李富春等,旣以同謀造牌,照律定配,則鄭熙一,似當一體勘律,故敢達矣。上曰,依爲之。出擧條仍命備堂以次退出,上命應淳,讀奏讓寧致祭傳敎後,親製讓寧·孝寧兩大君致祭祭文,命編次人具允明校正畢,允明先爲退出,上命應淳讀奏公事。仍命書之曰,今覽畿伯狀聞,不爲分等,意蓋誠實。大抵凡此等事,備局不信外方,道臣因此濫報,心常慨然者,道臣旣若是誠實,則豈徒備局?予當以誠實處之,民不願豐歲,古人已言,予常誦焉者,予亦有商量者。此狀啓,後日登對時持入,俾民有實惠,船馬價耗穀請得事,予則曰,宜許施,其令一體持入。出傳敎又命書之曰,李世演之自畫兩司,於公於私,俱無意義,而其心已諒。雖然,三昨宣諭之後,今日違牌,分義事體,其涉寒心,決不可以李世演參酌虧國體,亦不可循例踏下而止,下義禁府推考,過十日後勘律。出傳敎又命書之曰,至德祠致祭祭文,旣已製下,禮房承旨進去。出傳敎又命書之曰,已纔行,再明朝參停。出傳敎又命書之曰,明日只晝講。出傳敎仍命退出,諸臣以次退出。
上在慶熙宮。停常參,晝夕講。
自初昏,至夜一更,雷動電光。
洪樂命啓曰,明日常參·經筵,取稟。傳曰,停。
李海重啓曰,憲府連日監察茶時,事甚未安。除在外外,大司憲李吉輔,卽爲牌招,何如?傳曰,允。
又啓曰,大司憲李吉輔牌不進,執義·掌令一員,持平一員未差,掌令朴奎壽,持平沈翼雲在外,今日以監察茶時之意,敢啓。傳曰,知道。
李重祜啓曰,檢閱安聖彬,由限已過,卽爲牌招入直,何如?傳曰,允。
傳于洪樂命曰,明日文臣朔試射,當於建明門爲之,時刻辰正三刻,試官,晝講當下敎,禁衛營中旬扈衛廳試射,依例爲之。
以承傳色口傳下敎曰,明日文臣朔試射,五巡爲之,其沒宗臣,當帿布,一巡受擧案。
以承傳色口傳下敎曰,今番朝參不參捧傳旨人,倂敍用,其中朔試射應參者,使之進參。
注書崔光璧病,代以洪龍漢爲假注書。
傳于李重祜曰,奪符宣傳官,晝講同爲入侍。
傳于李重祜曰,忠淸水使李廷壽,除拜已久,今日使之辭朝,晝講同爲入侍。
李海重,以兵曹言啓曰,明日朔試射應參者,使之進參事命下矣。其中時無職名人,卽爲口傳付軍職,何如?傳曰,允。
傳于李海重曰,明日試射停。
有政。吏批,判書朴相德牌招不進,參判李溵進,參議權噵受由在外,右副承旨李海重進。李海重以吏批言啓曰,判書朴相德牌招不進,參議權噵受由在外,小臣獨政未安,何以爲之?敢稟。傳曰,仍爲之。以洪述海爲執義,李心海爲掌令,李惠祚爲持平,李世簡爲校理,李宅鎭爲副校理,洪秀輔爲副修撰,具庠爲弼善,成胤儉爲相禮,金致讓爲敦寧都正,李亨元爲兵曹佐郞,權德訓爲禮曹佐郞,吳載純爲敦寧主簿,朴通源爲瓦署別提,朴師建爲敬陵令,承文著作單李時逸。
兵批,判書具允明進,參判元仁孫病,參議尹東昇入直,參知金華鎭病,右副承旨李海重進。李海重以兵批言啓曰,景福宮衛將金玉聲,昌慶宮衛將李最祜,俱以在外,勢難供職云,今姑改差,何如?傳曰,允。
金始煐爲都摠管,沈潭爲兼司僕將,魚錫圭爲武兼,梁塤爲宣傳官,沈義希爲慶尙右兵使,李宗植爲景福將,李天植爲昌德將,中樞都事單趙鎭禎,副護軍柳鎭夏·朴起采,副司直安·李秀得·李昌儒·朴師訥·兪漢蕭·李宜哲·尹學東·李光瀷·洪準海·金勉行·柳健·李福源·李堣·洪樂純·李瀰·李德海·李得培·李命植·李聖圭·元義孫·金致讓·尹得雨·朴盛源。
傳于洪樂命曰,開陽門留門,新除授玉堂春坊,牌招謝恩。崇禮門留門,慶尙右兵使出去後下鑰。
金應淳,以內醫院官員,以都提調意啓曰,駝酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
乙酉九月二十日午時,上御景賢堂。晝講入侍時,知事沈鏽,特進官兪彦述,參贊官金應淳,侍講官金龜柱,侍讀官金載順,記事官柳雲翼,記事官姜彝福·安聖彬,武臣尹僖東,以次進伏訖。龜柱進講訖,上親講,自伊川,至在乎人焉。命各奏文義,以次進奏畢,仍命經筵官先爲退出。上曰,今日雨,能無害於豆太耶?予於毫忽之間,不敢放過矣。應淳曰,今則無論豆太,諸穀想皆收穫矣。上曰,藥房提調持湯劑入侍事。出榻敎臣雲翼,承命出招,提調沈鏽進伏,上進御湯劑訖,提調退出。上命承旨書之曰,夕講爲之。出傳敎仍命臣雲翼,出分付及招入濟州督運宣傳官,臣雲翼,承命出招,宣傳官趙鎭禎進伏。上曰,濟州年事,何如?而所過郡邑,亦何如耶?鎭禎對曰,農形所過皆好,沿海則或被水災,至於濟州,則農事,比陸地稍晩,八月晦間,蕎麥始出矣。大抵今年則濟州年事,亦勝矣。上曰,諸督運船,皆順泊乎?鎭禎對曰,諸船皆順泊,而無一停滯,實是王靈所及也。上曰,一帆風入去云,眞奇矣。鎭禎對曰,臣到州,宣諭聖敎,則州民老幼環聽,皆感祝天恩矣。上曰,尹蓍東亦宣諭乎?鎭禎曰,給種日,已宣諭云矣。上命臣雲翼,知入兵批六品窠,雲翼承命出問,還奏中樞都事有窠。上命承旨書之曰,古雖有督運御史,奉命宣傳官之督運,今初也。崇政月臺,見濟州舊牧狀聞,此時予心曷諭,特命奉命宣傳官督運矣。曾見多矣。此州越海極難,頃年宣傳官金演,多月未回,故仰聞軫念之敎矣。今者此宣傳官,一帆風而領穀而去,一帆風而領船而廻,穀物無一臭載,沙格擧皆生還,若是神速,曾所未聞。噫,此豈他哉?陟降眷恤,耽羅蒼蒼,亦爲元元之致,今以此觀之,何敢曰衰?而一刻少弛于心。宣傳官趙鎭禎,奉命之外,親承下敎,勤幹往來,豈無勸奬之道?特爲陞六,此人,亦豈循常格付諸司果,今聞中樞都事有窠云,特爲除授,以示爲民嘉賞之意。出傳敎仍命鎭禎退出,上命備邊郞入侍事。出榻敎臣雲翼,承命出招,備邊郞李泰遠進伏。上命知入濟州民有無,夕講更爲待令,備邊郞退出。上命承旨書之曰,明日試官,洪啓禧·李章吾·李邦曄,入直,騎郞·摠郞爲之。出傳敎仍命臣雲翼出分付,還進伏。上命承旨讀公事,仍命書之曰,今覽湖西道臣狀聞,軍器旣已修補云。緘辭推考,特爲分揀事回諭。出傳敎又命書之曰,今覽宣傳官軍器摘奸書啓,無執頉之處,其涉可尙,其令益爲加勉,其他執頉處,數亦些少,竝勿論,其令卽爲修補,報兵營後,遣褊裨摘奸狀聞事,令該曹分付本道。出傳敎又命書之曰,今覽忠淸道臣狀聞,旣査而果若此,則豈可白地徵民?依狀請卽爲頉下事,分付該曹。出傳敎上命藥房提調,持湯劑入侍事。出榻敎臣雲翼,承命出招,提調沈鏽進伏。上進御湯劑訖,承旨讀奏慶尙右兵使狀啓。上命書之曰,師律至嚴,旣已定日,而今覽慶尙右兵使李逸濟狀聞,其眩雖無時而作者,身爲外閫,以一眩氣稱頉狀聞,其涉放恣。此人下去時,若有不虞,異於前日,意已殊常,常時因眩氣不能作氣,何望裹革?其亦不進乎?此等兵使,不可使之臥閫,慶尙右兵使李逸濟罷職,其代,卽爲政官牌招擧行。亦令當日內辭朝,倍道下去,俾無諸軍兵裹糧稽滯之弊。出傳敎上命臣雲翼,出招忠淸水使入侍,臣雲翼承命出招,忠淸水使李廷壽進伏,上命承旨讀宣諭訖。上曰,勉力爲之,仍命廷壽退出,又命承史退出,諸臣以次退出。
乙酉九月二十日申時,上御景賢堂。夕講入侍時,知事沈鏽,特進官兪彦述,參贊官李海重,侍講官金龜柱,侍讀官金載順,記事官柳雲翼,記注官愼基慶,記事官安聖彬以次進伏訖。龜柱進講,上親講,自伊川,至所宜深識也。仍命奏文義,以次進奏訖,經筵官先爲退出。上命承旨書之曰,近者廉隅太勝,凡一事一人撕捱,人皆從焉。一人陳章,人皆效焉。故頃者知申之章,特命給之,意蓋此也。四昨不參諸臣處分,儒臣特遞,不過一時飭勵者,古則君之飭勵,臣不敢撕捱,近者若被斥於諸僚者,必尋一章,此亦綱紀之不嚴者,今日敍用之後,玉署多窠,臺臣有闕,必也復授,今不飭焉。七八儒臣數十諸臣,皆陳章,然後可以行公,豈頃日宣諭之意哉?頃者處分,諸臣及特遞儒臣,宜不敢以此撕捱,雖陳章政院,切勿呼望,以嚴國體。出傳敎上命臣雲翼,出招邊郞李泰元及藥房提調,持湯劑入侍。出榻敎臣雲翼,承命出招進伏,上進御湯劑訖。上下詢備郞曰,濟州民尙在乎?泰元對曰,已下去矣。上仍命備郞及藥房提調退出時。上命承旨書之曰,今後則建功湯,一日二貼煎進事分付。出傳敎仍命承旨讀奏公事,命書之曰,今覽嶺伯啓本郭六三之事。噫,若無頃日下敎,六三其將物故囹圄,大抵於仁老味以乞人,見其衣而生慾,或賣或埋,旣現露於六三,則執强竊,而衣亦盡不推尋,則其所打問,勢所固然。以檢狀觀之,亦無切緊處,而進發之綿灼者,卽以投水。以此觀之,非必殺之意,可知。進發所爲,無異烙刑,則元不干涉之人,若是酷刑,而此則酌處,初不審愼,直以被打實因者,亦涉非矣。於此於彼,頃者憊臥中下諭,無乃六三,若是曖昧而然耶。推官之報,其不無意見,道臣擧聞,亦體審愼之意,六三之初打,旣非無端,設或邂逅物故,幾百次刑訊,徵亦過矣。特貸一律,道內遠配事,令該曹卽爲分付本道。出傳敎承旨讀奏狀本訖,上命退出,諸臣以次退出。
上在慶熙宮。停常參·經筵。
自昧爽,至巳時有霧氣。夜五更,月星廻木星。
李海重啓曰,大司憲李吉輔牌不進,執義洪述海未肅拜,掌令朴奎壽,持平沈翼雲在外,掌令李心海陳疏,入啓。持平李惠祚奉命在外,今日以監察茶時之意,敢啓。傳曰,知道。
金應淳啓曰,明日國忌齋戒,再明日正日,此兩日視事,頉稟。傳曰,知道。
李重祜啓曰,來二十五日朝參,取稟。傳曰,停。
李重祜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李海重啓曰,憲府連日監察茶時,事甚未安。除在外陳疏外,未肅拜不爲行公人員,竝卽牌招,何如?傳曰,允。
傳于洪樂命曰,扈衛廳賞格前例,左副承旨,詳問而知之,明日待下敎來詣。
傳于李海重曰,承旨入侍。
政院啓曰,嗚呼,雷震之變,乃在於陽氣收藏之節,轟轟之聲,燁燁之光,無異盛夏。挽近以來,殆無虛歲,而未有若昨日之夜。噫嘻,災不虛生,必有所召,臣等不勝驚愕憂悸之至,未知仁愛之天,有何譴怒,而災沴之警,乃至於此耶?伏惟我聖上,一念憂勤,晩政益勵,寅畏嚴恭,奉若天道,宜其二氣順序,庶徵協時,而仰觀俯察,一何其舛盭之甚也。臣等愚淺,固不敢妄度天人之際,質言傅會,而顧今世道人心,無一可恃,而試以近日事言之,紀綱之墜,不以每每罪罷而有所振刷。財用之縮,不以少少節省而有所儲蓄。使人以器,孔聖攸訓,而殿下之用群工,或咈輿望。試士以時,國典所載,而殿下之取儒生,或乖定制。至於臺閣,朝廷之耳目也。語默之間,自有公議,而避嫌之節,或降嚴敎而引發之。論啓之際,或賜指揮而停連之。太學,卽國家元氣,而執綱之任,間屬不叶。守令,係生靈休戚,而字牧之列,多授庸才。官爵,公物也。有功必賞則可也,而不問材具如何,徒致濫竽之歎。前排,軍容也。郊外動駕則可也,而勿論大小殿座,輒有待令之擧。言議之地,媕婀成習,皇猷黼黻,已矣難望,官師相規,寂然無聞。凡此數者,何莫非致沴召異之端,而究厥消弭之策,固不在區區事爲之末也。古人,以萬化之本,歸諸人主之一心,今日轉移之機,亦豈外此而他求哉?伏望殿下,惕然存警,瞿然反省。懋德則新之又新,莅事則愼之又愼。勉誠實而革虛僞之弊,勵剛克而矯委靡之習,喜怒刑賞,咸得其中。凡於政令施措,黜陟是非之間,一出於天理之正,而無一毫偏側之私。使紀綱肅而言路開,生民蘇而財用裕,則人事修於下,而天心悅於上。轉災爲祥,其在於斯,惟殿下,懋哉懋哉?臣等職忝近密,目見非常之災,達夜無寐,相率秉燭,敢控愚悃,伏願澄省焉。答曰,戒懼方切,已下自飭之敎,而其所勉陳,俱甚切實,於予建功,不可不猛省焉。其中執綱不叶之說,誠非導君奉乾行道之義。噫,雨露旣不擇而下,王者,以奉三無私之道,豈可偏視?以京華子弟爲執綱,載大典乎,載受敎乎?其雖遐外寒微者,問其祖則誰乎?以此挾雜于此。噫,翰圈吏郞·京華士夫之拂鬱,已久矣,而其行已久,予志已固,故莫敢售計。卽此一事,卽昨年才命者,故只擧于此。今日謂執綱而復初,次日其將將翰林而復薦。噫,幾年苦心,吁嗟白首,因其爲京華臣族撓攘,將爲何君乎?噫,此等之心拂鬱,亦豈不致疑,此猶若此,幾年拂鬱之心,尤將若何?今者下敎中何樣機關,伏在何處云者,政指此也。吁嗟卿等,於細事其勿若此,於大者其可無慮,其須各勉焉。
領議政洪鳳漢箚曰,伏以是月,乃收聲之節,而前夜有示警之異。其轟其燁,殆如盛夏。臣繞壁憂懍,達朝靡定。顧今湯德克享,堯治益勤。宜無乖氣之或干天和,而年年警告。今又如此者,是曷故也。乾道玄遠,臣不敢傅會爲說,而若論其由,臣實爲首。如臣無似,徒辱聖簡。五載相職,一味尸素。廈氊之上,進而唯唯。政事之堂,退而伈伈。旣不能裨補君德,又不能濟安民憂。無一事之因臣而振刷,有百度之緣臣而墜壞。恒自愧赧,已無所容。此時懍惕,其當如何?凡遇災陳戒,輒曰,誠實可懋也,言路可恢也。其他愼官方節財用,亦不患無說,而臣則以爲,今日消弭之策,莫過於斥退蔑效之臣身,孤負職責,以致災沴者,固臣之罪,而今若因以狃安,不思自引,則臣之罪尤大矣。其不可久冒之狀,日月之明,想已俯燭,當此修省之時,亦豈可一向容假,以益其瘝曠之譏也哉?區區此言,非敢飭外,實出由中。伏願聖上,亟許鐫免,以答天譴,以幸國事焉。取進止。答曰,省箚具悉卿懇。懍惕之意,已諭減膳之敎,而喉院之啓,玉署之箚,補予過而言甚切,予雖自道,莫過乎此,豈可只以猛省二字爲觀瞻乎?其將自勉,箚中四件事,其亦切實,深庸感歎,而噫否德無能,年又衰耗,仁愛示警,諒由涼德,戒懼之中,何敢文具飾讓乎?此誠一則予過,二則予過,補相何有,卿須安心勿辭,弘濟時艱,仰答仁愛之警告。仍傳曰,遣史官傳諭。
左議政金相福箚曰,伏以當此收藏之節,昨日雨中,轟燁之異非常,臣不勝驚惕之至,臣嘗讀前史,漢文之時,災異頻見。胡氏之論曰,天地之變,非一端也。盡以爲人事致之,則牽合附會,泥而不通,盡以爲氣數適然,則古人修德正事,反災爲祥者,亦不少矣。要之爲天下主,父天母地,父母震怒,聲色異常,人子當秪慄恐懼,思所以平格,不當指爲情性所發而遂已也。文帝之時,雖有此異,然帝方躬修德化,節用愛人,此其所以雖有此異而無其應歟,胡氏此言,朱夫子載之於綱目,殿下已熟講之矣。然臣敢復誦而陳之者,欲望殿下,勿以其言爲淺近,而更加留意而玩味焉。則其爲有契於聖心,非比聽愚臣粗陋之說也。仍伏念補相失職,有以致異,如臣無似,冒處三事,伈伈泄泄,無所猷爲,天之示警,實由臣身。伏乞聖明,亟罷臣職,以答天譴焉。取進止。答曰,省疏具悉卿懇。今卿箚語,與堂箚不謀而同,而言略意切,深庸感歎,可不參互而自省焉。業諭減膳之敎,寔由否德,補相何有,卿其安心勿辭,共濟時艱,仰答仁愛眷顧之意。仍傳曰,遣史官傳諭。
右議政金致仁箚曰,伏以秋序已深,政當凝斂之時,而冷雨繼夜,雷電隨至,不寧不令,聽者失色。臣懍悸達朝,癙憂萬端,仰惟聖心,亦必惕然戒懼,丙枕靡安。顧今寶算彌高,庶政愈勤,一念圖治,不以晩暮而少沮,則是宜上感穹蒼,日致休應,而反有此非常之異,又曷故焉?臣誠愚昧,莫知爲喩,然古人云,百尺竿頭,更進一步。伏願聖上,勿謂已治,益奮大志,恢心體則廣大公平,而絶毫忽之私,飭臣工則振肅砥礪,而洗因循之習,遠體夏禹之拜昌,優容臺閣。近法列祖之右文,尊尙儒學。蘇民節財之方,冞加博講,思患預防之戒,亦罔少忽。終使國勢永固,天心回豫,是臣區區之祝也。仍念臣之庸陋,百無寸長,猥辱隆知,備位三事,而曾無一籌半畫,仰贊治謨,三朔中書,一味尸素。人雖不言,臣實自愧,則今玆致異,安知不專由於臣乎?爲今消弭之道,莫先於斥退臣身,改卜賢德。臣非敢以遇災故事,備數而飾讓,懇乞聖明。念此時之不可拘於虛文,察微臣之決難責以弘濟,亟賜鐫免,以答天譴,國事幸甚,私分幸甚。取進止。答曰,省箚具悉卿懇。戒懼懍惕之意,悉諭減膳之敎,而箚中勉戒,俱甚切實,深庸感歎,可不自勉焉。今者之異,諒由否德,補相何有?況卿三代黃閣,今予以宋仁宗之謂王素者謂卿,何用過讓。予雖不逮,卿須安心勿辭。思先卿共濟暮年時艱,仰答仁愛之示警焉。仍傳曰,遣史官傳諭。
副應敎金龜柱,校理李在簡·金載順,副校理李宅鎭,副修撰洪秀輔等箚曰,伏以重陽之月,於卦爲剝,而雷之收聲,已在仲秋。惟斯時也,宜靜而不宜動,是何不寧不令,荐震乃作,轟轟燁燁,無異盛夏。臣等相顧愕眙,達宵不寐,誠莫知何以致之也。昔漢文時地震,胡氏曰,文帝之時,有此大異何也?天地之變,固非一端,若以爲人事致之,則牽合傅會,泥而不通,若以爲氣數適然,則古人修德正事,反災爲祥者,亦不少矣。文帝之時,雖有此異,帝方躬修德化,節用愛人,此其所以有此異而無其應歟。臣等不敢的知今日之災異,以爲人事之所致,而其修德反災之機,亶在殿下之一心,則有此異無其應,豈可專美於文帝乎?臣等不暇遠引他事,只以聖明之朝,比論於文帝之時,則未知其得失汚隆,果何如也?文帝之時,廣擧賢良,思興禮樂,敎化之盛,彬彬可觀。而今則儒道不振,士氣消沮,優賢之禮,不可復覩,思皇之風,寂然無聞矣。文帝之時,止輦受言,法除誹謗,方正之士,濟濟盈廷。而今則言路未開,媕婀成習,謇諤之語,不登公車,飭勵之敎,徒歸文具矣。文帝之時,納賈誼之說,養臣有節,奬申屠之廉,礪世有道。而今則大小趨走,以承順爲恭謹,習俗躁競,以恬靜爲傲慢,甚至於爲士夫者,不復知名義,懷寵利者,不識有羞恥矣。文帝之時,寢嗇夫之拜,爵賞不濫,是廷尉之當刑法得中。而今則恩典太褻,多啓邀幸之路,威罰過中,或出法律之外,甚至於有微勞者,輒蒙厚酬,負大罪者,反逭常憲矣。文帝之時,治尙寬大,躬修恭穆,上則端拱無爲,下則各修其職。而今則政多急迫,辭欠簡重,廈氊之上,過於勞勤,廊廟之間,眩於奉行矣。文帝之時,行幸以節,出入有制,深念高廟之重,不輕六飛之聘。而今則戒忽宴息,動或頻數,鑾蹕之戒,每多猝遽,晨夜之驅,有妨靜攝矣。文帝之時,方春下詔,民蒙惠澤,家給人足,克致富庶之休。而今則察眉之政,非不勤摯,而窮閭蔀屋,尙多愁怨之聲矣。文帝之時,露臺惜費,府有餘貲,貫朽紅腐,能底充溢之積。而今則菲衣之德,非不節儉,而惠廳地部,常有罄竭之歎矣。凡此八者之失,皆是文帝之所未有,而聖朝之所闕遺。嗚呼,平日殿下之所自期,臣等之所仰望者,顧不在於堯舜三代之盛,而不意今者,反有遜於文帝之時也。有一於此,亦足爲召災之端,況此八者,莫非今日之疵政,則臣愚死罪,不敢以人事致之之論,專歸於漢儒之傅會也。易曰,君子以恐懼修省,此政殿下大警惕·大奮發·轉災爲祥之一大機也。伏願殿下,敦禮賢士,以盡作興之方,崇奬直言,廣開不諱之門,激勵名節,而使臣下有禮。愼用刑賞,而以懲勸爲度。辭令必務寬和,而情志有交孚之休。動作必思節愼,而燕濩有涵養之益。欲民生之無疾苦,則實惠均布,毋作紙上之空言。欲財用之不匱乏,則尾閭是杜,毋歸虛簿之徒擁。夫如是,則天心克享,時氣自調。德修於下而和應於上,災孽之消,捷於影響。桑穀之枯,將見比隆於殷宗,豈但止於漢文之有災無應而已哉?臣等忝在論思之地,不能別有嘉謨,仰裨聖德,而乃以草草數語,冒塵天聽,惟殿下,少垂察焉。取進止。答曰,方切戒懼之中,箚陳八條,俱甚切實,而名雖其八,於予一針。予當內省而自勉,其或有不體者,爾等隨勉焉。
執義洪述海疏曰,伏以臣之前後入臺,蓋亦累矣。以姿品則極譾劣,以言議則極巽軟。顧何足以備淸朝耳目之任,而或値事會之迫急,或緣分義之嚴畏。間有一二承命,而輒不免僨敗,雖荷寬假之恩,倖逭誅伐之加,臺端一步,不敢爲復冒之計矣。迺者柏府新命,忽及屛伏之際,臣聞命悚蹙,不知措躬之所也。使臣如有一分可進之勢,則當此飭勵之時,何敢爲自引之計哉?第臣蹤地危蹙,終有不可冒進者,玆敢略陳短章,悉暴微悃。伏乞聖慈,俯加諒察,亟遞臣職,且治臣罪,以嚴國紀,以安私分,千萬幸甚。臣方引義求遞,何敢唐突進言,而昨夕之雷,實不勝驚惶憂慮,達宵耿耿,略此附陳,惟聖明省察焉。雷之入地百八十,自是天道之常,而夫何邇來,經緯錯行,陰陽乖舛,當此揫斂之月,乃有轟燁之異耶?以今淸明之時,致此災沴之應者,臣實莫知其所以也。臣聞災異之作,不見於亂時,而必在於治世,故仁愛之天,以此警告,諄諄如耳提面命,蓋以殿下對越之誠,有以感格神祗,必欲警動而振勵之,扶持而全安之也。此非臣傅會之言,古賢臣之告於其君者,多以此爲說,此臣所以眷眷有望於殿下者也。漢臣董仲舒對策,極言天人相與之際,而究其要歸,惟在於强勉二字。而其曰,王者上謹於承天意,以順命也。下務明敎化民,以成性也。正法度之宜,別上下之序,以防欲也。惟此三言,乃所以事天以實,遇災修省之道也。雖使臣,殫精竭思而言之,亦豈有加於此哉?魏相,亦漢之名臣,而告於其君,必以董仲舒等所言,陳於前以請施行,蓋以其言,無非大本要道,捨此無以感悟君心故也。臣之所進,雖似老生常談,而亦有所受於古人也。殿下,嘗於董仲舒之言,深有所取,屢形於絲綸之間,若求其可以施諸政令,而實效可期者,恐無過於此。伏願殿下,取閱三策,擧而措之,使其正心以正朝廷之說,得行於今日,則是漢帝有其臣而不用其言,殿下用其言於千載之後也,豈不美哉?臣謂弭災之方,亦不可他求也。惟殿下,勿以臣言爲迂,而留神採納,不勝大願,臣無任屛營祈懇之至。答曰,省疏具悉。今者之異,良由否德,故戒懍之意已諭,而方切自勉。疏中引董仲舒策而勉陳者,言甚剴切,其宜益勉,爾勿過辭,從速察職。
乙酉九月二十一日巳時,上御思賢閤。承旨入侍時,同副承旨洪樂命,假注書洪龍漢,記註官愼基敬,記事官安聖彬以次進伏訖。上曰,以否德無能,臨御幾十載,綱不擧政不宣。暮年復政,衰暮益甚,何待仁愛之警告。夙宵懍惕,其雖自强衰,何益哉?其雖自勉耄,何益哉?勉飭之事,徒爲文具,寅協之效,亦無其聞,其雖勉循,月初頒敎,大違固心,一風一雨,不敢放忽,故近年以來,此月靑臺之報,無年不報,而今年日氣,不甚乖常矣。昨晝雖微雨,望漢雲均,有所下敎,霎時之間,日氣殊常,述篇豈不云乎?恐或此心之或弛,有下敎者,初昏見電光,特寢殿座,意亦修省,雖與十月有異,此乃止聲之月。今年此月,何年何月,若是警告,非徒爲予玉成。不覩不聞之中,莫知何樣機關,伏於何處。轟轟燁燁,無異盛夏,不踰時而止,亦不注下,此寔耳提面命也。況若昨年便殿引對時。噫,仁愛眷顧否德若此,而否德,若是茫然,何以仰謝,自今日減膳五日,少伸自飭之意,吁嗟大小臣工,莫曰其君之衰暮無能。夬滌舊習,精白一心,保我邦國。出傳敎藥房提調沈鏽,持湯劑進伏。上曰,昨日雲氣殊常,故予有所下敎者,於國無一事之有爲,而乃致昨日之雷,此是否德之所致,服湯劑何爲?鏽曰,聖候若何?上曰,氣何諭乎?鏽仍請進湯劑。上曰,方欲減膳,而豈服湯劑乎?鏽曰,進御湯劑,有異於減膳之事矣。上曰,日三進御,於國做得何事,而今服此乎?此是予不能堅守苦心之致,實不知何樣機關,伏在何處矣。昨夜雨勢不注,而轟燁則大作,予於昨日,見日氣而未及早爲下敎,此亦予少忽之致也。諸臣則雖見日氣之殊常,不過預思作文之如何而已,予則切切然用心矣。予則無一日之休息矣,今日予何敢服湯劑乎?若服之,則竊恐涉於放恣,無以仰謝蒼蒼,湯劑其還爲持去,予心少定,然後可服矣。鏽曰,其在修省之道,尤當進御矣。臣旣持入,而還爲持出,則下情當如何哉?上曰,退去可也。鏽曰,都提調入來,則當入侍矣。上曰,都提調雖入來,予於今日,則決不服矣。鏽仍退出。上曰,注書出去,雖是減膳之時,兩營中旬,依例爲之事分付,承史以次退出。
上在慶熙宮。停常參·經筵。
神懿王后忌辰齋戒。
世孫宮誕日。
大殿·中宮殿·惠嬪宮·嬪宮,政院·玉堂口傳問安。答曰,知道。世孫宮,政院·玉堂單子問安。答曰,知道。
李重祜啓曰,憲府連日監察茶時,事甚未安。除在外疏批未下外,大司憲李吉輔,執義洪述海,卽爲牌招,何如?傳曰,允。
傳于李重祜曰,左副承旨入侍。
注書柳雲翼徑出,代以李克生爲假注書。
傳于趙重晦曰,承旨與翰林入侍。
傳于洪樂命曰,明日乃三日也,卽是正日,晝講停,只行次對。
李重祜啓曰,明日次對,兩司長官,當爲進參,除在外陳疏受由外,大司憲李吉輔,待開門牌招,以爲進參之地,何如?傳曰,允。
洪麟漢啓曰,注書柳雲翼,以其親病,陳疏徑出,原疏,以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
金應淳啓曰,預備兼春秋梁宗大,入侍命下之後,不爲待令,承傳色接待時,致使史官不備,事極未安,推考警責,何如?傳曰,允。
李重祜,以扈衛廳三大將言意啓曰,三廳軍官別試射初試入格人員,今日訓鍊院覆試設行事,昨旣啓達矣。臣鳳漢·臣相福·臣漢耉等,同爲開坐,依前規柳葉箭五矢十巡試取後,各其名下得中矢數及有頉人員,竝別單開錄以入之意,敢啓。傳曰,知道。
敦寧都正金致讓疏曰,伏以臣昨奉敦府除命,而臣旣無敦寧,在法當遞,玆敢冒入文字,仰竢處分。伏乞聖明,俯命該曹,照例遞改,以存公格,以安私分,不勝幸甚。答曰,省疏具悉。所陳者,令該曹稟處。
掌令李心海疏曰,伏以臣於昨年待罪樂正時,以病呈遞,病則中風也。當時症形,萬萬奇怪,所謂風人之事,無所不有,今不足盡擧矣。不能自擧一指,而視聽言動俱廢,只是一息未收,而作一僵尸者四朔。日候稍暄,病情少間,始能運身牀褥,撋取水漿,如是者又三數朔。夏秋以來,凡百,視向來較勝,而情爽迷罔。手脚麻緩,僅能扶杖試步於戶庭之內,而時復顚墜,須人來提,此乃通朝所共知。顧此病狀,雖閑漫官職,決不可責之以冠裳趨拜之事,而見職,地分嚴近,尤無可論者,玆敢疾聲哀籲於天地父母。伏乞亟賜鐫免,俾尋生路,千萬幸甚。臣於乞免之章,不宜復及他說,而事係目下,玆附虞人之戒矣。上天之儆告於君人者,多在於盛世,而必先事而發矣。今我殿下,以寶算八耋,日夕謹畏,豈非大易所謂先天而天不違,後天而奉天時者?而是月雷異之來,此何爲也。臣於病中起坐,百爾思惟,誠不得其所由。伏想我殿下所以謙虛恐懼於蠖濩之中者,爲如何哉?臣非敢謂聖朝無闕事,亦不敢謂殿下有可以致此之事。然災不虛生,而以不虛生爲心,乃修省之要道。以愚臣,妄度我聖上旣往之政,實無可以致此者,而惟願無以此自安,唯以恐懼乎其所不覩,戒愼乎其所不聞,益加儆惕焉。臣無任屛營祈懇之至。答曰,省疏具悉。附陳勉戒,言簡意切,心用嘉之,可不體念焉。爾其勿辭,調理察職。
乙酉九月二十二日巳時。上御思賢閤。左副承旨入侍時,左副承旨李重祜,假注書洪龍漢,記註官愼基慶,記事官安聖彬,以次進伏訖。上命書扈衛軍官賞賜傳敎,藥房提調沈鏽,持湯劑入侍。鏽曰,聖候若何?上曰,一樣,而昨日則用心多矣。因進服湯劑訖。上曰,預備兼春秋出去,領相入侍之意,傳諭可也。鏽曰,都提調今方入來矣。卽命入侍,都提調洪鳳漢入侍進伏。鳳漢曰,日間,聖候諸節若何?上曰,氣何言也。陶潛賦曰,覺今是而昨非,予今有覺矣。予持幾年苦心,而至于七十二載矣。昨見院啓,其措辭何如?予謂不覩不聞之中,莫知何樣機關,伏在何處。誠爲之泄泄,而今乃覺其怪矣。卿不見熙政堂時事乎?啓辭列條中動駕等事,予皆受之,昨亦諭焉矣。蓋古則九月之雷,政院·玉堂,無陳戒之事,而近來何年,一番爲之,而仍爲例,此則予以爲當然矣。再昨之雷,有若耳提面命,則昨日不服藥,固宜矣。而今日又不服,似過矣,故遂進御矣。予於昨日諸批答,皆有次序,而至於玉堂箚及右提箚中賢者等說,似有意而發,而此不欲深看。故予亦以大體賜批,而堂箚中貪寵等說,亦不必深看。然聞卿昨欲入來云而不果,故予則或慮以貪寵字爲嫌而不入矣。今見卿來,予心釋然矣。鳳漢曰,臣何敢以此爲嫌乎?寢睡之節,何如?上曰,一樣矣。又笑而敎曰,卿箚有繞壁字,院啓亦有達夜等字,未知作文之時,或考文字,不寐而然乎?予則當迅雷之時,必整衣而坐,今番則坐亦不能,而曲肱而伏矣。鳳漢曰,繞壁等說,非爲臣修人事而言也。仰念聖上警惕之心,實不勝憂慮而然。而蓋亦古人用文字者,亦多如此矣。昨伏見諸批答辭敎,實不勝欽歎,先儒多言敬天之道,而殿下敬天之道,可謂至矣。宜無致災之端,而乃反如此,誠可訝矣。臣忝在相職,今日五載于玆,當降災之時,方切自訟,不敢爲獻戒,而第今日覺夢之敎,臣所不敢承聞者矣,聖上何出此言也?上曰,院啓末端,則大抵非矣。鳳漢曰,然矣,其中有可者,有不可者矣。方其草啓也,殆同場中作文,蒼黃急遽,迭呼而湊合,各充條目,仍各搆成其文勢,故不甚照檢,乃至如此,而如太學等說,實無他意也。蓋院啓之意,非爲必以京儒獨差執綱,而鄕儒則永防也。勿論京鄕,惟其人是擇之意也。蓋自近年以來,爲執綱者,或非其人,間有不美之所聞矣。重祜曰,近年執綱之人,多有微瑣之謗,典僕輩,亦有難堪之弊云矣。上曰,然乎?又敎曰,法講次對等事,予固不撤,故無他可言之條目,遂以此等說爲之矣。大體則予是之矣。鳳漢曰,前年院啓時,自上有非戒伊頌之敎,而仍有譴遞之事,故今番則院中諸議,必欲徵前事,故如是矣。上曰,勢似然矣。此則予之所使也。仍笑而敎曰,前則以頌而責之,今則以不緊而責之,緊說亦難,歇說亦難,此鄙諺所謂此神祀難爲舞者也。鳳漢曰,臣等曉頭,卽呈箚子,而蓋院啓則時未呈納矣。院啓未納之前,他不得入啓,而日勢漸高,故院中,急急製呈云矣。上笑曰,諸承旨秉燭而作,卽使彼注書忙忙書呈矣。旣無他意,則予當釋然矣。鳳漢曰,今則諸承宣,可無不安之心矣。上曰,堂箚精矣,然最約而盡者,其洪述海之書乎?其董仲舒事,甚含包矣。鳳漢曰,然也。上曰,玉堂參箚人皆精,似不挾雜,而右相之箚中儒字等語,似如何,予不深看矣。鳳漢曰,堂箚及右相箚中儒字,非有所指的,以大體說去矣。但儒賢二字,爲世所忌諱,聖明之世,豈有如此之事乎?上曰,此則予亦大體言之矣。若有眞儒賢,則予當自去訪迎矣。頃者左相之奏,其亦苦心矣。鳳漢曰,臣等三人之意,豈有異乎?崇儒重道,第當活看也。上曰,若深看,則朝鮮,其將無崇儒二字,此豈可書諸史牒乎?今則盡諭,旣知院啓末端之非有他意,則予釋然矣。鳳漢曰,長城府使鄭景淳,因御史褒啓,至有限瓜滿勿遞易之承傳,春間移拜光州時,臣又陳箚,至命仍任矣。俄聞完伯,狀聞罷黜云,盛壯之人,雖有些少疾病,奚至於難强之境,況其滿瓜之論,爲其善治,則今此徑遞,誠爲未安。特爲仍任,依前下敎,滿考後移遷,何如?上曰,依爲之,當該道臣,從重推考可也。出擧條鳳漢曰,扈衛廳試射,設行於訓鍊院,而院宇一新修改,誠覺聳觀。蓋其修葺與重建者,乃爲百餘間,前禁將之一心奉公,誠有所歎服者。至於任事人,不可無施賞之擧,而尙無草記之事,以禁營則大將旣遞,以訓鍊則前例難據而然矣。自兵曹詳問其名,考例稟處,何如?上曰,令兵判,問名擧行可也。出擧條鳳漢曰,沈鏽,有關格之症,或其有疾,則使副提調,替爲入侍,何如?上曰,依爲之。鳳漢曰,宗臣疏請之事,臣則謂誠然矣。聖心或慮其爲張大,而臣等則不敢以謂張大矣。上曰,此事,今豈可言也?文則善作矣。鳳漢曰,在今則臣等不敢爲請,而其若略略設行,殆無異常時水刺之節矣。自古以來,豈有如臣等所遭之嘉會乎?雖有鳩杖,而尙無一次所仗之時,是誠萬萬稀貴之事矣。上笑曰,予實不習而然矣。鳳漢曰,弓角契事,誠悶矣。前則貿來,而近來則嚴禁,不得賣買,不過間數三年始一出,實難繼用,此後則雖勿解其前禁,而如干貿來者,不必詰責,則似有次次繼用之道矣。上曰,然則依此爲之好矣。鏽持湯劑入侍,進御後,大臣先爲退出,上又命持湯劑入侍,鏽持而進御後,藥房提調及承史,以次退出。
乙酉九月二十二日申時。上御景賢堂。承旨入侍時,同副承旨洪樂命,假注書洪龍漢,記事官洪彬·安聖彬以次進伏訖。上曰,注書出去畿營,齊陵忌辰祭報府持入。持入後,命承旨讀奏訖。仍命注書,出付於香室守僕。命承旨讀奏考出實錄草,至還都漢陽日字。上曰,連月還御,眞盛擧,而其日字,亦不偶然矣。因撮其大略,命承旨書于草紙,仍又下敎曰,此所謄草,使入直承旨寫出,可也。承史以此退出。
上在慶熙宮。停常參·經筵。
神懿王后忌辰。
金應淳啓曰,明日常參·經筵,取稟。傳曰,只晝講。
洪麟漢啓曰,假注書李克生,時無職名,令該曹依例付軍職,冠帶常仕,何如?傳曰,允。
傳于李重祜曰,大臣·備局堂上引見。
傳于李海重曰,編次人留待。
傳于李海重曰,編次人留待事,置之。
兵曹口傳政事,副司果洪述海。
傳于李海重曰,頃日下敎扈衛將尹弼德,依前交替。
李重祜,以兵曹言啓曰,來二十四日,祿都目政事爲之之意,敢啓。傳曰,知道。
乙酉九月二十三日未時。上御景賢堂。大臣·備局堂上引見入侍時,領議政洪鳳漢,左議政金相福,右議政金致仁,知中樞府事洪啓禧,判敦寧洪象漢,兵曹判書具允明,刑曹判書黃仁儉,行司直金尙喆,吏曹判書朴相德,行副司直趙明鼎,行副護軍具善復,戶曹參判金善行,右尹徐命臣,兵曹參判元仁孫,吏曹參判李溵,刑曹參判趙曮,執義洪述海,修撰李宅鎭,左副承旨李重祜,假注書李克生,事變假注書趙貞相,記事官洪彬·安聖彬,以次進伏訖。鳳漢問候。上曰,用慮過,故喉乾矣。鳳漢曰,非時雨如此,似過用聖慮矣。進湯劑後,鳳漢曰,日昨江華奉命春秋館堂上,回來矣。上曰,戒懼之中,見此別單,予心尤切矣。鳳漢,以法祖宗之意陳戒,仍奏曰,今者謄來實錄,事多相符者,自上亦當繼述,而臣等之心,尤欲追繼其時之事矣。方當聖心懍惕之時,不敢仰達,而第不勝下忱矣。相福曰,臣等見此,忱誠尤倍矣。致仁曰,事相符合者,誠爲異常矣。上曰,其時奉歡二上王,此眞盛事,而予則侍歡無地,何得爲此?上曰,再昨日災異,極非常矣。彼臺臣之疏,則略而盡矣。而若使予,當諸臣之疏戒,則必將曰,君上雖自强自勵,紀綱無復可望,逐日講筵,不見其效。卿等簿書期會則無滯,而民生困窮,臺廳雖云日開,而謄傳故紙而已。各司措置者,無一所爲云云,而凡此數三件事,皆闕之矣。至如朝廷無寅協之望,賢關無濟濟之風等說,亦是餘事,姑捨無論,而只擧此四事矣。相福曰,領相則昨已入侍,而臣等,則災異後初入侍矣。臣非謙辭,而無一事裨益,災實由臣,乞賜斥退。致仁曰,臣心實狀,常自愧懼,今日之災,必由臣身,誠願乞免矣。上曰,今日君臣,各自務實矣,此豈輔相之過也?漢時免相,極是怪事矣。上曰,實錄御製中履薄心之句,猗歟盛矣。今日君臣,亦無忘減膳時而交勉,則國其庶矣。相福曰,此誠一言而興邦矣。願體此句之意,仰法祖宗,政令施措之間,無快一時之聖心焉。上曰,果是矣,當服膺焉。致仁曰,左相所奏好矣,如是則災豈爲災乎?鳳漢曰,此京畿監司李景祜狀啓也。以爲本道各邑,毋論山野,擧皆稍豐,在前如此之時,亦有不爲分等之事,而小民安堵,不在有秋,實在煦濡涵澤。而本道,有乙亥·丙子·壬午·甲申四年條舊逋,今若一時竝督,誠甚可悶。壬午·甲申條,爲先徵督,乙亥·丙子條,姑爲停退。三軍門與守·摠兩營軍保米·需米,從民願以錢代納事,竝請令廟堂稟處矣。畿內農形,雖不如初頭,統而言之,可謂稍豐。今此狀聞中不爲分等者,誠爲得宜矣。至於舊逋,其若竝督,則蔀屋小民,實難支堪,以不願逢豐之說,推其實情,則豈不可矜?況當今年,尤當加恤畿民,乙亥·丙子條,則姑爲停止。壬午·甲申兩年條,各別申飭,期於準捧。至於軍保米,曾有定式,守·摠兩營外三軍門,則勿論米錢,從民願施行事,分付,何如?上曰,守·摠兩營,亦何難乎?鳳漢曰,從前守·摠兩營,則初不擧論,至於需米,尤不可議矣。雖只許於三軍門,其惠亦多矣。上曰,依爲之。保米則守·摠兩營,一體擧行。鳳漢曰,需米則當依前以米備納矣。上曰,然矣。相福曰,守·摠兩營,米甚不足,而亦有以米用下處,其勢不得不以代捧之錢,更爲貿米,則此亦爲弊端矣。致仁曰,言端旣發,臣常以京軍門貿穀爲悶矣。種種爲弊之端,雖不敢盡達,而大抵京外米價之騰貴,未必不由於此矣。守·摠兩營事目所載不得已者外,其餘諸軍門貿米,則一竝嚴禁宜矣。鳳漢曰,僚相所奏,誠是矣。守·摠兩營外,宜一切嚴防可矣。相福曰,如江都之以劃送錢貿置軍餉者,亦不可禁矣。上曰,依爲之。何可與民爭利,諸軍門貿穀,各別嚴飭可也。鳳漢曰,此卽慶尙監司鄭存謙狀啓也。備陳道內綿農失稔之狀,以爲三軍門及衙門身貢布,勿以參半爲拘,一從民願。錢木間隨所納捧上事,請令廟堂稟旨分付矣。在前綿農失稔之時,徒聞木貴難辦之說,未見純錢備納之事,蓋初頭騷動,異於末梢事實,纔因他道道臣狀聞,有所覆奏。而今此嶺伯所請,旣據民情,則在朝家隨事軫念之道,所當方便曲施,各軍門與各衙門事勢,雖有難便,何可爲拘?依其狀請,勿論錢木,從民願捧納事,分付,何如?上曰,依爲之。申飭道臣,俾有實效。鳳漢曰,此乃忠淸監司具允鈺狀啓也。以本道都事兼帶運判之名,姑爲革罷,而漕運事務,專委牙山縣監,而分載形止,馳聞及漕軍歲抄之修啓,造船時差送差員等事,自臣營管檢擧行爲辭矣。前以依狀請施行,特敎判下,所請諸條,同在許施中,別無枚擧稟旨者,置之,何如?上曰,依爲之。鳳漢曰,升補學製,限內爲之事,曾有定式嚴飭,而今當深秋,不可一向延拖,大司成,自鄕上來學敎授,亦皆無故,趁限設行之意,更加申飭,何如?上曰,依爲之。鳳漢曰,備堂曾經而姑未還差者,陞資而未及啓下者中,右尹徐命膺,司直李最中此二人,先爲差下備堂,何如?上曰,依爲之。竝出擧條啓禧·象漢·允明·尙喆,各以遇災警惕之意陳戒,上竝下是矣。體念之敎,洪述海所懷,臣於日昨之疏,引漢臣董仲舒之語,有草草仰勉之辭矣。及承批旨,至蒙採納,臣不勝莊誦感歎。第今遇災修省之時,豈無可言者?而必以此仰陳者,以其承天意·明敎化·正法度之說,實是出治之大本,能盡乎此,政令事爲之末,有不須言故也。且董子之說,約以言之,則又不過正心二字,而朝廷百官,萬民四方,莫敢不正?亡有邪氣之奸其間,則雷電風雨之災,皆不足慮,以此觀之,人君爲治,何可忽於正心之工乎?竊伏念我殿下,四十年聖工,只在正心,則臣何嘗以此爲慮?而以孔子生知之聖,六十七十之年,益有所進。惟殿下,更加自勉,聖而益聖,是臣區區之望也。臣之更申前說,不避煩複者,固知無甚新奇,支離可厭,而實理,本自如此,勿以人廢言,須於正心二字,益加聖意焉。上曰,所奏約而切實,當猛省焉。述海曰,臣於目下事,又有可達者矣。軍門之法,師期甚重,決不可隨意進退。而慶尙前兵使李逸濟,不思馬革裹尸之義,因一時眩氣,臨場退期,肆然馳啓,其在嚴紀律之道,不可罷職而止,臣則以爲削職宜矣。上曰,所懷深得臺體,依啓。出擧條上曰,此亦得體,而第初旣出於所懷,故予則以爲,似當請拿矣。今此削職之請,輕矣。予以爲充軍可也。仍命書曰,今者臺臣所懷,其雖得體,師律至嚴,不可削職而止,旣問大臣,前慶尙右兵使李逸濟,居昌府充軍。出傳敎述海曰,臣於言地,自知不合,而當此恐懼修省之時,不敢辭遜,黽勉出肅,而今於論事之際,有擬律不當之失,至勤聖敎,臣何可一刻仍冒於臺次乎?請命遞斥臣職。上曰,旣曰,得體,律名做錯,其何深嫌?勿辭,亦勿退待。出擧條上曰,藥房提調,持湯劑入侍。出榻敎進湯劑,宅鎭陳戒。上曰,體念。上曰,噫,修省之時,奉覽國初乙酉實錄考來,予心一倍,其時復都漢陽,先賞於孝節,猗歟盛哉?此正堯舜之道孝悌而已,此亦繼述之一道,而此等之事,末世眞僞相雜,心常慨然,雖難搜訪,豈可泯也?已旌門已復戶,而孝子節婦生存者,令京外衣資食物題給,同時老人士民,皆加存恤,此周文之事也。其益欽誦,老人賜米,仰體昔年之德意,旣施顧恤,而其年臘冬,命濟無告之民。噫,再昨年設賑之後,吾民其雖少蘇,諺云豐年飢民,今年穡事,亦違初料。吁嗟八道,豈無無告之民?令諸道道臣,道傍乞食者顧恤,曾已申飭。其過時未婚者,莫知咸恒之樂,便是無告之民,旣雖勸婚,其或有遺漏者,亦令顧助。其中又有仰體者,雖因憫旱而敎,命朝官,各陳足食足兵民信之道,實封以聞修省,與憫旱等也。又命議政府,令戶曹及各道監司,議中外可以減省之費以聞,此亦因旱而然,大抵近者浮費,日甚者乎?足食足兵民信之道,自政院分付,勿論文·南·武,有實職常有所蘊者,其各陳焉。至於浮費,亦令備局,分付諸道以聞,以示予仰體國初盛德之意。出傳敎鳳漢曰,今年稀貴之年矣。有欲更奏者,而適値懍惕之日,故不敢遽達矣。上曰,昨覽實錄,而進定前字句,或慮有屬目者,故別單中略抄下政院,而其餘則堅藏矣。命克生,持入其抄下者,克生,竝持其本草以入。上笑曰,此眞極笑事矣。予則如是堅藏,而外間則已盡爲謄置矣。鳳漢曰,殿下之堅藏,諸臣之必得見,理固然矣。上曰,其時則奉歡二聖,眞是太平勝事,而今予則孤露矣。鳳漢曰,今年冬至,與舊乙酉冬至日,四日差池矣,亦貴且異矣。冬至日,將率諸臣有所奏矣。上曰,卿等惟意爲之,予則堅矣。上曰,雖其時事,亦不過小酌矣。非遍及於三品以下者矣,此則須知之也。上曰,頃者召問貢人時,欲下敎而未果。大抵玆事,昔有宗臣·宰臣陳之者,辭未彰而未蒙允可,此弊予知久矣。以廚院言之,提調之不謹而循例捧入者,已無可言,此院大臣,時或爲之。大君王子,兼帶衙門也。事體重焉,而旣捧之後,都薛里之捧也,又加點退,不無公私之挾雜。若此之故,有求請之弊,至於二瓜。提調看色,都薛里知味,更退固然。其於雉鮮,若無形者例捧,此宜治盤監。而此亦盤監,雖告不美,提調,或不無勒令持入者,勢或然矣。然中官捧之之際,以一鱗之無點退,貢人之難堪,不問可知,其於尙方,與此同焉。提調旣封進,中官公然操縱,自內亦有此弊,故頃年慶恩國舅,以此陳焉,可謂得體。若問貢弊,無以加此。頃者聞弊,不爲下敎,況此時乎?此後嚴飭中官,自內亦必知之,自政院申飭。出傳敎鳳漢曰,執義方帶都廳,而又帶臺職,非便矣。上曰,予意若此,大臣旣奏,都廳洪述海,本職許遞,令該曹口傳付軍職。因此以聞,初度在於再明云,卽未復膳之前也。雖有大於此者,近者習儀皆減,況此時乎?只行三度事分付外,宣醞今番特減,以示修省之意。上曰,右尹徐命膺,還差備堂,副司直李最中,備堂差下。上曰,新都基址,圖形以啓。竝出傳敎諸臣以次退出。
上在慶熙宮。停常參,只晝夕講。
自初昏至夜一更,有霧氣。
金應淳啓曰,明日常參·經筵,取稟。傳曰,停。
李海重啓曰,大司憲李吉輔呈辭,執義未差,掌令朴奎壽,持平沈翼雲在外,掌令李心海陳疏受由,持平李惠祚奉命在外,今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調李重祜啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍宜矣。
中宮殿·惠嬪宮,藥房口傳問安。答曰,知道。
李重祜,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,依例停止之意,敢啓。傳曰,知道。
傳于洪麟漢曰,兵曹判書具允明,訓鍊都正李章吾,晝講同爲入侍。
有政。吏批,判書朴相德進,參判李溵病,參議權噵受由在外,行都承旨洪麟漢進,以李顯祚爲執義,金魯鎭爲應敎,李性源爲副校理,尹錫烈爲吏曹佐郞,孫萬逸爲直講,許洉爲全羅都事,李復永爲泰仁縣監,長城府使鄭景淳,仍任事承傳。
兵批,判書具允明進,參判元仁孫病,參議尹東昇病,參知金華鎭入直,行都承旨洪麟漢進,以徐志修爲知事,鄭厚謙爲衛率,李師重爲黃兵營中軍,崔致成爲南材別將,李命尹爲昌慶將,同知單柳世德,副司正李克生,僉知三單鄭㫻·金得煋·李彦休。
吏批啓曰,新除授成均館典籍金煊,除授後過限未肅拜,依例改差,何如?傳曰,允。
兵批啓曰,卽接景福宮衛將牒報,則衛將金慶說,除授在外,過限未入仕云,依法典改差,何如?傳曰,允。
李海重,以義禁府言啓曰,慶尙前右兵使李時濟,居昌府充軍事,承傳啓下矣。李時濟,自任所未及上來,以承傳內辭意,具罪目,依例發遣府書吏所到處,仍令押送于慶尙道居昌府配所之意,敢啓。傳曰,知道。
傳于李海重曰,夕講入侍承旨,待下敎來詣。
傳于李海重曰,承旨入侍。
乙酉九月二十四日午時。上御景賢堂。晝講兵判·訓鍊都正同爲入侍時,特進官具善復,同知事元仁孫,參贊官趙重晦,侍讀官李在簡,檢討官洪秀輔,武臣李圭章,假注書李克生,記事官姜彝福·安聖彬,兵曹判書具允明,訓鍊都正李章吾,以次進伏訖。上命克生傳命曰,春坊官,持詩傳進講卷入侍,上講近思錄諸卦二五章,在簡進曰,此論讀易之法,易之時義,不外乎中之一字矣。聖人居九五,致中和,而致中和之道,要在謹獨。今殿下,恐懼修省,而興感實錄,對越之誠,繼述之道,靡不容極。而更願毋徒用力於事爲,而益留意於謹獨隱微之際,毋或放過焉。上曰,放過二字,雖非勉陳,予果無放過之事矣,若謂予以放過則冤矣。秀輔進曰,上番,以中字敷陳矣。中庸,以喜怒哀樂之未發·已發,爲中和之工,未發之時,固宜涵養,而旣發之後,亦必寬平,方爲中和之道矣。殿下今當修省,若或一於憂惕而少和泰,則無以底豫天心而致位育之功,伏願深留意於和字之工焉。上曰,予雖非常常用慮,而和之一字,則常患不足,悶矣。仁孫進曰,此以易義論之,伏羲則盡見天地萬物矣。若擧一事而看之,則止於三百六十而已。故曰,聖有聖用,賢有賢用,乾爲君道,坤爲臣道。而伊川,以厚德載物,爲君道極處,臣伏望益留聖意焉。上曰,是矣。掩卷。東宮出侍坐。上命春坊進前,命東宮誦關雎。上曰,關雎,誰作也?東宮曰,宮人,見幽閑貞靜之德而作矣。上曰,直謂侍人之作,則意甚單矣。侍人,思得賢主,何至輾轉反側?旣得之後,亦何至琴瑟鍾鼓乎?東宮曰,形容文王之於太姒事矣。上曰,故儒臣金昌翕,有論此之語,而得見別注云矣。此以樂不淫哀不傷者觀之,亦是文王之事矣。然而亦不可謂之文王之作矣。蓋見文王之事,而侍人詠歎之矣。仍誦匡衡註曰,爾宜書此一通,常誦可也。上曰,雖有德,若無太姒之窈窕而如孟光黃氏,則爾若當之,則於心若何?東宮曰,宜先其德,豈取其色乎?上曰,不取色云爾,則常情之外矣。東宮曰,若其貌之美,使人蠱惑之後,則有未可知,而人心,豈有初不取德者乎?上曰,父母,若命娶無色而有德者,若何?東宮曰,宜從父母之命矣。上曰,若無德而又無色,則貌難變姸,而其心則可能敎導之乎?東宮曰,雖難盡善,亦當使之不爲惡矣。上曰,此意則好矣。又命誦摽有梅。上曰,女子,初何關於强暴之有無,而至曰,七兮三兮乎?豈不躁乎?東宮曰,雖出於貞靜自守之心,而猶不如默默矣。上曰,好矣。又命誦小星。上曰,此但其小星之賢乎?其君亦賢乎?東宮曰,其君賢而能修齊,故衆妾,亦守其分義矣。上曰,好矣。純通矣。東宮先入,兼司書李在簡曰,綱目校正以奏事有命,而今旣畢校,故仰達矣。輔德李普觀曰,綱目讎校,初則只爲誤字之釐正,而非但誤字之不勝洗補,至於綱字之雜以他筆,極爲未安,誠如當初聖敎矣。上曰,然則以舊板模寫,改刻可也。普觀曰,模寫之役甚難,寫字官,一日僅模一張,而今此新本,殆將全帙移模矣。在簡曰,旣有舊本,則不必模寫,以此飜刻全帙好矣。上曰,依爲之。而使全羅監營開刊。普觀曰,古板冊,如欲自京得送,則不無有處云,而本主,似以家藏舊物持難矣。在簡曰,開刊後例爲別印,以償本主,而本道道內,亦似有舊本在處矣。上曰,新本綱目,還爲下送,令本道道臣,求得舊板,開刊印進可也。出擧條上曰,毓祥宮冬享祭,依昨年例擧行,世孫祗迎隨駕,亞獻禮置之。上曰,來十一月親祭時,禁軍·挾輦軍·前後廂軍馬軍,依今番詣本宮時例擧行,三嚴辰正三刻,御將率新營軍留宿,依例擧行,留營·留陣,亦依今番例置之。竝出傳敎上降椅俯坐,呼寫毓祥宮祭文,又命書示沖子御製,至末端賡和御詩句。上曰,今於七十二歲,得賡聖祖韻,貴矣?上曰,三大臣入侍事,使預備史官傳諭。上曰,夕講爲之。竝出榻敎諸臣以次退出。
乙酉九月二十四日申時。上御景賢堂。夕講入侍時,特進官具善復,同知事元仁孫,參贊官李海重,侍讀官李在簡,檢討官洪秀輔,假注書洪龍漢,記事官姜彝福·安聖彬,以次進伏訖。講近思錄第二卷,自易自天地,止須作體究,上讀新受音訖。上曰,易是何物?仁孫曰,易是陰陽也?上曰,周字何義也。仁孫曰,文王之作故也。上曰,若孟子之孟字乎?諸臣曰,然矣。在簡曰,易理無所不包,大而天地幽明,細而昆蟲草木,萬殊一分,無所欠缺,讀易而能知一卦一爻之加減不得,然後方可謂知易。伊川易傳之說得七分,蓋出於欲使學者自得之意,而體究二字,其意深切。伏願深留聖意焉。秀輔曰,此數爻,專論讀易之法,別無敷陳者,然盈天地之間者,莫非陰陽二氣中化育,而其本一理也。人君,有代天理物之責,必深究一本之爲萬殊,盡其位育之道,然後天地萬物,各得其所矣。伏願益加勉焉。上曰,當體念焉。講訖,上命編次人具允明更爲入侍。上曰,承旨儒臣,亦爲同參可也。具善復先爲退出,仍命編次。上曰,予則於此文,有意作之,而或恐世孫,傾耳於獻壽等字矣。上曰,注書出去,領左相入侍。俄又命右相入侍。上曰,今日召卿等者,作此御製之故也。上曰,予以初八日,錯認爲冬至,而其日則冬享親祭之日,故意謂其日,不必見苦於卿等矣。更聞初十日爲冬至云。然則又當見卿等之苦請矣。卿等惟意苦請,予心則堅矣。上曰,三聖連三月來御漢都,實盛事,而此事,予於春間法講時,聞於洪麟漢矣。上曰,此御製寫出三件,一則內入,一則入東宮,一則送于北漢刊板可也。鳳漢曰,此時陳達,固不敢爲,而今年,是何等稀貴之年乎?臣等自見實錄考出之後,竊不勝慶幸矣。上曰,茂安大君外,又有政府事,故卿等又生此意,而予則懍惕之心,尙切于中矣。鳳漢曰,修省自修省,此事自此事,臣等以抵罪爲限,必請乃已矣。上曰,予豈欲聞此等言而招卿等乎?爲作御製而召之,今又如此矣。御製編次訖,三大臣及編次人先爲退出。上曰,承旨持出御製,依敎書入,承史以次退出。
乙酉九月二十四日夜三更。上御思賢閤。承旨入侍時,右副承旨李海重,假注書李克生,記事官姜彝福·安聖彬,以次進伏訖。上曰,噫,雖無靑臺之報,述篇旣云,豈徒述篇?昔年仰覩,噫憶昔廊,卽昔年中官夙夜測候以奏之處也。雖靜攝之中,未嘗少懈,此侍湯中仰覩者,故嗣服四十一年,此心猶恐或忽。吁嗟此心,亦慈聖之俯察,而慰諭小子者,其或動駕陳禮之日,雖夜深,必也觀象予回也。以今日日候調順,亦慰諭。嗚呼,慈音,尙猶在耳。一風一雨,心猶憧憧。嗚呼,今則雖於此等之時,其欲復仰聆慈音,焉可得也。若此之故,追慕之中,此心尤難耐。吁嗟諸臣,雖因事考古事,索紙筆雖修職事,無事之前,果若予心之憧憧,事過之後,亦果若予而其猶懍惕否。噫,五日減膳,何能仰謝?一片浮雲,心先懍惕,吁嗟此心,豈徒三百六十日哉?十二時八刻亦然,雖不孤露,心猶若此。況夙宵惟昔,暮年復政,用心又若此,其何堪焉。噫,三昨下敎,有猶遺者。以君言之,日雖講筵,書自我自,月雖六對,惟事簿書,其雖勉飭,徒爲言敎,欲樹紀綱,綱紀日墜。以臣言之,擔當國事,予所未聞,謂其官師,莫知其勤,浮囂不戒,躁競不戢,年事違料,元元困窮。若問其咎,卽在一人。若問其過,亦在一人。其所致異,焉可無也。若此若此,而不能正心而正朝廷,亦何望正百官正萬民乎?莫知自省,不顧衰耗,徒文具而自苦,仁愛之耳提面命,焉可無也。此予所以謂相臣大夢今覺者也。雖然,方當修省,亦不敢自逸,其雖命次對開法講,整衣而坐,心先悚恧,猶望雲漢,吁嗟諸臣,時月已過,心果若初否,吁嗟予心,不敢以時月之過少忽。噫,命考實錄,重逢復都漢陽之年,欲知昔年盛事之意,而其所考來,適値修省之日,伊時事實,月日班班,若今親覩。而況國初寶算七旬復都時事,今予七十二,料表以見。往來松都·漢京,怳若親侍,褒恤民之綸音,怳若親聞。興感慷慨,略記事實,欲示沖子,此正欲法堯·舜,當法祖宗者也。其中一句御詩,猗歟盛哉?謝詩雖久,亦不敢泯默,而不過一句,故噫幾百年後望八續賡,誠予至願,復何予憾,記盛事示後君之文,非尋常御製之比,特召三公而示焉。仍命書入,而伊時奉懽之事,亦欲令沖子知之,兼記焉。予意則因追慕其欲不泯其事之意,而因實錄考來,助諸臣張大之心。噫,此時奉兩聖而歡焉,千載盛事也。而嗟予則庚子年後,忍過四十五年,甲辰年後,忍過四十一年,丁丑年後,忍過八年,吁嗟此世,作一永感人,覽此而其猶心隕膽墜。噫,孝乎悌乎,吁嗟諸臣,何不諒予心乎?方在懍惕之中,月亦未過,諸臣雖不言,見此而其若逾月,必將苦予。噫,昔年因諸臣之請,示聖意於御製,諭我皇兄,尙在春坊。嗚呼,盛時猶然,況今予乎?噫,興感考來,反助豐豫,此卽予導之也。是豈予心,是豈予心?噫,予則覽古事而興感,諸臣覽古事而起心,今日君臣之心,一何相反?初則仁愛之若面命,而意以謂誨予衰耗。何能曰,以大夢今覺,而今觀之,有在於考來前三日內。且復膳之前,使此否德,先知幾而守固心,尤何敢違也,尤何敢違也?思之及此,不能自耐,更鼓過半,召承宣而呼寫以諭,因此亦有諭者。雖無懍惕之事,君臣猶父子,承親志以便親心,孝乎?違親心以苦親心,孝乎?忠孝本無二致,吁嗟大小臣工,咸體此諭,使望八衰耗之其君,便寢便食焉。予不復諭,但當守固心而已,其須知悉,吁嗟此飭,亦懍惕中修省之意也。出傳敎書畢讀奏後,又讀奏黃海兵使·忠淸兵使·守禦使狀啓後,承史纔退出,時夜已五更矣,卽今更爲入侍。上曰,今聞別監金國良·洪道明·林興大·洪夏裕,以南漢習操觀光次下去,因京鄕人相鬪,林興大被打,洪道明着侤音云。渠等以差備待令人,着靑衣下去,已是駭然。俛首着侤音,亦涉無據。而旣知其本,則身爲將校,渠雖被打,言于其將,以報守禦使可也。任自毆打,勒捧侤音,以此觀之,亂打彌縫之計,計其日子,卽十八日之後,非徒洪道明輩,京中人下去者多。京鄕人相戰,都城咫尺之地,有此無前之駭擧,此亦致異之一端,諸葛之表,豈不云乎?其在懲後之道,旣聞之後,不可不一竝嚴治。洪道明等及所謂三田渡捧侤音廣州將校頭頭人,令秋判嚴問捧招林興大其他京中被打人及此時鄕人,亦不無被打之事。一體令秋曹看審後,再明法講,其令登對以奏。出傳敎承史以次退出。
上在慶熙宮。停常參·經筵。
夜一更,流星出壁星下,入南方天際,狀如拳,尾長三四尺許,色白。
金應淳啓曰,明日常參·經筵,取稟。傳曰,只晝講。
李海重啓曰,憲府連日監察茶時,事甚未安。除在外外,未肅拜不爲行公人員,竝卽牌招,何如?傳曰,允。
金應淳,以禮曹言啓曰,今九月二十一日所下傳敎中,有減膳五日之命矣。五日之限,止於今日,自明日復舊封進事,分付,何如?傳曰,允。
金應淳,以嘉禮廳言啓曰,本廳郞廳禮曹佐郞姜彝正病遞,代禮曹正郞李胤汲差下,使之察任,何如?傳曰,允。
李重祜,以兵曹言啓曰,昌德宮·昌慶宮·差備內牕戶,令兵曹郞廳春秋摘奸事,曾已下敎矣。發遣本曹郞廳,與戶曹郞廳,眼同嫡奸之意,敢啓。傳曰,知道。
李海重,以義禁府言啓曰,疎決單子中未及拿來罪人全羅前右水使李泓,以詐不以實,私律勘處事,付標啓下矣。李泓旣已拿囚,以詐不以實私律,杖一百徒三年,告身盡行追奪施行,而杖則依受敎收贖後,慶尙道彦陽縣德川驛徒配,依例發遣府書吏,押送配所,何如?傳曰,允。
上在慶熙宮。停常參,只晝講。
李海重啓曰,大司憲李吉輔牌不進,執義李顯祚,掌令朴奎壽,持平沈翼雲在外,掌令李心海傳旨未下,持平李惠祚奉命在外,今日以監察茶時之意,敢啓。傳曰,知道。
以承傳色口傳下敎曰,乙酉年六回矣。二乙酉則知之,國初乙酉亦知之。而其餘則何朝何年乎?取考,而纔去乙酉年十二朔日記取考。依向來江都實錄有可觀者書出,禮房入侍王子時,與宗臣上疏啓辭承批者存焉,則此是初也。其卷持入,而晝講同爲入侍。
以承傳色口傳下敎曰,世孫往垂恩廟,東宮僚屬則宜皆爲之,春·桂坊官,皆令爲之,摠府·騎曹·五衛將·武兼置之,前下敎與此下敎,勿出朝報。
李海重啓曰,憲府連日監察茶時,事甚未安。除在外傳旨未下外,大司憲李吉輔,卽爲牌招,何如?傳曰,允。
傳于金應淳曰,昌德宮,乙酉年是月爲之。而昌慶宮,何年爲之?輿地勝覽,相考持入。此闕,光海朝何年爲之?亦爲知入。
都摠府守宮望筒,傳于李重祜曰,靑城尉爲之。
金應淳,以侍講院言啓曰,明日王世孫隨駕時,宮官不可不備員。而兼文學閔弘烈在外,司書兼說書俱未差,在外人員,令政院稟旨變通與未差之代,一體差出,以爲備員進參之地,何如?傳曰,時存之官不少,此心憧憧之時,何煩開政,待後日政擧行。
李海重,以都摠府言啓曰,副摠管李柱國,以禁衛中軍軍兵等賞中日試射事,南別營晝仕出去之意,敢啓。傳曰,知道。
藝文提學李昌壽上疏曰,伏以臣千萬匪意,伏承藝苑除旨,臣誠駭惶恧蹙,不自覺顔騂而背汗也。夫人之決不容僞爲者,文詞也。蓋以其工拙長短,自有定分,非以智力掩故也。臣於少時,亦嘗隨衆尋摘,而天資甚下,蔑裂無聞。中歲疢疾,神識消耗,因遂絶意藝業,壹以椎魯自安。平居對客,迄未能談文字,有唱酬人,或以是而知臣之不護短,則臣之不文,不但知臣者知之,卽一世之所共知也。臣雖欲以文士自命,其可得乎?而今忽擧之人望之外,畀以詞命之重,無論臣私心慙赧,其所以玷館閣而駭聽聞者,非細故也。臣若又因一華美告身,遽諱平生本色,抽束閣之書帙,治生塵之筆硏。闖然冒廁於群彦之間,則矮人之觀場,老婦之倚市,未足以喩其恥辱,而竝與曩之知臣者,而必反嗤罵臣矣。臣雖無狀,亦有一段廉愧,豈忍爲是哉?玆敢披瀝衷懇,冒瀆崇聽。伏乞聖明,曲垂鑑諒,將臣新授提學之任,亟行鐫改,以嚴文選,以安愚分,不勝大願。答曰,省疏具悉。若章則銓何檢擬,卿勿過辭,從速行公。
咸鏡監司趙雲逵上疏曰,伏以惟天惟祖宗,眷佑我殿下。聖算克躋八耋,光御式至四紀。洪休盛烈,遹追聖祖聖考。乃於誕彌之月,適符膺曆之辰,親臨法殿,誕擧縟儀。此誠千百歲罕有之慶,億萬載無彊之休,八域含生,蹈舞壽域。顧臣遠滯藩維,獨阻嵩呼之列,恭與豐沛父老,只切華祝之悃而已。念臣無似,忝叨重寄,居然歲將周矣。觸事憒憒,瘡疣百出,畢竟僨誤,臣亦自料。日夕憂懼,若隕淵谷。卽伏見囚供判付,則辭旨截嚴,至有當該察訪反坐之命,臣不勝驚霣震悚之至。蓋當初田得雨之濫騎一事,察訪據理論報,臣旣得聞之後,則有難掩置,而其間挾憾與否,初不致意。率爾陳聞,致勤聖敎。究厥所由,罔非臣當事不審之罪,郵官因此被罪,臣獨倖免。臣心惶愧,姑置勿論。在朝家懲礪之政,豈不乖且舛哉?且臣痰癖宿症,重發於數千里原隰之役,眞元澌敗,病氣益肆,委身牀笫,曠廢道務。病裏悶蹙,尤當如何?以情以病,俱難蹲據。玆敢撤巡還次,拜章請譴?伏乞聖慈,俯賜諒察,亟許鐫削,以勵群工,以安私分,千萬幸甚。答曰,省疏具悉。所駭郵官,卿何若此?藩任體重,亦豈輕遞?卿勿過辭察任。
副司直李最中上疏曰,伏以臣自叨進秩之恩,寤寐靡容。間經數職,亦皆以淸要,益增懍惕,而旋幸得遞,粗安私分。玆者籌司新命,出於意外,惝怳之極,尤莫知自措。噫,預聞國政,參劃廟謨,是何等責任?而如臣者,尙可爲之乎?臣本不學無識,性又偏滯。智不周慮,事到易昏。於身於家,猶不能管攝。況此軍國大事,其何能有裨於末議耶?加以早嬰奇疾,藥餌牀簀,半生爲賴,顧今年踰知命。精力消竭,雖欲强策駑鈍,筋力爲勞,亦不可得矣。然此於臣,猶屬第二件事,臣母之篤老多疾,已蒙聖慈之鑑燭,屢勤筵席之俯詢。此是臣闔門之所常感頌者,而病隨年深,懼甚於喜。在臣情理,有不可一日離側。而臣母,亦以臣之爲晩生而善病,過於憐愛,煦嚅顧復,若保嬰兒。母子相依爲命,殆不欲暫捨,臣亦何忍久違膝下,以貽其憂,且老人攝養之道,惟在於寢食藥物。若使臣,奔走劇務,未暇照檢,有失調護,則其於子職之當爲何哉?似此種種情私,不但如古人所謂方寸之亂而已,歸養之願,夙宵憧憧,而愛日之忱,君親無異,遲回係戀,以至于今,臣之情事,其亦慼矣。迨玆職秩漸進,擔負愈加,有不能一例泯默,以妨公私,乃敢控瀝肝血,仰瀆孝理之下。伏乞天地父母,俯賜矜憐,亟遞臣所差兼任,俾得專護病母,以娛餘景,則河海肉骨之恩,謹當隕結以報。答曰,省疏具悉。今覽卿章,可謂眞情,他辭過矣。卿勿辭速察職。
乙酉九月二十六日午時。上御景賢堂。晝講入侍時,知事金陽澤,特進官洪樂性,參贊官洪樂命,侍讀官李在簡,檢討官洪秀輔,假注書李克生,記事官姜彝福·安聖彬,武臣金得煋,秋判黃仁儉,禮房承旨金應淳,以次進伏訖。上講近思錄,自伊川先生,止得其門而入也。在簡進曰,孔子則不得位,故只明春秋之義,聖人若得位,則當行春秋之事矣。先得其義,然後可行其事,而關雎周南之化,亦可以興矣。秀輔曰,春秋,不止於褒善貶惡而已,禮樂刑賞,實寓王者爲治之大道,而其本,又在治導敎之得其要耳。必也明乎治導敎之方,而以禮樂刑賞,爲其用,然後可得聖人作春秋之義矣。上曰,是矣。陽澤曰,臣當以餘意仰陳矣。三王之事,布在方策,別無可奏,而太祖·太宗,復都漢陽,治化大興,在殿下繼述之道,事事件件,必務紹述好矣。樂性曰,春秋之義,三代可復,三代雖遠,自有時措之宜矣。明將駕行於義宮,而今日進講此章,實不偶然矣,掩卷。上曰,予再見乙酉年矣。欲見昔年乙酉事,使之考來,而其時則奉歡二上王,而寶算,爲七十一歲矣。其時雖設酌,非宴也。非如今者所請之三品以下盡入參者矣。陽澤曰,臣待罪禮官,而今方獨入,故不敢多奏,而國初盛事,不考則已,旣考之後,則不可不追述矣。特進官以下先退。應淳,讀奏六乙酉年代。上曰,皆盛時矣。上曰,藥房提調,持湯劑入侍。出榻敎進湯劑,命讀癸巳年當宁請稱慶疏,又命讀最初益山幼學蘇德基疏,又命讀其時東宮疏再疏三疏後,命克生持出日記。上曰,敬覽實錄考來,三昨已有下敎。噫,以孔子之聖,猶有吾衰之歎,而以予不肖,心氣都耗,其何言也?而夢拜于昔,其雖依俙侍奉,欲濟四民而覺矣。嗚呼,實錄考來,無乃陟降眷不肖愛民而然乎?況考來實錄中老老恤孤之事,來朝將瞻龍飛之舊宮。況憶昔此歲,遼陽以代之聖語?頃年內府,偶得買民以來之文書,奉置此宮。嗚呼,來日只瞻而來,則此豈紹述之道,亦何揄揚聖德乎?且夢又若此,依濟生院例入瞻後,於義洞·蓮花坊八十歲以上老人與四民,當於訓鍊院賜米,亦示沖子而來,以此分付該府該廳。出傳敎應淳先退,仁儉進前,樂命,三田渡將校輩口招,命書判付。上曰,藥房提調,持湯劑入侍。出榻敎進湯劑後,命少退,旋命入侍。上曰,編次人入侍。出榻敎上曰,秋曹判付旣諭,而其猶飭末而遺本,府尹,不過一營將。況夜操才行,卽在其日,在於咫尺,其府三田渡,亦在所屬,則不聞不飭,其査方張,爲其帥矇然入侍,不可无飭,守禦使金陽澤緘辭,從重推考。出傳敎命克生,傳命牌招戶曹郞廳。上曰,禮房入侍。出榻敎命書記懷御製,命克生招入戶郞。下敎曰,昌德·昌慶宮,竝勿爲塗排,訓鍊院則自有排設房,方席勿爲也。上曰,明日動駕時,世孫祗迎,竝置之。出榻敎上曰,入廟之後,世孫尙不一禮,入本宮後,世孫只率輔德·弼善,佩劍·佩弓矢,挾輿往垂恩廟,令拜而來,儀注置之。出傳敎諸臣以次退出。
上在慶熙宮。停常參·經筵。
李海重啓曰,憲府連日監察茶時,事甚未安。除在外外,大司憲李吉輔,卽爲牌招,何如?傳曰,允。
李重祜啓曰,大司憲李吉輔牌不進,執義李顯祚,掌令朴奎壽,持平沈翼雲在外,掌令一員未差,持平李惠祚奉命在外,今日以監察茶時之意,敢啓。傳曰,知道。
傳于金應淳曰,當自崇賢門,出崇政殿,軒架置之。
兵曹口傳政事,同知單金乃衍。
大駕·王世孫入眞殿後,政院·玉堂·藥房口傳問安。答曰,知道。
大駕·王世孫入本宮後,政院·玉堂·藥房口傳問安。答曰,知道。
中宮殿,王世孫遣宮官問安。答曰,知道。
王世孫垂恩廟拜禮後,還入本宮,政院·玉堂·藥房口傳問安。答曰,知道。
傳于李重祜曰,諸司預備。
大駕·王世孫還宮後,政院·玉堂·藥房口傳問安。答曰,知道。
洪樂命啓曰,明日次對,兩司無進參之員,除在外外,大司憲李吉輔,待開門牌招,以爲進參之地,何如?傳曰,允。
乙酉九月二十七日辰時,上詣昌德宮。擧動入侍時,行都承旨洪麟漢,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼·姜彝福·安聖彬,以次侍立,上乘轎出宮,命藥房提調,持湯劑入侍,都提調洪鳳漢,提調沈鏽進伏,鳳漢進候。上曰,一樣矣。仍進御湯劑訖。命承旨書之曰,蓮花坊·於義洞父老,旣已下敎,而今年,卽成昌德宮之月也。洞口內年八十以上父老,一體待令。其於四民,昨日下敎之意,復都漢陽之月,仰體昔年顧恤之聖德,通諭漢陽矣。分付之時,與父老一體分付云,城內四民,一體待令事,卽爲分付。出傳敎又命書之曰,噫,今年何年?此月何月?是日何日?復都漢陽之年也。初御昌德之月也。昔年陞儲之日也。欲伸情禮,遙望東南兩陵,予懷何抑?其況再明,卽我慈聖誕日也?嗚呼,月臺欲伸賀儀,焉可得也?噫,今日雖瞻景福殿,何承慈音,初意則其日欲爲下敎,今詣此殿,其何踰日?故郡守李德鄰子,卽慈聖三寸親也。尙在閑散,今聞守令無窠,京職有二窠云,前縣監李永培,濟用主簿除授,前郡守金乃衍,同知作窠除授,口傳啓下,皆昌德宮謝恩。出傳敎命承旨讀訖。上乘輦,諸臣以次侍行,王世孫隨駕陪行。至昌德宮,上入眞殿有頃,上御明政殿,仍爲動駕,至於義宮,上入宮門,命諸承旨來待,左副承旨李重祜進伏。同經筵元仁孫曰,下敎之下,諸承旨未卽來待,竝推考,何如?上曰,依爲之。出擧條上曰,春坊官員,待下敎來待,只入外備事。出駕前下敎上入宮後,王世孫往拜垂恩廟行禮後,卽爲回輿。上仍爲動駕,出宮時,上命藥房提調,持湯劑入侍。都提調洪鳳漢,提調沈鏽進伏,上進御湯劑訖。仍命歷臨訓鍊院,諸臣以次侍行。上命知事洪啓禧,訓鍊都正李章吾入侍。出駕前下敎又命領敦寧入侍,遣史官傳諭。出駕前下敎臣雲翼,承命出招,領敦寧金漢耉進伏。上已殿坐於訓鍊院,諸臣以次入侍。上曰,隨駕軍兵及挾輦軍,各其軍門饋粥事。出榻敎仍命卽爲分付。光璧,承命出分付,還進伏。上曰,今則日晩,戶房招諸父老,卽爲擧行可也。又命惠堂·判尹·五部官員及領右相·領府事入侍,及訓將禁將入侍。出榻敎領議政洪鳳漢,右議政金致仁,訓鍊大將具善復,禁衛大將李潤成,知事洪啓禧,訓鍊都正李章吾,惠堂金尙喆·李益輔,判尹李之億以次進伏,上命諸父老皆入於墻內訖。上曰,父老雖來,而四民則何其小耶?之億曰,丐乞中多有四民,而不入戶籍者多,故不得率來矣。上命五部官員進前,下敎曰,今番四民,若有遺漏者,汝等當禁錮矣。今日殿坐於此院,予非爲好事也。卽體國初昔年愛恤之聖德也。汝等若或遺漏,則陟降降監矣。汝何敢塞責乎?仍命兵曹判書具允明進前曰,五部書員,決棍十度可也。允明承命出去。上命承旨曰,更思之。五部書員決棍,減十度,以五度擧行可也。仍命惠堂進前下敎曰,頃於敦化·弘化兩門賜米時,父老幾許,賜米亦幾許耶?益輔曰,當知入矣。仍承命出還奏,前例或五斗,或三斗。上曰,依例爲之可也。之億曰,四民則淆雜難抄矣。上曰,使持戶籍待令可也。上命注書出招領府事,光璧承命出招,領府事尹東度進伏,上命老人等先爲次次前進院下。下敎曰,今日賜米,非予之賜也。卽國初昔年之所賜也,汝等須知此意也。老人等,皆俯伏聽下敎,上命以次給米。使其有子者,各各輸去,無子者,令禁將軍士,輸出墻外,老人等,受米皆退出。上又命四民流乞皆待令,以次賜米訖,皆退出。上命藥房提調,持湯劑入侍,臣雲翼承命出招,藥房提調沈鏽進伏,上進御湯劑訖。鳳漢曰,此院新創規模,比前益勝矣。上曰,訓鍊都正,主此役乎?鳳漢曰,然矣。上曰,李章吾,以何法而創之乎?鳳漢曰,以燕京法改創云矣。啓禧曰,此館新創後,慕華館則涇以渭濁矣。上曰,李章吾熟馬親授。出榻敎仍爲面給。上曰,訓鍊都正,於此院,可謂有功矣。又命承旨書之曰,明日只晝講,兼行次對。出傳敎。又親自書下御製,命承旨讀奏後。上曰,此御製懸板後,活印二件內入,時原任大臣及入侍諸臣,各一件頒給可也。再逢之再字,有意矣。又命承旨,讀奏乙酉春坊錄後。上曰,其奉祀孫,後日更爲考奏可也。仍命承旨書之曰,以予否德,乙酉·辛丑,料表偶合,追慕益切。況十二歲重逢此年,于今七十二,又逢此年。入瞻舊宮,怳若今侍。遙望驪州,微忱何抑?今日侍衛隨駕中,爲寧陵外裔者,職至二品人。虎皮一令賜給,職在堂下者,右職調用,望夕陽栧。昔年友愛之盛事,若今仰覩,麟坪大君房,遣承旨致祭,宗親中爲其孫一人,各賜半熟馬一匹,以示予意。出傳敎仍命兵曹參判元仁孫,虎皮親授。又命承旨書之曰,於義洞人,已爲給復,而粵昔國初乙酉,先營昌德宮,臨漢京,宿趙浚第,考來實錄中,乃見其第,卽蓮花坊也,與於義洞父老,一體賜米,意蓋此也。今日豈無施惠?蓮花坊人,特爲給復一年。出傳敎又命書之曰,今來意深,於義洞·蓮花坊洞口內民人等,特爲捧上言。出傳敎又命書之曰,諸司預備。出傳敎。上仍爲乘輦,諸臣以次侍行。還入大內時,上命禮房承旨入侍,讀奏諸傳敎後,仍命退出。諸臣以次退出。
上在慶熙宮。停常參,只晝講。
未時,日暈兩珥。
夜五更,流星出井星下,入西方天際,狀如拳,尾長三四尺。
李重祜啓曰,大司憲李吉輔牌不進,執義李顯祚,掌令朴奎壽,持平沈翼雲在外,掌令一員未差,持平李惠祚奉命在外。今日以監察茶時之意,敢啓。傳曰,知道,藥房都提調洪鳳漢,提調沈鏽,副提調李重祜啓曰,昨日動駕,展禮伸懷,伏未審夜間聖體調攝,若何?寢睡·水刺之節,亦何如?世孫陪駕之餘,氣候,何如?臣等不任區區伏慮,敢來問安。答曰,知道,昨日伸禮,猶有餘懷。明日在近,一倍此心,氣則一樣,世孫氣候,亦一樣矣。
中宮殿·惠嬪宮,藥房口傳問安。答曰,知道。
金應淳啓曰,司直李昌壽,以備局堂上,身入闕中,所帶藝文提學,不爲肅謝,事甚未安,推考警責,何如?傳曰,允。
洪麟漢啓曰,右副承旨李海重,今日不爲仕進,卽爲牌招,何如?傳曰,允。
李重祜,以兵曹言啓曰,依傳敎,隨駕禁軍與駕後及標下軍兵等處,設粥分饋之意,敢啓。傳曰,知道。
又以刑曹言啓曰,犯釀罪人私奴乭夢嚴囚,旣已限滿,依新律嚴刑一次,而買飮人不告罪加刑次,仍囚之意,敢啓。傳曰,知道。
又以訓鍊都監言啓曰,依傳敎,隨駕軍兵及挾輦軍·挾輿軍等,設粥分饋之意,敢啓。傳曰,知道。
又以禁衛營言啓曰,各軍門中日時沒技人,別單書入事,曾有前例矣,今九月二十一日,本營將校軍兵秋冬等賞,中日時勸武軍官閑良徐有龍,片箭邊三中沒技,依例別單書入之意,敢啓。傳曰,知道。
又以禁衛營言啓曰,本營將校軍兵秋冬等賞。中日時入格之類,依例分等施賞後,單子修入之意,敢啓。傳曰,知道。
又以禁衛營言啓曰,依傳敎,隨駕軍兵等處,煮粥以饋之意,敢啓。傳曰,知道。
又以御營廳言啓曰,本廳秋等賞試才時,射砲·用劍各技賞格,從分數多寡,本廳所儲木綿分給後,別單書入之意,敢啓。傳曰,知道。
又以御營廳言啓曰,本廳中旬時沒技人別單書入,已有前例矣。今此賞試才時,柳葉箭沒技人,依前例別單書入之意,敢啓。傳曰,知道。
又以御營廳言啓曰,依傳敎,隨駕別抄及軍兵等處,設粥分饋之意,敢啓。傳曰,知道。
王世孫疏曰,伏以惟我聖上,寶算望八,德合堯·舜,有光先烈。臣民今當盛時,孰不慶忭,而況臣之歡欣蹈舞之誠,當復如何?初春陳章,微忱未格,只擧賀儀,設宴之請,未蒙允許,雖甚抑鬱,不敢煩複,迄至于今,而小孫愛日之心,實不敢遲待明年,向者朝臣之請,今則寥寥,臣何可徒懼煩瀆,一向泯默乎?玆敢復申前請,伏乞聖上,俯垂諒察,特許進宴之請,以伸區區之忱,千萬幸甚。臣不勝顒望祈懇之至,謹拜疏以聞。以手書答曰,覽爾之章,嘉爾之誠,本事之外,予之爲國心喜者有三,一則爾之丹忠,一則文理夙成,一則主鬯有托。再命讀焉,不覺流涕,噫以此心,爾祖本性,不隨俗套,大臣禮官,今方入侍,更何待請,宜卽許也,而噫予何人也?追慕國初,心懷難抑,纔瞻永慕,五內若隕,憶昔奉歡萬念都冷,顧今國勢,夙宵用心,元元日困,靡甘玉食,加以暮年復政,不敢自逸,此時此請,若勸寒士而遊燕。況仁愛提命,在於此際,懍惕冞切,豈敢曰復膳,少弛于中,此卽予苦心,亦有眷眷于爾者,何則?若爾美氣稟,而雖無此心,此等豐豫之事,不欲使爾預聞預言也。抑情休請,使望八爾祖,安寢便食。
左議政金相福箚曰,伏以此歲此月,駕詣舊宮,仰惟聖念興慕,益篤繼述之志,臣於再昨,忽得似瘧之疾,嘔吐寒熱,頭痛如碎,痰癖衝肆,呼吸喘促,達晝通夜,一味叫苦,莫重動駕,未克陪扈。今日次對,獨阻登筵,廢禮虧分,不勝悚鬱之至,玆敢短箚請譴,伏乞亟降威罰,以安賤分,取進止。答曰,省箚具悉卿懇,其所不參,業已知矣。今覽卿箚,爲卿憫焉。卿其安心勿辭,善攝焉。仍傳曰,遣史官傳諭,遣御醫看病。
綾昌君橚等疏曰,伏以臣等幸逢史牒罕有之慶,敢以朝野所同之情,仰請於咫尺之筵,屢陳於前後之章,冀伸區區惜懼之忱,而語拙誠淺,終未得感回天聽,顒祝之心,轉益抑鬱,準擬不避瀆擾,復事陳情,而此際得伏聞史官,復命實錄考出,則國初乙酉十月,還都漢陽,二十日,我太祖大王,受廷臣稱觴之禮,臣等自得此報,聚首相賀曰,今而後,應行之典,可以擧也。未伸之願,庶得遂也。何者?竊伏念我殿下,以不匱之孝,善述之德,凡諸事爲,動法祖宗,則顧此歲月之相符,古今之同慶,亦豈無油然而興感者耶?嗚呼,聖祖丕顯,創垂艱難之業,神孫秪承,保守盈盛之運,重熙累洽,式至于今,聖化洋溢,區宇乂安,神休滋大,景福川至,望八之聖算彌高,還都之歲甲重逢。于斯時也,踐其位行其禮,追踵國初之盛事,賁飾曠世之休慶,則此非但臣等之舞蹈歡忭,少伸微忱,洋洋陟降之靈,亦將悅豫於上矣。願以臣民今日之心,遭値宗社今日之慶,雖連年上壽,式月呼嵩,猶不足以盡飾喜之道,而聖德過自僞謙,群情去益憫鬱,今幸寶乘昭垂,先徽彰明,斑斑盛蹟,若合符節,不特典禮之著爲令式而已,則是年是月之行是禮,亶係於盛烈之揄揚,志事之紹述,我殿下,恐不可一向靳許,而伏況聖慕維新,先烈是圖,嘉猷嘉政,次第遵法,以光聖祖萬世貽燕之謨,則至若臣等所請,亦體聖上對揚先徽之大孝,而側聽多日,迄未有聞,臣等於此,益不勝泄鬱之至,玆復相率齊籲,冒瀆宸聽。伏乞聖慈,亟許本府進宴之請,上以盡匹休之道,下以副獻祝之誠,千萬幸甚。答曰,省卿等之章,諒卿等之誠,前批已諭,筵中具悉。今何多諭?以否德無能,承列朝艱大之業,夙宵懍惕,四紀若一,佇看今日世孫之疏答。噫,望八其祖,沖歲其孫,誠心陳章,若是固拒。噫,國初盛事,豈不欲追踵?而德不能繼述,獨受其禮,雖無固心,心豈安乎?予志固矣,予志固矣。須諒此志,以安予心。
掌令朴奎壽疏曰,伏以天眷大德,聖算彌隆,節値誕辰,縟儀已擧,此實千百歲罕有之大慶。八域含生之類,莫不歡欣鼓舞。而臣獨窮巷,竟未趨參於嵩呼之班,有臣如此,生不如死,仍伏念臣本庸愚譾劣,最居人下,不合於淸朝耳目之任,非徒通朝之所共知,聖明,亦已洞燭無餘矣。頃於夏間,獲叨是職,爲覲耿光,冒登筵席,適有所聞,不容泯默,略論一二守宰,而至於長湍府使李彦熙事,只憑傳說之狼藉,率爾論列,致勤聖敎,誨責備至,竟至於發遣繡衣,行査脫空之境,雖蒙聖度優容,不加重勘,而至今追惟,惶愧無地。噫,臺閣雖許風聞,論人亦關不輕,必須鉤得情狀,十分無疑,然後方可下語,而臣則徒信風傳,未及審察,自陷於爽失虛罔之科,溺職妄率之罪,至此而無所逃矣。從今以往,臺端一步,卽臣十丈鐵限,病歸鄕廬,杜門自訟,甘作癡聾,世念都灰,千萬意外,復叨宿趼,除旨遠辱,馹召繼降,榮動桑梓,光繞蓬蓽,闔門感泣之餘,驚惶踧踖,益不知所以自措也。噫,官爵孰非不重,而臺閣責任尤別,其難其信,必擇其人,以之布列朝端,激揚言議,而今乃以已試僨誤百無肖似之一賤臣,苟然充數,不少持疑,其爲辱聖簡而玷名器,爲如何哉?與其濫竊匪據,自愧廉愧之防,無寧退守微諒,恭俟鈇鉞之誅,反覆思量,無路承膺,抑臣情勢之外,賤疾有萬分難强者,臣之痰喘,已作數十年痼疾,粵在己卯,待罪鴻臚,適値太廟動駕之不敢言病,冒出前導,殿陛升降之際,喘促猝劇,神精眩瞀,不省人事,嚴威咫尺之前,顚仆昏窒,幾死僅甦,伊時駭矚之狀,聖明想或記有之矣。今則年漸衰而病益痼,腹部痰塊,如卵如石,小觸風寒,則桓亘胸臆,呼吸促迫,頃刻之間,若將隕絶,百藥無效,便作癃廢矣。近當秋冬之交,諸般症形,挾感如期,而至閉戶呻囈,實無遠役之望,而恩命之下,亦不敢許久稽滯,惟以寸寸前進,待罪闕下爲期,不計顚仆,行到四十里地,諸症一倍添劇,擔入旅舍,達宵委呻,雜試藥焫,了無分效,若不趁卽調治,則勢將中路待盡,欲起還仆,末由蠢動,不得已敢從縣道,略入文字,敢伸疾痛之呼,而神昏氣短,全不成文理,尤增死罪。伏乞聖慈,特垂矜諒,亟許鐫削臣職名,俾得及時調將,以尋生路,仍治臣瀆擾之罪,以昭法紀,千萬幸甚。答曰,省疏具悉。風聞爽誤,何過撕捱?爾勿過辭,俟少間登途焉。
乙酉九月二十八日午時,上御景賢堂。晝講,大臣·備局堂上引見入侍時,知事鄭弘淳,特進官李章吾,參贊官李重祜,侍讀官金載順,檢討官洪秀輔,記事官柳雲翼,事變假注書趙貞相,記事官姜彝福·安聖彬,武臣具敍五,領議政洪鳳漢,右議政金致仁,行知中樞府事洪啓禧,判敦寧洪象漢,右參贊李益輔,行司直李昌壽,兵曹判書具允明,刑曹判書黃仁儉,行副司直金尙喆,吏曹判書朴相德,行副司直趙明鼎,行副護軍具善復,戶曹參判金善行,行副護軍李潤成,左尹徐命臣,兵曹參判元仁孫,吏曹參判李溵,右尹徐命膺以次進伏訖。載順進講近思錄。上親講,自六經,止經爲斷,仍命奏文義,以次奏訖。鳳漢進候曰,聖體調攝,若何?而世孫氣候,亦何如耶?上曰,已諭於藥院之批,而予則一樣,世孫亦一樣矣。仍命藥房提調,持湯劑入侍。提調沈鏽進伏,上進御湯劑訖。上命承旨書之曰,今覽守禦使習操試射放啓本,竹山·驪州·安城·振威·陽城·陰竹·陽智等邑,軍器坐作,雖無執頉,許多將校軍兵中,射砲得中者,或未滿五人,或一二人,或全不中者,常時不能敎習駭然,保障重地,平時若此,不虞何恃?諸守令,令攸司緘辭,從重推考,當該兵房軍官,令府尹從重決棍,以懲日後。若此則行操後,其宜檢飭而不爲,守禦使亦爲推考。出傳敎鳳漢曰,今年卽還都舊甲,進宴乃聖祖盛事,而臣等連日筵白,兪音逾邈,下情不勝悶鬱矣。上曰,世孫昨日回還後,欲爲陳章,予欲使渠伸其精誠,自盡道理,故予亦不拒矣,予豈勸之耶?此則出於渠之至誠,其所批答,予亦商量,欲以一心字諭矣。世孫爲此,廷臣必起,然予經許多艱難,豈不耐過此苦耶?鳳漢曰,世孫陳章之事,臣等未及聞知,而今年聖敎,此實至誠至情之所發也。臣等且念逢此乙酉,若不獲伸情禮,則其心當如何哉?禮判方待闕外,而異於行公推考,故未敢遽入矣。上曰,昨聞禮判,必欲率入云,頗涉殊常矣。諸宗臣,亦似有所爲,而入來者矣。重祜曰,宗臣等陳疏入啓,今方齊會直房云矣。上曰,雖終日來坐,予不顧矣。仍命承旨,書體昔施恤慷慨綸音曰,噫,于今望八,重逢此年,復踐國初經營之宮,復覩昔年龍興之邸,追慕冞切云者,其亦人事之語也。以否德無能,嗣服四紀,年踰七旬,何事繼述?雖伸情禮,悚恧轉深,若問昨日,追慕而何爲?不過體昔盛意,略施顧恤而已,於此深有靦然者,予若誠心爲此,豚魚猶感,況部官部隷乎?予不能誠心爲此,故其亦文具而應之,若不勤飭,八十餘四民,其將遺漏。噫,此外亦莫知幾十之遺漏。而博施濟衆,堯·舜亦難者,此猶可闊略。噫,彼四民,三代之所不能無者,文王先施仁政,漢時其亦顧恤,而吁嗟流丐,非常歲所有者,而仰體濟生院濟無告民之德意,又召流民,則近四百人,咸參于庭,比諸四民,可謂三倍,此無帳籍,非四民而流丐者。噫,昔之伊尹,一夫不獲所,猶若撻于市。吁嗟,此日,目覩半千饑民,此昔年愛恤之遺民,而因予否德,推之溝壑者,思之及此,雖回廈氊,玉食豈甘?噫,張子訂頑,豈不云乎?疲癃惸獨,兄弟之顚連而無告者,況有甚於四民者乎?此吾之赤子也。噫,述編旣云,豈可以流丐而歇視乎?昨日諸臣中,或以爲不可致前云,予則曰非也,同是赤子,而其衣服之鮮者,召見于前,其衣之懸鶉者,却而不召。吁,彼懸鶉者何辜?以此臨民,懸鶉菜色之人,孰肯設粥以濟之乎?此心耿耿,不憚其煩,先說其弊,次言其本,非徒此輩,以予所見言之,以予所聞言之,幼時見之,其雖貂璫煖衣飽食之人,一番見遞,賣藥服而餬口,其或復職,艱辛乞借。噫,此則近習,而朝臣亦然。曾聞相奏,昔之卿宰侍從之臣,沈滯多年,門遮藁網,婦人夜汲。噫,厭膏粱恥舊衣之時,豈知此困?噫,方帶侍從,門垂藁網者,予亦見矣,豈徒此也?金枝後裔猶然,勳臣後孫亦然,此猶若此,況中庶乎?至於吏隷,惟望斗粟,故一人作闕,百人望焉。一人見汰,十口同飢,而爲官長者,莫知殘忍,或顧顔私,因微刋汰,一人雖中願,十人何辜?且其中,或不守其分,濫衣濫食,終至饑困者亦多。噫,昨日近四百人中,亦安知無此等人相雜乎?此猶諭細者。尙書旣云,德懋懋官,功懋懋賞,此則尙矣。以近世用人之道言之,其窠甚窄,其人甚多。吁嗟,遐方文武之人,束紅牌而高閣,以苦菜糲飯爲命者,其幾人。諺云士夫饑餒尤難,雖餒牖下,孰能濟之?不得官名而終世者,亦莫知幾人,是誰之過?皆予否德,欲捄其本,其雖陳談,一則爲官擇人,一則恢公祛私,一則先甄沈滯,一則謹守本分,一則愛民如子,一則視國如家,一則不恥儉陋,一則先祛時體,一則快滌浮囂,一則俾戒躁競。噫,十日之中,何不戒奢?能守本分而祛時體,則其奢,不禁而自禁。噫,四紀不能者,望八諭此,此正如水投石,自媿欲敎,而莫云衰訓,其若銘體,豈無必自邇之效乎?此亦體國初創業艱辛裕昆之盛意也,亦因若干恤民,思昔麥丘老人之語者也。將此意先示沖子,勉我大小臣工。出傳敎承旨讀奏訖。鳳漢曰,不待臣等之言,而逢此乙酉,聖祖所行之事,殿下不行,則臣等之心,姑捨勿論,而在殿下之心,當何如哉?臣等雖或不請此事,殿下當罪臣等,而直行此事矣。致仁曰,殿下盡行祖宗之美事,而獨於此事,終靳兪音,下情誠悶迫矣。上曰,無一事繼述,而只行此事耶?仍命禮房承旨入侍。臣雲翼承命出招,右承旨金應淳進伏。上聞呼承傳色聲曰,此何聲也?鳳漢曰,都承旨,以世孫陳章來待矣。上笑曰,朝鮮人雖盡來,予不動也。仍命承傳色,捧入世孫上疏,命應淳讀奏。上曰,其着名,甚貴矣,善作文矣。命諸臣進前,見世孫疏。諸臣一時進前,上命更讀之。上曰,昨日之後,今日之事,誠奇特矣。鳳漢曰,疏中小孫愛日之忱云者,出於至情至誠,殿下豈不感動乎?臣等雖言辭拙訥,誠意淺薄,不足以仰感聖心,而殿下,豈忍於如此至懇惻之疏,不賜一許乎?伏願特降兪音焉。諸臣一時齊進力懇。上曰,予亦感動,而但感動,與聽之異矣。致仁曰,此是天理當然之事,殿下若允許於初章,則有光於世孫之誠孝矣。聞禮堂方待令云,招入,何如?上命禮堂及都承旨入侍。臣雲翼承命出招,禮曹判書金陽澤,禮曹參判申暐,禮曹參議洪樂仁,都承旨洪麟漢進伏。上手書世孫疏批,仍命承旨書之曰,此批答,知申往宣。麟漢奉疏批出去。上曰,予欲以手書,代許宴矣。世孫必再疏矣。致仁曰,世孫誠心懇惻,故至發諸臣寥寥之語矣。鳳漢曰,是責臣等矣。上曰,果責卿等矣。陽澤曰,今當寶算隆高之時,又値聖祖曠世之慶,世孫愛日之誠,臣民祝岡之忱,當有援古飾喜之道,是誠天理人情所不容已者。且此事,旣是典禮所載,而見方時和歲豐,國家寧謐,顧玆稱觴之請,實非豫大之擧,則殿下,雖以撝謙之德,不樂繡文之事,獨不念擧國顒望之情,而一向靳許乎?暐·樂仁繼奏力懇。上命春坊官員入侍。臣雲翼承命出招,文學尹養厚,說書洪九瑞進伏。上下詢陳疏時光景。養厚對曰,有令入對,故臣等進伏,則世孫下敎曰,予欲陳疏矣。臣達曰,何疏乎?世孫下敎曰,頃請進宴而未蒙允,故欲更擧矣。臣達曰,然則議於師傅乎?世孫下敎曰,余心甚急,故未及問議矣。臣達曰,已出疏草乎?世孫下敎曰,急何能搆草耶?仍直呼使之寫疏矣。疏中有諸臣寥寥句節,臣達曰,如此則諸臣之心,似惶悚矣。世孫下敎曰,此句節,余必欲爲之云矣。上曰,貴矣。人事儼成矣。此其誠心所發,故直爲呼寫矣。麟漢宣批後,入來復命。上曰,世孫之氣色,何如耶?麟漢曰,臣敬奉聖批,卽爲入對,則世孫,急爲下堂,先問蒙允與否,臣達以未得蒙允,則世孫甚爲落莫,下敎于臣曰,此事苦待,而未蒙兪音,曷勝抑鬱?今聞大臣諸臣,入侍懇請云。必當蒙允,而若或忱誠未格,則余當更爲陳疏矣。上曰,其言難矣。今日世孫,正如昔年獻陵事矣。致仁曰,睿學夙成,至孝藹然,在今日臣子之心,曷勝歡忭?而殿下,若卽賜允許,則實有光於世孫之誠矣。上命承旨讀奏宗臣疏。上曰,此亦善作疏,而有可憎處矣,欲學義安大君矣。仍命書批訖。復命藥房提調,持湯劑入侍,提調沈鏽進伏。上笑曰,湯劑,可謂日日獻壽也。仍進御訖,諸臣復力懇。上曰,世孫與諸臣之道理,則當然矣。仍命承旨書之曰,以予心覽沖子之章,其猶流涕,況不草稿而呼寫,則寥寥等句,卽沖子由中之言。噫,以其祖固心,其猶若此,爲春坊,焉敢爲諸臣而參錯提醒乎?且示師傅,古無是事。頃者沖子初行,則其請,雖與參錯差間,職在輔導,目覩玆事,其不感動著矣。當該春坊罷職。說書洪九瑞,咫尺呼寫,其能善書,不負特除之意,特賜弦弓一張。出傳敎仍命諸臣小退,諸臣以次退出。上更命入侍,諸臣以次進伏。上命承旨,校正體昔施恤慷慨綸音訖。上曰,今日祖與孫,君與臣,俱苦矣。聞世孫又有疏擧云,春坊官員,更爲入侍,可也。臣雲翼,承命出問還奏,春坊官員,方入對未罷。鳳漢曰,今日臣等所懇於殿下,亦爲繼述之道,不可不賜允矣。聖祖已行之事,殿下若不行之,則豈合於道理乎?上曰,景賢堂中相會一饌,予實不難,而但入中門,則入大門矣。仍命左副承旨,出考聖祖誕生月日及兩宗誕日,承旨承命,出問還奏。上又命臣雲翼,出招春坊官員。臣雲翼,承命出招,輔德李普觀,弼善具庠,說書洪九瑞進伏。上曰,予聞世孫,與宮官問答寥寥之說,則頗偉矣。今將再疏云耶?普觀曰,今日則夜深,明日則不敢煩瀆,再明欲爲陳章出令矣。上曰,其言亦是矣。疏草已出乎?仍命持入疏草,九瑞承命,持入疏草。上命承旨讀奏訖,諸臣復力懇。上命諸臣先爲退出,仍命承旨讀奏公事,仍命書之曰,今覽畿伯狀聞,前朝諸陵,依下敎擧行云,而長湍智陵·古基陵莎草修補,餘無莎草修補之事,果無有頉而然耶?其所定界,亦無闊狹,依下敎擧行,而新定禁標,亦無參差否,依前下敎,擇送解事禮郞,卽爲詳審以來,亦爲申飭,其勿稽滯,以除廚傳之弊出傳敎又命曰,噫,今番冬享,適値復都漢陽。昔年誕辰前四日,追慕何抑?初六日與世孫,當爲建明門內香祗迎,儀注置之,時刻依前,春·桂坊,依前以入直擧行。出傳敎仍命承史退出,以次退出。
上在慶熙宮。停常參·經筵。
夜三更,流星出婁星下,入坤方天際,狀如拳,尾長二三尺許,色赤。
金應淳啓曰,明日常參·經筵,取稟。傳曰,只晝講。
藥房提調沈鏽,副提調李重祜啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。冥然到今,重逢此日,雖欲伸禮,其何能乎?追憶丁丑,方寸若隕,心在西郊,氣何諭乎?錯記日子,今日問候,是豈曰孝,是豈曰孝?
中宮殿·惠嬪宮,藥房口傳問安。答曰,知道。
李海重啓曰,卽者議政府錄事來言,領議政洪鳳漢,右議政金致仁,誠未孚格,罪在昏謬,循省惶懍,無地自容,今方胥命,來納命召,何以爲之?敢稟。傳曰,令史官命召傳授,勿待命事,傳諭。
又啓曰,憲府連日監察茶時,事甚未安。除在外外,大司憲李吉輔,卽爲牌招,何如?傳曰,允。
以承傳色口傳下敎曰,知昨日爲日次,欲使次對同爲入侍而未果,錯記日子,見今日問候,心尤倍焉。今日湯劑,其置之。
以承傳色口傳下敎曰,今日不可虛過,承旨旣坐直,馳往奉審三陵後,入直陵官及守護軍摘奸來時,以香峴作路,蜂峴看審以來以奏。今日雖難酬應他事,此則當見之,卽詣于崇賢門,與編次人同爲入侍。又下敎曰,乙酉年春·桂坊官員子孫,知名以入事,下敎矣。豈可踰今日?入侍知入,新豐府院君奉祀孫,亦爲知入。
又下敎曰,大典所載,心猶昔年,依十三日誕日例,今日公事留院。
李重祜,以醫官鄭允說,以左議政金相福病症看審,則自三昨日,重得寒疾,頭疼喉渴,寒熱往來,且爲嘔逆之症,米飮之屬,不能順下,又有煩轉之症,夜睡全未交睫,膈痰作孽,呼吸不順,脈度亦甚浮數。如是內傷挾感,未卽和解之致,人蔘養胃湯,連用四五貼,以爲安胃溫散之地,爲宜。此意詮次啓達。答曰,此藥材送之。
金應淳,以觀象監官員,以領事意啓曰,今式年慶尙道下去栗木泛鐵官前監牧官朴景壽有頉代,前正安思彦塡差,下送之意,敢啓。傳曰,知道。
乙酉九月二十九日申時,上御景賢堂。摘奸承旨,編次人同爲入侍時,左副承旨李重祜,記事官柳雲翼·姜彝福·安聖彬,編次人元仁孫,以次進伏訖。重祜曰,臣承命馳往,奉審三陵,則皆無頉矣。上曰,參奉誰入直乎?重祜曰,徐簡修也。仁孫曰,卽故奉朝賀臣徐宗伋之孫也。上仍命承旨書記懷御製,專述追慕之意,呼寫訖。命仁孫校正,更讀至慈聖試工時事。上曰,頃於庭試時,慈聖,見呈券則甚喜,見掩帳則甚惜矣。我國人好前例,予年七十,有希望耆科者矣。今番實錄考來後,廷臣請宴,士子希科,此則非以欲心而希望也。重祜曰,乙酉年春坊諸子孫及新豐奉祀孫,錄來矣。上命讀奏,仍命書之曰,於今年追慕之日,宜尋調用,而故安川府院君孫,旣已錄用。近代國舅零替者,莫若新豐,其奉祀孫成長後,卽爲懸註調用。乙酉年陞儲日春·桂坊奉祀孫中,有職名者外十人。其中伊時有禮貌官者,輔德李時□·孫□紀,弼善金□鈺·孫養曾,負印差備翊贊李徽□孫□□□用。出傳敎承旨讀訖,上曰,明日大臣求對乎?仁孫曰,明日以賓□□□矣。上曰,動於世孫之四字而然也。重祜曰,雖無世孫之陳章,臣等豈不欲仰請?而惶悚未及矣。實錄考來之後,則自有依據,皆欲力懇,不得請則不止,此實出於秉彝之天,而況世孫,至誠藹然,流出衷曲,伏願允許於一章矣。上曰,予作此記懷文,而豈忍受宴乎?且世孫見此,而將來只學進宴,則有何好乎?仁孫曰,昨日世孫·大臣,未蒙允許,如臣拙訥,何敢望孚格?而此是至誠所發,則以勸孝於世孫之道,殿下亦當許之,使世孫邸下,仁孝彰著,好矣?上曰,如是故予賜世孫批答時,流涕而不從矣。雖不從而中外□帖然云矣。重祜曰,俄聞春坊之言,則明早來待事,下令云矣。仁孫曰,非獨臣等之言,在殿下繼述之道,不得不聽之矣。上曰,時異矣。仁孫曰,武王,以善繼善述,稱達孝矣。上笑曰,武王爲宴乎?仁孫曰,若無宴,則毛詩,豈有鹿鳴等篇乎?重祜曰,如魚藻等詩,皆宴詩也。上仍命退出,諸臣以次退出。
以上缺宸心莫回,兪音愈靳,臣等相顧抑鬱,退益耿耿。洪惟我殿下,大德巍蕩,同符聖祖,至化熙洽,式至今休,寶算之靈長,聖祖之所賜也,茀祿之茂膺,聖祖之所佑也。此不惟今日臣民之慶,卽宗社億萬年無疆之福。爲殿下臣子者,凡可爲飾喜之道,宜無所不用其極,而聖志過於撝謙,群情無以孚格,一年二年,迄至于玆,臣等之罪,可勝言哉?歲異他歲,元春稱觴之請,實是臣分之不可已,而懼切瀆擾,不免旣發而旋止,此臣等之罪也。月異他月,誕辰呼嵩之節,實是邦禮之所當然,而意在將順,以致先期而移行,此亦臣等之罪也。況此乙酉之年,寔吾東難逢之會,當實錄未考之前,其所汎過,猶可諉以愚迷罔覺,及實錄旣考之後,則尤不可一日少遲,而連値事會,尙爾仍循至此,而臣等之罪,尤無所逃矣。臣等之事殿下如父,殿下之視臣等如子,子雖癡昧,不能盡事親之方,父何忍恝視其子之不盡職,而不思所以詔牖而成就也哉?然此則不過就臣等情禮道理而論耳。以殿下繼述之□□□聖祖之所已行□□之獨於此一事,□□所以賁國家之盛,通上下之情也。苟有涉於豫大之擧,則以聖祖撝謙之德,何以受焉?或有違於追慕之誠,則以聖祖達孝之思,亦何以行焉?於戲,聖祖艱難創業,而得壽於前,殿下艱難守成,而得壽於後,南極之靈曜,西樓之寶牒,照耀輝映於四百年之間,前後日月,何歲非慶?而乙酉尤有別焉,前乙酉之獻壽,乃所以啓佑我殿下也,今乙酉之獻壽,乃所以揄揚我聖祖也。臣等於此,雖欲不請,其可得乎?殿下於此,雖欲不受,其可得乎?世孫邸下,不待諸臣之陳籲,先爲疏請,首尾辭意,惻怛懇摯,出天之孝,盡日之誠,藹然油然,自有不能已者,登筵諸臣,爭覩聳聽感歎之極,不自定情,以殿下至仁至慈之心,豈忍不爲之嘉悅而曲從乎?上焉而遵先之盛禮,不可不行,下焉而由中之睿孝,不可不體。若臣等懇迫之辭,祈祝之悃,有不能覼縷而煩瀆。伏願殿下,更加三思,亟降一兪,以紹聖祖之休光,以伸文孫之至情,以副八域臣民顒俟之望焉。答曰,噫,今日是何日,今日是何日?國事板蕩,元元倒懸之中,吁嗟,大歉之餘,夙宵所望,昨今兩年穡事之告登,昨年穡事,大違初料,今年穡事,亦違初望,豈云七十?其雖八十,吾民困窮於蔀屋,君臣讌飮於廈氊,是豈體昔年遺艱之意,亦豈貽厥孫謨之道?其況懍惕之心,其猶未已者乎?噫,耳提面命,亦無乃戒此乎?尤切懍惕。噫,遐方士庶,雖不諒予心,股肱卿宰,心何不諒此,而乃有此擧?噫,諸臣兢懼之心,何待實錄之考來?而卽余兢懼之心,見考來而冞切,此猶人君當然之語,目今予心,猶有切於此者。今日世孫手批,洞示予意,而其猶有餘意。吁嗟,不背昔年慈聖寶算七旬,一未捧爵,永慕堂前,懷莫逮之痛,此予遺恨,而猶抑懷古順旨,愈於捧觴,今覽世孫與卿等之擧,益覺昔年之不肖,亦莫云國初之盛事,不可泯也。此亦諭於世孫之批,其欲一時稱觴,使望八其君,幾日食不甘·寢不便乎?今已詳諭,不復多諭,何必二品六曹?雖率百僚萬姓而來,此心難回,此心難回。卿等休請焉,卿等休請焉。
賓廳又啓曰,臣等今日之請,非但諸臣同情之辭,卽一國群生普祝之願,而惟我聖祖,誕膺遐祿於前,而殿下式克承受於後,盛烈鴻業之匹美配休者,固不可勝書,而□此前後乙酉之□□,實是從古有國□□難遇者,而今諸臣皆是昔日左右我聖祖者之後昆遺裔,追思乃祖對揚聖祖之志,欲以聖祖已行之禮,奉我殿下者,卽所以揚啓後之遺烈,而光遵先之聖孝也。區區衷懇,庶蒙俯諒,而俄於筵席,伏承批諭,辭敎縷縷,宸聽邈然,抑塞之極,只恨忱誠之淺薄也。聖上之所靳許者,一則追慕也,二則追慕也。臣等雖不肖無狀,夫豈無欽仰感歎之心?而此有大不然者,我聖上不匱之孝,通于神明,無事而不追慕,無時而不追慕,推此以往,則凡所揚慶飾喜之擧,雖係萬萬不可已者,其將一切廢之而後可耶?究之事例,參以情禮,臣等死罪,以爲決無是理也。且殿下之執以爲敎者,誠知爲過中,而在他時則猶或可以此而拒之,至大乙酉獻壽之禮,卽繼述之道也。繼述之道,尤豈非追慕之大者乎?然則臣等懇摯之請,不專在於一時稱觴之節而已。倘殿下,深念乎此,則其所俯許,必不待臣等之畢辭矣。群情悶鬱,復此瀆擾,伏願聖明,亟回淵衷,快賜兪音焉。答曰,噫,予意已罄悉於世孫卿等之批,其雖百答,何以加此?卿等今日之請,夫誰曰導君豫大,而此猶例語。噫,若干沖子,依予以長,若是夙成,祖不能敎,世事奚熟?而一章二章,可見由於良知良能。噫,白首暮年,豈料十四歲沖子之若是乎?予雖剛腸,豈更待諸臣之請?宜彰其孝,而若是固執,今批旣諭,一日若此,使予一日不便寢食,一日若此,使予二日不便寢食,沖子再章苦請,卿等一再困我,予若誠意感動,豈至於此?自恧之外,其何復諭焉?
金應淳,以禮曹言啓曰,麗王諸陵,更遣禮郞奉審事,命下矣。依聖敎,發遣本曹郞廳,卽爲奉審之意,敢啓。傳曰,知道。
李重祜,以兵曹言啓曰,去九月朔各廳堂下武臣等試射,連因有故,今已逾月,不得爲之之意,敢啓。傳曰,知道。
王世孫疏曰,伏以臣於日昨,猥陳微忱,冀蒙俯諒,而誠孝淺薄,未蒙允可。臣固知殿下之一向牢拒,實由於追慕戒懼之聖意。然臣之至懇,則雖鎭日獻壽,式月稱慶,猶未足以盡區區之微誠,此實天理人情之所不能容已者,而微誠未格,兪音尙靳,臣達宵抑塞,不勝悶鬱,千思萬量,敢此復申仰請。伏乞聖上,曲垂諒察,快允所請,俾伸至情,千萬幸甚。以手書答曰,省爾再章,諒爾情懇。噫,爾謂今日爾祖之心,若何,爾謂今日爾祖之懷,若何?爾雖曰千思萬量,予則曰何思千萬?爾祖百爾思量,此心愈固。噫,爲宗國定爾主鬯,爾祖不敎,爾自夙成,今者之請,由於良知,今者之文,由於良能,初覽爾章,不覺流涕,以此心,拒爾請,是豈樂爲,亦豈文具?爾何不諒,爾何不諒?因以此擧,僅彌縫而止鬧者,近觀考來之實錄,將欲生心,爾章中,寥寥二字,有此今日之擧措,是且孝乎?爾章中,鎭日式月等句,爾何此言於此?爾祖誠難泯默,何則?吁,嗟嗟爾祖,以涼德無能,千千萬萬夢想之外,今逢望八,爾與諸臣之心,寔由愛日惜懼之意,豈可若此?爲爾子孫者,效爾而爲此,四十猶然,五十猶然,六十猶然,歲歲稱觴,月月獻壽,此非爲親也,貽親耽樂之過也。今爾此言,卽可謂興邦乎?雖諸臣言之,不可以此導君,況握付托之重,爲主鬯之任者,宜愼宜愼於此,不憚煩複,申申諭之,沖子銘佩。噫,忍過昨日,酬應此事,曰爾祖之孝乎?佇看昨日所製一百十句紀懷,予則字字嗚咽,句句呑聲,以此等之心,其雖日日百請,豈忍回心?且猶有大於此者,今皆曰國初盛事,豈可泯也?其況此歲,聖心亦豈不然云,而此徒知其一,未知其二者也。凡帝王家創業之時,異於守成,不異匹庶。噫,以爾祖之不肖,猶以煩慈心爲重,丁卯戊寅,俱不敢請,遲待來年。吁嗟,是心,慈聖康寧,將以萬壽無疆爲祝故也。嗚呼,丁丑永慕堂後,雖欲伸請,焉可得也?書至于此,方寸欲墜,字不能成樣。噫,雖然承順慈心,其猶抑懷,今日覽此擧,此心其尤難耐,爾宜體爾祖順志之心,爾讀小學,鄒聖豈不云乎?事親若曾子者可也云。因此之故,於晝用心,於夜用心,寢不便,食不甘,爾職分,問寢視膳,不欲一豫大,不思其祖之心,不體其祖之守,其將曰孝乎?召二品以上於一堂,手書以答,宜體宜體,安予之心,安予之心,予將寢可便而食可甘,而噫,此心陟降俯察,不復多諭。
左議政金相福箚曰,伏以臣於再昨,敢請廢禮虧分之譴,反紆遣醫頒劑之命,罪戾未勘,恩數徒褻,此已萬萬惶悚。又於昨日兩大臣之胥命也,臣實與之同罪,而宛轉床第,冥然若無省覺,今日賓啓,又末由舁進而聯參,有臣如此,不如無訛。殿下以至仁盛德,誕膺純嘏,以承我聖祖之大業,以光我聖祖之遺烈,前後乙酉,休慶相符。凡爲殿下臣子者,其欲飾喜而伸忱者,卽天理人情之所當然。伏況春宮邸下,陳疏先請,愛日之誠,藹然於辭旨之間,凡在瞻聆,莫不相告感歎。竊想殿下止慈之情,其所嘉臨,當復如何?聖祖行之於昔,而殿下繼之於今,則聖孝有光矣。文孫請之於下,而殿下許之於上,則睿孝得伸矣。禮之重也如此,情之切也如此,殿下雖欲辭而不有,有不可得,此諸臣所以相率力請,以準請爲期者也。嗚呼,殿下之必欲抑而不受者,出於大聖人終身之慕,而我文孫之必欲盡其誠禮,亦由中之至孝也。事在應行,而情有難遏,則殿下,亦豈不因孝推孝,務存弛張之道乎?噫,聖主不拂於民心,天意可驗於人情,導祥以和,持盈以戒,仰脗俯合,兩盡其道,豈不盛哉,豈不休哉?臣病裏啽囈,冒入文字,情雖懇迫,跡涉偃便。伏乞聖明,治臣之罪,察臣之衷,亟許當行之典,以副齊籲之望,不勝悚惶祈祝之至。答曰,省箚具悉卿懇。卿之所請,今日之批旣諭,此心何回?今日未參,業已諒矣,卿須安心善攝焉。仍傳曰,遣史官傳諭。
司諫李憲默疏曰,伏以皇天,眷佑我宗祊,寶算望八,玉體彌寧,亦我元良,睿質早成,鸞車鶴駕,同詣先陵,敬展誠禮,回蹕載淸,實邦家無疆之福,而臣民莫大之慶也。雖坊谷疲癃,無不欣欣延頸,聳蹈相賀,臣亦聖世中一物耳。秉彝之心,同得於天,受恩之厚,有加於人,愛君戀國之誠,豈獨出於百執事之下哉?第臣自來情蹤,難以臺官自居,身帶見職,而不得陪從,仰覩盛儀,縮伏鄕廬,有若全忘國恩者然,論以辜負,萬戮猶輕,而聖度天大,只賜薄勘,曾未幾何,旋復甄敍。本月初九日秪受左承旨書狀內,以臣爲司諫院司諫,斯速乘馹上來事有旨,顧臣無狀,何以得此於聖明也?罪積違逋,而不加重繩,效蔑絲毫,而疊降異渥,惶懼切至,欲循墻而不可得也。臣逖違軒陛,一年有半,九重五雲,夢裏長繞,況今日,卽我殿下千秋之節也。百僚共賀,八域均懽,而臣獨跡遠千里,不得趨造於呼嵩之班,仰展獻鏡之忱,罪上添罪,榮不爲榮。仍伏念臣本愚庸,無一可取,而特蒙我聖上拂拭之恩,圖報無地,故從前除拜之日,不量己材,惟以奔走幸承,爲粗伸義分地,而今於荐召之下,一向退縮,不得趨赴者,豈有他哉?受人詆斥,名器難玷,惟當屛居壟畝,謹避訾謗而已。如使臣,但有貪榮慕祿之心,則首春降召之初,何不卽赴?乃敢引義陳辭,仰干宸嚴,以至再召三召,而重益其慢蹇之罪哉?今若感恩怵義,忘廉冒進,則臣之去就,前後兩截,臣之控懇,終歸虛飾,其於傍觀者之竊笑,何?臣以嶺外孤蹤,濫被謬恩,出入臺閣,今至十四年之久,榮顯已極,涯分已踰,而不思知足,益希匪分,則福旣過矣。災必隨之,瞿瞿一念,常在於此,玆敢從縣道,略控短章,仰暴危悃。伏乞聖明,曲加俯諒,特垂矜憐,治臣積逋之罪,削臣所帶職名,仍令選部,勿復檢擬,以肅朝綱,以安賤分,千萬幸甚。答曰,省疏具悉。尙今撕捱,其涉過矣。卽爲上來察職。
乙酉十月初一日午時,上御景賢堂。晝講,大臣·國舅同爲入侍時,知事金尙喆,特進官南泰會,參贊官金應淳,侍講官金魯鎭,檢討官洪秀輔,記事官柳雲翼·姜彝福·安聖彬,武臣沈鳳徵,領議政洪鳳漢,領府事尹東度,右議政金致仁,領敦寧金漢耉,以次進伏訖。上曰,今日晝講有意,當前受音矣。親講近思錄,自伊川,止經爲斷。上番進講,自凡讀史,至議論。上復親講訖,命奏文義,以次陳奏畢。鳳漢曰,臣等之至懇,殿下終靳兪音,臣等之所願,實是追法祖宗,則殿下豈可不許乎?致仁曰,此則擧國同然之心,以道理言之,可質於鬼神矣。上曰,予之固心,亦可質於鬼神矣。東度曰,此時不行,何時行之乎?上命臣雲翼,出招二品以上,判中樞李益炡,知中樞洪啓禧,左參贊李昌誼,副司直鄭亨復,判敦寧洪象漢,禮曹判書金陽澤,右參贊李益輔,副司直李昌壽,知中樞徐志修,副司直南泰齊,副司直兪最基,兵曹判書具允明,工曹判書李泰和,知敦寧沈星鎭,漢城判尹李之億,刑曹判書黃仁儉,副司直金尙喆,副司直沈鏽,副司直南泰會,戶曹判書鄭弘淳,吏曹判書朴相德,知中樞金始煐,副司直趙明鼎,副護軍具善復,副護軍沈鳳德·趙啓泰,訓鍊都正李章吾,副司直黃景源,副護軍洪若水·李觀祥,戶曹參判金善行,副司直李應協,副護軍李潤成·李柱國,左尹徐命臣,兵曹參判元仁孫,副護軍金聖遇,副司直洪樂性,副司直尹得養·趙榮進,同知尹東遵,副護軍張志恒,同敦寧韓光會,吏曹參判李溵,副司直安允行,副司直邊致明,副護軍金孝大,禮曹參判申暐,杞豐君兪彦國,右尹徐命膺,副司直李思觀·鄭光漢,工曹參判金尙重,刑曹參判趙曮,副護軍李邦曄·張志豐,副司直李廷喆·李最中,兵曹參議尹東昇,戶曹參議鄭尙淳,刑曹參議李宣老,兵曹參知金華鎭,工曹參議玄光宇,禮曹參議洪樂仁,以次進伏。上曰,雖六百來,予心則不動矣。命承旨讀御製記懷訖,命讀奏世孫上疏,又命讀奏賓廳啓辭。鳳漢曰,臣等之啓,則不敢望允,而至於世孫之章,則誠孝藹然,殿下豈可不兪乎?上曰,今時則異於聖祖之時矣。鳳漢曰,乙酉六回,實是盛世也。上曰,千不似·萬不似矣。今番命讀紀懷,予心可知,卿等休矣。致仁曰,此實天理人情之所不可已也。鳳漢曰,繼聖祖之事,於殿下,亦爲孝也。上曰,卿等動於實錄,而世孫又沖動矣。鳳漢曰,此實非豫大之事也。上曰,世孫之文,則好,而公然起鬧,使外祖胥命矣。手書世孫上疏批答,命承旨書之曰,此手書批答,使知申往宣。出傳敎命臣雲翼,出招都承旨洪麟漢,承命受批答出去。上曰,復命,可也。上命藥房提調持湯劑入侍。臣雲翼,承命出招,提調沈鏽進伏。上進御湯劑訖,麟漢復命。上曰,予見賓啓,不覺一笑矣。賓啓累日則越江云,其將國無人乎?諸臣竝起立力懇。上曰,予有苦心矣。命諸臣退出。鳳漢曰,聞宗臣亦來待云矣。上命坐直承旨與宗臣,來待閤外,臣雲翼承命出分付,還進伏。陽澤曰,順安昔年種植之栗,丁丑後三年,該邑連爲上納于廚院矣。頃日下敎之後,監營以今年所收栗子上送,而廚院則以無送納之文蹟,難於祗受,何以爲之乎?上曰,此後自廚院爲之,可也。出擧條諸臣退出。上曰,宗臣尋當入侍矣。承史以次退出。
乙酉十月初一日酉時,上御景賢堂。宗臣入侍時,右副承旨李海重,記事官柳雲翼·姜彝福·安聖彬,長溪君棅,海運君槤,海溪君,鶴城君楡,全恩君墩,順悌君烜,咸溪君櫄,順義君炟,安川君烓,安豐君,新溪君㯖,慶興君栴,河南君垙,樂城君壞,安春君烿,全春君堦,樂林君埏,西溪君熠,以次進伏訖。棅曰,聖祖已行之事,殿下行之,則實爲對揚先烈之道矣。上曰,考於實錄者,豈爲此乎?予之召卿,欲見面也,非爲此也,卿等休矣。棅曰,此實非宴也。上笑曰,非宴而何?棅曰,臣等姑捨,而世孫之至孝,豈可不伸乎?上曰,聞卿終日來待,故特爲召見,已知卿心矣,卿其休矣。棅曰,臣等若不蒙允而歸,則臣等歸有何顔乎?上曰,此言則卿之眞情也。仍命退出。命臣雲翼,出問賓啓遲速,還奏幾盡寫。上命禮房承旨,更爲入侍。臣雲翼,承命出招禮房承旨金應淳,持賓啓進伏。上命讀奏賜批訖。上命藥房提調,持湯劑入侍。臣雲翼,承命出招,提調沈鏽進伏。上進御湯劑訖。命承旨書之曰,昨日下敎時遺焉。趙浚則開國勳臣,而宿於其第,際遇可知。其奉祀孫,令銓曹問名,先爲調用。出傳敎又命書之曰,故相黃喜,執雨傘而坐曰,民若何?噫,此可謂古矣。近世侈風日盛,京華巨族,豈有是事?予則述編旣云自奉淡然,故今雖初冬,衣則初秋,廈氊之中,諺所謂臂三甲而不覺其冷,因此若故相之心,今日初寒若此,六十餘諸臣之傔從吏隷,其中,必有衣薄者,其何能耐飢耐寒乎?此亦予誠未能感動,而若是相持,使此輩受苦,思之及此,予困頓忘,豈徒此也?昔年爲其鄕軍,於初冬,則俟其小寒,卽命襦衣題給,卽予仰視,而題給之際,不無挾私,其亦知矣。故仰體德意,鄕軍之未預給襦衣。噫,三昨,體昔施恤之乞丐,一時其雖療飢,當初冬,何以耐寒?若不下敎,三昨之事,其亦文具,令該廳,訪于鍾閣,若有率來過夜,俾免其凍,今諭者,卽一黃喜,而因此而思孟思誠,黃喜卽古名相,其後孫,今有否,令該曹訪問,登對時以奏。出傳敎上命春坊官員入侍。臣雲翼,承命出招弼善具庠,說書洪九瑞進伏。上曰,世孫尙今不寢乎?庠曰,承批後,抑鬱悶迫,將又三疏,俄者命臣等入對而呼草矣。上曰,疏草持來乎?九瑞曰,持來矣。上命承旨讀奏,上曰,予不能敎而渠能知矣。應淳曰,字字純孝,藹然可見矣。上曰,世孫之文,比初作尤善矣。使予作之,亦難矣。應淳曰,自然由中,故文亦如之矣。庠曰,世孫以不得請則不止爲令矣。上曰,今則予之批答亦難矣。應淳曰,當此大慶,世孫之誠孝,況且如此,殿下何以固辭乎?上命春坊官員退出,承史以次退出。
上在慶熙宮。停常參,只晝講。
夜一更二更,有霧氣。
金應淳啓曰,明日常參·經筵,取稟。傳曰,只晝講。
李海重啓曰,憲府連日監察茶時,事甚未安。除在外,大司憲李吉輔卽爲牌招,何如?傳曰,允。
傳于洪樂命曰,今日晝講爲之。
議政府領議政洪鳳漢,領中樞府事尹東度,議政府右議政金致仁,領敦寧府事金漢耉,行判中樞府事李益炡,行知中樞府事洪啓禧,行議政府左參贊李昌誼,判敦寧府事洪象漢,行司直尹汲,行禮曹判書金陽澤,行議政府右參贊李益輔,行司直李昌壽,行副司直南泰齊,兵曹判書具允明,工曹判書李泰和,知敦寧府事沈星鎭,漢城府判尹李之億,刑曹判書黃仁儉,行副司直金尙喆,行副司直沈鏽,行副司直南泰會,戶曹判書鄭弘淳,吏曹判書朴相德,知中樞府事金始煐,行副司直趙明鼎,行副護軍具善復,行副司直李光溥,行訓鍊院都正李章吾,行副護軍沈鳳徵,行副護軍趙啓泰,行副司直黃景源,行副護軍洪若水,行副護軍李觀祥,戶曹參判金善行,行副司直李應協,行副護軍李潤成,行副護軍李柱國,漢城府左尹徐命臣,兵曹參判元仁孫,行副護軍金聖遇,行副司直洪樂性,行副司直尹得養,行副司直趙榮進,同知中樞府事尹東暹,行副護軍張志恒,同敦寧府事韓光會,吏曹參判李溵,行副司直安允行,行副司直邊致明,行副司直金孝大,禮曹參判申暐,杞豐君兪彦國,漢城府右尹徐命膺,行副司直李思觀,行副司直鄭光漢,工曹參判金尙重,刑曹參判趙曮,行副護軍李邦燁,行副護軍張志豐,行副司直李廷喆,行副司直李最中,兵曹參議尹東昇,戶曹參議鄭尙淳,刑曹參議李宜老,參知金華鎭,工曹參議玄光宇,禮曹參議洪樂仁等啓曰,臣等連日齊籲,誠未格天,今則辭之窮矣,意之竭矣,而抑有可以冒死一陳者,臣等之請,非出於臣等一時之意,乃誠禮之所固然也,天理之所必然也,聖孝之所當然也,何者?今有閭巷匹庶,上奉八耋老親,値壽考之慶,曠讌酬之禮,悠悠度日,不盡其職,則鄕黨親戚,尙可以其親之固拒,而恕其子之罪乎?子之於父,臣之於君,一也。夫以帝王之尊,履大德之壽,祥叶天保,頌騰假樂,前有典禮之可据,後有儀則之可垂,而仍君上之過謙,闕臣子之常分,則其可曰君有臣而國有禮乎?所謂誠禮之固然者此也。傳云,天聰明,自我民聰明,蓋人情所同,皆天理之所存也。今日之請,朝廷以爲不可已也,閭巷以爲不可已也,下逮婦孺童稚,亦莫不同然一辭,以爲不可已也,卽夫大小之所同欲,愚智之所同願,而天理之在於人心者,斯可見矣。惟我殿下,繼聖祖之赫業,膺聖祖之茀祿,當時之年月事蹟,雖或未詳,在臣等歡忭之忱,猶可援据而爲請,況今史閣之祕牒載考?乙酉之盛事昭著,凡當時已行之禮,莫非爲今日殿下之所當修明者,此實莫之然而然,而有非人力之所致,所謂天理之所必然者此也。帝王之孝,在於踐其位·行其禮,述其事而已,當國初肇造之日,雖其樹立甚宏,人文誕啓,豈無國事民虞之貽勞於宵旰者,而猶此設以樽俎,佐以謠頌,嘉與臣民,同其歡樂。當是時也,獻之而不以爲張大,受之而不以爲豐豫,誠以人君爲德,莫有大於勸天下以孝也。今我殿下,閱歷艱難,身致太平,壽域光華,前後相符,當乙酉重回之年,擧乙酉已行之典者,求之情禮,豈容但已?而一籲再籲,天聰逾邈,臣等於此,誠不勝抑鬱之至。於戲,行之於前,文孫請之於今,而殿下不思所以仰繼而俯體,勉而從之,則臣等誠死罪,其於殿下繼述之道,何如?其於成就睿孝之道,亦何如?臣等之言,雖若節文間事,而此禮一擧,聖上光前之孝備矣。文孫愛日之誠伸矣。環東八域,興孝之化,益輝赫而盛大矣,所謂聖孝之所當然者此也。凡此所陳,苟有一毫不當於誠禮,不合於天理,不有光於聖孝者,則臣等安敢苦口力爭,歷日而不敢止耶?忱誠懇迫,言不知裁。伏願聖明,留神垂察,夬賜允許焉。答曰,昨已悉諭,卿等豈困我若此?吁嗟予心,可質彼蒼,其須休請,以安予心。
賓廳再啓曰,臣等今日之請,殿下以爲,可已而不已耶?兪音愈閟,群情愈鬱,臣等其欲不避威譴,更事煩聒,則上拂君上之旨,而其罪大矣。其欲務爲將順,仍而停輟,則下遏擧國之望,而其罪亦大矣。臣等於此,徊徨抑塞,茫不知所以爲計也。雖然,屢籲而獲譴,則罪止瀆聽,而猶可見諒於君父,承順而廢禮,則罪在虧分,而無以自解於國人,均之爲罪,則無寧盡其所當爲之道而已。伏惟聖上,如天之覆,如日之照,臣等至懇之悃,至切之私,何不深察而曲遂之耶?抑臣等於昨日批旨中,沖子依予以長之敎,相顧感歎,誠不勝其戚戚也。聖上之至慈,惟文孫是托而是恃,文孫之至孝,惟聖上是依而是仰。聖算望八,邦休滋至,則文孫之慶忭而仰請者,卽是至情之所固然,睿章至三,辭旨懇惻,則聖上之嘉悅而亟許者,卽亦至愛之所宜然,設令聖志深固,謙衷難回,苟念沖齡由中之懇,日夜顒望,則何忍不黽勉强許,以遂其藹然泉達之良知乎?且臣等此擧,殿下旣諭之以匪出於導君豫大,然則區區衷赤,旣蒙淵鑑之俯諒矣。匪出豫大,而冒罪苦爭,則是亶出於飾曠典也,遵舊典也。導群情而伸常分也。殿下如以臣等之言,爲匪所當言,則亟宜明施郵罰,以彰其慢,如其不然,則亦不可不卽賜允從,俾伸臣等歡悅之情,以闡國家於休之盛也。惟聖明,更加垂察焉。答曰,此等之啓,自中年以對者多,沖子之章,卿等之請,一批再批,罄渴心腹,今則只旣已詳諭,無庸更煩八字之外,無他諭也,而噫,今此擧,予雖不體其意,其時則人情之所固然也。心雖固也,豈不感動?而一擧再擧,沖子之章,已三,卿等之請,亦四,而一向固執者,所請其雖一宴,予心萬重鐵甕,豈忍孤沖子之情,違諸臣之心,只以八字拒之乎?且亦有餘意,不憚其煩復諭焉。噫,以此心觀之,豈徒三章四啓?雖十章百啓,心有所執。噫,卿等,雖欲以國初盛事揄揚,其所揄揚,不在於宴,而在於繼述也。嗚呼,國初,大德得位,大德得壽,以考來實錄者,仰揣只一年之內,盛德大業,史不勝言,以鹿鳴君臣交泰之義,行羲經需卦宴樂之事,數字數行之間,昇平盛事,怳若侍覩,故至於書示沖子。噫,叨承艱業,四紀臨御,以不才無能,至德鴻業,無一繼述,千萬夢想之外,又逢此歲,只以一宴,彌縫揄揚,豈曰孝乎,豈曰孝乎?噫,彼婦孺,其可欺也?昭昭陟降,焉敢欺也?此其擧大而言也。世孫之批,已諭帝王家創業之時,若鴻濛之初判,況與攀龍附鳳之勳臣?若詩意而同歡,而且儀文未備,故雖朝設酌而暮侍宴,不過若漢之置酒南宮,豐沛同歡,而英廟以後,儀文雖大備,繁文細節,其亦無也,豈若近世?此則風雲契合,魚水同歡之盛事也。而卿等猶曰,國初此時,豈無殿下之心云者,一何其見之狹也?且昨年,不敢患予意,而今年有賀擧云者,外面其雖似然,裏面莫知予心,何則?予若以又自今年,雖至八十,以此拒之,卿等之言,是也。嗚呼,性本疎率,且以一謹字操心,故述編亦不云乎?一則不敢患慈心,一則恐或豫大。慈聖寶算七旬,昔年爲慈懿慈殿稱觴盛事,莫能遵行,而只自內設酌,翌年丁丑惜懼之心冞切。吁嗟仲春親監其煎之際,計不及他,嗚呼永慕,慈顔永辭,昨歲之卿等,不敢其諒予心,而頃年甲戌,卽古辛丑,故伊時慈敎,予對以寧不奉此敎,不忍忘昔年云,則慈聖,亦飮涕不勸。噫,于今乙酉,卽頃年戊寅也。嗚呼,辛丑,卽昔年企待之年。嗚呼,戊寅,卽不肖遲待之歲也。嗚呼,辛丑·戊寅,豈不相符?予之固執,卿等言過,可以一言而判者,若卿等之言,予當許賀於明年,且雖比諸己卯,卽五月之後故也,予無所諒乎?故必欲行於八月二十七日之後者,亦繼述追慕之意也。其日雖或有故,於前於後,予有所定,何進一日,何退一日?莫知予心,初以自明春欲請者,其意亦非迂乎?以此之故,沖子之章,有何待明春之言?今者此批,倒瀉予情者,而雖無此心,又有決不可受者,予不效漢儒之傅會,近歲仁愛警告,不啻若耳提而面命。吁嗟,靑臺之報,不先不後,在於實錄考來前三日者事,君臣雖未及聞。嗚呼,仁愛先爲眷予,爲予玉成,其後卿等入侍之日,予豈不云?若洪範之八庶徵,恒風若,恒雨若,雖無情不可强,心不可抑,卽此一事,決不可受者也。吁嗟,仁愛,先三日勉予,抑何諸臣,後三日而若是張大,雖若干沖子,只以良知良能,難抑至情,不知自止,顧今輔弼之臣,何不諒此民窮財竭?今亦歇後語,君下澟怵之敎,臣盡脩省之戒,而未過若干日,若是鬧焉。其曰唯爲戒懼,其曰惟爲澟惕乎?予則體昔年恤之事,唯恐張大,竟夕觀象,回駕之後,心猶定也,於流丐猶然,況豐豫者乎?噫,沖子卿等之心,予豈不知?其祖其君,年至望八,惜懼之意,其用於何?雖諒雖諒,予則曰仍此之故,食不便,寢不甘,而豈忍抑沖子而爲乎?誠然誠然,近日用心于中,酬應於事,眼爲日甚,此眼視,屬心故也。沖子以此停晝筵,予亦不開筵,則祖孫輟講,此豈飭凜修省之道哉?況昨日豈不云?此是復都漢陽之月初也,卽予一初繼述乎?一依朝講例,仍讀前授音,意蓋深矣。今日又開講,明日亦命晝講,而目今見者言之,昨日以前,看吐甚難,今日尤甚,非徒懸吐以遍字,誤讀進字,是豈他哉?予自日苦,卿等豈不諒哉?且言之,以予之心,其雖强從,自省編,亦豈若國初?自今日至十一日,亦將用心,卿等以一宴,使望八其君,數十日用心,亦豈惜懼之意哉?昔人云,萬端保養皆虛僞,只有操心是要規,吁嗟,沖子,卿等以淸心二字,代一宴,豈爲爲望八其祖·望八其君之意?今悉洞諭,唯在沖子,卿等之細諒,復何多諭焉?
金應淳啓曰,禮房承旨,持賓廳三啓,依下敎來待矣。傳于金應淳曰,入侍。
賓廳三啓曰,臣等昨今兩日,連上四啓,瀆擾之罪,已不勝其悚懍,而又奉今下批旨,首尾千餘言,反覆縷縷,旣諒臣等所當然之義,且示聖心決難從之端,臣等以感以惶,繼之以抑塞也。玆事旣是臣等所當然之義,則雖極煩猥,又安可不冒死而申籲乎?聖祖肇業於前,殿下承緖於後,迄玆四百年之間,其經歷艱難,前後相符,而又況殿下之寶籙遐算,乃是聖祖之所錫,而所佑則今日臣等之奉我殿下,欲行讌禮者,非徒獻祝於殿下,卽所以揚休於聖祖也。國史書之曰,乙酉年聖祖行之,殿下繼之,是豈不爲千古帝王所未有之繼述者乎?答書之曰,前乙酉聖祖所行之禮,殿下不擧於今乙酉,則在殿下繼述之道,顧何如?而凡今日爲殿下臣子者,其可曰盡臣分乎?苟使臣等,欲殿下之繼述也,則惟玆稱觴一節,決不可諉以儀文間事而廢之也較然矣。惟我殿下,四紀臨御,一心圖理,寅畏事天,配乎聖祖,子惠恤民,同乎聖祖,奉先致孝,法乎聖祖,範世化俗,師乎聖祖,以至一政一令一動一聲,罔不惟聖祖是遵是則,今日殿下之隨事益勉,臣等之隨事日贊者,何莫非繼述之道,而是年是月之擧是禮,寔亦繼述中不可已者,殿下以臣等之請,歸之於一宴彌縫之科者,豈不爲群下抑鬱之端,而亦豈不有憾於天地之大乎?夫戒懼修省,固是帝王之盛節也。殿下對越之至誠,臣等莫不欽仰讚歎,則豈敢以豐豫之擧,陳之於殿下前,以損聖德之萬一?而惟此所請,乃繼先而述先也。樽俎折旋之間,益存謙挹之意,歌謠詠歎之際,不弛儆惕之念,則其所以少伸飾喜之情者,夫豈有傷於瞿瞿之戒耶?聖敎諄複之下,臣等愚昧之見,終不能自解,又不得不相率更瀆,知臣等之心,惟殿下也,罪臣等之言,亦惟殿下也。伏願平心舒究,夬降兪旨焉。答曰,今日四啓之批,畢諭餘蘊。噫,誠之所到,金石可透,若有爲先之誠,戒懼之誠,莫逮之誠,豈不感動乎卿等?而只緣予誠淺,非徒不然,若水投石,五啓又到,寔予不肖,寔予否德,自恧二字,於予亦文具語耳。卽於戒懍之意,卿等雖對於緊關處,只誦前意,而張皇一不以對,予雖誠淺,文則當然,故不能對而然歟?誠莫曉也,其何五啓?日雖五十啓,其固者予心,難回者亦予心,若此之後,予無他諭,惟當苶臥而已,欲爲豐豫,使君心若此,豈幾年待卿之意哉?依予沖子若此,股肱輔弼又若此,尤切靦然,須少諒焉,須少諒焉。
傳于洪樂命曰,明日晝講停。
傳于洪樂命曰,領右相及戶判承批後,持嶺伯分等狀啓入侍。
傳于金應淳曰,春坊官員同爲入侍。
有政。吏批,判書朴相德進,參判李溵進,參議權噵受由在外。右副承旨李海重進啓曰,司僕寺正金永燮呈狀內,身病甚重,勢難察任,依例改差,何如?傳曰,允。又啓曰,承文院判校金宅礪受由,至限未上來,依例改差,何如?傳曰,允。
以李弘稷爲掌令,趙㻐爲文學,金魯淳爲司書,沈重奎爲兵曹佐郞,全栢齡·朴弼淳爲典籍,尹心宰爲漢城判官,承文博士單李穦,兼春秋單金聖猷。
兵批,判書具允明病,參判元仁孫病,參議尹東昇病,參知金華鎭入直進。右副承旨李海重進啓曰,景福宮衛將李宗植,素患痰病,當寒添劇。宣傳官李長玉所兼內乘之任,旣非閑漫之比,本職卽速啓遞事,俱爲呈狀。實病如是彌重,本職兼帶,俱是輪直之任,勢難兩處供職,今姑改差,何如?傳曰,允。
同知單李命尹,僉知二單呂趾永·李慶會,副司直金致讓。
洪樂命,以賑恤廳言啓曰,仍傳敎,鍾閣乞丐十一名訪問率來,饋粥過夜後,仍爲結幕止接之意,敢啓。傳曰,知道。
李海重,以訓鍊都監言啓曰,都監軍兵,卽輦下親兵,其所抄選,與他自別,故每式年,各道陞戶,必以有根着世居良民,另擇上送者,法意甚重,而各邑若以不合人,苟充代送,則監司推考,守令罷職,色吏定配,次知座首吏房,拿致軍門,從重科治事,事目嚴明矣。今式年陞戶點考時,察其可疑者,嚴査究覈,則慶尙道善山府陞戶金龍三,以往十里居金世得換名代點,全羅道綾州牧陞戶朱日彩,以往十里居朴昌元換名代點,黃海道遂安郡陞戶,以阿峴居禹廷泰充定砲保,僞造戶籍上送,忠淸道天安郡陞戶金辰己,以阿峴居金沙里換名代點,淸風府陞戶崔南山,以往十里居崔好進換名代點,扶餘扶餘縣陞戶安岳只,以其四寸西江居安興於,換名代點事,一一直招,事之驚駭,莫此爲甚。其在重軍政·杜後弊之道,不可不嚴懲,依事目,當該四道道臣推考。善山府使閔百宗,綾州牧使韓必壽,遂安郡守南玉,天安郡兼任全義縣監李東賓,淸風府使尹東晢,扶餘縣監兪漢膺,竝罷職,該邑色吏,自各其道定配,實座首吏房拿致都監,從重科治,代點人等,依前例,自本營嚴棍退送,其代,以可合親兵者,更爲另擇上送之意,分付各道監司,知委擧行,何如?傳曰,允。
王世孫疏曰,伏以臣,再陳衷情,天聽愈邈,批旨誨諭,字字諄切,臣惶悶抑鬱,繼而感泣,人子以親心爲己心,殿下追慕之聖心,臣豈不感動仰體,不豈敢屢次煩瀆,以違聖上之志哉?誠以我聖上寶齡望八,千古史牒所罕有,則在小孫之情,前章中,鎭日式月之言,實由於秉彝之天,況今此擧,實非豫大,以聖上止慈之仁,何忍不勉從乎?臣雖誠孝淺薄,未能孚格,愛日之忱,終不自已,不得請則不敢止。伏願聖慈,小諒小孫之心,特賜兪音,千萬幸甚,臣無任顒祝祈懇之至。答曰,省爾三章,雖嘉其誠,昨已悉諭,爾祖但當守固心,其何三日?雖日日三焉,徒使爾祖受困,使爾祖便食便寢,是乃爾孝,休請休請。
以承傳色下敎曰,知申傳宣。
乙酉十月初二日午時,上御景賢堂。晝講入侍時,特進官李之億,同知事趙曮,參贊官趙重晦,侍講官金魯鎭,檢討官洪秀輔,記事官崔光璧·姜彝福·安聖彬,武臣沈潭,以次進伏訖。上講近思錄第二卷,自橫渠先生,止道其志。上受音訖,命陳文義。魯鎭曰,此言觀詩之法,詳矣,而先儒已盡之,臣不必架疊,臣有區區言外之旨。竊伏念聖人之學,六經中,尤以大易爲主宰,隨時效變,遇事體象,敢以目下事,推演羲經,而仰陳之矣。易曰,雲上於天需,君子以,飮食宴樂。易中六十四卦,天下百千萬事,莫不體幹乎一時字,凡無適無莫,當其可之謂時,此所以易之取義,以時爲貴也。今日寶算彌卲,邦慶無疆,此正飮食宴樂之時也。倘殿下,俯察群情,勉降兪音,則豈非深體大易之時者乎?上曰,下番陳之。秀輔曰,古人知詩,惟孟子云者,非他也。看詩之道,必告往知來,得其言外之旨然後,方可言詩矣。臣請以詩經中數句,推衍而陳之。詩云,穆穆文王,於緝熙敬止。曾子引之曰,爲人父止於慈,爲人子止於孝,蓋言文王慈孝之德也。殿下以大舜終身之慕,猶廟於宮,盡其誠禮,則旣已止於孝矣。今以目下事言之,以東宮出天之孝,屢日懇請,終未蒙兪,抑鬱之極,殆忘寢食,殿下若賜體諒,俾伸誠孝,則豈非止慈之道乎?詩云,哀哀父母,生我劬勞,蓋言人子追慕之常情也。苟如是則永感之後,豈有可樂之時?而檀弓云,子夏·閔子旣除喪,見夫子而彈琴,夫子曰,哀樂皆君子,蓋言當哀時而哀,當樂時而樂,爲情性之正也,聖人得情性之正者也。須於此等處,深究遠觀,則方可盡讀詩之道矣。上曰,所陳俱好矣,而予有可答者矣。曾於孝章服盡後,予不卽着紅衮,而以靑袍,接見臣僚,則筵臣以爲太過,故予亦大覺,卽令諸臣少退,而着紅衮,更爲召見,彼言則是也。情雖無窮,禮則有限,予豈不知?而但今此宴禮,則與彈琴有異矣。上下番咸曰,彈琴與宴,有何異乎?上笑曰,諸臣每挾微意,而實則與文義異矣。上又下詢諸講官。之億等曰,上下番,皆已陳之,別無可陳者矣。上命入湯劑。出榻敎藥房提調沈鏽,持湯劑入,上進御。上命賤臣光璧,出諭禮房承旨持賓廳再啓入侍。出榻敎右副承旨金應淳承命入侍。上命讀奏賓啓,上曰,八字批,辭約意盡,而第念賓啓支離,辭意窮盡,故敷衍批旨,以助賓啓辭意矣。仍命書批答,上命賤臣,出諭春坊官員,持世孫疏草入侍。出榻敎輔德李普觀承命入侍,上命重晦,讀奏世孫疏章。上曰,今疏則比前尤勝矣,命應淳往宣批答,更入侍。上曰,從今以後,似宜知之矣。世孫與諸臣之欲速行此事者,其心則當然,予豈不知也?欲慰世孫之心許之,而予有思量者,故固守不許矣,命禮房承旨更入侍。出榻敎應淳承命入奏曰,臣往宣批旨,則大臣以爲聖敎如此,極爲惶恐,而明日隷儀後,當更以文字仰瀆矣。上命入湯劑。出榻敎鏽持湯劑入侍,上進御。命禮房承旨持賓廳三啓入侍。出榻敎諸臣以次退出。
乙酉十月初二日初更,上御景賢堂。右承旨,持賓啓入侍時,右承旨金應淳,記事官崔光璧·姜彝福·安聖彬,以次進伏訖。上命賤臣光璧,出諭坐直承旨入侍。出榻敎同副承旨洪樂命,承命入侍。上命應淳讀奏賓啓。上曰,予之答於賓啓者,今此賓啓中,皆刪去矣。上命賤臣,出諭春坊上下番入侍。出榻敎輔德李普觀,說書洪九瑞,承命入侍。上曰,世孫見賓啓批答乎?普觀曰,臣等敬奉批旨而入對,則世孫顯有抑鬱辭色,而下令曰,明當更爲陳疏矣。上命九瑞,持入疏草,九瑞承命持入,上命應淳,讀奏世孫疏草,命書賓啓批答,仍命往宣。上曰,予使世孫,見賓啓者,欲令止之之意,而在世孫之道,則明日又欲陳疏宜矣。普觀等曰,世孫之心,則雖今日,欲更陳疏,旣有下敎,故不敢爲之,而顯有抑鬱辭色矣。上曰,是矣。仍命普觀等先退。上命賤臣,出諭領右相入侍。領議政洪鳳漢,右議政金致仁,承命入侍。上曰,君臣俱苦矣。鳳漢曰,臣等訖未蒙兪音,只恨忱誠之淺薄矣。上曰,昔年慈聖,每有戒予之敎,今此仁愛之耳提面命,安知不由乎陟降也?鳳漢曰,臣等豈不知殿下追慕聖意?而實惟聖祖所已行之禮,倘於漢京復都之辰,受聖祖所受之酌,則其有光於史冊,爲如何哉?致仁曰,首相已得備陳,而非獨臣等懇迫之情爲然,下至於閭巷愚不知之賤。咸曰,今番盛禮,在所不已矣。上曰,諸臣之心,亦欲惜時日,宜其然矣,而予志固矣,此與聖祖之時有異,事雖同而擧則異矣。予欲伸世孫之心許之,而豐豫之事,何可論於此時乎?鳳漢曰,臣等之願,只在於聖祖已行之禮矣。上曰,此則卿之苦心矣。上曰,賓啓三日則例有庭請,將於何處爲之乎?鳳漢曰,廣達門外爲之矣。上曰,此乃癸巳年請號時庭請處也,予心當一倍,此門外,爲之,可也。命賤臣,出諭賑廳,召聚鍾閣流丐,饋粥給衣。出榻敎鳳漢曰,此慶尙監司鄭存謙災實分等狀啓也。梁山等十三邑置之尤甚,星州等二十一邑置之之次,慶州等三十七邑置之稍實,仍以爲今年本道穡事,頓失初料,穰歉相錯,而戶曹給災,只爲六千四百結,以此分排,實是行不得之事,前劃外,特給八千結,以爲分派之地,尤甚之次邑稍實面,新舊還,竝令準捧,尤甚邑尤甚面舊還,折半停捧,之次邑尤甚面,三分一停捧,推奴徵債,一切防塞事,請令廟堂稟處矣。嶺南今年之災,似難以戶曹所給之數了勘,今此道臣狀請,比諸所聞,益可見精約之甚矣,所當準許,而廟堂諸議皆以爲,今年本道民事,一以癸未例施行爲宜云。竝計前給災,使之以一萬三千結磨勘,災面舊逋之分等停捧,推奴徵債之限明秋事,竝依狀請施行,何如?上曰,依爲之。出擧條上曰,訓局草記得體,而許多守令之數遞可悶,拿處,何如?鳳漢曰,好矣。上曰,其習可駭,訓局草記得體,故其雖近下六守令,皆今年赴任者,數遞可悶,故今問大臣,意亦然矣。且其所代點者,皆京中人,或不無外方不知之弊,竝爲先拿問而待供勘處,其令一體持供以奏。出傳敎諸臣以次退出。
上在慶熙宮。停常參·經筵。
金應淳啓曰,明日常參·經筵,取稟。傳曰,停。
李海重啓曰,大司憲李吉輔牌不進,執義李顯祚,掌令朴奎壽·李弘稷在外,持平李惠祚奉命在外,沈翼雲在外,今日以監察茶時之意,敢啓。又啓曰,憲府連日監察茶時,事甚未安,除在外外,大司憲李吉輔卽爲牌招,何如?傳曰,允。
領議政洪鳳漢,領中樞尹東度,右議政金致仁,領敦寧金漢耉,行判中樞李益炡,行知中樞洪啓禧,行左參贊李昌誼,判敦寧洪象漢,行司直尹汲,行禮曹判書金陽澤,行司直李昌壽,行副司直南泰齊,兵曹判書具允明,工曹判書李泰和,知敦寧沈星鎭,行副司直具善行,漢城判尹李之億,刑曹判書黃仁儉,行副司直金尙喆,行副司直沈鏽,行副司直南泰會,戶曹判書鄭弘淳,吏曹判書朴相德,知中樞金始煐,行副司直趙明鼎,行副護軍具善復,行副司直李光溥,行訓鍊院都正李章吾,行副護軍沈鳳徵,行副護軍趙啓泰,行副司直黃景源,行副護軍洪若水,行副護軍李觀祥,戶曹參判金善行,副司直李應協,行副護軍李潤成,行副護軍李柱國,漢城左尹徐命臣,兵曹參判元仁孫,行副護軍金聖遇,行副司直洪樂性,行副司直尹得養,行副司直趙榮進,同知中樞尹東暹,行副護軍張志恒,同知敦寧韓光會,吏曹參判李溵,行副司直安允行,行副司直邊致明,行副司直金孝大,禮曹參判申暐,杞豐君兪彦國,漢城右尹徐命膺,行副司直李思觀,行副司直鄭光漢,工曹參判金尙重,刑曹參判趙曮,行副護軍李邦曄,行副護軍張志豐,行副司直李廷喆,行副司直李最中,兵曹參議尹東昇,戶曹參議李宜老,兵曹參知金華鎭,工曹參議玄光宇,禮曹參議洪樂仁啓曰,臣等兩日之間,冒瀆五啓,遠述天理之當然,近採人情之所同,上論聖孝繼述之義,下及文孫引翼之道,語至乎斯,庶幾盡之,而乃聖心之固拒,則一節深於一節,臣等相顧愕眙,不知所以爲計,豈忱誠淺薄,未足以上格歟?抑辭語拙訥,不可以感回歟?不然,以我聖上察邇之德,集衆之量,其於遵先烈貽後昆,質前聖而旣疑,詢國人而皆願者,若是靳持,若是過謙,何也?臣鳳漢,臣致仁,前夜進對,親承聖旨,銀燭煌煌,玉音諄諄,敷演五批之餘意,開示一定之固志,旨義淵深,辭敎惻怛,有足以孚豚魚而格愚頑,臣等退語群僚,相與感歎也。然日月雖高,圭臬爲度,臣等膚淺之見,亦有可以仰復明命者矣。夫揄揚繼述,雖不在於一宴,而周詩三百,小大二雅,旣非讌飮之樂歌,或以頌禱,或以規祝,用之閨門,用之邦國,以通上下之情,以導歡忻之志,文·武作之於前,成·康述之於後,周家八百年之間,亦未有捨讌禮而爲揄楊繼述,則臣等切以爲鋪張國初之鴻休,修明烈祖之制作,莫有大於當是年,擧是儀,按是禮,和是樂,而若漢家疏略之制度,一試豐沛,遂不行於四百年間者,又不足論也。今我殿下,以體天之德,膺如天之祿,踐太祖所踐之位,行太祖所行之禮,文孫傍侍,稱觴上壽,則可以伸文孫之孝矣。百僚觀感,退而壽其親,則可以廣百僚之孝矣。萬民瞻聆,歸而壽其老,則可以興萬民之孝矣。傳所謂不出家,成敎於國者,職此之道,而揄揚繼述,固不外此也。伏況我聖祖在天之靈,必以今日盛禮,有光國初之休烈,爲悅豫也。亦粵我慈聖在天之靈,必以文孫至孝,克回殿下謙衷,爲嘉喜也。以殿下聽旣聲,視旣形之孝,豈容遲疑於聖祖之所悅豫,慈聖之道嘉喜也哉?且臣等於批旨中戒懍之敎,復有可陳者,蓋天卽理而已,理之所在,天且不違,此非臣等之言也,古聖人之言也。臣等未敢知奉八耋之君王,擧九爵之常禮,是於理當然乎?不然也,則臣等誠有罪矣。如其當然也,則臣等所請,亦可謂合於理當於天,合於理·當於天,而天以是示警,臣等未之聞也。罄悉衷曲,以冀一兪,伏乞聖明之小垂察焉。答曰,噫,卿等,一何不諒之若此,一何不諒之若此?無固心,其何至此?若旣固心,其何至此?噫,白首暮年,祖依於孫,孫依於祖,何忍邁邁?噫,望八衰耗,承艱大之業,與世臣而共國事,君依於臣,臣依於君也,何心迂迂?吁嗟,此心陟降俯燭,彼蒼俯察,焉敢欺也,焉敢飾也?以此之故,沖子無心對食,卿等鎭日焦心,腸非木石,何不諒也?而其猶固執者,可見予心,可見予心,三日賓啓,輿儓受苦,將擧庭籲,百僚受困,若非固心,何忍爲此,何忍爲此?沖子不食,目睹薰心,何甘玉食?卿等焦悶,不問若覩,亦何便寢?以此之故,雖服建功,若飮冷水,於晝於夜,尤無世念,此則其猶人事間語也,其欲一諭,心先隕墜。嗚呼,粵在丁酉,因斯文之起鬧,彼此章奏,公車沓至,以致眼候,昔年慈聖,語及于此,未嘗不飮涕,中夜靜思,於咽于中,望八眼昏,不是異事,而衰年夢想之外,望八復政,酬應萬幾,故三四載之間,非比于前,眼前黑花,其兆已見,三日心焦,昨日不若再昨,今日又不若昨日,若此不已,何能瞻拜,何能應事?吁嗟,沖子股肱,何不悶也?君臣猶父子,予則以順旨,奉慈聖,今日沖子諸臣,以口體,奉衰暮,誠孝雖淺,曾子順志,其豈曰若何?鄒聖所稱,亦敢曰不然,卿等雖鎭日更色其文,予亦有隨事以對者,今日提調,隨承宣而入侍擧職,太醫奉湯盤而雖立,誠無飮意,先呼其批,吁嗟陳根,其猶建功,吁嗟股肱,何不建功?若欲建功,捨便心而何?文隨其心,不憚其煩,須諒須諒,以便望八其君之心焉。一寢其啓,豈不逾於三爵禮酒乎?昨批,已有其將苶臥之敎,目覩文孫之焦心酬應,卿等之懇迫,常時雖不憊薾,今日何不若此?噫,昔人所謂泄泄,今予其亦歇後語也。卿等旣引曾傳第九章之語,予何泯默?復召承宣而添書,以追慕爲孝乎,以不追慕爲孝乎?觀今之擧措,予心尤切,此心何耐,此心何耐焉?
賓廳再啓曰,臣等之相率血籲,今幾遭矣。三日之內,六奉恩批,其所以敷示聖意,開發蒙迷者,愈懇而愈切,在臣等嚴畏之義,其將將順之不暇,而猶未免冒死煩聒,不得請則不止者,誠以其中,自有萬不得已者存焉耳。殿下亦豈不爲之小垂體察乎?夫殿下之所以固拒臣等之請者,前後累千餘言,最其大則曰追慕也。臣等之莊誦而不勝感歎者在此,臣等之悶鬱,而必將開陳者在此,而臣等雖竭心罄意,千言萬語,決知其無以見槪於殿下之心,臣等死罪,別有所仰請於殿下者。殿下試於淸燕之中,穆然而思之曰,予之所執,出於追慕,則諸臣所宜曲爲之奉承,而若是苦爭,何也?又飜然而思之曰,諸臣亦非全無知識者,而强咈予意,爭之不已,豈予之所執,其或過中,而諸臣之所爭,果有所據耶?諸臣無所據而爭之,則諸臣誠非矣。若爭之有據,而予終不從,使之抑鬱迫隘,不免爲不盡分之歸,則何如耶?與其上下相持,了當無期,無寧小回予志,使諸臣,不到於不盡分之歸,亦何如耶?諸臣尙不可恝也,況可使沖齡世孫,無心對食,以至徊徨焦鬱,何如是反復於淵衷之間,則不待臣等之覼縷,自可以渙發德音,曲賜允從矣。傳曰,明主可以理奪。又曰,民之所欲,天必從之,聖明察天理之不容但已,念群情之不可終抑,快降一兪,千萬至禱。答曰,噫,自月初至今日,六啓之答,悉諭予意,文則雖竭,意則不窮,況自今追慕彌切之中,勸沖子之食,答卿等之批,息何便食何甘?誠苦矣,誠苦矣。吁嗟,沖子卿等,不諒望八君親,一何至此哉?小諒,小諒焉。
傳于趙榮進曰,春坊官員同爲入侍。
兵曹口傳政事,副司直洪麟漢。
有政。吏批,判書朴相德進,參判李溵進,參議權噵受由在外,右承旨金應淳進,以南泰齊爲大司憲,安杓爲執義,宋德中爲司諫,宋鍈·鄭煥猷爲掌令,金載天·李昌任爲正言,洪錀·李命勳爲持平,李行源爲獻納,李性遂爲副修撰,洪檍爲司僕寺正。
兵批,判書具允明病,參判元仁孫病,參議尹東昇病,參知金華鎭入直進,左副承旨李重祜進,副護軍李憲默·李顯祚·金魯鎭·朴圭壽·李弘稷,副司直李惠祚·沈翼雲,副司果洪秀輔·宋志淵·朴師崙,副司正李長玉。
金應淳,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
金應淳,以承文院官員,以都提調意啓曰,近來本院提調,極其數少,不可不備員,行禮曹判書金陽澤,行副司直李昌壽,兵曹判書具允明,刑曹判書黃仁儉,行副司直金尙喆,行副司直沈鏽,戶曹判書鄭弘淳,吏曹判書朴尙德,行副司直趙明鼎,行副司直黃景源,戶曹參判金善行,漢城左尹徐命臣,吏曹參判李溵,漢城右尹徐命膺,竝還差,行副司直李最中,亦爲差下,使之仍察有司之任,何如?傳曰,允。
李海重,以義禁府言啓曰,善山府使閔百宗,綾州牧使韓必壽,遂安郡守南玉,天安兼任全義縣監李東賓,淸風府使尹東晢,扶餘縣監兪漢膺等,爲先拿問事,傳旨啓下矣。閔百宗·韓必壽·南玉·李東賓·尹東晢·兪漢膺,俱在任所云,依例發遣府書吏羅將,竝拿來,何如?傳曰,允。
黃海監司趙榮順狀啓,海州茄川坊居禁衛保文先同等渰死事,傳于趙重晦曰,令本道,恤典擧行。
王世孫疏曰,伏以臣,前後三章,屢陳微忱,而未奉兪音,臣以焦鬱,不能自定。卽伏見賓啓之批,縷縷辭敎,專出於追慕之聖念,臣慼然動心,感涕自零,臣何敢更事煩瀆,而此實天理人情之決不可已者。殿下雖使臣止之,得請之前,臣何忍止之乎?臣雖幼沖,亦有秉彝,上奉望八君親,不得伸由中之誠,則其不孝大矣。殿下豈忍使小孫爲此哉?伏乞聖慈,小垂軫憐而快從焉,臣無任千萬懇祝之地。答曰,省爾之章,悶爾之心。爾祖之心,一日益固,二日益固,一日休請,便爾祖之心,二日休請,便爾祖之心,其諒爾祖之意,快能休請,爾祖之心,可能快平,豈可比於一時此禮乎?諒爾祖之心,諒爾祖之心。以承傳色口傳下敎曰,都承旨傳宣。
以承傳色口傳下敎曰,大臣二品以上啓辭,禮房承旨持以入侍。
乙酉十月初三日午時,上御思賢閤。右承旨持賓啓入侍時,右承旨金應淳,記事官崔光璧·姜彛福·安聖彬,以次進伏訖。上命應淳,讀奏賓啓。上命入湯劑。出榻敎藥房提調沈鏽持湯劑入侍,上進御。仍下敎曰,予不服湯劑,則沖子必用心,故不得已服之矣。鏽曰,殿下特許此事,則慈聖在天之靈,必悅豫矣,世孫至誠,庶宜感矣。上曰,世孫廢食,用心甚悶矣。命賤臣光璧,出諭春坊上下番,持世孫疏草入侍。出榻敎輔德李普觀,說書洪九瑞,承命入侍,上命應淳,讀世孫疏草,命賤臣,出諭守廳承旨入侍。出榻敎右副承旨李海重,承命入侍。上命應淳,書賓啓批答,仍命往宣,命普觀等先退,命海重讀奏諸公事,海重讀奏,修撰李亨逵呈辭。上曰,雖知實恙,其呈單,在於賓啓方張之時,分義寒心,再度其雖踏下,紀綱所在,不可止此,前修撰李亨逵施以不敍之典,捧納承旨遞差。出傳敎上曰,兩司有行公者乎?海重曰,都憲李吉輔違牌,餘皆在外矣。上曰,兩司不備,莫若近日,事之寒心,莫此爲甚。大司憲李吉輔,雖不知實故之若何,職在二品,此時鎭日違牌,分義寒心,罷職。旣無臺臣,則其在國體,入直儒臣,其宜據例箚請,而寥寥未聞,亦關國體,當該儒臣遞差。出傳敎上曰,金魯鎭方爲玉堂何職也?海重曰,似是應敎,而時爲上番矣。上曰,下番則修撰洪秀輔乎?海重曰,然矣。上曰,承旨旣已下敎,此時喉院之長,不可不備,其代趙榮進除授,牌招察任,房依前,兩院副提調,依例代兼。出傳敎上曰,前執義洪述海,應敎除授具㢞,漢學殿講後,已有下敎,意指玉署也。修撰除授,一體牌招入直。出傳敎上曰,兩司闕啓多日,事體寒心,薇垣長外,在外臺臣,一竝許遞,其代政官牌招開政,以在京無故人備擬,下批後,待開門牌招察任。出傳敎上曰,前都承旨洪麟漢,旣兼備局及貢市之堂,令該曹口傳付軍職。出傳敎上曰,都承旨·左承旨換房。出傳敎上曰,大司成上來,而已畢陞補乎?海重曰,姑未畢矣。上曰,旣已申飭陞補通讀,依前下敎,其令卽爲擧行。出傳敎命賤臣,出諭禮房承旨,持賓廳再啓入侍。出榻敎應淳承命入侍,上命讀奏,仍命書批答。上曰,沖子勸之而不食,諸臣推之而不去,難矣。命應淳,往宣批答。又命賤臣,出諭春坊官員入侍。出榻敎輔德李普觀承命入侍。上曰,世孫疏語,更欲措以何語乎?普觀曰,敎以當引癸亥事矣。上曰,癸亥之說,大臣所未能矣。且世孫文,元不區區矣。上命賤臣,出諭藥房提調,持湯劑入侍。出榻敎鏽持湯劑入侍,上進御。上曰,初五日朝參停。出榻敎諸臣以次退出。
上在慶熙宮。停常參·經筵。
夜一更,月入南斗星。
金應淳啓曰,明日常參·經筵,取稟。傳曰,只晝講。
李重祜,以都摠府言啓曰,今日入直內三廳武兼禁軍及軍兵等,當爲中日習射,而百官庭請相値,不得爲之意,敢啓。答曰,知道。
以承傳色口傳下敎曰,正二品以上當入侍,當入侍之人,留待殿坐後入侍,從二品以下建明門外待令,都承旨宣批後,世孫當侍坐,都承旨往宣。
又下敎曰,喧嘩甚,今日入直騎曹堂·郞,從重推考。
李海重啓曰,大司憲南泰齊,執義安杓,掌令鄭煥猷,持平洪錀,今日入侍,所當留待,而無端出去,其在事體,誠極未安,竝推考警責。今日闕啓,亦涉未安,執義安杓,掌令鄭煥猷,持平洪錀,更卽牌招,何如?傳曰,允。
傳于金應淳曰,承旨入侍,當下敎,而近來中官怠慢,不識小學法,分付內侍敎官,使之讀小學後,始讀大學。
領議政洪鳳漢,領中樞府事尹東度,右議政金致仁等,率百官啓曰,臣等,竊伏惟念情之所同,下不可以避其瀆擾之懼,理之當然。上或可以回其固守之志,此今日盈庭之籲,所以發,而冀兪音之一降者也。顧今臣等之所請,考之於禮,必可擧,參之於時,必可行,揆之於義,必可從,臣等請冒死而歷言之。夫獻壽之禮,有國所重,故肆筵設席,或歌或咢,行葦之章,所以介維祺也。籩豆靜嘉,攝以威儀,旣醉之詩,所以慶萬年也。獻有其數,樂有其節,垂諸簡編,要之可行,若使當眉壽之慶,闕稱觴之儀,則閭巷匹庶之事,其親,猶以爲恥,況一國臣子之奉八耋君父也乎?今我殿下,以嵬蕩之德,履君師之位,福應川至,壽躋華嵩,文孫之欲獻壽於殿下,如此其切,群工之欲獻壽於殿下,如此其懇,而問其議,則列朝之所屢行也,問其例,則國典之所該載也,故曰,考之禮而必可擧也。昔周盛時,設爲讌飮,蓋欲使後王,於其樽俎周旋之間,追文·武之行是禮,而思有以匹其美焉,管籥鏗鏘之際,念文·武之奏是樂,而思有以媲其盛焉。禮樂之有關於繼述也,如此,惟我殿下,大德克享,寶算彌高,以群下愛日之誠,其飾慶之節,豈容虛徐,而特以聖心,過於謙約,群下過於將順,一年二年,因循遷就,從前歲月,臣等所以仰體殿下之苦心,亦已多矣,則由今以往,殿下亦宜少屈殿下之志,曲循臣等之願,以盡上下交孚之道,況今還都之舊甲重回?稱觴之盛蹟旣著,則以殿下繼述之志,不待群下强聒之請,膳夫戒羞,司樂宿懸,行聖祖所行之禮,奏聖祖所奏之音,揚休美於肇創,聳瞻聆於帀域,而不但已也。豈容徒守過中之固志,蹉過難逢之嘉會乎?故曰,參之於時,而必可行也。聖人之德,莫美於集衆,帝王之量,莫先於捨己,顧今文孫,五章力請,而殿下不許,卿宰三日賓啓,而殿下不許,今又百僚咸造,相率齊籲,期於得請而後已。設令事有至難從者,以殿下體群下之德,尙可以俯循而曲從,況玆所請?前有詩禮之可述,後有典憲之可徵,可以揄揚先烈,可以和洽群工,而天聽逾邈,兪音尙靳,臣等之抑鬱悶迫,當如何哉?臣等雖甚愚迷,亦知聖孝無窮,隨處感慕,有此牢拒,然臣等死罪,殿下獨不思頃年勉循之時乎?伊時勉循,亶由慈意之仰體,以殿下僾然如在之慕,其所屈意而仰體者,寧有今昔之或異乎?臣等不敢蔓辭,以戚我聖心,惟聖上,不可不從之義,則斷斷如此,故曰,揆之於義,而必可從也。臣等敢將擧國所同之情,冒陳誠禮當然之理。伏願聖明,勉回謙衷,亟降明命,以副大小臣民區區之望焉。答曰,今至此擧,其將止泊何日?今予意面諭而將悉諭,正二品以上入侍。
傳于金應淳曰,大臣同爲入侍。
王世孫疏曰,伏以臣,連章屢懇,冀回天聽,及奉批旨,不賜允許。且伏見賓啓之批,辭旨諄懇,臣誠惶悶焦迫,繼以感涕也。惟我聖上追慕之孝思,臣豈不仰揣?而竊伏念癸亥年,亦行此禮,其時以殿下之固心,勉從群下之請者,乃所以奉承昔年之志也,況今聖壽彌高?此禮之當行,尤非其時之比,則聖上勉循小孫之懇者,亦所以仰體昔年也。殿下以追慕爲敎,而臣則以爲追慕之道,實在於此也。衷情所迫,敢復冒陳。伏乞聖上,憫臣之情,許臣之請,千萬幸甚,臣無任顒祝祈懇之至。答曰,爾祖之心,今日一倍,當諭於侍坐之時矣。知申往宣。
左議政金相福箚曰,伏以賓廳之啓,已累日,而百官庭請,又始矣。臣以大臣,一味伏在私次,憂悶悚懼,惟願遄死,臣蒙恩調病,已五六日,而症情轉益苦重,痰塞胸肺,而呑飮全阻,神氣躁悶,而夜不能寐者,已是難支,而咳逆之症,又因氣滯而發,發則不止,止而還發,藥未能治,此又症之難堪者也。臣病情如此,雖欲拚棄一死,亦無自力入闕之望,玆敢申箚陳懇。乞伏重罪,而臨箚不忍終默,復陳一言焉。臣雖病綴,日見賓啓之辭,則群下之所以請於殿下者,殿下之所以拒群下之言者,皆得以聞知矣。縱使臣,不病而參於今日之請,臣之言,亦何有加於諸臣之言,而臣之誠,亦何敢有以感動天心也哉?然耿耿犬馬之心,猶有憂愛之情,伏惟殿下,以仁孝之德,抑群下之請,屢降絲綸,誨諭備至,而若其臣子之情,固有不可止者,則乃至有庭籲之擧矣。若復靳許如前,則百僚之奔走憂惶,固不足恤,而以文孫不匱之孝,每當朝夕進見之時,豈無有憂悶之意,見於色辭,而踧踖不寧者乎?臣於病中,神氣昏短,不敢有所煩復,而戀結之衷,惟在於是,敢以此爲說焉。伏望聖上,亟降兪音,使我文孫愉悅之容,欣欣於晨昏問寢視膳之際,則豈但爲臣民之幸,殿下亦當嘉悅,而乃盡其止慈之道矣。若臣廢禮虧分之罪,重降處分,以嚴國體,千萬幸甚,臣無任悚懍祈懇之至。答曰,省箚具悉卿懇。一恙尙今若此,爲卿悶焉。業已諒,不參何傷?附陳者,諒沖子之至誠,察諸臣之齊籲,而今覽沖子之章,所引癸亥事,抑苦心勉循請,凡事,雖務從節約,而自顧初心,愧恧勝焉。卿其安心勿辭,亦勿引咎,體予此意,其須益加善攝焉。仍傳曰,遣史官傳諭。
安川君烓疏曰,伏以臣於初春,不揆僭偎,妄陳一疏,辭未達意,致勤誨責,薄罷未幾,恩敍旋降,至今追思,感惶靡措,而區區秉彝之忱,終不能自已。迺者宗臣之一再連章也,又敢附名于末,以效祈懇之悃,而忱誠未格,天聽逾邈,臣與諸宗,竊不勝相顧愕眙,近有外朝賓啓,罄悉苦懇,臣雖以地處之不同,不得隨參,而私心顒祝,實不自已。及伏覩所下批旨,一向固拒,無小體諒,下情之抑鬱缺望,顧何間於賓啓之諸臣哉?雖然,此則臣與諸宗前日之所嘗竭論者,大臣諸臣今日之亦所齊籲者,有非臣一介之更容架疊,而末有一事之至重至大,不容泯默,玆敢冒萬死一陳之,惟聖明垂察焉。嗚呼,今年之乙酉,卽我聖祖復都漢陽之舊甲也。我殿下興感是年,命考實錄,凡所以遵先裕後之道,無不畢擧,在廷臣僚,孰不欽仰贊歎?而至如諸臣之必請進宴於今年者,亦欲光揚其舊烈,則此實不容已,而必可行者,然而臣則以爲事有大於此者。洪惟我太宗大王,以上聖睿智之姿,贊神考開創之烈,誕膺天休,丕奠洪基。及其漢陽之還都也,禮樂文物,煥然可述,金科玉條,燦然俱備,譬如爀當中,萬物咸覩,北辰居所,衆星歸向,其休明熙洽之治,沖融洋溢之化,莫不根本於是,而以啓我東方億萬斯年之慶,傳曆屢數百載,聖神相承,祚籙無疆,以至于我殿下,殿下自卽祚以來,一念繼述,動法祖宗,及夫大德之壽,誕躋八耋,而又逢聖祖還都之舊甲,邦域之人安,民物之殷盛,以至於飛潛動植之各得其所者,莫非我聖祖當日之攸賜,則詩人所謂沒世不忘者,莫切於斯時也。殿下愀然而感,慨然而慕,思所以追述前美,光揚舊烈者,宜無所不用其極,而夫所謂追述而光揚之者,亦非小小節度之所可能該者也。噫,天地之大,日月之明,豈必待摸畫之末,而瑤篇煥丹,亦爲萬一之表揚,則今日殿下之所當行,而臣工之所顒祝,無過於亟擧盛典,丕暢先休,使我聖祖之豐功偉烈,輝映於千百代之下。夫如是則今日之乙酉,與古之乙酉,齊光而匹休,亦將有辭於天下後世矣,豈不於休盛哉?臣又謹稽寧考卽祚之九年癸亥,加上顯號曰,睿哲成烈,猗歟寧考之光繼祖烈,闡發前休者,允爲後王之型範,而況此今年,比之癸亥?又不啻萬萬迥別,則近述寧考之志事,遠揚聖祖之赫業者,考之情文而無憾矣,參之事理而不悖矣。是不待臣辭之畢,而我殿下,必有所惕然而感,斷然而行者矣。臣於日昨,猥隨諸宗之後,獲近耿光,而威顔咫尺,有懷莫陳,退處私室,益不勝抑鬱之悃,玆敢披瀝肝血,仰請處分。伏乞聖明,將臣此疏,俯詢大臣諸臣,亟擧縟儀,以彰先烈,以光聖孝焉。臣無任屛營祈懇之至。答曰,惟我聖祖,豐功盛德,豈徒昭載國乘,亦若唐史·宋史,其所揄揚,何待此請?而粵昔癸亥,旣已追崇,況當此年?爲後王者,亦豈敢只崇稱於獻陵乎?且國之莫重莫大之典,豈一宗臣之所可輕請者也?
乙酉十月初四日辰時,上御景賢堂。庭請正二品以上入侍時,領議政洪鳳漢,領府事尹東度,右議政金致仁,領敦寧金漢耉,判府事李益炡,知事洪啓禧,左參贊李昌誼,判敦寧洪象漢,行司直尹汲,禮曹判書金陽澤,行司直李昌壽,行副司直南泰齊,兵曹判書具允明,工曹判書李泰和,知敦寧沈星鎭,行副司直具善行,判尹李之億,刑曹判書黃仁儉,行副司直金尙喆·沈鏽·南泰會,戶曹判書鄭弘淳,吏曹判書朴相德,知事金始煐,右承旨金應淳,記事官崔光璧·姜彝福·安聖彬,以次進伏訖。上命王世孫侍坐,命賤臣光璧,出諭儀賓入侍。出榻敎錦城尉朴明源,昌城尉黃仁點,靑城尉沈能建,承命入侍。上曰,儀賓則雖非正二品,當入矣。應淳進前曰,臺臣來待矣。上曰,加眠於臺廳,而入來,可也。藥房提調沈鏽,持湯劑入來,上命退出。上曰,昨見世孫疏草,則引癸亥事矣。卿等亦書慈旨字,而都不如吾孫之文矣。鏽持湯劑又入,上又命退出,命書方泰輿令該府處之傳敎,鳳漢進前問候。上曰,一樣矣。鳳漢曰,臣等尙未蒙兪音,此莫非臣等忱誠淺薄之罪,而此實擧國同情之懇。況乎,上所以追烈祖之光,下所以成文孫之美者,亶在於斯,殿下何可一向靳兪乎?上曰,追慕昔年,予何可遽行此豐豫之擧乎?慈聖所敎,尙猶在耳。予每一念到此等事,方寸亂矣。予若不服湯劑,則諸臣自當退去,而爲世孫忍服,與卿等相持至此,輿儓何罪,百官何罪?予體百官輿儓,苦企兪音之情,頓歎瘦矣。予悶世孫之廢食用心,試謂世孫曰,今番則斷不可行,而來秋慶禮進定則,何如?世孫不答。仍曰,又陳章云,故予又謂世孫曰,雖或爲之,不可張大,雖不擧樂,亦好乎?世孫曰,好矣。以此推之,非爲觀光可知,予拊其背而貴其心矣。卿等猶有不知者,世孫之廢食而用心者,非有他慮也。只量予之氣力爲慮矣。今日祖依孫,孫依祖,予豈不欲體世孫之情,而但昔年每有大事,必稟慈聖,而今於何處仰稟乎?仍嗚咽不成玉音,乃下敎曰,他事則無難,而世孫屢時廢食,不但廢食可悶,沖年過用心慮,倘損性情,則其奈宗社何?此予所以黽勉思量者,而旣無一事繼述,徒修故事,已愧初心,而今年穡事,又違始料,豈可張大乎?名曰,景賢堂受爵,以今十一日擧行,而不擧樂,但依宣醞例爲之,何如?諸臣一時起立,仰謝兪音。鳳漢曰,臣等屢陳至懇,幸賴世孫純誠,今承兪音,誠爲大幸,儀節當稟定矣。上曰,今番行之,則明年不爲矣。今年不行古昔盛事,則明年,亦豈可爲之乎?鳳漢曰,世孫誠孝,終回天聽,實爲億萬年無疆之休,而其次則臣等今逢曠世盛事,豈可草草爲之也?且不擧樂,不揷花,何以成儀文乎?陽澤曰,節目當仰稟矣。上曰,不名進宴,名以受爵,節目十分裁省爲之,可也。上顧謂世孫曰,汝以予受爲樂乎?不擧樂,能無觖乎?世孫曰,蒙許猶幸,樂則小節矣。鳳漢曰,臣等至願已畢,何敢更爭節目間事,而無風樂,何以成儀文乎?上曰,旣追國初盛事,宜取玄酒大羹之義,樂如不可廢,則當用雅樂矣。鳳漢曰,始用雅樂,亂用俗樂似好,而簪花亦不可廢矣。上曰,依爲之。鳳漢曰,內殿進宴不可廢矣。上曰,予與內殿,同受世孫之爵,是亦行禮矣。上曰,今有此敎,知其爲挑諸臣之心,而愼勿辦滋味,而進獻床,勿用大卓,代以饌案,而毋過五器,諸臣亦無過五器,可也。鳳漢曰,進獻味數,聖意每慮其張大,臣等何敢爲豐豫之計?而至於五器,雖臣等,豈有可食之物乎?上笑曰,食慾不少矣。鳳漢曰,進獻味數,以二十器裁定,諸臣則以十器爲之,似好矣。上曰,予則無過十器,諸臣無過五器,可也。上曰,世孫甚善矣。今日之擧,非慶也,此乃慶也。漢耉曰,非獨百官也。都民亦曰,世孫上疏,終必感回天意矣。上曰,凡兒不得行己志,則心情自然有激,而此則不然,甚可尙矣。上曰,噫,予之固心,三日沖子之批,賓啓之答,罄瀉無餘,雖日陳百章,日呈千啓,吁嗟此心,陟降俯察,彼蒼臨照,但守固執而已,目今爲宗國用心者。噫,一隅海東,望八其祖,依於沖子,衣尺沖子,亦依其祖,沖子之心或傷,則於宗國何?噫,其祖年踰七十,故所謂愛日,亦文具語耳。沖子一欲獻巵之心,非徒惜時日,卽惜刻分,故今春以後,形於色而默而不發者,以至于今,自誕月,此心尤切,欲一陳章者久矣,而予自抑焉。近覽乙酉日記,雖無諸臣之請者,粵昔皇兄,連上三章,此以止慈之意,難抑止孝之盛意也。覽此之後,觀諸臣之擧措,考來實錄之後,不無生心,故到此,亦不能抑,勉許陳章,不示予不問僚屬,前日侵夜回駕之後,早起翌晨,自草其疏,召春坊而呼寫,批旨不允之後,卽其夕,又呼寫再疏,前期令寫三章皆然,而其皆不允,故非徒抑鬱之色,見於外,仍以却食,每予共食,自此之後,恐或勸焉。亦不侍食,雖或適値飯時,勸以食焉,不過數匙而止。大抵此心,不忍踰此月之意也。噫,不敎而文成,不敎而夙成,乃至乎此,而況於近日,非徒不食,察其色,可見秉彝之自然。噫,其孫若是焦心,諸臣若是懇迫,豈徒此也?昨見世孫五章之構草,引癸亥事,吁嗟沖子,何能聞知而及此耶?覽此章,若奉其時慈音,五內若殞,此心難耐,望八所依者沖子,而其或傷心,追悔何及?昨夜臥書答草,初則明秋進宴,其令進定於歲初,一則庶可以,揄揚國初盛事,一則庶可以繼述昔年故事故也。書答封置,夜見世孫,猶不能宿,故先諭此意,而然則汝將止疏否云,則庭籲雖止,不忍遽止爲對,到此地頭,百爾思量,他無其道,初則欲以不設樂,而依宣醞例爲之,更以思之,必也正名,其名謂何?況俗樂之大備,在於英廟?國初此時,吾皇所賜,卽雅樂也。且子曰,樂則韶舞,在齊聞韶,其亦三月不知肉味。噫,以予否德,雖不能法三代,今用三代之樂,亦玄酒大羹之意也。嗚呼,仰體癸亥慈敎,此正聽於無聲之意,深慰沖子油然之心,正亦暮年慈愛之道也。千强抑,百勉循,命沖子侍坐,特召諸臣,諭予心腹,多少下敎,在於記史,予何架疊?噫,旣曰,揄揚,令儀曹,其令十一日擧行名曰,景賢堂受爵。噫,昔年錫宴之堂,望八受爵,此豈予夢想攸料?冞切此心,雖然,凡諸儀節,從當下敎,而當先諭者先諭,勿設油蜜果,去盤花,宜用玄酒,而此則太薄,醴酒代,代用蜜水,除大卓味數,只饌案無過十器,諸臣之饌,無過五器,此與宴禮有異,九爵五爵之禮,非所可論。世孫·大臣·國舅·儀賓·宗親府·忠勳府·有司堂上·九卿,各進一爵,諸臣各賜一盃,而進參諸臣,大臣·國舅·儀賓·耆社諸臣·宗親文武一品以上·六曹長官·籌司堂上·勳府有司堂上·六承旨·時任玉堂·兩司侍衛·世孫陪衛春桂坊官員,餘皆勿論,侍衛則雲寶劍,摠府·騎曹堂郞各二員,進爵用銀盞,賜盃用砂盞,而取用廚院,宣傳官武兼各五員入侍。出傳敎上曰,噫,逢國初乙酉復都之日,體癸亥慈聖之旨,坐己亥錫宴之堂,將受其禮,吁嗟望八,豈夢想攸料?瞻望暮雲,此心何抑?而吁嗟沖子,若是夙成,引故事,感予意,乃有此擧,主鬯有托,宗國無憂,追慕之中,其亦慰心焉。出傳敎上曰,此非宴也。內外宴之名,非所可論,亦無九爵之禮,而頃者己卯年,奏孝昭殿行嘉禮時,豈知有今日,況計嘉禮之年,卽七年也,予亦七旬也,以世孫之情,豈只捧爵於予?必也自內略設饌具,若行內外宴,當分排兩日,此則一日之內,當兼行,省文禮備,亦不美乎?此當自內爲之者,而諸臣必有抑鬱,如是下敎焉。出傳敎上曰,此非進宴廳,不必依舊例,啓下堂·郞,禮判·戶判·掌樂提調,循例擧行,廚院檢擧,提調長溪君爲之,此亦予一切省文之意也。出傳敎上曰,昔人云,只卜其晝,未卜其夜,況今日非宴者乎?旣無爵次,亦無味數,設燭等事,尤無可論,勿爲待令事,亦爲分付,排設房,只殿前遮日,步階鋪陳上下方席,以前排者,大殿·世孫宮,排設房通用事,分付。出傳敎上曰,昨冬之事,尙今思焉,心猶冷矣。其時內坐,更排設,卽令掇焉。今年又設,昨夜乃覺,其所文具,莫若乎此,分付各處,卽令掇去,此後坐更手本,勿爲擧行事,亦爲分付。漢時豈不云,昔無襦,今五袴之詩乎?坐更文具,申飭本也,奚徒冬朔?申飭各處,掌務中官,時時嚴飭,自內竈前置柴者,煙筒邊積柴者,廚中遮蔽者,嚴加禁斷,時或摘奸不禁者,當該中官,當施制書有違私律,勿揀赦典,政院卽爲分付府郞。出傳敎鳳漢請入湯劑,上命入。鏽持湯劑入,上進御。仍命爻周方泰輿,令該府處之。傳敎鳳漢曰,明年八月之慶,旣有進定下敎矣。語未竟,上曰,不知足矣。仍語世孫曰,明年則置之,何如?世孫不對。上曰,顧他而不答矣。鳳漢曰,今因世孫至誠,幸蒙兪音,而明春進定事,又蒙恩兪矣。上曰,今已行之,而又望明春乎?鳳漢曰,臣等俄者,分明奉承聖敎矣。王言,信如四時,臣等以此期之也。上笑曰,此所謂旣食,而又思食者也。上曰,參宴人定數時,玉堂入參乎?鳳漢曰,玉堂·臺諫皆入矣。上曰,臺諫其日前則當行公,而其日後則不知去處矣。上曰,姑令臺臣留待,諸臣少退。大臣禮判司饔提調更入侍,可也。諸臣以次退出。
乙酉十月初四日午時,上御景賢堂。大臣·禮·戶判·掌樂提調同爲入侍時,領議政洪鳳漢,領府事尹東度,右議政金致仁,掌樂提調洪象漢,檢擧提調長溪君棅,禮曹判書金陽澤,戶曹判書鄭弘淳,右承旨金應淳,記事官柳雲翼·姜彝福·安聖彬,以次進伏訖。上命招臺臣入侍。臣雲翼,承命出招獻納李行源進伏。上命傳啓。行源曰,請還寢天大酌處之命。措辭見上上曰,勿煩。出擧條行源曰,新除授司諫宋德中,時在京畿龍仁地,正言金載天,時在開城府地,請命斯速乘馹上來事,下諭。上曰,在外備擬,詮曹誤矣。其宜申飭受點,而稱在外臺臣非矣,亦宜當飭,其在綜核之道,不可循例依啓,其令政院察推。出擧條仍命臺臣退出,上命臣雲翼,持來進宴儀軌進伏。上親製宜戒太康樂章四句,招入典樂下敎奏樂節次後,使退出。上曰,處容舞,亦有警戒之意矣。鳳漢曰,然矣。陽澤曰,習儀一節,何以爲之乎?上命承旨書之曰,今番與宴禮有異,除習儀,若有稟定之事,其令各其司草記。出傳敎又命書儀註一通。鳳漢曰,盤花雖減,而簪花一節,不可不行矣。上曰,纔許宴而又請花,異矣。棅曰,凡節雖減略,而又不簪花,則臣等何以表歡忭之情乎?應淳曰,簪花如老萊綵服之意也。棅曰,簪花固不可不行,而味數亦當擧行矣。上曰,請花而又請味數乎?俄飭世孫,自內亦使無過二品餠矣。致仁曰,味數,乃禮膳也,不可不行矣。上曰,當問於世孫而決之矣。仍命世孫侍坐。上問世孫曰,汝亦欲簪花乎?世孫對曰,小孫簪花,所以表者也,是不好乎?上曰,汝亦欲味數乎?世孫對曰,味數旣是節次之當行,則是可不行乎?上笑曰,問於世孫,豈不然乎?鳳漢曰,世孫之仰對,旣如是,簪花味數,不可不行矣。上曰,花則難矣,國內必無花矣。象漢曰,殿下旣質言於世孫,而豈可不許乎?上笑問世孫曰,汝祖不簪花,而汝獨簪花,便於汝心乎?世孫對曰,然則爲小孫,殿下亦不可不簪花也。上笑曰,渠欲簪花,反請其祖以簪花,老萊不亦以斑衣,加其親乎?此言若善對,則予當許花矣。世孫對曰,老萊之親,如有可以簪花之事,則豈不爲之乎?上笑曰,斑衣爲花矣。鳳漢曰,世孫之對,旣如此,聖上雖欲不許,臣等則當爲之矣。上笑曰,任自爲之也。命世孫入內後,命承旨,讀奏安川君疏及左議政金相福箚賜批訖。命書之曰,頃者鍾閣乞丐,非設賑之時,故其令給糧放還,今日日寒若此。噫,否德,雖感昔年,勉循其請,不日當禮,而其思赤子,心腹便乎?令該廳,請于鍾閣,其中若有得衣着而免凍者外,其或復有,今夜亦率來,過夜給粥,俾無凍餒之弊焉。出傳敎又命書之曰,明日之晝講,兼行次對。出傳敎上命藥房提調,持湯劑入侍,提調沈鏽進伏。上進御湯劑訖。承旨曰,聞憲臣詣臺,尙今留待云矣。上命詣臺臺諫及春坊官員入侍,臣雲翼,承命出招,執義安杓,輔德李普觀,司書金魯淳進伏。上命臺臣進前。杓曰,請還寢東呂·址淳等還配之命。措辭見上上曰,勿煩。出擧條杓曰,請還寢者斤萬酌處之命。措辭見上上曰,勿煩。出擧條杓曰,請還寢趙載敏·尹光纘給牒敍用之命。措辭見上上曰,其初爭執,臺體固然,踰月爭執,其涉太過,亟停勿煩。出擧條杓曰,新除授掌令宋瑛,時在京畿富平地,持平李命勳,時在長湍地,請竝乘馹上來事,下諭。上曰,昨日旣有在京無故人備擬之命,則諫院乘馹之請,已涉怪駭,憲府亦然,其涉駭也。其在綜核之道,府院奚異?一體察推。出擧條仍命臺臣退出,春坊官員進前,下詢世孫疏中癸亥事後,命退出。上命承旨書之曰,河尙無給牒之事,則宗臣官案中,以光山都正書之,其涉不察,該郞從重推考。出傳敎又命書之曰,鷄初鳴而起,禮記所在,待漏院之名,亦古有之,而於政院則可謂待漏,而中官亦有待漏廳。昔則未明而來,門鑰下而入。噫,昔予詣闕也,來闕門,門已開,心自靦然。今者中官偃便太甚,非徒不爲待漏,日明乃入,在直中官,亦未明而起,故於長番中官,自古有粥米之賜。今則日明乃起,望八其君猶起,而年少中官,其明已久,猶不洗手,至於今日極矣。若此之故,所謂待漏院,爲長番中官而設者,而今則不過爲粥米中官易服之處。頃者丹鳳門待漏院事觀之,事之可駭,莫此爲甚。此後中官開門後晩入者,令守門將,據例防之,若此之故,今日有內侍學徒先講小學之敎,而凡事當長久擧行,此後內侍學徒曾讀,依於以大學爲之,時讀以小學爲之事,嚴飭內侍敎官。出傳敎棅曰,廚院假提調,當差出矣。上曰,依例爲之,可也。命承旨讀奏儀註,命書之曰,今番直陞御座承旨先拜置之,副輦仗馬置之,與法庭有異,蛟龍旗·標旗·鎗劍軍,亦置之。只小駕儀仗,列立於崇賢門外,砲手排立,亦置之。世孫繖扇,止於門外,儀仗置之,世孫自崇賢門往來小次,崇賢門東爲之,三嚴,以單嚴,辰正三刻。出傳敎鳳漢曰,北道監市日字甚急,御史當催送矣。上曰,監市御史具庠,明日下去,可也。出榻敎命大臣退出,諸臣以次退出。
上在慶熙宮。停常參,晝夕講。
金應淳啓曰,明日宗廟冬享大祭齋戒相値,視事,頉稟。傳曰,知道。
藥房都提調洪鳳漢,提調沈鏽,副提調李重祜啓曰,伏未審夜間,聖體調攝,若何?寢睡·水刺之節,亦何如?今日是日次,臣等當與諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿惠嬪宮藥房口傳問安。答曰,知道。
金應淳啓曰,卽者典牲署官員來言,冬享大祭犧牲者看品,今日禮曹堂上與本署提調,當爲看品,而提調徐志修以身病不進云。卽爲牌招,何如?傳曰,允。
傳于金應淳曰,具庠晝講,同爲入侍。
以承傳色口傳下敎曰,與宴禮有異,宜置之,而以昨日麪稟見之,無怪其不知而爲之,大小膳置之事,分付。又下敎曰,禮判修儀註草後,使之入來,而進揮巾見漏,樂作依例爲之。又下敎曰,掌樂提調,率雅樂·俗樂·典樂,持癸亥年日記入來。又下敎曰,欲見入參官員,摠府寶劍差備,騎曹雲劍差備,修整以入。
金應淳,以司饔院官員,以檢擧提調意啓曰,今此進爵敎是時,加出提調差出事,雖已陳達,別行果,全數減下,味數亦有所減,則凡節減省之時,別無加出之事,今番置之,而本院副提調,不可不備員。一員未差之代,令該曹口傳差出,以爲進參之地,何如?傳曰,允。
李海重,以備邊司言啓曰,本司武郞廳尹得逵·李漸運,奔走勤仕,又滿十五朔,依例陞敍或守令除授事,捧承傳施行,何如?傳曰,允。
李海重啓曰,明日次對,諫院無進參之員。除在外外,不爲行公人員,竝待開門牌招,以爲推移入侍之地,何如?傳曰,允。
李海重,以賑恤廳言啓曰,因傳敎,訪于鍾閣,頃者得衣着而免凍者外,又得乞丐五名,率來饋粥,仍爲止接過夜之意,敢啓。傳曰,知道。
李海重,以義禁府言啓曰,光陽縣監尹謐,令該府處之事,傳旨,啓下矣。尹謐方在光陽縣任所云。依例發遣府羅將拿來,何如?傳曰,允。
行都承旨趙榮進疏曰,伏以惟我聖上,俯軫東宮之至誠,曲察滿庭之瀝懇,特回聖衷,勉許受爵之禮,臣民慶忭,只切欣祝之忱。仍念臣,向叨本任,罪在溺職,帳殿入侍,臺評峻發,至被譴罷,滿心惶愧,靡所措躬。不意聖度天大,恩敍旣下於數日之間,前任特除之命,又降於賓啓隨參之際,召牌狎臨,身在闕中,不敢違傲,遂不免抗顔承膺,冒沒之愧,誠無以自解矣。夫趙載敏·尹光纘等,所犯至重,敍命之下,旣在出納之地,豈無繳還之請,而伊日傳敎未下之前,適因私故而早出,翌曉仕進。伏聞筵席,聖上至有公議當發之敎,入侍臺臣,已被避遞,本院雖欲齊請反汗,時已後矣。其孤負職責之罪,尙安所逃免乎?臣之屢忝重任,觸事憒憒之狀,於斯益著,顧何敢以時日之稍間,晏然自恕,因仍冒處於被論之地,以喪廉隅也哉?玆敢略入文字,仰暴危懇。伏乞聖慈,俯賜諒察,特許遞免,以謝臺言,俾安私分,不勝幸甚。臣無任屛營祈懇之至。答曰,省疏具悉。往事不必撕捱,特除意亦在焉。卿勿過辭察職。□□重祜疏曰,伏以睿孝格天,壽爵將擧,顒祝之餘,群情小伸。臣於是時適忝近密,益不勝歡忭之忱,仍念臣所帶藥院提擧,向緣前知申之有親嫌,臣雖替當,今則知申已出,義難仍冒。伏乞聖明,卽賜遞改,以存公格,千萬幸甚。無任屛營祈懇之至。答曰,省疏具悉。此非若此者,爾其勿辭察職。
大司諫李基敬疏曰,伏以日回御極,禮擧呼嵩,群生歡忭,百僚舞蹈。臣則病伏田野,罪在逋慢,頃被薄勘之恩,旋蒙收敍之命,大度偏加於涵貸,淵衷不遺於記錄,苟有銓注,輒降除旨,諫省華銜,聯翩於數朔之內,臣誠惝怳悸恐,不省攸處。念臣以草莽賤蹤,濫廁下大夫之列,內外踐歷,率踰涯分,倘非聖朝罔極之洪造,臣何以得此?顧姿性魯下,才識淺短,從前供職,未嘗有絲毫報答,方當聖算彌高之日,唯有依近耿光,奔走先後,庶幾爲一分自效之圖,而不幸狗馬賤疾,殆天所廢,蓋於昨夏,待罪承宣時,尫羸危懍之狀,已蒙聖鑑俯燭,伊後邊郡,特許改免,仍得扶曳□□之澤,尙延軀命,奈此膏肓之祟?日就沈篤,宛轉床席,作一籧篨,種種醜穢之形,固不敢盡瀆天聽,而要之復起爲人,已無其望,見聞所及,莫不危之,縉紳之間,亦多傳說,卽此而可知。臣所苦,不在於一朝一夕之故,而有非尋常引疾之比也。向來呈狀替控,略暴情實之如右,今此召命再辱,益切隕越之交中。噫,忠愛天性也,仕宦人情也,況臣逖違文陛,倏焉歲周,苟非至難强者,亦獨何心?不思一進輦轂,而爲此苦口必辭之計哉?誠以癃癈之身,鞭策莫施,陳力就列,今焉已矣。遙望雲天,只有戀結,玆從縣道,冒入文字,疾痛之極,急於號呼,至若職責輕重,有不暇言。伏乞聖慈,俯賜諒察,遞臣之職,治臣之罪,以安私分,以昭法紀,仍令選部,勿復檢擬,不勝大願。臣無任屛營祈懇之至。答曰,省疏具悉。隨擬輒除,意蓋在焉。爾章若此,本職許遞,豈拘職名?俟少間,卽爲上來焉。
修撰洪秀輔疏曰,伏以臣於日昨直中,伏蒙譴遞,蒼皇逬出,悚恧至今,不意特除又降,召牌繼臨,霜雪雨露,莫非聖渥,分義所在,固當竭蹶趨承,而第臣所生父,於夏間,就醫入城,病未卽還,仍寓僑舍,年迫八十。素抱痰火之祟,居常懍懍,朝不謀夕。近因初寒所傷,外感越添,胸痞氣喘,頭疼脚攣,轉側須人,寢啖全廢,昏昏貼席,症形甚危,私情焦迫,實難頃刻離捨,玆敢隨詣闕外,拜章徑歸,臣罪至此,益無所逃。伏乞聖慈,諒臣切急之情,特許鐫免,治臣傲慢之罪,以昭法紀,不勝幸甚。臣無任屛營祈懇之至。答曰,省疏具悉。再昨特遞,欲存國體,今日特除,意亦在焉。爾其勿辭,俟其少間察職。
乙酉十月初五日午時,上御景賢堂。晝講,大臣·備局堂上引見入侍時,特進官金始煐,同知元仁孫,參贊官李海重,侍講官金魯柱,侍讀官李在簡,記事官柳雲翼·姜彝福·安聖彬,武臣柳世復,事變假注書趙貞相,領議政洪鳳漢,右議政金致仁,知中樞洪啓禧,兵曹判書具允明,江華留守金尙翼,行副司直金尙喆,戶曹判書鄭弘淳,行副護軍鄭汝稷·具善復,戶曹參判金善行,開城留守金器大,行副護軍李潤成,大司憲南泰齊,獻納李行源,監市御史具庠,以次進伏訖。上番儒臣進講近思錄。上親講,自讀書少,止多鑿。命奏文義,以次陳奏訖。上命承旨書之曰,受由在外儒臣許遞,其他前修撰洪秀輔除授,牌招察任。出傳敎上命臣雲翼,出招該房承旨李重祜進伏。鳳漢曰,此東萊府使姜必致狀啓也。枚擧訓別等手本,以爲關白生子致慶,譯官堂上堂下各一員差送當否及舊島主退休問慰新島主承襲致慶兼堂上譯官一員,亦爲差定,持各張書啓,各騎舡隻,同時入送事,請令廟堂稟旨,分付矣。關白生子致慶,譯官雖無前例,信使旣停,此則宜許,竝與新舊島主慰慶譯官,而依狀請辭意難行事,該曹一體,分付,何如?上曰,依爲之。出擧條上命藥房持湯劑入侍,提調沈鏽進伏。上進御湯劑訖。命承旨讀奏雲劍寶劍望。上曰,金孝大亦入矣。洪麟漢則世孫批答之時,終始往來,故亦使參矣。鳳漢曰,雖以備堂入侍,而特敎如此,尤極榮感矣。上命承旨書之曰,昨日更覺考來實錄,其時稱政府六曹,凡起居亦參焉。六曹堂上,其令一體入參。出傳敎鳳漢曰,世宗朝中樞院事朴堧事蹟,聖明旣已俯燭,其後孫,方請諡云,依例擧行事,分付,何如?上曰,依爲之。出擧條鳳漢曰,此江原監司閔百興災實分等狀啓也。淮陽等十四邑,置之稍實。江陵等九邑,置之之次。平昌等三邑,置之尤甚。仍以爲尤甚三邑,身布舊還,依例徵督,則民不奠居,理所必至,宜有變通之道。稍實·之次邑還穀代捧,民情所在,有不忍恝視。原州等七邑,癸未停捧還上,折半減捧,而各邑年久舊還,限明秋停退。乙亥條舊還,稍實邑折半,之次邑三分一收捧,百石以下準捧。原州等七邑,癸未停退身米布,限明秋,更爲停退,推奴徵債,限明秋嚴防事,竝令廟堂稟處爲請矣。分等精約,依此施行,本道穡事,大體言之,可謂通一道稍登,而旣已分等之後,亦宜分數施恤,尤甚三邑身布,雖不得不依例徵捧。至於舊還,乙亥以上則停捧,其後舊逋,折半停捧,其餘諸邑舊還年久者,一倂停捧,自乙亥條以後舊逋,之次邑三分一停捧,稍實邑竝爲準數徵捧,而百石以下,依狀辭施行代捧,則尤甚邑折半,之次邑三分一許施,而竝以精實者代捧,待明秋還作本色。原州等邑癸未條身米布,當初停退,出於特惠。如今之年,不可仍退,若以二疋之一時竝捧爲難云,則從今以後,其將防停退之路耶?事甚不然,使之趁今還捧,推奴徵債,亦依所請施行,何如?上曰,依爲之。出擧條鳳漢曰,此全羅監司沈履之災實分等狀啓也。興陽等九邑,置之尤甚。全州等二十八邑,置之之次。高山等十六邑,置之稍實。仍以爲,該曹劃災八千二百結,較之道內應給之數,則僅爲四分之一。雖欲塗抹分排,勢不相當,特許加劃二萬結,新還上準捧,而辛巳·壬午·甲申三年未捧之舊還,尤甚邑六分一,之次邑五分一,稍實三分一徵捧,京外各司所關各樣舊逋,奴婢身貢,破船拯劣米,一竝限明秋停退事,竝請令廟堂稟處矣。分等精詳,依此施行,災結則地部所劃,在於晩霖被災之前,故未免太少。今此所請,固知其深加消詳,而猶不免過多,一萬三千結,特爲加劃舊還上。當此穴農之時,不可不分等施恤,尤甚邑尤甚面折半,之次邑尤甚面三分一停捧,各司各樣舊逋·奴婢身貢·破船拯劣米,尤甚邑全數,限明秋停退,之次邑折半,限明秋停退,面分等一款,雖不登聞於狀中,本道自當有成冊,亦報備局,以爲憑處之地,何如?上曰,竝依爲之。覽其狀聞,吁嗟元元,其若目覩,所請雖不無闊狹,特爲加給二千結,四分一,予意則持大體之道,猶曰欠也,二分一,五分一,今乃初聞,意雖細量,不可虧大體,當該道臣,從重推考,可也。鳳漢曰,今此災結之臣等所請外,自上特爲加許,出於恤民之聖意,況兩南較量之敎?聖意攸在,道臣亦當惶感而對揚,今已節晩,斯速了勘,使被災窮民,均蒙聖澤事,一體分付,何如?上曰,如是之後,道臣亦當善爲擧行,依爲之。出擧條鳳漢曰,以此觀之,嶺伯所請八千結則小矣。上命承旨書之曰,頃者嶺伯狀啓分等稟處時,初欲皆許,而只諭未果。今覽湖南分等狀啓,以七十二州,比諸五十三州,其請可尙,其所請之未許者,一體許焉。出傳敎鳳漢曰,湖南漕倉變通之事,因京外意見之參差,姑難設施,待前頭,始可議爲,而至於京船作隊下送及本道立法裝發等事,令該廳成節目,報備局擧行,以爲動念擧行之地事,分付,何如?上曰,依爲之。出擧條鳳漢曰,此全羅監司沈履之狀啓,而以各邑被災之甚,壬午軍兵都案之停退者及乙酉都案十年大都案,竝請停退矣。本道以穴農之故,民間形勢,間有可悶處。此時三都案之一時竝擧,有非顧恤之道,壬午案,不可連退,大都案不可輕停。此則雖爲擧行,至於乙酉案,則特許待明年擧行。至於各樣保布,當此綿凶之時,民情旣願純錢云,則不必持難,竝與停退木所納,而勿論木錢,一從民願上納事,分付,何如?上曰,依爲之。出擧條允明曰,在前進宴時,禁軍及扈衛軍官·忠壯衛·忠翊衛,門外排立矣。今番則何以爲之?敢稟。上曰,一體減之,可也。出擧條鳳漢曰,今番受爵時,景賢堂似狹矣。上曰,已爲指揮矣。命承旨書之曰,今番侍衛軍職,依例擧行。通禮院官員,守門將·繖扇差備,一體擧行,而此類,其無味數,亦爲分付。出傳敎上命臺臣傳啓。泰齊曰,臣昨於百僚齊籲之日,忽伏奉都憲除命,不揆衰懦,章皇祗肅,而適有正二品以上入侍之命,臣亦隨諸臣後,擬伸所請之忱,及其詣閤也。又承臺臣姑留閤外之敎,進待半日庭籲,幸蒙準許,諸宰相繼退出,意謂入侍將罷,而詣臺傳啓,非臣所可替當者,故果爲徑歸矣。喉院以無端出去,至請警責,在臣廉義,實爲難冒之端。昨緣日暮,今始引避,所失尤大,何可晏然仍冒於臺次乎?請命遞斥臣職。上曰,勿辭。重祜曰,大司憲南泰齊再啓煩瀆,退待勿論矣。上曰,知道。泰齊退出。上曰,自然遞矣。行源曰,請還寢天大酌處之命。措辭見上上曰,勿煩。出擧條行源曰,昨日兩臺臣,朝已出肅,夕忽違牌,揆以處義,殊涉郞當,其在飭勵之道,不可以例勘而止。正言李昌任昨肅今違,亦涉無義。請前掌令鄭煥猷,前持平洪錀,正言李昌任,竝罷職不敍。上曰,依啓。出擧條行源退出,上命御史進前曰,速爲下去,可也。庠退出。上曰,備堂退出,戶判·大臣留待,可也。備堂以次退出。上命禮曹判書·掌樂提調及禮房承旨入侍。臣雲翼,承命出招禮曹判書金陽澤,掌樂提調洪象漢,禮房承旨金應淳進伏,重祜退出。上命臣雲翼,出招典樂進伏。上命承旨讀奏儀註。命書之曰,今覽儀註纖悉,伊日以此令贊儀唱笏記,更思之,此非宴也。凡事務簡,設寶案,進揮巾一節,勿爲擧行。出傳敎又命書之曰,昨日綾城,其令儀賓入參,更思之,未行禮之前,以壻入參,禮文,如何?置之。出傳敎上命象漢進前。招典樂登階,下詢奏樂節次,一一酌定後,命典樂,先爲退去。上命承旨書之曰,今番乃聞補階之弊,雖知?莫知至此,至於近萬兩云,漢文惜百金之意,何?今則倖而度支之居處取用,雖不費一金,以此推之,昔則熙政堂經冬時,其廳廣闊,而寒氣透徹,一時藏子,其何大費?而第一間,以簾席垂遮,皇兄次集慶堂,而四面退而無一遮,故亦以簾席環遮,予皆目覩者,而昔則闕內入接處所遮者,不過不緊門窓取用,亦不過以竹造成。近者成藏子而遮之,此豈自備?一諭中官,中官分付紫門而造成者,若此之故,頃年軍職中官,敢造聯家,故嚴飭矣。今日一取木物,明日又一取木物,一朔將至三十一年,將至數百,其尾閭勝言,此後非聽傳敎分付,而有取用木物之事,令度支,卽爲以奏,當該中官,以制書有違私律施行。出傳敎上命諸臣退出時,上曰,夕講爲之,可也。出榻敎諸臣以次退出。
乙酉十月初五日申時,上御景賢堂。夕講入侍時,特進官金始煐,同知事元仁孫,參贊官金應淳,侍講官金魯柱,侍讀官李在簡,記事官柳雲翼·姜彝福·安聖彬,以次進伏訖。上番儒臣進講近思錄。上親講,自或問,止庶矣乎?上命奏文義,以次陳奏訖。上命臣雲翼,持入通書進伏。上命上番儒臣讀奏訖。應淳曰,臺臣有察推之命,而或有以遷葬掃墳事出去者,初無軍職,則去就非關於朝廷矣。上曰,然則銓曹誤擬矣。應淳曰,宋德中則半鄕半京,元是在外之人也。當該銓官推考,何如?上命書之曰,今聞承旨察奏,臺臣無除授後稱在外之事,銓曹宋德中外,亦無不察之事,銓官勿推,臺臣依例下諭。出傳敎上命藥房提調持湯劑入侍,提調沈鏽進伏。上進御湯劑訖,提調退出。上命承旨讀奏公事,命書之曰,今覽江華留守習操試射放狀聞,射手得中者,其猶不少,而砲手得中者,通五營寒心,保障重地,所恃者惟此,則常時不鍊習,不可無飭。各樣次知首將校,令各該營決棍飭勵,當該留守諸守令,從重推考。出傳敎應淳曰,在前進宴時,在外翰林,亦有進參之事,今番則何以爲之乎?上曰,受爵時翰林,竝許進參,可也。出榻敎上命坐直承旨入侍。臣雲翼承命出招右副承旨李海重進伏。上曰,傳香則右副承旨爲之,可也。命退出,諸臣以次退出。
上在慶熙宮。停常參·經筵。
辰時,日暈。
初昏,月暈,流星出天中淡雲間,入南方天際,狀如拳,尾長二三尺許,色白。
香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
金應淳啓曰,明日常參·經筵,取稟。傳曰,停。
李海重啓曰,大司憲南泰齊引避退待,已至經宿,尙未處置,事甚未安。除在外,執義安杓卽爲牌招,以爲處置之地,何如?傳曰,允。
趙重晦,以吏曹言啓曰,因司饔院草記,副提調差出事,命下矣。當以堂上三品宗臣備望,而當品中,可擬之人,只是一員,無以推移排擬,何以爲之?敢稟。傳曰,以單擧行。
吏曹口傳政事,司饔副提調單行,凝善副守燨。
趙重晦,以禮曹言啓曰,今此受爵習儀,今初八日,只行一度事,命下矣。依正日例,中使承旨·史官·宮官及進參諸臣·諸執事,同日早朝,以黑團領,竝爲進參,而具鼓樂,行禮於景賢堂事,分付,何如?傳曰,允。
李海重,以承傳色口傳啓曰,臣依下敎,馳往宗廟,進排官摘奸,則俱爲無頉之意,敢啓。傳曰,知道。
執義安杓啓曰,臣於三司言議之職,豈有一毫冒出之勢,而柏府除命,適下於百僚庭籲之時,他不暇顧,章皇祗肅,分義雖伸,愧恧益切。卽以長僚處置,天牌降臨,不敢坐違,謹此趨詣,而第喉院請推,竝擧諸臺,則臣亦被推中一人也,其何以可否於此?且臣於再昨入侍,宜先引避,而矇未覺察,循例傳啓,揆以臺體,壞損尤大,臣何敢晏然於臺次?請命遞斥臣職。答曰,勿辭。同副承旨洪樂命啓曰,執義安杓再啓煩瀆,退待物論矣。答曰,知道。
乙酉十月初六日辰時,上御景賢門外。香祗迎入侍時,行都承旨趙榮進,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼·姜彝福·安聖彬,以次侍立訖。上具翼善冠袞龍袍,以步輿出崇賢門,降輿就板位。祗迎罷後,上命藥房提調持湯劑入侍,都提調洪鳳漢,提調沈鏽進伏。上進御湯劑訖。上還入景賢堂殿座堂階,命禮房承旨入侍進伏。上曰,再明日習儀時,耆社諸臣則勿爲入參,可也。出榻敎命承旨書之曰,沖子之至誠,雖曰金石之此心,一則追慕,一則自恧,勉循群情之後,一倍于心。今夜夢拜慈聖,怳若昔日,吁嗟陟降知喜而然歟?雖覺若有得,心尤何抑?頃日有下敎,許後夢侍,亦豈孝乎?旣許之後,雖欲仰體,何表此忱?其雖儀文,癸亥甲子我慈聖臨視之事,當兼行,則習儀正日。噫,癸亥年,卽追述丙戌故事,甲子年,卽受几杖於靈壽閣,追述入耆社之故事也。噫,再明,卽昔乙酉松都駕發之日,十一日卽復入漢京之日,習儀正日,追述兩日故事,夢拜慈聖,亦符兩年臨視之事,其豈偶然?且玆事,今踰二十餘年,以該院樂師之所對推之,其日想必有掣肘之端。況若漢高之言,儀文當正,八日只行一度習儀事,分付儀曹。今番沖子五章,引癸亥事,世孫則曾以聞予者,引之春坊,以慈聖許宴者考之,予之承聞,卽自內諺敎所載,卽日記本事逕庭若此,今已勉循,何必復諭?而此一節,慈聖止慈之盛意,豈可泯於來世耶?悉諭一則揄揚慈德,一則欲彰世孫之心。噫,粵昔癸亥問寢長樂也,其時諸臣,以三紀臨御,有請宴之事,故予或受必先慈宴,慈心若予心,其望俯燭以奏曰,近有諸臣之請,小臣誠苦矣云,則問以何事?對曰,以小臣三紀嗣服,引乙酉故事請焉。慈聖曰,汝宜受焉。予笑而對曰,若此,必先慈宴。慈聖答曰,其若受焉,予當亦受。嗚呼,以我慈聖之固心,爲予有此敎,到此地頭,何敢復辭?飮涕而受者,蓋由於此,甚矣。沖子,何引玆事,覽此方寸欲隕?此豈徒循沖子至誠,寔仰體卄三年前長樂殿慈敎也,一則實有再昨勉循時猶諭者,一則將以本事,載於靑史,以垂後世,欲揄揚我慈聖德意之意也。呼寫及此,望西郊心隕膽墜矣。出傳敎上曰,此下敎,史官詳細錄載,可也。上命承旨,上草紙,御筆書下八字曰,以此賞禮房之勞也。命退出,諸臣以次退出。
上在慶熙宮。停常參·經筵。
金應淳啓曰,明日受爵習儀相値,視事,頉稟。答曰,知道。
又啓曰,來十一日朝參日次,而親臨受爵相値,頉稟。答曰,知道。
又啓曰,來十一日輪對,親臨受爵相値,頉稟。答曰,知道。
又啓曰,大司憲南泰齊,執義安杓引避退待,掌令宋鍈在外,一員未差,持平李命勳在外,一員未差,今以監察茶時之意,敢啓。答曰,知道。
李重祜,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
又啓曰,大司憲南泰齊,執義安杓引避退待,尙未〈出仕〉,處置歸於諫院,除在外,獻納李行源卽爲牌招,以爲處置之地,何如?傳曰,允。
金應淳啓曰,禮曹判書金陽澤,儀註有稟定事,來詣請對矣。
傳曰,禮判退去,明日入侍,而禮房承旨習儀整齊後,待下敎,與禮判,先爲入侍。
傳于金應淳曰,習儀,明日食後擧行。
趙重晦,以吏曹言啓曰,今日爲政事,命下,而判書朴相德,參判李溵,俱以病不來,參議權噵受由在外,不得開政云。判書·參判竝卽牌招,何如?傳曰,允。
有政。吏批,判書朴相德進,參判李溵進,參議受由在外,左承旨趙重晦進。吏批啓曰,成均館典籍李延汲,宗廟署副奉事李顯永,俱以身病甚重,勢難察任云。竝今姑改差,何如?傳曰,允。
又啓曰,成均館學錄車大修受由過限未上來,依例罷職,何如?傳曰,允。
以南泰會爲司憲府大司憲,以李在協爲大司諫,以安兼濟爲掌令,以鄭槃爲持平,以李崇祜爲正言,以洪相文爲溫陵參奉,以鄭游良爲江華經歷,以李胤伋爲判校,承文提調十五單,金陽澤·李昌壽·具允明·黃仁儉·金尙喆·沈鏽·鄭弘淳·朴相德·趙明鼎·黃景源·金善行·徐命臣·李溵·徐命膺·李最中。
兵批,判書具允明病,參判元仁孫病,參議尹東昇入直進,參知金華鎭病,左副承旨李重祜進,同知單李天植,副司直南泰齊·李基敬,副司果閔弘烈。
以濟州牧使狀啓,本州居募格金碩同等渰死事,傳于洪樂命曰,令本道恤典擧行。
李重祜,以兵曹言啓曰,卽接能麽兒廳牒報,則去秋三朔能麽兒考講時,都摠府都事沈命希,中樞府都事趙鎭禎,宣傳官田光羽·李東運·鄭洛等,一次講不通,一次陣不通,殊無勸課之意,竝推考警責,何如?傳曰,允。
獻納李行源啓曰,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等兇徒,決不容一向涵貸,請還寢鍾城府爲奴罪人天大酌處之命,依律處斷。司憲府大司憲南泰齊,以臣於百僚齊籲之日,忽伏奉都憲除命,不揆衰懦,章皇祗肅,而適有正二品以上入侍之命。臣亦隨諸臣後,擬伸祈請之忱,及其詣閤也,又承臺臣姑留閤外之敎,遲待半日庭籲,幸蒙準許,諸宰相繼退出,意謂入侍將罷,而詣臺傳啓,非臣所可替當者,故果爲徑歸矣。喉院以無端出去,至請警責,在臣廉義,實爲難冒之端。昨緣日暮,今始引避,所失尤大,何可晏然仍冒於臺次乎?執義安杓,以臣於三司言議之職,豈有一毫冒出之勢?而柏府除命,適下於百僚庭籲之時,他不暇顧,章皇祗肅,分義雖伸,愧恧益切。卽以長僚處置,天牌降臨,臣亦被推中一人也,其何以可否於此?且臣於再昨入侍,宜先引避,而曚未覺察,循例傳啓,揆以臺體,壞損尤大,臣何敢晏然仍冒於臺次乎?竝引嫌而退,旣留徑退,未免率爾,揆以臺體,勢難仍在,循例問備,不必過嫌,豈可以此輕遞言官?請司憲南泰齊遞差,執義安杓出仕。答曰,不允。處置事依啓。
上在慶熙宮。停常參·經筵。
夜五更,流星出婁星下,入南方天際,狀如拳,尾長二三尺許,色赤。
金應淳啓曰,明日常參·經筵,取稟。傳曰,晝夕講。
又啓曰,來十一日文臣殿講日次,而親臨受爵相値,頉稟。傳曰,知道。
傳于金應淳曰,習儀待下敎爲之。
傳于金應淳曰,禮判·戶判·檢擧提調·禮房承旨入侍。
傳于金應淳曰,禮判·檢擧提調入侍。
傳于洪樂命曰,明日只晝講,兼行次對。
李重祜啓曰,明日次對,兩司當爲進參,除在外未肅拜不爲行公人員,竝待開門牌招,以爲推移入侍之地,何如?傳曰,允。
傳于李海重曰,如是亦豫大,景賢堂付添置之事,分付該曹。
金應淳,以禮曹言啓曰,今此景賢堂受爵時,應參人員,一依下敎,別單書入,而入侍注書及不陞堂者,依例一體書入之意,敢啓。傳曰,知道。
金應淳,以嘉禮廳言啓曰,本廳郞廳禮曹正郞李胤汲遷轉,代禮曹佐郞權德訓差下,使之察任,何如?傳曰,允。
乙酉十月初八日辰時,上御景賢堂。禮·戶判·檢擧提調入侍時,檢擧提調長溪君棅,禮曹判書金陽澤,戶曹判書鄭弘淳,右承旨金應淳,記事官柳雲翼·姜彝福·安聖彬,以次進伏訖。上命掌樂提調,率典樂及贊儀入侍。臣雲翼,承命出招掌樂提調洪象漢,率典樂及贊儀進伏。上又命持入,世孫致詞及百官致詞,承旨讀奏。上曰,有光於前四字,改以有光先烈然後,予可受之矣。上命贊儀,先爲退去。命典樂,陞中階,唱太康御製訖,命典樂退去。上命藥房提調,持湯劑入侍,提調沈鏽進伏。上進御湯劑訖,提調退出。上命臺臣入侍,執義安杓,獻納李行源進伏。上命傳啓。杓曰,請還寢東呂·址淳等還配之命。措辭見上上曰,勿煩。杓曰,請還寢定配罪人者斤萬酌處之命。措辭見上上曰,勿煩。出擧條杓曰,請還寢趙載敏,尹光纘給牒敍用之命。措辭見上上曰,勿煩。出擧條杓退出。行源曰,請還寢天大酌處之命。措辭見上上曰,勿煩。出擧條行源退出。上命檢擧提調進前。棅曰,揮巾不可不擧行矣。上曰,以苧布揮巾爲之,可也。上命承旨,書御製訖,命退出,諸臣以次退出。
乙酉十月初八日巳時,上御景賢堂。受爵·習儀時,行都承旨趙榮進,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼·姜彝福·安聖彬,以次進伏。應參諸臣,分東西班坐定,上還御內閤,命承旨擧行節次。上曰,世孫挾侍中官,不卽擧行,推考,可也。出擧條上曰,禮判不稟節次,而先爲擧行,特爲推考,可也。出擧條上曰,綾昌君,使錄事扶掖,事體駭然,推考,可也。出擧條習儀罷後,諸臣以次退出。
上在慶熙宮。停常參·經筵,只晝夕講。
金應淳啓曰,明日常參·經筵,取稟。傳曰,停。
乙酉十月初九日午時,上御興政堂。晝講,大臣·備局堂上引見入侍時,特進官具允明,知事沈鏽,參贊官李重祜,侍讀官李宅鎭,檢討官洪秀輔,記事官柳雲翼·姜彝福·安聖彬,武臣白東俊,事變假注書趙貞相,領議政洪鳳漢,右議政金致仁,知中樞洪啓禧,右參贊李益輔,刑曹判書黃仁儉,行司直金尙喆,大司憲南泰會,戶曹判書鄭弘淳,吏曹判書朴相德,行副護軍鄭汝稷,戶曹參判金善行,行副護軍李潤成,左尹徐命臣,兵曹參判元仁孫,行副司直洪麟漢,吏曹參判李溵,右尹徐命膺,刑曹參判趙曮,行副司直李最中,大司諫李在協,以次進伏訖。上番儒臣進講近思錄。上親講,自伊川,止無咎也。命奏文義,以次陳奏訖。上命藥房提調持湯劑入侍,提調沈鏽進伏。上進御湯劑訖。鳳漢曰,此京畿監司李景祜狀啓也。以爲陽川等邑移轉米五千二百石出浦時,船馬價雜費,以當年耗,特爲劃給事,令廟堂稟處矣。移轉之際,必多其費,道臣所請,亦有所據,特爲許施,何如?上曰,依爲之。出擧條鳳漢曰,重臣南泰齊坐罷還敍之後,適未及復入備局矣。今番受爵時,旣有備堂入參之命,而泰齊,乃國初大臣南在之後孫也。當此乙酉盛擧,尤當進參,特爲還差備堂,何如?上曰,依爲之。出擧條鳳漢曰,漂人中,出送時,一名病故,咨文旣已出來,回咨依例撰送,何如?上曰,依爲之。出擧條鳳漢曰,坡州設施,漸成頭緖,而又有一事可以變通者,北漢移轉中五百石,每年仍留本州,作爲備局句管之軍餉,以其耗條,補用於軍需,自摠廳,加數移轉,俾滿五百石數,使之年年還納於北漢事,定式分付,何如?上曰,依爲之。出擧條上命承旨,書御製效抑篇代登歌樂章訖。命臣雲翼,出分付禮房,還進伏。上命臺臣傳啓。泰會曰,請還寢東呂·址淳等還配之命。措辭見上上曰,勿煩。出擧條泰會曰,請還寢者斤萬酌處之命。措辭見上上曰,勿煩。出擧條泰會曰,請還寢趙載敏·尹光纘給未敍用之命。措辭見上上曰,踰月爭執,極涉太過,亟停勿煩。出擧條在協曰,請還寢天大酌處之命。措辭見上上曰,勿煩。出擧條鳳漢曰,受爵時賜盞,何以爲之乎?上命承旨書之曰,再明受爵時賜盞時,代以淡薑茶。出傳敎又命書之曰,夕講爲之。出傳敎命臣雲翼,出分付,還進伏。上命承旨,讀奏公事。命書之曰,今覽海西道臣査狀,黃萬起則於倫常,雖非一律,以渠招觀之無疑,猶不知恥,以律之差輕,欲爲承款,而於殺人,終不直招,已涉陰譎,而惟太則謙子,在於其家,渠衣亦然,血痕加功亦無疑,依道臣狀請,依例同推,惟太旣已同推,則其他諸人,不可一向滯囚,令道臣,分輕重爲先酌處。出傳敎鳳漢曰,此忠淸監司具允鈺災實分等狀啓也。石城等七邑爲尤甚,而竝面里分等,燕岐等二十三邑爲之次,而只面分等,稷山等二十四邑爲稍實,而以爲舊餉還尤甚邑尤甚面之尤甚里,論久近,全數停退,尤甚面之之次里,之次面之尤甚里,之次邑之尤甚面,三分二,尤甚邑稍實面之尤甚里折半,尤甚邑尤甚面之稍實里,之次面之之次里,稍實面之之次里,之次邑之之次面,三分一停退,敗舡拯劣米當年條外,亦令停退。安興軍餉三分一輸納江都者及癸未移轉江都米二千石,依前仍留,待明秋輸納,新還上依詳定,從民願代捧,以爲待年還作之事,竝請令廟堂稟處矣。邑分等,旣甚精約,面里分等,尤見綜核之誠,竝依此施行,至於舊餉還,則毋論尤甚邑·之次邑,辛巳以前條,竝停退。近年舊逋,尤甚邑之尤甚面里,折半停捧,之次邑之尤甚面里,三分之一停捧,以示施恤之意,拯劣米則亦尤甚邑折半,之次邑三分之一停捧,安興軍餉三分一之輸納江都者,前旣定奪,而久未擧行,此則法前姑置,癸未移轉,如此稍登之年,不可仍留。此則使之趁未凍輸納,還上代捧則尤甚邑之尤甚面里折半,之次邑之尤甚面里三分一,特許代捧,而必以精實穀準折,待明秋還作本色事,分付,何如?上曰,竝依爲之。今年穡事,旣違初料,江都米兩項事,特爲竝依狀請施行。出擧條鳳漢曰,此京畿監司李景祜狀啓也。備陳道內被災甚多之狀,仍爲加請災結八百結矣。今年畿農,雖曰登稔,亦有年年應有之災,戶曹事目所劃之數,恐難相當,更給七百結,通計前劃,俾滿二千結,以爲斯速磨勘之地,何如?上曰,依爲之。出擧條上命承旨書之曰,其雖勉循,憶昔年,顧年事,心何弛乎?況噫,雖以茶代,受今日畿甸湖西狀聞,尤何便乎?且思京中無故之民,其主受饌,其民困憊,街中,亦豈仰體昔年盛德之意乎?分付該廳,其日尋訪鍾街,有乞丐者,依前下敎設粥過夜。出傳敎上命有司堂上進前曰,右丙戌年故相金宇杭,以恤民之事,仰達矣。今番宜有惠民之政,卿等傳於大臣,大同中減斗數,再明稟旨,可也。命退出,諸臣以次退出。
乙酉十月初九日申時,上御興政堂。夕講入侍時,特進官具允明,知事沈鏽,參贊官李重祜,侍讀官李宅鎭,檢討官洪秀輔,記事官柳雲翼·姜彝福·安聖彬,以次進伏訖。上番儒臣進講近思錄。上親講,自明道,止自然無事。命奏文義,以次陳奏訖。上命藥房提調持湯劑入侍,提調沈鏽進伏,上進御湯劑,提調退出。上覽內局醫官望單子,命承旨書之。內進爵宰臣,旣不點下,則況此乎?敢以進宴例書入者,其涉多事,亦涉迂矣。此單給之,其令一依動駕時例擧行。出傳敎又命書之曰,明日視事停。出榻敎上曰,昨日習儀時,通禮院西班中,年少善唱引儀,誰也?出問,可也。臣雲翼承命,出問還奏。昨日引儀姓名,卽李挺民也。上曰,再明世孫致詞,使李挺民爲之,可也。命退出,諸臣以次退出。
上在慶熙宮。停常參·經筵。
金應淳啓曰,明日視事,親臨受爵相値,頉稟。傳曰,知道。
李海重啓曰,大司憲南泰會,執義安杓,掌令宋鍈·安兼濟,持平鄭槃,李命勳呈辭,今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調李重祜啓曰,伏未審夜間,聖體調攝何如?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,與大饗有異,雖未盡爲,亦何傷,而惱擾之中,以此等事來稟乎?進揮巾進膳與□置之,自進爵時用之,自可成章矣。太康雖引唐蟋蟀章,而意則以衛武公抑詩及初筵章,取之衛字,宜矣。掌樂提調退去。又下敎曰,明日行禮後,宜不待該曹之稟而爲之,故下敎。來月初十日中宮殿誕日,世孫率百官陳賀,依例爲之,內外命婦朝賀,依近例權停。
李重祜,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。又以都摠府言啓曰,副摠管李柱國,以禁衛中軍,軍兵等操鍊事,露梁晝仕出去之意,敢啓。傳曰,知道。
金應淳啓曰,掌樂院提調洪象漢,有稟定事,來詣請對矣。
金應淳,以禮曹言啓曰,行副司直南泰齊昨日差下備堂,司諫院司諫宋德中,司憲府掌令宋鍈,本職肅拜,俱是應參之人,一體進參之意,敢啓。傳曰,知道。又以兵曹言啓曰,今十月十一日,武臣賓廳武經講書日次,而親臨受爵相値,不得爲之之意,敢稟。傳曰,知道。
司諫宋德中啓曰,罪人天大之窮兇情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等兇徒,決不容一向涵貸。請還寢鍾城府爲奴罪人天大酌處之命,依律處斷。答曰,勿煩。
上在慶熙宮。停常參·經筵。
夜自一更至五更,月暈。
金應淳,以禮曹言啓曰,吏曹參議權噵,自鄕上來,司諫院正言金載天,本職肅拜,俱是應參之人,一體進參之意,敢啓。答曰,知道。
傳于金應淳曰,禮房承旨當入侍,待下敎入侍。
傳于金應淳曰,戶曹·禮曹·司饔院·掌樂院堂·郞擧案,禮房承旨,持而入侍。
乙酉十月十一日辰時,上御景賢堂。親臨受爵入侍時,行都承旨趙榮進,左承旨趙重晦,右承旨金應淳,左副承旨李重祜,右副承旨李海重,同副承旨洪樂命,記事官崔光璧·柳雲翼·姜彝福·安聖彬,奉朝賀兪拓基,領議政洪鳳漢,領府事尹東度,左議政金相福,右議政金致仁,領敦寧金漢耉,判中樞李益炡,奉朝賀李喆輔,判府事李鼎輔,知中樞洪啓禧·朴致和,左參贊李昌誼,行司直鄭亨復,判敦寧洪象漢,行司直韓翼謩·尹汲·宋昌明,禮曹判書金陽澤,右參贊李益輔,行司直李昌壽,知事徐志修,行司直南泰齊·兪最基,兵曹判書具允明,工曹判書李泰和,知敦寧沈星鎭,江華留守金尙翼,漢城判尹李之億,刑曹判書黃仁儉,行司直金尙喆·沈鏽,大司憲南泰會,戶曹判書鄭弘淳,吏曹判書朴相德,知中樞金始煐,行司直趙明鼎,副護軍鄭汝稷·具善復,戶曹參判金善行,開城留守金器大,副護軍李潤成,漢城左尹徐命臣,兵曹參判元仁孫,仁陽君李景祜,吏曹參判李溵,禮曹參判申暐,右尹徐命膺,工曹參判金尙重,刑曹參判趙曮,行司直李最中,兵曹參議尹東昇,戶曹參議鄭尙淳,刑曹參議李宜老,兵曹參知金華鎭,工曹參議玄光宇,禮曹參議洪樂仁,大司諫李在協,應敎洪述,兼輔德金魯鎭,副應敎金魯柱,執義安杓,司諫宋德中,兼弼善洪檍,副修撰李性遂,副校理李宅鎭,輔德李普觀,獻納李行源,掌令安兼濟·宋鍈,副修撰洪秀輔,校理金載順,副校理李性源,正言金載天·李崇祜,持平李命勳·鄭槃,司書金魯淳,文學趙㻐,說書洪九瑞,檢閱洪彬,翊衛金用謙·申,司禦宋翼洙·朴師範,翊贊黃瓛·李彦濟,衛率李思贊·鄭厚謙,副率李運永·閔恒烈,侍直金漢耆·元繼孫,洗馬閔匡烈·宋持常,宗親府長溪君棅,海運君槤,海溪君,密安君焍,鶴城君楡,全恩君墩,順悌君炟,咸溪君櫄,順義君烜,花平君橃,儀賓府錦城尉朴明源,昌城尉黃仁點,靑城尉沈能建,光恩副尉金斗性,別雲劍行司直具善行·洪麟漢·金孝大,行副護軍李景吾,寶劍都摠管安豐君栐,新溪君,副摠管雲南君榗,西溪君熠,侍衛都摠管全春君堦,副摠管副護軍李柱國,兵曹正郞洪景顔·申慶彬,都摠經歷李文爀·洪和輔,宣傳官任屹·趙光鉉·趙嶸·安翼濟·閔永喆,武兼姜文相·朴洙·金宅沂·尹在復·李翼遂,雲劍差備守門將林鳳到·徐景國·康漢祚·金就大,別軍職崔挺天·朴尙謙·徐完碩·權廷赫·朴思儉·陳弼祚·李仁培·李薰·王漢禎·朴尙忠·朴思恭·吳道亨·朴尙淳·田德雨·崔東岳·鄭觀采·朴世忠·田得雨,不陞堂者郞廳掌樂院僉正金履復,戶曹佐郞洪駿漢,禮曹正郞愼基慶,監造官內贍寺奉事丁載遠,內資寺奉事李商衡,禮賓寺奉事鄭義達,司畜署別提安命禹,別工作繕工監監役官權德性,通禮院左通禮尹鵬擧,右通禮愼爾復,相禮成胤儉,協律郞掌樂院正朴弼逵,爵卓官戶曹佐郞尹遠東,刑曹佐郞鄭益儉,敦寧府主簿吳載純,平市署令李,主簿沈鼎之,司圃署別提金基大,致詞官承文院權知副正字邊得龍·洪龜瑞,分花差備官戶曹正郞李渭,濟用監主簿李永培,通禮院引儀李行元,禮貌官通禮院贊儀趙泰佐,兼引儀李命存·朴相海·朴普源·洪昌源·沈和鎭·徐命甲,假引儀鄭涑·李衡弼·任薳·李漌·申·李挺民,繖扇差備忠衛義衛韓琬·金守鎭·韓灌·李致玉·朴世彬,以次侍立。上具翼善冠·袞龍袍陞座,承史侍衛分左右進前。上曰,行禮後,侍衛就坐,堂下侍衛下去,可也。樂師二人,唱尊號樂章訖,相禮引王世孫具翼善冠玄衮袍入就拜位。行致詞禮四拜,樂作少止。引儀分引東西班,入就拜位,先致詞後四拜,如上儀訖。王世孫以下,行三叩頭山呼禮訖,各就位。棅詣御座前,奉揮巾進御膳,內侍進花盤,槤進王世孫揮巾及供膳,執事分供諸臣賜膳散花,諸臣皆離位跪受訖。王世孫詣御座前,進爵登歌樂作,文武舞竝進。棅進初味,槤進王世孫味數,執事分賜諸臣味數。上曰,大德得壽,予實愧矣。冥然見今日,豈予意乎?追憶癸亥慈敎,不勝愴慕,予破鐵甕,爲此擧措矣。鳳漢曰,聖祖乙酉,政府有歌謠,故臣等,亦附古意爲之矣。上命應淳讀奏曰,古歌謠亦七章乎?鳳漢曰,未能的知矣。上曰,聖祖盛德鴻業,予萬萬不敢當,而今日之事,沖子與卿等勸成,予甚愧矣。命世孫進前曰,予祖不簪之花,汝獨簪之,拔去,可也。世孫未及對。上笑曰,有不欲拔之意矣。上親寫纘承鴻業,淵氷戒深,御製八字,命應淳讀奏曰,此御製,禮房持去,可也。前後多勞矣。仍命世孫賡韻,世孫卽爲賡進,上命諸臣,以次賡韻,進前讀奏訖。上親寫御製四字,分賜諸臣曰,表予不忘之意也。金奉朝賀父子不入,予甚悵然矣。予手書以下,令史官傳諭,可也。次第進爵訖,樂止文武舞退,處容舞進樂作。少頃,舞退樂止。棅撤御膳,槤撤王世孫饌,樂師唱御製太康樂章訖。鳳漢曰,今日卽四百年盛事,群臣飽醉,而惠民之政,亦宜擧行矣。上命承旨書之曰,强抑初心,今受茶爵。噫,一則追述乙酉盛事,一則追慕癸亥慈音。自顧初心,悚忸勝言。粵昔丙戌侍宴,仰睹今予之意,願將此茶,遍沾元元,意已若此,豈忍踰日?八道舊逋中,最久二年條,特爲蕩減,且京鄕何異?貢人舊遺在,依己卯數減給,市民二朔所捧者,特爲蕩減,以示予體昔年顧恤之意,至如泮村人,亦有前例,同是吾民,今月懸房贖,特爲勿捧。出傳敎鳳漢曰,平市署兩朔所捧及懸房贖,近二十日所減之代,自賑廳及保民司,從便區劃之分付,何如?上曰,依爲之。出擧條志修曰,臣等逢此太平盛事,懽忭之忱,實爲無窮,而推惠八方之道,尤是急務也。上曰,大略爲之矣。志修曰,以臣所見,三南災結分表,近於太少矣。上命承旨書之曰,今聞知事徐志修所奏,政若予意,明日晝講爲之,大臣有司堂上,同爲入侍講確。出傳敎志修曰,樂之道,與政通,所關誠重,而三代以後,禮壞樂弊,固無挽回之望矣。第近世民間俗樂,皆是繁音促節,有不堪觀,今番奏樂時,俗樂亦未免繁音,我國與民樂,實是和平之音也。今使俗樂節奏,皆從與民樂,爲和平之音,而一切禁其繁音,則其於政敎,似爲有助矣。且臣待罪成川時見之,則其樂亦是繁音,而一曲將終,必以緩聲收之,此必近古之遺法,若倣此意而行之於京師,以至傳布八方,使皆歸於和平,而無繁促之患,則誠似好矣。上曰,所奏,是矣。出擧條申飭樂院可也。出擧條上曰,掌樂提調明日入侍,可也。出榻敎禮畢,引儀引東西班就位,相禮引王世孫就位,樂作行四拜訖。相禮引王世孫出,上降座入殿門。諸臣以次退出。
乙酉十月十一日申時,上御景賢堂。禮房承旨入侍時,右承旨金應淳,記事官柳雲翼·姜彝福·安聖彬,以次進伏訖。上命招戶郞臣雲翼,承命出招戶曹佐郞洪駿漢進伏。上命駿漢曰,補階役人,自戶曹給米一升,而郞廳看檢,可也。駿漢退出,上命臣雲翼,出持進宴廳謄錄還進伏。上命承旨書之曰,都提調行中樞府事尹東度熟馬一匹賜給,檢擧提調長溪君棅熟馬一匹面給,進止提調海溪君,海運君槤,進爵提調行副司直趙明鼎,各半熟馬一匹,副提調廣陵副守烻,花原副令樺,月林副櫓,凝蓋副守爔,僉正徐仁修各兒馬一匹賜給,味數饌品監造官趙楘陞六。出傳敎又命書之曰,今番受爵時,掌樂院提調洪象漢,禮曹判書金陽澤,戶曹判書鄭弘淳,各半熟馬一匹賜給,掌樂僉正金取復,禮曹正郞愼基慶,戶曹佐郞洪駿漢,竝陞敍,監造官奉事鄭義達·丁載遠·李育衡,補階監役奉事洪一源,竝陞六,贊儀·排設司鑰三,各兒馬一匹,引儀·書房色司鑰,各上弦弓一張賜給,雅俗樂執事,典樂檢擧,典樂令,本衙門高品付料。出傳敎又命書之曰,受爵賡韻錄,令校書館活印二件內入,一件入于東宮,五處史庫各藏一件,賡韻諸臣處各賜一件,而雖御製,今番勿爲摸寫,皆活印。出傳敎書訖,命退出。諸臣以次退出。
上在慶熙宮。停常參,只晝講。
夜五更,月暈右珥。
藥房都提調臣洪鳳漢,提調臣沈鏽,副提調李重祜啓曰,禮成受爵,歡騰祝岡,親臨酬應,向晩乃罷。伏未審夜間,聖體調攝,若何?寢睡·水刺之節,亦何如?世孫侍坐,勞動之餘,氣候,何如?臣等不任區區伏慮,敢來問安。答曰,知道。卿等之心雖遂,追慕之心冞切,予與世孫,皆一樣矣。中宮殿·惠嬪宮,藥房口傳問安。答曰,知道。
受爵翌日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·六曹堂上·大司諫單子問安。答曰,知道。
以承傳色口傳下敎曰,排設次知中官吳命來,半熟馬一匹賜給,編次人,晝講同爲入侍。
李重祜啓曰,臣依定式,今日進詣崇政殿月臺入直禁軍等,戎器服色點考,則皆無頉,仍以傳敎內辭意,依例勞問,則亦皆好在云矣,敢啓。傳曰,知道。
李重祜啓曰,事變假注書趙貞相,身病猝重,勢難察任,今姑改差,何如?傳曰,允。
傳于金應淳曰,今日所欲爲者,田政也。畿伯使之入來,八道句管堂上,亦使之入來,晝講同爲入侍,而畿伯旣已入來,京畿則置之。
金應淳,以弘文館言啓曰,修撰具㢞,自鄕上來,卽爲牌招察任,何如?傳曰,允。
李海重,以賑恤廳言啓曰,因傳敎尋訪鍾閣,乞丐二十五名,率來饋粥後,過夜之意,敢啓。傳曰,知道。
李海重,以刑曹言啓曰,犯釀罪人私奴乭蒙,前已刑推,而買飮人不告罪,依定式加刑一次後放,送之意,敢啓。傳曰,知道。
奉朝賀韓師得疏曰,伏以惟天惟祖宗,眷佑我殿下,光御四紀,克符寧考,寶算八耋,遹追聖祖,光前啓後之烈,重熙累洽之盛,寔爲千百代稀有之慶。吾東方無疆之休,迺者文孫累章,庭臣齊籲,幸回撝謙之聖衷,特許受爵之盛擧,臣民慶幸,曷有其極?顧臣脚痺之症,已成癃痼,房闥之間,不能轉動,幸蒙天恩,俾得調息於臣子光肇任所,病淹床玆,只自頌祝,而去秋臣子入侍之時,聖問俯及於賤身,至有歸傳之溫旨,以臣癃癈之蹤,何以得此於君父也?父子聚首,感淚無從。月前耆社駕臨之日,未克趨參於陪侍之列,私心悚蹙,久而猶切。今此獻壽之儀,重値還都舊甲之年,式遵國初已行之典,邦家之慶,莫大於此。凡在臣僚,孰不歡欣鼓舞?而臣以四十年事殿下之身,獲被壽域之化,幸忝耆臣之末,其所慶忭,有倍他人。況有耆老諸臣入參之命,而病勢如右,擔曳亦難,末由進身於天陛之下,未得展誠於岡祝之筵,遙望雲天,徒切耿結,而虧分闕禮之罪,無以自解,玆從縣道,略暴兢惶之忱。伏乞聖明,亟降威罰,以安賤分,不勝幸甚。答曰,省疏具悉。欲爲揄揚,其雖勉循,追慕之懷,自恧之心,交切于中,耆舊皆參,卿獨不參,悵恨曷諭?頃於耆社,業已知矣,卿須善攝焉。
正言金載天疏曰,伏以聖神相承,受爵之縟儀復擧,天地交泰,體下之盛意誕敷,百僚旣飽於大德,一國咸囿於壽域,臣於此時,適忝臺省之末,獲齊岡崇之祝,忱誠旣少伸矣,榮幸亦已極矣。仍念臣,言議拙訥,見識空疎,班行追隨,雖徒增淸朝媕婀之恥,筋力奔走,庶或爲今日報效之圖,而第臣母,素患昏窒之症,近因兒慼而有加,重以寒感添越,痰氣發作,昏塞無時,飮啖全廢,眞元澌綴,私情焦迫,實難離捨。玆不得不疾聲仰籲於孝理之下,臣罪至此,誠無所逃。伏乞聖慈,特垂遞改之恩,以便救護,仍治臣傲慢之罪,以肅朝綱,千萬幸甚。答曰,省疏具悉。爾其勿辭護焉。
乙酉十月十二日午時,上御景賢堂。晝講,大臣·有司堂上同爲入侍時,同知事鄭弘淳,特進官金孝大,參贊官趙重晦,侍讀官金載順,檢討官李性遂,記事官崔光璧·姜彝福·安聖彬,武臣洪益海,領議政洪鳳漢,右議政金致仁,句管堂上洪啓禧·洪象漢·李益輔·金陽澤·沈鏽·金善行·洪麟漢,有司堂上李溵·趙曮·元仁孫,京畿監司李景祜,以次進伏訖。上講近思錄第二卷,自邢和叔,止終不足以達道。上受音訖,命陳文義。載順曰,朱子夙興夜寐箴句語中,有最切於涵養工夫者,如方寸湛然,凝神息慮等語是也。聖人血氣,有時而衰,而志氣則無時而衰,必須愛養精力,則血氣雖衰,志氣自不至於倦。凡所臨事,無非誠實,此實合於今日保嗇聖躬頤養德性之道矣。上曰,下番陳之。性遂曰,志之所在,氣必至焉,故精力有所不足,則氣亦不充,而志爲之倦,爲學之道,立志爲先,而愛養精力,則爲學之要法矣。上曰,所陳俱善,可不體念焉。上又下詢諸講官弘淳等曰,上下番皆已仰陳,別無敷奏者矣。鳳漢進前問候,上曰,一樣矣。鳳漢曰,臣等逢千古不世之會,躬覩日昨盛事,已極懽忭,而仰瞻賜賡時,酬應有餘,臣等尤爲欽仰喜祝矣。上曰,受賀一事,於予甚抑塞矣。迫於世孫至懇,不得已勉從,而實無歸拜慈聖之顔矣。且旣已勉受,而尙有戒懼之心,心自謂曰,蒼蒼臨予,倘有放忽之思耶否?此實出於戒太康之意,而諸臣則以未暮畢宴,想以爲不足矣。鳳漢曰,幸蒙小酌之勉許,粗伸忱誠,而前期且在,臣等計月苦企矣。上命入湯劑,鏽進湯劑,上進御。鳳漢曰,昨日殿座時刻尙早,且有寒氣,而不入小次,酬應有餘,臣等實爲欽祝,而近來玉色,比前尤勝,益知建功之奇效矣。上曰,何不衰也?鳳漢曰,今番則許以小酌,而來年則臣等預喜其快伸忱誠矣。上曰,今番亦過矣,何可更爲乎?上命講官先退。上曰,世孫見予漸衰,而每懷慮志矣。鳳漢曰,臣等惟以堯之臣所以祝堯者,祝殿下矣。鏽以監煎事,請先退。上命先退。上曰,徐志修貴矣。鳳漢曰,此重臣迂闊矣。弘淳曰,徐志修,不知自上加給災結,而有此言矣。上曰,道臣分等中,嶺伯所報甚精,而若或不足,雖一合,加徵於百姓,則豈不冤乎?上曰,敬差官事體甚重,不可不遣矣。命畿伯進前下敎曰,第奏民事,可也,景祜曰,災給啓請,裁量而仰奏者矣。上曰,削之又削矣。如或不足,則加請,可也。景祜曰,今此加請裁量不足之數而仰請者矣,更何有不足之患乎?上曰,噫,昨日追慕,難抑其中,欲體粵昔年恤民之聖德,不敢踰日。於京於外,略施顧恤之典,而予意猶未悉諭,因知中樞府事徐志修所奏,有今日大臣·備堂入侍之命。嶺南旣已悉許,今無可論,而關東·關西·關北,其無加請之事。畿甸,特召畿伯以問,已分俵云,而所給,旣準二千結,亦無可論,海西分等之狀,適到此日,故已爲下敎,而湖西加請,尙未來到,已加請而闊狹者,只是湖南一道,其時予意亦有。噫,今日徒守前令,豈體昔之意哉?特爲加給八百結,準二萬四千結之數。出傳敎啓禧曰,昨日御製賜賡,列書於卷首,好矣。上曰,依爲之。上命入湯劑,鏽進湯劑,上進御。鳳漢曰,此黃海監司趙榮順分等狀啓也。海州等十六邑,置之之次,白川等七邑,置之稍實,仍以爲各邑災頉,其數不貲。地部事目所分俵,乃庚戌所無之例,雖使十分査削,無以分排,七百給加劃事,請令稟旨分付,後錄又請各樣軍布之純錢代納,本營牙兵,特停入防,推奴徵債,限明秋防塞矣。分等旣甚精詳,且無尤甚,道臣奉公綜核之政可知,依此施行,災結則本道穡事,雖曰,稍登,地部事目,固不相當,今此加請,亦不甚多,盡許無妨,而朝家均惠之政,所當參互他道而處之,元俵給一千五百結外,四百結,更爲加劃,綿凶八路同然,各樣保布,勿論錢木,一從民願上納,牙兵入防,法意有在,每年停防,亦甚疎虞,而道臣所請,不無意見,特爲許施,推奴徵債,亦爲限明秋防塞事,分付,何如?上曰,昨已有商確之命,而已許者,猶欲商量,況海西分等狀聞,適到此際者乎?他道亦已下敎,所請中準一千五百結許給,他餘事,依爲之。出擧條鳳漢曰,凡還上之加分停捧蕩減時,以年條與分數施行者,爲惠不均,生弊亦多,臣常悶之,欲一陳達而未果,今者下敎,適及於此,臣當更陳之矣。所謂三分一·四分一,一年條二年條及某某年者,卽難於料量,擧大數酌定者,故朝家莫知施惠之爲幾何,小民亦莫知蒙惠之爲幾何?如此之際,各邑下吏,不無中間幻弄之端,自今以後,凡係爲民施恤之際,不得已者外,勿擧年條,勿計分數,直以幾千石幾萬石,定數擧行之意,定式施行,何如?上曰,依爲之。鳳漢曰,還上加分停捧蕩減時,勿擧年條,勿計分數,直以幾千幾萬定數區劃事,旣已稟定定式矣。昨日舊還蕩減之命,實是莫大之德意,亦當自今番,明定其數,使中外,曉然易知,便於擧行。乙亥以年舊逋還穀四萬五千石,分排於諸道,以爲均其蕩減,廣其惠澤,何如?上曰,依爲之。出擧條鳳漢曰,今番諸道施恤,不無參差者,辛巳以前舊逋,諸道一竝停退事,卽爲分付,何如?上曰,依爲之。出擧條景祜曰,昨日舊逋蕩減之命,實出於曠蕩之德意,凡在聽聞,莫不懽欣,而本道新還外,有壬午·甲申兩年條舊還徵捧之令矣。雖是豐年,三年條一時竝督,民間形勢,實爲難堪。甲申條雖不可擧論,壬午條則分數停退,可以少紓民力,下詢處之,何如?上曰,大臣之意,何如?鳳漢曰,諸道竝擧,固難輕議,而至於京畿,與他有異,自上特敎許施,亦爲好矣。上曰,詩云邦畿千里。況昨日追慕者,卽松京漢京故事也,兩都亦在畿甸,故昨日已諭畿伯,豈可從他道而停捧乎?亦宜有嗣歲之道,一萬石特爲停捧,可也。大抵,全數與折半停捧,其名大矣,而四分三分之名,其亦來歲爲民之意,常以謂瑣屑,故頃者湖南五六分之請,特推者蓋此也。此後依此例,舊逋請停時,全數折半外,擧其數而請焉,備局亦以量其數而許停。鳳漢曰,旣不以分數擧論,則就其舊逋還穀元數中一萬石,特許停捧,使道臣分排各邑,以爲均蒙惠澤之地。今此許停,出於特恩,停捧外,餘數準數捧上事,嚴加申飭,何如?上曰,依爲之。出擧條弘淳曰,關白生子致慶及新島主承襲致慶,舊島主退休問慰,兩渡海譯官,今方差送。所入單蔘,至於二十九斤之多矣。十餘斤自本曹可得推移拮据,而餘數則他無變通之路,體蔘尾蔘各十斤,勢將依例卜定於江界,而價本則自備局區劃,亦爲前例矣。下詢大臣處之,何如?上曰,大臣之意,何如?鳳漢曰,此時江界加卜定,誠難矣,而事狀如此,且有前例,當依戶判所奏而許之矣。上曰,依爲之。出擧條上曰,禮戶判·掌樂提調·檢擧提調更入,可也。上曰,追後入侍則右副入之。出榻敎諸臣以次退出。
乙酉十月十二日申時,上御景賢堂。大臣·編次人·掌樂提調同爲入侍時,領議政洪鳳漢,右議政金致仁,掌樂提調洪啓禧,編次人洪麟漢·元仁孫,右副承旨李海重,記事官崔光璧·姜彝福·安聖彬,以次進伏訖。上命賤臣光璧,招典樂入庭,命編次人校正賡韻錄序文校正訖,上命賤臣,出給禮房承旨。鳳漢曰,禮判之病甚悶矣。上曰,嘉禮廳有擧行之事,禮判許遞,其代行司直沈鏽除授,牌招察任。出傳敎鳳漢曰,別工作監役,今番賞典不入矣。上曰,別工作監役官權德性依例陞六,洪一源陞敍。出傳敎下詢典樂,以雅樂俗樂節奏,仍命此後則餘音,必須長遠爲之,可也。啓禧曰,雅樂中唐琴,近來樂師不能成樣,笙簧之法,曾有學來於中國者,而今已年久,多不曉解,更爲擇得樂師,使之學來則好矣。鳳漢曰,燕行加數,誠可悶,而重臣所奏,亦出深慮。右相方帶樂院提擧,別擇樂師中敏悟可以學來者送之,俾無有名無實之患好矣。致仁曰,然則另擇可以學來之樂師,入送於今番節行乎?上曰,依爲之。出擧條上曰,具㢞又違牌乎?海重曰,然矣。命禁推。出榻敎諸臣以次退出。
上在慶熙宮。停常參·經筵。
以承傳色口傳下敎曰,今下御製,摠戎使鄭汝稷,訓鍊都正李章吾牌招親授,仍爲載錄於賡韻錄。
以承傳色口傳下敎曰,左承旨·同副承旨許遞,其代嚴璘·洪述海除授,待明朝牌招察任,戶·禮房依前,其餘順房。
又下敎曰,晝講,傳香後當爲之,以此擧行。
又下敎曰,待下敎來詣,只入正時。
李重祜啓曰,卽者檢閱安聖彬,以其親病,陳疏出去,原疏才已捧入矣。所當直捧禁推傳旨,而此與無端徑出有異,推考警責。檢閱洪彬,卽爲牌招入直,何如?傳曰,允。
趙榮進啓曰,左承旨趙重晦,同副承旨洪樂命,今日不爲仕進,竝卽牌招,何如?傳曰,允。
李重海,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于李重祜曰,明日香祗迎當爲之,儀注時刻置之。
傳于李重祜曰,明日香祗迎崇賢門外爲之而罷後,晝講爲之,兼行次對。
以李謙彬爲事變假注書。
金應淳,以內醫院官員,以都提調·提調意啓曰,年例各殿進上臘藥所入牛黃,九十九部八分內,加劑所減九部一分,甲申特減十二部三分除,實七十八部四分,麝香,依定奪減三分之一,實一百五十六部二分,令戶曹宣惠廳,依例進排,何如?傳曰,允。
上在慶熙宮。停常參,只晝講。
香祗迎罷後,政院·玉堂·藥房口傳問安。答曰,知道。
趙榮進啓曰,今日香祗迎,承旨不可不備員,而右承旨李重祜,不爲仕進,卽爲牌招,何如?傳曰,允。又啓曰,卽者注書柳雲翼,以其親病,陳疏徑出,所當直捧禁推傳旨,而此與無端徑出有異,推考警責,何如?傳曰,允。
金應淳啓曰,吏曹判書朴相德受由在外,參判李溵參議權噵牌不進,推考傳旨及罷職傳旨,今方捧入,而開政命下之後,不卽擧行,事甚未安。參判李溵更卽牌招開政,何如?傳曰,允。
假注書望,注書柳雲翼陳疏,代以李時逸爲假注書。
洪樂命,以兵曹言啓曰,禁軍來春夏等都試,因政府及本曹有故,不得設行,今已過時,勢難擧行。在前如此之時,有仍停都試代行祿試射之規,今亦依此擧行,何如?傳曰,允。
注書柳雲翼疏曰,伏以天休滋至,聖壽彌高,還都之良辰重回,受爵之縟儀載擧,跛躄鼓舞,如臣螻蟻之賤,幸隨簪花之列,獲伸祝岡之誠,區區欣忭,曷有其極?仍伏念臣,姿品木魯,文學謏淺,最居人下,而冒膺堂后之命,殆近兩朔者,非敢以爲材力之可堪也。顧臣之情緖,有異於人,昔臣之先臣敍五,以簪筆之臣,事殿下於恭默閤,殿下常稱以讀書之士,臣父每嘗感泣圖報矣。緣臣不孝,獲戾神明,臣父奄棄聖世,臣以苫塊殘喘,冥頑復生,得及於殿下望八寶算之際,忝入記注之班,臣感念疇昔,不覺血淚之被面也。況臣前後登筵時,聖敎諄諄屢及於先臣,臣自惟以微末疎逖之蹤,而何以得此於天地父母也?臣生殞死結,不知所云。臣之所以效涓埃之酬於殿下者,惟以筋力供奉,則豈敢欲一日離違於文石之陛,而今則臣之常情,有萬萬焦迫者。臣之偏母,年近六十,素善疾恙,自經喪威之後,懍綴度日,忽自昨夜,重添寒感,肢體失仁,咳嗽加劇,委頓床褥,轉側須人,諸般症情,俱係危急,有不敢煩陳,而臣以此情勢,萬無離捨供仕之望,玆不得不忙投短章,徑出禁扃。伏乞聖慈,俯垂諒察,亟許鐫削臣職名,以肅綱紀,以便救護,不勝幸甚。答曰,省疏具悉。爾其勿辭護焉。
檢閱安聖彬疏曰,伏以邦籙無疆,寶算彌隆,玆逢乙酉之歲,載行受爵之禮,揄揚聖祖之光烈,勉循文孫之至懇,日吉辰良,縟儀順成,慶溢千古,歡均八域。如臣無似,猥忝邇列,獲覩盛擧,區區忭祝,靡有其已。仍念臣母,積年痼癖,寧日恒少,而臣久鎖禁直,亦未能頻頻將護,情私焦灼,固難容狀,而卽接家信,母病自數日以來,更添毒感,一倍苦劇,委頓床第,神息綿綴,促臣歸視。臣自聞此報,心神飛越,按住不得,忙陳短章,徑出禁門。伏乞聖慈,俯垂矜諒,亟賜鐫免,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭護焉。
戶曹參判金善行疏曰,伏以日吉辰良,盛禮載擧,上光繼述之聖孝,下慰顒祝之群情,帀域含生,莫不蹈舞。況臣叨陪華筵,獲承天章,尤出於千萬意望之外,慶日榮極,不知所喩。仍伏念臣,菲材薄識,決非專對之才,而銓擬失檢,聖簡復誤,臣非不欲卽陳不稱之實,以冀改鐫之命,而責在往役,義難圖免,含默度日,只切愧懼之忱矣。今則期日已過,出疆不遠,不得不冒昧俶裝,黽勉往赴,而臣之父母墳,在於京畿楊州地,若不得趁此時一省,則異域經歲,情理悲切。自前奉使之臣,輒皆號籲而得由,臣亦敢請數日之暇,以爲往還之計。伏乞聖慈,俯賜諒察焉。答曰,省疏具悉。卿其依所請往來焉。
持平鄭槃疏曰,伏以上天申休,邦慶曠古,禮擧受爵,頌騰岡祝,繼述之孝,有光前烈。臣於是時,適忝臺職,獲覩盛儀,文孫獻觴,天顔有喜。我東方億萬無疆之休,自今伊始,區區慶忭之忱,曷有其極?又於禮成之翌日,特召諸臣,講究恤民之政,甚盛擧也。凡在八域含生之倫,莫不咸囿於惠鮮之澤,臣不勝欽仰感歎之至。第伏惟念,自古聖王,必於亨嘉之會,尤加臨履之戒者,亶出於不自滿暇之意,而其所以撫盈成之業,爲祈永之本者,要在於愼節,以盡嗇養之方,節財用以爲裕贍之道,愼爵賞以勵澆俗,恢聽納以開言路,凡此數者,皆殿下之所嘗懼然反省,惕然自勵者也。臣不必以此架疊,而適逢斯會,憂愛之忱,有不能自已,玆敢不避陳腐,仰瀆黈纊。伏願殿下,益猶是自勉,以盡迓續之道焉。臣於目下,有不容泯默,竝此尾陳,殿庭習儀,何等至敬?而頃者陵昌君橚,扶腋就坐,有駭觀瞻,雖緣老病,揆以朝體,不可無警,臣謂綾昌君橚罷職,可也。有兼帶入闕不謝,屢對飭敎,而近來此法解馳,凡係公會,無不進參,獨於兼帶,輒循謬例,其在事體,誠極寒心。令政院,現告罷職,斷不可已也。答曰,省疏具悉。勉循戒恧之意,業諭他臺,而疏中陳勉,亦得臺體,深庸尙矣,不可自勵焉。附陳二件事,官師相規,其今寥然,爾能擧矣,竝依施焉。
安兼濟疏曰,伏惟我殿下,以堯·帝聖神之德,享周王壽考之福,俯念文孫之誠,勉循群下之請。今玆受爵,實爲導迎和氣,迓續景命之本,大小臣僚,普切欽忭。第伏念由舊不愆,鄒聖援諭,法祖爲治,宋臣陳說,人君之盛德,孰先於法祖循先也哉?今我殿下,感乙酉之故事,賓筵擧醻,愴癸亥之遺敎,宵寐發誠,于以揚盛烈而光聖孝,民逋之滌,市捧之減,卽日有敎,以示同樂之意,凡在瞻聆,孰不感動欽歡?喜日月之相符,而仰德音之孔昭也。臣以至愚,叨在從班,親覩盛儀,下懷顒若,尤不自勝。伏況我殿下,臨樽俎宴樂之地,先及安逸之戒,當鍾鼓暇豫之會,益切沖挹之圖,大聖人兢兢之德,瞿瞿之心,益可見矣。猗歟盛哉,昔帝舜在位五十載,猶作勅天之歌,衛武行年九十五,猶作抑戒之詩,古之聖賢,不以治化之已成,血氣之已衰,而少弛其修德之功。昨筵所下御製八字,辭旨警惕,直與勅天歌抑戒詩,相爲表裏。臣於拜稽賡進之餘,衷情倍激,敢以遵先法祖之說,爲殿下誦焉。先儒有言曰,奉先在於法祖,法祖在於其心法。伏願殿下,進步於百尺之竿,加功於九仞之山,旣治矣而益思長治之道,旣安矣而益轉久安之術,遵先王之法,法祖宗之心,如舜之鑑于堯而法其欽明,如禹之鑑于舜而法其濬哲,將見堯訓舜命,允爲我貽厥之謨,而吾東方億萬年無疆之休,其自今昉矣。言雖膚淺,意在憂愛,惟殿下,少賜省察焉。守令之歷辭諸臺,法意深重。泰仁縣監李復永,昨日辭陛,而初不歷辭於臣,臣之無似,忝叨見職,不能見數於人,致使由來法例,緣臣而壞,慙悚之極,方切自訟,此不但有關後弊,且其爲人癡濫,久在京兆,厚招醜謗,此時字牧之責,不可畀之於如此之人。臣謂亟命遞改,擇送其代,斷不可已也。答曰,省疏具悉。勉循受茶,戒恧方切,疏中陳勉之語,誠甚切實,深用嘉之,可不體念焉。李復永事,其涉駭也,依施焉。
司諫宋德中疏曰,伏以皇天降祐,百祿川至,四紀光御,克符寧考之鴻休,八耋寶算,誕受聖祖之燕貽。甲回還都,禮成受爵,凡厥含生,莫不歡欣鼓舞於春臺壽域之中,而臣於此時,遭叨諫省,猥隨班行之後,粗效岡陵之祝,微忱慶忭,自倍他人,而從前情地之難强,言責之無素,還屬度外事矣。今已秪肅恩命,固當奔走竭力,以圖萬一之報,而第臣之老父,今年八十二歲矣。篤老之病,居常懍懍,而又於臣上來之時,重觸寒疾,症形不輕,臣之情私,實難頃刻離捨,而今當我聖上稀有之大慶,忱誠義分,俱不敢言私,故顚倒來肅,而中心焦迫,有難自抑。迺者諸症,越添於將攝之失宜,飮啖未免全廢,眞元日以澌綴,急足踵至,促臣歸視,臣自聞此報,神精飛越,按住不得,投進短章,徑尋鄕路。伏乞聖慈,特推錫類之仁,亟許歸視,治臣擅行之罪,以肅朝綱,不勝萬幸。踏啓字。
乙酉十月十四日辰時,上御崇賢門外。香祗迎入侍時,行都承旨趙榮進,左承旨金應淳,右承旨金華鎭,左副承旨嚴璘,右副承旨李海重,同副承旨洪述海,記事官崔光璧·柳雲翼·洪彬·姜彛福,以次侍立訖。上具翼善冠·袞龍袍,乘輿出崇賢門外,降輿就板位。祗迎步至建明門祗迎罷後,乘輿還入時,上駐輿,命承旨書之曰,今番賞典遺漏左右通禮,半熟馬一疋,相禮,兒馬一疋賜給。出傳敎又命書之曰,噫,强抑固心,勉受其禮,一則揄揚追慕,一則沖子至誠,而只自受焉。其不推廣戒懼之中,生切自恧,因予之故。自甲戌至甲申,爲人子者,抱愛日之懷者,多絜矩之道。傳旣云,非肉不飽。漢文亦云,況其中,有寧陵外裔,爲輔相父者,而於朝臣宰列以上父年六十以上人,侍從以上父年七十以上人,特賜米肉,以助其子獻壽之具。雖在侍從,曾經二品者,以宰列施行,侍從父,爵至宰列者,依宰列父例擧行。士庶年八十以上者,粵在丙戌,旣賜宴禮,禮曹略遵此例,亦賜米肉,人君所視,京外奚異?八道兩都,其奉親者,朝官年七十以上,士庶年八十以上,其令各給食物。噫,頃者已諭,豈徒下敎而爲觀瞻?於文於武,抱紅牌年至七十者,其令八道·兩都,搜訪以聞,依頃者推恩同知例,已加資者外,令該曹,除一命之官,以示予體昔年老老之盛意。出傳敎又命書之曰,注書史官,同是記事官,而注書以侍從待之,翰林不與焉。於今豈遵常規?翰林亦依注書例擧行,而侍從臣中,雖未滿七十,頃者參禮者,其父亦依宰臣例,計年擧行。出傳敎又命書之曰,今番朝臣奉親者,米肉題給時,其在鄕者,令本道擧行,於義本宮里門內居民,於義洞·追慕洞·大隱巖·蓬花坊·餘慶坊·延祥門契父老等,以七十以上賜米肉事,分付。出傳敎又命書之曰,贈參判金後衍妻貞夫人尹氏年七十,贈參判金九衍妻貞夫人朴氏,年近七十,而噫,皆慈聖同氣之夫人,令該曹,食物輸送,令其子獻壽,以表予憶昔之意。噫,今此敎,其亦追憶癸亥之意也,于今雖無獻壽之時,參判金時默祖母,年近百歲,吁嗟其誰,令該曹,衣資食物,特爲輸送,仍爲存問。出傳敎又命書之曰,吁嗟今日,追思故相之心一倍,故相中,今有貞敬夫人者,令該曹,衣資食物輸送,仍令存問,以表予意。出傳敎又命書之曰,右承旨許遞,參知金華鎭除授,先入侍後謝恩。出傳敎又命書之曰,內局副提調,都承旨例兼,房順房,戶禮依前。出傳敎又命書之曰,兵曹參判·參議許遞,其代洪麟漢參判除授,李宜老參議除授,牌招察任。出傳敎又命書之曰,右副承旨馳往獻陵·寧陵奉審,英陵亦爲一體奉審以來。出榻敎又命書之曰,大臣·備局堂上引見。出傳敎上還入崇賢門。諸臣以次退出。
乙酉十月十四日午時,上御景賢堂晝講,大臣·備局堂上引見入侍時,特進官洪啓禧,知事金尙喆,參贊官嚴璘,侍讀官金載順,檢討官李性遂,記事官崔光璧·洪彬·姜彛福,武臣李鎭說,事變假注書李謙彬,領議政洪鳳漢,右議政金致仁,知中樞府事洪啓禧,兵曹判書具允明,刑曹判書黃仁儉,戶曹判書鄭弘淳,行副護軍鄭汝稷·具善復,戶曹參判金善行,行副護軍李潤成,行大司憲南泰會,大司諫李在協,以次進伏訖。上講近思錄第二卷,自明道先生,止循理而已。上受音訖,命陳文義。載順曰,養心莫善於操存,若操之又操,存之又存,至於誠立明道,則自然入於無邪毋不敬之域矣。上曰,下番陳之。性遂曰,思無邪,亦以敬看,而毋不敬,無一毫査滓然後,方可言矣。每患操存之功間斷,故不能至於無邪毋不敬地頭矣。上曰,諸講官陳之。啓禧曰,堯之所以爲堯,舜之所以爲舜,只是一敬字矣。尙喆曰,孔子從心所欲不踰矩,亦不外此矣。上曰,所陳俱善,可不猛省焉。上命入湯劑,藥房提調沈鏽,持湯劑入,上進御。上曰,霧氣頗苦矣。鳳漢曰,如此之時,伏望尤加愼攝矣。鳳漢曰,各道都試,沒技太多,合有推考警責之道矣。上曰,李邦綏精爲之矣。鳳漢曰,傳旨聖意,臣等實爲欽仰,而有區區仰稟者矣。上曰,何也?鳳漢曰,今番賜米肉傳旨中,有云六十以上宰列父者,朝臣中宰列以上,其父年六十者不入乎?上曰,此則不能雖子爲士,其父爲宰列而年六十則可入矣。宰列父則年六十以上,侍從父則年七十以上,而爵至宰列者,以宰列父例擧行,可也。鳳漢曰,文武人,令該曹,除一命之官難矣。上曰,何難也?鳳漢曰,無可合窠矣。致仁曰,爵賞所以勵世磨鈍也,豈合輕授乎?鳳漢曰,參軍加資,似或可矣。上曰,參軍加資好矣,而加資則過矣。鳳漢曰,開政命下,而一倅遭彈,將失善守令矣。上曰,誰也?鳳漢曰,李復永也。上曰,未辭朝乎?鳳漢曰,已下直而似未往赴矣。上曰,予有書贈李運永者,此則果是其重臣之子乎?鳳漢曰,然矣。上曰,兼帶不謝者,誰也?鳳漢曰,臣亦未得詳知,而似指李昌壽矣。上曰,然矣。上曰,今日入侍長官貴矣。意謂受爵後空臺而去而今入矣。鳳漢曰,頃者朴起采事,不勝欽仰,而宋德中有親老情勢,且多才諝,亦宜外試矣。啓禧曰,陽川文官元啓英,有承傳,亦宜一體擧行矣。上曰,所奏誠是,況賜米肉之時乎?令該曹一體擧行,而頃者元啓英,雖有敎未擧行,今若此焉。此亦筵席中文具,豈今日下敎之意乎?其令該曹,次第卽爲擧行。出擧條上命承旨李海重請由許遞,其代戶曹參議鄭尙淳除授,待開門牌招察任,房順房,戶禮房仍前。出傳敎諸臣退出。
上在慶熙宮。停常參·經筵。
金應淳啓曰,明日常參·經筵,取稟。傳曰,只晝講。
金華鎭啓曰,大司憲南泰會,執義安杓,掌令宋鍈·安兼濟,持平鄭槃·李命勳呈辭,今日以監察茶時之意,敢啓。傳曰,知道。
藥房都提調臣洪鳳漢,提調臣沈鏽,副提調臣趙榮進啓曰,夜來風寒甚緊,伏未審此時,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
洪述海啓曰,卽者文學趙㻐,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
金應淳啓曰,吏曹參判李溵,參議權噵牌不進,推考傳旨及罷職傳旨,今方捧入,而開政命下之後,如是違牌,事甚未安。參判李溵更卽牌招開政,何如?傳曰,允。
鄭尙淳啓曰,吏曹參判李溵再招不進,推考傳旨,今方捧入,而開政命下之後,如是違牌,事甚未安。所當更請牌招,而一日三牌,有傷事體,何以爲之?敢稟。傳曰,明日待開門牌招開政。
上在慶熙宮。停常參·經筵。
鄭尙淳啓曰,明日常參·經筵,取稟。傳曰,停。
金華鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙淳啓曰,吏曹參判李溵牌不進推考傳旨,今方捧入,而開政命下,今已多日,連違召命,尙不擧行,事體極爲未安,更卽牌招,何如?傳曰,允。
以承傳色口傳下敎曰,麟平大君房致祭,都承旨進去,都承旨若不在,則同副承旨進去。
又以下敎曰,今日日氣若此,晝講停。
持平鄭槃啓曰,物故罪人得輿。措辭見上請還寢東呂·址等還配之命,更令王府,嚴鞫得情。又啓,太丁兇逆,前古所無。措辭見上請還寢定配罪人者斤萬酌處之命,更令王府,嚴鞫得情,快伸王章。又啓,趙載敏·尹光纘,當初所坐不輕。措辭見上請還寢趙載敏·尹光纘給牒敍用之命。答曰,勿煩。
傳于鄭尙淳曰,領右相使之入來,湖西句管堂上及備堂中惠堂,亦爲入來事,分付備郞。
又傳曰,承旨先爲入侍。
有政。吏批,判書朴相德受由在外,參判趙明鼎牌不進,參議洪樂命進,左承旨鄭尙淳進啓曰,判書朴相德受由在外,參判趙明鼎牌不進,小臣獨政未安,何以爲之?敢稟。傳曰,只出緊任,以李河述爲司諫,金龜柱爲應敎,徐命天爲兵曹參知,權噵爲刑曹參議,韓翼謩爲判義禁,南泰齊·徐志修爲知經筵,趙時謙爲兵曹佐郞,鄭益儉爲刑曹正郞,宋載禧爲星州牧使,趙載萬爲安山郡守,金履復爲泰仁縣監。兵批,判書具允明病,參判洪麟漢未肅拜,參議李宜老進,參知未差,承旨金華鎭進,奉朝賀洪啓禧,副護軍宋德中,副司直金陽澤,元仁孫·李溵·權噵·趙重晦·李重祜·李海重·尹東昇。
兵批啓曰,翊衛司侍直金漢耆呈狀內,素患痰眩之症,挾感添劇,旬月之內,萬無供職之望云,陪衛輪番之任,不可久曠,今姑改差,何如?傳曰,允。
金華鎭,以兵曹言啓曰,今十月十五日業武金元兌稱名人,自興化門入來,差備門外擊錚,極爲駭愕,令攸司,收禁治罪,同門守門將徐命託,常時不能禁斷雜人,以致闌入,亦難免其責,推考,何如?傳曰,允。
又以義禁府言啓曰,時囚罪人長興府使黃仁煐,制書有違公律,草記勘處,待朝還官事,命下矣。依傳敎,以制書有違公律,杖一百收贖放送之意,敢啓。傳曰,知道。
右承旨金應淳疏曰,伏以臣,幸生太平之盛世,獲覩太平之盛事,文孫稱觴,百僚呼嵩,上而慶先烈之揄揚,下而榮群情之勉循,實不勝舞蹈祈永之至。仍伏念臣,癃騃譾劣,無一可紀,而偏荷大聖人陶鑄,毛髮頂踵,罔非造化。至如月前所被恩命,迥出尋常,朝除夕遷,以促其來,及登前席,恩言鄭重,有非草野一賤臣所敢得者,雖使糜臣之身,粉臣之骨,顧何以報其萬萬之一耶?幸而父病不至添劇,則惟殫竭奔走之是圖,閱月聽漏,不遑懷歸,乃於日昨入侍,俯詢臣父之年,而米肉之賜,特許均蒙,至令本道頒惠,臣手捧傳敎,自不覺感淚盈眥,而筵體至嚴,不敢以一語,仰謝如天之恩。只自俛首傴僂而退,心焉藏之,歷日增惶,臣固知優老之洪渥,亦出於繼述之盛意,而臣父之得以受賜,尤係特恩,臣若祇奉寵光,歸語病父,仍與鄕里諸老,供詑殊榮,飽以德意,則是不但獲伸人子之至情,亦將以對揚新休,傳之爲晟時好事,玆敢不避猥越之罪,仰控至懇於天地父母之前。伏乞聖慈,俯垂諒察,特賜恩暇,千萬顒祝。臣無任云云。答曰,省疏具悉。今見陳章,可見人子惜日之情,特許其由,依請往來焉。
文學趙㻐疏,伏以大德必壽,聖算彌高,睿孝攸格,縟禮亟擧,臣民慶忭,曷有其極?仍伏念臣有偏母,年迫七旬,衰耄已甚,而荐遭喪哀,疾病沈嬰,長在床笫,氣息凜凜。臣之情理,何忍一日離側?適値國有盛禮,而臣忝在宮僚,不敢言私,黽勉暫出,而又因僚員有故,仍以淹直矣。卽接家信,母病遇寒添重,諸症倍劇,臣急於歸護,徑出禁扃。伏乞聖明,亟削臣職,仍治臣罪,以肅朝綱,不勝幸甚。臣無任云云。答曰,省疏具悉。爾其勿辭護焉。
行知中樞府事洪啓禧疏,伏以日吉辰良,縟禮順成,八域群生,普深歡忭。惟臣無似,幸際明時,獲覩盛儀,已切頌祝。仍伏受八字恩言,奎翰溢目,寵光遍體,區區榮感,不能自已。竊念臣,夏間陳懇,非不知萬萬惶悚,而情私所迫,冒昧煩溷,跡涉猥越,心切悸懼。及奉恩批,委曲勤摯,諭之以知卿,詔之以倚卿,慰藉開釋,曠絶千古,有非愚昧賤臣之所當得者,臣銘感之極,有淚盈襟。第臣所冀望者,未蒙準許,臣又惘然自失,若無所容,此殆由於臣之誠意,不足以孚格而然也。臣於是乎,惶憫抑鬱,不知所以爲計,玆敢趨詣闕外,宿齋預戒,輸瀉肝肺,手自繕寫,哀籲於仁覆之下。伏願殿下,俯加矜憐,曲垂察納焉。於惟我殿下,方屆望八旬之年,益勵御萬機之勞,凡今臣子,咸存惜懼之情,擧切對揚之願,如臣者,荷殿下不世之遇,受殿下罔極之恩,頂踵毛髮,隨處隆渥,雀蛇環珠,無路仰酬。在臣分義,尙可以是時而萌圖便之志,懷長往之計乎?惟臣情蹤,絶異他人,故自壬申乞身之時,旣垂矜念之恩,及癸未陳悃之夜,亦示恕察之意,寵辱已極之言,屢蒙提諭,有異長往之敎,悉燭微悃,臣心感祝,如奉拱璧。臣雖在朝,蓋未嘗無一日不思奉身以退,而至今泯默,自歸盤礴者,誠以惜懼之情,牽之於中,分義之說,拘之於外也。然而敢入文字,布露情私,以致仕爲請者,亦惟前日之恩諭是恃耳。退守本分之願,雖蒙鑑燭,未忍便訣之情,終難剗化。前疏,已以不敢歸依松楸,有命卽當趨造爲辭,聖批中揮不去之敎,未嘗不仰體,臣何曾有一毫夬行勇退之志哉?故臣於其翌日,敢以臣疏本意,恐未俯燭,仰稟於前席,則殿下諭之曰,予欲以卿之苦心,予已洞察,而惟此時不可去爲答,而偶然遺其辭矣。殿下之曲念至此,臣益切感頌,不覺聲淚之俱發也。但此時之不可去,亦不出於臣所陳,惜懼分義二者,惟其有惜懼之情,故求歸而不敢求遠歸,必以在近承候,有時趨命爲計,惟其分義之嚴,故十四年抱此耿耿,不敢陳籲,至于今疾病益痼,陳力無望而後,始發之也。倘殿下,悉燭臣區區此心,則必不待臣之竟其辭,而夬準所請矣。且殿下,以臣之年未至,爲不可許,禮經固有七十致仕之訓,然此以大體言之,而亦未嘗一以年歲率之,若其人之德望才猷,繫朝廷得失輕重者,年雖過之,不可使之去,若中常之人,存之無所益,去之無可思,而情勢可去者,則必許其去,俾全晩節,如臣駑劣,則比中常之人,猶有不及者,而情蹤之可去則已久矣。殿下豈容以年未至而不賜矜許乎?凡事之可許不可許,惟視前例有無,歐陽脩之致仕也。其箚引太常少卿孔承恭六十一致仕之例,臣竊謂脩之得請者,以此一言,然脩在當時,蔚爲名臣,非承恭之可比,則可許於承恭者,在脩未必爲可許,而亦以其引例而許之。如臣者,卽向所謂中常之人,存之無所益,去之無可思,情勢又可去。又非如歐陽之德望才猷可以繫朝廷輕重者,而引以爲請,則似若可以卽日蒙許,而乃失所圖,是不過以臣誠淺而辭拙也,秪自訟悼慙恧而已。臣於前疏,言歐陽脩雖或致仕,而受用不久爲可悲,欲望聖慈之亟許,勿令後人悲臣,如臣之悲歐陽脩也。臣竊又思之,脩之得年,未及致仕之朔,若其時,以其年未至而卒不許,則必抱恨於泉下。雖其受用不久,而能及其生,得諧歸潁之志者,未始不爲幸矣。今臣曲被聖朝之惻念,而特以年未至,不得蒙恩許。若未遂懸車之願,而終成沒齒之恨,則是臣不暇爲歐陽脩悲之,反使歐陽脩悲臣矣。念之及此,衷情抑塞,又不得不冒死更暴,而前疏所列故事近規,皆不復援據,只引歐陽脩之例而陳之。伏乞殿下,更加矜念,許以致仕名目,使臣得以往來郊坰,時參起居,進不喪廉,退不虧分,千萬幸甚。臣無任瞻天望聖,憫蹙懇禱之至。謹昧死以聞。批答出筵說。
乙酉十月十六日申時。上御思賢閤。承旨入侍時,左副承旨金華鎭,假注書李時逸,記事官洪彬·姜彝福,以此進伏訖。藥房提調沈鏽持湯劑,追後入侍。上命書義昌君·樂善君房致祭祭文。上曰,旣望夕陽,因衰遺漏,故製下祭文。明日禮房承旨,致祭於義昌君·樂善君。出傳敎上進御湯劑訖。禮曹判書沈鏽曰,尙宮金氏旌閭事,命下,而訪問其族,不知所在之由,前判書陳達,旣承金九重家探問之敎,故果問其家,則九重之四寸大母尙宮,已於丁丑年,特命旌閭云,而更無可問處,何以爲之乎?上曰,然則前下敎置之。鏽曰,今四月夏享親行時,以獻官以下諸執事先詣之故,至有該房承旨罷職之命,而仍今隨詣矣。此旣禮文所載,今番毓祥宮親祭時享官,先詣一節,何以爲之乎?敢稟。上曰,此後則依禮文擧行,可也。鏽曰,來月初十日,中宮殿誕日,世孫率百官陳賀事,命下矣。其日卽冬至日,亦當陳賀於大殿·中宮殿,而適與相値,世孫率百官致詞行禮之節,何以爲之乎?敢稟。上曰,置之。以上出擧條上曰,陽復日,世孫率百官賀置之,頃者下敎。其日適値此日,誕日賀,以十一日擧行事,分付。初五日世孫祗迎日氣若此,亦爲置之。出傳敎鏽先退,上命讀金應淳疏。上曰,家在安城乎?華鎭曰,安山矣。上曰,有其兄乎?華鎭曰,有之矣。上曰,金應淳年幾何?華鎭曰,三十八矣。上曰,然乎?不多矣。向者久爲逡巡,故予果引來矣。安山路幾何?華鎭曰,不過半日程矣。上曰,然則足以受由回還矣。上曰,旣有甲子前例,禮房承旨金應淳,半熟馬一匹賜給。出傳敎命讀知中樞府事洪啓禧疏。至齋宿闕外之句,上曰,然乎?華鎭曰,闕下治疏,齋宿三日,且手書其章矣。上曰,親書乎?誠貴矣。從前年未至而致仕者,貴人乎?華鎭曰,故奉朝賀元景夏也。上曰,又有朴弼琦矣。華鎭曰,然矣。上曰,其心可感矣。三日齋宿貴矣,誠款如是矣。元景夏得一葉向高來,此重臣,又得來歐陽脩矣。上曰,何生乎?華鎭曰,癸未生矣。上曰,更讀其疏,可也。華鎭讀奏。上曰,注書出去,取擧條紙來。賤臣時逸,承命出持擧條紙入伏,上手書批答曰,省疏具悉卿懇。嘉哉卿心,嘉哉卿心。以卿爲國之誠,博古之文,豈老卿列而過艾近耆?頃見卿章,已諒卿心,今又陳懇,予又興感,手寫懇,予何循常?再令讀章,取覽卿書,日寒手凍,特爲手答,快許其請。予嘗留心於宋史,噫,其君頃於甲子,效司馬光古事,入耆社,其臣于今乙酉,效歐陽脩古事,遂其願,亦豈偶然?卿須體予意,依兩相·奉朝賀李喆輔,安心在京,有所入來,莫使予暮年思卿悵然之深焉。上曰,同副坐直乎?華鎭曰,式暇矣。命讀手批,至卿懇者,前於徐志修,今於此重臣,爲二次矣。上曰,知中樞洪啓禧,牌招入侍,親受其答。出傳敎上曰,注書出去,使之入侍,分付,可也。上曰,具㢞囚單子,入來乎?華鎭曰,近不坐起,故姑未放矣。上曰,今召承旨入侍者,實爲具㢞與囹圄諸囚故耳。命書傳敎。上曰,飭已行,修撰具㢞,爲先放送,牌招察任。上曰,日寒若此,盧瑞國·李世演·尹謐竝放送。李東賓·兪漢膺·南玉·尹東晢·閔百宗,飭已行,數遞可悶,竝付過放送,此時守令,不可曠官,諸守令,其令待朝,卽爲還官。黃仁煐,今聞該堂所奏報狀,旣以三月書塡,則晩時則其宜分揀,而添載,不可不飭,以制書有違公律,草記勘處,亦令待朝還官。上曰,日寒若此,秋曹時囚輕囚中,金元兌外,竝放送。金元兌,令該曹,待朝捧供後,亦爲放送。以上出傳敎上曰,領右相及惠堂入來,使之入侍。賤臣時逸承命出,與領議政洪鳳漢,右議政金致仁,惠堂李益輔·金尙喆,入來進伏訖。鳳漢曰,日寒若此,聖體調攝,若何?上曰,一樣矣。上曰,吏參,何以爲之乎?華鎭曰,以實病,陳疏到院,而還出給矣。鳳漢曰,參判·參議,皆有實病,宜有變通之道。臣欲爲箚子而未果矣。上曰,然乎?別無他撕捱之端矣。鳳漢曰,然矣。上曰,吏參前望有誰也?鳳漢·致仁曰,元仁孫則在外,而有趙明鼎·徐命膺·徐命臣·洪麟漢·洪樂性矣。上曰,參議前望,亦有誰也?鳳漢曰,鄭尙淳·李福源·李潭·洪樂命矣。上曰,李福源前不行公矣。鳳漢曰,李福源之不爲行公,極怪異矣。命書傳敎,上曰,欲問大臣,今聞俱皆實,無他撕捱可知,日事牌招,徒虧紀綱。吏曹參判李溵,參議權噵許遞,行司直趙明鼎,參判除授,前承旨洪樂命,參議除授。方有擧行者,竝卽牌招開政。出傳敎致仁曰,頃者賜米下敎中,只書宰列,故大臣奉母者,亦遺云矣。上曰,然乎?上曰,今聞右相所奏,下敎中謂宰列,故大臣奉母者其遺云,一體擧行事,分付。上曰,頃者亦已存問,而今番則遺漏,故縣監閔鎭永妻,米肉,其令本道,一體輸送。上曰,經曰,以親九族。頃者下敎時,只言朝臣,其若遺焉,豈法堯舜之意哉?宗臣年六十以上人,宗臣中若有祖與母而年六十以上者,其令一體擧行事,分付該曹。以上出傳敎鳳漢曰,此咸鏡監司趙雲逵分等狀啓也。安邊等十七邑,置之稍實,鏡城等六邑,置之之次,仍以數三蠲恤之政,令廟堂稟旨分付爲請。其一,舊還上稍實邑準捧,之次折半停捧也。其一,推奴徵債限明秋防塞也。其一,明川以南,進捧吏停止也。近來各道年分,猶恐無尤甚,而今此分等,隨其實狀,只分稍實之次,務實之政,於此可見,依其請施行。舊還則辛巳以前,旣令停退,乙亥以上,又命蕩減,近年條,別無難捧之事,竝令準捧。推奴徵債,實爲擾民之端,限明秋許其防塞。進捧吏往來之際,亦多民弊,事體雖如何,特令停止,何如?上曰,依爲之。鳳漢曰,兼帶未謝恩人,罷職傳旨中,時未肅者,固可捧現告,至於宰臣黃景源,以曾前有此事,亦入其中云,以曾前事追罪,則朝臣其誰免之?此是政院之不察,黃景源,似當區別矣。上曰,果然,傳旨中付標。以上出擧條上曰,領右相,看此重臣疏手批。鳳漢奉讀曰,此重臣博古多識,臣等有疑事,輒質問矣。今許退休,雖仰成其美之聖意,而第朝著若虛,臣等不勝悵然矣。上曰,宰相須用讀書人,儘是博學多聞矣。齋宿其誠可感,故特循其請矣。鳳漢曰,批下之前,若下詢於臣等,則臣等必欲力請靳兪矣。博古多識如許之人,誠不易得矣。致仁曰,誠勤亦過人矣。鳳漢曰,有子皆好矣。洪趾海在水原爲第一治,四十年來,初有云矣。上曰,似過善矣。致仁曰,不然矣。鳳漢曰,臣亦以爲過善矣,實則不然矣。摠戎使習操後,盛言水原之治蹟,其軍民之政,淸簡之治,聲動一境矣。此人可以大用矣,更試於大,處宜矣。上曰,予於徐志修,與此重臣,書卿懇耳。鳳漢曰,此重臣,以忠孝立家法耳。今殿下,感其至誠,特許懸車,雖出成美之至意,而臣等之心,有所缺然矣。重臣每留戀廣津之郊野,致仕之後,必欲歸休,幸望勉留京中,以資顧問,誠好矣。上曰,今者召入,欲捧侤音耳。鳳漢曰,金奉朝賀雖退,而有金致讓。此重臣亦有二子,其身雖退,其子能繼耳。上曰,然矣。上曰,金奉朝賀家,遣御醫持藥物看病,書啓。出傳敎上曰,近三十年事予,位至正一品,能保晩節,誠款可感,雖許休致,心則悵焉。與古人雖異,正若漢之子陵,非重臣無以誠感于其君,非予無以成其志於其臣,亦何循常?依二奉朝賀例,十八日當親臨宣麻,以此分付儀曹,處所,依金奉朝賀宣麻時爲之,時刻,以午正三刻,侍衛只入直擧行。出傳敎鳳漢曰,八字好矣,有子而身退矣。上曰,誠懇二字,果是矣。鳳漢曰,重臣勝於兪奉朝賀,留得二子而退去矣。致仁曰,年亦不甚老矣。上曰,年未至而退休,誠潔矣。領·右相·惠堂先爲退出。上曰,承旨之祖四從兄弟入耆社乎?華鎭曰,然矣。上曰,金尙翼亦幾入乎?華鎭曰,明年冬則亦入矣。上曰,貴矣。予聞駄紅牌入門,而承旨全門,可謂駄入壽藥矣。上曰,知事洪啓禧進伏。命華鎭傳手書批答,啓禧奉讀,聲淚俱發。上曰,予知卿覽此,必如是矣。予書以卿懇者,有意矣。聞卿齋宿闕下,手寫疏本,感卿誠意矣。啓禧曰,臣疏陳筵奏,俱未蒙兪,意謂誠意不足而然,故齋宿手寫,人或笑之,而臣則只欲盡其誠意而已矣。上曰,卿能爲此,而以世俗眼目見之,則必笑之矣。今予使之入侍,卿知予欲許之意耶?啓禧曰,臣於三日闕下,觸寒重痛,呈疏後,卽爲擔舁還家,沈淹床笫矣。俄者臣之兒孫,聞輿儓不傳來言,有入侍之命,臣病中驚起,自語譫囈曰,庶其蒙兪矣。今承此手批,感激之極,不覺涕淚之盈襟也。上曰,向者卿之在外稍久,予猶悵然矣。卿之爲國誠心,予知之矣。卿於人,必有欲拯濟之心,予嘗嘉之矣。宰相須用讀書人,卿之博古多識,豈易得哉?俄與大臣言此,而爲之悵然矣。卿之二子,可以繼卿報國矣。洪述海豈可使以都廳勞,循例陞資乎?以此有特除矣。啓禧曰,自上處分,豈敢妄揣,而伏見特敎,謂聖意有在矣。兩子俱至下大夫之例,臣實有過分之懼,而惟望兩子盡職,以報國恩矣。上曰,卿之長子,予知其爲善人,而不能深知矣。聞水原治蹟,而予深嘉之,必欲用之矣。上曰,批旨已諭,必留在京中,可也。啓禧曰,臣嘗謂孔子有吉月之朝致仕者,每朔一朝宜矣。或曰,此無近例,豈可以孔聖事爲例乎?其言亦是,故自知不敢爲此,而雖致仕之後,何必長在郊外乎?但旣致仕者,又不必常在京裏矣。且臣以不得歸依先壟之意,已陳於疏中,而以時往省,則當如在朝時矣,仍先退。上曰,其心好矣。博識古事,每論事,深有透徹處矣。華鎭曰,手不釋卷,故如是矣。上曰,然乎?上曰,宣麻處所,以金商門爲之,可也。武臣堂上朔試射試官望入啓。上曰,日寒若此,與祿試射有異,置之。出傳敎上曰,宣傳官一員入侍。出榻敎賤臣時逸,承命出召宣傳官入伏。上曰,禁衛·訓鍊軍入直處,頃有上防下遮之命矣。日寒如此,爾其往見來奏。宣傳官承命摘奸後入奏曰,姑未塗之以土,而只以麾帳兩疊遮之矣。諸臣以次退出。
上在慶熙宮。停常參,只晝講。
夜二更,流星出天中淡雲間,入南方天際。狀如拳,尾長二三尺許,色赤。
金應淳啓曰,明日經筵,親臨宣麻,頉稟。
又啓曰,大司憲南泰會,執義安杓,掌令宋鍈·安兼濟,持平鄭槃·李命勳呈辭,今日以監察茶時之意,敢啓。傳曰,知道。
金華鎭啓曰,檢閱洪彬·姜彝福謂有館規,陳疏徑出,原疏才已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
鄭尙淳啓曰,檢閱安聖彬由限已過,卽爲牌招入直,何如?傳曰,允。
傳于金應淳曰,今日晝講爲之。
金華鎭啓曰,編次人具允明,依下敎來待矣。
傳于鄭尙淳曰,承旨入侍置之,敎書入之。
鄭尙淳,以吏曹言啓曰,掌樂院正朴弼逵,本曹佐郞尹錫烈,俱以身病甚重,勢難察任云,竝依例改差,何如?傳曰,允。
趙榮進,以賑恤廳言啓曰,依下敎,鍾閣流丐二十六名率來,饋粥經夜之意,敢啓。傳曰,知道。
金華鎭,以禁衛營言啓曰,各軍門試射時沒技人,別單書入事,已有前例矣。今十月十六日本營軍兵等,番中日時,監試敎鍊官沈鉁,片箭邊三中沒技,別單書入之意,敢啓。傳曰,知道。
又以摠戎廳言啓曰,水原府別驍士乙酉條都試,今月十九日,依定式,試取於鍊戎臺本營之意,敢啓。傳曰,知道。
乙酉十月十七日午時,上御景賢堂。晝講入侍時,特進官李益炡,同知事鄭弘淳,參贊官鄭尙淳,侍講官金龜柱,檢討官洪秀輔,假注書李時逸,記注官金聖猷,記事官柳宅夏,武臣李裕遠,諸臣以次進伏訖。龜柱讀近思錄,自今志于義理而心不安樂者何也,至把捉心越不定。上曰,陳文義,可也。龜柱曰,人心作主不定,正如一箇翻車,流動轉搖,苟無操存之工,則易至於放逸矣。然若或持之太急,守之太甚,則是强把捉厥心,孟子所謂助長之病也。如此則涵養未充,義理單薄,自成一箇蕭颯底人,豈有安樂之心乎?是故學者,雖以收放心爲主,而亦須栽培深厚,涵養充實,以至於德盛而不孤,則自然心廣體胖,怡然自樂矣。此等處,最宜深玩也。上曰,所奏好矣。豈不體念?秀輔曰,上番所陳第一條文義,誠好矣。義理之心,固當常存,而必使心界廣大寬平,無局促礙滯之患,然後方可無助長之病,而心廣體胖,自至從心不踰矩之域矣。殿下每以書自我自,常有反顧欿然之意,此則大舜之不自滿假,文王之望道如未見之聖念也。以此存心,則日新之工,可致於聖而益聖矣。然而存心之要,不可他求,但當因其己知己行,而隨事循理,日用之間,無少係着,則操存涵養,左右逢源,亶在於是矣。是故程子曰,安排布置,皆非自得也。與此言,互相發明矣。伏願深留聖意於此一條焉。上曰,所奏誠是矣,而於予不啻建功湯也,當體念矣。儒臣先退。上命入奉朝賀洪啓禧手書批答及宣麻傳敎,命讀數次,命入草紙,手書四字文若干句,命讀訖。上曰,此則明日當用之,還入,可也。藥房提調沈鏽持湯劑入侍,上進御湯劑後,呼寫御製四字十八句,皆以深深二字,逐句押韻。上曰,編次人入侍。出榻敎賤臣承命出,與編次人具允明入伏。上命允明考正而退。上曰,此御製,書諸兩帖,一則進入,一則入于東宮,可也。沈鏽更持湯劑入侍,上進御訖。鏽曰,從前殿座時,有侍臣先四拜之禮,今番則何以爲之乎?上曰,侍臣先四拜置之。命書傳敎曰,昨已下敎,而日寒若此,曾亦於此受禮明日,宣麻當於景賢堂爲之,副輦蛟龍旗禁軍排立置之,書入儀註事,分付。出傳敎上曰,當依文爲之,侍臣以入直擧行。出傳敎鏽先退。上曰,此人甚實矣。尙淳曰,筋力素好,而亦能盡心,故如是矣。尙淳曰,判義禁韓翼謩在外,不得出牌之意,才已微稟,而重臣之不爲請由,無端下鄕,殊涉未安,推考,何如?上曰,依爲之。出擧條上曰,頃日受酌時,予若書賜,體予眷深之句,則似不去矣。命入金應淳原疏,命讀到恩暇。上曰,果以恩暇書之矣。旣云恩暇,則似及其時而還來矣。今日可以發行乎?尙淳曰,過致祭後,似可行矣。上曰,玉堂上下番入侍事。出榻敎金龜柱·洪秀輔,持曲禮篇,更爲入伏。上命考篇中耆艾字義敎曰,奉朝賀洪啓禧手答中,過艾近耆,更以過耆近老,書布。出傳敎上曰,左副承旨待下敎入侍。出榻敎仍命少退。諸臣以次退出。
上在慶熙宮。停常參,只夕講。
嚴璘啓曰,大司憲南泰會,執義安杓,掌令宋鍈·安兼濟,持平鄭槃·李命勳呈辭,今日以監察茶時之意,敢啓。傳曰,知道。
鄭尙淳啓曰,明日常參·經筵取稟。傳曰,只晝講。
趙榮進啓曰,右承旨金應淳,今日不爲仕進,卽爲牌招,何如?傳曰,允。
傳于鄭尙淳曰,明日只晝講,兼行次對。
嚴璘啓曰,明日次對,諫院無進參之員,未肅拜呈告人員,竝待開門牌招,以爲推移入侍之地,何如?傳曰,允。
洪述海,以司饔院官員,以監膳提調意啓曰,漁夫貢人等,連日呼訴內,卽今日寒猝緊,魚族隱入,設網累日,終未捉得,闕供生事,迫在朝夕云,每年如此之時,以可合他魚及活鷄,有參半代封之規,而莫重御供,自下不敢擅便,惶恐敢啓。傳曰,參半代捧。
注書崔光璧上疏。伏以天眷聖德,寶算無疆,遹追烈祖之休光,誕感文孫之純孝,載許庭籲,亟擧縟儀,慶溢八域,跛躄亦聳。臣亦猥隨簪筆之後,獲忝呼嵩之列,微忱粗伸,榮幸俱深,區區歡忭,曷有其極?仍伏念臣之母病,非係偶然,殘年重祟,已成膏肓,比又重添別症,屢朔沈重,實無遠離從宦之勢,而恩批之下,義難久淹,慶禮之時,不敢言私,抑情就仕,今已月餘矣。卽接家信。臣母病症之外,又添重感,寒熱往復,症形危劇,飮啖全廢,氣息奄奄,病衰情弱,思臣益苦,臣自聞此報,方寸交亂,按住不得,玆敢冒死陳章,徑尋鄕路。伏乞聖慈,特命鐫削臣職,以便救護,仍治臣擅行之罪,以肅朝綱,不勝萬幸。臣無任云云。答曰,省疏具悉。勿辭往護焉。
副修撰鄭昌聖疏·伏以光御四紀,復値膺曆之良辰,寶算望八,重回還都之舊甲,誕受大庭之賀,歡均祝岡,俯循文孫之孝,禮成進爵,群情胥悅,跛躄咸踴,而臣獨抱罪明時,遠投荒裔,躬逢千載之嘉會,跡阻百僚之末聯,惟與邊兒塞老,欣欣相告,遙效華祝之誠。瞻望宸極,迥隔雲天,俯念身命,竊自悼歎,仍念臣向蒙恩補,黜守下邑,區區所自勉者,只在於隨事殫竭,少酬涓埃,而觸處生疣,自陷重戾,揆諸邦憲,合置誅殛,南流北竄,豈足贖其萬一,而慈覆之天,曲施涵貸,生成之澤,無物不被。譴配未幾,恩宥旋霈,滌其釁尤之重,更加抆拭,收之嶺海之外,復置邇列,馹召之榮,遠及於途次,譬如經霜之草,逢春再榮,已死之灰,得火復燃。臣手奉除旨,若疑若驚,神精惝怳,南望零涕,誠不料此生此日,能復得此於聖明之世也。且臣老母,緣臣不肖,憂畏薰心,癃病隨劇,尋常夢囈之語,惟冀復見臣面,而臣今蒙恩,得以歸省,臣母對臣,未言涕零,攢手感頌,先祝萬歲,臣心到此,當復如何?德海恩山,不足喩其重,糜粉隕結,不足論其報,宜卽致身軒陛,恭肅新命,少伸叩謝之忱,仰承如天之德,而荐經罪纍,情旣危蹙,追訟愆尤,勢難冒進。咫尺脩門,徊徨踧踖,逖違之餘,只增戀結,玆陳瀝血之懇,冀蒙鐫遞之恩。伏乞聖明,俯諒危悃,亟許刊削,以安私分,千萬幸甚。臣無任云云。答曰,省疏具悉。頃者處分,義重國法,今者此命,惟昔侍從。旣示霜零,何無雨露?爾勿過辭,從速察職。
敎致仕奉朝賀洪啓禧書。王若曰,年未至而請休,志有難奪,章屢上而申籲,恩許曲循,莫回介石之操,庸遂懸車之願。惟卿識當世務,讀古人書,文章足以煥猷,昕庭大對,經術優於從政,名塗歷揚,北粟濟飢,上副衣繡之責,東槎宣命,遠播洗橐之譽。屢陞雖資於積勞,妙簡將倚以辦事,遞湖臬而授本兵之長,官由才遷,參廟算而管均役之司,忌因寵集,從玆志在一退,所以官必屢辭。當天官之較膺,雅守益著,嗟世道之多僻,醜誣橫加,坎維心亨,旣內省而不疚,蹇匪躬故,何初服之遽尋?崇秩終躋,愈思嚮用,駭機備閱,必欲退閒,雖在未及之年,已有迺老之請。自壬申首尾幾歲,決意斂身,逮今日肝血畢控,辭足動聽,匪予志之欲捨,奈卿懇之益勤。惟上下貴相知心,豈七十然後致政?引歐陽例,旣出由中之言,成子陵名,詎無體下之道,肆頒手書之批,持推面副之私。於戲,頤養餘齡,資高風於矜式,料理舊帙,遂素志於編摩。二子之緋玉聯趨,差慰悵然之思,六旬之精力尙旺,毋憚召焉則來,已符完人之舊褒,益體前席之新諭,故玆敎示,想宜知悉。知製敎李命植製進
乙酉十月十八日午時。上御景賢堂。宣麻入侍時,行都承旨趙榮進,左承旨鄭尙淳,左副承旨金華鎭,右副承旨嚴璘,同副承旨洪述海,記事官崔光璧,假注書李時逸,記注官金聖猷,記事官柳宅夏,以次進伏訖。上曰,今日拜箋乎?尙淳曰,致仕重臣陪箋矣。榮進曰,右承旨金應淳,欲參今日之筵,而以病未果云矣。上曰,右承旨許遞,其代行副司直李聖圭除授,牌招察任,房順房。出傳敎奉朝賀洪啓禧行四拜禮。上曰,致仕太早,尙能拜跪矣。宣敎時,上曰,敎書留此,持入諭書筒,使錄事擔去,奉出重臣隨後事,分付。上曰,果遂其願矣。宣麻,自宋始乎?尙淳曰,唐時亦有之矣。上曰,非但爲致仕,有除則宣麻矣。命奉朝賀上殿進前,洪啓禧進前伏。命尙淳,讀手書御製而授啓禧曰,悵然矣。手書亦云,而卿之保晩節,貴矣。啓禧感泣曰,聖恩至此,臣無辭仰達矣。上曰,世孫亦有手書云,然乎?啓禧曰,有之矣。上命述海持入,讀奏其書曰,見卿謝恩,余心悵然。手書以傳,知余此意。上曰,世孫手書,亦罕前史矣。啓禧曰,恩數曠古,似有仰謝文字,業欲稟達矣。上曰,此與疏廣事相近,因其手書意,勸勉,可也。仍命入小學,讀奏疏廣章。啓禧曰,古有宮僚之致仕者,或有致仕之事云,而臣則致仕之日,已解宮職矣。上曰,猶帶知中樞乎?曰,樞銜,亦已隨解矣。上曰,敎書出去時,子孫隨往云,然乎?方入來者幾人?對曰,趾海適有事上來,念海·纘海,亦來待矣。上曰,因此而猶思景海矣。上曰,卿得皐比之賞乎?啓禧曰,曾有所授矣。臨退,又命進前,諭曰,無以致仕爲言,凡於朝常參,入參,可也。啓禧曰,朝常參,自有時職之坐次,當觀勢爲之矣。仍退出後,述海欲退。上曰,可出去隨後,而不過及門而止,若過禁橋,則削做可慮矣。上曰,以龍亭盛去敎書乎?述海曰,然矣。上曰,儘好事矣。尙淳曰,非但好事,甚盛擧矣。上曰,孫子之隨去者幾人?述海曰,五人矣。上曰,建功湯中加入者,今減。出傳敎上曰,夕講爲之。出傳敎諸臣以次退出。
乙酉十月十八日申時。上御景賢堂。夕講入侍時,知事南泰齊,特進官黃景源,參贊官洪述海,侍講官金龜柱,檢討官洪秀輔,假注書李時逸,記注官金聖猷,記事官柳宅夏,諸臣以次進伏訖。龜柱講人心作主不定,至至此是學,上受讀一遍訖。龜柱曰,程子曰,中者,亭亭當當,直上直下之正理也。又曰,中字最難識,言一廳則中央爲中,言一家則堂爲中,言一國則國之中爲中。禹之過門不入,顔子之居陋巷,俱是得中,而易地則皆然。中者,隨時而中也。何嘗係着於一處,而一定不易乎?君實之只管念中字,亦非時中之道也。惟殿下,深念中字之義,凡於日用事爲之間,每軫君子時中之道,是所望也。至若明道之言寫字甚敬,實是至言。夫寫字,不過一藝之微,而猶且甚敬者,蓋日用行事,無往而非學,故造次須臾,不荒持敬之義也。此亦殿下體念處矣。上曰,所奏好矣,當留念矣。秀輔曰,上番以中字之義仰陳,誠好矣。中字,何嘗不善,而但着一箇念字,則便有把捉繫縛之意,未免害道。故孔子曰,君子於天下也,無適也,無莫也,義之與比,若但無適無莫而已,則必歸於佛氏猖狂,故下一義字。蓋義者,事之宜也,隨事合宜,乃是時措之道,而方爲君子之中也。然而中無定體,必也心主於敬,制事以義,則便是中道。故易曰,敬以直內,義以方外。西銘曰,敬義挾持,爲靜養。伏願留心於敬義之工,以爲執中之本焉。上曰,所奏誠好,當體念矣。筵臣先退。上曰,奉朝賀得遂其願,心甚悵然矣。述海曰,臣父前後遭罹,若非聖恩,何以致此?臣夕聞此下敎,則尤不勝感泣矣。藥房提調沈鏽,持湯劑入侍,上進御湯劑。鏽曰,致仕重臣之父,故參判禹傳卒逝後,尙未承致祭之典。蓋其時本家,下鄕過三年,故未得循例仰請。今則當有追贈,欲於此際,稟達擧行矣。上曰,有贈職例乎?鏽曰,致仕之後,例贈領相矣,命書敎曰,故參判洪禹傳,尙未致祭云,況今則自有贈職,及今不爲,更待何時?祭文製下,贈職後,令該曹,卽爲擧行。出傳敎上曰,奉朝賀皆有贈乎?述海曰,正一品奉朝賀,更無可贈之職,贈領相矣。命呼寫致祭文。上曰,其孫書此祭文,貴矣。凡有所問,自可詳對,信好好矣。上曰,年幾許登第乎?述海曰,己亥以咸陽郡守,登先朝入耆社慶科,時年五十七矣。上曰,薇垣·柏府官,經之乎?曰,薇垣長則爲之,而未經都憲矣。上曰,經承旨乎?曰,未矣。上曰,爲佐貳乎?曰,爲之矣。上曰,何年陞資乎?曰,庚子國葬時,以執義陞資矣。上曰,何年陞嘉善乎?曰,乙巳陞亞卿矣。上曰,貴矣。宣麻之日,有致祭之命,而其孫書之,一年之內,祖子孫三代,一則陞資,一則致仕,一則贈職,可謂三代之榮矣。命書傳敎曰,昨欲下敎,日晩未果。判義禁韓翼謩,尙今撕捱,其涉過矣,而再次來京,一則投章徑歸,一則無端下鄕,分義事體,俱涉寒心。深冬金吾,其曠可悶,特爲遞差,其代,政官待明朝牌招,開政擧行,待下批牌招察任。出傳敎上曰,禁堂皆無乎?何不坐起?述海曰,金孝大·李應協,方在禁堂,而金孝大則有病呈辭矣。上曰,蔭官亦爲都承旨乎?述海曰,知申則無例矣。上曰,爲佐貳乎?曰,爲之矣。上曰,爲兵曹乎?曰,兵曹則蔭官或有爲之者,而禮曹則不得爲之矣。上曰,爲吏曹乎?曰,抄選爲之,而禮曹則雖抄選,不得爲之矣。上曰,修撰鄭昌聖疏批已下,分義所在,焉敢撕捱?待開門,牌招察任。出傳敎以修撰具㢞牌不進罷職傳旨,入啓。上曰,只推。諸臣以次退出。
上在慶熙宮。停常參,只晝講。
自初昏至夜二更,有霧氣。
洪述海啓曰,明日常參·經筵,取稟。傳曰,停。
李聖圭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪述海啓曰,兵曹參議徐命天,刑曹參議權噵,除拜後,過三日,不爲出肅。依定式,竝推考警責,仍卽牌招察任,何如?傳曰,允。
傳于洪述海曰,日氣若此,待下敎詣閤。
又傳于曰,詣閤。
洪述海啓曰,吏曹參判趙明鼎。參議洪樂命牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判趙明鼎,更卽牌招開政,何如?傳曰,允。
注書崔光璧受由,代以李養遂爲假注書。
傳于洪述海曰,修撰具㢞,若已到,卽令入肅,若未及到,使於明早謝恩。
又傳于曰,編次人入侍。
傳于李聖圭曰,日勢差晩,編次人退去,下敎日入來。
傳于洪述海曰,日寒若此,朔試射停。
洪述海啓曰,大司成李潭,率月講儒生,依下敎來待矣。傳曰,入侍。
傳于洪述海曰,玉堂·春坊·學敎授有闕,今日政擧行。
以平安監司申晦狀啓,平壤等官居閑良洪敬祚等渰死事,傳于鄭尙淳曰,令本道恤典擧行。
吏批啓曰,宗簿寺主簿呂榮祖,受由過限未上來,依例改差,何如?傳曰,允。
又啓曰,成均館典籍盧瑞國,身病甚重,勢難察任云,依例改差,何如?傳曰,允。
有政。吏批,判書朴相德受由在外,參判趙明鼎進,參議洪樂命牌不進,同副承旨洪述海進。啓曰,判書朴相德受由在外,參議洪樂命牌不進,傳旨未下,小臣獨政未安,何以爲之?敢稟。傳曰,仍爲之。以李商芝爲副應敎,元義孫爲戶曹參議,任㻐爲敦寧都正,李益輔爲判義禁,林德躋爲吏曹佐郞,韓光棨爲戶曹正郞,沈載鎭爲刑曹佐郞,李命杰爲典簿,朴重慶爲禮曹正郞,趙世選爲宗廟令,金必源爲典籍,李亨俊爲掌樂正,尹心宰爲僉正,鄭必忠爲學錄,柳楦爲學諭,宣翊裵·柳復爲順懷墓守衛官,沈翊漢爲昭顯墓守衛官,朴師海爲弼善,洪禹傳贈領議政,洪受晉贈贊成,洪處深贈吏曹判書,洪益大爲長城府使,金龜柱爲兼輔德,李在簡爲南學敎授,徐命善爲副校理,金載順爲東學敎授。兵批,判書具允明進,參判洪麟漢未肅拜,參議徐命天未肅拜,參知李宜老入直,左承旨鄭尙淳進。尹汲爲知事,田殷祥爲同知,林養浩爲僉知,李樸爲部將,徐有和爲宣傳官,南紀溟爲侍直,金重宅·崔泰崙爲景福將,具顯謙爲黃海兵使,李恒胤爲蛇渡僉使,李益成爲花梁僉使,崔璋爲咸興監牧官,金應淳爲副司直,金致恭爲副司果。
李聖圭,以摠戎廳言啓曰,水原別驍士都試居首者一人,閑良則直赴殿試事,曾已定式矣。該邑所報六兩騎芻鞭棍入格別驍士七十人,柳葉箭片箭試取計劃後,其中居首者一人,別單書入,之次二人,差送本廳屯監,其餘入格之類,使該邑依前例施賞之意,敢啓。傳曰,知道。
兵曹參議徐命天疏。伏以皇穹默佑,邦休滋至,寶算靈長,得壽之經旨允叶,聖烈光繼,復都之日月重廻,勉循祝聖之群情,載擧受爵之盛儀,此豈但四百年稀覩之慶?寔是億萬歲無疆之福,臣民歡抃,曷有其極?仍念臣,猥以無似,濫蒙洪造,前後揚歷,已踰涯分,而至於西北兩邑,別是許養之恩,瞻天九頓,有隕如瀉。只緣臣之獲罪神明,貽禍偏母,板輿而行,扶櫬而歸,頑如木石,不自死滅,鑽燧屢易,祥禫遽經,俯仰穹壤,此何人理?忽於此際,伏承騎省佐貳之命,驚惶隕越,罔知攸處。嗚呼,臣於釋褐之日,敢以移孝爲忠之意,仰對事君之方矣。今臣已作永感之人,更無依恃之所,惟我殿下,卽臣之天地也,且臣之父母也。追思前言,愚忱倍激,區區塵刹之報,惟在於筋力奔走,而臣本稟賦虛脆,自來善病,而重之以十餘年來喪禍荐仍,久抱奇疾,只存形殼,最是聾聵之症,咽喉之痛,苦歇無常,藥餌爲命。積違天陛之餘,豈不欲一謝恩除,重瞻耿光,而病狀如右,末由自力,隨牌來詣,拜章徑還。臣罪至此,尤無所逃,宿衛重地,不宜暫曠。伏乞聖慈,俯諒肝膈之懇,亟施鐫削之典,以嚴朝綱,以保殘喘,不勝幸甚。臣無任云云。答曰,省疏具悉。爾勿過辭,從速察職。
副司直金陽澤疏。伏以景運重回,縟儀載擧,遹追先烈,式闡新休,八域含生,孰不蹈抃?臣於此際,適忝禮官,奉觴上壽,祝南山萬千歲,需雲一堂,君臣歡然同樂,斯誠昭代之盛事,而宸章頒降,寶墨煥爛,寵錫至及於賤品,念舊之旨,體下之恩,洋溢於辭表,臣雙擎以還,闔門頌祝。至於錫馬之典,尤是格外,該曹初無設廳奔奏之勞,只儀註擧行而已,無一可記之蹟,而誤恩及此,固已萬萬悚恧,而都監施賞之命,又下於本職遞解之後。無職事則賞亦無可施,而恩數之褻瀆若此,不但私心之不安,竊恐有損於明主嚬笑之愛,乞卽收還,以重賞典焉。仍伏念臣,稟質虛脆,居常善病,蒲柳蚤衰,未堪供劇,而間値朝家有事,兩朔之內,晨夕驅策,勞瘁轉甚,疾恙闖作。頃日筵退之際,忽發吐血症,痰眩胸痛,累日沈重,而因大僚陳達,所帶金吾經筵,得蒙次第恩遞,賴天之靈,庶可以調治病軀,呻囈之中,冞切感祝。日昨以句管堂上,承有召命,而病勢不減,軍銜未付,致有煩稟之擧,常分虧缺,合被嚴何,玆敢收拾神精,略具短章,仰陳疾痛之籲,兼請逋慢之罪。伏願聖明,俯賜諒察,亟降威罰,俾朝綱振肅,微悰粗安,不勝萬幸。臣無任云云。答曰,省疏具悉。今者賞典,式遵舊例。未膺召命,亦已知矣,卿勿過辭焉。
修撰具㢞疏。伏以我殿下,追聖祖之盛事,感文孫之至誠,勉回謙志,誕擧縟儀,臣民抃祝,曷有其極?仍念臣,以蒙騃賤品,偏荷恩造,前夏陞六之命,已出格外,至今思之,感愧交中,矧玆玉署特除,尤是千萬夢寐之所不到,臣於是愕然悸恐,自不覺四體之投地也。夫瀛館論思,是何等淸選?其選也必付之一世公議,上不容濫授,下不敢冒受,則如臣者年少識淺,又乏踐歷,直是空空一新進,廁玷從班,已溢涯分,而本末長短,無一試可,乃於晩政益勵聖學愈勤之時,不少難愼,猝然畀之以啓沃之責,臣誠惝怳驚惑,莫曉其何謂也。噫,臣之闔門受恩,與天無極,聖眷靡間於顧復,寵除多越於規格,父子兄弟,揚歷外內,居常有盈滿之懼。滿則必損,盈則必覆,物理之所固然,每念及此,未嘗不怵焉驚心。玆不知恩數之爲可感,名塗之爲可榮,而況臣倖竊科第,犯古人不幸之戒,早出世路,貽家庭未了之憂,目下自勉,惟在於絶意從宦,隨分讀書,庶幾有分寸之進,將以圖塵刹之報,至若榮塗進取,未敢毫分萌心。今玆誤恩,於朝政乖量授之義,在臣身爲過福之災,區區狼狽,縱不足恤,豈不有傷於仁天曲遂之化哉?臣爲省病母,往在臣父任所,除旨之下,久淹爲悚,且聞慶禮隔日,不敢偃蹇處外,爲伸義分,進身輦轂,而官職去就,初無可論,前後違召,重速罪戾,中間置對,未足自贖。朝綱漸益隳損,私心冞增惶蹙,辜恩慢命,罪在罔赦,饕榮冒進,義所不出,惟願速賜處分,早伏刑章而已,玆敢冒萬死,瀝血哀籲於天地父母之前。伏乞聖慈,憐臣至懇,非出假飭,將臣見職,亟行鐫削,仍命選部,勿復檢擬,以重瀛選,以安賤分,千萬幸甚。臣無任云云。答曰,省疏具悉。文學可堪,春坊已知,頃者陞六,亦示予意。暮年自勉,豈可濫授?爾勿過辭,從速察職。
乙酉十月十九日午時,上御景賢堂晝講。大臣·備局堂上引見入侍時,知事金尙喆,特進官具善復,參贊李聖圭,侍講官金龜柱,檢討官李性遂,假注書李時逸,記注官金聖猷,記事官柳宅夏,武臣趙漢紀,領議政洪鳳漢,左議政金相福,右議政金致仁,兵曹判書具允明,刑曹判書黃仁儉,大司憲南泰會,戶曹參書鄭弘淳,行副護軍李潤成,左尹徐命臣,司諫李河述,諸臣以次進伏訖。龜柱讀自伊川先生曰聖人不記事,至更做甚人也。上受讀一遍,龜柱·性遂,各奏文義訖。鳳漢曰,日間聖體調攝,若何?上曰,日前停講,今則日氣稍勝,故雖開筵,而看字甚難矣。鳳漢曰,看字時,字樣隱映乎?上曰,或有全不視之時矣。進入冊子,考覽所懸之吐曰,以朱懸吐者,或不昏而墨吐,尤難見矣。鳳漢曰,中宮殿氣候,若何?上曰,一樣矣。鳳漢曰,世孫宮氣候,若何?上曰,亦一樣矣。鳳漢曰,湯劑進御乎?使之入來,可也。藥房提調沈鏽持湯劑入侍,上進御湯劑。鳳漢曰,長城府使鄭景淳,頃日筵稟仍任,而今聞有實病,還任無期云,此時守令,不可久曠,請命罷職,依律處之,何如?上敎曰,長城府使鄭景淳,頃者予意,則若何?今聞大臣所奏,其雖一事,虧國體則大矣。令該府依律處之,其代今日政擇差,其令當日辭朝。此時守令,不可一刻曠官,頃日政新除三守令,亦令當日辭朝,皆令入侍。出傳敎鳳漢曰,此訓鍊大將具善復江都牧場及文殊山城看審書啓也。其所論,反復勤摯,而若其大要,則通津府之移處文殊山城也,江華府之兼爲水陸大將也,吉祥牧場之不可築堰也,場內虎患之發軍行獵也。邑居之移徙,軍制之變通,雖有壯關防·備緩急之遠慮,而顧今事勢,雖小於此者,有難議其更張,待前頭,更議處之。牧場起墾一款,曾前守臣,多有此論,至於被譴嚴防之擧,到今尤何生意乎?將臣旣已歸奏,此後則毋敢議到事,分付。本府場內虎患,逐歲增加,馬種至於將絶之境,不可不及時除患,今當該軍門,發遣砲手,趁此未凍前獵捉,何如?上曰,竝依爲之。虎患雖悶,而豈可以此時發軍,越海捉虎乎?姑置之,可也。出擧條鳳漢曰,訓鍊院旣已重修,守直凡事,宜加遠慮,然後可無如前頹廢之患,而本院員役,其數甚少,不成貌樣。顧今經費,雖一二名,決難加出,或以爲將臣兼管,則可以得力云,而大典所在之官職,不宜容易增損。此外不無可以少變通者,能麽兒廳,便是本院仰屬,今以本院後邊行閣中一處,作爲能麽廳,使之移接其員役,合付於本院,與本院員役,同爲擧行於兩處使役。該廳堂上,不必別爲差出,一員,訓鍊都正依前例兼,又三員,以三軍門中軍例兼事定式,小小事,令該院成節目,永久遵行事,分付,何如?上曰,如是變通,極順便,依爲之。出擧條弘淳曰,各貢上下,多在歲末,而其數不貲,不可無預爲拮据之道。關西米木錢,勢當依近例取用,下詢大臣而處之,何如?上曰,大臣之意,何如?鳳漢曰,關西財力之每每下手,誠可悶而便成年例,猝難防塞,地部事務,若無此則亦難成樣。今番則比前稍減其數,稅米一萬石,別餉木二百同,錢一萬兩劃給,何如?上曰,依爲之。出擧條命臣曰,有一朝官來呈單子,以爲頃者傳敎中,有奉親者朝官年七十以上給食物之敎,渠之承重曾祖,年過八十云,此則何以爲之乎?上曰,誰也?命臣曰,其曾祖乃鄭纘述云矣。鳳漢曰,鄕居朝士年七十以上賜米肉,在京人只卿宰侍從父爲限,則鄭纘述自在不得擧論中,而今此左尹之所奏,何所據而發耶?事係恩典,恐不可矇然陳達矣。上曰,旣已聞之,特爲一體擧行。出擧條鳳漢曰,宣廟朝重臣故參贊韓準,雖是百年前人,立朝事蹟,實有至今稱道者,今方請諡云,依例擧行事,分付,何如?上曰,依爲之。出擧條鳳漢曰,陞學雖與大比科場有異,亦一試圍,而近來國綱不嚴,士習不古,多有雜亂之嘆。日前兩學製合設時,則士子輩,初不入庭,坐於閭舍而製納云,若此不已,安知無在家製送者乎?此是有學製後,所未有之事,敎授其若擧職,則豈至於此乎?事之驚駭,莫此爲甚。且凡試券,所當製納於其日,而聞或納券於翌曉云,此亦宜加矯革者,伊日開坐兩敎授,亟施罷職之典。此後則各別嚴禁,俾無如前之弊,如或不遵,則隨現重勘事,館學一體申飭,何如?上曰,事未前聞,依爲之。當該學掌議停擧。出擧條上曰,大司成月講儒生中二三人,與掌議入侍。出傳敎上曰,大司成何去,而今始設行陞補乎?可以攪其睡矣。相福曰,臣父荷不世之恩,至被優老之典,感激天恩,罔知攸奏矣。上曰,意謂曰,兼爲此事,而今日入來矣。鳳漢曰,逐日胄筵,春坊不備,誠甚悶矣。上曰,逐日胄筵之時,春坊僚屬,不可不備,大臣旣奏,奉命在外人許遞,今日政擧行。出傳敎南泰會進前啓曰,物故罪人得輿,以告者,徑斃杖下,則東呂·址淳之嚴覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又啓曰,太丁兇逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈,請還寢定配之罪人者斤萬酌處之命,更令王府,嚴鞫得情,快伸王章。上曰,勿煩。又啓曰,趙載敏·尹光纘,當初所坐不輕,關係亦重,日昨甄敍之命,雖出於曠蕩之典,積年廢枳,今遽全滌,隄防不嚴,物情愈激,請還寢趙載敏·尹光纘給牒敍用之命。上曰,亟停勿煩。上曰,初未詳知其爲誰,今始知其爲都憲矣。李河述啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。上曰,誰也?洪鳳漢曰,李河述矣。上曰,久而後得見,雖未詳其儀形,而舊面目略存矣。河述曰,臣有區區所懷,敢此仰達矣。臣逖違螭陛,五年于玆,今隨諸臣之後,密邇耿光,仰聆講讀之玉音,與聞周諮之明敎,榮光極矣,志願畢矣。第伏念聖上彌高,宵旰益勤,漢光之樂此不疲,孰不欽仰?紫陽之天顔非昔,臣亦莊誦。初寒方緊,寶座頻御,出入之節,不可不念,保嗇之方,尤當加意。伏望體大易山雷之象,膺書經康寧之福,以爲我東方億萬斯年之慶焉。上曰,愛君之心,深庸嘉矣。暮年復政,固非我自樂此而身許民國,自不得不然,所奏得宜,當銘心矣。河述曰,仍念我東宮邸下,差過數月,正當志學之年,睿學之成就,雖未敢蠡測,而前後左右之正人端士,不可不親堯·舜·禹·湯之精一心法。尤宜早勉訓導之方,責之書筵,觀感之道,必先於身敎。殿下之一言一動,莫非孫謨之燕翼,國勢之泰山盤石,亶係德性之涵養。伏乞念玆在玆,益盡敗厥之方,以爲祈永之圖焉。上曰,今爾爲國誠意,莫過於所奏,誠是留念矣。河述曰,今年卽我聖祖復都之年也。殿下追慕先烈,對揚前休,以撝謙之德,勉行進爵之禮,推不忍之仁,廣布益下之政,最久之欠逋,被災之田結,次第減俵,京外之耆老,亦皆存恤,米肉之恩,遍及域內,四民之無告者,莫不鼓舞於壽域熙皞之中,臣固知舊甲重回,新化誕敷,前聖後聖,其揆一也。凡諸奉行之臣,孰不盡心,而然念施惠之際,易致名實之相蒙,布德之時,難期遠邇之均霑。蕩逋分災之政,預以廉探之意,申飭諸道,勿使夤緣而生奸,優老恤孤之澤,親執抄出之記,遍審窮谷,無或遺漏而向隅,則先王惠鮮之政,復見今日,殿下繼述之孝,益光前乘,豈不盛哉,豈不休哉?上曰,所奏誠是。以此令備局,申飭諸道。河述曰,且惟今年穡事,有違初料,則嗣歲之慮,豈可少忽?救民之策,惟在糶糴,先以繡衣廉探虛實之意,行會諸道,使之盡心而知畏。上曰,所奏亦是。予自留意,亦令備局,先飭諸道。河述曰,臣待罪北靑時,北靑與三水爲隣,詳聞其邑難堪之民瘼,大抵府內民戶,不過三十餘,而前後竄配之數,殆近四五十,一戶之容接,或至二三名,此輩之飢食寒衣,專責主戶,以是之故,居民嗷嗷,將有蕩析之慮。臣謂罪重者,無容可議,而其中輕罪者,分付道臣,分配傍近他邑,毋貽一府之痼弊,斷不可已也。上曰,此事,何如耶?鳳漢曰,臣常欲以此仰達而未果矣。前後特敎送配者,不出於北之三水,南之海南·巨濟,故三邑之民,誠有其弊者,至請從違,不敢自下仰請,而自今以後,特配時,深留聖意,該府該曹定配時,亦爲量處,則好矣。上曰,此則予當留意,爲先勿論特敎與否,令該曹該府發配,可也。鳳漢曰,南北三邑,一體擧行乎?上曰,依爲之。以上出擧條命書傳敎曰,近者臺諫寥寥,其雖入侍,不過謄傳故紙之時。司諫李河述四件所陳,一則愛君,一則爲銅闈,一則其欲遍惠,其涉可尙,特賜鹿皮一領。出傳敎上曰,予曾愼賞,今日特賜鞍甲之資,此後銓曹,各別收用,可也。命聖圭,讀宰列侍從父抄啓文書,至洪啓禧,書以府使趾海之父,上笑曰,此若盡書,則當爲數人,而獨書長子,不書承旨矣。至朴盛源之父,上曰,見盛源,謂其老矣,其父尙存矣。至入侍承旨李聖圭之父,上曰,予謂何去矣,今乃見其書入矣。讀訖,上曰,老者何其多乎?鳳漢曰,聖化攸及,有此壽域之祥矣。上曰,昨日致仕重臣,太老矣。鳳漢曰,雖衰老而早休,可惜矣。致仁曰,此後則年未至者,勿爲輕許,似好矣。上曰,奉朝賀豈可多乎?上曰,金奉朝賀,近來何如?致仁曰,日昨見之,病似少愈矣。諸臣遂以次退出。
乙酉十月十九日申時,上御景賢堂。大司成率儒生入侍時,左副承旨李聖圭,假注書李時逸,記注官金聖猷,記事官柳宅夏,以次進伏訖。上命入夙夜箴,又命召大司成入侍,藥房提調沈鏽持湯劑入侍,上進御湯劑訖。大司成李潭,率儒生入伏,上命潭進前曰,近於近思錄進講之時,有感於夙夜箴,有此召命,頃於德遊堂,亦講夙夜箴。予當親講,大司成以下,以次進講,而各陳文義也。上遂親講,又命入夙夜箴他冊而曰,注書出去,使之勿爲高聲,往而持來,可也。賤臣時逸,承命出,持冊入伏,命潭讀之,讀訖,命儒生進前,梁鳳周·南溟學·洪光胤三人進伏,各奏姓名及居住。至洪光胤,上曰,精明矣。三人講訖,以次退伏,上又命進前。上曰,予在君師之位,不能盡君師之道,心雖自慊,而夙夜箴,於聖學亦無以加矣。因親詢文義,又命潭與儒生,互相問難,上曰,今則月講何書?潭曰,周易,而箴銘頌則鹿鳴章矣。上曰,鹿鳴章,適當此時,實非偶然也,今爾輩,有勸飭之效,當以紙筆賞之,儒生先退。命書曰,今日召見月講儒生三人,各紙一卷,筆二枝,墨一笏賜給。其中洪光胤,以年少儒生可嘉,紙一卷,筆一枝,墨一笏加給。出傳敎命入草紙,手書深字各一句,賜潭及聖圭曰,予有如鐵之心,而因世孫誠懇,黽勉受禮,而入參者,自有定數,故獨漏二人,以是爲恨矣,今日二人,適會同入,故如是書賜矣。潭·聖圭起伏曰,聖敎至此,臣等罔知攸奏矣,李潭先退。上曰,守令入侍。賤臣時逸,承命出,與諸守令入伏。命進前,各奏職姓名。命聖圭,讀宣諭及別諭,命宋載禧曰,星州物衆地大,爾其體予意焉。諭趙載萬曰,安山,是畿甸,爾往盡心焉。長城府使洪益大,泰仁縣監金履復,以次承諭。上曰,洪益大年幾何?曰,六十五矣。上曰,若過今年,則不得爲之矣,仍命守令先退,命讀徐命天·金陽澤·具㢞疏。上曰,修撰具㢞批下,更爲牌招察任。出傳敎諸臣以次退出。
上在慶熙宮。停常參·經筵。
午時未時,日暈。
金華鎭啓曰,明日常參·經筵,取稟。傳曰,停。
藥房都提調臣洪鳳漢,提調臣沈鏽,副提調臣趙榮進啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等無任區區伏慮,敢來問安,竝此仰稟。答曰,知道。氣則一樣,下敎日,入侍,宜矣。
中宮殿·惠嬪宮,藥房口傳問安。答曰,知道。
趙榮進啓曰,右副承旨嚴璘,今日不爲仕進,卽爲牌招,何如?傳曰,允。
李聖圭啓曰,判義禁李益輔,特敎之下,昨違召命,今又不出肅,金吾滯囚,委屬可慮,卽爲牌招察任,何如?傳曰,允。
假注書李養遂在外,代以李得華爲假注書。
趙榮進啓曰,假注書李得華在外,代假注書李時逸,姑令仍察,何如?傳曰,允。
金華鎭啓曰,卽者司書金魯淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以侍講院言啓曰,本院司書金魯淳入直矣,以其親病,陳疏徑出,下番闕直,事甚未安。兼司書李在簡,說書洪九瑞,竝卽牌招,以爲推移入直,何如?傳曰,允。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
嚴璘啓曰,大司憲未差,執義安杓,掌令宋鍈·安兼濟,持平李命勳呈辭,持平鄭槃在外,今日以監察茶時之意,敢啓。傳曰,知道。
李聖圭啓曰,來十五日朝參,國忌齋戒,頉稟。傳曰,知道。
金華鎭啓曰,預備兼春秋愼基慶,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單權德訓。
以賓廳講望筒,傳于李聖圭曰,停。
金華鎭,以侍講院言啓曰,本院司書金魯淳陳疏入啓,兼司書李在簡,說書洪九瑞牌不進,兼說書未差,下番闕直,事甚未安。兼輔德金龜柱,文學趙㻐,竝卽牌招,以爲推移,姑降入直之地,何如?傳曰,允。
嚴璘,以義禁府言啓曰,因臺啓,三水府竄配罪人罪重者外,毋論特敎與否,令該府發配事,擧條,啓下矣。本府所管三水府減等徒配罪人金啓運,咸鏡道永興府移配,而仍前罪目,依例發遣府羅將,押送配所,何如?傳曰,允。
又以義禁府言啓曰,長城前府使鄭景淳,令該府依律處之事,傳旨,啓下矣。鄭景淳依續典厭避律,卽其地定配,而時在京畿果川地云,以傳旨內辭意,具罪目,依例發遣府羅將,仍令押送配所,何如?傳曰,允。
上在慶熙宮。停常參·經筵。
嚴璘啓曰,明日常參·經筵,取稟。傳曰,停。
嚴璘,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。又以摠府言啓曰,今日入直內三廳武兼禁軍及軍兵等,中日習射事,標信,命下矣。雨勢如此,不得爲之之意,敢啓。傳曰,知道。
以承傳色口傳下敎曰,建功湯加入,有下敎事,內局入侍,以今日爲之,待下敎入侍。
嚴璘啓曰,憲府連日監察茶時,諫院闕啓,俱涉未安,除在外式暇傳旨未下外,不爲行公人員,竝卽牌招,何如?傳曰,允。
嚴璘啓曰,今十九日次對入侍時,司諫李河述所懷擧條中,大臣所奏之語,落漏,啓下矣。所當改付標,而文字煩多,難於籤付,不得已改書以入,而莫重擧條,如是落漏,其在事體,極涉未安,當該注書,從重推考警責,何如?傳曰,允。
傳于嚴璘曰,編次人同爲入侍。
傳于洪述海曰,入侍。
奉朝賀金尙魯箚曰,伏以寶算彌高,聖德愈光,揄揚先烈,禮成受爵,猗歟休哉?此誠曠古所未有也。臣於此際,偶嬰危疾,沈頓床席,昏昏垂盡,無由致身於諸臣之後,獲覩盛擧,間有省覺,瞻望雲陛,輒不勝戀結之懷。不意伊日,惟我殿下,俯念賤臣之獨未入參,特命史官,宣示御札,至諭以悵然益深,臣是何人,獲此異數於君父之前也?扶病拜讀,感涕交橫,宜卽治入文字,以陳微悃,而神息昏瞀,不能自力,伏枕惶隕,如添一病。迺者日前,又令太醫,齎藥問疾,隆渥浹肌,珍劑對症,幸得少蘇,庶幾不殊。前後聖恩,愈往愈深,與天無極,此生此世,何以爲酬?惟期它日隕結是圖,纔始收召精神,略綴短章,追伸叩謝之忱,而氣息猶惙,未暇罄悉,臣尤悚惕。取進止。答曰,省箚具悉卿懇。其欲揄揚,國初盛事,俯循沖子誠悃,諸臣懇誠,脫前例受茶,自顧初心,愧恧冞切,追慕昔年,方寸欲隕,雖於此際,卿獨不與焉。金致讓亦解喉院,父子俱不參,悵然曷諭?聞卿之恙,心用悶焉,而見手書,亦不卽箚,以此卿之神氣可知,悶卿深焉。今覽卿箚,若見卿焉,雖慰予心,少愈之戒,古人所訓,卿須體小子慇懃之意,安心益加善攝焉。仍傳曰,遣史官傳諭。
敦寧都正任㻐疏曰,伏以天佑大德,寶算彌高,勉循群情,縟儀載擧,此誠往牒所罕有之大慶,大小歡忭,曷有其極?仍念臣,杜門訟愆,已四年矣。不自意,雷雨解澤,仁煦均照,如臣畸累,亦被優渥,闔門攢祝,圖報無涯,敍命旣降,新除又辱,倘然惕然,感淚自逬,殆不勝措躬之所也。臣之無似,厚蒙恩造,久忝邇列,絲毫莫裨,惟是一誠靡懈,謹守公法,可幸無罪。卽平日區區自效之義,而愚樸之性,未解方便,羈孤之蹤,易取顚躓,畢竟遭罹,罔非滄浪,尙今追思,惶汗如瀉。都正敦府,職任亦別,顧安敢徒恃寵靈,晏然承當,以重犯忘廉喪守之譏也?瞻軒墀而戀象魏,是因臣秉彝之不泯,而宿疣難補,私分轉兢,未伸叩謝之忱,自歸逋慢之科,有若眞不知聖恩之深且厚如山海者然,此又臣之罪也。敢控短章,略暴微懇,伏乞聖慈,俯賜諒察,亟許鐫免,以肅朝綱,以安賤分,不勝幸甚,臣無任屛營祈懇之至。答曰,省疏具悉。噫,今覽此章,其豈攸料?事已往,今已滌,爾勿過辭,從速察職。
副校理李宅鎭疏曰,伏以上天申休,邦慶曠古,追述聖祖之盛事,勉循文孫之至誠,禮擧受爵,頌騰祝岡,環東臣庶,孰不懽忭?如臣無似,昵侍嘉筵,獲覩縟儀,畢竟優老之恩典,亦及於臣父,榮感之極,不知所喩。仍伏念臣,猥忝館職,亦旣有年,隨除輒膺,視同固有者,豈臣才識,有可稱塞而然哉?誠以聖眷偏隆,未有圖報之階,筋力爲禮,欲效涓〈埃〉之酬也。每一循省,只自慙恧而已。噫,挾冊登筵,講討經義,卽人臣之至願大榮,況今聖志益勵,法筵頻開,千一斯幸得遭逢,顧臣犬馬之誠,豈有暫離軒陛之心?第有至切之懇,不得不仰籲於慈覆之天。臣賦命險奇,幼而失恃,偏〈受〉鞠育之恩,長而過房,惟均顧復之情。兩家老父,年俱七旬,衰病侵尋,臣於前後,冒控情懇,屢請救護,伏想聖明,亦或記有矣。臣之策名通籍,今幾十年,一麾便養,尙未遂願,每對西頹之景,倍覺寸心之激,而只緣聖算彌高,未忍遠離,義分是怵,不敢言私,有懷囁嚅,寤寐耿耿。今則親年益高,臣情益切,若又遲廻,更待何時?夫爲子之職,莫大於反哺,養親之樂,莫過於專城,區區至懇,豈特爲菽水之難繼也哉?唯我聖上,以孝爲治,恩推錫類,凡群下之爲親陳懇者,靡不曲賜準可。今臣情私,庶幾俯諒,何可徒懷煩瀆之懼,自阻仁覆之下乎?敢將血懇,仰控崇聽。伏乞聖慈,察臣之懇,憐臣之情,俾臣得以將往,以遂至願,千萬幸甚。臣無任瞻天祈懇之至。答曰,省疏具悉。今爾爲親之心,與他有異,特許所請。噫,專城之奉旣許,宜體望八其君之意,其到某官,尤宜愛恤委畀之赤子焉。
持平李命勳疏曰,伏以天休滋至,寶算彌隆,揄揚聖祖之弘烈,勉循文孫之至懇,縟儀載擧,匝域均歡。臣於是時,適忝臺官,獲近日月之耿光,祗賡雲漢之宸章,區區忭蹈之忱,曷有其極?仍伏念,臣本以駑質,最居人下,髫齡失怙,專抛學業,弱冠筮仕,惟事荒憘,一知半解,旣無攸當,閒司漫局,猶懼不堪,豈意百無能之資?倖臣先祖先臣,榮極幽明,闔門感泣,圖報萬一,薤粉是期。第今所叨之職,實是言責重任,決非如臣庸陋者,所可堪勝。前後恩除,一未承膺,罪積如山,惶隕無地,臣雖愚下,亦豈專昧分義?故犯逋慢,而竊以爲自知也審矣,寧伏嚴誅,不敢爲冒進之計也。日前肅命,只爲進參呼嵩之列,粗伸同慶之悃,而若夫仍因蹲據,實非臣私義之所敢出。且臣目下情私,尤有所萬萬悶迫者,臣之偏母,氣稟脆弱,自少善病,喪威摧剝,源委已痼,每當換節之際,宿症輒發,數昨以來,又添毒感,委頓床席,全廢飮啖,頭疼眼眩,昏昏不省。臣以單獨一身,左右扶將,晝夜焦遑,以此情理,萬無暫離之勢,見職去就,到此而尤無可論,玆敢隨詣闕外,拜章徑歸。伏乞天地父母,俯垂諒察,特許鐫免,仍治臣罪,以昭法紀,千萬幸甚。臣無任屛營祈懇之至。答曰,省疏具悉。爾其過辭臺職,分義事體,決不若此。爾勿過辭護焉,俟其少間,卽爲察職。
持平鄭槃疏曰,伏以臣猥忝臺地,獲覩受爵之盛禮,區區慶忭之忱,已無可言,而賜米之恩,又及臣父,臣之感泣頌祝,尤當如何?第臣父母,居在鄕廬,今玆寵頌,將自本道擧行,臣當還歸祗受。上以榮君之賜,下以祈親之來,得與宗族父兄,含恩飽德,以之誇耀於州里鄕黨,有不容小緩,此不但臣歸寧之願,實倍他時,臣父倚閭之望,想復益切。臣將陳懇請暇之際,得接鄕信,則臣母宿病,遇寒添劇,眞元澌綴,轉側須人,專人上來,促臣歸視。臣自聞此報,方寸煎灼,按住不得,玆敢忙陳短章,徑尋鄕路。伏乞聖慈,天地父母,俯鑑諒特許鐫免,以便救護,仍治臣擅行之罪,以昭法紀,千萬幸甚。臣無任屛營祈懇之至。答曰,省疏具悉。特爲許遞,以便榮親,仍許護焉。
司書金魯淳疏曰,伏以天休滋至,寶算彌隆,舊甲重回於還都,盛禮載擧於受爵,睿孝攸格,縟儀順成,凡厥含生,孰不舞蹈?況如臣無似,猥忝宮僚,幸覩曠前之晟擧,獲奉格外之天章,區區慶忭之極,繼以感惶靡措也。仍伏念,臣有偏母,年迫七耋,喪威屢經,精力已耗,長時危頓,漸至沈痛,在臣情理,實難離捨,而適緣番次苟艱,不敢言私,許久滯職。卽接家信,臣母素患風疾,遇寒倍劇,日添一症,轉側須人,食飮專却,氣息澟澟。臣自聞此報,按住不得,忙陳短章,徑出禁扃。伏乞聖慈,俯垂矜察,亟賜鐫削,以便救護,仍治臣擅離之罪,不勝幸甚。臣無任屛營祈懇之至。答曰,省疏具悉。爾其勿辭護焉。
乙酉十月二十二日午時,上御思賢閤。藥房入診,編次人·兩司同爲入侍時,都提調洪鳳漢,提調沈鏽,副提調趙榮進,記事官柳雲翼,記注官金聖猷,記事官柳宅夏,編次人具允明,司諫李河述,掌令安兼濟,醫官方泰輿·許礈·金德崙·李泰遠·金履固·鄭允協·李世珪,以次進伏訖。鳳漢問候,上曰,諸節一樣,而以用心難矣。眼視比前尤昏,難矣。鳳漢請進御湯劑,上進御訖,命醫入診。泰輿曰,脈候左右三部不均,而弱則一樣矣。諸醫以次陳奏。上曰,今則用心於眼,難矣。下詢藥房,命書之曰,理中建功湯前方,乾薑·桂枝各減五分,加枸杞子一錢半,甘菊一錢煎入事,及加減八味元前方,加枸杞子三兩,甘菊二兩,一劑製入。出榻敎上命提調及諸醫監煎出去,命臺臣傳啓。河述曰,請還寢天大酌處之命。措辭見上上曰,勿煩。出擧條兼濟曰,請還寢東呂·址淳等還配之命。上曰,勿煩。兼濟曰,請還寢者斤萬酌處之命。上曰,勿煩。兼濟曰,請還寢趙載敏·尹光纘,給未敍用之命。上曰,亟停勿煩。措辭見上,出擧條兼濟曰,一月六對,有以見我聖上勤勵奮發之盛矣。雖以近日言之,備堂或有默無一言而退者,勿論實職兼帶,五日之間,豈無職掌?一事之可陳者,而未見其憂國如家,獨使至尊,憂勞於上,不能仰體廈氊疇咨之意,請近日次對入侍,不言備堂,竝推考警責。上曰,依啓。出擧條兼濟曰,賓對之長官入參,其意徒然哉?當聖上,居安戒深,講究惠政之日,宜有對揚箴規之道,而一二登筵,寂然無聞,殊非聖朝委任責重之意,請近日次對入侍兩司長官,竝罷職。上曰,依啓。出擧條兼濟曰,筵席陳達,其宜審愼。日前左尹徐命臣所稟,雖緣朝官之呈單,旣是令外,又係干恩,不可無警,請左尹徐命臣,從重推考。上曰,依啓。出擧條兼濟曰,近來呈告申飭,實出於責勵群工,以杜占便之盛意,而無故行公之憲長,遽然捧單,是豈出納唯允之道哉?當該承旨,不可無飭,請憲長呈辭捧入承旨罷職。上曰,依啓。出擧條上命他承旨入侍。臣雲翼,承命出招右副承旨嚴璘進伏,榮進退出。兼濟曰,闕門出入,自有定制,凡大小臣僚之上下馬,必於紅馬木之外。古所謂謹愼如霍光,而進止有常處,不失尺寸者,亦此意也。近來或有不由直路,從道左,至夾門外而升降者,其視下君門式路馬之義,果何如也?不可無警責之道,請勿論重宰小官,不由紅馬木,而□馬於夾門外者,令政院使之自首,竝從重推考。上曰,所奏得體,而許多人員,不可盡論,只論卿宰,可也。出擧條兼濟曰,臣於日前,敷演勅天歌·抑戒詩餘意,仰勉我聖上法祖貽謨之道,而又有區區所懷,敢此仰達矣。祖宗付畀之責,億兆愛戴之望,萃於殿下,殿下一身,是四百年宗社安危之所係也。今日之第一急先務,孰有大於調護聖躬乎?殿下於盛年,體度康健,神氣淸粹,入侍之臣,相顧忻悅,以賀吾東方無疆之休。比年以來,念繼述之圖,勵奮發之志,三講如初,六對如舊,神觀易疲於討論,榮衛易愆於疇咨,攝生之方,非不審矣,愼疾之義,猶有忽焉。殿下獨不念聖人血氣,有時而衰乎?臣每誦朱子封事中,日月逾邁,天顔非昔之語,未嘗不三復憂歎也。祈永之本,惟在於保嗇二字,必須節宣得宜,調養盡道,方可得聖體之安,而國家之休,亦有在是。今於診筵,同爲入侍,略貢憂愛之忱,惟聖明留意焉。上曰,當留意矣。出擧條兼濟曰,臣聞天下之命,係於儲嗣之善,在於早喩。惟我東宮邸下,聰明仁孝,得之天賦,社稷神人,罔不其依,而況頃日之事,文理贍暢,奏對懇至,出天之孝,有足以感動臣隣。此誠億萬年無疆之休,而堯訓之授,文謨之承,實基於玆矣。至如輔導之方,不可以溫文之夙就,玉質之天成,少有所忽。在昔皇明太祖高皇帝,嘗下敎曰,汝知所謂重器乎?人有彝鼎,尙知其寶愛,太子主器之重,豈得不寶愛乎?必擇端人正士,以爲輔翼,以成其德。若委之於便嬖近習,是棄重寶,而不知寶愛者。其誥告之意,丁寧懇至,至今在人耳目,豈非我朝之所當師法者乎?以東宮之官言之,師傅賓客,旣職輔導,不可不排之入侍,從容陳說,以發其隆師親友尊德樂義之心。春坊僚屬,亦宜愼揀其端方正直之士,朝夕與處,出入與同,以防其一曝十寒之害。至於桂坊,旣許挾冊,以備顧問,則尤不可不精選,亦加另飭,以資輔導之方,則以文孫明睿之姿,必有涵養薰陶之益,而得殿下心傳之妙,享祖宗統業之固矣。深加聖念,是臣區區之祝也。上曰,所奏,是矣。國之大事,無踰於此,皆至言也,當勉飭矣。出擧條鳳漢曰,睿學成就,爲今急務。近來胄筵賓客,每多懸頉,雖未知事故之如何,而事體則極未安,諸賓客竝推考。此後書筵,必爲輪回入對,毋得懸頉之意,申飭,何如?上曰,依爲之。出擧條鳳漢曰,日前次對,臺臣以定配罪人事,陳所懷時,因下詢,臣亦有繼陳者,而政院初不簡問於臣,只以臺臣所陳,書擧條啓下,至有啓稟改下之擧。揆以事體,殊涉未安,後弊所關,不可無警,當該注書罷職,承旨推考,何如?上曰,依爲之。出擧條命臣雲翼,持入宋鑑初卷,命承旨讀奏訖。璘曰,臣向於奉審寧陵時,見陵官之擅離齋所,問之,則謂有親病出去,而事體則可駭,敢此仰達矣。上命書之曰,今聞奉審承旨所奏陵官,有不直者,其涉駭然,當該官員汰去。出傳敎又命書之曰,行司直尹東暹,承旨除授,三院副提調例兼,房順房。出傳敎又命書之曰,此時副提調,豈可曠任?都承旨尹東暹,明朝牌招察任。出傳敎上命藥房提調持湯劑入侍,提調沈鏽進伏。上進御湯劑曰,入菊味,乍覺輕淸矣。提調退出。上命承旨,讀奏疏箚公事。上曰,李宅鎭之父李堣,明年加資乎?鳳漢曰,然矣。上曰,李宅鎭乞郡矣。鳳漢曰,古法則有偏母然後乞養,而近間則不然矣。上曰,古亦爲之矣。鳳漢曰,漢城府,以卿宰侍從臣父賜米肉抄啓事,有問於臣者,若出繼而繼後家,或年未滿,或有故,則傍皆推恩例,以所生家抄啓,何如云,此言亦有所據,何以指揮乎?上曰,如此者,以所生家擧行事,分付。出擧條上命藥房提調,持湯劑入侍。提調沈鏽進伏,上進御湯劑訖,都提調退出。上命坐直承旨入侍,臣雲翼承命出招同副承旨洪述海進伏。上命讀奏狀啓,命書之曰,今覽宣傳官書啓,其若自矜,何不修葺所管軍器而執頉乎?況長片箭之不準浮者,已涉駭然,旣無矢弩何用,尤涉寒心。前黃海兵使趙濟泰,不可罷職而止,亟施削職之典,新除授兵使具顯謙,其令明日辭朝。出傳敎又命書之曰,編次人明日入來。出榻敎又命書之曰,具顯謙,明日編次人入侍時,其令入侍。出傳敎承旨讀奏吏曹參議洪樂命,兼輔德金龜柱牌不進罷職傳旨,上命書之曰,竝只推。讀奏禁府原情,上曰,綾州牧使韓必壽,尙今未放乎?命書判付曰,分揀放送,其令卽爲還官,可也。又命書之曰,春坊多闕,下番無人,受由人·給由人,一體許遞。明朝政官牌招,開政下批後,牌招察任。出傳敎上命退出,諸臣以次退出。
上在慶熙宮。停常參·經筵。
洪述海啓曰,明日常參·經筵取稟。傳曰,只晝講。
嚴璘啓曰,大司憲未差,執義安杓,掌令宋鍈式暇,掌令安兼濟呈辭,持平李命勳陳疏在外,持平一員未差,今日以監察茶時之意,敢啓。傳曰,知道。
鄭尙淳啓曰,左副承旨李聖圭,今日不爲仕進,卽爲牌招,何如?傳曰,允。
李時逸罷職,代以權爲假注書。
傳于洪樂命曰,內局都提調,當同爲入侍,使內局知之。
洪述海啓曰,內局都提調來待矣。傳曰,入侍。
嚴璘啓曰,編次人具允明,依昨日下敎來待矣。傳曰,入侍。
有政。吏批,判書朴相德受由在外,參判趙明鼎進,參議洪樂命式暇。右副承旨嚴璘進啓曰,判書朴相德受由在外,參議洪樂命式暇,小臣獨政未安,何以爲之,敢稟。傳曰,仍爲之。
以徐命膺爲大司憲,朴盛源爲大司諫,金瑞應爲持平,權穎爲獻納,金履禧·沈重逵爲正言,洪秀輔爲校理,李晉圭爲修撰,南雲老爲輔德,洪景顔爲司書,鄭昌聖爲兼弼善,徐命善爲兼文學,金載順爲兼司書,洪龍漢爲說書,徐志修爲藝文提學,李延伋爲禮曹佐郞,李溵爲司譯提調,黃仁儉爲司僕提調,朴道源爲漢城判官,鄭義達爲漢城主簿,元繼孫爲掌樂主簿,沈和鎭爲歸厚別提,趙楘爲引儀,辛應三爲典籍,金鳳吉爲宗簿主簿,李德海爲刑曹參議。
兵批,判書具允明病,參判元仁孫病,參議尹東昇病,參知金華鎭入直進,左副承旨李聖圭進。兵批啓曰,昌慶宮衛將李命尹,病難供職,累度呈狀乞遞。輪番之任,不宜久曠,今姑改差,何如?傳曰,允。
以李普寅·韓濟·李普觀·具庠爲副護軍,鄭槃爲副司直,金魯淳爲副司果,同知單金重宅。
洪述海,以禮曹言啓曰,英陵不直官員汰去事,命下矣。參奉一員,時在慶尙道慶州地,未及上來入直云,假官爲先差送,而參奉汰去之代,令該曹,以在京無故人,卽爲口傳差出,以爲入直之地,何如?傳曰,允。
洪述海啓曰,卽者吏曹郞廳來言,英陵參奉口傳差出事命下,而判書,朴相德受由在外,次官例不得擧行云,何以爲之?敢稟。傳曰,次官擧行。
吏曹口傳政事,以洪忠海爲英陵參奉。
李聖圭啓曰,明日次對,兩司當爲進參,除在外陳疏受由外,大司諫朴盛源,執義安杓,掌令宋鍈·安兼濟,持平金瑞應,竝待開門牌招,以爲推移入侍之地,何如?傳曰,允。
右承旨金華鎭疏曰,伏以恭惟我殿下,上進先烈,俯循睿誠,縟儀載擧,邦慶無疆,太平萬歲,已不勝忭祝之忱,而矧玆一堂賡哉?伏奉八字雲章,受言藏懷,榮感冞切,抑臣有一段情私之蘊結,每欲一陳於孝理之下,不唯嚴畏分義,未敢瀆擾,顧以愛日之忱,無間君親,戀係文陛,未忍言私,抑情遲回,亦有年矣。及伏見日昨所下傳敎,十行辭旨,諄懇惻怛,有以見我聖上錫類敦孝之至意,百回莊誦,寸心益激,玆敢披瀝肝血,仰首號鳴,惟聖明少垂憐焉。念臣不孝無狀,獲戾于天,十載之間,荐罹險釁,孑然人世,形單影隻,所與相依而爲命者,唯臣本生偏母而已。俯仰穹壤,情事之悲絶,豈有如臣者哉?臣本無似,荷聖上錄孤之殊恩,前後簡拔,罔非造化,秩躋緋玉,徒竊一身之榮寵,而緣臣誠孝淺薄,通籍多年,尙未有一日之養。藥餌之節,多闕子職,衣食之需,或貽親憂,每誦林鳥反哺之句,未嘗不慼慼于中。況臣母今年恰滿六十,差過一二朔,卽是周甲之歲,區區報暉之誠,益倍於前,實欲此時得一邑,以少效專城之願,其情誠戚矣,其勢誠急矣。伏惟聖慈,天地父母,俯賜矜察,下臣此章於該曹,俾遂臣至懇,則生殞死結,當如何報也?臣瞻望宸極,無任屛營祈懇之至。答曰,省疏具悉。臥此閱覽爾章,憶甲子思爾父。噫,聞親年之六十,宜顧其子之心,況職在近密者乎?何循常例?特許所請焉。
乙酉十月二十三日未時,上御思賢閤。藥房都提調·編次人·黃海兵使,同爲入侍時,都提調洪鳳漢,編次人具允明,黃海兵使具顯謙,左承旨鄭尙淳,假注書權,記注官金聖猷,記事官柳宅夏,以次進伏訖。鳳漢曰,日間聖體若何?上曰,昨今一樣矣。藥房提調沈鏽進湯劑,上進御。上曰,此藥加入之材,何如?鳳漢曰,此材多入,好矣。上曰,眼昏漸劇,奈何?鳳漢曰,機務自煩,故如是矣。置精神於昭曠之地,則自可差勝矣。上曰,一念惟在民國,雖欲弛心,亦復奈何?頃日臺臣,亦言之故,法講數日停止,而用心則一樣矣。似是心焦而眼昏矣。鏽退出。上曰,帥臣進前。顯謙進伏。上曰,此人初任閫帥乎?鳳漢曰,向時爲之。而以揀擇之故,未得赴任矣。上曰,汝下去,必善爲之,仍命承旨,讀別諭訖,顯謙退出。鳳漢曰,出身年七十人加資事傳敎中,只有八道兩都之敎,而在京人,亦似入之矣。上曰,頃者文武科中,年七十徒抱紅牌者調用事下敎時,只擧八道兩都京中,恐或不參,欲下敎而未果,今聞大臣所奏果然。京外一體擧行事分付,其中耆老科參榜人,無論職名有無,尙未頂玉者,特爲加資。噫,昔人云,人生七十古來稀。其若招問後擧行,不無後時之歎,官名猶然,況賜米肉者乎?分付京兆,先抄者送于該曹擧行,而加資官名者,亦令該曹口傳擧行。噫,此亦以沖子之心,示國中者也。追聞者,依此例,其令陸續擧行。諸道亦爲一體隨到擧行事分付,亦已下敎於武,無論無薦有薦,以加設訓鍊參軍擧行,而皆令卽爲擧行。出傳敎承旨讀京兆老人抄啓單子。上曰,今日啓下老人單子,其令該曹,卽爲擧行。出傳敎藥房提調沈鏽進湯劑,上進御。鏽曰,冬至使拜來吉日,以來十一月初二日推擇啓下,而其日與毓祥宮親祭散致齋相値,拜表時軒架鼓吹,依例陳而不作矣,敢稟。上曰,依爲之。鏽曰,昨年因傳敎,濬源殿香燭則忠義陪進,慶基殿香祝則參奉陪進,而前期一朔親受事,定式施行矣。今聞慶基殿一年六七次受香時,往來所費,殿卒擔當者,殆過百餘金云,其於貧賤殿卒,實爲難堪之弊,此甚可矜,而變通之後,北道受香則忠義陪進時,旣有馬牌草料,而獨於本殿受香,不用此例,恐涉如何矣。參奉旣率守僕而來,則書吏之香陪,以守僕代行,事甚穩便,陪進參奉,依北道忠義例成給草料馬牌,亦爲便好,以此一體分付施行,何如?上曰,何如耶?鳳漢曰,一依北道濬源殿例,給馬,好矣。上曰,依爲之。一體擧行,可也。鏽曰,自前進宴後,成出儀軌三件,送置于史庫禮曹掌樂院矣。今番受爵時凡節,有異於進宴,故今方成出謄錄,分置於禮曹掌樂院,而此旣謄錄,與儀軌有間,史庫所上,何以爲之乎?上曰,史庫一體送之,可也。竝出擧條鏽退出,鳳漢亦退。允明曰,向來二軍色封不動反閱時,木布苧成灰作袋者,依下敎卽已去之,而二軍色別錄木一同,行用木十五同,一軍色木四同作袋流來,亦已多年,封不動苧三十六同三十八疋,御史書啓,以腐傷懸註。其後下詢時,臣以全無可用之狀,仰達矣。其時御史,以移送備局啓達,而旣無一疋可用者,故不得爲發賣之計,仍以留置於本曹。此類置之不緊,徒煩文簿,上項流來作袋木及腐傷苧布,亦宜一體區處,敢此仰稟。上曰,依爲之。一體去之,可也。出擧條上曰,周頌淸廟章持入。承旨讀訖。上曰,編次人進前。允明進伏。上命承旨書御製年譜,命允明考校訖,允明退出。上曰,明日晝講,兼行次對。出傳敎上曰,溫陵參奉洪相文入侍。出榻敎相文進伏。上曰,年幾何?相文曰,三十一歲矣。上曰,除職時,欲見未果,予必欲一見,故召之矣。命退出,諸臣遂退出。
上在慶熙宮。停常參·經筵。
未時申時,日有右珥。
金華鎭啓曰,明日國忌齋戒,再明日國忌正日,此兩日視事,頉稟。傳曰,知道。
以承傳色口傳下敎曰,日子錯記,晝講停,次對爲之。甲午年二十一歲,追憶香祗迎事,明日香祗迎,當於崇政殿月臺爲之,儀注時刻單子置之,時刻則辰正三刻爲之。
傳于李聖圭曰,大臣·備局堂上引見。
嚴璘啓曰,臣依聖敎,取考秋曹囚徒案,則殺獄罪人十名,御寶僞造罪人十四名,造銀罪人一名,各司罪人六名內,李貴金·姜億恒,他矣木價,互相推諉,備給間囚禁事也。右人等罪名輕歇,竝放送,其餘罪人,罪名甚重,依前仍囚之意,敢啓。傳曰,知道。
洪述海啓曰,刑曹判書黃仁儉,持文案,依下敎來待矣。傳曰,入侍。
金華鎭,以侍講院言啓曰,本院新除授輔德南雲老,時在京畿陽城地,兼司書金載順,時在高陽地。書筵入番事緊,竝斯速乘馹上來事,下諭,何如?傳曰,允。
持平金瑞應疏曰,伏以寶籙無疆,還都之舊甲六周,聖算彌高,祝岡之盛儀重擧,俯循愛日之至誠,受文孫千歲之爵,勉回撝謙之苦心,揚聖祖萬世之烈,臣民慶忭,中外惟均。仍念臣人微跡疏,學蔑識淺,曾在郞署,猶懼不堪,冒玷臺閣,實非攸期。不意今者,伏奉柏府新命,臣驚惶震越,誠不知所以得此於聖朝也。顧此臺閣之職,責任甚重,上格君心,下糾官邪,習俗之澆漓,激而揚之,紀綱之頹廢,振而刷之,立殿階,爭是非,與君上,相可否者,臺閣之責也。有國所重,莫臺閣若也。故孔子曰,天子有諍臣七人,不失其天下,諸侯有諍臣五人,不失其國。蓋天下國家之安危興亡,專在於臺閣之得人與否,則必使文學行誼,厭服乎衆心,言論風采,彈壓乎一世者而任之,然後上可以裨補闕漏,納吾君於無過之地,下可以維持國勢,措一世於不拔之域,無愧乎臺閣之名,能副其諫諍之責,而顧臣庸陋,實非其人。銓曹濫擬,聖恩謬加,在臣一身,榮耀雖極,於朝家綜核之政,果何如也?國家用人之方,固宜量才授官,人臣事君之道,亦當揆分任職,濫授冒膺,上下均失。臣何敢恬然自居,若固有之,仰累聖上則哲之明,厚招四方不稱之譏也哉?反覆揣量,無望堪承,隨牌詣闕,露章自列。伏乞聖明,俯垂鑑諒,亟賜鐫削,以重公器,以安私分,不勝萬幸。臣方祈免之不可,不宜贅及他說,而伏見月初傳敎下者,依太宗朝乙酉故事,以足兵足食信民之策,廣詢在廷之臣,大哉王言,此聖祖裕後之謨也。今殿下繼述之,一哉王心,此聖祖好問之盛也。今殿下揄揚之,八域傳誦,萬口交賀,莫不欲爲殿下,仰效一得之見,而第臣才智魯下,足兵足食之道,固不敢發一言畫一策,仰副樂聞之聖心。而至於信之一字,臣嘗奉敎於聖人矣。夫子答門人之問曰,去兵去食,而不去信。去兵則國必亡,去食則人必死。聖人之心,以爲寧其亡而死也,信則終不可去。聖人垂訓,豈不信然?天地有循環之信,故四時行而百物成,日月有往來之信,故九有明而萬國明。人君之於下民,天地也,日月也。一或不信,則天地之德閉矣,日月之明熄矣。法令不信,則民不遵行,賞罰不信,則人無勸懲,用人不信,則下必沮於爲善,納諫不信,則上不聞其願忠。苟如是,雖有兵,其得以用之,雖有粟,其得以食諸?必須明法施令,罔朝變而夕改,則民必信之,而趨事而赴功矣。愼賞必罰,若春舒而秋翕,則人必信之,而勸善而懲惡矣。進賢退邪,用人必信,則忠良之士彙征,而邪枉之徒,不得干其間矣。奬直黜諛,納諫必信,則戇直之言日聞,而諂諛之說,不敢售其志矣。以至使民必信,則農不失時,而咸遂其性,詰戎必信,則兵不越壘,而各效其能,食不期足而食自足,兵不期足而兵自足矣。伏願殿下,不患兵食之不足,惟思足信之方,罔曰己信,而愈懋益信,念念必信,克盡誠實之道,事事必信,痛斥虛僞之風。與天地合其信,而雨暘燠寒,各順其時,與日月同其信而洪纖高下,無所私盟,則上下一於信而誠意交孚,遠近歸於信,而欺誣屛息。上以啓承先烈,躋生靈於春臺壽域,下以身敎東宮,奠國勢於泰山盤石,詎不休哉?愚衷所激,妄言至此,惟聖明裁幸焉。答曰,省疏具悉。以一信字勉陳,其庸尙矣,宜自勉。爾其勿辭,從速察職。
乙酉十月二十四日午時,上御思賢閤。大臣·備局堂上引見入侍時,領議政洪鳳漢,左議政金相福,右議政金致仁,左參贊李益輔,兵曹判書具允明,刑曹判書黃仁儉,戶曹判書鄭弘淳,吏曹參判趙明鼎,行副護軍鄭汝稷·具善復,戶曹參判金善行,行副護軍李潤成,兵曹參判洪麟漢,司諫李河述,掌令安兼濟,副校理李宅鎭,左副承旨李聖圭,假注書權,事變假注書李謙彬,記注官金聖猷,記事官柳宅夏,以次進伏訖。鳳漢·相福·致仁進前曰,夜間聖候若何?上曰,一樣矣。眼患終無減,甚苦矣。藥房提調沈鏽進湯劑,上進御,鏽退出。鳳漢曰,此忠淸監司具允鈺狀啓也。備陳該曹給災不足之狀,仍請七千四百八十結零,特爲加劃事,令廟堂,稟處矣。本道災頉,聞甚顆然,今此加請,亦不甚多,而諸議皆以爲,三南宜可一視。今此湖西所加給者,若比嶺南,則當議於四千結之內,若比湖南,則當議於六千結之內云,其議雖有所據,多寡亦何細計?六千結特爲加劃,何如?上曰,左右相之意,何如?相福曰,道臣必盡心於災政,而嶺南所奏,比論兩南一視均施之議,臣亦以爲是矣。致仁曰,今此加請之災,比初所聞,猶可謂不甚多,而諸議之必欲一視三南者,實合綜核之政,臣亦豈有異見乎?上曰,諸臣之意,何如?欲給千結,無乃過乎?其各奏焉。益輔曰,加給千結,則似過矣。允明曰,三南之宜無異同云者,實是均平之論,臣有何議乎?仁儉曰,宜與嶺南·湖南均其分數矣。弘淳曰,湖西被災,與湖南,無甚異同,而湖南所劃之災,分數計之,則每百結爲十六結零矣。今此大臣所請六千結,卽依倣湖南之例,就其畓結,商量磨鍊者也,此外若又加給,則恐有太過之慮矣。明鼎曰,臣於湖西災結事,其何敢開口論陳乎?汝稷曰,與兩南,似無異同矣。善復曰,與兩南同爲處分,似好矣。善行曰,臣亦與諸臣所達之意同矣。潤成曰,諸臣旣已備陳,臣亦無異見矣。麟漢曰,諸臣旣已詳達,臣意別無異同矣。上曰,臺臣亦奏所懷,可也。河述曰,臣未知本道被災如何,而大抵給災之政,朝家之所失不少,民人之蒙惠無多。旣已劃給,則加給千結,似太過矣。兼濟曰,朝家旣一視三南,此亦依兩南例,酌量分數而均劃,則似好矣。上曰,儒臣亦奏所懷,可也。宅鎭曰,三南一體爲之,似好矣。上曰,國之所恃,三南一也。嶺南則旣已全許,湖南則亦加給八百結。以狀聞觀之,十分精實,可知古人云,疑之勿任,任之勿疑。旣令按一道,大抵若狀聞,外方以過報爲能,京中以抑減爲能,心常不然,度支比總,不過,假令道臣,其雖親審,亦豈能均沾?雖然,於予惟於湖西,豈忍循例依爲之耶?湖南旣許八百結,咸曰比諸湖南相等云,其半特爲加給,可也。出擧條鳳漢曰,諸宰之受由在外者,久不還朝,事體不然,其中帶備堂者,尤不當如此,竝令催促上來,何如?上曰,依爲之。出擧條鳳漢曰,重臣南有容,宰臣沈瑴,武臣李昌運,以不參賓廳之會,至於坐罷者已久,似當收敍矣。上曰,敍用,可也。出擧條鳳漢曰,前校理李亨逵向來呈告,由於實病,坐罷已久,敍用,何如?上曰,敍用,可也。出擧條鳳漢曰,近來松田養護之法,日漸解弛,一造戰船,憑幻百出,沿海諸山,擧皆童濯,此皆帥臣·邊將,不能奉法之致,固已未安。此非目下切急之弊,故人心狃安,一味泛過,其或念及於日後,則豈不萬萬寒心者乎?標內船材斫取之地,風落自朽之墟,及其餘間間稀少處,帥臣親自看審,某處可以種植,某處可以培護之意,爲先報備局後,年年種植培護,各其株數,歲末成冊以報。雖非卽今入於禁標之處,山高土瘠,民不起耕,作爲等棄,而亦可合於養松,則帥臣與道臣,往復相議,狀聞擧行爲宜。以此申飭諸道,何如?上曰,新定貽民弊,不若舊松山,着實禁耕,濯濯處,着實培植。以此申飭諸道,當該邊將,亦隨勤慢殿最,可也。鳳漢曰,造船之際,何處不弊,而如江華與訓局,尤似甚焉。此後則毋論某處,務從簡約,毋得一毫雜亂事,一體嚴飭,何如?上曰,依爲之。出擧條致仁曰,兩都留守之上來也,輒以稟議廟堂,措辭狀聞,故上來之後,歷見大臣,例也,而江留則前後往來,一不見臣,此等事之亦爲廢墜,誠可悶矣。雖似微細,有關體例,江華留守金尙翼,推考警責,何如?上曰,依爲之。出擧條允明曰,兵曹軍色郞廳,雖移臺職,仍任事,昨年又有下敎矣。今番反庫後,猶有未盡釐正者,自初句幹之郞廳,尤宜久任,而本色郞廳洪景顔,昨日政,移拜春坊,曹中事,誠甚可悶矣。上曰,仍任,可也。出擧條仁儉讀奏秋曹文案。上曰,嚴刑取招後,更爲登對以奏。上曰,予忘之矣。今日,齋戒日也,刑推則勿爲之,嚴問以奏。仁儉先退。上曰,雖齋戒日,臺啓則可爲之矣。河述曰,請還寢鍾城府爲奴罪人天大酌處之命,依律處斷。措辭見上上曰,勿煩。河述曰,新除授正言沈重奎,時在水原地,請乘馹上來事,下諭。上曰,依啓。兼濟曰,請還寢東呂·址淳等還配之命,更令王府,嚴鞫得情。措辭見上上曰,勿煩。兼濟曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。兼濟曰,請還寢趙載敏·尹光纘給牒敍用之命。措辭見上上曰,勿煩。兼濟曰,新除授大司憲徐命膺,時在楊州地,請乘馹上來事,下諭。上曰,依啓。上曰,三大臣及編次人與儒臣留在,其餘備堂俱退出。藥房提調沈鏽進湯劑,上進御,鏽退出。上曰,昨日御製年譜,當爲後錄矣。命承旨書之,因命編次人考校訖。上曰,此御製書三件,一件內入,一件入于世孫宮,一件下送南漢。其令刊印三件進上,一件進獻東宮,板本留置本府。出傳敎三大臣·編次·人儒臣及兵房承旨退出。上曰,坐直兩承旨入侍,秋判更爲入侍。金華鎭·洪述海·黃仁儉進伏,上命述海,讀秋曹取招文案。上曰,今日異於他日,故雖不措辭下敎,郭兼濟身爲士子,聽今日之判下,其敢游辭欺隱,是可忍也?孰不可忍也。不愛遺體,欺君爲事,此人若不承款,倫理斁矣,綱紀墜矣。過二日後,趁早開坐,依請除尋常,各別擧行事,分付。出傳敎仁儉退出,華鎭讀大司諫朴盛源·執義安杓·掌令宋鍈等牌不進罷職傳旨。上曰,只推。上曰,日字錯記,下敎晝講停,只行次對。追憶甲午二十一歲時受香事,予心一倍。明日崇政殿庭,當香祗迎,儀註置之,時刻辰正三刻。出傳敎上曰,噫,甲午予年二十一歲時,求差本陵獻官,其時方在靜攝之中,故祭畢後,仍爲回程,開陽門開門時,乃入,豈意今年,行香祗迎乎?予心一倍。明日祗迎後,其夜若親行,而宿興政堂。獻官以宗臣正一品塡差,大祝以入直修撰李性遂爲之,先詣大祝,仍爲齋郞,祝史亦以曾經侍從人塡差。祭畢後,三陵奉審回奏便殿事,禮房承旨傳香時,言于獻官。諸臣遂以次退出。
上在慶熙宮。停常參·經筵。
仁敬王后忌辰齋戒。
藥房都提調洪鳳漢,提調沈鏽,副提調尹東暹啓曰,伏未審夜來,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。今逢此日,追憶甲午,遙望象設,此心何抑?氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
嚴璘啓曰,大司憲徐命膺在外,執義安杓,掌令安兼濟呈辭,掌令宋鍈式暇,持平李命勳陳疏受由,金瑞應未肅拜,今日以監察茶時之意,敢啓。傳曰,知道。
以承傳色口傳下敎曰,特差有意,祝史齋郞,以京差文官爲之,贊謁者,以在陵陵官爲之事,卽爲分付。又下敎曰,全恩君,或犯夜奉審可慮,待明奉審以來事,分付。
李聖圭,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李聖圭,以兵曹言啓曰,今十一月當上番騎兵二百五十名所着襦衣,依定式本曹點考後,令該曹先給之意,敢啓。傳曰,知道。
以承傳色口傳下敎曰,俄者書入御製,使之作卷以入矣。今作帖以入,南漢所去之本,當爲入刊矣,作卷作帖與否知入。又下敎曰,頃者百歲人,如已加資,置之,如未加資,依耆老科例,卽爲加資單子書入。
乙酉十月二十五日辰時,上御崇政殿月臺。香祗迎入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘曰,同副承旨洪述海,記事官柳雲翼,假注書權,記注官金聖猷,記事官柳宅夏,以次侍立。上具翼善冠·黑圓領袍,乘轝出資政門駐轝,命禮房承旨讀奏祭報府。上降轝步,詣板位上。香祗迎罷後,上御崇政殿內小次。諸臣以次進伏。藥房都提調洪鳳漢進伏曰,聖體若何?上曰,一樣矣。眼眩之候,若何?上曰,視人終不分明矣。沈鏽進湯劑,上進御,命更爲持入,鏽退去。上曰,昨日御製草持入。命尙淳讀一遍。上曰,騎判進前。具允明以侍衛進伏。上曰,題則追記潛邸時自敍,兼附戒沖子文,何如?鳳漢曰,好矣。上曰,禁軍及砲手,先爲退去事,承旨分付。沈鏽進湯劑,上進御,鏽退出。上命承旨,書御製,命允明考正。上曰,未肅拜玉堂,竝牌招。出榻敎上還入大內,諸臣以次退出。
上在慶熙宮。停常參·經筵。
仁敬王后忌辰。
金華鎭啓曰,明日方物封裹,二十七日二十八日順康園忌辰齋戒正日相値,視事頉稟。傳曰,知道。
嚴璘啓曰,大司憲徐命膺在外,執義安杓,掌令安兼濟,持平李命勳呈辭,掌令宋鍈式暇,持平金瑞應未肅拜,今日以監察茶時之意,敢啓。傳曰,知道。
傳于洪述海曰,編次人使之入來,全恩君入侍時,同爲入侍。
傳于嚴璘曰,奉朝賀洪啓禧,使之入來。
傳于金華鎭曰,承旨·編次人來詣,全恩君入來,同爲入侍。
以副應敎李商芝牌不進罷職傳旨,傳于洪述海曰,禁推。
乙酉十月二十六日辰時,上御興政堂。編次人入侍,編次人洪麟漢,同副承旨洪述海,假注書權,記注官金聖猷,記事官柳宅夏,以次進伏訖。上曰,全恩君奉朝賀,如已入來,使之入侍,洪啓禧追後入侍。藥房提調沈鏽進湯劑,上進御,鏽退出。上曰,奉朝賀進前,常時見之,而今日則欣慰益多矣。啓禧曰,心懸魏闕,耿耿則深矣。上曰,侍從臣父賜米肉後,俱卽設宴乎?卿之諸子,亦必藉勢爲之矣。上曰,大抵老人多矣。啓禧曰,今世卽壽域矣。聖上旣享隆算,故在下者亦多如此。壽者,在天不在人,而猶當如此,況在人者乎?此猶尙忠尙敬,上行下效之理,所可仰勉者矣。上曰,誠是矣。上曰,上番兼史,予常有比方處矣,今則眼昏難辨矣。上下詢曰,汝母年幾何?聖猷曰,七十二歲矣。上曰,今番賜米肉,自有界限,故不參者多。兼春秋金聖猷,前後入侍,已知爲人,曾聞奉親,而已聞其年遺忘,今日更問,年果七十二。以關西遐方之人,庭試壯元,文翰亦可尙,幾巡入侍,豈無絜矩之道?勿拘常例,令本道,特賜米肉,以示予意。出傳敎因命聖猷曰,汝下去獻壽而來,可也。上曰,編次人讀御製自敍文。麟漢讀訖,改補數字。述海讀李商芝牌不進罷職傳旨。上曰,禁推,可也。述海曰,刑曹參議李德海除授後,過三日不爲出肅,依定式推考警責,因卽牌招察任,何如?上曰,依爲之。出擧條全恩君墩追後入侍,上降榻俯伏。墩進伏曰,陵上及祭物無頉矣。上曰,三陵亦皆奉審乎?墩曰,皆爲奉審,而陵上平安矣。上陞榻。墩曰,臣有仰達事矣。翼陵香大廳·典祀廳,塗排脫落,所見甚悶,舖甎盡脫,塵埃狼藉,不可不及今修補矣。明陵則前有行閣,將欲頹圮,亦宜申飭修改矣。上曰,今聞獻官所奏,翼陵香大廳窓戶無塗紙,典祀廳舖甎亦無,而明陵典祀廳行閣,幾乎頹圮云,令該曹定算員下送,塗紙舖甎行閣修補,而若是下敎之後,當遣承旨看審,若或不能陵官,當令該府處之,算員先汰,亦令攸司,從重科治,以此卽爲分付該曹。出傳敎墩退去。藥房提調沈鏽進湯劑,上進御,鏽退出。上下詢于啓禧曰,御製文,何如?啓禧曰,貽燕之道,隨事爲戒者,孰非不至,而此尤大文字也,文孫體念之道。似尤大矣。啓禧退出。上命承旨,書御製小職,命編次人考正訖。麟漢退出。上曰,左副承旨入侍。出榻敎聖圭進伏。上曰,校正處見之乎?斯速下送南漢,刊出,可也。上曰,今番封裹時,只所餘綿紬,御覽事,分付。出傳敎承史遂退出。
上在慶熙宮。停常參·經筵。
嚴璘啓曰,憲府連日監察茶時,諫院闕啓,俱涉未安。兩司除在外式暇外,未肅拜不爲行公人員,竝卽牌招,何如?傳曰,允。
金華鎭啓曰,來初一日輪對,取稟。傳曰,停。又啓曰,上番兼春秋金聖猷,今方受由下鄕,預備兼春秋權德訓,身病猝重,勢難察任,竝今姑減下,其代,令該曹口傳差出,何如?傳曰,允。
以使行文書,考覈望筒,傳于金華鎭曰,左副承旨·同副承旨爲之。
以承傳色口傳下敎曰,明日崇政殿,當爲順康園忌辰祭香祗迎儀注,時刻單子置之,時刻辰正三刻爲之。又下敎曰,南漢刊印冊子,以五件內入。
吏曹口傳政事,兼春秋二,鄭觀由·權啓學。
李聖圭,以御營廳言啓下,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。又以御營廳言啓曰,本廳來十一月十二月兩朔應立右部左司屬忠淸左道五哨軍兵六百七十名,已爲逢點整齊矣,十一月初一日,與前司軍兵替代後,舊軍放送之意,敢啓。傳曰,知道。又以御營廳言啓曰,本廳來丙戌正月二月兩朔應立右部中司屬忠淸左道五哨軍兵,來十二月二十五日,京中逢點,丙戌正月初一日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
李聖圭,以禁衛營言啓曰,來十一月當七番中部右司屬江原道五哨軍兵逢點實數六百五十二名,已爲點閱整齊,來十一月初一日,與內外各處入直將官軍兵等,依例替代後,舊軍放送之意,敢啓。傳曰,知道。又以禁衛營言啓曰,來丙戌正月當八番中部後司屬江原道五哨軍兵,來十二月二十五日,京中逢點,依例準二朔立番之意,本道監司處,預爲知委,何如?傳曰,允。
李聖圭,以摠戎廳言啓曰,坡州變通爲防營後,別繞士二哨設置,而每年一次都試五技中,六兩騎芻鞭棍,該邑試取,柳葉箭片箭,本廳試取計劃,居首一人,直赴殿試事,依水原別驍士例擧行之意定式,而自該邑,今年條都試設行後,三技入格之類,報來矣。柳葉箭片箭,則依定式,自本廳今月二十九日試取之意,敢啓。傳曰,知道。
持平金瑞應啓曰,請還寢定配罪人者斤萬酌處之命,更令王府,嚴鞫得情,夬伸王章。措辭見上請東呂·址淳等還配之命,更令王府,嚴鞫得情。措辭見上請趙載敏·尹光纘,還寢給牒敍用之命。措辭見上伏聞王世孫邸下,玉質天成,睿學日就,此時輔導之方,唯在勸講。賓客之入參書筵之甚稀闊,固已寒心,而日昨大臣陳達,聖敎有飭,仄聽屢日,無一人入對者,此豈體聖念盡輔導之道乎?請近日不參書筵賓客,一倂從重推考。向前親臨試射時,訓鍊大將具善復,身爲試官,莫重科場,周遮用情之軍官,累次送人,使不得伏地,至使聽令之差備官,終被汰去之罪,則指使之具善復,烏得無罪乎?不可事在旣往而置之,請訓鍊大將具善復罷職。雲山郡守李殷鼎,性本貪黷,政多殘虐,爲其衙客,勒奪有夫之校婢,疑其與本夫更通,捉入其本夫,濫施刑杖,其夫卽土班姜姓人也。除定使令,刑推厥女之時,使之算杖,姜哥不爲順從,則以炬灼面,亂施毒刑,倂與厥女,守囚凍獄,俱爲致斃。殷鼎慮其族黨之呼訴營門,捉囚二人,瞞報以鄕戰之罪,嚴刑定配。寡女孤兒,祈冤無地,一路之人,無不憤罵,萬口喧傳,有耳皆聞。如此殘暴不法之類,不可不嚴懲,請雲山郡守李殷鼎,爲先罷黜,其罪狀,令本道嚴査重繩。答曰,不允。賓客事依啓,具善復·李殷鼎事,次對,當下敎矣。
司諫李河述啓曰,請還寢鍾城府爲奴罪人天大酌處之命,依律處斷。措辭見上答曰,勿煩。
上在慶熙宮。停常參·經筵。
自巳時至未時,日暈。
夜五更,流星出翼星下,入坤方天際,狀如拳,尾長二三尺許。
香祗迎罷後,政院·玉堂·藥房口傳問安。答曰,知道。
嚴璘啓曰,大司憲徐命膺在外,執義安杓傳旨未下,掌令宋鍈式暇,安兼濟,持平李命勳·金瑞應呈辭,今日以監察茶時之意,敢啓。傳曰,知道。
以承傳色口傳下敎曰,近日春坊,請牌頻數,從當下敎,而春坊兼官三人,竝爲先解見任,修撰李性遂,兼弼善除授,爲先入直。
李聖圭,以都摠府言啓曰,今日入直內三廳武兼禁軍及軍兵等,當爲中日習射,而儲慶宮忌辰祭齋戒相値,不得爲之之意,敢啓。傳曰,知道。
傳于鄭尙淳曰,禮房承旨入侍。
傳于洪述海曰,兼弼善李性遂移直之代,門限前,卽令入直,而若或遲滯,當一體下敎矣。洪述海啓曰,檢閱洪彬,時在京畿廣州地,安聖彬,時在楊州地,竝斯速乘馹上來事,下諭,何如?傳曰,允。
以執義安杓·獻納權穎·正言金履禧等牌不進罷職傳旨,傳于嚴璘曰,只推。
傳于洪述海曰,入侍。
洪述海啓曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入侍之地,何如?傳曰,允。
吏曹口傳政事,檢閱三,洪彬·姜彝福·安聖彬單付。
大司憲徐命膺疏曰,伏以筵高法宮,樂呈雅音,臣每讀天保假樂之詩,竊歎其君臣之契,祈祝之正,然此皆設辭也。豈若臣等,實有眞境,躬覩盛事,而至於昭回宸翰,遍盈懷袖,則不知三代群臣,亦有是否。一遊爲度,擧國興孝,與筵之臣,莫不歸各壽其親,而臣則夙遭險釁,悲纏風樹,但請恩暇,歸省楸隴,得展其霜露之感,庶幾以是自與於興孝之化。路中觸寒,病遂大作,不得已駄還郊棲,略費調治,然後欲伸反面之禮,而都憲移除之命,忽下於此際矣。臣於年前,忝叨都憲也,以變幻筵奏,顚倒事實,至蒙不敍之罰,而又以臣所懷之矇然書入,刊削之律,延及記注。求諸前後爲都憲者,未曾有此,卽其貽羞臺閣,已無足言,而如使臣,有一分廉恥之心,尙可以擡其赧顔,重入於僨敗之地乎?自玆以後,己擬自畫,中間荐叨,引義力遞,皆蒙聖心曲諒,得以罷免。今雖星霜云更,而人是前日之人,職是前日之職也。以前日之人,居前日之職,反欲漫漶掩匿其前日之情勢,則其所自爲之去就者,已如是不正,況可以豸冠白簡,正他人之得失哉?蓋至此而臣之遞也,益決矣。抑臣復有自傷于中者,履長之賀,允叶昌符,濟濟百僚,盈庭鳴珮,唯恐其或後。若臣者,雖欲抗顔進身,廁班聯之末,而自念三司去就,廉愧爲先,分義爲後,一或倒置,流弊難遏。此非臣言,自有前輩定論,今不敢引一物之衷情,啓淸朝之流弊,將使擧笏之願,獨阻傳臚之下,莫非臣窮命所關,謂之何哉?伏乞聖慈,諒臣不可强之情,察臣必可遞之義,亟賜鐫免,得列散銜,以安私分,以遂微悃,千萬幸甚。答曰,省疏具悉。予則頓然忘焉,卿則其何追嫌?撕捱已太過,中遞,伸廉隅,卿勿過辭,從速上來察職。
乙酉十月二十八日辰時,上御崇政殿。香祗迎入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記注官金載玉,記事官柳宅夏,以次侍立。上具翼善冠·黑圓領袍,乘轝出資政門駐轝,禮房承旨讀奏祭報府,降轝詣板位。上,香祗迎罷後,臨月臺,諸臣侍立。藥房都提調洪鳳漢,提調沈鏽進湯劑,上進御。鳳漢曰,聖候若何?眼眩之候,亦何如?上曰,俱一樣矣。鳳漢·鏽退出。上命承旨書御製。上曰,編次人進前。具允明自侍衛進御製考校。上命兵房承旨,陞戶砲手新番人召入,下詢居住及各其所居邑農形後,命退去。上曰,左右史不備,違牌翰林,竝敍用,令該曹口傳付軍職,仍卽牌招入直。出傳敎上曰,昨日臺啓草入之。上曰,大臣入侍。出榻敎鳳漢進伏。上曰,臺啓中,以次對時下敎爲答,今日旣問大臣,第四件事雖下答,與本事不無相左者,而此則不過問備。大抵官師相規,近者寥寥,今復何論,而第五件事所論,其雖過矣,於當之者,其宜爲法,受此依。啓第六件事,風聞何可盡信,而然其雖風傳,風傳者若是語無倫理乎?噫,使李殷鼎不思其君之用,而於官不能,當宜嚴飭。予則曰,殷鼎,決無是理也。其結語亦違事體,請以先罷後拿,可也。令本道嚴査重繩之請,無乃初聞,無乃臺臣鄕闇事務而然乎?此則自有査問之道,今何諭焉?出傳敎上曰,弼善朴師海入侍。出榻敎師海進伏。上命入馬牌授之,下敎曰,汝卽往廉問以來,可也。師海退出。上曰,噫,持正,通兩司極選,而一自禁掌通之後,淆雜特甚,故亟寢禁令,蓋惜官方重名器之立也。復開掌通之後,於持正其猶不擇,旣入賓客,已推不體銓官,其豈不飭?許掌通後,銓官,一倂從重推考,此後其令精選。出傳敎鳳漢曰,訓將,何以爲之乎?上曰,訓將罷職,代勿出其代。都提調摠察事,郞廳發牌,分付。出傳敎上曰,予所重者祭享,而中官無識,不體予意,中官田宗城,越等一等。出傳敎承旨讀安杓·權穎·金履禧牌不進罷職傳旨。上曰,只推。上曰,藥房提調持湯劑入侍。沈鏽進湯劑,上進御,鏽退出。鳳漢曰,翰林事,似有區處之道矣。上曰,一向相持,事體寒心,以此之故,陞付者淹滯。撕捱三翰林,依近例,一倂陞六。出傳敎上乘轝,入資政門。上曰,大臣編次人留待。駕前下敎上曰,禮房承旨入侍。金華鎭進伏于資政殿。上曰,卽爲出往順康園,奉審以來。上曰,明日次對,依例爲之。出傳敎諸臣遂退出。
乙酉十月二十八日酉時,上御思賢閤。大臣·編次人,同爲入侍時,領議政洪鳳漢,編次人具允明,右副承旨嚴璘,假注書權,記注官金載玉,記事官姜彝福,以次進伏訖。上曰,翰林出去,實錄考來,別單持入。彝福承命持進,承旨讀奏。上命承旨書御製,命編次人考校訖。上曰,徐浩修坐何事乎?鳳漢曰,救黃最彦事矣。上曰,本事不爲提端乎?鳳漢曰,然矣。上曰,徐浩修頃者處分,欲飭年少新進,未諳事體之意。南玄老不無輕重之分,其亦飭勵之意,宜惜方長,特寢付籤之命。出傳敎上曰,玉堂番次,定式之後,其無鬧端,於春坊番次,亦無相爭。頃者下番之闕直,今日諸僚之請牌,事體寒心,先命解見任,筵中欲爲下敎,而其中鄭昌聖,特滌甄用之後,分義事體,尤爲寒心,故欲爲嚴處。今聞中官誤奏,只以三兼官推諉云,故有此敎。旣有實官,非徒兼官之過,旣遞者,已無可論。文學趙㻐之頃者乍入,身爲實官,不顧沖年勸講之重,無他故而不先入,事體寒心,暮年爲沖子,不飭而何?幺麽小官,焉敢若此?先遞差,後禁推,過一朔後勘律,奉命人許遞,待開門政官牌招,與玉堂闕員,一體擧行,待下批牌招察任。噫,暮年其君,沖年世孫,若問輔導,玉堂春坊番次,何敢推諉?此後有多官無故推諉者,政院盡捧禁推,依趙㻐例,過一朔後勘律。今番事,趙㻐尤非矣,故已處分,兼官亦爲解見任,今無可嫌之端,若以此撕捱本職,分義事體虧矣,亦爲一體嚴飭。副應敎李商芝於館職,以年少之人,其所違牌,莫若商芝,飭已行,豈可使偃便於囹圄?附過放送,待開門牌招入直,近思錄二卷畢講後,其令替直。出傳敎鳳漢·允明先退。上曰,近者臺閣寥寥之時,不過官師相規,雖依啓,飭已行,前都承旨趙榮進,前大司憲南泰會,前大司諫李在協,竝敍用。出傳敎諸臣以次退出。
上在慶熙宮。停常參·經筵。
尹東暹啓曰,明日常參·經筵取稟。傳曰,停。又啓曰,校理洪秀輔,以其親病陳疏徑出,原疏以順康園忌辰祭正日,才已退却矣。所當直捧禁推傳旨,而此與無端徑出有異,推考警責,何如?傳曰,允。
傳于李聖圭曰,大臣·備局堂上引見。
傳于洪述海曰,當初判付,追憶昔年者,何待明年正月,特爲今年擧行事,分付戶曹,只分付度支。
有政。吏批,判書朴相德受由在外,參判趙明鼎進,參議洪樂命式暇,都承旨尹東暹進。吏批啓曰,判書朴相德受由在外,參議洪樂命式暇,小臣獨政未安,何以爲之?敢稟。傳曰,仍爲之。以閔弘烈爲修撰,李亨逵爲弼善,宋志淵爲文學,鄭昌順爲司書,洪秀輔爲兼文學,李溵爲右尹,金陽澤爲左賓客,黃景源爲同義禁,金煊爲兵曹佐郞,權□□·安杓爲兼南學敎授,鄭涑爲引儀,金履常承文正字單付,沈宗之爲禮賓奉事,洪景顔爲兵曹正郞仍任事承傳。
兵批,判書具允明病,參判洪麟漢病,參議朴昌潤差祭,參知李海重進,左副承旨李聖圭進,同知崔泰崙單付,副護軍朴師海單付,副司直南有容·南泰會·沈瑴·李在協·趙榮進單付,副司果李東遇·林鼎遠·尹光禮·李亨逵·柳潗單付。
兵批啓曰,昌德宮衛將李天埴,病難供職,呈狀乞遞,輪番之任,不宜久曠,今姑改差,何如?傳曰,允。
乙酉十月二十九日午時,上御景賢堂。大臣·備局堂上引見入侍時,領議政洪鳳漢,左議政金相福,右議政金致仁,兵曹判書具允明,刑曹判書黃仁儉,行副司直金尙喆,戶曹判書鄭弘淳,吏曹參判趙明鼎,戶曹參判金善行,行副司直元仁孫,兵曹參判洪麟漢,行副司直李溵·李最中,副應敎李商芝,掌令安兼濟,左副承旨李聖圭,假注書權,事變假注書李謙彬,記注官金載玉,記事官姜彝福,以次進伏訖。鳳漢曰,夜間聖體若何?上曰,一樣矣。藥房提調沈鏽進湯劑,上進御,鏽退出。鳳漢曰,此忠淸監司具允鈺狀啓也。以爲今年兵水營水陸操,旣已設行,臣營,巡平兵行操,何以爲之,而操鍊後犒賞米四百二十餘石區劃事,請令廟堂,稟處矣。今年本道年事,未免穴農,而水陸兩操,俱已設行,巡平兵雖不行操,固似無妨。況冬序將半,今始取稟者,何其晩也?當寒動民,亦甚可悶,今姑停止之意,分付,何如?上曰,依爲之。鳳漢曰,兩湖不可異同,湖南巡平兵習操,亦令停止,何如?上曰,一體停止,可也。出擧條鳳漢曰,左參贊李昌誼,雖有脚病,近似差愈,知中樞徐志修,連參朝班,病亦可强,竝備局堂上還差,使之察任,何如?上曰,依爲之。出擧條鳳漢曰,掌隷院之合付於秋曹者,意有在也,而奴婢之政,所關甚緊,凡頉免去來,一依戶曹例,使首堂專管擧行事,定式分付,何如?上曰,依爲之。出擧條允明曰,頃因大臣所奏,訓鍊院改建時,任事人問名,考例稟處事,命下矣。卽接本院所報,則都廳禁衛把摠沈璧賢,監官別武士白兌起,次知監董,今已完役云,取考前例,則凡公廨監造者,都廳加資,其次相當職除授,多有其例矣。今此都廳沈璧賢,將校白兌起,依他例,似有區別論賞之道,而事係恩典,故敢此仰達。上曰,都廳加資,將校相當職爲之,可也。出擧條仁儉曰,三水罪謫散配事,已爲擧行,而又因大臣所奏,有巨濟·南海竄配之類,一體施行之命矣。巨濟則係是島配,出陸不可不更爲稟定,然後可以擧行矣。上曰,一體爲之,可也。出擧條弘淳曰,忠州栗洞面移屬陰竹之後,量付田畓,依續典降等事,京畿道臣,陳達蒙允,擧行後狀聞,纔已啓下本曹,所減者爲百二十結零,而訓局屯田,亦入降等中矣。位田屯田,旣有先定等數,竝勿陞降之文,亦載續典,則今此屯田,不可混同擧論,依前施行事,分付該道,何如?上曰,屯田之勿降等何也?鳳漢曰,屯田位田收稅之規,與元田不同,故然矣,似不當一體降等矣。上曰,依爲之。出擧條兼濟曰,今日,卽順康園忌辰,啓辭不敢爲之,而臣有區區所懷,敢此仰達矣。跟隨有定數,攔入有禁令,而此法之懈弛久矣。今日閤外喧譁,闕門紛挐,比前益甚,騎曹首堂,常時有不善檢飭之失,宜加推考,而今日入直堂上,從重推考,郞廳拿處,恐不可已矣。上曰,依爲之。出擧條兼濟曰,當初掌通之禁,蓋出於愼惜名器之盛意,年前復許掌通,亦出於深戒持·正猥雜之弊,而近來持·正,便作循舊例陞之窠,有識之竊歎久矣。雖以昨下傳敎觀之,其依舊猥雜可知,在今精選之方,旣經參外淸職,則以次排擬,似無所礙,而若未經參外淸職者,則必觀其人地,考其履歷,而又必待公議之僉同,然後始許新通,恐合於用人之道。事係銓選,臣不敢自下仰請,而以古官方言之,騎省郞官,卽淸選階梯,而必加另擇者,卽重持·正之意也。此後則以另擇郞署,尤致謹於騎省之意,申飭銓曹,似好矣,敢此仰達。上曰,所奏誠是,依爲之。出擧條兼濟曰,凡使行入去時,我國事情,每多漏泄,至於物貨買賣之際,亦有取侮於彼人者,以堂堂禮義之邦,安有是哉?使臣今適入侍,出疆隔日,各別申飭,自其帶去軍官,以至譯舌輩,另加照檢,俾無此患,則好矣,敢此仰達。上曰,此亦誠是。嚴飭使行,可也。出擧條兼濟曰,向者節使之還,北方聲息,頗屬危厲,事情虛實,雖未可一一詳知,求之於影,亦可以觀其形矣。昔在南宋嘉定中,金人遣使督歲幣,起居舍人眞德秀上疏曰,此吾國之至憂也。韃靼之圖滅女眞,猶獵師之志在得鹿,鹿之所走,獵必從之。今當乘虜之將亡,亟圖自立之策,不可幸虜之未亡,姑爲自安之計,仍上籌邊八策,而繼以人主一心,爲自强之本。臣每讀其書,未嘗不慨然痛恨於時君之莫之用,而及至寶祐□慶之際,其言無一不驗,宋室之削弱,不能制蒙古之桀黠。臣於此,又不能無憾於德秀之不能終始力言,以實其言也。雖以我朝言之,先正臣李珥於筵中,請預養十萬兵,以備緩急,故相臣柳成龍,以爲無事而養兵養禍也,時久恬嬉,筵臣皆以李珥之言爲迂遠。壬辰之後,柳成龍,至有李文靖眞聖人之歎,雖以先王朝言之,故相臣南九萬·金錫胄·申琓,皆以備邊之策,□□章奏之間,此可有國所重,莫過於自强而已。今欲爲自强之道,不過引用眞德秀籌邊之策,臣於柒室中,亦有所私自商度,而時勢旣異,地利又別,似□□以爲時措之宜,而賤臣見識茫昧,經歷淺近,有不敢質言者,大臣諸臣,今方入侍,一一下詢,從容講究,以爲不虞之備。至於端本之要亦惟曰,人主一心爲萬化之本,欲望殿下深加聖念,一擧措之近於虛僞者,痛加懲戒,一政事之近於浮夸者,竝皆掃除。眞能透徹大段□爲,無令或慁我光明正大之治,以之奠國家於泰山盤石之安,今日之事,非獨我聖上不可失之時,國家治亂安危之機,皆決乎此。□□殿下者,我朝之聖主,今日者,殿下貽謨□□□□也,於此不能却顧長慮,以恢遠圖,則亦終於恬嬉玩愒,自取危辱而已。可不懼哉,可不懼哉?臣非不欲冒入文字,詳陳事實,而有不敢煩諸耳目,囁嚅趑趄,今於前□□□聖明,恕其狂僭而少賜察納焉,則□□臣之幸,實□□□。上曰,末梢所奏端本之語,奚徒眞德秀·董仲舒正萬民之本?豈不□□雖衰,當銘心留念。大臣之意,何如?鳳漢曰,臺臣所奏,實推本於人主一心者,實合告君之體,誠宜聖上之留念。至於養兵一款,今之所養,此李文成所論,未滿十之一,則揆以戎政,疏虞莫甚,而顧今國計蕩然,有難加養。況兵家所貴,務精不務多,現在軍卒,雖不加額,若思所以精鍊之道,則好矣。相福曰,臺臣之言,誠好矣,而軍額猝難增加,邊政易致騷擾,雖不得□□□於此,則好矣。致仁曰,臺臣養兵之論,固出於思患□□堇日罷已□之軍門,以紓民困,則到今加養,恐難遽議。領相所奏,□□多之說,誠□其要於此,深留聖意,則好矣。上曰,□□□明日臺臣所奏,儘有意見,陰雨之備,自强之策,□□□加養,□□有難輕議。兵不在多,所貴務精,卽今中□□□則此亦足以得力。大臣所奏,誠得其要,深留聖意,俾有實效,好矣。昨日御製,左右相似未及見之矣。命注書,御製草持入。以下缺
上在慶熙宮。停常參·經筵。
巳時,日暈。
中宮殿·惠嬪宮,藥房口傳問安。答曰,知道。
藥房都提調洪鳳漢,提調沈鏽,副提調尹東暹啓曰,伏未審夜間,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
尹東暹啓曰,明日拜表相値,初三日·初四日,毓祥宮冬享大祭齋戒相値,初五日動駕,初六日冬享大祭正日相値,此五日視事,頉稟。傳曰,知道。
李聖圭啓曰,初五日動駕相値,朝參,頉稟。傳曰,知道。
吏曹口傳政事,檢閱鄭來謙單付。
尹東暹啓曰,檢閱鄭來謙,卽日付職,卽爲牌招入直,何如?傳曰,允。
洪述海,以弘文館言啓曰,新除授修撰閔弘烈,時在江原道原州地,經筵入番事緊,請斯速乘馹上來事,下諭。傳曰,依啓。又以侍講院言啓曰,新除授文學宋志淵,時在忠淸道懷德地,書筵入番事緊,斯速乘馹上來事,下諭,何如?傳曰,允。
李聖圭,以兵曹言啓曰,去十月朔各廳堂下武臣等試射,連因有故,不得爲之之意,敢啓。傳曰,知道。
洪述海,以兵曹言啓曰,今十月二十八日,幼學徐楨稱名人,自開陽門入來,差備門外擊錚,極爲駭愕,令攸司囚禁治罪。同門守門將宋益彩,常時不能禁斷雜人,以致闌入,亦難免其責,推考,何如?傳曰,允。又以總戎廳言啓曰,坡州別驍士居首者一人閑良,則直赴殿試事,旣已定式矣,該邑所報六兩騎芻鞭棍入格別驍士三十七人,柳葉箭試取計畫後,其中居首一人,別單書入之意,敢啓。傳曰,知道。又以摠戎廳言啓曰,坡州別驍士乙酉條都試試射時,居首人閑良金斗彬,代射被捉,故居首勿施,以之次人閑良金天報,依例別單書入。金斗彬及代射人嘉善韓宗復,照法處置次,竝移送秋曹之意,敢啓。傳曰,知道。
上在慶熙宮。停常參,只晝講。
夜五更,流星出柳星下,入南方天際,狀如拳,尾長二三尺許,色赤。
李聖圭啓曰,大司憲徐命膺在外,執義安杓牌不進,掌令宋鍈,持平金瑞應傳旨未下,掌令安兼濟陳疏入啓,持平李命勳式暇,今日以監察茶時之意,敢啓。傳曰,知道。
尹東暹啓曰,今日拜表時,兩司當爲進參,而諫院則多官牌不進傳旨未下,或在外無進參之員。憲府除在外牌不進傳旨未下式暇外,執義安杓,掌令安兼濟,竝卽牌招,以爲推移進參之地,何如?傳曰,允。
李聖圭,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
嚴璘,以刑曹言啓曰,因摠戎廳啓辭借射代射罪人金斗彬·韓宗復等,照法處置事,命下,而韓宗復,係是嘉善,移義禁府處之,何如?傳曰,允。
知事徐志修疏曰,伏以臣癃疾沈痼,長在枕席,身帶宮賓之任,而久阻陪講之列,私心惶蹙,固未嘗暫弛,而以近日諸賓客之闕對,大臣纔已筵陳,臺參繼發,益不勝慙悚之至。臣於夏間一參書筵之後,其間四·五朔,一味病蟄,日前始復一進,苟論其曠職之責。臣實爲最,蓋臣病狀,實無復作平人之望,神精消脫,居常昏瞀,萬念俱灰,人事殆絶。唯是係懸宸極,耿然如結,竊期一息未泯之前,自量病勢之少間,隨分進身於文陛之間,仰瞻日月之光,出入胄筵,獲聆溫文之音,是臣餘生之至願也。是以日昨,强疾自力,恭謝經筵恩旨,仍參書筵而退矣,不意藝苑除命,又下此際,此是臣從前矢心必辭之地也。區區私義,蓋嘗略有所仰暴,除目之下,每輒怵然驚懼,殆不可一日居,匪分官銜,決不敢冒進,從此筵席出入之計,亦復左矣。瞻望雲天,撫躬自悼,伏惟聖慈,無物不遂,豈忍使臣獨不蒙生成之澤乎?玆敢冒控衷懇,仰瀆宸嚴。伏乞聖明,俯垂憐察,亟遞臣兼帶諸任,俾得安意調息,以畢餘年,千萬幸甚。答曰,省疏具悉。卿之處義,予則曰,固執矣。卿父旣受此任,卿之文學,其亦允叶,卿勿過辭,從速行公。
掌令安兼濟疏曰,伏以臣於近者,感激洪造,不揆愚陋,一上疏本,三登筵席,旣承溫批,又奉恩諭,從古人臣,如臣無似而得此於君父者,蓋鮮矣。臣誠以惶以感,百拜莊誦,歸告臣老父,父子相對,殞結是期,而又於日前,特蒙我聖上優老之渥,御府之米,天廚之膳,用侈微臣壽親之具,恩雖普遍,感若偏被,闔門攢祝,益不覺涕淚之交逬也。臣旣受恩罔極,糜粉湯火,固不敢辭。至於言路,其爲任,不徒在於終始噤默,隊行奔走而已,是豈可委之於愚陋賤品,而一任其憒裂也哉?唯有循分量己,獲遂遜避之願,庶免瘝職曠事孤負眷遇之誅。守株之見,畫鐵之計,不但同朝之所共諒,亦庶幾天地父母之所鑑燭也。仍伏念臣父今年七十三歲,精神筋力,漸益衰耗,夏秋之間,重經危疾,大勢雖減,餘症尙苦,豈有離違供職之望,而嚴畏義分,不敢言私。近緣寒緊,一倍添劇,藥餌之方,臣若少離,輒有愆時之歎,扶將之節。臣若暫違,每有失攝之慮,臣竊自悲,爲子不孝,不能左右承奉,以安其親,而今當疾病之際,繫絆職事,又不能盡救護之道,其情豈不誠慼矣乎?朝臣之如臣情理者,有或控籲,輒蒙體諒,臣亦造化中一物,其所望於天地父母者,亦何異焉?召牌之下,末由趨承,隨詣禁扃之外,悉暴私懇,臣罪至此,尤無所逃。伏乞聖慈,俯垂矜察,亟許鐫免,以便救護,仍治臣瀆撓之罪,以肅朝綱,不勝幸甚。答曰,省疏具悉。爾其勿辭護焉。
檢閱姜彝福疏曰,伏以大德必壽,寶算彌隆,睿孝有格,宸衷勉回,迺於還都之舊甲,載擧受爵之晟禮,凡厥含生,孰不舞蹈,而況臣適忝邇列,獲覩盛擧,誠展祝岡,寵荷頒詩,恩言鄭重,寶墨璀璨,隆渥曠絶,觀聽咸聳,顧臣螻蟻之賤,何以得此於聖明之世?懽忭旣極,感涕隨零。仍伏念臣猥叨史局之任,已閱半載矣。情私之難强也,而不敢輒事控籲,才分之不稱也,而未嘗隨衆巽讓者,只緣感激恩私,粗效竭蹶之誠,而若其怵惕畏懼之情,何嘗少弛于中哉?近因郵罰之薄施,猶幸私分之粗安,不意此際,遽蒙甄敍之恩,臣聞命若驚,益復兢惶。且臣與承政院左副承旨李聖圭,爲中表兄弟,春秋兼銜,自有應避之嫌,揆以法例,勢難仍冒,玆敢略控短章,仰瀆宸嚴。伏乞聖慈,俯垂鑑諒,亟命該曹,照例鐫改,以存公格,以安微分,不勝幸甚。答曰,省疏具悉。疏辭自有其例,何必稟處?承宣兼春秋,令該曹依例減下焉。
乙酉十一月初二日辰時,上御資政殿。冬至三使臣入侍時,正使順義君烜,副使金善行,書狀官洪檍,左副承旨李聖圭,假注書權,記事官姜彝福·鄭來謙,以次進伏訖。藥房提調沈鏽進湯劑,上進御訖,午後更爲持入事,榻前下敎。上命書傳敎曰,五禮儀,例有至日賀·誕日賀,宜行其日,依前下敎,以初十日擧行事,分付儀曹。至日賀,命婦朝賀,依前下敎,權停,因命禮判,此傳敎持去。鏽退出。鏽更爲請對,命婦朝賀事,仰稟。上曰,依前權停事,傳敎中添書以下。鏽退出。上曰,三使臣進前。上曰,今年則與年例使行有異,暮年此意,須體念焉。手書御製,各賜三使臣,又命宣饌。上曰,我國笙簧及玄琴,不成聲音,故樂生特命入送,而可能學來乎?命召入樂生,下敎曰,誠之所到,金石可透。爾須學得以來,可也。又命召入上通事,下敎曰,學樂事,爾亦指揮,可也。竝命退出,使臣亦退出。上命書傳敎曰,今番動駕,以卯正三刻,單嚴爲之。上御製十六字曰,奉八十親,行獻壽燕,特以手書,祝卿父年。手書以下,命賤臣,往傳于左相家,賤臣承命退出。上〈命〉注書柳雲翼入侍。上曰,三使臣更爲入侍。出榻敎。上曰,爲經費,內局頒藥加劑減之,故凡藥封裹,一切減之,而於使臣,命入給之。今番使行,暮年拜表,予甚悵然,豈循常例?以書下者,命內局頒給。出傳敎。因命列書藥種以下。上曰,當該中官,不能擧職,中官韓聖揆,越捧二等,崔鳳佐,越捧一等。出傳敎。上命賜三使臣帽掩,使之着出,諸臣遂以次退出。
乙酉十一月初二日申時,上御興政堂。晝講,大臣·備局堂上引見入侍時,同知事元仁孫,特進官李溵,參贊官李聖圭,侍講官李商芝,檢討官鄭昌聖,假注書權,記事官姜彝福·鄭來謙,武臣李景老,以次進伏訖。商芝讀近思錄第二卷,自人多思慮,止事天饗神。上讀一遍訖,命各奏文義。商芝曰,首章之義,心定則思慮自少之意也。靜後見萬物有春意者,人慾淨盡天理流行之意也。昌聖曰,靜屬仁,仁則靜矣,萬物皆春,與物同樂之意也。上曰,心和氣和天人一理,予則當春如冬,奈何?昌聖曰,臣於奏達文義之際,敢陳區區所懷矣。至日陳賀,五禮儀應行之禮也。況當此時,依例擧行,亦是與物同樂之意也。上曰,予在銅闈時,侍皇兄陳賀,而嗣服後四十年,一不受焉。賀之一字,予不欲當之矣。上曰,同經筵特進官,亦奏文義,可也。仁孫曰,太公丹書曰,敬勝怠。敬之一字,伏望體念焉。溵曰,氣無不和之一和字,無以加矣。上曰,略以盡矣。上曰,玉堂下番及武臣先退,大臣·備堂使之入侍。領議政洪鳳漢,左議政金相福,右議政金致仁,左參贊李昌誼,行司直金陽澤,右參贊李益輔,兵曹判書具允明,刑曹判書黃仁儉,行副司直金尙喆,戶曹判書鄭弘淳,吏曹判書朴相德,吏曹參判趙明鼎,行副護軍鄭汝稷·李潤成,兵曹參判洪麟漢,行副司直李最中,持平李命勳,事變假注書李謙彬,以次進伏訖。鳳漢·相福·致仁進前曰,日間聖體若何?上曰,一樣矣。中宮殿·世孫宮氣候,若何?上曰,俱無事矣。藥房提調沈鏽進湯劑,上進御訖,鏽退出。上曰,左相方設宴未罷而入來乎?其君之年七十二,父年八十三,可謂君親皆老矣。相福曰,睿孝格天,國有盛禮,恩推私家,獻壽老父,榮感已極,而千萬意外,史官傳宣手書,至於末句下敎,感泣萬萬,圖報無地矣。恩榮曠絶,衷情倍激,將欲搆進謝箋,以伸微忱矣。上曰,予非欲受謝,而此亦君臣間好事,予不辭焉。鳳漢曰,此京畿水使元景濂狀啓也。以爲壬午年江都移轉米竝耗一千六百五十石內,一千三百九十九石,先爲裝送矣。五十三石所載船,到江華境,逢風波沈沒,而幸以水淺,卽爲拯出,故還爲載來,分給民間改色,而今則冬節已深,所餘二百五十一石,姑爲仍留,竝與拯出米,待明秋還報事,令廟堂稟處爲請矣。事勢誠然,依狀請許施,何如?上曰,依爲之。出擧條。鳳漢曰,今年泮試,已了當矣。雖以捧券一事言之,前後申飭,何如,而晩呈不已,至於夜分或向曙,此固有拂於聽聞,其在嚴科試警後來之道,不可置之,大司成李潭,罷職,何如?上曰,左右相之意,何如?左議政金相福曰,計畫之科晩呈之弊,自古已然,而近來特甚,至犯兩日云,宜有申飭矣。上曰,曾聞早呈爲弊,而今又以晩呈申飭,何如耶?右議政金致仁曰,科場捧券,自有定限,早呈晩呈,俱爲不可,大臣旣已陳達,何可一任其逾越定限,至於向曙而莫之禁乎?宜不可無申飭矣。上曰,依爲之。鳳漢曰,全羅監司,今當遞代矣。上曰,誰可爲之?鳳漢曰,元仁孫,好矣。上曰,又有誰也?鳳漢曰,洪名漢·金鍾正·洪趾海,亦好矣。上曰,首薦,好矣。厥父亦嘗眷於湖南事矣。鳳漢曰,其才通敏,百事可做矣。相德曰,向來有故相臣黃喜·孟思誠後孫訪聞登對以奏之敎矣。搜問其子孫有無,則黃喜奉祀孫有士人黃道源,孟思誠則雖有子孫,而無奉祀者云矣。上曰,知其奉祀孫者,則調用,可也。鳳漢曰,今番受爵賡韻時,左參贊李昌誼所受御製中卿祖二字,以先卿誤印。御製事體甚重,事當洗補,故敢此仰達矣。上曰,內入件,當自內爲之,頒賜件,竝洗補,可也。出擧條。上曰,臺臣進啓。命勳曰,請還寢東呂·址淳等還配之命,更令王府,嚴鞫得情。措辭見上。上曰,勿煩。又啓曰,請還寢定配罪人者斤萬酌處之命,更令王府,嚴鞫得情,快伸王章。措辭見上。上曰,勿煩。又啓曰,請還寢趙載敏·尹光纘給牒敍用之命。措辭見上。上曰,亟停勿煩。上曰,大臣·備堂先退。上曰,守廳承旨入侍。出榻敎。嚴璘進伏。上曰,近月之間,酒禁被捉者絶無,其果令行而然耶?予則曰,今日紀綱,決無是理,若有而不聞,紀綱何言?判尹·左右捕將,爲先從重推考,其令嚴飭,果有其效。出傳敎。上曰,前司直李昌壽敍用。出傳敎。上曰,以學製之不精,敎授旣已處分,掌議亦爲停擧。不聞則已,旣聞之後,其在嚴科場之道,被抄者何論?其日本學,自有榜目,勿論合製參不參,伊日被抄人,竝勿施事,分付成均館。出傳敎。承史遂退出。
上在慶熙宮。停常參·經筵。
嚴璘啓曰,大司憲徐命膺在外,執義未差,掌令安兼濟陳疏受由,一員未差,持平李命勳呈辭,一員未差,今日以監察茶時之意,敢啓。傳曰,知道。
傳于金華鎭曰,編次人,食後使之入來。又傳曰,奉常提調,同爲入侍。
金華鎭啓曰,編次人元仁孫,依下敎來待矣。傳曰,入侍。
李聖圭啓曰,訓鍊大將具善復,時無職名,令該曹口傳付軍職,何如?傳曰,允。
兵曹口傳政事,副護軍具善復。
李聖圭,以司僕寺言啓曰,今此擧動時,本寺正例爲進輿差備,而正洪檍奉命出疆,今姑改差,令該曹卽爲口傳差出,何如?傳曰,允。
乙酉十一月初三日未時,上御思賢閤。編次人·奉常提調,同爲入侍時,編次人元仁孫,奉常提調具允明,右承旨金華鎭,記事官柳雲翼·安聖彬·鄭來謙,以次進伏訖。上命藥房提調,持湯劑入侍,提調沈鏽進伏,上進御湯劑訖。鏽曰,明陵參奉,爲摘奸傳敎,故兩參奉,俱入直矣。上曰,只一人入直,可也。鏽退出。上命承旨書之曰,飭已行,動駕在近,前訓鍊大將具善復敍用,復授前任,牌招傳授命召。出傳敎上命書孝章宮·懿昭宮奠爵文訖,命編次人·奉常提調進前校正。命承旨書之曰,初六日孝章·懿昭宮,當行奠酌禮,以此分付該寺。饌品,茶食三器,實果三器,湯二器,菜一器,麪一器,醴酒一壺,用盞儀注,執事置之。出傳敎又命書之曰,今番執事大祝,其宜次長,執禮爲大祝,大祝爲執禮事,分付該曹。出傳敎又命書之曰,初五日動駕時,顯謨門外乘輦。出榻敎允明退出。上命藥房提調,持湯劑入侍,提調沈鏽進伏,上進御湯劑訖,命坐直承旨入侍。臣雲翼,出招同副承旨洪述海進伏,禮房·編次人退出。上曰,畿伯有弟乎?述海曰,李章祜矣。上曰,畿伯年幾何?述海曰,六十一矣。上曰,畿伯弟侄,必皆獻壽矣。述海曰,今番下敎之後,雖不賜米肉之家,有老親則皆獻壽云,可見興孝之聖化矣。上曰,洪樂性之父年幾何?述海曰,六十五矣。上曰,永安尉幾世孫乎?述海曰,四世孫也。上命承旨書之曰,昔年永安尉壽宴時,宣醞賜樂,其時故判書洪萬容兄弟進箋謝恩,見自內故事矣。于今望八,又見其曾孫,將受盃其子,可謂稀有。且甲申吉禮,行於其第,而此重臣,以童子來矣。昨過其年,今年有此事,其亦異事,令該曹,比他侍從臣父加給。兪奉朝賀,昔年舊臣,只有此人,金奉朝賀,位在大官,亦依左相例擧行事,分付該曹。出傳敎上曰,聞左相今日進箋,進箋後入侍,可也。臣雲翼,承命出招左議政金相福進伏,相福進啓訖。上曰,卿之獻壽之日,予以念舊之意,欲賜樂而無宣醞之節,故以詩代樂。今番進箋則過矣,雖然如此,然後君臣可以知心矣。相福曰,以先輩觀之,雖非如此恩數,尙有謝箋。至於小臣所被恩數,則迥絶古今,感泣無地,粗伸微忱矣。上命左相退出。上命承旨書之曰,今番世孫陳賀時,時刻單子置之,百官早食後待令,待下令,春坊官員,詣崇賢門外,只白外備事,分付。出傳敎命讀奏狀啓,命書之曰,濟州貢果比前差晩,頃者問於本州人,柑子前月晦前當封,今月初生當來云,柚子旣封云,前月將晦,尙未到京,柚子進貢期限已過,非爲貢果。以頃者飄風南京者推之,恐或飄風何處,已令探問,今則月已仲冬,尙無消息。此貢來到,然後爲耽羅民之心,少紓。更令備局,分付兩南,使之着實探問。出傳敎又命書之曰,噫,于今望八,夙宵此心,惟在元元。今年農形,一道之內,諸郡不同,一郡之內,各面不同,一面之內,各里不同,其亦分俵徵捧之際,十分詳審,然後民必蒙惠。其所勤慢,予有繡衣,自當廉問,令備局嚴飭諸道,體予暮年懃懇之意。出傳敎命退出,諸臣以次退出。
上在慶熙宮。停常參·經筵。
嚴璘啓曰,大司憲徐命膺在外,執義·掌令一員·持平一員未差,掌令安兼濟陳疏受由,持平李命勳呈辭,今日以監察茶時之意,敢啓。傳曰,知道。
洪述海啓曰,明日動駕時,諫院侍臣無進參之員,正言沈重奎待開門牌招,何如?傳曰,允。
以守宮史官望筒,傳于洪述海曰,之次爲之。
上在毓祥宮。停常參·經筵。
初昏,電光。
大駕詣毓祥宮,入齋室後,王世孫遣宮官問安。答曰,知道。
政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
傳于尹東暹曰,兵房承旨入侍。又傳曰,禮房承旨入侍,又傳曰,內局日次,再明爲之。又傳曰,禮房承旨入侍。
傳于金華鎭曰,尹勉敎其子,方爲外任,米·肉,令本官擧行。
以承傳色口傳下敎曰,明日回駕似差晩,樂生扈輦隊,姑爲退去,明日食後待令,回駕時乘輦處樂作,彰義宮橋邊依前樂止,自其處回駕時,亦依前樂作事,分付。又下敎曰,今日雪下,日又寒,挾輦軍夜間饋粥,當自此爲之,饋飯早爲事,分付。又下敎曰,訓鍊都監龍虎營,明日替代時,標下軍亦以新營入直軍遞代,大旗手·吹鼓手前排,一體遞代,如或不足,以不足之數,仍爲遞代事,分付。
以承傳色口傳下敎曰,俄者禁漏官問之,則在於門外云,以此見之,進排官可知留門,奏時官·進排官,俱爲摘奸,請承傳色以奏,其間不過二三點之間,因爲留門。又下敎曰,奏時官應爲待令,而親祭如此,攝行況何論?當該奏時官汰去,行首奏時官,時前使之待令,傳旨,回駕後捧入。
傳于金華鎭曰,俄者奏時官之回駕後捧傳旨,亦有意,以體昔年之意,來此時,不欲處分一官員,竝置之。又傳曰,奏時官,不爲待令,渠自以爲官員,而稱以不入於省記中,不爲待令乎?若然則典禮官,亦入省記乎,極爲可駭,此後親祭時,申飭待令。
傳于嚴璘曰,日寒若此,予則處暖,故尋常,而思三軍,予體若寒。分遣宣傳官二員于馬·步軍處,察其着毛具及眞箇好在與否,稟啓。稟啓後,當就寢。鍾街流丐,使該廳饋粥事,亦爲分付,延秋門老人,明日食後使之待令。
李聖圭,以兵曹言啓曰,在前經宿擧動時,闕內巡檢,使兵曹都摠府入直堂上申飭事,例爲啓稟,分付矣。今亦依此擧行之意,敢啓。傳曰,知道。又以訓鍊都監言啓曰,依傳敎,挾輦軍等,早爲饋飯之意,敢啓。傳曰,知道。
乙酉十一月初五日卯時,上詣毓祥宮。擧動入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記事官安聖彬·鄭來謙,以次隨駕。上具翼善冠·袞龍袍,乘輿駐興泰門內,命兵房承旨入侍,李聖圭進伏。上命書傳敎曰,雖欲伸情禮,心猶在於三軍,初欲令入直軍隨駕而經宿,故依例,命下矣。侵晨待令,將爲經宿,明朝挾輦軍八十名,以內營入直軍替代,禁軍馬·步軍,亦以內外入直軍替代,禁·御兩營軍二百名,亦依此例,明朝替代,以示予恤軍之意。因命三軍門·龍虎營敎鍊官召入,諭以傳敎中辭意,又以軍兵饋粥事及經夜時鋪陳厚給事,分付後,命退去。上曰,予爲軍兵地,已御揮項,百官暖帽,軍兵着揮項事,分付。駕前下敎上曰,入故邸後,大臣·國舅長溪君入侍事,分付。出傳敎上曰,今年予懷一倍,回駕後,慶恩府院君家,贈領相家,遣禮官致祭事,分付該曹,祭文當製下,待製下擧行。出傳敎上曰,明日入彰義宮後,此邸卽予豐沛,依漢高例,當召見迎秋門契老人,分付漢城府,其令臨時待令。出傳敎聖圭退出。上命禮房承旨入侍,金華鎭進伏。上曰,孝章·懿昭宮奠酌時,祭燭,依常時例待令事,分付。出傳敎上曰,望廟禮後,省牲·省器事。駕前下敎上乘轝出顯謨門內,降轝乘輦。藥房都提調洪鳳漢,提調沈鏽進湯劑,上進御。鳳漢曰,明日是藥房日次,何以爲之?上曰,再明日爲之。上詣毓祥宮,大門內駐輦,命三軍門·龍虎營敎鍊官召入,軍兵下馬休息事,下敎。上降輦,步詣廟門,行望廟禮,入廟奉審後,出御楹外。命書傳敎曰,噫,其雖勉循受爵,自此以後,追慕冞切。且冬享,近歲以來,必於初六日爲之,意蓋深矣。噫,再昨御製已悉,雖逢明日,將只行禮而廻,此生此世,此何人哉?今年來此,其亦千千萬萬料表,先行其拜,次行奉審,若已行禮,心尤何抑?今夜行禮後,心必一倍,以予精神,其將遺矣。奉審旣白,仍坐楹外,預爲下敎,意蓋在矣,卽體昔年仁心也。一則今年行禮,實是料表之意,一則世間奉親者,心常欽羡者也。今夜行禮後,獻官及庭內陪祭一品都尉,各熟馬一匹,堂上執事·二品都尉·諸承旨·宮闈令,各半熟馬一匹,堂下執事·典祀官·左右通禮,兒馬一匹,贊謁者·贊引與守直中官,各弦弓一張賜給。噫,人子之心一也,豈在親年多少?以予未能者,欲施于臣,今夜神門入堂上堂下諸執事·承旨·翰注,有偏親者·奉親者,勿論其年,令該曹,特賜米肉,以表予意今番誠遺。同中樞尹勉敎家,米·肉輸送,令尹東晢,其令獻壽,少伸予追慕昔年之懷,而其中國舅,依大臣例輸送,尹東晢家,比重宰加送事,分付。上出廟門,省牲·省器訖,上入詣齋室。諸臣退出。
乙酉十一月初五日午時,上御毓祥宮齋室。禮房承旨入侍時,禮房承旨金華鎭,假注書權,記事官安聖彬·鄭來謙,以次進伏訖。上命承旨,讀親製祭文草。上親自塡祝,命香室官員進來。上親自傳香,因命速行肄儀。上曰,俄者下敎賜米肉秩,幾人入之乎?華鎭曰,都承旨·左承旨及小臣當入之,而左副·同副,前已受賜,兩注書亦入之矣。上曰,權入之乎?華鎭曰,然矣。上曰,一注書誰也?華鎭曰,柳雲翼矣。上曰,有其母,故果入矣。華鎭曰,上番翰林安聖彬,前已受賜,下番鄭來謙,有承重祖母云矣。上曰,姜彝福入之乎?華鎭曰,前者恩典,以其只有偏母,故不參,而今番方以預備守宮,故未參矣。上曰,思其祖,予欲爲好事矣。與上番替入,可也。上曰,廟庭入參都尉奉親者,一體賜米肉事。出榻敎諸執事及諸承旨入就位,行肄儀禮畢。藥房提調沈鏽進湯劑,上進御訖。諸臣以次退出。
上在慶熙宮。停常參·經筵。
未時,日暈兩珥,暈上有背。申時,日有兩珥。
親祭罷後,政院·玉堂·藥房口傳問安。答曰,知道。
朝廷二品以上·六曹堂上單子問安。答曰,知道。
王世孫遣宮官問安。答曰,知道。
大駕歷臨彰義宮後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
以承傳色口傳下敎曰,日寒如此,墻外軍兵好在與否問之。三軍門敎鍊官,龍虎營敎鍊官,亦爲招來,軍兵好在與否問之。
以備忘記,下敎曰,鄭氏·金氏爲尙正。
傳于金華鎭曰,大臣·國舅來詣,六承旨竝入侍。
乙酉十一月初六日四更一點,上御毓祥宮。親祭入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記事官姜彝福·鄭來謙,以次侍立。上曰,執禮催促入來,可也。諸執事入就位,上行奠幣禮·初獻禮·望燎禮畢,上還御東廡齋房。藥房都提調洪鳳漢進前曰,日寒若此,徹夜將事,此時聖體若何?上曰,追慕一倍,不知寒矣。鳳漢曰,湯劑方待令,進御伏望。上曰,持入。沈鏽進湯劑,上進御。鳳漢曰,午間·夕間,俱爲待令乎?上曰,依爲之。諸臣遂退出。
乙酉十一月初六日申時。上還宮入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記事官姜彝福·鄭來謙,以次侍立。上乘轝出毓祥宮大門外,降轝乘輦。藥房都提調洪鳳漢,提調沈鏽進湯劑,上進御。上曰,編次人進前。具允明進伏,上命承旨書御製。上曰,此寒必多日矣。予雖誠淺,至於軍兵,實難忘矣。去夜問其安否,予欲自坐冷處矣。予自少耐寒,今着涼揮項,而尙不知寒,八十老人,可謂異矣。此予自奉淡薄之效也。上曰,御製中有勸人子及時之敎矣。以人子愛日之誠,速行獻壽,可也。頃日受爵,予則只御一器水,而聞諸臣則俱宴兩日云,可謂優於予矣。上詣彰義宮,御日閑齋,命大臣·國舅·長溪君·六承旨入侍。領議政洪鳳漢,左議政金相福,右議政金致仁,領敦寧金漢耉,長溪君棅,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記事官姜彝福·鄭來謙,以次進伏訖。上指壁上一障子曰,此予六十四歲時丁丑年所寫御容也,命諸臣仰瞻曰,與今,何如?鳳漢曰,鬢髮黑白差異,而容華則今無少減矣。上命尙淳讀御眞小識,又讀潛邸時三式年戶籍。上曰,今來此宮,與諸臣話舊,可謂樂事。此房所鋪之席,卽壬辰年恩賜之物也。坐於此席,召見諸臣,將欲設小饌,共食而還矣。諸臣則以頃日受爵事爲盛擧,而予則以今日事爲樂也。鳳漢曰,聖敎如此,無異於家人父子,自不覺喜極而釀涕矣。上命進注書鍮硯,御製倣漢高大風歌二篇,手書以下,一示諸臣,一諭父老,因命入侍諸臣,賡韻以進。上曰,領府事,使之入來。尹東度進伏,上以御製示之,仍命賡進。上命延秋門父老召入,布諭御製旨義,因命宣饌於諸臣及父老。上曰,此雖薄饌,亦好矣。鳳漢等曰,今日此饌,倍覺有味,諸臣莫不飽德矣。又命各賜醴酒一盃於諸臣。上命承旨諭父老曰,此有醴酒,欲饋汝輩,而若飮醴酒,必思旨酒,故今不饋焉,須知此意也。仍命退去休息。上命挾侍,又出一障子,命諸臣仰瞻曰,此甲辰年所寫御容草本也。命尙淳讀御眞小識,又開挾房,命諸臣觀瞻曰,此是舊日書室也。上曰,今可還駕矣。諸司預備,諸臣退立門外。上乘轝出門,降轝乘輦,至顯謨門,降輦乘轝,駐興泰門內,命兵房承旨入侍,聖圭進伏。上命書傳敎曰,明日視事停,次對,以十一日爲之。又命左承旨,持御製草入侍。尙淳進伏,讀御製一遍訖。上還入大內,諸臣以次退出。
上在慶熙宮。停常參,只晝講。
中宮殿·惠嬪宮,藥房口傳問安。答曰,知道。
藥房都提調洪鳳漢,提調沈鏽,副提調尹東暹啓曰,仲朔親享,載展誠孝,歷臨致祭,又伸聖懷,仍召諸臣,特賜酬接,當寒勞動,侵夜還宮,伏未審夜間,聖體調攝,若何?寢睡·水刺之節,亦何如?日次,旣已退定於今日,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。伸禮而回,一倍此心,晝講同爲入侍,宜矣。
尹東暹啓曰,左承旨鄭尙淳,左副承旨李聖圭,同副承旨洪述海,今日俱不仕進,竝牌招,何如?傳曰,允。
金華鎭啓曰,明日冬至望闕禮,再明日·三明日,儲慶宮冬享大祭齋戒·正日相値,視事,頉稟。傳曰,知道。
嚴璘啓曰,大司憲徐命膺在外,執義·掌令一員,持平一員未差,掌令安兼濟,持平李命勳呈辭,今日以監察茶時之意,敢啓。傳曰,知道。
金華鎭啓曰,來十一日輪對,取稟。傳曰,停。
嚴璘啓曰,來十一日朝參,取稟。傳曰,停。
以承傳色口傳下敎曰,今日晝講爲之。日亦寒,興政堂爲之。
傳于尹東暹曰,內局先爲入侍。
鄭尙淳啓曰,全羅監司狀啓薪智島等官居良人張道弘等渰死事。傳曰,令本道恤典擧行。又以賑恤廳言啓曰,依傳敎,鍾街流丐十五名饋粥之意,敢啓。傳曰,知道。
嚴璘,以義禁府言啓曰,因摠戎廳草記刑曹啓辭內代射罪人韓宗復,移本府處置事,允下矣。韓宗復,今方待命于本府,卽爲拿囚之意,敢啓。傳曰,知道。
奉朝賀金尙魯箚曰,伏以毓祥宮親享禮成,聖孝彌彰,風寒甚劇,回鑾萬安,臣民欣祝,曷有其極?惟我殿下,特推體下之仁,俯施賜米之典,遂令侍從,各壽其親,臣亦與焉。頌祝方切,不意日前,又下傳敎,以臣曾忝大官,至命改賜,物固一矣,恩莫大矣。環顧一世,獲此異數者無幾,如臣無似,隨事被渥,何以至此也?不但微臣父子相對感泣,榮光所曁,瞻聆皆聳,宜卽躬詣殿庭,拜進謝箋,而纔經危疾,尙委床席,坐臥須人,無以自力,玆敢替入短章,少伸衷悃。瞻望雲天,不知所達,而坤殿誕辰陳賀,只隔兩日,以此病勢,末由進參,情禮俱虧,亦不勝悚惶。取進止。答曰,省箚具悉。今番伸禮,誠是料表,冞切此心,位在大官,此亦敬大臣之意,何謝之有?至於賀班,業已量矣,卿須體予慇懃之意,益加善攝焉。仍傳曰,遣史官傳諭。
戶曹參判金善行疏曰,伏以臣之所帶戶曹參判之職,出疆之臣,例不得仍帶,玆敢援例陳章。伏望聖明,特命有司,卽許遞改焉。答曰,省疏具悉。疏辭,令該曹,稟處。
乙酉十一月初七日巳時,上御興政堂。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·金履固·李世珪·吳道炯,以次進伏訖。鳳漢進候。上曰,一樣矣。命醫入診。泰輿曰,脈候左右三部,度數調均,而大體弱矣。諸醫以次陳奏,上進御湯劑訖。上曰,柚子今日來矣,柑子有消息乎?今則差晩矣。鳳漢曰,雖晩而亦不甚晩矣。上曰,卿家獻壽,以何日設行乎?鳳漢曰,初欲以十一日設行,而次對相値,故勢將退行於十二日矣。上命承旨書之曰,次對以十二日爲之。出傳敎又命書之曰,飭已行,旣賜米肉,副應敎李商芝,其令依例交遞。出傳敎上命臣出,分付晝講,還進伏。上命書之曰,前綾昌君橚敍用,依前兼宗親府有司。出傳敎上命臣出,招晝講諸臣入侍。臣雲翼承命出,招知事鄭弘淳,特進官李思觀,侍講官李商芝,檢討官鄭昌聖,武臣李裕遠進伏。上命提調及醫官退出,上番儒臣,進講近思錄。上親講,命奏文義,以次進奏訖。上命儒臣退出後,命藥房提調持湯劑入侍。臣雲翼承命出,招藥房提調沈鏽進伏。上進御湯劑訖,提調退出。上命臣出,招濟州狀啓領來人進伏。上下詢柑船飄風與否,命承旨書之曰,以貢柚之不到,其問諸島,貢人今到,予心欣矣。今覽濟州牧使狀聞,二十餘名漁採之人,同時飄風云,聞甚矜惻。其若回到本州,令本州牧使卽爲狀聞,兩南沿海,亦爲候訪事,令備局卽爲分付。出傳敎上命濟州領來人退去,命承旨讀奏嶺伯狀本,命書之曰,魚産早晩,自古有之,何可以此刑推監色?勿爲刑推,亦勿待罪事,卽爲回諭。出傳敎上命書慶恩府院君家親製致祭文訖,又命書贈領相家親製致祭文訖,命讀奏,命書之曰,祭文製下,其令禮曹,過冬至後,卽爲擧行。出傳敎命退出,諸臣以次退出。
上在慶熙宮。停常參·經筵。
嚴璘啓曰,大司憲徐命膺在外,執義·掌令一員,持平一員未差,掌令安兼濟式暇,持平李命勳呈辭,今日以監察茶時之意,敢啓。傳曰,知道。
以承傳色下敎曰,明日崇政殿庭,當爲香祗迎,待下敎來詣,只入正時,儀注置之。
李聖圭,以都摠府言啓曰,今日入直內三廳武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
以備忘記,下敎曰,李氏·宋氏爲尙正。
金華鎭,以吏曹言啓曰,今此宗廟各陵殿冬至祭典祀官兼大祝,以侍從塡差矣。時無職名人員,令該曹口傳付軍職,何如?傳曰,允。
兵曹口傳政事,副司果李東顯·任瑎·李溎·姜趾煥·兪恒柱·尹錫周·任一源。
上在慶熙宮。停常參·經筵。
香祗迎罷後,政院·玉堂·藥房口傳問安。答曰,知道。
嚴璘啓曰,大司憲徐命膺在外,執義·掌令一員·持平一員未差,掌令安兼濟,持平李命勳式暇,今日以監察茶時之意,敢啓。傳曰,知道。
傳于鄭尙淳曰,承旨入侍。
金華鎭啓曰,明日冬至望闕禮,依例爲之之意,敢啓。傳曰,知道。
尹東暹啓曰,卽者吏曹郞廳來言,今日爲政事,命下,而判書朴相德,參判趙明鼎,參議洪樂命,俱以病不來,不得開政云,開政命下之後,不卽擧行,事甚未安。判書·參判·參議,竝卽牌招,何如?傳曰,允。
嚴璘啓曰,吏曹判書朴相德·參判趙明鼎·參議洪樂命牌不進推考傳旨及罷職傳旨,今方捧入,而開政命下之後,如是違牌,不得擧行,事甚未安。判書·參判,更卽牌招開政,何如?傳曰,允。
李聖圭,以備邊司言啓曰,昨日擧動還宮時,司䆃僉正鄭志浩,司饔僉正徐仁修執頉於回班擧案之時,其在飭勵之道,不可置之,竝拿問處之,何如?傳曰,噫,雖奏時者,卽一微官,而體昔日仁心,勿問,今番特爲分揀。
以承傳色口傳下敎曰,徽寧殿同氣之妻年逾六十,且在京云,米肉,一體賜給。
奉朝賀兪拓基疏曰,伏以臣頃隨諸臣之後,忝侍御讌,需雲浹肥,榮忭無極。繼又伏聞卿宰侍從之有老父者,遍蒙恩賚,俾伸其私,錫類之化靡遠不屆,瞻聆所及,擧切聳感。乃忽意外,伏見傳敎下者,以臣昔年舊臣,特賜米豆鷄豬等物,視他倍加,該官承命來致,臣誠萬萬驚惶,不知所措。伏念臣歷事三朝,蔑效絲毫,到今年位過分,風燭將及,而病祟於水土痰火,筋骸日益痿澁,徒切朝賀之名,而多闕應行之禮,尋常訟罪,只俟譴何。今復猥叨格外之恩,一至於此,此雖出於特記舊物之聖念,而在臣悚蹙,尤當如何?臣卽宜躬詣閤門,上箋陳謝,而素患脚痛喘急,遇寒益劇,拜跪興俯,末由自力,玆不得不略入文字,仰控叨謝之忱,尤切兢惕。臣無任屛營惶恐之至。答曰,省疏具悉卿懇。勉循受爵,尙今自恧。噫,昔年慈殿宣醞日,玉音尙今在耳,今只有卿,諭此敎時,心若隕墜,老老之典,何謝之有?卿須安心焉。仍傳曰,遣史官傳諭。
副護軍具善復疏曰,伏以寶算彌高,聖慕益篤,親將享禮,玉體康安,誠孝所感,臣民胥悅。仍念臣本以庸下之姿,猥蒙特達之知,洪造重寄,偏萃一身,銘鏤心肝,粉糜身骨,卽臣平昔之所自勉者,而只緣性多鈍滯,以致罪積尸素,每一循省,無地自容。迺者臺評峻發,聲罪甚嚴,臣五內隕墜,求死不得。唯我聖上,曲加容貸,薄罷未幾,恩授復下,轉罪爲榮,惶感一倍,受符體重,旣不得不顚倒承膺,仍値動駕,又不得不出領部伍,廉義都虧,愧恧轉深。蓋伊日之事,聖鑑已盡俯燭,疏率不審,臣實自訟,而至於周遮指使等句語,有若臣有意於其間者然。親臨試射,何等嚴重,而身爲試官,苟有一毫彷彿於此者,則誅殛流放,不足以塞其罪之萬一,豈但止於一時譴罷而已乎?聖度雖出於拂拭,臣情益切於兢蹙,今若徒恃寵靈,又復冒沒,則日後僨敗之慮,姑舍勿論,目下放倒之責,其當如何?倘殿下念及於終始全保之道,則不待臣辭之畢,而必有以處臣者矣。玆敢不避煩猥,冒進血懇。伏乞聖明,俯加諒察,將臣所授將任,亟行鐫改,仍治臣僭越控籲之罪,以肅朝綱,以安私分,不勝幸甚。答曰,省疏具悉。卿之所遭,可謂眚矣。只施國體,旋授此任,意亦在矣,卿其勿辭察任。
乙酉十一月初九日辰時,上御崇政殿月臺。香祗迎入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,記事官柳雲翼,假注書權,記事官安聖彬·鄭來謙,以次侍立。上具翼善冠·袞龍袍,乘轝出資政門,命禮房承旨讀奏各陵祭報府訖。上步詣板位上,香祗迎罷後,上御月臺。藥房都提調洪鳳漢,提調沈鏽進湯劑,上進御。上曰,孝章·懿昭廟獻官只一人,可怪矣。兩廟守僕,持笏記,使之入來。鏽曰,中間仍傳敎釐正云,當詳査更奏矣。上曰,孝章·懿昭廟仲朔兼冬至祭塡差記中,宜書仲朔兼冬至祭,而冬至諸獻官下,泛稱同祭獻官,其涉不察,該堂從重推考。今日乃聞,鬱鬯一節,近年袪之云,旣無鬱鬯,何有灌地筒?今祭爲始,依前復舊事,分付。出傳敎上曰,戶房承旨書傳敎。上曰,兩巡下敎,一則受爵後推恩之意,一則因興懷欲施之意,而博施濟衆,雖堯·舜所未能者,故京外酌量下敎。更以思之,有斑駁不與焉者,勿論京外,朝官·士庶,一依歲饌例擧行,而此其欲均惠之意,已給者勿論,未給者,依下敎施行。朝家之給米肉,雖有界限,勿論朝官士庶,奉親者之愛日獻壽,人子自可行,不可局於此而抑情,以此分付,令法司之臣,勿禁焉。頃者外方下敎中奉親者三字,爻周。出傳敎上曰,政事,當日爲之。出傳敎上曰,日寒若此,沖年行禮,明日陳賀,時刻差晩,待下敎,只白外備。出傳敎上曰,胄筵時刻,例自進退,當此深冬,必也辰時,其涉不察,當該春坊官員,從重推考。出傳敎上乘轝入資政門,御資政殿。藥房都提調入侍事。出榻敎鳳漢進伏。上曰,貞聖同氣之妻,頃日入大內,則內殿之接待,一如前日。且謂予曰,當此恩典遍行之時,貞聖至親,亦令獻壽似好。予聞此語,深有感歎矣。方有作宰者,卿須使之聞知,以爲獻壽,可也。仍命書傳敎曰,專城之奉,人子至願,按一道居一縣者乎?爲道臣·守令,而有奉親者,許令獻壽。沈鏽進湯劑,上進御。鏽曰,俄者孝章廟·懿昭廟鬱鬯復舊事,旣承傳敎,而當初釐正委折,考見謄錄,則辛巳六月,因戶禮判所奏,兩廟仲朔祭,俱用鬱鬯,而獨於昭顯廟,不用鬱鬯。新撰定例中似當釐正之意,下詢大臣,兩廟依昭顯廟例,勿用鬱鬯事,下敎矣。兩廟鬱鬯,今旣復舊,則昭顯廟·垂恩廟,似不當異同,故敢此仰達矣。上曰,一體擧行,可也。出擧條諸臣退出。上又命承旨入侍,洪述海進伏訖。上命書傳敎曰,噫,過昨年憶貞聖,而諸臣旣令獻壽而未果矣。今日壼殿提醒,乃覺貞聖至親,爲守令奉親者,勿論其年,令本道,米肉題給,一體許行焉。上曰,此事,雖書諸史冊,可也。承史遂退出。
上在慶熙宮。停常參·經筵。
大殿·中宮殿·惠嬪宮·世孫宮·嬪宮,政院·玉堂·朝廷二品以上·六曹堂上單子問安。答曰,知道。
中宮殿,政院·玉堂·朝廷二品以上·六曹堂上單子問安。答曰,知道。
大殿·惠嬪宮·世孫宮·嬪宮,政院·玉堂口傳問安。答曰,知道。
大殿·惠嬪宮,朝廷二品以上·六曹堂上口傳問安。答曰,知道。
陳賀罷後,世孫宮,政院·玉堂口傳問安。答曰,知道。
傳于金華鎭曰,春坊來詣,只白外備。
李聖圭,以兵曹言啓曰,禁軍來春夏等祿試射時沒技人,別單中懸註以入之意,敢啓。傳曰,知道。
掌令安兼濟啓曰,請還寢東呂·址淳等還配之命,更令王府,嚴鞫得情。請還寢定配罪人者斤萬酌處之命,更令王府,嚴鞫得情,快伸王章。請還寢趙載敏·尹光纘給牒敍用之命。答曰,勿煩。
上在慶熙宮。停常參·只晝講。
以承傳色口傳下敎曰,餘慶坊父老,午後待令。
以承傳色口傳下敎曰,趙㻐飭已行,放送。
李聖圭,以都摠府言啓曰,今日入直內三廳武兼軍及軍兵等,中日習射,請出標信。傳曰,知道。
假注書權親病,代以李思祚爲假注書。
李聖圭啓曰,事變假注書李謙彬,身病猝重,勢難察任,今姑改差,何如?傳曰,允。
有政。吏批,判書朴相德陳疏入啓,參判趙明鼎進,參議洪樂命牌不進,左副承旨李聖圭進啓曰,判書朴相德陳疏入啓,參議洪樂命牌招不進,小臣獨政未安,何以爲之?敢稟。傳曰,仍爲之。又啓曰,臺諫多窠,今當差出,而擬望之人乏少,外任竝擬,何如?傳曰,允。又啓曰,全羅監司,今當差出,而擬望之人乏少,同道及他道守令,竝擬,何如?傳曰,允。以李基敬爲大司諫,姜潤爲執義,李弘稷爲司諫,朴奎壽爲掌令,姜趾煥爲持平,任珹爲獻納,崔爲正言,李商芝爲兼輔德,韓師直爲戶曹參判,金孝大爲左尹,李昌壽爲惠民提調,待敎單洪彬,綾昌君橚敍用事承傳,元仁孫爲全羅監司。兵批,判書具允明病,參判洪麟漢病,參議徐命天入直進,參知李宜老病,左副承旨李聖圭進,副司直李昌壽·徐命臣·金善行·趙㻐,副司果沈觀之,留營別將單崔晟。
傳于趙榮進曰,今日晝講,編次人同爲入侍。
傳于鄭尙淳曰,以吏曹參議洪樂命牌不進罷職傳旨,只推。
李聖圭啓曰,明日次對,兩司當爲進參,除在外陳疏入啓外,未肅拜不爲行公人員,竝待開門牌招,以爲推移進參之地,何如?傳曰,允。
吏曹判書朴相德疏曰,伏以天休滋至,聖算彌隆,光揚先烈,禮成受爵,躬逢嘉會,獲覩盛儀,雙擎雲漢,寶墨璀璨,區區忻忭之餘,曷任頌祝之悃?又於日前,伏蒙聖朝錫類之仁,特賜米肉,俾作壽親之具,此誠曠世之異渥,臣子之至榮,臣歸語病母,闔門感隕。仍念臣之偏母,年非篤老,而素抱危疾,居常澟綴,寧日絶少。近因寒事猝嚴,痰癖之症,挾感重添,胸膈牽痛,氣息急促,澟澟有難支之形,多試湯焫,收效無期。臣方左右扶將,不忍暫捨,候班賀儀,竟未進參,廢分闕禮,合被大何,再違嚴召,益增惶蹙,玆於荐牌之下,略搆短章,呼籲於天地父母之前。伏乞聖慈,俯賜矜察,亟命鐫削臣職名,仍治臣瀆擾之罪,以安私分,以肅朝綱,千萬幸甚。答曰,省疏具悉。卿其勿辭護焉。
江華留守金尙翼疏曰,伏以大德必得,先烈克紹,睿孝所感,縟儀載擧,八域群生,普深歡忭,如臣無似,獲覩盛禮,昵近日月之光,親奉雲漢之章,私心榮感,曷有其極?仍念臣年紀衰頹,疾病侵尋,受任兩載,無一猷爲,辜恩負職,愧忸方切。此際得伏見擧條下者,以臣入城時,不見大僚,至有筵白問備之命,誠不勝瞿然悚蹙之至。夫居留之臣,因事上京,例皆以稟議廟堂,有所馳啓,而臣之前後往來,或趁賀班,或爲庭籲,亦嘗進參於賓筵·籌坐,苟有可以面稟者,則自當奉議於公會,而旣異歷辭之時,果未遂及門之拜。今大僚之言如此,臣之損朝體誠大矣,其何可以已經薄勘,晏然爲自恕之計乎?況臣自來痰濕之症,受傷於經年瘴海之地,癖氣橫亘,有時昏窒,飮啖全廢,神氣憊敗,種種危惡之形,雖不敢煩陳,保障重寄,豈是臣養痾之坊?玆陳情悰不安之義,兼暴貞疾難强之狀。伏乞聖慈,天地父母,亟賜勘罷,以勵朝綱,俾臣仍解重擔,以便調息,不勝幸甚。答曰,省疏具悉。一時請推,不過體例,保障重任,豈可數遞?卿勿過辭,察任。
乙酉十一月十一日午時,上御景賢堂。晝講,編次人同爲入侍時,特進官韓光會,同知事趙曮,參贊官鄭尙淳,侍讀官徐命善,檢討官李晉圭,記事官柳雲翼·安聖彬·鄭來謙,武臣趙漢紀,編次人趙明鼎,以次進伏訖。上番儒臣,進講近思錄,自伊川,止直內是本。上命讀至喚做敬,命善更讀訖。上親講,命各奏文義,以次進奏訖。上命預備翰林入侍,臣雲翼出,招預備翰林姜彝福進伏,上手書御製,命傳領相家,彝福承命出去。上命藥房提調,持湯劑入侍,提調沈鏽進伏。上進御湯劑訖。命承旨書之曰,開政命下。爲湖南伯,則諸堂之一齊違牌,事體寒心,參議只推,三堂竝牌招,今日則必也開政。出傳敎命臣雲翼出,分付開政及招入餘慶坊父老。臣雲翼承命,率入餘慶坊父老,立階下。上命賜饌,命承旨宣諭曰,頃日賜饌延秋門父老,今日又賜饌汝等,予有意矣。仍下詢曰,汝等或有年七十而不加資者,其故何也?皆對以推恩時偶然見漏。上曰,異矣。命漢城判官入侍。臣雲翼承命出,招漢城判官朴通源進伏。上命知入再昨年餘慶坊父老加資時事,通源承命還奏。上曰,終不可詳知矣。命持入甲申正月初三日政院日記,雲翼承命持入,上命承旨考奏。上曰,文字貴矣,今則分明矣。命書之曰,今日召見餘慶坊父老賜饌,卽餘懷憧憧之意。其中良人安天興·金鼎兌·張仲良,忠翊衛金贊徵·全旕先,皆年過七十,而昨年召見時,不參遺漏,良人李枝華·李愼,忠贊衛高時惕,皆七十一,依崔泰貞等例,特爲加資,以示予意。出傳敎又命書之曰,昔孔聖式負版者,此張湛望里門步之之意,亦禮記入里必式之義。今番舊邸,復見昔年戶口,列書國諱而奴婢皆書,以此觀之,重戶口,可以見矣。況周時,獻民數於王,王拜受之,亦示重也,而近者京外,此法解弛,或遺漏者,甚至於父子各戶。頃者關西榜目,已爲飭勵,今當式年,歲已暮,其必着實修正否,問于該府以啓。出傳敎通源率父老等退去。上命藥房提調,持湯劑入侍,提調沈鏽進伏,上進御湯劑訖,提調退出。彝福復命,上命退出編次人,出去開政。命承旨書之曰,今政,卽拜湖南伯也。望筒已入,而聞銓官所奏,判書不參,故不擬云,此問于大臣者,其令今日政擧行。出傳敎明鼎曰,大體以頃日筵中所奏,擧行矣。上曰,可也。明鼎承命出去。上命承旨書御製訖,命吏曹參判,持湖南伯望筒入侍。明鼎進伏。上命承旨讀奏政望下批訖,命明鼎校正御製,明鼎退出。上命承旨讀奏狀本,命書之曰,今覽江華留守狀聞,其涉駭然,所請雖是,基煥其已異也,豈有二基煥?雖若此,惟在其人仍舊貫,此後另加嚴飭事,回諭。出傳敎又命書之曰,今覽京畿道臣啓本,年一百八者,一百四者,一百二者,一百一者六人,一百者二人。一人稀有,一道之內,若是多乎?其涉異也。其中資止通政者,丁丑以後再次推恩,何以止此乎?無乃不參耶?於此於彼,年百歲者,宜加施恩,令該曹特爲加資,口傳下批,依頃者例,同封口傳啓下。出傳敎命退出,諸臣以次退出。
上在慶熙宮。停常參,只晝講。
藥房都提調臣洪鳳漢,提調臣沈鏽,副提調臣尹東暹啓曰,伏未審日間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿,藥房口傳問安。答曰,知道。
以承傳色口傳下敎曰,御製作冊以入,而八道下諭及出朝報,入侍,當下敎矣。
右承旨金華鎭,以奉常寺官員,以都提調·提調意啓曰,本寺國用主材栗木封山,新定於湖南靈光郡嶺鷲山之意,草記蒙允後,發遣郞廳摘奸,則山勢幽淨,栗木最多,可合於國用之材,故已爲定界封標,而其所禁養之道,專屬於寺僧居民,然後可以培植守護。今此隨緣寺僧及標內居民,凡干雜役,依求禮燕谷洞封山例,成節目下送,一倂勿侵,以爲專意禁養栗木之意,分付道臣,何如?傳曰,允。
同副承旨洪述海,以御營廳言啓曰,各軍門中日時沒技人別單事,已有前例矣。今十一月十一日本廳中日時,哨官前郡守尹光億,片箭邊三中沒技,依例別單書入之意,敢啓。答曰,知道。
事變假注書李謙彬改差,代以李得華爲之。
傳于金華鎭曰,晝講兼行次對。又傳曰,入侍。
司諫院正言沈重奎疏曰,伏以天降篤祜,聖祖之縟儀聿追,日屆誕彌,坤殿之賀禮更擧,頌騰祝岡,歡均帀域,臣民慶忭,曷有其極?仍伏念臣本以庸鹵,猥通仕籍,曾於待罪騎省之日,得蒙恩假,歸省病父,獲伸私情,而此際優老之典,亦及於臣父,廩米·庖肉,頒及鄕廬,臣與老父,雙擎祗受,誇耀隣里,飽以德意,同囿於擧國興孝之化,而自不覺感涕之交逬也。卽於千萬不意,伏奉薇垣除命,馹召遠辱,促臣上來,臣誠惝怳隕越,莫省攸措。久宿君命,義分是懼,蒼黃登途,來伏京輦,而適値仲朔親享,天牌儼臨,他不假顧,冒沒出肅,仍廁陪班,旋參賀儀,少伸區區微忱,而第臣私義,終有所不敢仍冒者。夫臺閣之任,其責甚重,古所謂七品之官,與宰相等,苟非風采峻整,言議剛方,有足以補拾衮闕,殫壓官邪,莫宜居之。臣性質愚鈍,才識空疏,雖在閑漫冗司,尙懼不稱,況此言責重任,何以堪承?乍出本非得已,自畫已有所講。伏乞聖慈,俯諒肝膈之懇,特許鞶帶之遞,以重公器,以安微分,不勝萬幸。臣方急於祈免,不宜攙及他說,而第有愚慨之忱,敢此附陳焉。具允明之父子兄弟,吏考平生,無一可取,最被聖上不世之恩,西銓亞責,湖臬重寄,眷注何如,而未聞有絲毫之報涓埃之效,擧世之慨歎,固已久矣。至若金華玉署,地望自別,而一歲之中,次第特除,至使蠢騃無恥之類,濫廁經幄論思之列,人器不稱,物情未厭。臣謂前校理具庠,前修撰具㢞,亟命刊改,斷不可已也。前大司成李潭,自在韋布,素多誚謗,及出榮途,少無謹飭。適當國子課試,物色先定於考券之前,親疏較論於等第之時,聽聞攸及,莫不爲駭。至以通讀言之,不自照管,專委下官,恣意升降,傳說狼藉,至使遐方通經之士,擧皆抱冤而歸,不可以已經薄罷,置而不論,臣謂竝命譴削,可也。臣無任屛營祈懇之至,謹昧死以聞。批答在筵話
綾昌君橚疏曰,伏以毓祥宮親享禮成,聖孝彌彰,風寒甚劇,回鑾萬安,臣民欣祝,曷有其極?仍伏念臣罪大失儀,罰止譴罷,縮伏頌愆,無地自容。迺者聖度天大,特下恩敍,仍前兼帶之命,尤出格外,臣於是益不勝惶霣感激之至。顧臣衰病癃癈,床簀爲命,最是脚部拘攣之症,不能行步,動輒須人。以此病狀,趨走朝班,已矣無望,而須臾無死,幸際嘉會,擬覩光前之盛禮,欲伸祝岡之微誠,不諒筋力,强策趨詣,而畢竟罪戾之自陷,以致臺評之重速。至今追思,兢蹙冞切,今何敢憑恃寵靈,晏然自恕,以益其罪也哉?玆敢略陳短章,仰暴危懇。伏乞聖明,特垂鑑諒,重勘臣罪,以肅朝綱,以謝臺議,千萬幸甚。臣昧死以聞。答曰,省疏具悉。伊時事勢,業已諒矣。卽允臺章,不過國體,卿勿過辭行公。
乾隆三十年乙酉十一月十二日辰時,上御景賢堂。晝講,大臣·備局堂上引見入侍時,特進官洪象漢,知事南泰齊,參贊官李聖圭,侍讀官金載順,侍講官李晉圭,假注書李思祚,事變假注書李得華,記事官安聖彬·鄭來謙,武臣尹光鼎,領議政洪鳳漢,左議政金相福,右議政金致仁,行左參贊李昌誼,行司直金陽澤,刑曹判書黃仁儉,戶曹判書鄭弘淳,行副護軍鄭汝稷·具善復,開城留守金器大,行副護軍李潤成,兵曹參判洪麟漢,漢城右尹李溵,刑曹參判趙曮,掌令安兼濟,以次進伏訖。載順,進讀近思錄,自學者先務,止須自此入。上讀新受音訖,載順曰,此章存養之工,莫如袪思慮之紛亂也。象漢曰,此章卽心之宗旨也。上曰,然矣。上命東宮侍坐。藥房提調持湯劑入侍事,春坊上下番入侍事。出榻敎提調沈鏽,兼司書李亨逵,說書洪龍漢進前。上御湯劑,提調退出。上命世孫,進誦詩傳竹竿四章訖。上曰,善誦矣。上曰,泉源在左,更以在右,何也?對曰,互言也,爲押韻也。上曰,然矣。上曰,此章何風?對曰,衛風也。上曰,予以文義之外,問汝矣。孔子以四勿垂訓,而鄭·衛,淫風也,何以編詩乎?對曰,欲其懲創也。上曰,讀聲洪暢,善對文義,可謂純通矣。上曰,國風比二南,何如?對曰,二南則文·武風化蔚然可觀,而至若懲創之詩,則國風好矣。上曰,汝能望文·武之德乎?對曰,世道有升降,文·武之德,何敢自期乎?上曰,汝言謙讓,貴矣。上曰,汝非文·武而誰學乎?對曰,成·康可學矣。上曰,成·康後,又有誰乎?對曰,宣王中興矣。上曰,汝讀書時,中官勸汝停讀,則汝心悅乎否乎?對曰,應讀之時勸停,豈云好乎?上曰,然則勸停者,小人乎否乎?對曰,似小人矣。上曰,小人矣。鳳漢曰,世孫之奏對,辭不迫切而然矣。上曰,汝讀書時,心或外馳乎?對曰,不能無,而思聖敎,則每抑之矣。鳳漢曰,奏對之辭白直矣。上曰,汝能抑此心乎?過一月,則汝年十五歲矣,可不勉乎?今日入侍師傅·賓客·春坊·承史諸臣,皆聽此言,汝當守而勿失,則宗社之福也。今日命汝侍坐,非徒爲受講也,欲使汝參見廟謨之講究也。亨逵·龍漢先退,藥房提調入侍事。出榻敎鏽進前,上御湯劑。理中建功湯,自明日三貼煎入事。理中建功湯前方中,加乾薑·桂枝各五分·便香付一錢煎入事。出榻敎上曰,噫,嗣服以後,今已四十一年,年亦七十二歲,而陽復之日已過,於歲於年,必將加一。噫,一陽已生於下,而京外元元,亦將有開陽之意否,以予否德,決無是理,今者政令,亦無此理。噫,涼德其君,無限過年,而嗟哉元元,無限受困,是誰之咎,是誰之愆?思之及此,中夜忘寢。粵在嗣服初,已有至日之綸音,況望八暮年乎?今沖子侍坐,特諭。吁嗟,大小臣工,體先王扶陽之意,一政一令,莫敢放忽,必也愛民,必也恤民。自方伯守令,亦體先王之意,一陽已復,三陽不遠,其於元元,孜孜愛恤,莫替暮年勤懇之意事,下諭八道道臣·兩都留守。昨日老職傳敎中,已嘉善事置之事。出榻敎上曰,莫重公事混下,當該中官田宗成,越俸三等。出傳敎上命讀沈重奎疏,至仲朔親享,上曰,國體宜尊,自有祭名,何稱故號?事體寒心,正言沈重奎,爲先罷職。上曰,以事體雖先處分,命讀附陳,論具庠等事,已舊黨心,而論其子,擧其父,一章辱二人父子,抱此心執筆事予乎?以此觀之,李潭事可知。噫,此人亦不合於世者多矣。似公挾私,意涉不正,仁人放流之目,先諭於安兼濟處分,不覽草而先指于此,甚矣乾道之難逃也。沈重奎其章給之,永刊仕版,以示予宵小之意。噫,此正黨心,奚特此也?此亦先處分之意也。出傳敎領議政洪鳳漢所啓,宰臣李吉輔方在罷職中,而日前之政,備擬於佐貳之望,事涉不察,當該政官推考,吉輔則坐罷已久,敍用,何如?上曰,依爲之。又曰,宰臣李溵,旣帶詞訟重任,囿密要務,兼帶摠管,則今姑許遞,何如?上曰,依爲之。又曰,北關開市咨文,出來矣。回咨,依例撰出,下送,何如?上曰,依爲之。又曰,此京畿水使元景濂狀啓也。備陳本營軍需物役蕩殘之狀,而仍請畿·海·湖西某樣穀中,一依三南統穀例,區劃取耗需用事,令廟堂,稟處矣。喬營事勢之疏虞,誠非細慮,依統制使例,備置穀物於該營所屬三道各邑,逐年取耗,補用軍需,在朝家固爲不費之惠,在本營亦爲長久之道,特爲許施,而至於穀物,則目下實無下手之道,姑待前頭區劃,何如?上曰,左右相之意,何如?左議政金相福曰,若下許施之命,則穀物多少,自可商量區劃矣。右議政金致仁曰,在外時已以此事,有所相議,而三道穀物不敷,難於優數區劃。若命許施,則姑以五千石,酌定劃給,似好矣。上曰,旣已許施,則三道穀物,卽爲定數劃給,可也。鳳漢曰,若論事勢,則優得萬數,然後可以成樣。且是長留本數,異於一時發用者,而卽今諸道穀物,才經大賑,擧皆不足,難以多劃。先以五千石酌定,而三道所劃多少,更當消詳,仰稟矣。上曰,定以五千石,卿等區劃草記,可也。又曰,嶺南蒜山倉,自監營主管便否,因下敎問於道臣矣。卽見道臣所報,則上下損益,官民利害,莫如巡營之句管云,而諸宰中曾經本道方伯之數人意見,亦如此。蓋時道臣之經年因循,今始云云者,似出於嫌否卽可否之意也。本事裏面旣如此,則不可一任泛過。自今以後,專屬於監營,擧行之諸節,一依前節目施行,而如有小小變通者,則亦報備局,定式遵行事,分付,何如?相福曰,前使之自本府句管,自營門定送監色,而此有掣礙之端,故道臣難之。若依前全屬於監營,則此有已驗之效,而臨歸始欲變通者,似有意矣。致仁曰,聞本倉,自本府句管以後,爲弊多端,兩妨官民云,何可知其如此,而仍爲置之乎?依前自巡營句管擧行,恐不可已矣。上曰,依爲之。下敎幾何,今聞此報,此豈擔當底意乎?其欲飭勵,宜先此人,推考,可也。戶曹判書鄭弘淳所啓,各道租案之歲前磨勘,自是事例,而近來或有過歲遲滯者,殊甚未安。況今年事勢,尤宜趁早爲之,另加申飭,必於來月旬望前上送事,分付諸道,何如?上曰,必於開月內爲之。若是申飭之後,過今年到者,當該道臣,政院察推。刑曹判書黃仁儉所啓,聽訟之道,不可留滯,故凡係上司與軍門所屬之干係訟獄者,一邊進來,一邊處決,例也,而近來則進來回關之後,始乃推捉,自不免遲延,誠爲可悶。此後則依前一邊進來,一邊處決之意,定式施行,何如?副護軍鄭汝稷曰,臣營所管各倉還米,近因定式,分糶於各司員役,而及其當納,輒事延拖。目今冬節已半,所捧極爲零星,莫重軍餉,不可任其稽緩。今方督捧,若不趁期備納,則雖上司所屬,一邊進來,一邊治罪,以爲及時徵捧之地,恐好矣。上曰,竝依爲之。行副護軍具善復所啓,本營所納今年砲保,三南以純錢擧皆來納,故軍兵奉足衣資,連以純錢上下,實爲可矜。木·布有裕衙門及軍門中,送價相換取用,事甚便矣,敢此仰達。鳳漢曰,都監事勢誠如此,禁·御兩營,三年則木儲果有裕。今年則與都監無異,不可自朝家,勒令換用。惠廳稅作木,其數猶裕,旣非貢價應下者,以此木換用事,分付,宜矣。上曰,依爲之。鄭汝稷所啓,臣於今秋南陽習操時,取見本府軍器,則其中環刀一千九百柄,俱是短小破傷不堪用者,故事甚驚怪,問其委折,則丙寅春操時,以爲執頉狀聞,其時府使及監色,竝從重勘罪,而環刀則令本府,次次去舊新備事定式矣。其後新備之數,今爲九百六十柄,而前後府使不除此數於舊環刀中,故朽鈍無用之物,積在庫中,非徒所見之駭異,年久之後,必有新舊相混之慮。依當初定式,舊環刀一千九百柄內,除新備九百六十柄之數,仍爲劃給本府,使之添鐵改造,以爲連續去舊新備之地,恐合便宜矣。鳳漢曰,當初非不定式,而尙此因循者,全無禁飭之擧故也。從今以後,每年改造之數,歲末報備局,以爲考勤慢之地,何如?上曰,依爲之。舊刀給守令,使之備新。掌令安兼濟啓曰,太丁凶逆,前古所無,今旣正法,少洩輿憤,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴劾。請還寢定配罪人者斤萬酌處之命,更令王府,嚴鞫得情,夬伸王章。上曰,勿煩。又啓曰,物故罪人得輿,以告者徑斃杖下,則東呂·趾淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。又啓曰,趙載敏·尹光纘,當初所坐不輕,關係亦重。日昨甄敍之命,雖出於廣蕩之典,積年廢枳,今遽全滌,堤防不嚴,物情愈激。請還寢趙載敏·尹光纘給牒敍用之命,上曰,初爭可也,今已經月陽已復,一何强爭?亟停勿煩。又啓曰,科場之法,何等嚴重,公都會雖曰課試,亦一國試,字標首實之言,旣已現發,其罪豈但止於罷職,儒生奔競之失,亦豈止於留守之用罰而已?江華公都會參考官鄭基煥,拿問嚴繩,儒生,令攸司科治。上曰,莫重課試,法意甚嚴,依啓。又啓曰,新除授執義姜潤,時在慶尙道安東地,掌令朴奎壽,時在忠淸道公州地,司諫院大司諫李基新,時在全羅道全州地,司諫李弘稷,時在忠淸道公州地,正言崔,時在淸州地,請竝斯速乘馹上來事,下諭。上曰,依啓。又啓曰,臣於傳啓之際,新啓於下諭之後,有違啓體,不可仍冒,請命遞斥臣職。上曰,一時做錯,何傷之有?勿辭亦勿退待。又所懷,臣聞國之有言路,猶人之有血脈,血脈壅則人必病,言路塞則國必危,是以古昔論聖王之德者,必曰,拜昌言,必曰,從諫弗咈。後世則不然,諫者罰而不諫者賞,此所以治日常小而亂日常多也。有人於此,雖無形現之病,血脈則不可一日而不通,誠以血脈,貫注乎一身故也。有國之所以疏通言路,亦奚異是哉?言路所以維持一國,而一國之興喪,有關於言路之開閉。雖聖朝無闕,時世昇平,豈可一日而無言路也哉?試以近日言之,循默成習,風稜掃地,古所謂言及乘輿,人主動容,語及廊廟,宰相待罪者,則寥寥乎不復見矣,此固群下之罪。臣愚死罪,竊以爲我殿下,亦有以導之也。上天之於下民,尊卑懸殊,聖人之於凡夫,智愚判異,雖奬勵優容,勸之使言,人莫敢以卑且愚,抗至尊而爭上智,而況外示奬勵之方,而譴何或至,佯賜優容之色,而允諭每靳,殿下之所嘗勉者,在於開言路一着,而憲憲泄泄,殆近於杜塞之世。臣於此,尤不勝慨然嗟惜之至,雖或有務爲傾軋浮薄喜事者,是非得失,自有公議,顧何足煩聖明之慮哉?包含假借,亦廣開言路之道也。比年以來,言事之臣,始或有投荒付籤者,而次第解釋,旋復甄敍,大聖人轉圜之量,來諫之德,允爲我朝貽燕之謨,而言路之開,由此可占,誠因此會,益加恢廓,則尤豈不猗歟盛哉?至於黃最彦,則向來一疏,以疏遠之蹤,效匡救之誠。其言雖有不槪於聖心者,原其心則亶出於憂愛,彼豈與在野之人,有所私好而然哉?臣等在鄕之日,得見其疏,繼伏聞處分非常,最彦不足惜。其官則以諫爲名,而其行則以言獲罪也,誠恐士氣愁阻,臺風索漠,大小相戒,以言爲諱,念之至此,豈不誠懍然乎?由是之懼,每欲以一言,伸此耿耿,而日月已久,尙今默默。臣受殿下罔極之恩,負殿下罔極之恩者多矣,臣罪至此,益無所逃。今若賴聖上至明之德,動聖上回悟之聽,緣臣一言之力,使我聖上,有容諫之美,臣雖卽日滅死,無所憾恨。非不欲冒入文字,仰冀照燭,而反覆陳奏,不如所懷,適入前席,敢陳微悃,片片赤心,庶幾天地父母之所鑑燭。而況當陽復之節,尤宜體乾而行,今惟聖明,恕其狂僭而小賜財幸焉。上曰,申暻之章,非徒駭也,關係莫重,而韓後樂之右袒陳章,無嚴莫甚,而徐浩修之肆然論啓,輕率無嚴。故其雖處分,此不過年少新進率着,故特放給牒,此亦非爲人也,開言路之意也。而其於黃最彦,已知讀書之士,而擧名營護,放恣無嚴,焉可赦也?精神索漠,莫記本事,取覽日記,申暻二字,其果書之,曾覽其章,最彦雖不足說,覽此章,已予不肖,今聞其名,追思申暻之章,方寸欲隕,傳豈不云乎?惟仁人放流之,不與同中國,仁人豈有放流之道,而不若此宵小之亂國,莫能制故也。噫,聖人,豈欺我哉?大抵窺測君心,莫若近日,一放徐浩修,此言又聞,亦予不肖,此若問其心,無異浩修。若欲報國,自有直道,何可逶迤而尋枉乎?良可駭也。兼濟又啓曰,臣竊有區區所懷,略效憂愛之悃,而一言才發,遽承嚴旨,臣不勝惶懍震越之至。官居言路,以言路爲言,忱誠淺薄,不能荷聖上之照燭,其人器之不稱,言行之無素,此可知矣。臣何可一刻仍冒於臺次乎?請命遞斥臣職。已上出擧條上曰,欲爲處分,措辭以答者,當扶陽之時,亦扶臺閣之意,而批旨洞諭,其何例批依啓?上曰,噫,見無禮於君,宜若鷹鸇之逐鳥雀,噫,況語及莫重者乎?噫,彼申暻,雖不可以人理言之,其章追思,雖夢裏,方寸欲隕,其敢護者,尤何足言?今日臺臣事,非徒駭也,此等之習,心常惡之。豈可一遞而止,而猶止於此者,體扶陽之意,思乙亥之意也。其或曰,其君果衰,頃者今番處分,或緊或歇云,則非予之意也。咸使聞知。出傳敎諸臣以次退出。坐直承旨入侍事,領相待下敎更爲入侍事,副摠管李溵許遞事。已上出榻敎同副承旨洪述海進前,聖圭退出。上命述海,讀諸道狀啓罷,諸臣以次退出。
乙酉十一月十二日戌時,上御思賢閤。藥房三提調入侍時,都提調洪鳳漢,提調沈鏽,副提調尹東暹,假注書李思祚,記事官安聖彬·鄭來謙,醫官方泰輿·許礈·金德崙·李泰遠,以次進伏訖。上御湯劑,提調先退。泰輿進前診候訖,曰,脈候左右三部微弱,而比前一樣矣。上曰,近日則頗有眩氣矣。藥房提調持湯劑入侍事,坐直承旨入侍事。出榻敎鳳漢·鏽·東暹先退。述海進前。上曰,守令申飭,況道臣乎?此時民事方殷,湖南新伯,必也開月初辭朝事分付。上曰,噫,彼安兼濟,若思乙亥年下敎,申暻之疏,何等無倫,最彦營護,何等無嚴。而敢曰,其幾可乘,因此而沽名,敢陳所懷,放恣嘗試,尤爲無狀者,不思其君之恩,乃敢挾雜若最彦之處分耶?獻壽於其父,焉可得也?其曰忠乎,其曰孝乎。不謂不忠不孝,猶曰其云者,亦暮年自勉,斟酌下語也。黃最彦之章,猶或曰,無心,兼濟所懷,予則曰,有心。暻疏句語,雖思夢裏,心猶隕墜,而黃最彦之疏,幾乎忘也。覽日記而乃悟,此亦不肖,使予至此者,其本卽暻,其間卽最彦,今日卽兼濟也。其或無心處分,若此有心之兼濟,飭若異焉,豈云孝乎?雖然渠雖無狀,旣賜榮親之具,反逐荒裔,亦非以孝爲治之道。於今渠何腸,張樂獻壽,而宜乎使依其父而終年。雖不施竄配之典,其在嚴隄防之道,亦不可遞差而止。前掌令安兼濟,亟施削版之典,使靑丘臣子,少知其君之心。噫,不美哉兼濟也,不美哉兼濟也。上曰,凡彈人之道,勿論過不過,只擧其人,可也。以子而及於父,以弟而及於兄,亦其悖風。今者沈重奎,先擧其父兄弟,以其子從兄弟結之,此等風習,四紀初見。無一可取之譏,未聞絲毫之報,等斥,望八初聞。沈重奎,亦衣冠朝士也。設有可斥者,不忍爲此,以此等之目此等之言,一筆句斷於四人,其心之不美,一何至此?重奎自堂后假官見已久,其非齷齪怪駭者,而乃忍爲此,決非此人所爲,非浮囂則必有指囑者。噫,其君幾十年苦心,衰耄又若此,則爲人臣,雖不悛舊心,豈忍爲此,豈忍爲此,此豈他哉?騎判兄弟,其父子,眷注任用,故其甘心舊習者,怫菀蓋久,乃有此擧,及今不謂,此輩將曰,其君已耄,不知忌憚,末流之弊,可勝言哉?隨用若此,君何用人,亦何遺君?莫云予則快也,其何忌憚?予雖衰,苦心不衰,予雖不治,彼蒼難赦。何不耐乎猜心,甘自陷於邦憲?雖然今者此事,當之者,無摸捉撕捱之端,任之者,決不以此弛初心,中其計,今又洞諭,意蓋深矣。蓋使傾軋者,莫敢售其計,其當之者,亦莫敢因此撕捱也。尤爲巧者,擧四人對一人,欲掩挾私之態也。李潭知人熟矣,用亦久矣,惡其用,竝軋心公者之狀,雖衰其君難欺,何敢逃於彼蒼高懸之照魅鏡乎?只世道有害,於渠輩無益,何敢售無益之計,使白首其君,暮年酬應之苦乎?噫,今猶若此,況來頭乎?良可無言,亦涉放恣也。上曰,樹風奬節,有國之所先務,而近者王祥之冬魚,孟家之竹筍,人皆有之。噫,雖非此,稱孝何難?而一竹筍冬魚,其猶異也,況再乎?其浮張可知。雖以曾子之孝,孟子猶曰,可,其或過也,非奬也,卽濫也,故於此守之者深。壬·丙之年,雖有立節者,朝家褒奬,至矣盡矣,今何遺哉?而況同是立節,皆以褒奬,一不與焉,而亦涉殊常。故此亦申飭,今覽嶺伯狀聞,孝子·忠臣·烈婦,比前精抄,而況今番實錄奉考後,有下敎者,亦不可遲滯,三壯士中,二人旣旌表,一何漏也?此則無乃其時不聞而然耶?予未曉也,令該曹,勿循常例,卽爲回啓,以示追古事樹風之意。上曰,下鄕已久,頃者申飭之下,又爲承批之後,咫尺近畿,戶奴呈狀,分義事體,俱涉寒心,人皆若此,孰肯立朝廷事君?大司憲徐命膺,先遞差,下義禁府推考。上曰,此時守令,豈可曠官?今番差員守令,皆令明日下送。上曰,日寒若此,囚徒取覽,輕囚放釋。諸臣以次退出。
上在慶熙宮。停常參·經筵。
以承傳色口傳下敎曰,此手書,以入直注書,傳于國舅,勿出朝報。傳曰,頃問于卿,旣命當受云,昨聞領相所奏,宴雖受,盃欲弗受云。己卯嘉禮,豈予始料,而春秋遄邁,憲書又報,今已八年。七旬內助,暮年相依,其於將來宗國磐石,若聞慶本,卿何辭此?且卿父與卿名,其宜靜思,誠豈偶然?今番予自受酌,內殿則自內同受,禮雖伸,情則欠闕。今因此,卿與府夫人,同受此,亦稀有之事,七十國婚,古豈有在?其日停宣醞,只賜樂,以示暮年待國舅之意,覽此手書,卿何辭焉,亦何謂年?今日此擧,兼酬今日邦慶之本,宜體予意,安心受焉。沖子固請,予已受焉,今予勸卿,卿何辭焉?
注書柳雲翼病,代以安廷玹爲假注書。
金華鎭,以禮曹言啓曰,社稷祈穀祭,每於歲首上辛日,遣大臣攝行事,曾已定式矣。來正月初一日上辛日,社稷祈穀祭,遣大臣攝行,何如?傳曰,噫,今年穡事又違初料,暮年一心,惟在元元。上辛此日,已爲知焉,今番必欲行焉,而陽復已過,一年又添而然歟,昨今以來,益覺其衰,眩氣又作,其雖命行,難以必焉。依稟擧行,而雖命大臣攝行,諸執事,依親祭祀,令該曹另擇,必也虔誠祈年,少伸予此心焉。
又傳曰,明日崇賢門外,當爲香祗迎,時刻·儀注置之,待下敎來詣。只入正時,次對,進定於明日。
又傳曰,儒臣,內局入侍,同爲入侍。
又傳曰,儒臣·內局入侍,待下敎來詣。
傳于尹東暹曰,以應敎金龜柱三度呈辭,旣有命,此時何遞?給之。
又傳曰,今日入來守令留待。
嚴璘啓曰,臣依聖敎,取覽秋曹囚徒案,則殺獄罪人十名,御寶罪人十五名,造銀罪人一名,輕囚罪人四名。各司罪人四名內,奴福金,士夫家作拏罪也,別付料崔仁大,次知成雲,堂上出入不卽下階罪也,竝放送。其餘罪人,罪名甚重,姑爲仍囚之意,敢啓。傳曰,知道。
洪述海啓曰,昔孔聖式負版者,此張湛望里門步之之意,亦禮記入里必式之意,今番舊邸,復見昔年戶口,列書國諱,而奴婢皆書,以此觀之,重戶口,可以見矣。況周時,獻民數於王,王拜受之,亦示重也,而近者京外,此法解弛,或遺漏者,甚至於父子各戶,頃者關西榜目,已爲飭勵。今當式年,歲已暮,其皆着實修正否,問于該府以啓事命下矣。招問漢城府廊廳,則以爲京兆每當式年,則以從實成籍之意,事目啓下,申飭京外,自是府規。又承上年九月,以父子各戶事,特下嚴飭之傳敎,故一依聖敎中辭意,行關八道,申飭五部。自今以後,父子無得分戶事,洞諭修正,而今已了籍入啓云,敢啓。傳曰,知道。
全羅監司元仁孫疏曰,伏以臣百無肖似,偏荷洪造,前後歷敭,咸踰涯分,居常懍惕,若隕淵谷。不自意湖南按藩之命,又下此際,驚惶兢蹙,尤無所措。夫承流宣化,責任甚重,苟非威望素著,則無以彈壓一路,才猷夙稱,則無以管理衆務。況臣所叨,卽豐沛舊鄕,旬宣保釐,視他道尤有別焉。且人物之殷,簿書之繁,與嶺臬,相伯仲,而近緣水患連仍,凋瘵未蘇,雖使古之鍊務者當之,猶難其責成,今乃擧而畀之於愚魯一賤臣,而不小持難,臣恐僬僥千匀,不顚則仆,畢竟僨敗,必無幸矣,左右揣量,冒進無路,敢陳至懇,仰溷崇聽。伏乞聖慈,曲賜諒察,亟許鐫遞,以重藩寄,以安私分,不勝萬幸。臣謹昧死以聞。答曰,省疏具悉。雖不赴任,此旣二授,今復命焉。意蓋在矣,而且卿父之眷眷此道,卽予曾聞者,父子按道,其用愴,體其君之意,思卿父之心,竭力報效,專在乎此。卿勿辭往欽哉。
乾隆三十年乙酉十一月十三日申時,上御思賢閤。藥房三提調·儒臣同爲入侍時,都提調洪鳳漢,提調沈鏽,副提調尹東暹,假注書·記事官安聖彬·鄭來謙,校理金載順,修撰李性遂,醫官方泰輿·許礈·金德崙·李泰遠,以次進伏訖。鳳漢曰,聖體調攝,若何?上曰,一樣矣。上御湯劑。泰輿診候訖,曰,脈候三部,比前差勝矣。藥房提調持湯劑入侍事,留待守令入侍事,坐直承旨入侍事。出榻敎上曰,前新昌縣監李觀徽事,本縣民逋,令本道査啓,今則遲速未可知,於旌善可悶。大臣旣奏,予意亦然。一番査實,然後新昌之民,可蒙其惠。時任縣監,其亦展布莅民,不過五六日事,修撰李在簡,新昌査實御史差遣,卽爲査正以來。上曰,左捕將外任代,其令右大將兼察事,牌招聽傳敎,傳授命召·大將牌·傳令牌。上曰,前大司成李潭,前兼敎授金魯鎭·李性源敍用。上曰,前修撰李在簡敍用,在外修撰閔弘烈許遞,其代除授,牌招入侍。修撰李在簡入侍事,藥房提調持湯劑入侍事。出榻敎東暹先退,述海·在簡進前。上命儒臣,讀高麗史儀注卷。上御湯劑。洪鳳漢啓曰,進上事體何等尊重,而慶尙道皮荻栗,使炭幕人,替傳來納於內局,事之未安,莫此爲甚,不可無嚴飭之道矣。提調沈鏽,雖以栗品言之,都是硬剛,而無一箇柔軟。以石撞之,亦不能碎,謂之皮荻,而敢以如此者封進乎?前後書目題送,別關嚴飭,不啻屢次,少無其效,其在事體,豈用若是乎?鳳漢曰,昨年亦以此,至有問備申飭,而今年封進,又不如此。當該道臣,從重推考,封進官,竝拿問勘處,何如?上曰,今番則道臣推考,封進官,從重推考,此後申飭,可也。諸臣以次退出。
上在慶熙宮。停常參·經筵。
中宗大王忌辰齋戒。
夜三更,有霧氣。五更,有霧氣。
假注書安廷玹在外,代以尹慶龍爲之。
傳于李聖圭曰,大臣·備局堂上引見。
李聖圭啓曰,次對爲之事命下矣,兩司除在外外,持平姜趾煥。卽爲牌招,以爲入侍之地,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
吏曹口傳政事,贈左承旨崔垕,贈嘉善大夫兵曹參判兼同知義禁府事訓鍊院都正,贈淑夫人安氏,贈貞夫人,特爲贈職事承傳。
乙酉十一月十四日辰時,上御崇賢門。香祗迎入侍時,都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,假注書李思祚·尹慶龍,記事官姜彝福·鄭來謙,以次進伏。上具翼善冠,着絳紗袍,乘轝出崇賢門外。香祗迎罷後,上曰,予自今日許爲七十三矣,此時豈香祗迎之時乎?眼昏特甚矣。次對,追定於今日,意蓋在焉,復政以後,此則不闕矣。上曰,彼獻官中柳健,是身長者耶?承旨對曰,然矣。上曰,果善擇來矣。上曰,備堂·編次人洪麟漢,使之入侍,命書贈參議崔垕二品贈職。出傳敎上曰,金後衍,無二品贈職事乎?卿必知之矣。領議政洪鳳漢曰,金孝大爲江原監司後,姑無贈職事矣。上曰,慶州金氏爲金傅大王子孫,誰不爲其後裔,而以名稱號,甚怪矣。諸臣退出。
乙酉十一月十四日巳時,上御思賢閤。大臣·備堂引見入侍時,領議政洪鳳漢,左議政金相福,右議政金致仁,行司直金陽澤,右參贊李益輔,副護軍鄭汝稷·具善復·李潤成,兵曹參判洪麟漢,漢城左尹李溵,刑曹參判趙曮,副司直李最中,校理金載順,左副承旨李聖圭,假注書尹慶龍,事變假注書李得華,記事官安聖彬·鄭來謙,以次進伏。領相問候進湯劑。上曰,以一筆,論人父子兄弟,如此之事,卿或見之乎?鳳漢曰,兵判所遭,果如聖敎,臣亦罕覩,而但以此撕捱太過。捕將緊任,尙不出代,從重推考,何如?上曰,依爲之。上曰,兵判具允明,從重推考,右捕將望,卽爲擬入。出傳敎上曰,故相臣徐命均時,有李壽海事,此猶彷彿,而今此無一可取等語,誠怪矣。鳳漢曰,徐命膺拿處之命,雖出於飭勵之意,而見方就理,合有處分之道矣。上曰,何以上來乎?鳳漢曰,有拿命故耳,命書放釋傳敎。上曰,聞諸臣畢宴後當進謝箋云,然否?鳳漢曰,俄聞諸承旨今方發文,喁祝之心,擧皆憧憧云矣。顯廟朝年七十已上,特賜米·肉設酌,文谷金相,官位最高,首題箋文矣。命納文谷集,命玉堂進讀箋文。上曰,文谷集中有追恩謝箋,誰先知之乎?鳳漢曰,左相謂有前例,而甚爲盛德事云,故臣果知之矣。聖圭曰,奉朝賀洪啓禧,亦已知之云矣。上曰,此人本來善知此等事矣。鳳漢曰,前後請宴賓啓,東宮邸下疏章,諸臣謝恩箋文,聖敎批旨,作一冊子,以爲揄揚盛烈之資矣。上曰,誰當爲之?鳳漢曰,奉朝賀洪啓禧謹當編輯云,臣亦聞於其子同副矣。上曰,黃欽入耆社乎?鳳漢曰,頗享年而果入之矣。國朝李龜齡,四十拜相,享年九十,最爲異常矣。上曰,故相臣金宇杭,亦年過七十矣,彼儒臣亦有偏親乎?載順曰,然矣。上曰,李性遂之母年爲幾何?鳳漢曰,似爲高年,此爲靑陵之從孫矣。上曰,嶺伯狀啓中孝·節人,其令卽爲回啓,似好矣。鳳漢曰,有特敎則可也,旣有報政府之規,則禮曹恐不當直啓矣。上曰,依爲之。上曰,今番奉考實錄後下敎,昨覽嶺伯狀聞,其所抄啓可謂精簡。故有卽爲回啓之命,而雖不署經,亦宜審愼,令宗伯,就議大臣後分等回啓。出擧條命玉堂進讀文谷集,至王世孫嬪敎文·鍊石補天科表·集祥殿·永寧殿上樑文。上曰,集喜改爲集祥,而其製作文氣滉漾矣。曾經文任乎,鳳漢曰,今世無如此之文,而多有古色矣。十九爲進士壯元,二十爲文魁,三十爲文衡,四十拜相矣。鳳漢曰,旣有言端,敢達矣。各邑孝烈狀聞,政府合坐,然後當回啓,舍人雖或出仕,未遑於議諡,此等狀聞,積滯成軸,甚可悶矣。又曰,左捕將,昨已作窠,而兵判,雖有情勢之難安,旣非可以深引者,則何可經宿留窠乎?事體極爲未安,從重推考,卽爲擬入,何如?上曰,依爲之。出傳敎鳳漢曰,此畿伯李景祜狀啓也,枚擧坡州牧使牒報,以爲本營新創之節目,將士廩料賞格之資,變通區劃,請令廟堂稟處矣。以本州事務言之,新屯成樣前,宜有別般劃給之事,道內穀物,勿論多少,實貼畫出。當使摠戎使,從便善處,此狀啓,姑爲置之,何如?上曰,依爲之。鳳漢曰,重臣李昌壽,旣已敍用,備堂還差。本司堂上中黃仁儉,仍察有司,金尙喆,貢市句管,李昌誼,句管北道,金善行方出疆,更使趙明鼎句管,何如?上曰,依爲之。右參贊李益輔曰,嶺南密陽·昌寧·靈山·玄風等四邑大同,曾以米上物矣。漕倉設立之時,以道里之稍間,作木上物,而今則民願欲作米云。經費米邊每患不足,依前還作米則似好,下詢大臣處之,何如?鳳漢曰,刑參趙曮,爲嶺伯時,啓請作木矣。上曰,趙曮進對可。曮曰,四邑田稅大同,自古以米上納矣。臣待罪嶺營時,適當漕運變通,以四邑,在於洛東江北,道里稍遠於昌原左漕倉之故,只以田稅出浦,而大同則作米矣。今則惠廳米儲不足,故爲還作米,而民情則爲其便送,竝與稅·大同,而願納於密陽三浪倉,如是則民願允合,在國用有裕矣。鳳漢曰,當初四邑民之欲爲作木,果以左倉道里之甚遠,難以輸運,今之願爲還作米者,冀其移運於至近之三浪倉也。京廳事勢,旣不可不作米,而民願又如此。今若變通,則當以三浪倉,爲後漕倉,而左右漕倉中餘船,屬之後倉,不足之數,略爲加造。亦當以近處邊將,差出差員,騎船上納,一如左右倉之例矣。益輔曰,然則以密陽三浪倉,爲後漕倉,凡干擧行等節,依左右漕倉節目,添書頒布,以爲擧行之地,何如?上曰,依爲之。出擧條鳳漢曰,頃因東萊府使姜必履狀啓,關伯生子致慶,及新舊島主慰慶譯官,各騎船隻入送事,覆奏而分付矣。卽見本府狀啓,則以爲二船營造,耗費不少,一隻除減,同騎一船入送事,使任譯輩,責諭差倭,今始停當。只以一船造給,而帶去員役,本自數多,船體比前稍大,容騎渡海事,令該司稟旨擧行爲請矣。二船之減一,誠爲得宜,依狀請施行,船隻照例擧行事,分付本道,狀啓末端稟處,宜書廟堂或備局,而今乃書以該廳,事體未安。萊伯姜必履,推考警責,渡海人員,從便量減事,一體申飭,何如?上曰,依爲之。一時不察勿推,渡海百餘人太過,令萊伯,量宜減數。出擧條諸臣退出。
上在慶熙宮。停常參·經筵。
自昧爽至巳時,有霧氣。
中宗大王忌辰,以承傳色口傳下敎曰,昨日贈職傳敎中,有書改事者,此則拔之。京朝報已爲頒布則置之,外方下去朝報則拔之。
上在慶熙宮。停常參·經筵。
傳于嚴璘曰,加入有下敎事,內局入侍。
又傳于曰,編次人旣入直,內局同爲入侍。
嚴璘啓曰,內局都提調洪鳳漢,提調沈鏽,依下敎來待矣。傳曰,入侍。
嚴璘,以左邊捕盜廳言啓曰,去夜初更量,本廳六牌巡羅軍官金大壽進告內,率巡軍巡到水標橋近處,捉得犯夜人,則前訓鍊院主簿李泰禧亂打捕卒,裂破衣巾,奪取犯夜人以去矣。渠旣白衣犯夜,歐打巡軍,已極駭然,況復奪去犯夜人者,尤萬萬寒心。逃去犯夜人,自本廳卽地拉得,依更數決罪,而李泰禧係是朝官,其蔑法歐打巡軍之罪,令攸司照法科治,以徵後習,何如?答曰,直提學以下,古例夜禁,則況此人乎?若不嚴徵,何以懲他?令兵曹從重決棍。
兵曹判書具允明疏曰,伏以寶算彌高,載擧稱觴之禮,恩命所及,各遂壽親之誠,今日臣民之仰喜俯感,當復如何?仍念臣之兄弟,以至愚極陋之姿,無寸長之可言,而偏被我殿下不世之恩,節次冥陞,聯武於卿宰之列,涯分已踰,憂懍冞深。不意非常之眷,又及於不肖子·姪,玉署特除,周歲荐降,兩世四人,翺翔華膴,雨露太偏,門闌驟盛,匪據之愧,過福之戒,日夕兢兢,臨淵履氷,未足爲諭。噫,天地曲成之恩,臣豈不知感,而懼反甚焉,內外要劇之地,人皆以爲榮,而憂益切焉,區區此心,神鬼可質。祇緣戀係明時,不能早自引退,一日二日,遂成盤礴,再叨本兵,殆若固有,在國事,了無毫絲之報,在臣身,徒增尸素之罪,每一循省,置躬無地。今者臺臣所論,節節中窾,此實臣所常自訟於心者,敢不拜而受之。雖然惠文刺擧,其體甚重,朝廷廉維,所關不細,豈可以其言之別無指斥,有所自恕,重自陷於無忌憚之科哉?從今以往,惟當斂跡朝端,杜門訟愆,以自贖其萬一而已,官職去就,非所可論。昨以捕將出·代事,特下問備,仍有卽召擬入之命,而目下情勢,不敢以見職自居。成命之下,承奉無路,連値淸齋,疏籲亦阻,泯伏經宿,轉致稽淹,惶霣迫隘,尤無逃罪。玆將肝膈之懇,哀籲於仁覆之下。伏乞聖明,俯賜鑑諒,亟遞臣職,仍治臣罪,使公務無曠,私心獲安,千萬幸甚。答曰,省疏具悉。噫,有其父而有其子,有其子而有其孫,才之可用,文之可取,予豈私卿?僉服公誦,浮囂躁競,莫若近世,而先擧兄弟,次擧子姪,一筆斥四,望八初見。噫,此非卿召,卽予致卿。雖然疑之勿任,任之勿疑,曾聞古人,雖有百囂,予何動焉?其中不滿一哂者,絲毫未報之說,搆卿不得言者先說,說何復陳?四十年來初聞者。以卿等心不憚燥濕者,亦豈非絲毫之報乎?旣無執捉撕捱之端,卿何過辭?予何曲循,此非予勉卿也,問國人,想必曰然。卿勿過辭,從速行公,凡諸等事,卽爲擧行,俾無徒損國體之弊。
持平姜趾煥疏曰,伏以天佑東方,聖算彌隆,光承先烈,縟儀已成,臣民慶忭,曷有其極?念臣姿性極陋,風稜素乏,淸朝耳目之任,自知不稱。屢試蔑效,愧忸徒積,而柏府除命,又及於千萬夢想之外,臣誠惝怳隕越,莫知措躬之所也。第念釋褐未幾,忝叨簪筆之職,昵侍日月之光者,殆至二載之久矣。紙筆之特賜,玉成之溫諭,迥出常格,臣嘗感激,銘在心肝,而臣又待罪嶺邑,逖違天陛之餘,召牌儼臨,區區犬馬之誠,只欲一覲耿光,粗伸微分,他不假顧,章皇承膺而已,豈敢以言責自居,以爲仍冒之計哉?且臣素抱痰癖之症,遇寒尤劇,而忽自去夜,一倍添苦,委頓床褥,蠢動無路,不避瀆擾之罪,敢陳呼籲之章。伏乞聖慈,亟賜罷免,俾尋生路,以安私分焉。臣方俟譴之不暇,何敢妄有論列,而事在目下,略此附陳焉。言路之杜絶久矣,奬之使言,猶懼不言,況可以摧折之乎?前掌令安兼濟,所懷只出憂愛之悃,而不賜採納,荐降嚴敎,旣遞而又削之,豈不有妨於大聖人恢聽納言之道哉?至若前正言沈重奎,雖或不槪於聖心,亦出於愚衷所激,以聖上包荒之度,特加優容,則可以有光於廣開言路之聖德矣。扶植之敎,旣示我聖上扶陽之意,臣不勝攢祝之忱,恭陳無隱之義,惟聖明,更加三思焉。臣無任祈懇之至。答曰,省疏具悉。先王之扶陽,乃所以抑陰也。噫,一陽初生於下,抑陰,尤豈少忽?安兼濟之不顧所重,已不可言,而沈重奎之挾雜無據,焉可無飭?糢糊容護,欲免不言,憊臥之中,不覺一哂也,爾其勿辭察職。
乙酉十一月十六日申時,上御思賢閤。藥房·編次人同爲入侍時,都提調洪鳳漢,提調沈鏽,副提調尹東暹,編次人洪麟漢,右副承旨嚴璘,假注書李思祚,記事官安聖彬·鄭來謙,醫官方泰輿·許礈·金德崙·李泰遠·李世珪,以次進伏訖。鳳漢曰,聖體若何?上曰,一樣矣。泰輿診候訖,曰脈候左右三部不調,而大體不足矣。上曰,近來有氣衝上眉稜,而頗有眩氣·頭暈之症矣。泰遠曰,痰在膈間,故氣昇則然矣,湯劑中半夏·香附加入好矣,八味元進御尤好矣。鳳漢曰,無過八味元,而頭暈之候,不但痰也,氣不足而然矣。理中建功湯前方,加便香附五分,天麻·半夏各一錢煎入事,藥房提調持湯劑入侍事,左副承旨入侍事,玉堂上下番入侍事。出榻敎上曰,明春別試·重試,以庭試代行,而似好矣。鳳漢曰,物力多入,別試擧行,則似難處矣,庭試擧行,聖慮誠好,臣因科事敢達矣。在先朝則人日·七夕,皆不賜直赴,今則科第漸多,抱紅牌而空老者,無區處之道,救弊之策,惟在科甲之鮮貴矣。上曰,然矣。然雖百人爲之,爲者爲之矣。上曰,目今凡事宜簡,依科規下敎,明年重試代擧,以庭試擧行,牽於此而尙未擇日云,旣下敎,卽爲擇日事,分付。三提調先退。左副承旨李聖圭,校理徐命善·鄭昌聖進前,上命命善,讀文獻通考訖,領議政更爲入侍事,藥房提調持湯劑入侍事。以上出榻敎鳳漢進前,上曰,兵判批下,牌招察任,將望與試官,其令爲先卽爲擧行。諸臣以次退出。
上在慶熙宮。停常參·經筵。
午時未時,日暈。夜自三更至五更,月暈。
藥房都提調洪鳳漢,提調沈鏽,副提調尹東暹啓曰,伏未審夜間,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候矣。臣等,不任區區伏慮,敢來問安,竝此仰稟。答曰,知道。氣則一樣矣,明日入侍,宜矣。
中宮殿·惠嬪宮,藥房口傳問安。答曰,知道。
李聖圭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
嚴璘啓曰,憲府連日監察茶時,事甚未安,除在外外,持平姜趾煥,卽爲牌招,何如?傳曰,允。
李聖圭啓曰,兵曹判書具允明,昨日特旨之下,不爲膺命,捕將差出,一向遲滯,事甚未安,卽爲牌招察任,何如?傳曰,允。
以承傳色口傳下敎曰,有下敎事,騎判使之入來,開陽門仍留。
尹東暹啓曰,假注書李思祚,身病猝重,勢難察任,今姑改差,何如?傳曰,允。
洪述海啓曰,兵曹判書具允明,牌招不進,推考令旨,今方捧入,而捕將之尙未差出,誠極未安,更爲牌招,何如?傳曰,允。
傳于洪述海曰,明日只晝講,兼行次對。
又傳于曰,玉堂持昨日所持入冊子入侍。
以李命彬爲假注書。
嚴璘啓曰,兵曹判書具允明,依下敎來待矣。傳曰,入侍。
以鄭汝稷爲捕盜大將。
李聖圭,以兵曹言啓曰,因左邊捕將草記,歐打巡羅軍人知訓練判官李泰禧,依傳敎,從重決棍二十度之意,敢啓。傳曰,知道。
又啓曰,今十一月十七日,武臣堂上朔試射日次,而判書具允明,情勢難强,試官望,不得擬入,今已日暮,不得爲之之意,敢啓。傳曰,知道。
持平姜趾煥啓曰,臣之庸愚,何敢以言責自居,而日前臺臣處分事在目下,揆以臺體,不宜泯默,辭疏之末,附疏優容之請,而及承聖批,不惟不賜允可,至以糢糊容護,欲免不言,不覺一哂爲敎。夫安兼濟之一段憂愛,不賜察納,臣之慨惜,實在於此,而雖以沈重奎言之,言官之未蒙包容,固非聖朝重臺體之道。區區本意,固不在於容護,而忱誠未格,誨責備至,臣不勝瞿然慙悚之至,何可一刻抗顔於臺次?昨緣日暮,今始來避,所失尤大,請命遞斥臣職。答曰,勿辭。
李聖圭,以江原監司狀啓啓曰,原州等官居騎保高惡只等渰死·壓死·囕死事。傳曰,令本道,恤典擧行。
文學宋志淵疏曰,伏以上天申休,聖算彌高,勉循愛日之睿孝,載擧受酌之盛儀,臣民歡祝,朝野惟均。仍伏念臣性本愚騃,才無適用,而幸遇明時,早竊科第,間嘗待罪簪筆,獲近耿光,志願已足,而兢懼冞深。自夫罷官歸鄕,不復廁跡於朝紳之間,祇欲守靜於畎畝之中,庶幾小心寡過,以報隆恩之萬一。迺臺銜纔遞,除旨又降,以臣爲侍講院文學,繼以有馹召之命,臣誠感激驚惶,靡所容措。夫胄筵進講,其責不輕而重,如臣謏聞蔑學,苟然充數,以傷淸朝綜核之政,非細故也。自知已明,進身無路,而一味退伏,跡涉漫忽,跋涉多日,纔到近畿,素患痰積,遇寒衝亘,晝夜叫痛,人鬼莫分。雖於咫尺跬步之間,猝無自力轉動之勢,病裏惶隕,如添一病,抑臣有私義之萬萬不安者,業欲一陳於紸纊之下,而嚴畏蹙踧,未敢遽發,已屢月矣。玆於疏辭之末,不得不略暴事實,以冀聖明之垂察焉。昨冬縉紳疏時,臣適在鄕,而追聞臣名,亦入於聯錄,至於錯書官銜云,臣未知其故,而第疏中一段,關係臣從妹,則臣之闔門,只當悚懍蹙伏而已。雖使臣時在朝行,揆以情理,固不可隨衆混參,況又在遠而名則冒列,雖以日月之聖鑑,亦何以俯燭其實狀乎哉?此非私心之所敢安,而尤爲臣難進之端。伏乞天地父母,特賜諒察,命削臣所帶之職,以安微分,仍治臣瀆擾之罪,以肅朝綱,千萬幸甚。答曰,省疏具悉。爾其勿辭,俟少間上來察職。
弘文館副校理徐命善,副修撰鄭昌聖等,伏以持平姜趾煥,以臣之庸愚,何敢以言責自居,而日前臺臣處分事在目下,揆以臺體,不宜泯默,辭疏之末,附陳優容之請,而及承聖批,不惟不賜允可,至以糢糊容護,欲免不言,不覺一哂爲敎。夫安兼濟之一段憂愛,不賜察納,臣之慨惜,實在於此,而雖以沈重奎言之,言官之未蒙包容,固非聖朝重臺閣之道。區區本意,固不在於容護,而忱誠未格,誨責備至,臣不勝慙悚之至。何可一刻抗顔於臺次乎?昨緣日暮,今始來避,所失尤大,引嫌而退,雖近塞責,不失臺體,聖批誨諭,何可過嫌?請持平姜趾煥出仕。取進止。答曰,其疏不是,業已諭矣。今於處置,其何苟且?仁人能惡人,何不引經據義,而今於處置,不當若是,予則宜遵曾傳遞差。出傳敎上曰,堂箚處置旣諭,若曰,言雖混圇,職在臺職,豈可以此?輕遞言官爲目,則語雖未暢,其猶可也,今者措語,語涉苟且,彌縫爲事,此等處置,暮年初聞。噫,幾年苦心,其欲精白,豈勸依違處置?儒臣一竝遞差,以示予礪末世之意。
乙酉十一月十七日申時,上御思賢閤。儒臣入侍時,副校理徐命善,副修撰鄭昌聖,同副承旨洪述海,假注書尹慶龍,記事官安聖彬·鄭來謙諸臣,以次進伏。藥房提調持湯劑入侍。上曰,兵判具允明,使之入侍。具允明進伏,上曰,卿之見辱多矣,有何撕捱之端乎?予之敦勉,實出愛卿之心。責任至重,將任久曠,雖一時行公而復請遞,猶或可也,卿何不顧國體,引嫌太過?允明對曰,臣素無才能,猥蒙擢拔之恩,踵頂毛髮,罔非洪造,雖使之赴湯火,臣何敢辭也?固不以臺言,毫末芥懷,只願天地生成之澤,曲被臣身也。上曰,毫絲無輔者,尤豈成說乎?卿之不避燥濕,盡心國事,已試於都承旨,卿之秉心,予已知之,卿何過辭?允明曰,小臣,亦知屢違天牌之爲徒損國體,而但臣蹤地危蹙,非爲一伸廉隅而然也,惟願聖恩之曲加也。上曰,君之使臣,臣之事君,當曲盡道理。豫讓雖戰國之士,國士遇之,國士報之,予之倚卿兄弟當,何如,而誠猶未孚乎?國人皆曰,卿負予,予必不信。欲爲卿伸其廉隅,而恐售彼計,丘從直故事,予欲行之,而不可得也。有何血怨於卿,而陷人父子兄弟,其心則殘忍矣,其言則無倫矣,予故見卿面諭,使之進退從容,此亦玉成之意也。命書傳旨,噫,用人,國之先務,欲用而不擧,非爲國之道,旣用而信讒,亦非爲國之道。兵判之於度支被斥,卽舊心惡其君任用,必欲排去也,今之所遭,亦一般也。雖然售舊習而莫敢,只擧此人,其猶不足,竝擧其子,又及其弟,而亦及其子,一門四人,可謂無遺一筆,此擧,可謂四十載未聞。雖問於古,決無是事,旣無血怨,則何忍爲此?此予所以卽舊者也,於予之道,但當斥讒說用其人,而此亦息浮囂鎭世道之一道也,而其人心雖殘忍,言亦無倫,當之者,欲伸廉隅,亦四維也。噫,四維,國之所重,亦豈忽也哉?故將望體重,特推承批之後,少無動意,一敎處分,其何難也,而特召面諭,從容勉循,此其言雖不足說,其人宜乎遂其志之意,其臣伸廉隅於目前,其君許一遞而任用,亦誠意相孚之道。故面諭予意,特爲許遞,此爲其人非中讒計也。甚矣,沈重奎之此擧也,曾已諭,決非重奎所爲。噫,幾年苦心,必欲排擠,不顧其君之衰耗,猶敢跳踉,君雖衰矣,彼蒼不衰,甚矣計之迂也。雖欲售其君,何敢售於彼蒼?噫,乾坤雖混沌,予之苦心,猶不淺於海東。吁嗟,今日臣工,再昨年熙政堂,以予沖子宣諭時,一郞官所對四字,銘心夙夜焉。噫,此輩近歲恍惚囫圇,先惑其君,其計亦莫售,故今則以殘忍無倫,欲亂一世,可謂甚矣,可謂甚矣。上曰,將望體重,何循常例?騎判許遞,代前單入之,待下批牌招,傳授命召,命注書持入前單。上曰,騎判前望,多有舊人,有闕代,待開門,政官牌招開政。左捕將前單點下,卽爲牌招,傳授命召及大將牌·傳令牌。出傳敎禮判沈鏽曰,丙戌年重試代擧,旣以庭試,命下矣。取考前例則丙寅年代擧庭試,初試取五百人,今番初試則取幾人乎?敢稟。上曰,今番取五百人,可也。出擧條
上在慶熙宮。停常參,只晝講。
嚴璘啓曰,大司憲·掌令一員,持平二員未差,執義姜潤,掌令朴奎壽在外,今日以監察茶時之意,敢啓。傳曰,知道。
又啓曰,藥房三提調依下敎,來待矣。傳曰,入侍。
尹東暹啓曰,吏曹判書朴相德,參判趙明鼎,參議洪樂命牌招不進。推考傳旨及罷職傳旨,今當捧入,而開政命下之後,如是違牌,不卽擧行,事甚未安,判書·參判,更爲牌招,何如?傳曰,允。
傳于李聖圭曰,人君以孝御下,今日備堂中爲親設酌者,其令出去。
有政。吏批,朴相德進,參判趙明鼎進,參議洪樂命傳旨未下,右承旨金華鎭進,以金尙喆爲兵曹判書,鄭宲爲大司憲,徐秉德爲掌令,李恒祚爲持平,李長老爲持平,李鎭恒爲獻納,李致中爲正言,李亨逵爲校理,李晉圭爲副校理,李性源爲副修撰,金魯鎭爲兼文學,李溵爲同成均,洪樂性爲繕工提調,韓民敎爲長生殿別檢,李思質爲仁川府使,洪紳漢爲假監役,金垕臣爲沙斤察防,金普淳爲扶安縣監,具昌圭爲宗廟副奉事,高信謙爲古阜郡守,金尙喆爲訓鍊·禁衛·御營提調。
兵批,判書金尙喆進,參判洪麟漢病,參議徐命天入直進,參知李宜老病,右承旨金華鎭進,李漢膺爲護軍,李吉輔·徐命膺·李潭·沈履之·徐命善·姜趾煥爲副司直,以洪檍·鄭昌聖·閔弘烈爲副司直,李軾·朴師德爲城機別將,金魯鎭爲副司果。
洪述海,以漢城府言啓曰,卽接中部都事李克敬所報,則部屬豆錫洞契居良人姜世俊,潛釀被捉於右邊捕盜廳矣。其家上下切隣私婢順德,良人李興才,任掌金世柱等,依定式嚴處之意,敢啓。傳曰,知道。
又以右邊捕盜廳言啓曰,中部碑立隅居良人姜世俊家有犯釀之事,故捉來査問,則所供內,欲食餘利,五升米,果爲潛釀,而被拉於未成熟之前,實無買飮人云。屢次嚴問,一如前招,犯釀罪人姜世俊,竝其贓酒,移送秋曹之意,敢啓。傳曰,知道。
乙酉十一月十八日午時,上御景賢堂。晝講,大臣·備局堂上引見。藥房三提調追後入侍時,特進官金陽澤,知事金尙喆,參贊官李聖圭,侍讀官李宅鎭,檢討官李晉圭,假注書李命彬,事變假注書李得華,記事官安聖彬·鄭來謙,武臣柳鎭夏,領議政洪鳳漢,左議政金相福,右議政金致仁,行左參贊李昌誼,判敦寧洪象漢,戶曹判書鄭弘淳,行副護軍鄭汝稷·具善復·李潤成,兵曹參判洪麟漢,漢城左尹李溵,刑曹參判趙曮,行副司直李最中,以次進伏訖。上命宅鎭,讀近思錄,自舜孶孶爲善,止雖正亦邪。上受讀一遍,命陳文義,講官以次陳文義訖。上曰,禮房承旨入侍。出榻敎上曰,內局同爲入侍。禮房承旨金華鎭,藥房提調沈鏽,副提調尹東暹,醫官方泰輿·許礈·金德崙·李泰遠·鄭允協·李世珪·白文昌進伏。鳳漢曰,日間,聖體若何?上曰,一樣矣。鳳漢曰,寢睡·水刺之節,亦何如?上曰,食則稍勝矣。鳳漢曰,眩候更不發作乎?上曰,時時有之矣。鳳漢請諸醫診候,諸醫以次入診訖。泰輿曰,脈候左右三部稍似調均,而猶未快舒矣。諸醫言,皆與泰輿同。鳳漢進湯劑,上進御。鳳漢曰,兵判之許遞,實仰體下之聖意,而臣意則以爲不必遞矣。上曰,不可不一伸廉隅,故許遞矣。上曰,政事已爲之乎?華鎭曰,政望俄已入之矣。上命內侍,持入望筒,落點後,上命東暹讀之。上曰,坐中必有起去者矣。尙喆趨出。上曰,兵曹新判書牌招同參啓辭,入之乎?聖圭曰,姑未下批矣。上曰,政官入侍承批。出榻敎上曰,吏判家尙未行宴乎?麟漢曰,今月有故,不得行之,將於來月初一日爲之云矣。鳳漢曰,吏判爲進箋班首,故進箋,將於初二日爲之云矣。上命麟漢,讀彰義宮御製,又命華鎭,讀諸臣賡韻。命進草紙,御筆書下藏譜閣三字。上曰,今者懿昭廟,其時欲建舊邸,故行祭時,不無非便之端,而孝章廟,內外神門·典祀廳·守僕房,井井方方,此後宜陞於孝章廟,而此廟中孝章·孝純年譜,懿昭年譜板本樻,藏於龕室,閣名以書下御筆,其時鐫揭,而冊印藏蓋扇,自然同陞孝章宮冊印藏,朱漆,用於靖嬪房。出傳敎禮房承旨·藥房提調·儒臣先退,吏曹判書朴相德,參判趙明鼎進伏。上命東暹,又讀小單。至金始煐考贈吏判望,鳳漢曰,此事臣有仰達者矣。吏曹贈職,新有定式,金尙喆,爲吏判時所稟定者也。立法之後,豈可如是撓改乎?上曰,何謂也?詳言之,可也。鳳漢曰,推恩人之上下三代中,若經吏曹,則始許吏曹贈職,新有定式,而金始煐家,則是定式外矣。上問吏判曰,何爲而然也?相德曰,金始煐考前已贈吏參,且其曾祖又經吏曹云矣。鳳漢曰,吏參之贈,必是定式前矣。相德曰,在於定式後云矣。致仁曰,若在定式後,則其時銓官非矣。鳳漢曰,法若不善,則稟而改之,可也。不改法之前,輒又如是,則豈有立法之意乎?上曰,左右相之意,何如?相福曰,近來一一守法,臣固未知,而首相旣已陳達,似不可置之矣。致仁曰,臣意與首相同矣。上曰,吏判出去,吏參贈職之在定式前後,知入,可也。相德還奏曰,果是定式後,而聞俄者承旨之言,受贈者之曾祖,果經吏曹云矣。鳳漢曰,似不然矣。上曰,承旨之言,豈誤乎?可謂善了當矣。鳳漢曰,朝臣世譜,臣未詳知,從當詳問更達矣。上命東暹,又讀一小單後,仍命政官,承批以出政官下直。藥房提調沈鏽,持湯劑入侍,上進御後,鏽退出。弘淳曰,京畿陸運邑田稅,守令領納,旣載續典,歲前畢納,且有定式。而近來紀綱解弛,慢忽成習,一委監色,私定主人,任其捧納,無所管檢,愆期稽納,偸竊無面,職此之由,固已寒心。而數外濫捧,中間糜費之多,在小民,尤涉可矜。此後各該邑守令,領民來納於歲前,而如或違越,則依定式論罪,斷不饒貸事,更爲申明嚴飭,何如?上曰,依爲之。出擧條次對諸臣先退。上曰,玉堂上番,更爲入侍。出榻敎李宅鎭進伏。上命讀中庸君子之道四章。上曰,噫,以孔子之大聖,豈有四未能也,而聖人之心,其爲也未能,故有此訓。吁嗟,今筵,以予所未能,欲施於諸臣者,而近聞粵昔戊申,亦有此事,諸臣有進箋之擧云。今予此敎,可謂不期謀而相符,亦偶然乎哉?諸臣中已聞日字者,其若曰,旣奏其日,何敢進退云?則此非予意也。將此下敎布諭,其中可以一兩日差進者,勿拘已奏,皆令進行。出傳敎上曰,編次人及禮房承旨,更爲入侍。出榻敎上曰,諸臣設宴,於予何關,而必欲速行者,有意矣。上又曰,國舅家宴,定於再明云,再明之宴,豈不可進定於明日乎?進定與否,禮房承旨知入,可也。諸臣以次退出。
乙酉十一月十八日初更,上御景賢堂。禮房承旨·編次人入侍時,編次人洪麟漢,右承旨金華鎭,假注書李命彬,記事官安聖彬·鄭來謙進伏訖。上曰,國舅家宴,明日可以進行云乎?華鎭曰,明日進行,固不難云,而賓客邀請等節,似難周旋矣。麟漢曰,必多窘束之事矣。上曰,然則姑置之,待其行宴消息,勿論明·再明,賜樂,可也。藥房提調沈鏽,持湯劑入侍,上進御後,鏽退出。上曰,如可進行則進行,不然則以初定日爲之亦可,不必因下敎,而進行之意。承旨出送院吏,詳報於國舅家,可也。諸臣少退更入。上曰,諸臣進箋,吏判家宴後爲之乎?麟漢曰,吏判爲進箋班首,勢似然矣。上呼寫御製潛邸記,上曰,注書出去,國舅家宴日進退,知入,可也。賤臣還奏曰,國舅家以爲諸具無窘束之患,明日當進行云矣。上曰,好矣。上命注書曰,掌樂院下人待令事,分付,可也。又命承旨曰,國舅家明日宴時,一等賜樂事,自政院分付樂院,可也。諸臣以次退出。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
嚴璘啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老未肅拜。今日以監察茶時之意,敢啓。傳曰,知道。
又啓曰,兵曹判書金尙喆,昨日違召,今日又不出肅,事甚未安。卽爲牌招,傳授命召,何如?傳曰,允。
又以備邊司言啓曰,卽見冬至使狀啓,則以爲安州査對時,正朝之朝字,例以我國所諱之字直書,而方物移准回咨及禮物摠單,或有直書者,或以朝字書之者,不無異同之端,此一款,令廟堂急速稟旨擧行云矣。禮物摠單及方物移准回咨中元朝之朝字,直以我國所諱之字書之者,一則遵用彼國所定之本,一則傳謄彼咨所書之字,自我國,不得改書故也。至於開下正朝之朝字,以朝字書之者,乃我國所撰文字,自我國,不敢直書故也。此蓋年年應行之例規,而今此狀聞,似由於未諳此規而然也。以此意,急速知委,使之仍爲賚去,何如?傳曰,允。
又以兵曹言啓曰,今十一月二十日,文臣朔試射時,試官望,當爲擬入,而判書臣金尙喆,方在未肅拜,不得擧行之意,敢啓。傳曰,知道。
上在慶熙宮。停常參·經筵。
洪述海啓曰,明日初覆相値,視事頉稟。傳曰,知道。
又啓曰,明日初覆相値,朝參頉稟。傳曰,知道。
嚴璘啓曰,啓覆文書,今方修正,而日子,令日官推擇,則初覆,今月二十一日,再覆,二十二日,三覆,二十三日爲吉云。以此日擧行之意,分付該曹,何如?傳曰,允。
又啓曰,憲府連日監察茶時,事甚未安。除在外外,持平李長老,卽爲牌招,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管李柱國,以禁衛中軍軍兵等中日試放事,南別營晝仕出去之意,敢啓。傳曰,知道。
又啓曰,兵曹判書金尙喆,連日違召,尙不出肅,事甚未安。卽爲牌招,傳授命召,何如?傳曰,允。
又啓曰,明日啓覆時,兩司當爲進參,而諫院多官,皆在外,無進參之員。合有變通之道,何以爲之,敢稟。傳曰,長官外竝遞差,政官牌招開政,待下批牌招察任。
又啓曰,明日啓覆時,六曹長官,當爲進參,而吏曹判書朴相德,以病不進。待開門牌招,以爲進參之地,何如?傳曰,允。
以承傳色口傳下敎曰,入侍前已除之,今亦依近例酌定,入侍文案必少,正時則以未初初刻爲之,時刻單子置之。
持平李長老啓曰,物故罪人得輿,以告者徑斃杖下,則東呂·址淳之窮覈,自是次第事,而酌處之命。雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。太丁凶逆,前古所無,今旣正法,少洩輿情,而罪人者斤萬,旣聞太丁陰慘叵測之說,不卽發告,私相傳說,知情不告,自有其律。今此酌處之命,雖出於聖上好生之德意,而其在鞫體,不可不嚴覈。請還寢定配罪人者斤萬酌處之命,更令王府,嚴鞫得情,快伸王章。趙載敏·尹光纘,當初所坐不輕,關係亦重。日昨甄敍之命,雖出於曠蕩之典,積年廢枳,今遽全滌,隄防不嚴,物情愈激。請還寢趙載敏·尹光纘給牒敍用之命。新除授大司憲鄭宲,時在忠淸道忠州地,掌令徐秉德,時在大興地,持平李恒祚,時在京畿通津地,司諫院獻納李鎭衡,時在楊根地,正言李致中,時在廣州地,請竝斯速乘馹上來事,下諭。答曰,不允,下諭事依啓。
兵曹判書金尙喆疏曰,伏以臣於日昨前席,伏奉本兵新命,章皇下殿,隕越驚惑,歷累日,而靡所容措。噫,以臣菲薄之質,幸逢千一之會,受祿于朝,居然三十有年,而邇來誤恩輒加,班秩漸進,周流內外,敭歷殆遍,不衷之譏,過福之災,猶屬一己。常恐負殿下罔極之恩,累殿下則哲之明,夙夜憂懼,寢食靡寧。雖其感激之私,必欲殫竭眷係之誠,未敢逡巡,而區區所祈祝,唯在於投閑置散,隨分自效而已。今忽畀之以中權之重寄,責之以未學之軍旅,以何才猷,可以詰戎兵,以何鑑別,可以公用舍乎?矧今寶算彌高,晩政益勵,天工無曠,庶職其凝,此時司馬之職,付之於疎迂一措大者,豈不乖綜核之政,而駭中外之聽耶?假使臣,怵畏義分,黽勉承當,終致速官謗而僨國事,則臣雖百死,何以贖其罪也?且臣受氣最薄,不比恒人,蒲柳早衰,齒髮漸變,平日所勉,不過筋力奔奏,而病發無常,力不從心。雖欲强策,亦無奈何?左右思量,冒應無路,鎭日違召,憫阨轉甚,玆暴肝膈之懇,仰瀆纊之聽。伏乞聖慈,天地父母,俯垂鑑諒,亟許鐫免,回授可堪之人,以幸公私,不勝大願。臣無任云云。答曰,省疏具悉。今卿此任,可云晩矣。卿勿過辭,從速行公。
傳于洪述海曰,疏批已下,牌招。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
有政。吏批,判書朴相德陳疏入啓,參判趙明鼎進,參議洪樂命牌不進傳旨未下,都承旨尹東暹進,吏批啓曰,判書朴相德陳疏入啓,參議洪樂命牌不進傳旨未下,小臣獨政未安,何以爲之?敢稟。傳曰,仍爲之。以朴弼逵爲司諫,以蔡緯夏爲獻納,以朴師崙·任瑎爲正言,以尹得孟爲修撰,以李獻慶爲弼善,以李溎爲吏曹正郞,以金百鍊爲廣興守,以李星鎭爲繕工主簿,以金載玉爲判校,以金尙喆爲軍器提調,以趙時謙爲忠淸都事。
兵批,判書金尙喆病,參判洪麟漢病,參議徐命天病,參知李宜老入直進,左副承旨李聖圭進,以李世馨·李聖師·李弘稷爲副護軍,以李鎭衡爲副司直,以李致中·崔爲副司果。
傳于洪述海曰,入侍。
傳于嚴璘曰,承旨先爲入侍。
以吏曹參議洪樂命牌不進罷職傳旨,傳于洪述海曰,只推。
嚴璘啓曰,卽者別監金忠大等,來訴本院,以爲中宮殿別監張興孫,昨夜路上,爲韓貴同·韓占同等所歐打,傷處甚重云。故被打別監,卽爲看審,則血痕滿面,被傷的實。雖未知當初相鬪之緣何事端,掖隷之如是被打,事甚驚駭。韓貴同等,令攸司,從重科治,何如?傳曰,其涉駭然,依爲之。此人曾以中禁隨行之人,特差爲此,則不能謹愼。頃與賓府引陪,相詰損體,今又此擧,年少輕率可知。況今番此等之處,此等人,不爲使喚,意亦在焉,則有何此聞?旣被打,雖不杖治,令內府嚴飭。
又以兵曹言啓曰,文武官重試及對擧庭試設行事,自禮曹,推擇啓下矣。重試武科初試及庭試武科初試,令日官推擇,則重試武科初試,來丙戌二月十三日,庭試武科初試,同月初二日爲吉云。以此日設行,而重試初試額數,則依法典,分兩所,各取五十人,庭試初試,取考前例,則丙寅年,取五百人矣。今番則當取幾人乎?敢稟。傳曰,依爲之。今亦取五百人。
洪述海,以義禁府言啓曰,時囚罪人鄭基煥原情公事判付內,爲先囚南間,更爲嚴問口招事判下矣。鄭基煥,依例着枷,囚南間之意,敢啓。傳曰,知道。
副校理李晉圭疏曰,伏以天休滋至,寶算彌隆,光揚先烈,禮成受爵,帀域含生,普切蹈忭。仍伏念臣有老母,夙嬰奇疾,長委床褥,未嘗有旬日之寧,情私所迫,不避嚴畏,前後冒陳苦懇,非止一再。而輒蒙聖明,曲垂俯察,或許暇而歸視,或遞職而救護,母子相對,頌祝洪恩,以首頓地,不覺感涕之被面也。第母病則劇歇無常,恩暇則期日有限,屢事干瀆,義所不敢,暫時離捨,情亦難抑,方寸交亂,罔知攸措。每欲以終養之懇,一鳴號於孝理之下,而非但怵分畏義,囁嚅未發。顧以區區愛日之忱,無間君親,戀結宸極,未忍言私,抑情遲回,莫敢爲長往之計。然忠孝本無二致,造化曲遂萬物,則君之於臣,卽父母也,天地也。今臣有此一段血懇苦衷,而徒以猥瀆爲懼,一向泯默,甘自阻於慈恤仁覆之下者,此豈理也哉?嗚呼,臣賦命窮險,獲戾神天,年纔十二,嚴父見背,無他姊妹,只有一兄,而出後臣伯父。臣母傷門運之衰替,愍臣身之孤弱,劬勞之恩,於臣最偏,母子二人,相依爲命,零丁孤苦,其生可悲。臣母今年恰滿七耋,中歲以後,備經艱楚,積瘁成疾,轉入骨髓,連月纏綿,或彌年淹頓,今則精神筋力,漸益衰耗,無復餘地。而近因日寒嚴劇,重添毒感,症勢危篤,昏不省事。臣方入則左右調護,出則尋醫問藥,至於床笫轉動之時,必須臣而扶將,匙箸飮啖之際,必待臣而强進,晝宵在側,實難晷刻相捨。臣之情理至此,亦焦迫矣,私自循省,子職莫遂,顧瞻崦嵫,餘暉無多,徊皇怵惕,中夜無寐。方今敦孝錫類之化,洋溢區宇,凡諸縉紳卿士之奉親者,皆令設酌而獻壽,侍從之有親年篤老者,亦或許解劇任,俾得以便宜調養,優老至德,感動臣隣,覆冒所及,寸心益激。臣亦大化中一物耳,情事最急,殆無與比,不早自言,臣罪尤大。玆敢冒死流涕以陳之,倘蒙我殿下至仁至慈之德,察臣之懇,遞臣之職,特許歸養老母餘年,則臣於此生,誠萬萬無憾矣。臣謹當與臣母,攢手歌詠於壽域之中,生隕死結,宜如何報也?伏惟天地父母,哀而察之,疾痛之極,不暇緩聲,冒瀆至此,罪合萬死,臣無任云云。答曰,省疏具悉。陳懇雖可矜,有親者輒許其願,則人雖立朝,今番特遞,其使便護焉。
吏曹判書朴相德疏曰,伏以臣蒙騃蔑識,濫叨銓衡之任,前後行政,亦可謂專且久矣。政眼一出,疵纇難掩,每自循省,愧悔交至。近因臣母病情之危劇,陳懇乞解,未蒙允許,日昨再牌之下,雖不得不黽勉祇承,冒赴政席,而情私之焦迫憂憫,誠一倍矣。至於知事金始煐家贈職事,有瞿然者,新定式以爲受贈人,三代曾經吏曹,則許以吏曹云,且其受贈者之曾祖旣經吏曹,而參判推恩時,又以亞銓許贈。臣之愚意以爲,當初銓官之見解定式者,宜若有據而然,故今於正卿追贈,亦許吏曹而不復致疑矣。日前筵中大僚大以爲非,頗有論陳,此固出於愼法令惜官方之意,而臣心之惶愧則極矣。噫,身爲銓官,若或隨意信手,妄有所低仰於贈貤之際,使莫重名器,終至於濫越之科,則其爲罪合被重誅。臣何敢以天曹之贈,已自前人定式之文,可以遵據,有所自恕,晏然仍冒也哉?玆因召命,略具短章,仰暴微懇。伏乞聖明,俯賜鑑燭,特命鐫削臣職,仍治臣溺職之罪,以警具僚,以安私分,不勝幸甚。臣無任云云。答曰,省疏具悉。本事業已知矣,卿何若此?卿勿過辭,從速行公。
副修撰李性源疏曰,伏以天休滋至,寶算彌高,禮擧稱觴,八方同慶。臣適叨邇班,與覩盛儀,猥霑錫類之恩,獲遂壽親之願,臣子至榮,何以逾此?區區隕結,未足爲喩。臣於此際,忽奉玉署除名,在臣義分,固當竭蹶趨承,少伸叩謝之忱,而第臣向因課試,自速譴罷,惶赧之極,無地自容。噫,場屋,無論大小出入,自有防限,而緣臣昏懦,不能嚴飭,終至於齋生替罰,一榜勿施。揆以廉防,實難抗顔,今於新除之下,何敢以薄勘之已經,宿趼之復叩,而厭然爲冒膺之計哉?玆敢略入文字,仰瀆宸嚴。伏乞聖明,亟命鐫削臣職,俾遂自靖之義,不勝幸甚。臣無任云云。答曰,省疏具悉。頃者處分,不過飭礪,爾其勿辭,從速察職。
乙酉十一月二十一日未時,上御景賢堂。初覆入侍時,行都承旨尹東暹,左承旨鄭尙淳,右承旨金華鎭,左副承旨李聖圭,右副承旨嚴璘,同副承旨洪述海,假注書尹慶龍·李命彬,記事官安聖彬·鄭來謙,先爲進伏。上命華鎭曰,出去看檢懸板,可也。又命尙淳曰,本宮有舍廊懸板在處,知來,可也,卽龍興舊宮也。華鎭·尙淳,承命退出。璘曰,兩司當爲進參,而諫院俄才下批牌招,未及入來矣。上曰,催促,可也。藥房提調沈鏽,持湯劑入侍,上進御後,鏽退出。上曰,注書出去,入來諸臣,隨來入侍事傳之,可也。臣命彬出去傳命後,領議政洪鳳漢,左議政金相福,右議政金致仁,行左參贊李昌誼,工曹判書李泰和,漢城判尹李之億,刑曹判書黃仁儉,兵曹判書金尙喆,戶曹判書鄭弘淳,吏曹參判趙明鼎,禮曹參判申暐,刑曹參判趙曮,刑曹參議李德海,副校理李宅鎭,副修撰李性遂,持平李長老,以次進伏訖。鳳漢曰,日間聖體若何?上曰,一樣,而日氣甚寒矣。鳳漢曰,寢睡·水刺之節,亦何如?上曰,一樣矣。鳳漢曰,諫院雖不入,而憲府入來矣。上曰,先爲之,可也。今番則文案甚少矣。鳳漢曰,然矣。東暹曰,一歲斷死囚四人,曾所未有矣。上曰,諫院牌招者,誰某也?璘曰,朴弼逵·蔡緯夏·朴師崙·任瑎矣。上曰,注書出去,更爲催促,可也。臣命彬還奏曰,諫院俱以在外呼望云矣。鳳漢曰,臺臣輒稱在外,極爲未安矣。上曰,南雲老方帶何官,曾經何職乎?璘曰,曾經司諫,方爲輔德矣。上曰,蔡緯夏外,稱在外臺臣,先遞差後拿處。莫重啓覆,兩司不可不備員,輔德南雲老,司諫除授,先入侍後謝恩。出傳敎璘讀高靈金順三文案。上曰,不待檢狀矣,僉議,何如?鳳漢曰,刃刺分明,他無可論矣。相福曰,情節狼藉,更無可議矣。致仁曰,獄情無疑,不容更議矣。昌誼曰,疏有三尺,不可赦矣。之億曰,罪狀狼藉,他無可言矣。泰和曰,刃刺分明,他無可言矣。仁儉曰,常漢殺獄,多在於殺妻,而此則刃刺分明,情節兇獰,他無可論矣。尙喆曰,刃刺甚的,更無可論矣。弘淳曰,情節無疑,只用三尺矣。明鼎曰,刃刺分明,無疑矣。暐曰,獄情無疑,不容他議矣。曮曰,卽地致斃,施法之外,他無可論矣。德海曰,以刃刺之,卽地致斃,他無可論矣。宅鎭曰,情節狼藉,宜用三尺矣。性遂曰,刃刺情節,狼藉無餘,更無可論矣。長老曰,情節狼藉,施法之外,無他議矣。上以待三覆事判下。東暹讀江陵辛必元文案。上曰,誠殘忍矣。僉議,何如?鳳漢曰,更無可論,宜加等施律矣。相福曰,凶慘之極,無可論矣。致仁曰,極爲凶獰,宜用三尺矣。昌誼曰,情節凶慘,他無可論矣。泰和曰,此漢所爲,前古所無,更無可論矣。之億曰,朝家所禁之刑,渠敢用之,他無可論矣。仁儉曰,事甚殘忍,施法然後可慰死者矣。尙喆曰,事極凶慘,更無可言矣。明鼎曰,情節凶慘,更無可論矣。暐曰,極凶且獰,更無可言矣。曮曰,此則殺人之中,尤爲酷毒,不容更議矣。德海曰,殺獄之中,尤爲凶惡,更無可論矣。宅鎭曰,與他殺人有異,更無可論矣。性遂曰,殺人之中,尤爲凶獰,更無可達矣。長老曰,與他殺人有異,無容更議矣。上以待三覆事判下。藥房提調沈鏽,持湯劑入侍,上進御後,鏽退出。司諫南雲老入侍。聖圭讀大丘驛奴猛才文案。上曰,今年事耶?仁儉曰,庚申年事矣。上曰,僉議,何如?鳳漢曰,雖是久遠之獄,殺人分明,施法宜矣。相福曰,以屍帳觀之,無可疑矣。致仁曰,渠之手犯,無可疑矣。昌誼曰,此獄已成老獄,奸情層生,而手犯的實,渠旣自服,宜用當律矣。泰和曰,久獄自多委折,而渠旣自服,傷處分明,他無可議矣。之億曰,渠旣自服,更無可疑矣。仁儉曰,衝動猛才者固有之,而猛才之打殺則丁寧,殺人者死,施法宜矣。尙喆曰,屢次變辭,今始承款,而殺人丁寧,不可恕矣。弘淳曰,旣已殺人,用法之外,無他議矣。明鼎曰,卽地致斃,他無可議矣。暐曰,渠雖直招,而獄情,終似疑晦矣。曮曰,此獄殆近三十年,而杖傷狼藉,不可不用法矣。德海曰,殺人者死,更無可議矣。雲老曰,獄雖久矣,殺人分明,臣在執法之列,他無可議矣。宅鎭曰,獄情雖似疑晦,渠旣承款,更無可議矣。性遂曰,打殺丁寧,更無可疑矣。長老曰,老獄雖多委折,而殺人分明,用法之外,無可議矣。上曰,殺人則殺人,而旣有衝動者,則亦非無端下手者矣,仍以待三覆判下。述海讀楊根河必雄文案。上曰,過甚矣。僉議,何如?鳳漢曰,再次承款,未知如何。獄之中,最爲疑晦,而渠旣自服,施法宜矣。相福曰,卽地致斃,全無可疑矣。致仁曰,首相未知如何看,而再蹴卽死,更無可言。初檢官之問目,全無盤問之事,似宜推考矣。上曰,是矣。昌誼曰,因其蹴而致斃,則法外無他可議矣。泰和曰,設云無欲殺之心,傷處旣已狼藉,獄情他無可言矣。之億曰,以檢狀觀之,傷處無疑,法外無他議矣。仁儉曰,以微事而緊蹴,旣甚狠毒。以文案觀之,死者極爲可矜,如此之類,決不可貸矣。尙喆曰,再次緊蹴,顯有欲殺之心,法不可容貸矣。弘淳曰,蹴死分明,他無可言矣。明鼎曰,旣已因渠致命,法外無可言矣。暐曰,蹴死分明,法外更無可達矣。曮曰,微事再蹴,旣甚凶獰。卽又因渠致斃,則敺殺之律,不可貸矣。德海曰,旣已敺殺,更無可言矣。雲老曰,雖因微事,旣已致命,似不可貸矣。宅鎭曰,以文案觀之,決不可貸矣。性遂曰,再蹴致斃,不可貸矣。長老曰,原情定罪,雖不可謂有殺心,而旣已致斃,用法之外,無他議矣。上以待三覆事判下。覆訖。鳳漢曰,重臣金始煐家贈職,有違定式,故以更考以稟事,頃已仰達矣。退考年前定式擧條,則以爲推恩例限三代,三代中經吏曹,然後始許吏曹云。蓋三代,卽指推恩人之考與祖曾也,此三代中,如有經吏曹者,則自可竝許吏曹。今此金始煐家吏曹贈職,以其高祖之經吏曹也,而參判追贈時,銓官誤解擧條,以致今日之襲謬。其時銓官,所當論責,而縉紳之間,或有如銓官之誤解者,然則不必追後深非,姑施重推,以嚴定式。所贈之職,旣是定式之外,自下道理,當請還收,而亦惟在於自上處分矣。上曰,左右相之意,何如?左議政金相福曰,果有違於定式,而此由於銓官之誤看擧條。自下惟當遵守定式,而前贈吏參,今已啓下,領相末端所奏有意矣。右議政金致仁曰,旣違定式,則事當改付標釐正,而首相之請以自上處分者,其意固好,臣亦無他議矣。上曰,必也正名,於今日若此,則況初贈乎?兩次校正,其涉已甚,予意亦然。頃者若此,雖不無所據,亦不可無飭,其時銓官,從重推考。勿論曾高,旣經銓曹,本事置之,此後申嚴此法,可也。出擧條鳳漢曰,李在簡復命矣。上曰,往何處也?鳳漢曰,新昌査實御史矣。上曰,大臣及御史留待入侍。出榻敎東暹曰,左副承旨與兵判,爲相避矣。上曰,兵·工換房。出榻敎雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條雲老曰,新除授獻納蔡緯夏,時在全羅道臨坡地,請斯速乘馹上來事下諭。上曰,若是臺閣逡巡之時,不可一任其在外,憲府旣已差等發啓,遞差。雲老曰,臣於傳啓之後,宜請下諭,而倉卒登筵,未免闕漏,所失已大,何可仍冒於臺次乎?請命遞斥臣職。上曰,不察固然,勿辭亦勿退待。以上竝出擧條長老曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條長老曰,請還寢定配罪人者斤萬酌處之命,更令王府,嚴鞫得情,快伸王章。措辭見上。上曰,勿煩。長老曰,請還寢趙載敏·尹光纘給牒敍用之命。措辭見上上曰,亟停勿煩。長老曰,莫重啓覆,兩司不備,致令稽遲。今日稱在外臺臣,不可遞差而止,請竝罷職。上曰,依啓。長老曰,臣於傳啓之際,誤讀一字,臣之做錯大矣。不可仍冒於臺次,請命遞斥臣職。上曰,一時做錯,何傷之有?勿辭亦勿退待。以上竝出擧條上曰,左承旨入侍。尙淳進伏曰,懸板所揭處東邊稍空矣。諸臣以次退出。
乙酉十一月二十一日酉時,上御思賢閤。三大臣·御史同爲入侍時,領議政洪鳳漢,左議政金相福,右議政金致仁,御史李在簡,同副承旨洪述海,假注書李命彬,記事官安聖彬·鄭來謙,以次進伏訖。上命在簡,讀奏書啓,至反作成冊。上曰,放恣矣。藥房提調沈鏽,持湯劑入侍,上進御後,鏽退出。在簡讀書啓訖。上曰,無據矣。鳳漢曰,當初則渠甚發明,故不敢直爲請罪矣。今而後,李觀徽,豈可免反作之罪乎?此事大加釐正,然後新昌之民,可蘇矣。上曰,何以則爲好耶?鳳漢曰,壬午條,若命停捧,則無異蕩減矣。上曰,不問則已,旣遣御史之後,豈可無除減之事乎?致仁曰,依首相所達而施之,好矣。上曰,停捧則終歸蕩滌矣,如新昌之邑,豈復有之乎?鳳漢曰,韓警事是矣。上曰,韓警甚善矣。上問御史曰,百姓聞御史下去,必喁望也。在簡曰,臣下去之路,十百爲群,皆願蠲恤,至有新昌之民,反不如凶年之語矣。上曰,所謂反作,以未捧,爲已捧者耶。鳳漢曰,然矣。上曰,今則無所惜於李觀徽,而亦非渠自食者也。鳳漢曰,此亦用於賑恤而然矣。在簡曰,實由於連値凶年,不忍督捧之致也。上曰,予欲下敎,詳細陳達,可也。鳳漢曰,聖意必欲蠲恤,則流亡絶戶,與壬午條蕩減,甲申條折半停捧,爲好矣。在簡曰,甲申條折半停捧,然後新昌之民,可蒙實惠矣。上曰,李觀徽賑政,果善爲之乎?在簡曰,果爲善賑,而所逋亦入於賑恤矣。鳳漢曰,觀徽善賑,南來之人,無不稱說矣。上曰,於官於民,不可不査正,故特命御史査實。今覽書啓,李觀徽飢歲賑政,其雖可尙,卽此一事反作之狀,綻露無餘,護前官作無限之弊,就法府陷欺君之科,甚矣。彌縫游辭之弊,一何至此?今則自有其律,其在杜後弊懲假借之道,不可功過相準,依律文徒三年定配,限五年禁錮,而不査則已,旣査之後,民何不顧?曾已諭,吏亦民也,頃者忠州之吏,其猶蕩滌,況非比乎此者乎?究其情則可矜。噫,今暮年半夜下敎,豈惜數千餘石逋欠,忍苟差等而延拖乎?壬午條舊逋一千八百七十七石零,其餘指徵無處六百六十四石零,吏逋四百四石零,特爲一體蕩減,甲申條,亦爲折半停捧,以示予意。噫,以此觀之,禁反作之法,豈可不嚴?於民雖有目前之惠,一年·二年,耗上生耗,前之千石者,今爲倍焉,以此縣言之,若無此擧,民何堪焉?其雖未捧而拿處,豈忍要譽而貽弊?此後嚴飭諸道,俾勿犯此。出傳敎在簡曰,新昌之民,聞此下敎,必感泣無地矣。上曰,得守令則可以復舊,丹·懷·淮·金,可見矣。鳳漢曰,旌善郡守,必速差送,然後旌善之民,亦可保矣。上曰,曠官久乎?鳳漢曰,然矣。上曰,今番此擧,非徒爲新昌,亦爲旌善之曠官,李觀徽代,令該曹口傳擇差,其令當日下送。出傳敎上曰,李觀徽善賑之,故爲旌善乎?鳳漢曰,然矣。上曰,誰之族也?鳳漢曰,李廷熽之侄,而蔭官矣。上曰,御史旣不暗行,沿路所見,何如?在簡曰,沿路所見,頗似豐稔矣。上命御史先退。鳳漢曰,臣於夏間,以政府難支之狀,有所仰陳,至承從長區劃,俾得成樣之敎矣。蓋本府署事時則未知如何,而以耳目所聞見言之,規模凡百,異於他司。初無位田所收及保人所捧,其所聊賴,只是數處漁稅與諸道求請,而漁稅均役以後,元無給代之事,求請,不但事面之苟艱。年前亦入裁正中,今則削之又削,更無餘地。臣等雖無攸爲,自有體貌,而所謂隨率,無以接濟,未免東西乞債。雖如朝紙,亦難分報,輒致種種生事,名之以相府,其爲艱辛苟且,不可使聞於人。此外些少愁痛之端,嚴不敢細陳,目下事勢,不可不略加變通。均廳給代,其在嚴禁後弊之道,無復可論,其他經費,又難着手。此外別有一條可議者,北關詳定釐正時,自有磨鍊,外京司所餘武庫等諸處省減者,其數亦頗不少。此則乃是從前所未有者,就此中限數三百兩劃給,則或可爲分排救急之道矣。上曰,無不足之患而可以擧行耶?鳳漢曰,臣深加消詳,則果無不足之慮,而可爲永久之道,故始與僚相與該堂相議歸一,有此稟定矣。上曰,依爲之。鳳漢曰,北詳定所餘之留置於賑廳條,皆是布子,自賑廳,從長折計,每年以三百兩移送事,定式分付,何如?上曰,依爲之。出擧條述海讀鄭基煥供辭。上曰,有上下官之義,而凌踏無餘地,可駭矣。鳳漢曰,以狀啓觀之,基煥所爲無據,以基煥供辭觀之,渠雖官微,如是發明,實有未可知者矣。致仁曰,留守豈有如此之事,而基煥之所發明者,非比尋常矣。上曰,與魏興祖辱尹冕東,相似矣。旣有上下官之義,此事關係風化矣。仍以鄭基煥囚南間事判下。諸臣以次退出。
上在慶熙宮。停常參·經筵。
尹東暹啓曰,明日三覆相値,視事頉稟。傳曰,知道。
洪述海啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭。今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調尹東暹啓曰,寒殿慮囚,深夜乃罷,伏未審此時,聖體調攝,若何?寢睡·水刺之節,亦何如?今日是日次,臣等,當率諸御醫入診,詳察聖候。臣等,不任區區伏慮,敢來問安,竝此仰稟。答曰,知道。氣則一樣,下敎日入侍,宜矣。
中宮殿·惠嬪宮,藥房口傳問安。答曰,知道。
尹東暹啓曰,左承旨鄭尙淳,右承旨金華鎭,今日不爲仕進,竝牌招,何如?傳曰,允。
傳于尹東暹曰,明日時刻,以昨日時刻擧行。
金華鎭,以弘文館言啓曰,副修撰李性源,疏批已下,尙不出肅,卽爲牌招察任,何如?傳曰,允。
洪述海,以侍講院言啓曰,本院新除授弼善李獻慶,時在京畿龍仁地。書筵入番事緊,斯速乘馹上來事下諭,何如?傳曰,允。
吏曹口傳政事,以李福海爲旌善郡守。
李聖圭啓曰,判義禁李益輔,持鄭基煥口招供辭,依下敎來待矣。傳曰,明日入侍。
傳于李聖圭曰,京畿監司狀啓廣州等官居良人韓龍輝妻柳召史等嚂死·燒死事,令本道,恤典擧行。
嚴璘啓曰,明日三覆時,六曹長官,當爲進參,而吏曹判書朴相德,以病不進。待開門牌招,以爲備員之地,何如?傳曰,允。
洪述海,以備邊司言啓曰,前同敦寧洪重厚家在江原道原州地,而上京卒逝矣。曾經從二品實職,客歿京中者,例給擔軍。今此洪重厚返柩時,擔軍題給之意,分付京畿·江原兩道,何如?傳曰,允。
又以義禁府言啓曰,前司諫朴弼逵,前正言朴師崙·任瑎等拿處事,傳旨啓下矣。朴弼逵·朴師崙,下去京畿楊州地,任瑎下去驪州地云。依例發遣府羅將,竝拿來,何如?傳曰,允。
又以義禁府言啓曰,初檢官砥平縣監具善長拿處事,傳旨啓下矣。具善長,時在任所云,依例遣府羅將拿來,何如?傳曰,允。
又以左邊捕盜廳言啓曰,南部明禮洞契居良人朴枝昌家潛釀酒二小甕捉來。推問其犯釀情節,則招內欲食餘利之計,今月十六日粘米二斗五升,分釀於兩甕,未及成熟之前現捉,故初無買飮之人,而前此實無犯釀之事納招。中部昌廛行廊契居良人金成仁家潛釀酒小甕一中缸一捉來。推問其犯釀情節,則招內以潛賣,今月十九日,粘米二斗五升,分釀於小甕及中缸,時未爛熟而被捉,故無買飮人,曾前則實無犯釀之事納招,而屢次嚴問,一如前招。犯釀罪人朴枝昌·金成仁,竝其文案與贓酒,移送秋曹之意,敢啓。傳曰,知道。
李聖圭,以漢城府言啓曰,卽接中部奉事申涵,南部奉事李修亨所報,則部屬昌廛行廊契居良人金成仁,明禮洞居良人朴枝昌等家潛釀,被捉於左捕盜廳矣。成仁家上下切隣私男,雪男,獨女禹召史,任掌李斗弼,枝昌家上下切隣良人皮弘彬·柳厚成,任掌龍得江等,依定式嚴處之意,敢啓。傳曰,知道。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
洪述海,以都摠府言啓曰,今日入直內三廳武兼禁軍及軍兵等,當爲中日習射,而啓覆相値,不得爲之之意,敢啓。傳曰,知道。
任㻐啓曰,吏曹判書朴相德牌不進推考傳旨今方捧入,而今日啓覆,吏曹堂上,不可不備。判書朴相德,更爲牌招,參判趙明鼎,參議洪樂命,一體牌招,以爲推移進參之地,何如?傳曰,允。
左承旨鄭尙淳疏曰,伏以臣於昨年春間,待罪三銓,間或隨參政席,其時果有一二贈單啓下者,而只按新定式例而擧行,初不致疑於其間矣。今因大僚之筵奏申飭,始覺愚見之錯解文字。事雖出於無情,咎實著於不察,臣方悚恧俟勘,而乃蒙聖度曲加涵貸,特罷旋寢,罰止重推,臣於是益不勝兢惶之至。夫推恩贈秩,是何等重典,而職忝銓任,錯看擧條,自抵違式之科,以啓襲謬之端,則顧其罪誠大矣。豈可以職名之差異,薄勘之已經,有所自恕,而晏然仍據乎?玆於召牌之下,不敢爲承膺之計,隨詣禁扃之外,略暴肝膈之懇。伏乞聖慈,俯賜鑑諒,亟命鐫削,以存國體,以安私分,不勝萬幸。臣無任云云。答曰,省疏具悉。事勢固然,業已知矣。爾其勿辭,從速察職。
乙酉十一月二十三日未時,上御景賢堂。三覆入侍時,行都承旨尹東暹,右承旨金華鎭,右副承旨嚴璘,同副承旨洪述海,記事官柳雲翼,假注書李命彬,記事官安聖彬·鄭來謙,領議政洪鳳漢,左議政金相福,右議政金致仁,行右參贊李益輔,工曹判書李泰和,漢城判尹李之億,刑曹判書黃仁儉,兵曹判書金尙喆,戶曹判書鄭弘淳,吏曹判書朴相德,禮曹參判申暐,刑曹參判趙曮,刑曹參議李德海,司諫南雲老,持平李長老,應敎金龜柱,修撰李在簡,以次進伏訖。東暹曰,承旨當備員,而左承旨陳疏入啓,左副承旨以病不得入參矣。上曰,知道。鳳漢曰,日間聖體若何?上曰,比昨稍勝矣。鳳漢曰,寢睡·水刺之節,亦何如?上曰,一樣矣。藥房提調沈鏽,持湯劑入侍,上進御後鏽退出。上曰,禮房懸板不遠,文書,使該房擧行。上曰,依初覆日次例爲之,可也。璘讀高靈金順三文案。上曰,僉議,何如?鳳漢曰,初旣陳達,用法之外,無他議矣。相福曰,初覆已達,更無他議矣。致仁曰,更觀文案,殺死分明,他無可疑矣。益輔曰,罪犯狼藉,法外無他可達矣。泰和曰,更無容議者矣。之億曰,法外更無他議矣。仁儉曰,更考文案,十分詳審,用法之外,無可議矣。尙喆曰,渠死,於法他無可言矣。弘淳曰,更無可議者矣。相德曰,情節無疑,他無可言者矣。暐曰,刃刺丁寧,更無可疑矣。曮曰,用法之外,無他議矣。德海曰,究其情節,實無可恕,用法之外,無他議矣。雲老曰,詳考文案,刺殺丁寧,他無可議矣。長老曰,此獄關係倫常,他無可言者矣。龜柱曰,詳考文案,刃刺分明,他無可言矣。在簡曰,旣至刃刺,實無可貸之道矣。上曰,雖問僉議,而決之在於一人矣,仍以依律事判下。東暹讀江陵辛必元文案。上曰,僉議,何如?鳳漢曰,用法無可惜矣。相福曰,此非雇工則應被故殺之律,他無可議矣。致仁曰,此獄極爲凶獰,他無可議矣。益輔曰,情節極凶,宜用當律矣。泰和曰,火刑慘毒,他無可疑矣。之億曰,法外他無可達矣。仁儉曰,如此之獄施法,然後人可知法,所謂以生道殺人者也。用法之外,更無可議矣。尙喆曰,更無容議者矣。弘淳曰,此則無容更議矣。相德曰,情節極凶,無可更議矣。暐曰,諸臣已達,更無可議矣。曮曰,用法之外,無他議矣。德海曰,法外無他可議矣。雲老曰,此則殺人之中,最爲凶獰,更無可言矣。長老曰,情節極凶,無可言矣。龜柱曰,諸臣已達,更無他議矣。在簡曰,更無可議者矣。上以依律事判下。上曰,噫,尋常謂殘忍者,京外治盜之刑也。曾聞故將李浣之言矣,蓋治盜之刑,慘刻於刑訊。噫,古人云,桁楊之下,何求不得?況此刑乎?辛必元依律之後覆未畢,仍此下敎者,意蓋深焉。今判付中所謂一快字之弊,尤甚於此類,本事不過鷄犬什物,而必欲快聞,先施此刑。噫,此豈特刑者不可復續之意哉?令備局,嚴飭中外,不爲究問先施此刑之弊,一切嚴禁。出傳敎璘讀大丘驛奴猛才文案。上曰,此則量之熟矣。僉議,何如?鳳漢曰,此獄年久,刑訊殆近六百次,自下用法之外,不敢他議,唯在上裁矣。相福曰,獄事頗久,自下當爲執法,而比諸河必雄,未知如何矣。致仁曰,此獄近三十年,疑端甚多。觀其招辭,亦爲中變,異於他獄,而自下不敢有他議矣。益輔曰,自下用法之外,無他可達者矣。泰和曰,旣以打殺承款,法外更無可達矣。之億曰,此是老獄,宜謀生道,而若是承款,不可不用法矣。仁儉曰,此是久獄,三度承款,臣在法官,法外無他可達矣。尙喆曰,此獄是醉中事,而打殺丁寧,以法言之,決不可貸矣。弘淳曰,敺打的實,自上雖軫欽恤之典,而自下豈容他議乎?相德曰,此獄容有可議,而渠旣承款,法外無可更達矣。暐曰,初覆已以獄情疑晦仰達,唯在上裁矣。曮曰,此是久獄,疑案雖多,旣已狼藉承款,法外無他議矣。德海曰,今雖欲査問,而亦無可査之道,用法外無他議矣。雲老曰,此是三十年老獄,雖多變辭,而旣已承款,法不可貸矣。長老曰,猛才欲殺之心固也,末梢承款,渠已自當,法外無他可達矣。龜柱曰,此獄近三十年,無由詳知,而初招末結,自多違錯。人命至重,臣不敢容易仰達矣。在簡曰,臣與上番,已爲商確,而實多可疑矣。上以遠配事判下。藥房提調沈鏽,持湯劑入侍,上進御後,鏽退出。述海讀楊根河必雄文案。上曰,初覆已諭,而僉議,何如?鳳漢曰,初則雖非欲殺,而卽地致斃,用法之外,無他議矣。相福曰,雖云無欲殺之意,再次緊蹴,此爲已甚,償命之外,無他議矣。致仁曰,初非欲殺,而乘憤再蹴,卽地致死,豈可進償命之律乎?益輔曰,必雄之事,與猛才異,情節狼藉,宜用三尺矣。泰和曰,此非一蹴,偶然致斃之比,傷處狼藉,殺人分明。此而赦之,無以慰死者之心,而後必有舞文之弊,不可不用法矣。之億曰,再蹴致斃,罪不可赦矣。仁儉曰,乘憤欲敺人者,非不多矣,有法故不敢恣行。洞會殺人,情節狼藉,而若或赦之,恐無畏法之民,此則不可不用法矣。尙喆曰,再次緊蹴,顯有殺心,雖仰欽恤之聖德,而法則至重,他無可達矣。弘淳曰,再蹴卽斃,恐不可赦矣。相德曰,衆會之中,卽地致死,恐無可赦之道矣。暐曰,戲殺猶不免於法,此比戲殺,輕重頓異,法不可恕矣。曮曰,再次緊蹴,情節無狀。日前處分,以其至親之私和,至命遠配,推官被罪,而元犯免死,則刑政,似不當如是,決不可容貸矣。德海曰,情節明白,他無可論矣。雲老曰,雖因小事,卽地致斃,豈可容貸乎?長老曰,再次緊蹴,顯有殺心,一律,決不可已矣。龜柱曰,罪疑惟輕,有疑則可恕,而衆會之中,因一斗牟,以至致命,此與彌留致斃有異,似無更議者矣。在簡曰,初雖非有心,而再蹴致斃,豈可逭償命之律乎?上曰,諸臣小退。上命注書,奉入御筆懸板,又命書房色及排設房司鑰,奉入龍興舊宮懸板奉入後,上命禮房承旨讀之,仍命奉往以揭。諸臣少退,酉時更入。藥房提調沈鏽,持湯劑入侍,上進御後,鏽退出。上曰,左副承旨許遞,其代都正任㻐除授,牌招察任,房順房。出傳敎璘以與任㻐相避趨出。上曰,右副承旨與新除承旨有相避,在下當遞,許遞,其代前承旨洪準海除授,一體牌招,房順房。出傳敎上曰,已決者盡爲擧行乎?仁儉曰,已爲行關矣。上命述海,更讀河必雄文案。上曰,沈公猷問目善爲之矣,此獄初則有疑,更觀之,無可恕矣。仍以依律事判下。覆訖,鳳漢曰,判義禁,持鄭基煥口招而來矣。上命入之。述海讀鄭基煥供辭。上曰,今則半承服矣。益輔曰,今無更問者矣。上以刊名事判下。雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條雲老曰,殺人者死,三尺至嚴。今此猛才酌處之命,雖於罪疑惟輕之聖意,而渠旣以打殺納招,則揆以邦憲,決難容貸。請還寢猛才酌處之命,更令攸司,依律處斷。上曰,不允。長老曰,請還寢東呂·址淳等還配之命,更令王府,嚴鞫得情。措辭見上上曰,勿煩。長老曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。長老曰,請還寢趙載敏·尹光纘給牒敍用之命。措辭見上上曰,亟停勿煩。以上竝出擧條任㻐·洪準海以次入侍。相德曰,都政不遠,今方儲窠,而若値郡守以上之窠,則旣不可牽復,京職中曾經守令之人無多,排擬甚艱。近年以來,因銓官陳達,每當儲窠之時,雖非啓請,邑準朔守令,不拘移擬,亦有以外任,通三望備擬之例,今亦限大政前,依此例擧行,何如?上曰,依爲之。出擧條承史外大臣以下諸臣先退。上曰,本事不過體例,此非若此者,左承旨批下,待開門牌招察任。出傳敎㻐讀高城郡守金履長罷黜狀啓。上曰,噫,望八其君,當此深冬,不憚其憊,況爲守令者,焉敢若此?道臣之曲循狀聞,不可不飭,當該道臣,從重推考,金履長,卽其地投畀,少懲慢蹇之弊。出傳敎㻐讀禮曹參議洪樂仁辭單。上曰,辭單申飭之下,禮曹參議辭單捧納,其涉曲循,此單給之,當該承旨,從重推考,此後嚴飭。出傳敎㻐讀吏曹參議洪樂命牌不進罷職傳旨。上曰,只推。諸臣以次退出。
上在慶熙宮。停常參,只夕講。
初昏,流星出天中淡雲間,入南方天際,狀如拳,尾長三四尺許,色赤。
任㻐啓曰,明日常參·經筵,取稟。傳曰,只晝講。
又啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
洪準海啓曰,同副承旨洪述海,今日不爲仕進,卽爲牌招,何如?傳曰,允。
任㻐,以弘文館言啓曰,新除授修撰尹得孟,除拜多日,尙不出肅,卽爲牌招察任,何如?傳曰,允。
又以侍講院言啓曰,本院新除授文學宋志淵,自鄕纔已上來云,卽爲牌招察任,何如?傳曰,允。
傳于任㻐曰,今日則日勢已晩,夕講爲之,明日晝講爲之。
傳于洪準海曰,有下敎事,明日次對,進定於今日,夕講兼行。
洪準海,以備邊司言啓曰,卽見冬至使啓,則以爲緩決謝恩表內金從之之從字,當書於第四行,而書於三行,有違格例,元表正·副本,監封上送,令廟堂稟旨改書下送。移准謝恩表內綏遠之綏字,當書柔字,而書以綏字者,未免差誤,待回旨改書,計料方物移准咨文及禮物摠單,當改書之意,前已馳啓,玆不疊床云云矣。大凡咨表之規,皇旨中辭意,則勿論緊漫多少,例爲書之於第三行,而皇旨辭意,若不盡書於一井間,則連書於次井間之三行。今此從之之從字,適在於前井間書盡之後,則勢當書之於次井間之三行,又況禮咨中從字,旣書於三行,自我國,亦依彼咨而書之者,於例則然,使行旣不審自前規式之如此,又不考今番禮咨之如此,只爲起訝於罪人名字之書於三行,有此輕先馳啓者,固已不察。綏遠之綏字,從前謄錄,或綏或柔,其書不一,蓋綏遠柔遠,俱有出處而然也,今以已書之綏字,欲改未書之柔字,誠未知其得當。前此狀啓所請,才已草記知委,無容更議,所來正·副本,還爲付送於來撥,仍以此意,明白知委,使之仍前齎去,何如?傳曰,允。
又以兵曹言啓曰,依傳敎,龍虎營軍士韓得良,令龍虎將,決棍三十度後汰去之意,敢啓。傳曰,知道。
又啓曰,副校理李性源,依下敎來待矣。傳曰,入侍。
傳于任㻐曰,明日晝講停。
任㻐,以義禁府言啓曰,時囚罪人朴弼逵原情公事判付內,卽其地投畀事判下矣。朴弼逵,京畿楊州牧,卽其地投畀,而以判付內辭意,具罪目,依例發遣府羅將,押送配所之意,敢啓。傳曰,知道。
又以義禁府言啓曰,高城郡守金履長,卽其地投畀,承傳啓下矣。金履長,江原道高城郡,卽其地投畀,而以承傳內辭意,具罪目,依例發遣府羅將,押送配所之意,敢啓。傳曰,知道。
又以右捕盜廳言啓曰,中部礴石洞居良女連伊家有犯釀之事,故捉來査問,則所供內欲食餘利,一斗米,始爲潛釀,而被捉於未成熟之前,實無買飮人云。屢次嚴問,一如前招,犯釀罪人連伊,竝其贓酒,移送秋曹之意,敢啓。傳曰,知道。
又以漢城府言啓曰,卽接中部奉事申涵所報,則部屬磵洞契居良女連伊家潛釀,被捉於右捕盜廳矣。連伊家上下切隣良人沈同伊,良人安億福,任掌安奉伊等,依定式嚴處之意,敢啓。傳曰,知道。
全羅監司元仁孫疏曰,伏以臣父墳在廣州地,來初辭陛,已有成命,往省松楸,情禮庶伸,玆敢冒死仰籲。伏乞聖慈,特許恩由,俾便往來,以遂人子至情,千萬幸甚。臣無任云云。答曰,省疏具悉。卿其依所請往來焉。
忠淸監司具允鈺疏曰,伏以上天申祜,聖算彌高,睿孝仰格,舊典重擧,勉受萬年之觴,仍覃及老之仁,壽域群生,鼓舞惟均。臣身繫藩服,惟與一路氓庶,北望宸極,恭獻山斗之祝而已。念臣才薄而任重,恩深而報蔑,內懷持盈之懼,外積尸職之譏,夙夜兢兢,如負大何,早晩顚沛,固所自料,果然糾擧之論,重發於司直之地矣。噫,今日在廷之臣,孰不囿於拂拭陶甄之化,而天地雨露,殆若獨偏於臣家。臣兄歷遍樞要,名位崇顯,臣之無似最居人下,而冥升驟躋,濫廁宰列,至於忝居方岳,受觀風之重寄者,是豈臣宿昔之所自期,夢想之所嘗到哉?平日弟兄相勉,惟在於隕結圖報,而尺寸無補,一味瘝曠,每自循省,愧恧無地。不意玉署特除,又及於蒙騃不肖之臣子,臣心之一倍驚懍,不但在於癡兒之未了,以臣之弱植畸蹤,雖隨衆充位,浮沈冗散,猶懼不免於顚躓。況乎父子兄弟竝廁周行,履當世要劇之塗,犯古人滿損之戒,理必無幸,奚待明者而知之哉?然此猶屬於一家私事。經幄論思,何等淸選,而曾未周歲,格外非常之恩,荐加於子侄,國家用人之政,不宜若是之輕褻,則公議之來,臣固朝夕以俟。今此臺言之箚着臣身者,臣固滿然心服,非敢有一毫介然於胸中,而惟是名登白簡,罪彰尸素,晏然居職,非所可議。矧玆藩臬重務,尤不容一日瘝廢,以誤民事,此不但爲一身廉媿而已,則竊想朝家所以處臣者,必不待臣言之瀆擾也,玆敢瀝盡肝血,疾聲哀籲。伏乞聖明,俯賜諒察,亟削臣職,仍勘臣辜恩負國之罪,以重臺言,以安賤分,不勝萬幸。臣無任云云。答曰,省疏具悉。已諭於卿兄之章,此等之時此等之譏,豈可無也,而但言之混淪,心之殘忍,奚徒予知?雖問輿臺,其亦知也。噫,卿兄特解重任,意已曲盡,一猶過矣,況再乎?且藩任體重,非比京職,此固諒矣,卿勿過辭察任。
乙酉十一月二十四日申時,上御景賢堂。夕講。大臣·備局堂上引見入侍時,特進官黃仁儉,同知事鄭弘淳,參贊官洪準海,侍講官金龜柱,檢討官李在簡,假注書李命彬,記事官安聖彬·鄭來謙,先爲進伏。上曰,大臣·備堂入侍。出榻敎領議政洪鳳漢,左議政金相福,右議政金致仁,行左參贊李昌誼,判敦寧洪象漢,兵曹判書金尙喆,吏曹參判趙明鼎,行副護軍鄭汝稷·具善復·李潤成,兵曹參判洪麟漢,漢城左尹李溵,行副司直徐命膺,司諫南雲老,持平李長老,事變假注書李得華,以次進伏訖。上命龜柱,讀近思錄,自蘇季明問,止皆要歸一。上受讀一遍,命陳文義。講官以次陳文義訖。鳳漢曰,日間聖體若何?上曰,一樣,而眩氣時有之矣。鳳漢曰,寢睡·水刺之節,亦何如?上曰,食則不減,而行步難矣。藥房提調沈鏽,持湯劑入侍,上進御後,鏽退出。上曰,頃欲下敎,而未果矣。來年三月十三日,卽予受學之日也,近思錄,移作召對冊,而三月則欲始小學矣。上曰,次對不欲負債,故進定有意矣。洪啓禧,任使已久,本末俱全,至於宣麻,於其人善成矣,欲使卿等,亦伸同朝之義矣。鳳漢曰,聖念曲軫,聞此下敎,臣等亦不勝感泣,當之者,尤當如何乎?上曰,有欲下詢者矣。楊根殺獄,情節無疑,雖以依律判付,而春每事,誠爲絶痛。中夜思之,猶未釋然,前有三覆後更議之事,欲遣御史,更爲査問矣。鳳漢曰,聖心旣未釋然,則更爲詳,覈好矣。相福曰,更爲按査誠,好矣。致仁曰,臣亦無異見矣。上曰,予非爲河必雄也,必欲盡其究覈。諸臣雖未詳文案,而秋官及三司言之,可也。仁儉曰,觀其文案,卽地致弊,故初覆·三覆,臣以法仰達,而聖心必欲詳覈,則更査而處之,好矣。龜柱曰,此則專出於聖上曲念重囚之意,一番行査,實合欽恤之道矣。雲老曰,此實出於聖上欽恤之意,一番行査,好矣。長老曰,雖無可疑,而更爲行査,實出於審愼之聖意,行査,好矣。上曰,昨日踏下,其令欲伸廉隅,前修撰李性源敍用,副校理除授,卽爲牌招入侍。出傳敎上曰,予不許李晉圭之疏,有意矣,學金和澤矣。鳳漢曰,聖批誠至當矣。上曰,金和澤至誠矣,方往何處乎?鳳漢曰,方在緣故中矣。上曰,今後更爲何辭乎?鳳漢曰,又有老親矣。上曰,和澤又有老親乎。予聞又有親之言,羡之矣。上曰,頃以春坊番事,兼官至於解見任,而趙㻐獨漏故禁推矣,以日寒放送矣。此是故重臣趙尙絅之姪乎?鳳漢曰,然矣。上曰,趙尙紀之子乎?鳳漢曰,然矣。於趙曮四寸矣。上曰,趙尙絅好人矣。上曰,故重臣子侄之固執,從何處出耶?趙暾將奈何?其所謂致仕之說,始於與趙明鼎相較之後乎?鳳漢曰,暾宦情本淡,而至於致仕之說,未聞於與趙明鼎相爭之前矣。致仁曰,臣知此人,有爲國血忱,必可用之人,而用處當用矣。年纔五十,豈論致仕乎。上曰,豈儲蓄而置之,以待其用耶?相福曰,本來宦情甚淡,而如彼爲之,誠可悶矣。致仁曰,宦情素薄,且是尹心衡之壻,故自少欽慕其婦翁所爲而如此矣。然此時休退,決不可論矣。鳳漢曰,此人休退,豈可成者乎?上曰,奉朝賀之壻,豈必爲奉朝賀乎?相福曰,尹心衡,非奉朝賀,乃恬退也。上曰,予雖於朴弼琦,許奉朝賀,豈可許於趙暾乎?頃日下敎之後,終不入侍見予,非矣。準海讀備局草記。鳳漢曰,咨文事甚爲緊急,卽令知委,何如?上曰,卽爲之,可也。溵以咨文事先退。仁儉曰,敺打掖隷人,竝爲決杖放送,權溶,亦依本律充軍矣。上曰,知道。上曰,金履長事,何爲然也?鳳漢曰,有病云矣。上曰,僅僅得之者,惟以未能十考爲憂,而此則腹飽者矣,有病則閉戶爲治,可也。處分之後,渠必有羞愧之心也。致仁曰,朴弼逵家在樓院,有官則入京,無官則多在樓院云矣。上曰,朴弼逵果在樓院乎?此人每事,皆若不知者然矣。鳳漢曰,弼逵爲人潔矣。上曰,昨日下敎之後,一欲下問,今日聞之,與近者無端稱在外者,有間。特寢朴弼逵投畀之命。出傳敎鳳漢曰,關西營勅庫設施時,法意至嚴,亦有遣備郞摘奸之定式,而尙無一番摘奸之事。前後道臣,豈不嚴飭,而各邑守令之依事目擧行,有未可知。今年歲末,發遣備局廊廳,照驗厥數,以爲警勵之地,何如?上曰,依爲之。出擧條鳳漢曰,關西慈母山城及黃龍山城軍餉之爲緩急所需者,與江都·南漢無異,如當災年,或難盡數捧上,或難皆納城倉,則必論報巡營,狀聞回下,然後始爲擧行,則其爲體重,爲如何哉?近年以來,法綱解弛,爲守令者,爲其要譽,爲其方便,間有私自捧留於本邑之弊云。果若此則其爲驚駭,當復如何?今當歲末,臨其封倉,發遣備廊,竝與各樣財貨軍器,而一一摘奸,以考勤慢,何如?上曰,依爲之。雲老曰,請還寢鍾城府爲奴罪人天大酌處之命,依律處斷。措辭見上上曰,勿煩。雲老曰,請還寢猛才酌處之命,更令攸司,依律處斷。措辭見上上曰,勿煩。長老曰,請還寢東呂·址淳等還配之命,更令王府,嚴鞫得情。措辭見上上曰,勿煩。長老曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。長老曰,請還寢趙載敏·尹光纘給牒敍用之命。措辭見上上曰,亟停勿煩。以上竝出擧條藥房提調沈鏽,持湯劑入侍,上進御後,鏽退出。上曰,秋判留待,更爲入侍。出榻敎諸臣以次退出。
乙酉十一月二十四日二更,上御思賢閤。秋判·副校理入侍時,刑曹判書黃仁儉,副校理李性源,右副承旨任㻐,假注書李命彬,記事官安聖彬·鄭來謙以次進伏訖。上曰,文案持來乎?仁儉曰,持來矣。上曰,楊根河必雄事,初覆·三覆啓目,其皆判下,而更而思之,不可不査問者。噫,決一律,何等莫重?況暮年尤宜審愼。旣諭大臣,校理李性源,差遣御史,嚴査以來,昨日判付中依律與刑配等事,待下敎擧行事,令秋曹,卽爲分付道臣。出傳敎仁儉曰,俄者咨文中綏遠之綏字,更考之,則當以九經柔遠人之柔字書之,故事係急速,未及稟達而已。以以柔字改書之意,行關知委,大臣,當於後日登對時仰達云矣。上曰,知道。上命御史,讀河必雄文案,性源讀訖。上曰,御史有軍官乎?性源曰,有之矣。上曰,當率去何人乎?性源曰,臣頃於豐德奉命時,率去前郡守金㻐矣,今亦欲率往矣。上曰,楊根幾日程乎?性源曰,一百三十里矣。上曰,將至五六日乎?性源曰,事當請來參覈官,且聞本官,適不在衙云,發關進來,當費數日,日字似必差遲矣。性源承命,與秋判先退。上曰,秋判更爲入侍。仁儉進伏。上曰,俄者咨文事,卽爲知委,可也。仁儉曰,此是已爲行關,而仰達者矣。上命秋判退出。㻐讀修撰尹得孟牌不進罷職傳旨。上曰,只推。上命注書曰,二去乙酉及去乙酉兩年十一月·十二月兩月日記持入,可也。持入後,上命承旨曰,自十一月二十五日,至十二月三十日其間有傳敎下者,讀奏,可也。㻐遍考兩年兩月日記,隨有讀奏訖,諸臣以次退出。
上在慶熙宮。停常參·經筵。
任㻐啓曰,明日常參·經筵,取稟。傳曰,只晝講。
又啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
又以義禁府言啓曰,特寢朴弼逵投畀之命事命下矣。京畿楊州牧投畀罪人朴弼逵,旣已發配放送事,分付道臣之意,敢啓。傳曰,知道。
又以刑曹言啓曰,犯釀罪人良人姜世俊嚴囚,今已限滿五日,依新律嚴刑一次,而買飮人不告罪,加刑次仍囚之意,敢啓。傳曰,知道。
上在慶熙宮。停常參·只晝講。
辰時,日有兩珥。未時,太白見於巳地。
金華鎭啓曰,明日常參·經筵,取稟。傳曰,停。
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于金華鎭曰,今日晝講爲之。
又傳于曰,內局日次,今日爲之,晝講同爲入侍。
又傳于曰,儒臣持高麗史入侍。
任㻐,以左捕盜廳言啓曰,中部大寺洞四牌契居良人金占同家潛釀酒一小缸捉來。推問其犯釀情節,則招內以潛賣之計,果爲潛釀,時未爛熟而現捉,故無買飮人,曾前則亦無犯釀之事納招。東部蓮池洞契居良人金光益家潛釀酒一小缸捉來。推問其犯釀情節,則招內以斥賣之計,果爲潛釀,未及成熟之前被捉,故無買飮人,曾前則亦無犯釀之事納招,而屢次嚴問,一如前招。犯釀罪人金占同·金光益,竝其所捉酒,移送秋曹之意,敢啓。傳曰,知道。尙有此弊,可勝寒心。若此而切隣無捉告之事,頃者申飭之意,焉在?該堂從重推考,東部·中部部官,令該府處之,該部切隣,自該廳嚴杖,待犯釀人決末勘處後放送。
知事金始煐疏曰,伏以臣受殿下罔極之恩,班秩驟顯,貤贈屢加,光生泉塗,感結幽明,不淚之慟,賴以少紓其萬一矣。日昨大臣,乃以玆事,提達筵中,至令其時銓堂,替受問備之罰。而上天至仁,曲賜憐愍,旣往之事,不欲深究,已贈之秩,未忍遽收,置之之命,出於格外。聖恩弘大,河海莫量,糜身粉骨,豈足爲酬?惟是公朝法式,未免緣臣而壞了,則臣心惶隕。姑置勿論,若使臣父之靈,有知於冥冥之中,踧踖不安,當復如何?思之及此,五情摧咽。噫,官爵辭受,大關廉防,雖在臣身,決不可濫叨,矧玆幽堂贈秩,係是愼終之典。若有一毫不恔於心者,則其爲旣骨之累終身之痛,不特爲送死之憾而已。臣抱玆至情,嚴畏義分,不一陳暴於黈纊之下,是將生爲不孝之人,死爲不孝之鬼,而無藉手見亡父於地下矣。衷情窮隘,無所因極,玆敢席藁封章,涕泣陳懇於天地父母之前。伏乞聖慈,察臣悲迫之情,亟下明命,改贈當受之職,俾得以生死知感,不勝大願。臣無任云云。答曰,省疏具悉。玆事大臣筵奏,不過體例,予之處分,意亦在焉。一代之間,特敎之後,予何復諭,卿何過辭?卿須勿辭,體此意宣榮焉。
江華留守金尙翼疏曰,伏以臣名登囚供,遭罹奇怪,自聞此報,不敢在官,章皇登途,以爲胥命計矣。行到中路,伏聞判付已下,處分至嚴,聖意雖軫於國體,私心益切於慙惶。噫,臣於鄭基煥,初不識何狀,有何一毫愛惡?但其試席擧措閃忽狂攘,外似首實,內多隱情,終有所不可置者。臣之狀論,不過出於重試事杜後弊之意,而實不料白地粧撰,恣意誣辱,若是其無倫也。本事顚末,參試之所詳覩,多士之所共知,耳目難掩,文牒具在,一番按査,可以明辨,臣無狀。豈忍與基煥,呶呶較曲直,以重傷朝廷事而也哉?獨臣之所慙悔者,久叨重任,宜去不去,乃於白首之年,遭此橫逆,臣實自取,尙誰尤哉?區區廉隅,誠無以抗顔留府,更對吏民,則保障重地,決不以一日虛曠,玆敢來伏私次,略暴危懇。伏乞聖慈,天地父母,曲垂矜察,亟降威罰,俾靖私義,以存朝體,不勝幸甚。臣無任云云。答曰,省疏具悉。玆事不待卿章,業已洞燭,其亦嚴處,到今可謂毛將焉傅者。保障體重,關係國體,卿勿過辭,下往察任。
乙酉十一月二十六日午時,上御景賢堂。晝講。內局同爲入侍時,特進官鄭汝稷,同知事趙曮,參贊官任㻐,侍讀官李亨逵,檢討官李在簡,假注書李命彬,記事官安聖彬·鄭來謙,武臣田光國,內局都提調洪鳳漢,提調沈鏽,副提調尹東暹,醫官方泰輿·許礈·金德崙·李泰遠·金履固·鄭允協·李世珪,以次進伏訖。上命亨逵,讀近思錄,自人於夢寐間,止愼言語不妄發。上受讀一遍。命陳文義,講官以次陳文義訖。鳳漢曰,日間聖體若何?上曰,一樣,而眩氣悶矣。鳳漢曰,寢睡·水刺之節,亦何如?上曰,此則無減矣。鳳漢曰,中宮殿氣候,何如?上曰,一樣矣。鳳漢曰,世孫宮氣候,何如?上曰,方在調攝中矣。鳳漢請諸醫診候,諸醫以次入診訖。泰輿曰,脈候左右三部調均,而不足則一樣矣。諸醫言,皆與泰輿同。鳳漢進湯劑,上進御後,鏽以湯劑事退出。上曰,洪奉朝賀家,今日亦設宴乎?鳳漢曰,昨今連爲之,而頗有節次,作笏記唱之,用鄕飮酒禮,鼓瑟而歌鹿鳴章,徐命膺見之,甚以爲好矣。上曰,方以類聚,物以群分,徐命膺,宜如是矣。上曰,誰唱笏記也?鳳漢曰,洪相簡·洪相格,間爲之,而爲人皆佳,誠可羡,而洪景海有三子矣。上曰,今番以禮爲之者,只此宰相矣。洪奉朝賀,年幾何矣?鳳漢曰,六十三矣。上曰,於耆社遠矣。上曰,咨文事一則屈於使臣矣。鳳漢曰,咨文中旣有九經之云,故以以柔字改書之意,回送矣。藥房提調沈鏽,持湯劑入侍,上進御後鏽退出。上曰,關西帥臣何當下去乎?鳳漢曰,帥臣無請由省墓之事,故自下往來後,欲於來月初下去云矣。上曰,注書比其兄,堅剛矣。鳳漢曰,其兄初則有病,近則病反爲肌,而兄弟俱佳,大抵此家,有功於國家矣。東暹曰,臣頃於孝章墓行祭後,墓上及丁字閣·碑閣,盡爲看審,其中鋪陳坐面紙·薍簾等物,多有傷破者,卽令修改,似好矣。上曰,令該曹修補,可也。出擧條藥房提調沈鏽,持湯劑入侍,上進御後鏽退出。上曰,禮房承旨入侍。出榻敎禮房承旨金華鎭進伏。上曰,內入懸板,自該曹爲之,可也。諸臣以次退出。
乙酉十一月二十六日酉時,上御景賢堂。儒臣入侍時,校理李亨逵,副修撰李性遂,右承旨金華鎭,假注書李命彬,記事官安聖彬·鄭來謙,以次進伏訖。上命亨逵讀詩傳鹿鳴章訖。上曰,洪奉朝賀宴時,用琴瑟歌鹿鳴唱笏記云矣。華鎭曰,如是爲之云矣。上曰,洪奉朝賀家用琴瑟,出於鼓瑟吹笙之意矣。徐命膺,見而喜之云。予雖於睡中,當發笑矣。上曰,高麗史持入乎?華鎭曰,持入矣。上命亨逵讀樂志訖。上曰,行宴諸臣,盡參於箋文乎?華鎭曰,有外任者,有在鄕未及來者,雖未參於陪箋時,名字盡爲列書乎?上曰,雖於日後觀之,盡爲列書,好矣。上命儒臣先退。華鎭曰,擇日官,方爲待令矣。上命注書招入,賤臣承命出去,引擇日官進伏。上曰,爾名誰也?對曰,金喜慶也。上曰,淸璿郡主嘉禮吉朔,何月也?喜慶曰,正月·六月·七月·十二月矣。上曰,十二朔之中凡四朔矣,仍命擇日官退出。上曰,今當暮年,予心一倍,淸璿郡主再揀擇,歲首以稟事,分付揀擇人,曾已有命,依前下敎擧行。出傳敎諸臣以次退出。
上在慶熙宮。停常參·經筵。
巳時午時,日暈兩珥,暈上有冠,冠上有背。
金華鎭啓曰,明日常參·經筵,取稟。傳曰,停。
又啓曰,來十二月初一日輪對,取稟。傳曰,停。
洪述海啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老牌不進,今日以監察茶時之意,敢啓。傳曰,知道。
任㻐啓曰,憲府連日監察茶時,諫院闕啓,俱涉未安。兩司除在外外,不爲行公人員,竝卽牌招,何如?傳曰,允。
傳于金華鎭曰,編次人使之入來。
洪述海啓曰,編次人洪麟漢,依下敎來待矣。傳曰,入侍。
傳于鄭尙淳曰,御史入侍。
吏曹口傳政事,以金聖猷爲雲山郡守。
乙酉十一月二十七日申時,上御思賢閤。編次人入侍時,編次人洪麟漢,左承旨鄭尙淳,假注書李命彬,記事官安聖彬·鄭來謙,以次進伏訖。上曰,同副承旨入侍。出榻敎上呼寫御製。藥房提調沈鏽,持湯劑入侍,上進御後鏽退出。同副承旨洪述海,御史朴師海進伏。上問述海曰,獻壽,節次,何以爲之,用賓主之禮乎?述海曰,非用賓主之禮也。子弟獻壽,載於家禮,故臣父考出,與子弟行之。且旣受國恩而行宴,則不可全然無樂,故取鄕飮酒禮琴瑟鼓磬之義,倣而行之,而瑟則無鼓之者,用兩琴,使歌者,唱鹿鳴之什矣。上曰,瑟則果無解之者乎?不用俗樂而用此甚淡矣。述海曰,賓客見者,亦以爲好矣。上曰,予以爲今番受爵時,命承旨父作儀注,則必多可觀矣。述海曰,臣父以自上欲用雅樂,爲反古之一大機矣。上曰,有識者,雖見而好之,無識者,必以爲無味矣。述海曰,然矣。上曰,承旨父之孫子幾人乎?述海曰,男孫八人矣。上曰,壯哉,諸臣中稀有矣。笏記誰唱之乎?述海曰,臣之兄子相簡,讀之矣。上命進草紙,御筆書下曰,遂其志而休致,遵下敎而受燕。此字亦從卿意捨三絃而用琴,唱鹿鳴之歌什,澹然氣象,聞甚歎賞,特以手書,聊表此意。上命尙淳曰,讀之,傳與同副,使之往宣于奉朝賀,可也。述海曰,小臣極知猥屑,而不但臣之感祝,臣父奉此手書,其爲感泣,當復如何乎?上曰,承旨中家近者誰也?尙淳曰,洪準海家最近矣。上曰,同副承旨旣承敎,左副承旨牌招代直。出傳敎藥房提調沈鏽,持湯劑入侍,上進御後鏽退出。編次人·左承旨先退,上命御史讀書啓訖。上曰,果,何如耶?師海曰,此事雖已年久,而人言藉藉,勿論邑內與外村皆言之,而其所搆罪於康國喆者,亦是前官時事矣。上曰,末端康哥事,亦過甚矣。上曰,刑判以爲持弓矢云矣,此亦果然否?師海曰,此則不然。載錢而從間道往來,故果持鐶刀二柄,而此則李殷鼎,亦已脫之矣。上曰,同愛決笞時,果使國喆算杖乎?師海曰,果然矣。上曰,假使國喆不死,擧措則狂悖矣。上曰,殷鼎能知國恩,而官事着實爲之乎?師海曰,官事則無不修擧,而大抵氣勝性猛,雖以國喆事言之,初非有殺人之心,而由於太猛而然矣。非但此事,以馬醫之不善步馬,縛其脚於馬脚,使之同步,以蜜袋之不善縫造,加於皮匠頭上,以刀衝破,蜜流滿頭,則又加之以灰,事多類此。不可不大段加罪,使之懲戢矣。上曰,營下所聞,亦稱國喆之冤乎?師海曰,莫不稱冤矣。上曰,不至如臺啓所云乎?師海曰,大同小異矣,臣又有請罪事矣。御史何等體重,而使將校伺察,極涉肆然,不可不先爲罷職也。若被罪太過,則西路人心,亦無以鎭壓矣。上曰,此言,是矣。上曰,左副承旨入侍。左副承旨洪準海進伏。述海曰,臣旣奉手書,當先退往宣矣。上曰,先退,可也。述海退出。上曰,今覽雲山暗行御史書啓,雖與臺啓有異,李殷鼎與他有異,則莫知謹愼,作此駭擧,其若飭勵,宜先此人,爲先罷職。令該府,拿問口招,此乃交代之處,其代,令該曹,口傳擇差,卽令當日辭朝。出傳敎御史先退,諸臣以次退出。
上在慶熙宮。停常參·經筵。
午時,日暈兩珥。未時申時,日暈兩珥,珥上有冠,冠上有背。
洪述海啓曰,明日常參·經筵,取稟。傳曰,停。
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老傳旨未下,今日以監察茶時之意,敢啓。傳曰,知道。
下直,仁川府使李思質。
傳于洪述海曰,有下敎事,再明次對,進定於今日。
又傳于曰,都承旨·左副承旨,持兩銓歲抄,待下敎入侍。
鄭尙淳啓曰,今日都承旨·左副承旨,持歲抄入侍事命下矣。都承旨尹東暹,以式暇不爲仕進,所當牌招,而拘於廳規,不得請牌。何以爲之?敢稟。傳曰,牌招。
傳于洪準海曰,次對入侍,儒臣持家禮初卷以入。
又傳于曰,大臣·備局堂上引見。
傳于尹東暹曰,承旨·儒臣竝入侍。
有政。吏批,判書朴相德進,參判趙明鼎病,參議洪樂命病,同副承旨洪述海進,以洪景顔·李一曾爲正言,以南玄老爲獻納,以朴師海爲副修撰,以李普觀爲輔德,以李潭爲敦寧都正,以徐命膺爲副提學,以文始龍爲戶曹正郞,以徐浩修·成箕柱爲兵曹正郞,以朴弼淳爲兵曹佐郞,以韓義敎爲社稷令,以李徹祥爲高城郡守。
兵批,判書金尙喆進,參判洪麟漢病,參議徐命天入直,參知李宜老病,左副承旨洪準海進,以朴相德爲都摠管,以李最中·具敏和爲副摠管,以具善復爲訓鍊都正,以邊致明爲同知,以李灌爲侍直,以李儒成爲都摠經歷,以申大謙爲都摠都事,以任屹爲慶尙右兵虞候,以宋世僑爲昌德將,以朴緯漢爲昌慶將,以韓光會·李晉圭·嚴璘·李聖圭·蔡緯夏爲行副司直。
洪述海,以吏批言啓曰,奉常寺副奉事車升鎭,成均館學諭崔景岳,受由過限未上來,竝依例罷職,何如?傳曰,允。
洪準海,以兵批言啓曰,景福宮衛將崔泰崙,除授在外,過限未上來,依法典改差,何如?傳曰,允。
又以義禁府言啓曰,雲山前郡守李殷鼎拿問口招事,傳旨啓下矣。李殷鼎,時在任所云,依例發遣府書吏拿來,何如?傳曰,允。
以承傳色口傳下敎曰,今年已多爲之者,明年將行吉禮,又多擧行之事。戶曹年例上下於排設房者,直下事分付。
修撰尹得孟疏曰,伏以天休滋至,聖算彌高,勉循呼崇之請,載擧受爵之儀,帀域含生,莫不歡忭。仍伏念臣一疾支離,四載沈淹,前後恩除,一未祗肅,夙宵耿結,自分爲聖世之棄物。乃於千萬夢想之外,忽伏承玉署新命,驚惶感踧,益不知措躬之所也。顧臣逖違軒陛,已多年所,在臣義分,固當竭蹶趨承,少伸叩謝之忱,而第臣病情,迄今彌苦,腰脅尙難屈伸,肢脚有時拘攣。尋常戶庭,猶未任便行步,則咫尺天陛,實難自力趨走,召牌儼臨,未免違傲。病裏惶隕,鈇鉞是俟,聖度天大,罰靳例勘,臣誠感惶悶蹙,自不覺其隕涕之無從也。噫,復叨宿趼,獲瞻耿光,此實臣未死之至願,若有一分可强之勢,則豈敢反爲自阻之計哉?不幸賤疾,如右所陳,玆不得不敢將疾痛之呼,仰瀆崇嚴之聽。伏乞天地父母,諒臣難强之狀,治臣違命之罪,亟賜鐫削,以便調治,不勝幸甚。臣無任云云。答曰,省疏具悉。爾其勿辭,俟其小間察職。
乙酉十一月二十八日午時,上御思賢閤。大臣·備局堂上引見,承旨·儒臣同爲入侍時,領議政洪鳳漢,左議政金相福,右議政金致仁,行左參贊李昌誼,行司直金陽澤,行右參贊李益輔,兵曹判書金尙喆,吏曹判書朴相德,行副護軍鄭汝稷·具善復·李潤成,兵曹參判洪麟漢,漢城左尹李溵,刑曹參判趙曮,行副司直李最中,行都承旨尹東暹,左副承旨洪準海,副應敎李商芝,假注書李命彬,事變假注書李得華,記事官安聖彬·鄭來謙,以次進伏訖。鳳漢曰,日間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。藥房提調沈鏽,持湯劑入侍,上進御。鏽曰,東宮調攝之候,近雖差勝,醫官方泰輿·李泰遠,姑於原直記中換直,何如?上曰,換直,可也。上命禮判曰,淸璿吉朔,在於正月,而此則太促,問其之次月,可也。鏽退出。上曰,李殷鼎事狂悖矣,卿聞之乎?鳳漢曰,聞之矣。上曰,朴師海請罪,是矣,御史豈可使將校追蹤乎?馬醫·蜜袋兩事,誠狂矣,今番必嚴治,然後於渠懲戢矣。鳳漢曰,適見故相李德馨碑文,中興之功,專賴德馨,殆無異於申包胥七日之哭,而今其後孫,零替莫甚,宜有調用之典矣。上曰,故相李德馨,卽名相,今聞領相所奏,其孫若是零替,其奉祀孫,令該曹,問名懸註調用。出傳敎鳳漢曰,此江原監司閔百興狀啓也,枚擧鐵原府使梁世絢牒報,備陳軍器修葺,將士激勸,無以措辦之狀。仍以隣近邑常賑穀還上大小米,限一千石,參酌移劃,取耗補用事,請令廟堂稟處矣。本府形勢之殘疲不成樣,朝家所知,諸堂中,亦有目擊而力言者。今於道臣所請,固爲曲念,而諸議皆以此時穀物之有難輕劃爲言,今姑置之,何如?上曰,更觀前頭處之,可也。出擧條鳳漢曰,坡州軍器,依前定奪,今方分排於各營門,而至於銃·藥·丸三種,雖京軍門,有難多數捐送。此則以武庫摠廳所關三南·海西下送者中,準其數移報事分付,何如?上曰,依爲之。鳳漢曰,善山前府使徐仁修,以其官逋之夥然,因御史書啓,曾已拿問重勘,而至於所逋之數,尙爲未了之案。自本道,一味泛過,十年因循者,事體誠極未安。前後道臣,一竝從重推考,其間委折,爲先査啓,仍卽督捧之意分付,何如?上曰,尙今遲滯,事勢可知。勿爲推考,今年內卽令査報。鳳漢曰,新昌前前縣監時官逋,使之自官家,分年充報事,曾有定式矣。前縣監李觀徽所謂每年擧行云者,其實則亦是烏有?頃者各邑積年官逋蕩減時,本邑亦入其中,今番本邑民吏舊逋,又多蕩減,而獨於此條,姑無明白擧論。故使觀徽,於其自己所犯之外,又當前逋虛錄之罪,固似如何,而仍以爲時守令貽憂之端,則恐非特敎釐正之本意,此亦一體施行之意分付,何如?上曰,一體蕩滌,可也。致仁曰,端廟三相臣,復官·贈諡,親製文致祭,恩禮無憾,此誠盛德事也。似聞忠翼公金宗瑞故第在新門外,當時籍入,以賜功臣曺繼商,其宗孫故司諫允濟世居之。近纔移賣,而金·曺兩家子孫,私相傳說,世人亦多知之云。忠臣故第之尙係逆籍,殊非伸復之意,旣復其官,而不還其第,亦豈不大有傷於國體乎?謹考先朝寶鑑,特載壬申因儒疏,出給成三問田土之屬於勳府者,而奴婢則以文書無可據,特割勳府奴婢,爲之代給,此誠今日之所當法。而朱子綱目,特書唐憲宗時,贖還魏徵故第之質賣於人者,此則其人其第,皆與今日之事有間,而猶爲大賢所褒許,傳之後世。臣謂分付有司,訪問於金宗瑞子孫,使與曺家相議,指定故第所在與移賣之價以告,然後自朝家,準價贖出,還其子孫,有不可已矣。上曰,所奏誠是。令該曹,卽爲買給,可也。以上竝出擧條益輔曰,雲山旣非交代之處,前郡守李殷鼎,卽爲發遣府書吏拿來之意,敢達。上曰,知道。上曰,雲山郡守金聖猷,謝恩後入侍。出榻敎上曰,臺臣不入來乎?準海曰,以傳旨未下,姑未出牌矣。上曰,噫,臺廳之長鎖,其幾年復政之後,一日闕啓,政院請牌,此則過矣。故雖下敎,近者無故行公臺臣,非次對則不若前焉,雖次對,間或違牌。故今日欲爲下敎,以闕啓牌招違牌,今日其亦闕焉,事體寒心。違牌兩司,只從重推考,卽爲牌招入侍。出傳敎上曰,儒臣入來乎?鳳漢曰,入來矣。上曰,誰也?鳳漢曰,李商芝也。上命考出家禮獻壽儀節而讀之。鳳漢曰,兵曹多有擧行之事,兵判先爲出送,好矣。上命兵判先退。上曰,政事,當日爲之。出傳敎上命吏判先退開政,尙喆·相德,先爲退出。藥房提調沈鏽,持湯劑入侍,上進御後鏽退出。上命東暹,讀吏批歲抄,又命準海,讀兵批歲抄訖。上曰,歲抄雖已進定,古限猶有二日,晦前或有違牌狀罷者,再明日追後書入。出傳敎上曰,兩銓歲抄中點下者,竝擧行。出傳敎雲山郡守金聖猷入侍。上曰,特敎使之行宴,果爲之而來乎?聖猷曰,已爲行宴而來矣。上曰,今則可爲專城之養矣,每欲一試,下去後勉爲之,可也。命誦七事。聖猷曰,姑未署經矣。上曰,姑爲退去,可也。聖猷退出。藥房沈鏽,持湯劑入侍,上進御。鏽曰,問於日官,則二月念後,若有吉日則好矣,三月晦間,亦好云矣。上曰,今聞吉朔,當在於暮春之間,而初則只命再揀擇,數猶夥然,其欲審愼,故欲行初揀擇。初揀擇則前冬行禮,已有前例,以開月旬前擇入事,分付。出傳敎司諫南雲老入侍。雲老曰,請還寢鍾城府爲奴罪人天大配處之命,依律處斷。措辭見上上曰,勿煩。出擧條雲老曰,請還寢猛才酌處之命,更令攸司,依律處斷。措辭見上上曰,勿煩。雲老曰,臺臣啓辭,入侍退出後,書送于堂后,則注書正書入啓,擧條還下後,頒布朝紙,事體重大,而日前啓覆入侍時,臣以下諭之闕漏,有所引避,而書送於堂后矣。注書正書之際,漏其四字事,雖出於無情,其泛忽之失,不可無飭。當該注書,從重推考,何如?上曰,依啓。以上竝出擧條持平李長老入侍。長老曰,請還寢東呂·址淳還配之命,更令王府,嚴鞫得情。措辭見上上曰,勿煩。出擧條長老曰,請還寢定配罪人者斤萬酌處之命,更令王府,嚴鞫得情,快伸王章。措辭見上上曰,勿煩。長老曰,請還寢趙載敏·尹光纘給牒敍用之命。措辭見上上曰,亟停勿煩。以上竝出擧條次對諸臣先退,準海讀漢城府老人抄啓。上曰,今覽京兆抄啓,故忠臣李鳳祥妻至今生存,追憶戊申,其宜顧恤,令該曹加給,仍爲存問。鄭文恒,大有功勞,夫妻皆年過八十,故府使金應三妻尙存,亦令該曹加給。出傳敎上曰,故判官李世聃妻今在抄啓中,追憶辛丑尋傳慈敎於李世聃之事,怳若昨日,況其妻誰乎?令該曹,衣資食物,特爲加給,以表予意。上曰,故西平君妻尙存,令該曹,加給衣資食物,副司直鄭纘述妻,今覽抄啓,夫妻偕老,年亦過八十,可謂稀有,前給外特爲加給。故判書趙錫命妻,故參判尹錫來妻,俱年過八十,故判書柳儼妻今存,憶古愴甚,一體加給。以上竝出傳敎上下抄啓,命注書計之,凡一千七百十七人矣。諸臣以次退出。
上在慶熙宮。停常參·經筵。
未時,太白見於巳地。
金華鎭啓曰,明日常參·經筵,取稟。傳曰,停。
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
洪準海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金華鎭啓曰,假注書李命彬,身病猝重,勢難察任,今姑改差,何如?傳曰,允。
傳于金華鎭曰,編次人使之入來。
傳于金華鎭曰,承旨先爲入侍。
金華鎭啓曰,編次人趙明鼎,依下敎來待矣。傳曰,入侍。
又以禮曹言啓曰,淸璿郡主駙馬初揀擇,以來月旬前擇入事,命下矣。揀擇吉日,令日官推擇,則來十二月初二日爲吉,而日字甚急,初三日拘忌,自初四日,至初九日,連値國忌齋戒,初十日拘忌,而旬前無他吉日云,何以爲之乎?敢稟。傳曰,禮官入侍故下問,旬後十一日亦爲吉云,以此日擧行。處所,依光恩副尉揀擇時擧行。
傳于洪述海曰,兩司待開門牌招,爲雲山郡守署經。
乙酉十一月二十九日未時,上御思賢閤。承旨入侍,編次人·藥房三提調追後入侍時,同副承旨洪述海,記事官柳雲翼·安聖彬·鄭來謙,以次進伏訖。上命藥房提調持湯劑入侍,提調沈鏽進伏,上進御湯劑訖。鏽進候。上曰,今夜咳嗽,甚苦矣。建功湯有下敎事,都提調使之入侍,方泰輿·李泰遠入來,可也。鏽曰,揀擇草記方入矣。上命讀奏書下判付訖。方泰輿·李泰遠進伏。上曰,世孫今日則臥矣,病候,何如耶?泰輿曰,腹中大抵不平矣。泰遠曰,大體外感也。上曰,陽復後予亦氣苶矣。命入診。泰遠曰,脈候左右三部不均,而大體數矣。泰輿曰,藿香正氣散進御,似好矣。上命承旨書之曰,藿香正氣散本方,白朮代蒼朮,加人蔘二錢一貼煎入。出榻敎提調以監煎出去。上命編次人及禮房承旨入侍。臣雲翼,承命出招。編次人趙明鼎,右承旨金華鎭進伏。上命都提調入侍。臣雲翼,承命出招。都提調洪鳳漢進伏。鳳漢問候。上曰,以咳嗽難矣,俄使進御正氣散矣。命藥房提調入侍,提調沈鏽進伏,上進御湯劑訖,提調又以監煎出去。上命華鎭書祭文,命明鼎校正訖。鳳漢曰,具允明,亦不以編次人入來,過矣。兵判許遞,聖上雖曲盡爲之,而臣則以爲不然矣。湖西伯若許遞,則亦損國體矣。上命書之曰,頃者兵判許遞,卽以一人伸秉廉隅之意,而昨日備局次對,今日編次人,其猶逡巡,此豈往事勿說之意,亦豈仰報體下之道哉?綾恩君具允明,從重推考,此後其令,更勿撕捱。藩任體重,處分之外,狀聞與凡諸等事,不敢替行例也,則臘肉單子,以假都事替塡,事體寒心。忠淸監司具允鈺,亦爲推考後復若前,政院·廚院,勿捧下送。出傳敎上命藥房副提調入侍。臣雲翼,承命出招,副提調尹東暹進伏。上命讀奏開城留守老人狀啓。上命書之曰,甲戌·癸未年,旣有士庶年八十加資之命,而今覽開留啓本,以年計之,不參者多。況九十者二人,而亦無一資,其令該曹,分付本府,卽爲査啓。出傳敎上命藥房提調,持湯劑入侍,提調沈鏽進伏,上進御湯劑訖。鳳漢曰,正氣散進御後,咳嗽,似有效矣。上命泰輿,入候世孫,泰輿還奏,腹痛,終不快差。上曰,甲申年,予再生之人也,世孫病,亦肖予矣。鳳漢曰,編次人,近來甚苟艱矣。上曰,予亦有思矣。命承旨書之曰,在京編次人,只有三人,副提學徐命膺,一體爲之。出傳敎鳳漢曰,明日當來待矣。上曰,可也。命退出,諸臣以次退出。
上在慶熙宮。停常參·經筵。
下直,雲山郡守金聖猷。
未時,太白見於巳地。
金華鎭啓曰,明日停朝市相値,視事頉稟。傳曰,知道。
又啓曰,明日停朝市相値,輪對頉稟。傳曰,知道。
又啓曰,藥房三提調依下敎來待矣。以承傳色口傳下敎于藥房曰,入侍。
以巡監軍單子,傳于任㻐曰,仍。
傳于任㻐曰,藥房三提調入侍。
以正言洪景顔牌不進罷職傳旨,傳于任㻐曰,只推。
鄭尙淳,以漢城府言啓曰,內庫藏氷,每式年成籍後,從其戶數之增減,分排磨鍊,別單啓下,令紫門監,合二梗同爲擧行事,昨年已爲定奪矣。其中陵軍及禁軍·扈衛廳有料軍官,三軍門·龍虎營有料軍外,一從家座,分排磨鍊,別單書入,依此擧行之意,分付該監,何如?傳曰,允。
敦寧都正李潭疏曰,伏以臣家本寒素,性又愚樸,通籍十年,仇敵半世,前後閱歷,莫非機穽,而保有今日,獨賴我聖明在上耳。榮塗一步,實所畏避,而節次推排,歷揚殆遍,謹飭二字,實所自勉,而臺評忽發,臚列狼藉,至擧韋布。斷臣平生,臣未知所誚者何人,所謗者何說,而其爲危辱則極矣。臣伏讀傳敎,有曰,此人,亦不合於世者多矣,字字恩言,照燭無餘,縱使臣自辨,何以過此?雙擎九頓,自不覺感涕之被面也。噫,課試黜陟,得之者少,失之者多,則怨謗之叢集,從古已然,而其所爲說,不過曰,早晏之不拘也,鑑識之不明也。此則臣何能獨免?亦當受而爲罪,至於物色親疎之目,有非尋常論列之比,而何不指的某某,明言極論?今乃糢糊漫漶,不能別白,只欲疑眩聽聞,汚衊臣身而已耶?臣之罪不在於此,而姑借此而加之罪耶?若夫通讀,則臣雖疲軟,旣主試事,有怨無怨,臣當自專,豈肯委之下官,漫無省覺乎?元額十人之中,九人鄕儒,不爲不多,則額外見落,臣亦未如之何,而俱參講記,自有歸屬,將何能以有限之窠,應滿庭之士哉?臣之無似屢忝國子,愚不自揆,連當兩年之考課,致有今日之人言,是固臣之大罪。而若臣之所自悼,則臣以故家遺裔,妄出世路,惟願全保身名,不墜家聲,以歸見祖先於地下。而今忽名登白簡,受人蹈藉,撫躬慙痛,無面可顯,杜門屛息,自分廢棄。都正除命,忽降此際,拂拭之恩,雖極感激,滓穢之身,決難冒沒。玆敢畢暴衷悃,仰冀鐫削,無敦寧不可仍冒之義,有未暇於煩陳。伏惟聖明,天地父母,察臣危苦之懇,憐臣孤弱之蹤,亟命斥退,勿復檢擬,俾得以瞻依城闕,歌詠聖德,以卒餘生焉。答曰,省疏具悉。沈重奎之章,業已洞察,何過撕捱,而今覽爾章,果無敦寧,則此則自有法典,許遞焉。
獻納南玄老疏曰,伏以大德必得,先烈克紹,睿孝所格,縟儀載擧,群情慶忭,中外惟均。況臣家有老父,與霑恩賚,俾作洗腆之具,光榮所曁,一倍感祝。仍伏念臣至愚極陋,無所肖似,平日所自勉者,惟在於小心謹愼四字,庶不至於大過。而向臣之忝在館職也,四載積違之餘,初登前席,筵體生疎,語默失宜,竟自陷於罔赦之科。論其辜犯,萬隕猶輕,而近地薄竄,實出於仁天庇覆之恩,曾未幾何?謫籍先除,籤罰先解,繼伏承諫省新命,霜雪雨露之敎,造化陶鎔之力,殆若偏於臣身,負罪賤臣,何以得此於君父?闔門頌戴,自不覺感淚之成血也。噫,臣之出入邇列,今幾年所,涓埃莫報,罪戾徒積,上孤聖明之恩造,下負家庭之訓飭,默數愆尤,罔非自作。雖幸聖度涵貸,特許簪紳之復廁,自顧私心兢恧,實無面目之可顯。區區寸忱,豈不欲重登文陛,一覲耿光,而罪釁之餘,尤悔交積,言議之列,蹤地益蹙。今以署坐,天牌狎臨,趨承無路,又犯違逋之誅,臣罪至此,益無所逃。玆敢略控肝血之懇,仰瀆崇高之聽。伏乞聖慈,天地父母,特命削臣之職,治臣之罪,以肅朝綱,以安微分,千萬幸甚。答曰,省疏具悉。一時飭勵,何敢撕捱?爾其勿辭,從速察職。
乙酉十一月三十日辰時,上御思賢閤。藥房三提調·兩司同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,正言李一曾,持平李長老,醫官方泰輿·許礈·金德崙·李泰遠·金履固·鄭允協·李世珪,以次進伏訖。鳳漢問候。上曰,咳嗽一樣矣。命醫入診。泰輿曰,脈候左右三部大體浮數,而度數不均矣。諸醫以次進奏訖。上命承旨書之曰,藿香正氣散前方,加桂枝一錢五分煎入。出榻敎提調以監煎出去。上曰,世孫症候,今日,何如?泰輿曰,膈間終有滯氣矣。泰遠曰,亦有渴候矣。上曰,書筵甚寒,外感之致也。如此中相離甚難,醫官出入亦遠,予欲率來於思賢閤矣。鳳漢曰,自聖心商量,方便爲之,好矣。上命臺臣傳啓。長老曰,請還寢東呂·址淳等還配之命。上曰,勿煩。長老曰,請還寢者斤萬酌處之命。上曰,勿煩。長老曰,請還寢趙載敏·尹光纘給牒敍用之命。上曰,亟停勿煩。措辭見上出擧條長老曰,臣才識蔑劣,前後入臺,不敢以言責自居。今此數三登筵,只傳故紙,尤不勝悚恧之至,而竊有區區所懷,敢此仰達。臣伏覩我殿下,以望八自强之聖念,朝夕講筵,月六賓對,無或有闕。臣有以仰聖意之勤勵自飭,而第先儒謂聖人之志氣不衰,血氣則有時而衰,臣自前登筵,伏聞玉音,有異於前日,或慮其不無外氣之微觸。今年日候寒煖乖常,節宣之際,易致失宜,惟願深加保嗇,益軫靜攝之道。臣適登診筵,尤有所耿耿憂愛之忱,敢此仰達,幸伏望深留聖意焉。上曰,所奏於予,卽建功湯也,當留意矣。出擧條長老曰,臣伏覩我殿下所以勵世貽謨之道勤勤懇懇,而第所以勵世敎之道,莫先於正士習,臣以爲士習者,卽世道之根本也。大學之中,旣降三條之飭,科場之間,屢下飭勵之敎,前後絲綸,非不勤摯,而近日士習,未免奔趨。臣知今日章甫之類,卽他日楨幹之士也,而皆從科目中取用者也,惟其科目中趨向旣正,然後可以望事君操守之篤。明儒葉向高有言曰,士習之不端,與兒在胎中受病相似,其在爲士時,習尙已乖,則及其需用也,難責其自飭之效。臣以爲科場之制,宜先申飭,而第年前朝令,旣有限時刻禁早呈之規,而爲士者,則不務致力於文字,惟務速呈,只以紛趨雜亂爲事,則每每如前。主司之臣,亦不無泛考取早之弊,所以科場之士,不從其令,而從其意者固也。臣以爲自來春設科爲始,旣定其限時許呈之令,則考課之際,雖天地軸,不必以早多取,雖末軸,勿拘晩呈,而專取其善作者,則人才之敏鈍,庶無不均遺珠之弊,士趨之紛雜,亦不無矯救培養之道,此政謂風行之敎。臣願從今以往,申飭主司之臣,以此爲科試之定法,好矣。伏願深留聖意焉。上曰,所奏皆有意,當申飭矣。出擧條一曾曰,請還寢天大酌處之命。上曰,勿煩。一曾曰,請還寢猛才酌處之命。上曰,勿煩。措辭見上出擧條命臺臣退出。上命承旨書之曰,雲山郡守,諫院署經後,一司除署經,其令當日辭朝。出傳敎鳳漢曰,故奉朝賀徐宗伋妻,見今生存,年近八十,而以未亡人自處,不入於今番單子云。似當與諸重臣妻,一體施行矣。上曰,一體擧行,可也。出擧條上命藥房提調,持湯劑入侍,提調沈鏽進伏,上進御湯劑訖。上命藥房三提調,待下敎更爲入侍,命退出。諸臣以次退出。
乙酉十一月三十日申時,上御思賢閤。藥房三提調入侍時,都提調洪鳳漢,提調沈鏽,副提調尹東暹,記事官柳雲翼·姜彝福·鄭來謙,醫官方泰輿·許礈·金德崙·李泰遠·金履固·鄭允協·李世珪,以次進伏訖。上進御湯劑訖。上曰,予則今似差愈矣。鳳漢曰,夕湯劑,何以爲之乎?上命承旨書之曰,藿香正氣散停止,理中建功湯,依前煎入。出榻敎提調以監煎出去。上曰,世孫今日輿來此處,好矣。鳳漢曰,甚便好矣。上曰,來此後卿等,亦可見也。命都提調,入候世孫。上命承旨,讀公事訖。上命藥房提調,持湯劑入侍,提調沈鏽進伏,上進御湯劑。上命雲山郡守入侍,及儒臣持心鑑入侍。臣雲翼,承命出招。雲山郡守金聖猷及儒臣李商芝·李性遂進伏。上命聖猷進前,誦七事,宣諭訖退出。鳳漢曰,藥房當直宿乎?上曰,置之,可也。鳳漢曰,靜以鎭之,誠好矣,而以藥房道理敢達矣。上曰,春坊問安,亦除之可也,當從容爲之矣。今日則小差矣。泰輿曰,世孫今日進服藿靈湯,亦善下矣。上曰,世孫今日有精神矣。鳳漢曰,明日日次,當依例爲之乎?上曰,可也。都提調退出。上命坐直承旨入侍。臣雲翼,承命出招。右副承旨任㻐進伏。□□□上命承旨讀訖。上曰,儒臣中誰爲春坊兼官乎?承旨曰,李商芝方帶兼輔德,李性遂方帶兼弼善矣。上命儒臣入候世孫。商芝·性遂承命入候,還奏,精神比常時無異。上曰,今日則稍勝矣。命退出,諸臣以次退出。
上在慶熙宮。停常參·經筵。
金華鎭啓曰,明日常參·經筵,取稟。傳曰,停
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調尹東暹啓曰,寒事一向甚緊,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣,入侍當下敎矣。
中宮殿·惠嬪宮,藥房口傳問安。答曰,知道。
傳于洪述海曰,藥房三提調入侍。
假注書李命彬改差,代以趙貞相爲假注書。
乙酉十二月初一日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·金履固·鄭允協·李世珪·吳道炯,以次進伏訖。上命府院君,同爲入侍。出榻敎臣雲翼,承命出招。府院君金漢耉進伏。上命漢耉,率醫官李泰遠,入候世孫。鳳漢曰,聖候今日,何如?上曰,一樣矣。鳳漢請進御湯劑,上進御訖。命醫官入診。泰輿曰,脈候左右三部稍舒,而弱則一樣矣。礈等,以次陳奏皆同。漢耉還進伏。上曰,以卿所見,世孫症候,何如耶?漢耉曰,大體外感也,無慮矣。上命漢耉退出。上曰,世孫今日氣,似苶然矣,鳳漢曰,主症專由於腹中之不平也。上曰,今日用藿靈散乎?泰輿曰,餘一貼矣。上曰,予欲用斑葱散矣。醫官等以爲,何如耶?泰輿曰,恐有妨於蛔氣矣。上曰,予於頃年,服斑葱散而得效,世孫病,亦肖予矣。鳳漢曰,殿下旣得效於斑葱散,用之無妨矣。上曰,斑葱散,予爲主人矣。祖與孫症候旣同,已經驗者,似當有效矣,爾後當使進服矣。命承旨書之曰,藥房三提調待下敎,更爲入侍。出榻敎命退出,諸臣以次退出。
乙酉十二月初一日申時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·金履固·鄭允協·李世珪·吳道炯,以次進伏訖。上進御湯劑。鳳漢請診候。上曰,置之,可也。上曰,世孫俄服礬葱散矣。鳳漢曰,聞國舅之言,則金龜柱,亦有此等病,用礬葱散卽效云矣。上曰,礬葱散第一矣。泰輿曰,夜間更進服一貼,好矣。上曰,予則專以建功湯,扶胃氣矣。鳳漢曰,夕湯劑,何以爲之乎?上曰,仍爲煎入,可也。鳳漢曰,伏聞昨夜,聖上終宵不就枕云,下情誠甚悶迫矣。聖體安然後,世孫亦安,殿下何至如是乎?今夜則伏望調攝焉。上曰,昨夜則世孫初來故,然而今夜則不然矣。鳳漢曰,閤內昨日,則有風氣,今日則頗溫矣。上曰,世孫來此之德也。予則常時自奉淡薄,故彼窓戶等處,豈不知糊封,而仍循耐過矣。鳳漢曰,眞欽仰聖德之事也。上曰,世孫今日見之,眼稍大矣。泰輿曰,世孫症候,比昨日稍勝矣。上曰,此藥二三貼後,可知矣。鳳漢曰,聖上見效之藥,用之尤好矣。以閭閻士大夫家言之,有相傳之藥矣。上曰,藥路善入矣。鳳漢曰,然矣。上命醫官入候世孫。泰輿還奏,服藥後,進御米飮少許。鳳漢曰,湖西伯臘肉單子,亦以假都事代行,曾前有下敎,故政院不捧,事甚有難便之端矣。上命承旨書之曰,頃者欲爲下敎而未果。至於封進廚院者,一倂下送,則其弊不貲,若只送單子,則今雖冬月,色臭可悶。且莫重御供,留置不捧,事體若何?今聞湖西單子下送,故所封之豬,亦置不捧云。正本其令依下敎,更爲修正,而所封者,以副本先爲捧入,此後亦依此擧行事,分付廚院。出傳敎上進御夕湯劑訖。鳳漢曰,明日亦當來待乎?上曰,可也。鳳漢退出。上命坐直承旨入侍,臣雲翼,承命出招。同副承旨洪述海進伏。上命儒臣,持心鑑入侍。臣雲翼,承命出招。金載順·李性遂進伏。上命讀奏心鑑,次命承旨·翰注讀訖。上命儒臣退出。命承旨讀奏公事訖,諸臣以次退出。
上在慶熙宮。停常參·經筵。
未時,太白見於巳地。夜三更,流星出天苑星下,入南方天際,狀如拳,尾長二三尺許,色赤。
金華鎭啓曰,明日常參·經筵,取稟。傳曰,停。
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老呈辭,今日以監察茶時之意,敢啓。傳曰,知道。
洪準海,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于金華鎭曰,奉朝賀洪啓禧留待。
傳于金華鎭曰,湯劑有下敎事,藥房提調入侍。
傳于尹東暹曰,全羅監司元仁孫,同爲入侍。
傳于尹東暹曰,藥房入侍,洪奉朝賀同爲入侍。
以李溵爲大司成。
洪準海,以備邊司言啓曰,京畿水營所請三道穀物分劃之數,自本司草記事,旣有筵敎矣。當以常賑穀劃給,京畿一千石,海西·湖西各二千石,令各其道臣,分排於統禦所屬各邑,以爲依覆奏擧行之地,何如?傳曰,允。
洪述海,以兵曹言啓曰,去十一月朔,各廳堂下武臣等試事,連因有故,今已逾月,不得爲之之意,敢啓。傳曰,知道。
金華鎭,以義禁府言啓曰,時囚罪人中部都事申涵,東部都事尹鳳周等,原情公事判付內,今番爲先以笞五十決杖放送事,判下矣。申涵·尹鳳周,依判付各笞五十決杖後,竝放送之意,敢啓。傳曰,知道。
全羅監司元仁孫書,王若曰,任東里之潤色,才優煥猷,畀南維之旬宣,責隆作翰,玆侈寵命,實循僉諧。惟卿,襲訓家庭,贊謨廊廟,掌黌試則鑑別不爽,公道克恢,佐銓選而用捨無偏,私逕自杜。文詞言議之可見,伊平日倚爲重焉,精詳通敏之有餘,亦同朝所共推者。惟前後殆遍乎揚歷,顧內外無間於輕重,眷完臬素難爲治,故予衷每愼惟簡。一方之民物甚衆,欺詐多憂,數歲之歉荒荐仍,賙恤是急。憩棠布化,原平之遺愛可忘,攬轡觀風,先卿之惠政猶在,卿必能趾美於故,予玆欲試用于今,欽承寵毗,務著實效,嚴黜陟於守牧,須思一心公明之規,撫凋瘵於兵民,益體重宸憂勤之念。興儒敦俗,惟在激勵之有方,薄賦平徭,奚待勉諭之加摯,自餘裁稟,厥有典常。於戲,惟向來乍除而旋收,蓋出老蘇軾之意,及此日念舊而托重,無墜似召公之譽,故玆敎示。想宜知悉。知製敎任㻐製進
大司諫李基敬疏曰,伏以禮成受酌,光揚前休,頌騰祝岡,朝野均歡。臣於㱡㱡床玆之中,忽又伏奉薇垣新除,聞命驚惶,不省攸處。臣之向叨是職也,猥陳疾痛呼籲,特蒙鞶褫之渥,至諭以豈拘職名,竢間上來,臣雙擎恩批,感淚自零,顧玆乘雁去來,何足有無於江湖,而察難强則不加羈縻,念在外則欲致疏遠,如綸如綍,爲龍爲光,臣雖冥然頑然,尙有天賦之不泯,苟有一分蠢動之勢,則豈不思進身輦轂,以伸叩謝,而甘自陷於辜恩慢命之科哉?臣之前疏所云,殆天所廢,無望復起爲人,陳力就列,今焉已矣者,言非出於假飾,情亦極於悲苦,而曾未幾何,馹召復降,竊意日月之明,猶有所未盡俯燭,病裏憂恐,一倍抑塞,蓋臣風痰之祟,已有年所,而自昨夏以來,轉輾沈痼,神迷而或錯言語,氣喘而最妨動作,跬步亦艱於房闥,驅策非論於遠程。況當寒節,諸症蓰劇,宛轉叫苦,生意幾盡,淸朝言議之地,便作臣養病之坊,積逋恩眷,義分都虧,有臣如此,不如無吪,敢伸肝膈之懇,恭竢鈇鉞之誅。伏乞天地父母,俯賜矜諒,亟許鐫免,以安殘喘,仍降威罰,以肅朝綱,千萬幸甚。答曰,省疏具悉。頃許遞而今復授,意俱在焉,且見爾允矣,暮年思焉。爾勿過辭,俟其少間登途焉。
乙酉十二月初二日卯時,上御思賢閤。藥房三提調入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·吳道炯·李世珪·鄭允協·金履固,以次進伏訖。鳳漢曰,夜間,聖體調攝,若何?上曰,一樣矣。鳳漢曰,寢睡·水刺何如?上曰,亦一樣矣。鳳漢曰,世孫症候,夜間,何如?上曰,世孫今日則睡矣,服礬葱散二貼矣。此後則當服何藥乎?泰輿曰,當進服加味香砂養胃湯矣。上曰,諸醫無異見乎?礈等皆曰,臣等所見皆同矣。上曰,霎時間意見皆同矣,今日早爲製服,可也。上命承旨書之曰,聞其下下鑰,卽爲下敎政院矣。其君不睡,中官皆睡,事之可駭,莫此爲甚。當該中官,越俸一等。出傳敎鳳漢曰,爾後入侍,何以爲之乎?上命藥房三提調,待下敎更爲入侍。出榻敎諸臣以次退出。
乙酉十二月初二日午時,上御思賢閤。藥房三提調·奉朝賀·全羅監司同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·吳道炯·李世珪·鄭允協·金履固,奉朝賀洪啓禧,全羅監司元仁孫,以次進伏訖。上命鳳漢,入候世孫。上曰,世孫今日似愈矣。鏽曰,菱朮之效顯然矣。上進御湯劑訖。命啓禧進前曰,予於卿,成始成終矣,卿今晩節,好矣。啓禧曰,臣之毛髮頂踵,莫非造化,而畢竟成就,臣感祝罔極矣。上曰,今日進箋諸臣,予欲召見而未果矣。命持入文谷集箋文。臣雲翼,承命持入,上命承旨讀奏訖。上命仁孫進前曰,卿之父子按一道,可謂貴矣。命承旨書之曰,今日以予之所未能,施於諸臣者,可謂竣事矣。見其人大覺,湖南伯之母,故相之妹,故奉朝賀之夫人,且何陵外孫婦。頃者左相家,旣有下敎,則況此家乎?今已辭朝,衣資食物,其令本道擧行,使之體予意獻壽。因此下問,前正言鄭象仁之母,亦都尉孫婦也,吳載純之母,亦海昌子婦,於予至親。令該曹,衣資食物題給。出傳敎又命書之曰,噫,故參判吳瑗之子三人,今則只爲二人,今日追慕之心一倍。季載紹,令該曹調用,以表予意。出傳敎鳳漢請診候,上命醫官入診。泰輿曰,脈候左右三部,度數不調,而弱則一樣矣。礈等,以次陳奏皆同。上命醫官,先爲退出。上曰,今箋文,誰人製之乎?鳳漢曰,李福源而善作矣。彼奉朝賀,以頃日御筆,將搆御書閣云矣。啓禧曰,小臣竊附於賀知章鑑湖故事矣。上謂仁孫曰,卿父常眷眷於湖南,卿今按道,須勉力爲之也。仁孫曰,小臣經歷旣淺,而荷此重任,甚惶感無地矣。上命承旨,宣諭別諭訖。鳳漢曰,道臣旣已辭朝,而臣以隱結事,有所酬酢,故敢此仰達矣。年前三南査陳,至於數三萬結,朝家所以祛弊施惠,誠至矣盡矣。則在守令道理,另遵事目,凡隨起隨稅之類,似當從實修報,而七年之間,所報零星。雖以今年言之,閑土起墾,近年以來所未有者,而若其報來之數,未免如前塞責,未知還起之稅,歸於公乎,歸於民乎?不過爲守令私用之資。若此不已,則各道隱結,將如庚午以前之雜亂矣。自朝家,一番嚴査,所犯守令,竝施贓律,斷不可已,且方伯,其若着意申飭,則亦豈至此乎?此道臣,今方赴任,使之加意査實,亦以此一體嚴飭諸道,何如?上曰,大臣所奏,誠是。此非徒國體,爲守令者,關係匪細。卿亦入侍同聞,着實擧行,可也。鳳漢曰,臣亦聞某某邑,稱以査陳,仍作隱結之傳說,旣不目覩,不敢直陳,而臣之所未聞之處,尤可知也。早晩自上,特遣繡衣,一番嚴査按贓,然後爲守令者,始可畏戢。令該道道臣,不待明年田政,爲先以今年漏報者,一一査報於御史未下去之前,好矣。上曰,所奏亦是,亦爲申飭,可也。鳳漢曰,朝家査實時現露,則當該守令,自當被禁錮之律,道臣亦難免不職之罪。而若自該道,先爲詳査更報,則雖當該守令,依自首則竝前官勿論之法,亦當無所問矣。又以此明白知委,使之趁卽擧行,亦自地部,定限收捧,以稟勤慢事分付,何如?上曰,依爲之。出擧條仁孫退出。鏽曰,明春庭試,旣已擇日,事目今方磨鍊矣。曾前別試代,庭試及慶科庭試·初試,分設三所,而近年或有兩所,設行之例,而今番則,何以爲之?敢稟。上曰,分兩所設行,可也。出擧條上進御湯劑訖,命承旨書之曰,守門將之欲免番而稱頉,自古有焉,而其中或有關係倫理者,常謂無據,此以遐鄕之人,難知故也。中官亦效此弊,曾已申飭,以今番觀之,守門將單點下才下,旋卽付標,事之可駭,莫此爲甚。暮年酬應,亦豈不困?後復若此者,勿論中官,此輩令査本道,現露者永刊其名,正其風紀,以此嚴飭。出傳敎鳳漢曰,聞彼奉朝賀,以受爵進箋前後始末,作爲冊子矣。上曰,冊名云何?啓禧曰,此昭代盛事,故小臣略記前後聖敎及諸臣箋文,名之曰,廣孝錄矣。上曰,奉朝賀得好事矣。冊子刊訖後,予當進覽矣,足置史館矣。鳳漢曰,然矣。上命啓禧退出,仍命諸臣小退。小退更爲入侍時,諸臣,以次進伏訖。上命臣雲翼,持入大司成前單。上命承旨,讀奏下批後,上命書之曰,國子長,其曠已久,前單點下,其令牌招察任。出傳敎命臣雲翼出分付,還進伏。上命鳳漢,入候世孫。鳳漢還奏曰,世孫進服湯劑後,面部乍有紅暈矣。上曰,予心甚難矣。鳳漢曰,一時患候,不必過慮。卽今國事,聖躬安然後,世孫亦安,伏望加意調攝焉。上進御湯劑訖,命小退,更爲入侍進伏。上曰,世孫今日,有養胃湯之效矣。鏽曰,養胃湯雖有效,而其初則礬葱散之效也。上曰,夜間當更服乎?泰輿曰,藥路旣善入,連爲進服,好矣。鳳漢曰,頃日御史,尙未入侍矣。上曰,御史下敎日入來,可也。鳳漢曰,臣等,明日當來待乎?上曰,可也。鳳漢退出,上命坐直承旨及儒臣持心鑑入侍。出榻敎臣雲翼,承命出招。進伏。上命讀奏心鑑訖。命退出,諸臣以次退出。
上在慶熙宮。停常參·經筵。
未時,太白見於巳地。
下直,扶安縣監金普淳,古阜郡守高信謙。
金華鎭啓曰,自明日初九日,至國忌齋戒正日,視事頉稟。傳曰,知道。
尹東暹啓曰,同副承旨洪述海,今日不爲仕進,牌招,何如?傳曰,允。
傳于金華鎭曰,藥房入侍。
有政。吏批,判書朴相德進,參判趙明鼎牌不進,參議洪樂命牌不進,左副承旨洪準海進。吏批啓曰,司甕院僉正徐仁修呈狀內,身病甚重,勢難察任云,兵曹佐郞金煊,受由過限未上來。竝依例改差,何如?傳曰,允。
以李昌壽爲刑曹判書,黃景源爲左尹,任一源爲吏曹佐郞,權德知爲兵曹佐郞,洪日恒爲司藝,崔弘輔爲尙衣僉正,柳光翼爲禁府都事,朴師欽爲繕工監役,朴師錫爲三登縣令,金應淳爲慶尙監司,奉敎洪彬,李運喆爲牙山縣監。
兵批,判書金尙喆病,參判洪麟漢病,參議徐命天病,參知李宜老進,承旨洪準海進。兵批啓曰,曹司衛將趙呈狀內,素患痰癖之症,當寒添劇,勢難供職云。實病如是彌重,則宿衛輪番之任,不可久曠,今姑改差,何如?傳曰,允。
僉知二鄭存謙·朴景新,副護軍李德耉,副司直三權噵·朴盛源·李潭,副司果二慶再觀·南鶴遠。
傳于金華鎭曰,三登縣令,當日辭朝,牙山縣令,今日政備擬。
傳于李瀰曰,藥房有下敎事,都提調·提調,更爲入侍。
尹東暹,以吏曹言啓曰,今此徽寧殿臘大祭終獻官,漢城府右尹金孝大預差,杞豐君兪彦國實預差啓下矣。俱以犯染,不爲齋宿云,不得已行副司直兪彦述,改付標以入之意,敢啓。傳曰,知道。
戶曹判書鄭弘淳疏曰,伏以臣,猥叨劇務,行且半年于玆矣。任重才短,恩深報蔑,瘡疣莫掩,僨誤是懼。且臣於雲山事,尤有所慙惶者,康成大等之刑配,蓋在臣待罪西藩之日。國喆之死,果由非辜,則起訴營門,何所不可,而載屍已非常情,齎劍尤爲凶狡,又其疎族遠戚,締結主張,則其計之不全在於爲死者地,於此可知,而謀逐官長,渠又自服,臣果照法流配,至於國喆事,今因繡啓,始認實狀之如此,甚矣,臣之不明也。李殷鼎之本末,臣亦略知。故於其延命之日,臣勉之曰,起廢而至於爲郡,曾亦夢寐自期否,圖報聖恩,在此一着云爾,則殷鼎言下涕流,其心亦足可見。及夫成大査按之初,殷鼎嫌不自當,請移他官。臣於此,尤信本事之無他,而初不致疑於其間矣,此人之作此駭擧,實非臣始料所及。苟使臣,明覈有素,摘發在早,則其濫傷人命之罪,顧何待今日,而始發乎?守令之粧撰瞞報,固無可言,而道臣之昏昧不察,安所逃罪?滿心愧悚,無地自容,宜卽自列,仰請譴何,而屬當賤疾猝劇,屢日昏痛,今始略控短章,冒瀆崇聽。伏乞聖明,俯垂鑑燭,亟降威罰,重勘臣罪,以爲按道不審者之戒,千萬幸甚。答曰,省疏具悉。李殷鼎所爲,其雖駭也,成大等擧措,古所未聞。況捉他瞞報因其事而嚴治,得道臣之體也,陳章自列,無乃過乎?卿勿辭而行公。
乙酉十二月初三日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·吳道炯·李世珪·鄭允協·金履固,以次進伏訖。鳳漢曰,夜間,聖體調攝,若何,而寢睡·水刺之節,亦何如耶?上曰,夜間,予與世孫酬酢,或覺或睡矣。鳳漢曰,世孫神氣,比昨益勝矣。上曰,今則藥路善入矣。鳳漢請進御湯劑,上進御湯劑訖,命醫入診。泰輿曰,脈候左右三部,小沈,而不調矣。諸醫,以次陳奏。鳳漢曰,今番過用聖慮,下情誠悶矣。上曰,四百年基業,所恃者世孫也,予心豈不然乎?鳳漢曰,午湯劑,何以爲之乎?上曰,待下敎,可也。鳳漢退出。東暹曰,掌令朴奎壽言事疏到院,而湖西伯,又以假都事狀啓矣。臣初欲還送,而事係臺疏,故捧納矣。上命臣雲翼,持入疏本進伏。東暹讀奏。上命領相,更爲入侍。臣雲翼,承命出招,領相洪鳳漢進伏。上曰,臺臣請舊逋停捧,大臣之意,何如耶?鳳漢曰,舊逋雖難捧,今年若不捧,則此後尤難捧矣。且臺臣,方在陳章乞免之中,而攙及他說,事體亦如何矣?上命承旨書之曰,今聞承宣職掌所奏,掌令朴奎壽之章,假都事替行狀聞,事當依下敎下送,而附陳民隱以稟,故取覽其章,卽所謂尤甚面舊逋事也。此則初已酌量者,噫,暮年一心,惟在元元,何待此章,而此亦爲民嗣歲之意也。旣諭予意,無異下答,且除旨之下,一向在外,事體寒心。竝與元章而下送。以陳章替行狀聞,其在分義,決無是理,自古爲道臣,其雖撕捱,方伯體重,故此等狀聞凡諸民事,强忍狀聞例也,何敢若此?果若是也。撤章之前,假都事替行道臣乎?後復若此,非徒推考,道臣替行都事,當令該府拿處,以此嚴飭。出傳敎東暹曰,綾城尉摠管呈辭到院,而臣不敢捧納矣。上命承旨書之曰,綾城不卽摠管謝恩,故意已量矣。今聞呈辭到院,而政院不捧云,政院之道雖是,年今十二歲,今者呈單,必其祖心。宿衛供職,難以强焉,特爲許遞摠管。出傳敎鳳漢曰,嶺伯報瓜,後日政當出矣。上命承旨書之曰,嶺伯報瓜而待政云,政官牌招開政。出傳敎鳳漢曰,聞昌城尉遭重制矣。上曰,黃仁儉作故乎?鳳漢曰,然矣。公私不勝悵惜矣。上命承旨書之曰,神氣索莫之中,近因用心,況其日兩事,未及照察,他公事啓下時混下,今乃聞焉。當該中官,越俸一等。噫,以乃父之子,廉謹守法,予所知矣。位至正卿,無異寒士,其所期待,豈止於此?却疑非眞。凡諸等事,另加擧行,以示予意,祭文製下,遣禮官致祭,申飭諡狀,其令三月內宣諡。出傳敎上仍命承旨,書致祭文訖。鳳漢曰,嶺伯向來以李潭仰奏,而今則何以爲之耶?上曰,必撕捱矣。又有何人耶?鳳漢曰,有洪趾海·金相翊·鄭尙淳·李瀰·洪樂純,皆可合之人矣。上曰,金應淳,何如耶?鳳漢曰,金應淳後日,亦當爲之矣。上曰,金應淳操守如士矣,爲之則在予矣。李潭則今番置之,可也。使人之道,當如是矣。諸臣以次退出。
乙酉十二月初三日申時,上御思賢閤。藥房入診,持平同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,持平李長老,醫官方泰輿·許礈·金德崙·李泰遠·吳道炯·鄭允協·李世珪·金履固,以次進伏訖。上進御湯劑訖。上曰,今番嶺伯首望,甚好矣。左右相亦無異意乎?鳳漢曰,然矣。嶺伯之父長者,而爲人甚確實矣。上曰,金相翊爲人,甚善矣。今番若先爲之,則有姻戚之嫌矣。鳳漢曰,金相翊則臣等,亦期待遠大之人也。上命詣臺臺諫入侍,臣雲翼,承命出招。持平李長老進伏。上命進前。長老曰,請還寢東呂·址淳等還配之命。上曰,勿煩。長老曰,請還寢者斤萬酌處之命,上曰,勿煩,長老曰,請還寢趙載敏·尹光纘給牒敍用之命。上曰,初雖臺體,歲將暮矣,亟停勿煩。措辭見上出擧條臺臣退出。上命鳳漢,入候世孫。鳳漢還奏曰,俄者小進米飮,而乍有眩氣矣。上曰,眩則固然矣。世孫所服茶,予名以禦蛔茶矣。鳳漢曰,眩是蛔也。上進御湯劑訖。鳳漢曰,前大司憲尹得養,前大司諫李仁培,今春俱補外邑,卽爲內移,在官日子甚淺,其前官不卽仍任,宜無解由之可論。銓曹以無前例之可據,尙在未區處之中,似當以解由,勿施之意,分付矣。上曰,依爲之。出擧條鳳漢退出。上命坐直承旨入侍。臣雲翼,承命出招。承旨進伏。上命玉堂上下番,持心鑑入侍。臣雲翼,承命出招。金載順·李性遂進伏。上命讀奏心鑑。上命承旨書之曰,今聞同副承旨,其果實恙云。許遞,其代副司直李瀰除授,房順房,待開門牌招察任。出傳敎又命書之曰,明日內局入侍時,編次人同爲入侍。出傳敎上命臣雲翼出,持訓義小學大全諺解還進伏。上命載順讀奏訖。上命承旨書之曰,明年,卽重回就傅之年,而其書卽小學,此誠千千萬萬料表。欲講此書,而其間無他講書,取近思錄而講,近因看字艱難,其講稀闊。故歲律已暮,二卷未訖,若此而欲於其日始講,卽明年五月初三日將講矣。五朔之內,三四卷畢講,亦難期,若於初三日前,或未畢講,召對宋鑑姑停,近思錄餘者,召對代講,畢講後復講宋鑑。噫,小學辛卯以前畢講,辛丑承儲後復講者,於予十歲後三十前。及于今望八三講者,講規宜同,自書題始講,而除諺解事,其令玉署,預爲知悉。出傳敎儒臣退出。承旨讀奏吏曹參議洪樂命牌不進罷職傳旨,上命只推。諸臣以次退出。
上在慶熙宮。停常參·經筵。
明聖王后忌辰齋戒。
辰時,日有右珥。未時,日有兩珥。申時,日暈兩珥。
夜一更,月暈兩珥。
金華鎭啓曰,自明日至初九日,國忌齋戒,視事頉稟。傳曰,知道。
又啓曰,藥房三提調,依下敎來待矣。傳曰,入侍。
又啓曰,編次人具允明,依下敎來待矣。傳于金華鎭曰,內局及編次人入侍。
傳于金華鎭曰,藥房入侍。
洪準海啓曰,明日次對,兩司當爲進參,除在外陳疏留院外,未肅拜·不爲行公人員,竝待開門牌招,以爲推移進參之地,何如?傳曰,允。
大司成李溵疏曰,伏以臣於昨夕,忽伏承國子除命,牌召繼降,門限已迫,逃遁不得。雖不免冒昧祗肅,而追伏聞本館古例,自前以同成均,移拜大司成,則必先減下兼帶,然後方爲膺命本職。雖或有一二近例,古之太學之規則蓋如此,臣矇未覺察,致此格例之顚倒,今何可以事過,而晏然自掩,仍因行公也哉?臣之一遞,於是乎決矣。伏乞聖慈,俯賜鑑察,亟命鐫改臣職名,以存故常,以安微分,不勝幸甚。答曰,省疏具悉。兼帶先謝後免,已有前例,同成均自在應遞之中,卿其勿辭察任。
正言李一曾疏曰,伏以天休滋至,寶算彌高,睿孝所格,縟儀載擧,帀域含生,孰不歡忭?臣卽伏見戶曹判書鄭弘淳疏批下者,竊有區區憂愛之忱。李殷鼎之所爲,固已萬萬叵測,而至若瞞報營門,以爲粧撰掩覆之計,其用意尤極無狀。爲道臣者,受朝廷重寄,按一方之休戚,雖事之微事,決不可信聽守令之瞞報,不思所以明覈之道,況關係人命重事乎?彼瞞報之殷鼎,已無可言,而獨見瞞之監司,果無不察之失乎?今弘淳之陳章自列,其亦晩矣。在朝家綜核之政,不可以事在旣往有所饒貸。而特殿下俯察其無妄之失,必欲施包荒之德意,則於其該答,假借之可也,慰諭之可也,而乃以得道臣之體賜批,有若嘉奬者然。若以見瞞於守令,仍其事而嚴處,爲得體,則臣恐非所以飭勵藩臣之道也,臣非不知聖意之攸在。而王言一出,四方傳誦,臣爲是之慮,有懷耿耿,而適値淸齋,詣臺無路,玆敢略具短章,仰陳迷見。伏惟殿下,俯垂澄省,還收批旨,仍施譴罷之典,俾懲藩臣不察之過焉。答曰,省疏具悉。近者臺閣,謄傳故紙,非傾軋則寥寥無言之時,能爲此章,其心雖可尙,究其事覽其章,一何太費?昔之子産,猶見欺於圉人,未曉本事,搆捏以報,其所見欺,不是異事,所謂得體者,非指本事也。成大等所爲,往牒所無,聞者豈不嚴治?此予所謂得體者也。以李殷鼎言之,其所爲駭悖則可也,其曰,叵測,加以萬萬。噫,果若爾言,於武臣則一事駭擧,皆叵測乎?其何不量之甚耶?良可笑也。
乙酉十二月初四日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·鄭允協·吳道炯·李世珪·金履固,以次進伏訖。鳳漢曰,聖體調攝,若何,而寢睡·水刺之節,亦何如耶?上曰,一樣矣。命醫官入診。泰輿曰,脈候左右三部,小沈不調,與昨一樣矣。諸醫,以次陳奏皆同。上曰,世孫症候,何如耶?泰輿曰,今夜則善睡矣。上命鳳漢,率泰輿入候世孫。鳳漢還奏曰,世孫已服湯劑矣。上曰,世孫進服之茶,名,以香連茶,可也。鳳漢曰,世孫神氣,比昨無間,而今則酬酢矣。上曰,予爲瀉主人矣。鳳漢曰,午湯劑,何以爲之乎?上曰,待下敎,可也。鳳漢曰,明日次對,何以爲之乎?上命承旨書之曰,復政以後,次對無一闕焉。今雖難以若常爲之,至初七日無爲之日,不爲下敎,應爲頉稟,獻官外,大臣及諸堂中帶實職,人有可以稟定者及有司之堂,明日依例,次對入侍事分付。出傳敎上命編次人入侍。臣雲翼,承命出招。具允明進伏。上命允明,讀奏御製訖。上曰,編次人持暮年記懷留待,待下敎更爲入侍,可也。允明退出。東暹曰,大司成李溵,旣已肅拜,則同成均,自在應遞矣。上命書李溵疏批訖。諸臣以次退出。
乙酉十二月初四日未時,上御思賢閤。藥房入診,編次人同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,編次人具允明,醫官方泰輿·許礈·金德崙·李泰遠·金履固·吳道炯·李世珪·鄭允協,以次進伏訖。鳳漢曰,連日用心,聖體若何?上曰,予爲辟穀之赤松矣。仍進御湯劑。鳳漢曰,世孫症候,何如?上曰,小滯,故欲先服香連茶,而後服養胃湯矣。鳳漢曰,藥路,誠好矣。上命鳳漢,率泰輿·泰遠,入候世孫。上命承旨書之曰,以兼帶藥院,今爲入侍之事,摠管綾城尉,代禮曹判書沈鏽除授。出傳敎上曰,提調出去謝恩,可也。鏽退出。上命允明,讀奏御製。上曰,世孫臥聽讀書聲,聞以爲好矣。允明讀訖,命退出。上命玉堂上下番,持唐鑑入侍。臣雲翼,承命出招。李宅鎭·李性遂進伏。鳳漢還奏曰,世孫神氣,別無加減,而今則少睡而覺矣。上曰,一差則易復矣。鳳漢曰,然矣。上命承旨書之曰,副尉初揀擇日子,更待下敎擇入。出傳敎上命儒臣,讀奏唐鑑訖。儒臣退出。上命泰輿·泰遠,更爲入候世孫。泰輿還奏,症候漸勝。上曰,終有餘意矣,仍命藥房三提調留待。諸臣以次退出。
乙酉十二月初四日三更一點,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·金履固·鄭允協·李世珪·吳道炯,以次進伏訖。上曰,世孫當使服香連茶後,服養胃湯矣。仍下詢諸醫。泰輿曰,先補則後瀉無疑矣。泰遠曰,臣等與諸醫,書連字於掌中,相與商確矣。上曰,今則得路矣。泰遠曰,今則不可不用涼劑矣。上命泰遠·道炯,入候世孫。泰遠還奏曰,今則寢睡後,呼吸安詳矣。上曰,服茶有效矣。鳳漢曰,正言李一曾,疏論戶判,而湖西伯上疏亦來到,方留院矣。上命臣雲翼,持入兩疏本。命東暹,讀奏李一曾疏。上命書批,東暹又讀奏湖西伯疏。上命書之曰,因次對下敎,聞戶判之所遭,取留院章而覽焉,一則臺臣之章。一則道臣之章。臺章旣下批,而湖西伯之章。噫,頃年此人,特解知申,今日其兄,亦遂其願,於弟於兄,可謂曲盡,而其於藩任國體,不可不顧也。數日之內,二章連奏,分義事體,決不若此。此章還爲下送,勿論事之過否,旣非被彈本職,則莫重殿最,何敢若此?及期封進事嚴飭。出傳敎上進御湯劑訖,命泰遠,更爲入候世孫。泰遠還奏曰,今則精神了然矣。上曰,明日亦當連服此茶乎?泰遠曰,當爲連服矣。上曰,今番有動靜矣。鳳漢曰,前頭戶判,畀之熟手,好矣。上曰,從二品中養望者,有幾人耶?鳳漢曰,久勤無如趙明鼎矣。上曰,又有誰也?鳳漢曰,洪師性爲其次,而此則不急,趙暾雖未經吏參,亦爲久勤矣。上曰,金鍾正,亦可用之人也。鳳漢曰,鄭存謙·沈履之,方在堂上,今無可論,而大體言之,鄭存謙則吏判之才也,沈履之則戶判之才也。上曰,然矣。上命承旨書之曰,臺批旣諭,而承旨未退,靜而覺之,其在國體,不可不諭者,或用人之際,或辭氣之過中,則於臺體,古有是例。古人云,人心之不同,若人面之不同。雖人君之尊,其果不愼,臺臣之道,其諍,可也。請還其批,古所未聞,欲斥其人,乃有此言,國體所在,不可不飭。正言李一曾遞差。出傳敎諸臣以次退出。
上在慶熙宮。停常參·經筵。
明聖王后忌辰齋戒。
未時,太白見於巳地。
金華鎭啓曰,藥房三提調,依下敎來待矣。傳曰,入侍。
傳于金華鎭曰,藥房三提調入侍。
傳于金華鎭曰,藥房入侍。
洪準海,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
乙酉十二月初五日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·許礈·鄭允協·吳道炯,以次進伏訖。鳳漢曰,夜間,聖體調攝,若何,而寢睡·水刺之節,亦何如耶?上曰,一樣矣。上進御湯劑訖,命醫入診。泰輿曰,脈候左右三部,今日亦沈,而度數不調矣。諸醫,以次陳奏皆同。上曰,夜見世孫之運動,有精神矣。泰輿曰,然矣。上命醫官退出,命備堂入侍。臣雲翼,承命招入。左議政金相福,右議政李致仁,行左參贊李昌誼,行判敦寧洪象漢,行右參贊李益輔,兵曹判書金尙喆,吏曹判書朴相德,兵曹參判洪麟漢,行大司成李溵,刑曹參判趙曮,司諫南雲老,持平李長老,校理李宅鎭,左副承旨洪準海,事變假注書李得華進伏。鳳漢曰,今月,乃都政之月也,人才收拾,專係都政。臣向以故相臣李德馨奉祀孫事仰達,而追後聞之,方在遭故中云,待其闋服,始卽擧行事,更爲分付。西平府院君韓浚謙後嗣零替,而諸孫中,已生進無故年滿者,自當入於銓官擇擬中。先正臣成渾奉祀孫,曾有除職承傳,銓曹聞已擧行,或以爲尙未擧行云,亦當詳考處之,不必更捧承傳。此外大家遺裔,巖穴雋才,尤當先爲搜訪檢擧,雖以兵批言之,今番參下之窠,比前甚豐云,八路諸武士中,或揀其名祖後裔,或選其才藝身手,拔尤排擬,以示朝家廣收之意事,竝爲申飭於兩銓,何如?上曰,所奏誠是,申飭兩銓,可也。出擧條命承旨書之曰,復政後,大政必親行,況暮年乎?當爲親政,以此分付兩銓。出傳敎仍命尙喆·相德進前曰,今番兩銓,多出六窠,必須善爲排擬,無使有虛司果,可也。鳳漢曰,今日以國忌故,臺臣亦無傳啓矣。上命備堂退出,諸臣以次退出。
乙酉十二月初五日申時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·吳道炯,以次進伏訖。鳳漢曰,午間,聖體調攝,若何?上曰,祖與孫同矣。今日少愈矣。仍進御湯劑訖,鳳漢請入診。上曰,置之可也。命泰遠入候世孫。泰遠還奏曰,進服香連茶後,有動靜矣。鳳漢曰,夜入診,當依昨日例乎?上曰,藥房三提調留待,可也。命玉堂持祖訓入侍。臣雲翼承命出招。李宅鎭·朴師海進伏。讀奏訖。上命承旨·翰注,以次讀訖,命退出。諸臣以次退出。
乙酉十二月初五日二更五點,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·吳道炯,以次進伏訖。上進御湯劑。鳳漢請入診。上命置之。上曰,世孫今則藥路善入矣。泰遠曰,香連茶一貼,加爲進服,宜矣。上曰,世孫能聽讀書之聲乎?泰遠曰,夜間,每使吳道炯,誦奏醉翁亭記·愛蓮說而聽之矣。上曰,世孫常時有執心,可見也。鳳漢曰,世孫資品,自與常人殊矣。上曰,三學士子孫中,尹學士之孫,誰也?鳳漢曰,有前主簿尹煜矣。上命承旨書之曰,前主簿尹煜,昨年調用,意蓋在也。今日偶問,因事作散云,事同之人,旣已復職,則況此人乎。令該曹,卽爲懸注調用。出傳敎上曰,安興君之子,方在何職乎?鳳漢曰,安興君之子李鎭翼,方纔闋服矣。上命承旨書之曰,噫,昔年朝陽夕陽,友愛篤至,尙今仰慕,況今年乎?噫,麟平大君奉祀孫安興君,已作故人。今秋遙望夕陽樓,莫重追慕之餘,心亦愴然,靜攝深夜,忽然追思。乃聞其子鎭翼,今已闋服云,何聞之晩也?其令該曹,懸註調用。因此以思,故宗臣南原君,前後效功,而莫知其子之儒武,令兩銓,尋問懸註,卽爲調用。出傳敎上命泰遠,更爲入候世孫。泰遠還奏曰,寢睡後小進粥水刺,凡節勝於昨夕矣。鳳漢曰,皇天祖宗之所默佑,世孫患候,自當無慮矣。上曰,予非獨以至情,而用慮也,實是爲宗國也。今則藥路善入,用養胃湯後,用香連茶,有所見矣。命退出,諸臣以次退出。
上在慶熙宮。停常參·經筵。
端敬王后忌辰齋戒。
辰時,日暈。未時,日暈。
夜一更,月暈左珥。二更,月暈兩珥。
藥房都提調洪鳳漢,提調沈鏽,副提調尹東暹啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。當下敎於入侍矣。中宮殿·惠嬪宮,藥房口傳問安。答曰,知道。
傳于尹東暹曰,藥房入侍。
傳于金華鎭曰,三大臣入侍。
傳于尹東暹曰,藥房入侍。
乙酉十二月初六日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。鳳漢曰,夜間,聖體調攝,若何?而寢睡·水刺之節,亦何如耶?上曰,一樣矣。命醫官入診。泰輿曰,脈候左右三部不沈,而大體不足矣。諸醫,以次陳奏皆同。鳳漢曰,左右相,爲承候,方來待矣。上命左右相入侍。臣雲翼,承命出招。左議政金相福,右議政金致仁進伏。相福·致仁問候。上曰,一樣矣。仍進御湯劑訖。上曰,世孫症候,今日,何如?泰輿曰,昨夜穩睡,今朝乍有渴候矣。泰遠曰,大體熱矣。上命鳳漢,率泰遠入候世孫。鳳漢還奏曰,今日起坐矣。泰遠曰,補益之劑,今則難用矣,宜用柴胡矣。道炯曰,終是有餘症矣。上曰,予則不以爲餘症也。命左右相,先爲退出。鳳漢曰,臣等持湯劑,午后當更爲入侍矣。上曰,藥房待下敎,更爲入侍,可也。鳳漢退出。東暹曰,刑曹判書李昌壽,漢城左尹黃景源,除拜後過三日,不爲出肅。依定式推考警責,仍卽牌招察任,何如?上曰,依爲之。出擧條上命坐直承旨入侍。臣雲翼,承命出招。同副承旨任㻐進伏。東暹退出。上命承旨,讀奏咨文及馳通狀啓。上命三大臣,更爲入侍。臣雲翼,承命出招。領議政洪鳳漢,左議政金相福,右議政金致仁進伏。上下詢馳通緣由後,命三大臣,先爲退出。諸臣以次退出。
乙酉十二月初六日申時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·鄭允協·慶絢·吳道炯,以次進伏訖。上進御湯劑訖。上曰,世孫終未快矣。泰輿曰,香連茶一貼,加爲進服,宜矣。上曰,不得不用淸熱之藥矣。命玉堂持祖訓入侍。臣雲翼,承命出招。李宅鎭·朴師海進伏。命讀奏祖訓,承旨·翰注,以次讀訖。上曰,藥房待下敎,更爲入侍,可也。諸臣以次退出。
乙酉十二月初六日三更二點,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。上進御湯劑。鳳漢曰,俄間寢睡乎?上曰,爲國之心,今番最用心矣。世孫若得效於香連茶,則予當名以奏功湯矣。泰遠曰,香連茶旣有效,則今日加爲進服,好矣。上曰,明日亦當進服也。命退出,諸臣以次退出。
上在慶熙宮。停常參·經筵。
端敬王后忌辰齋戒。
辰時,日有兩珥,日上有冠。
金華鎭啓曰,藥房三提調,依下敎來待矣。傳曰,入侍。
傳于金華鎭曰,藥房入侍,左承旨同爲入侍。
傳于任㻐曰,儒臣持警世問答入侍。
乙酉十二月初七日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·李泰遠·鄭允協·慶絢·吳道炯,以次進伏訖。鳳漢曰,夜間,聖體調攝,若何?上曰,與世孫同矣。命入診,泰輿曰,脈候左右三部不沈,而度數尙不調矣。諸醫,以次陳奏皆同。上進御湯劑訖。上曰,世孫今日開眼,有精神矣。鳳漢曰,服香連茶,則輒有效矣。上曰,予非獨私情,而今番最用心矣。鳳漢曰,皇天祖宗之所默佑,自當康復,不必過用聖慮,凡於寢睡·水刺之節,伏望加意焉。上曰,予每入見,則自然用心矣。命藥房,待下敎更爲入侍。諸臣以次退出。
乙酉十二月初七日申時,上御思賢閤。藥房入診,左承旨同爲入侍時,都提調洪鳳漢,提調沈鏽,副提調尹東暹,左承旨鄭尙淳,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。上進御湯劑訖。上曰,世孫今日則頗能運目矣。泰遠曰,今日則痛勢大減,神氣諸節稍勝矣。上曰,今日亦服香連茶,可也。上命尙淳進前,親爲呼寫,書示沖子,兼助寓懷御製文訖。命鳳漢校正。上曰,承旨書二件,一件內入,一件入世孫宮,可也。尙淳承命退出。上命泰遠,入候世孫。泰遠還奏曰,服茶後,小進粥水刺,時時有腹痛矣。上進御湯劑訖。命諸臣退出,諸臣以次退出。
乙酉十二月初七日二更,上御思賢閤。儒臣入侍時,應敎金龜柱,修撰朴師海,左承旨鄭尙淳,假注書趙貞相,記事官安聖彬·鄭來謙,以次進伏訖,上曰,警世問答,儒臣進讀,龜柱進讀訖,師海·尙淳,以次進讀。上曰,漢祖之大風歌,武帝之秋風辭,氣像不侔矣。龜柱曰,然矣。師海曰,大風歌,高帝方壯之時,氣勢雄偉,秋風辭,則武帝窮兵黷武之餘,志氣已衰,殆同將死之善言矣。上曰,秋風辭,悔萌後乎?尙淳曰,是末年事,而悔端因此而萌矣。上命藥房三提調入侍。都提調洪鳳漢,提調沈鏽,副提調尹東暹,以次進伏訖。鳳漢曰,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。上命左承旨及儒臣退出,尙淳退出,龜柱·師海,以次退出。上進御湯劑訖。上曰,今日見世孫,則有舊時容色矣。鳳漢曰,今日則世孫,左右便臥矣。上曰,運身則氣周矣。禮曹判書沈鏽進曰,臣曹有稟定事矣。癸未年間,檀·箕·羅·濟古蹟修整事傳敎,而李基敬,爲黃海監司時,以文化縣三聖祠修補事狀聞,而未及擧行矣。上曰,然矣。鏽曰,其位板,以土造成,不無剝落之弊,屋宇頹圮,卽令修補,何如?上命注書擧條。鳳漢曰,以土造成者乃古制,年久之事,猝難修改,徐徐議處,何如?上曰,擧條置之,政院召問文化守令後入侍,可也。上曰,藥房待下敎,更爲入侍。出榻敎諸臣以次退出。
上在慶熙宮。停常參·經筵。
仁烈王后忌辰齋戒。
李瀰啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老牌不進,今日以監察茶時之意,敢啓。傳曰,知道。
洪準海,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李瀰啓曰,憲府連日監察茶時,事甚未安,除在外外,持平李長老,卽爲牌招,何如?傳曰,允。
傳于李瀰曰,藥房入侍。
傳于尹東暹曰,藥房入侍。
任㻐啓曰,藥房三提調,依下敎來待矣。傳曰,入侍。
乙酉十二月初八日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,世孫愈然後,予亦愈矣。命醫入診。泰輿曰,脈候左右三部不調,而大體不足矣。諸醫以次陳奏皆同。上進御湯劑訖。上曰,世孫今日,則熱氣幾淸矣。泰遠曰,香連茶通計前後,已爲進服八貼。今則諸節差勝,猶有往來之腹痛矣。上曰,今日亦當加服一貼乎?泰遠曰,今日則亦當進服矣。上命鳳漢入候世孫。鳳漢還奏曰,大體腹痛雖悶,而涼劑旣有效,則加服,似宜矣。泰遠曰,此後進一二貼後,當進調中之劑矣。上曰,當入柴胡乎?泰遠曰,柴胡當入矣。鳳漢曰,午湯劑,何以爲之乎?上曰,藥房待下敎,更爲入侍,可也。鳳漢退出。上命儒臣持警世問答入侍及守廳承旨入侍。臣雲翼承命出招。儒臣金龜柱·朴師海,同副承旨任㻐進伏。上命讀奏警世問答訖,命龜柱更爲讀奏御製,命儒臣先爲退出。諸臣以次退出。
乙酉十二月初八日未時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·李泰遠·金德崙·鄭允協·慶絢·吳道炯,以次進伏訖。鳳漢曰,俄間聖體調攝,若何?上曰,一樣矣。上命坐直承旨入侍。臣雲翼承命出招。同副承旨任㻐進伏。上進御湯劑訖。上曰,世孫進服香連茶,爲九貼乎?泰遠曰,然矣。上曰,俄見世孫,神氣稍勝矣。命鳳漢率泰輿·泰遠,入候世孫。東暹曰,昨有曾經文化倅入侍之命,而曾經在京者無之。副學徐命膺,其時爲海伯,知三聖祠事云矣。上命書之曰,靜臥用心之中,其欲下問古事而寓懷,副提學徐命膺,牌招入直。出傳敎鳳漢還奏曰,世孫今日則動作,頗有神氣矣。上曰,世孫今日,有喜意思也。鳳漢曰,今日亦當夜入診乎?上曰,藥房待下敎,更爲入侍,可也。鳳漢退出。上命東暹進前,呼寫靜攝憊苶,效古三歎御製訖。上曰,副提學承牌乎?東暹曰,似當承牌矣。上命知入。臣雲翼承命出問,還奏方爲承牌。上命副提學待下敎入侍。上曰,承旨誰入直也?東暹曰,右副承旨李瀰也。上命退出。諸臣以次退出。
乙酉十二月初八日二更一點,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。上命右副承旨·副提學入侍。臣雲翼承命出招。右副承旨李瀰,副提學徐命膺進伏。上進御湯劑訖,上曰,世孫明日,則當服何藥乎?泰遠曰,當進服加味養胃湯矣。鳳漢曰,當以明朝進服乎?上曰,可也。鳳漢退出。上命副提學,明日內局入診,待下敎入侍。東暹曰,藥房注書,以省記外,故以他注書替入之意,敢稟矣。上命他注書入侍。臣雲翼承命出招。假注書趙貞相進伏,仍爲退出。
乙酉十二月初八日二更,上御思賢閤。副提學入侍時,副提學徐命膺,右副承旨李瀰,假注書趙貞相,記事官安聖彬·鄭來謙,以次進伏訖。上謂命膺曰,憊臥之中,卿以儒臣入侍,可問古事而寓懷矣。以目下事,當先問之,三聖廟事,卿詳知否,桓因·桓熊出處,亦知之乎?命膺曰,臣待罪黃海監司時,文化縣令尹象厚,以三聖祠修補事來報,臣令象厚,奉審後牒報,以爲狀聞之地矣。未幾,臣遞歸,臣爲禮曹參判時,道臣申晦狀聞來到,其時禮曹判書洪啓禧,使書吏問其始末於臣,臣欲因登筵時陳達矣。又以臣遞職,未果矣。上曰,史稱檀君,降於檀木下,何爲又有桓因·桓熊耶?命膺曰,事雖近於不經,而以顯於文字者言之,天神桓因,有子桓雄,欲下往世間,故命桓雄率三千人,降于太白山檀木下。時有一熊,常祝爲人,桓雄與之靈藥,熊化爲女,又祝有孕,桓雄遂與爲婚,生檀君爲東方君長。國號朝鮮,都平壤,凡宮室器服之制,皆始於檀君也。檀君卽位,在唐堯二十四年,當夏禹會諸侯於塗山,遣子夫婁入朝,周武王封箕子於平壤,檀君移都於唐莊京,入阿斯達山爲神,在位凡一千七十年。所謂唐莊京,在文化縣北十里,謂之莊庄坪也。所謂阿斯達山,今謂之九月山也。上曰,然則桓雄,乃是檀君之父,桓因乃是檀君之祖也。命膺曰,以世代言之則然矣。上曰,其位板,海伯請修改,而予則以爲,修改甚重難。若爲櫝而匣之,則庶不至於加傷也。命膺曰,大抵三聖位板,初不中典禮,如今佛榻上豎碑者然,似是前朝佛寺中所奉,而入我朝後,仍以載之於典禮矣。況伏聞桓雄位板,當中拆裂,以絲纏綴而奉安之,卽今所見可悶,而雖欲以土連接之,然其土,似是中國所得來者,我國猝難覓得云,臣意則一準典禮,位板之制,改作木板,舊板則別爲三櫃而藏之,置諸三聖木板之後,則準禮之道,依神之理,庶乎兩得矣。上曰,累百年依神之位板,亦不可一朝代之。予意則以舊藏土位板爲之裏,以今制木板爲之外,穴其兩傍,如神主之制,則旣可以依神,又可以準禮,又可以除別藏舊板之弊矣。命膺曰,聖敎極好矣。如是爲之,則勢順理得矣。上曰,卿聽奉朝賀洪啓禧家鹿鳴樂云,其樂,何如?命膺曰,不用俗樂繁音,但以鹿鳴·四牡·皇皇者華和之,琴瑟且古雅從容矣。上曰,卿以磬之樂備爲欠,然否。命膺曰,非以無磬爲欠,樂無大小,皆依故堂上堂下之制,而今啓禧家所用之樂,但以鹿鳴·四牡·皇皇者華堂上之樂奏之,其問歌·魚麗·南有嘉魚堂下之樂則不奏。故臣問其何爲去其半,則啓禧以爲,笙與磬難得之云。故臣又以爲,笙則代以篴爲好,蓋其同爲管類也。至於磬,則聖人製樂,各有等級於特磬,故鄕飮禮,設磬於兩階間,若有磬則用之,可矣。而雖無磬,亦未有不可用堂下樂,如是酬酢矣。上曰,鹿鳴章云,鼓瑟吹笙,是此義也。命膺曰,然矣。鼓瑟是堂上樂也。吹笙是堂下樂也。上命注書持入東史補遺及輿地圖書。上命諸臣小退,更爲入侍時,以次進伏訖。臣貞相,進東史補遺及輿地圖書。上命副提學,讀東史補遺及輿地圖書。上曰,輿地圖書,曾見有印本有寫本,此是謄本乎?命膺曰,最初洪良漢,爲玉堂時陳達,八道邑誌,修正以上,此則有印本有寫本矣。其後金應淳,爲玉堂時,陳達改修正,而李溵,爲玉堂時,行關於八道,故臣於其時,添刪國錄,定爲凡例,下送於行關時,本館古例,發關儒臣,每以一件分兒,故其輿地圖書二本上來,一本內入,一本分兒於李溵,故臣得之矣。上曰,輿地圖書,卿所名乎?命膺曰,然矣。上命注書出問于弘文館,輿地圖書一件在本館與否知入。臣貞相奉命,出問于弘文館,則只有邑誌,而輿地圖書,則不在本館之由仰奏訖。仍以次退出。
上在慶熙宮。停常參·經筵。
仁烈王后忌辰。
洪準海啓曰,大司憲鄭宲,執義姜潤,掌令朴奎壽·徐秉德,持平李恒祚在外,李長老傳旨未下,今日以監察茶時之意,敢啓。傳曰,知道。
金華鎭啓曰,明日常參·經筵,取稟。傳曰,停。
傳于金華鎭曰,藥房入侍。傳于李瀰曰,奉朝賀洪啓禧,使之入來。
李瀰啓曰,奉朝賀洪啓禧,依下敎來待矣。傳于金華鎭曰,藥房入侍,奉朝賀·副學同爲入侍。
傳于金華鎭曰,藥房入侍,禮房承旨同爲入侍。
金華鎭啓曰,明日次對,兩司當爲進參,除在外傳旨未下外,未肅拜不爲行公人員,竝待開門牌招,以爲入侍之地,何如?傳曰,允。
乙酉十二月初九日卯時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖。命醫官入診。泰輿曰,脈候左右三部小沈,而度數不調矣。諸醫以次陳奏皆同。上曰,世孫症候,今日則,何如耶?泰遠曰,昨夜別無他症候,而腹部痛候,時時往來矣。上命鳳漢,入候世孫。鳳漢還奏曰,神氣諸節,與昨無異矣。上曰,不可不用柴芩也。泰遠曰,然矣。鳳漢曰,午後臣等,更當持湯劑入侍矣。上命藥房,待下敎更爲入侍。諸臣以次退出。
乙酉十二月初九日申時,上御思賢閤。藥房入診,奉朝賀·副提學同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,奉朝賀洪啓禧,副提學徐命膺,醫官方泰輿·金德崙·李泰遠·鄭允協·慶絢·吳道炯,以次進伏訖。上進御湯劑訖,上曰,世孫今日,則神氣從容矣。鏽曰,藥路善入,實是天幸也。上命啓禧進前曰,副學言卿禮判時,欲啓三聖祠事云,而大抵桓因·桓雄之說,近於孟浪矣。啓禧曰,此說出於東史矣。上命臣雲翼,持入東史補遺,命命膺讀奏訖。上曰,三聖祠,當使禮官奉審矣。命膺曰,當然矣。上曰,禮判外禮堂誰也?東暹曰,申暐·洪樂仁也。上曰,當使禮堂奉審矣。命承旨書之曰,頃有前海伯狀聞,九月山三聖祠,尙未重修。今因禮官提奏,欲爲下敎,而千有餘年古君之祠,不可輕擧,令禮官卽爲奉審,其宇何時建?其制若何?其版亦若何?其令圖來,千有餘年之宇,今何請重修?事體重大,其果不可不重修乎?亦爲詳審以來。出傳敎命膺曰,平壤崇寧殿,配享東明王,而東明開國之年,卽乙酉也。今年異於他年,似當有致祭之事矣。上命臣雲翼,持入東國通鑑初卷,命命膺考奏訖。上命承旨進前,呼寫檀君東明廟致祭文,又命書之曰,今因三聖祠奉審事,乃聞高句麗東明王創國之年卽乙酉,故取覽東國通鑑,其果矣。噫,近二千年,重逢此歲,不聞則已,今聞之後,旣有春秋俎豆之事,其年豈可無表誠?祭文親製以下,香祝下送本道,令道臣,擇春前,致潔行祭於高句麗東明王後狀聞。出傳敎命膺曰,臣以樂章事,有欲仰達矣。太室樂歌中,顯美貞明,合爲一章,自十成之訛,而爲九成之正,有以仰聖智之卓越百王矣。然當時樂工,不能因歌章而正樂曲,歌雖爲九成,而樂則依舊爲十成,不可不釐正矣。上曰,當一番釐正矣。命退出。諸臣以次退出。
乙酉十二月初九日三更三點,上御思賢閤。藥房入診,承旨同爲入侍時,都提調洪鳳漢,提調沈鏽,副提調尹東暹,右承旨金華鎭,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·慶絢·吳道炯,以次進伏訖。上進御湯劑訖。命華鎭進前書之曰,歲律已暮,一倍此心,春展謁當行於元朝,而其日詣昌德行禮,回時展拜,而三嚴,辰正初刻單嚴爲之,崇賢門乘輦,仁政門入,一體擧行。世孫方在調攝,秖迎等節,展拜時百官行禮置之,侍衛守宮仍,守宮,承旨·南所衛將爲之。出傳敎又命書之曰,歲初動駕時,挾輦軍·前後廂軍·禁軍·馬軍·扈衛軍官,皆以入直軍擧行,時値元朝,訓將只率新營入直標下軍隨駕,局將忠翊·忠壯將留營,留陳置之。入昌德後,禁軍馬·軍解甲,入昌德時·展拜時,道上留住事,分付。出傳敎命華鎭先退。上曰,世孫寢睡安詳,近來初見矣。泰遠曰,今則神氣漸勝,自當夬復矣。鳳漢曰,天神祖宗之所默佑,萬無一慮矣。上曰,今番予過用心矣。鳳漢曰,明日次對,亦依例爲之乎?上曰,依頃日爲之,可也。命退出。諸臣以次退出。
上在慶熙宮。停常參·經筵。
自初昏至夜二更,月暈,廻土星。
金華鎭啓曰,明日常參·經筵,取稟。傳曰,停。
又啓曰,藥房三提調,依下敎來待矣。
傳于洪準海曰,大臣·備局堂上引見,藥房同爲入侍。
傳于金華鎭曰,藥房入侍,副提學同爲入侍。
有政。吏批,判書朴相德進,參判趙明鼎進,參議洪樂命病,行都承旨尹東暹進。啓曰,鍾城府使瓜滿之代,今當差出,而當品中可擬之人乏少,堂上曾經三品侍從,竝擬,何如?傳曰,允。又啓曰,本曹佐郞林德躋,受由過限未上來,依例改差,何如?傳曰,允。以李行源爲獻納,任觀周爲正言,李最中爲左尹,鄭存謙爲敦寧都正,金必源爲兵曹佐郞,車鳳轅爲禮曹佐郞,李商舟爲司饔僉正,趙景觀爲直講,趙廷瑗爲貞陵令,洪麟漢爲同成均,李最中爲同經筵,金鈍爲持平,金尙集爲正言,兪直基爲同敦寧,李河述爲鍾城府使,韓鏶爲吏曹佐郞,文思天爲垂恩墓守衛官,金世佐爲懿昭墓守衛官,朴世彬爲懿昭墓守衛官。待敎單姜彝福,兼春秋單文始龍,學諭單李景洙。
兵批,判書金尙喆進,參判洪麟漢病,參議徐命天病,參知李宜老入直,右承旨金華鎭進。以海運君槤·韓師直爲都摠管,張志豐爲副摠管,張志恒爲訓鍊都正,沈鑧爲曹司衛將,鄭來恒爲全羅監營中軍,史修章爲景福衛將,副護軍沈璧賢·尹光億,同知單朴緯漢,副司直黃景源·洪述海,副司果李一曾·柳光翼。
以江華留守啓本長寧殿臘享祭獻官,以預差陞實,惶恐待罪事,傳于金華鎭曰,勿爲待罪事,回諭。
尹東暹,以吏曹言啓曰,禮曹佐郞李延伋,社稷署直長李命彬呈狀內,身病甚重,勢難察任云,竝依例改差,何如?傳曰,允。
以承傳色口傳下敎曰,當該中官田宗成,倨傲特甚,從重推考。
尹東暹,以忠勳府言啓曰,本府書寫忠義衛鄭有良有頉代,忠義衛李錫圭差下,依例假郞廳稱號,何如?傳曰,允。
金華鎭,以刑曹言啓曰,犯釀罪人良人朴枝昌·金成仁·金占同·金光益,良女連伊等嚴囚,旣已限滿,依新律,嚴刑各一次,而買飮人不告罪,加刑次竝仍囚,姜世俊,前已刑推,而買飮人不告罪,依定式加刑,放送之意,敢啓。傳曰,知道。
戶曹判書鄭弘淳疏曰,伏以臣,曩陳自列之章,冀被重譴,猥蒙包荒之度,曲加涵貸,反降溫批,慰諭過重,臣誠且惶且感,益不知措躬之所,迺者司直之論,隨卽峻發,於是乎臣之罪可勘,而臣之心可安矣。玆事顚末,已蒙聖鑑之俯燭,言者之言,卽臣之所自道,臣不必復事煩縷,而簡書之來,可見公議。譴罷之罰,非比薄勘,則臣雖無似,職是卿列,抗顔復出,決無是理,仰惟體下之仁,不待臣辭之畢,而必有以處臣者矣。以此情跡,一日蹲冒,誠非私義之所敢安,而連値淸齋,陳籲無路,今始仰首鳴號於天地父母之前。伏乞聖慈,諒危蹤之決難苟據,念劇務之不容暫曠,亟遞臣職,以幸公私,仍勘臣罪,俾伸物議,不勝幸甚。答曰,省疏具悉。其言無義,業已下敎,度支重任,豈可輕遞?卿其勿辭察職。
江華留守金尙翼疏曰,伏以臣,向暴危懇,恭竢重勘,批旨優渥,開釋備至,無狀賤臣,何以得此,且惶且感,歷累日而靡措。噫,臣本庸駑,百無一能,立朝四十年,所以藉手而事殿下者,惟在於謹拙守法,一未嘗被人口語對辨曲直。乃於齒髮凋朽之年,忽遭無妄之人,橫受非理之誣,語本事則至纖微也,在臣身,至困惱也。畢竟處分,雖出於顧惜國體,山藪包容之聖意,而至若擧子之京外款招,參試之前後辭牒,旣未蒙明賜査辨,洞燭虛實,則臣心之慙赧悚蹙,固自如也。至若去就一節,有關四維,不惟臣心之所已決,抑亦公議之所共諒。目下考績之政,不可踰限,而以臣情地,冒當無路,莫重殿最,不得擧行,論以公法,宜有勘罰。上天至仁,無物不遂,鞶帶之褫,亦不宜待臣言之畢也。且臣痰癖一疾,半生沈痼,近益衰落,動輒發作,重以海島所祟,宿症添劇。在府兩載,枕席過半,飮啖浸減,榮衛潛鑠,平居喘喘,生意索然。重務之瘝廢,莫非臣罪,惶隕之極,不得不冒死更籲。伏乞聖明,曲察臣情病之不可强,亟賜鐫削,仍降威譴,以幸公私,不勝大願。答曰,省疏具悉。旣已諭,卿何若此?沁都重任,不可輕遞,莫重殿最,豈可踰時?卿勿過辭察任,卽爲修啓。
慶尙監司金應淳疏曰,伏以臣,向隨諸臣,獲忝謝箋,旋蒙恩暇,復歸鄕里,忽於千萬意外,嶺藩新命,有隕自天,臣雙擎九頓,惝怳若驚,繼之以感涕被面也。臣是何人?天地雨露之澤,偏沐臣身,一毛一髮,莫非恩光,臣銘肝鏤骨,河海非深,凡所報效,湯火奚擇。而至於方面之治,不輕而重,如臣無似,初非擬議,今乃猥蒙特簡,恩數曠前,臣未知則哲之明,取於臣者甚事。若謂臣風裁,足以憚壓列郡,則臣實無聲望之素著矣。若謂臣才猷,足以彌綸一道,則臣豈有包負之可展乎?臣之自知旣如此,而徒懷寵祿,不思所以早自祈免,臣恐立取僨誤,以負我殿下委畀之盛意也。噫,人臣之受知於君,從古何限,而亦未有如臣所被之迥出尋常者,則以臣結草之寸心,豈或以可堪而爲不可堪,可受而爲不敢受也?雖以區區私情言之,蒙恩將父,獲遂便養,實爲人子之至榮,而臣誠自量已熟,與其濫冒而孤恩,毋寧循墻而獲免,玆敢猥從縣道,略控不稱之狀,辭實由中,讓非飾外。伏乞天地父母,俯垂諒察,特賜鐫改,以重藩任,以安私分,千萬幸甚。答曰,省疏具悉。知卿深而欲試久矣。今者此任,意蓋在焉。卿勿過辭,速往欽哉。
執義姜潤疏曰,伏以天眷大東,慶休滋臻,洪烈光紹,而縟儀載擧,八域臣民,普同頌忭之至祝。因伏念臣,本以無似,濫通仕籍,從前叨冒,已極猥踰,而自夏秋以來,春坊·玉署除命狎至,蔀屋之下,光寵無比,而顧臣以衰麻纔脫之身,情私悲切,萬念都灰,黽勉榮塗,終有未忍,輒上辭章,未克趨造,而又以旋除旋遞,所上之章,一未徹聞於仁覆之下,罪在逋慢,而政玆惕息矣。不意迺者亞憲陞擢,又出夢想之外,聖恩隆重,迷守難膠,而顧臣情私,日月寢多,而哀隕益切,更以日前所猥陳而未徹者,敢此申籲。伏願聖慈,哀臣之志,而少加省覽焉。臣早失所怙,惟母是依,鞠養敎導,專賴於母,而不幸母自十三四年前,兩目廢視,一臂偏枯,痼疾長嬰,恒委床褥,而臣子道未擧,就養無狀,病裏調餌,無以自盡,朝夕奉供,極甚艱窘,畢竟罪惡益極,將侍未卒,而終天之恨,貫徹心肝,使臣一息尙存,此恨終有所滅不盡而磨不得者。每讀胡文定今有萬鍾,將何所施之歎,朱夫子祿不逮養,終身不出之語,益切哀隕,不覺失號,天壤之間,豈復有如臣惡極而罪大者?濫廁朝列,只羞當世,而且臣生長遐鄕,未有寸長,徒以念誦,猥竊科第,而擬之言責,風稜骫骳,置之論思,章句鹵莽。凡於朝廷官職,若內若外,若大若小,無一可合,而加以自喪故以後,耳聵目眊,視聽益衰,精神耗弊,血氣銷鑠,而當此冬嚴,寒咳益劇,喘息煩促,不尸而殭,與死爲隣,雖欲登途,其勢末由。伏惟聖明在上,以萬物各得其所而爲極至,臣亦聖澤中一物爾,兩收之違,其所宜棄之,乃獲其所,其情可哀,其意可惻,玆敢略披寸赤,仰瀆天聰。伏乞聖慈,諒臣悲苦之狀,察臣無用之實,有職名,亟賜鐫削,仍命攸司,勿復檢擬,使臣得以終守丘墓,老死田廬,實天地曲成萬物之大德也。答曰,省疏具悉。前後除職,一欲見焉。其勿過辭,從速上來察職。
乙酉十二月初十日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·吳道炯,以次進伏訖。上命左右相先爲入侍及平安兵使同爲入侍。臣雲翼承命出招。左議政金相福,右議政金致仁,平安兵使李章吾進伏。上進御湯劑訖。上曰,世孫今日,有舊容矣。泰輿曰,昨夜則寢睡安穩,神氣動作凡節,皆勝矣。上命鳳漢入候世孫。上命章吾進前曰,送卿心甚悵然矣。命承旨宣諭訖,命先退。章吾退出。鳳漢還奏曰,世孫神氣凡節,比昨尤勝矣。上命醫官退出,命備堂入侍。臣雲翼承命出招。左副承旨洪準海,事變假注書李得華,右參贊李益輔,兵曹判書金尙喆,大司成李溵,副提學徐命膺,刑曹參判趙曮,司諫南雲老,持平李恒祚進伏。鳳漢曰,全羅道古阜邑治,在於山阜,民居在於平地,使民往來之際,其弊激甚矣。今聞移建衙舍於平地云,勿論事勢之便否,不稟朝廷,遽然改建者,有關後弊。事甚未安,其時道臣,不可無責,罷職,當該守令,一體罷職,何如?上曰,依爲之。鳳漢曰,道臣守令,雖已罷職,本事則令新監司,狀聞後處之,何如?上曰,形止令道臣狀聞。出擧條鳳漢曰,都摠管金始煐,當寒病甚,都摠管安豐君,亦有親病,本府番次,甚爲苟艱云,竝姑許遞,何如?上曰,依爲之。出擧條鳳漢曰,漢城左尹黃景源,病勢甚劇,有難行公,都政不遠,褒貶參坐,亦難强迫矣,今姑許遞,何如?上曰,許遞,可也。出擧條鳳漢曰,都政不遠,各司褒貶,何以爲之乎?上命承旨書之曰,各司殿最,依例爲之。出擧條上命坐直承旨入侍。得華承命出招。右承旨金華鎭進伏。上命臺臣傳啓。雲老曰,請還寢鍾城府爲奴罪人天大酌處之命。上曰,勿煩。雲老曰,請還寢猛才酌處之命。上曰,勿煩。恒祚曰,請還寢東呂·址淳等還配之命。上曰,勿煩。恒祚曰,請還寢者斤萬酌處之命。上曰,勿煩。恒祚曰,請還寢趙載敏·尹光纘給牒敍用之命。上曰,勿煩。措辭見上出擧條臺臣退出。上命華鎭,出問柑子發船何日以來。華鎭承命出去。上命承旨書之曰,政事,當日爲之。出傳敎命尙喆進前曰,摠管有闕,擧行,可也,而都政不遠,必須儲窠也。備堂以次退出。上命禮房承旨更爲入侍。得華承命出招。右承旨金華鎭進伏。上命承旨讀奏公事,至江華留守金尙翼狀啓。上命書之曰,勿待罪事,回諭。出傳敎至嶺伯狀啓。上命書之曰,今覽嶺伯狀聞,決非生慾於此物,必是作梗於校任,因此刑訊,適中其意,校生勿爲刑推,令討捕營,刻期譏捕事,卽爲回諭。出傳敎至北伯老人狀啓。上命書之曰,頃者下敎,旣諭京中百歲人,況豐沛故鄕人乎?咸興年百歲人,旣令煖,獨不令飽乎?令本府食物亦爲加給,此外九十九歲者二人,報春不遠,亦將百歲,一體擧行事,回諭。出傳敎至關東伯狀啓。上命書之曰,今覽關東伯衣資食物擧行啓聞,大略詳盡,其亦擧大體之意,噫,宮中蔀屋,便若霄壤,非此,君何以知其名,民何能現其名?有違他道,監司閔百興推考,使一道老人,知予此意。出傳敎至濟州貢果狀啓。上更命準海,出問發船及飄風與否以來。準海承命出問還奏。上命書之曰,濟州貢果,今年差晩,非爲此物,頃者本州人漂風之餘,此心憧憧,令備局問于本道,今日自第九運至十六運同載之船來到,而自第一運至八運不到,故令承旨問于陪持人,一運至三運一船,四運至八運一船,今來者一船,自十七運至二十二運分載二船。去月十六日,五船同爲發船,而到中道,第三船無事來此,第一船·二船·四船·五船,莫知去處云。若還泊本島則已,不然,計其日字,似是漂泊他處,勿論彼我境,止泊則無慮,大洋之事莫知,心尤耿耿,若頃年唐柚子,雖歲翻而來,果無遺者,聞島民來,心可舒矣。令備局卽爲分付諸道,探問沿海。出傳敎諸臣以次退出。
乙酉十二月初十日申時,上御思賢閤。藥房入診,副提調同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,副提學徐命膺,醫官方泰輿·金德崙·李泰遠·鄭允協·吳道炯,以次進伏訖。上曰,世孫容貌,今日則頗勝矣。今則養胃湯外,更無他藥乎?泰輿曰,養胃湯,誠好矣。上命鳳漢入候世孫。鳳漢還奏曰,世孫神氣,今日則安閑矣。上命下番儒臣持高麗史樂志入侍。臣雲翼承命出招。李在簡進伏。上命招入俗樂典樂。臣雲翼承命,出招進伏。上命小退,以次退出,二更二點,小退更爲入侍時,諸臣以次進伏。上進御湯劑訖,上命更招入俗樂典樂。臣雲翼承命出招,俗樂典樂,立閤門外。命命膺問奏宗廟樂章節次。命膺曰,臣於俄者閤外,以樂章事,問於典樂,則典樂以爲歌亦九成,樂亦九成,此則似不知其本末而然矣。大抵國初制樂之時,象樂九成,作歌九章,至丙子還都後,舊樂散軼,無處考据,至閱江華實錄而來。然當時名臣碩輔,雖可謂彬彬,而猶未知九成之義,遂疑其爲逐室樂章,以爲祖宗功德,如宣廟朝興復之烈,不可不揄揚,乃別製重光章添入,歌旣十章,則樂亦不得不爲十成矣。及至先朝先正臣宋浚吉,覺而大疑之,卽陳章請其廣詢釐正。然伊時群議不一,因循未改,至當宁癸亥年間,斷自宸衷,以重光貞明,合爲一章,以備九成之數,於是乎樂歌,遂復其初矣。但歌雖釐正,樂猶循舊,故不見其合二章爲一章之盛意。臣之淺見,則凡樂自有首尾,若黃鍾爲宮,則首黃鍾尾黃鍾,方爲一腔調,大呂以下皆然。今於龍光章末貞明章上,黃鍾一聲刪去之,代以他聲,使其聯合之間,不見彌縫之痕跡,則庶乎有以得其宜矣。上曰,若拔去重光一章,可謂都無事,而今則不免苟簡矣。命膺曰,誠如聖敎,拔此一章,則事皆順便,而只以事體重大,欲不拔中間之添入,更復國初之定制,故不得不如是矣。上曰,凡樂四字一拍,六拍爲一成,龍光貞明,四字一拍乎?八字一拍乎?卿以此意,更問於典樂也。命膺曰,問于典樂,則龍光貞明,亦皆四字一拍云矣。上曰,如此則果是十成,而非九成也。分付典樂,此後則龍光貞明,八字一拍,六拍一成,可也。出擧條上命在簡,讀奏樂志訖。命膺曰,修撰尹得孟,病勢甚劇,勢難行公云矣。上命承旨書之曰,今聞副學所奏,修撰尹得孟,供仕爲難,許遞,其代前修撰鄭昌聖除授,待開門牌招察任。出傳敎又命三聖祠奉審禮官,明日入診,同爲入侍。諸臣以次退出。
上在慶熙宮。停常參·經筵。
金華鎭啓曰,明日常參·經筵,取稟。傳曰,停。
又啓曰,來十六日儒臣殿講,取稟。傳曰,停。
李瀰啓曰,大司憲鄭宲,執義姜潤,掌令朴奎壽·徐秉德在外,持平李恒祚呈辭,金鈍在外,今日以監察茶時之意,敢啓。傳曰,知道。
藥房都提調洪鳳漢,提調沈鏽,副提調尹東暹啓曰,節屆隆冬,寒事轉甚,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣,中宮殿氣候,何如?惠嬪宮氣候,何如?世孫宮調攝之候,何如?嬪宮氣候,何如?臣等不任區區伏慮,敢來問安,竝此仰稟。答曰,知道。入侍時下敎矣。
中宮殿·惠嬪宮,口傳問安。答曰,知道。
李瀰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管西溪君熠,以內三廳將鬼薦取才事,訓鍊院晝仕出去之意,敢啓。傳曰,知道。
傳于金華鎭曰,儒臣持唐鑑入侍。
傳于金華鎭曰,藥房入侍。
傳于尹東暹曰,藥房入侍。
金華鎭,以禮曹言啓曰,三聖祠奉審事,本曹堂上進時,奉使印信一顆,依例齎去之意,敢啓。傳曰,知道。
李瀰,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
刑曹判書李昌壽疏曰,伏以臣,罪犯重科,罰止罷官,曾未幾何,收敍如舊,繼以有秋曹除旨,臣驚感恧蹙,莫知所以措躬也。臣於曩者,忝叨文任,自畫已審,祇肅無路,時値賓啓連上,盛儀載擧,其誠禮俱合趨造,竊聞先輩故事,應參公會,不以兼帶之未肅爲拘,矧玆莫重稱慶之班,豈可但以公會云乎哉?區區迷見,煞有斟量,非苟遵流例而已也,而循謬之斥,旣發於司直之地,則臣之壞損朝體之失,於是乎著矣。顧何敢以勘罰之已經,時日之稍久,而晏然爲冒進之計哉?且臣偏頭之痛,卽平生貞疾,每逢冬節,如期輒發。近當酷寒,腦風添劇,面顴浮腫,牙骨刺疼,投藥施鍼,兩皆無效,叫呼宛轉,昏不省事者,今已一月于玆。陋穢形證,雖不敢盡溷聰聽,而實非偶感微之比,毋論臣情勢兢蹙,祇此病狀,決不容虛縻重任,牌召之下,未免違傲,連値淸齋,控籲且阻,今始略暴衷懇,冒干宸嚴。伏乞聖慈,曲加鑑諒,亟遞臣職,仍勘臣罪,以振法紀,俾保危喘,千萬幸甚。答曰,省疏具悉。往事勿說,何過撕捱?卿勿辭,從速行公。
乙酉十二月十一日辰時,上御思賢閤。藥房入診,禮曹參議同爲入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,禮曹參議洪樂仁,醫官方泰輿·許礈·金德崙·李泰遠·鄭允協·李世珪·慶絢·吳道炯·金履固,以次進伏訖。鳳漢曰,夜間,聖體若何?而寢睡·水刺之節,亦何如耶?上曰,一樣矣。仍進御湯劑訖,命醫入診。泰輿曰,脈候左右三部,少沈而不調矣。諸醫以次陳奏皆同。上曰,世孫症候,何如?泰輿曰,神氣凡節,比昨漸勝矣。上命鳳漢,率洪樂仁入候世孫。上曰,禮議則初見,所見果,何如耶?樂仁曰,在外所聞,則殊甚焦悶,今此入候,則神氣漸勝,所見勝於所聞矣。泰遠曰,當加用黃連矣。上曰,諸醫所見,何如?泰輿曰,香連茶九貼,已是料外,今則有寒胃之慮矣。道炯曰,終有熱候,則黃連,不可不用矣。上曰,依此爲之,可也。鳳漢退出。上命洪述海入侍。臣雲翼承命出去。上命置之,臣雲翼還伏。上命樂仁進前曰,三聖祠奉審後更奏,當處分矣。樂仁曰,大體數千年位板,難於埋安,難於改造,以櫝覆之,好矣。上曰,然矣。亦當與道臣,消詳擧行也。樂仁退出,諸臣以次退出。
乙酉十二月十一日申時,上御思賢閤。儒臣入侍,藥房三提調入侍時,副提學徐命膺,修撰李在簡,都提調洪鳳漢,提調沈鏽,副提調尹東暹,同副承旨任㻐,假注書趙貞相,記事官安聖彬·鄭來謙,以次進伏訖。鳳漢曰,聖體若何?上曰,氣則一樣,而聽瑩,甚矣。鳳漢曰,寢睡·水刺之節,亦何如?上曰,一樣矣。鳳漢曰,俄者醫官入診世孫,大體向差矣。上曰,一如予甲申年病症,而甲申乙酉,大略彷彿,症亦一般,其亦異矣。上命藥房先退。鳳漢退出。上命儒臣讀唐鑑。命膺進讀訖。在簡·東暹及臣貞相·聖彬·來謙,以次進讀訖,仍退出。
乙酉十二月十一日三更一點,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·許礈·金德崙·李泰遠·鄭允協·李世珪·吳道炯,以次進伏訖。上進御湯劑訖。命鳳漢入候世孫。鳳漢還奏曰,大體漸勝矣。上命泰輿,持入二去甲申藥房日記。泰輿持入讀奏。上曰,世孫症候,多與予同矣。鳳漢曰,世孫凡節,酷肖聖上,至於症候,亦相同矣。上命持入甲申庭試榜目。東暹讀奏訖。鳳漢退出,諸臣以次退出。上更命承旨入侍。東暹進伏。上命書之曰,今因他事,憶甲申文參下不足,命設庭試之事,取覽榜目,八人之中,有故判書金東弼之名,此人之爲國誠款,予知熟矣。噫,已作故人,昨回榜年,而年今望八,見此予懷曷喩?製下祭文,遣禮官致祭。出傳敎仍爲呼寫祭文訖,又命書之曰,過昨年今興懷,祭文製下,遣禮官,達城府院君家致祭。出傳敎仍爲呼寫祭文訖,又命書之曰,今因致祭下敎,追思故判決事徐宗一爲國誠款,予嘗知矣。其後零替,宗一之子若年長,令該曹懸註調用。出傳敎諸臣以次退出。
上在慶熙宮。停常參·經筵。
李瀰啓曰,大司憲鄭宲,執義姜潤,掌令朴奎壽·徐秉德,持平金鈍在外,持平李恒祚呈辭,今日以監察茶時之意,敢啓。傳曰,知道。
金華鎭啓曰,藥房三提調,依下敎來待矣。傳曰,入侍。
傳于任㻐曰,藥房入侍。
傳于洪準海曰,明日當詣昌德展禮,三嚴辰正刻,崇賢門乘輦,仁政門入,挾輦八十人,前後廂一哨,訓將領入直標下隨駕,禁軍馬·軍入直擧行,扈衛廳局將·忠將置之。
傳于洪準海曰,明日動駕時,侍衛守宮仍,內局都提調留院,駕前·駕後·留營·留陳·祗迎置之。
鄭尙淳啓曰,忠淸水使李廷壽啓本,靜川浦居土兵鄭東成等渰死事。傳曰,令本道,恤典擧行。
以承傳色口傳下敎曰,時刻午初初刻爲之,儀注時刻單子置之。
乙酉十二月十二日辰時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·鄭允協·金季良,以次進伏訖。鳳漢曰,夜間痰候,何如?上曰,少愈矣。上進御湯劑訖,命醫入診。泰輿曰,脈候左右三部小沈,而度數不調矣。諸醫以次陳奏皆同。上命鳳漢入候世孫。鳳漢還奏曰,神氣漸勝,而時有腹痛往來矣。上曰,與予甲申年症候,相似也。鳳漢曰,皇天祖宗之所默佑,萬無一慮矣。上曰,予非徒以私情也,自然用心也。鳳漢曰,午湯劑,何以爲之?上命藥房,待下敎更爲入侍。鳳漢退出。上命承旨,讀奏公事訖。諸臣以次退出。
乙酉十二月十二日申時,上御思賢閤。藥房入診入侍時,都提調洪鳳漢,提調沈鏽,副提調尹東暹,記事官柳雲翼·安聖彬·鄭來謙,醫官方泰輿·金德崙·李泰遠·吳道炯·金季良,以次進伏訖。上進御湯劑訖。鳳漢曰,明日動駕有命,而聖體不瑕有傷乎?上曰,無傷矣。鳳漢曰,世孫今日則差勝云矣。泰遠曰,臣等問候,則答以比昨稍勝云矣。上命三提調,入候世孫。三提調還奏曰,神氣益勝,所見勝於所聞矣。上曰,自初觀之,大勢則愈矣。鳳漢曰,聞世孫今日頒橘於諸醫官,使之賦詩云矣。上笑曰,醫官先得橘矣。鳳漢請退。上曰,明日則留卿與醫官,商量方便用藥,可也。今夜則當不爲入侍,卿姑留待建功湯之煎入也。鳳漢曰,夜夜來待矣,今夜則停止,下情不勝悵然矣。上曰,聞都承旨有老母,倚閭之心,想必切矣,當許遞矣。命坐直承旨入侍。臣雲翼承命出招,同副承旨任㻐進伏。上命書之曰,近者因世孫調攝,提調·副提調,連以兼帶本職入直。靜以思之,人君以孝爲治,此亦挈矩之道也。將欲下敎,今因動駕,而體下之心倍焉。旣已下敎,都承旨尹東暹許遞,其代副提學徐命膺除授,房順房,三院副提調例兼,牌招察任。出傳敎東暹退出。上進御湯劑訖。諸臣以次退出。
上在慶熙宮。停常參·經筵。
午時未時,日暈,夜一更,月暈。
大駕詣昌德宮眞殿後,政院·玉堂·藥房口傳問安。答曰,知道。
大駕詣毓祥宮,入齋室後,政院·玉堂·藥房問安。答曰,知道。
大駕還宮後,政院·玉堂·藥房問安。答曰,知道。
傳于尹東昇曰,時刻以單嚴擧行。
傳于金華鎭曰,今日傳語置之。
傳于金華鎭曰,副輦搶軍置之。
傳于金華鎭曰,還宮時刻單子置之,待初嚴下擧行。
傳于尹東昇曰,百官行禮置之事,下敎。
傳于洪準海曰,諸司預備。
傳于金華鎭曰,諸司預備。
右副承旨李瀰疏曰,伏以臣,日昨新除,出於記存之特恩,感激洪私,章皇入肅,得以一登筵席,幸伸積違之忱,卽者新除授都承旨臣徐命膺,與臣爲內外兄弟矣。相避之法,在下當遞,況當動駕有命,百僚趨造,喉司近班,不容暫曠,玆敢露章自列,仰瀆宸嚴。伏乞聖明,俯垂鑑諒,照例遞改,俾存公格,不勝幸甚,臣無任屛營祈懇之至。答無。
乙酉十二月十三日午時,上詣昌德宮。擧動入侍時,行都承旨徐命膺,左承旨鄭尙淳,右承旨金華鎭,左副承旨洪準海,同副承旨任㻐,記事官柳雲翼,假注書趙貞相,記事官安聖彬·鄭來謙,以次隨駕。上具翼善冠·袞龍袍,出乘輿,崇賢門外,降輿乘輦,上命藥房提調,持湯劑入侍。都提調洪鳳漢,提調沈鏽進伏。鳳漢曰,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。上進御湯劑訖。鳳漢退出。命膺曰,右副承旨李瀰,以相避陳疏,故承旨不得備員矣。上命書之曰,右副承旨李瀰許遞,其代前大司成李潭除授,先隨駕後謝恩,房順房。駕前下敎上曰,耽羅貢果,頃者下敎,有追來者,令備局問于貢人,只稽滯船探問事,分付諸道。駕前下敎上仍詣興化門,住輦鍾路,下命承旨·禁御兩將,待令於進善門事,分付。準海曰,禁御兩將待令矣。上曰,入侍。禦將金漢耉,禁將李潤成進伏訖。上曰,兩營隨駕軍兵幾何?漢耉·潤成竝奏曰,今番則兩營軍,無隨駕矣。仍退出。上入眞殿,大駕還宮時,出萬安門乘輿,進善門外降輿乘輦,命藥房提調,持湯劑入侍。提調沈鏽進伏。上進御湯劑訖,上曰,承旨李潭在外云,許遞,其代行副司直尹東昇除授,先隨駕後謝恩。駕前下敎上曰,毓祥宮歷臨事。駕前下敎上仍詣毓祥宮,入齋室。上曰,挾輦八十名,步軍一哨,卽前後廂,何可稟乎?以內外營入直擧行,百官侍衛軍兵毛具。出駕前下敎上曰,兩營前後廂,路上留住,只禁軍隨駕。上晝茶禮後,出宮門外,降輿乘輦,命承旨御製草,上命藥房提調,持湯劑入侍。提調沈鏽進伏。上進御湯劑訖。鏽退出。上曰,承旨順房。駕前下敎上至崇賢門,降輦乘輿,都提調洪鳳漢,以世孫診候,特命留院,不得隨駕,鳳漢進伏訖。鳳漢曰,勞動之餘,聖體若何?上曰,予則差勝矣,予今日以世孫之病,心甚沓沓矣。鳳漢曰,世孫今則向差,勿勞聖慮。上曰,夜入診停之,可也。鳳漢退出。上還入大內,住輿于景賢堂月臺,命承旨入侍。右承旨尹東昇,假注書趙貞相,記事官安聖彬·鄭來謙,以次進伏訖。上命注書,持入御製草。臣貞相承命出來,持入草本。上命承旨進讀訖,仍命諸臣,以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
藥房都提調洪鳳漢,提調沈鏽,副提調徐命膺啓曰,昨日祇詣璿源殿,歷拜毓祥宮,當寒動駕,侵夜還宮,伏未審此時,聖體調攝,若何?寢睡·水刺之節,亦何如?臣等不任區區伏慮,敢來問安。答曰,知道。氣則一樣矣。
徐命膺啓曰,藥房三提調,依下敎來待矣。金華鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于尹東昇曰,明日兩儒臣,以今日入直爲之。又傳于曰,橘已薦,製述尙稽,明日當親臨崇賢門頒橘,試取儒生,時刻辰正三刻,懸題後入科次入侍爲之。試官右相金陽澤·黃景源·洪述海·洪樂純,入直兩儒臣·承旨·禮房侍衛入直擧行。又傳于曰,前已爲之,儀注置之,時刻單子,卽爲入之。
徐命膺,以吏曹言啓曰,本曹褒貶坐起,定行於今日,而堂上不可不備員,參議洪樂命病不來,令政院卽爲牌招,以爲同參之地,何如?傳曰,允。
傳于洪準海曰,禮判今日政擧行。
有政。吏批,判書朴相德進,參判趙明鼎牌不進,參議洪樂命牌不進,都承旨徐命膺進。吏批啓曰,大司憲今當差出,而擬望之人乏少,外任竝擬,何如?傳曰,允。
以沈鏽爲戶曹判書,鄭弘淳爲刑曹判書,李應協爲大司憲,辛應三爲禮曹佐郞,李益培爲軍資判官,李寅燮爲社稷直長,李命瑀爲北部奉事,全性天爲康陵別檢,南泰齊爲禮曹判書。
兵批,判書金尙喆病,參判韓光會未肅拜,參議徐命天進,參知李宜老病,右副承旨洪準海進。兵批啓曰,景福宮衛將金重宅,病難供職,呈狀乞遞,今姑改差,何如?傳曰,允。
副司直六,李昌壽·鄭弘淳·尹東暹·鄭宲·李瀰·李潭,副司果尹得孟,副護軍金養性。
洪準海,以義禁府言啓曰,明日崇賢門親臨頒橘時,本府都事,皆爲赴擧,武都事一員,本府入直,而當直入直·回公都事各一員及建明門禁亂都事,無以推移,假都事三員,卽令該曹依例差出,何如?傳曰,允。
傳于金華鎭曰,藥房入侍。
領中樞府事尹東度箚曰,伏以臣,聖體康和,動駕展禮,睿候調攝,日漸差勝,區區下情,伏不勝忭幸慶祝之至。臣自去月晦間,重得寒疾,症情彌留,未卽解表,今浹一望,尙爾委頓,雖欲蠢動,其勢末由,旣不得一趨文陛,少伸承候之忱,昨日陪扈之列,又未克進身,分虧禮缺,彌增訟惶,玆敢入文字,仰請譴何。伏乞聖明,亟降嚴命,勘臣罪戾焉。取進止。答曰,省箚具悉卿懇。歲暮伸禮,少伸微忱,以世孫調候,用心多日,近得向差,其欣曷諭?其所不參,業已諒矣。卿勿過辭,安心善攝焉。仍傳曰,遣史官傳諭。
大司憲鄭宲疏曰,伏以臣,惟天惟祖宗,眷佑我邦國,景命惟新,聖壽無疆,睿孝上格,壽觴亟擧,八域含生,孰不懽忻?而臣獨病蟄鄕廬,未及躬覩盛儀,祇與村翁野叟,攢手相抃,遙獻岡陵之祝而已。仍伏念臣,虛紆聖眷,屢違召命,徒費撕捱,未克承膺者久矣。秋間陵幸動駕也,臣不得進參候班,旣速譴罷之典,其後備堂之催還,又未能仰承飭敎,自犯慢蹇之科。臣之許多罪過,皆由於疾病爲祟,轉動無路,而律以邦憲,宜合重究,雖荷聖度優容,不以爲罪,而亦何望每每曲察而俯恕乎?病裏惶霣,如一添病,惟願亟被威罰以安私分矣。今者長憲新命,又奚爲而至哉?負辜恩慢命之罪,而遽承除旨之下辱,以席藁待勘之蹤,而反叨馹召之殊榮。臣之惝怳震惕,已不勝言,其有乖於淸朝綜核之政,亦大矣。夫趨榮避罪,乃人之情,則臣獨何心,虛孤收召之恩,甘自陷於違傲之罪哉?誠以犬馬之齒已多,膏肓之疾漸深,雖欲驅策奔走,而其於老牛之鞭不起,亦沒奈何矣?陳力就列,今無可論,而召旨之下,一向偃伏,有所不敢,固當進身京邸,泥首司敗,以俟處分,而素患風痰之症,遇寒添劇,外而風邪交攻,肢末拘攣,內而頑痰塞胸,咆哮欲絶,飮噉全廢,坐臥須人,房闥之內,亦不能任意運用,則以此病狀,實無衝寒起動之勢。有臣如此,生不如死,瞻望雲天,祇切兢悚,玆不得不冒萬死呼籲於黈纊之下。伏乞天地父母,特賜俯察,亟遞臣職名,仍治臣前後負犯,以振頹綱,不勝幸甚。臣無任屛營祈懇之至,謹昧死以聞。答曰,省疏具悉。卿之在鄕久矣。予用思卿,卿章又列,一何過也?風憲之任,雖難强勉,春坊輔導,豈忍捨卿?賓客今適有窠,故特有命,都憲之職許遞,開卿進身之道。噫,望八其君,近因用心,益衰憊苶之中,其思若此,且以調攝沖子,暮年委卿,卿何忍復辭?宜卽登途,莫替此意焉。噫,羈縻假借,大欠誠實,有此敎,予不以文具使卿,卿亦誠心副我焉。
乙酉十二月十四日辰時,上御思賢閤。藥房入診入侍時,都提調洪鳳漢,提調沈鏽,副提調徐命膺,記事官柳雲翼·安聖彬·鄭來謙,醫官方泰輿·李泰遠·鄭允協·吳道炯·金德崙·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖,命醫入診。泰輿曰,脈候左右三部,沈則少愈,而不調則一樣矣。諸醫以次陳奏皆同。上命三提調入候世孫。鳳漢還奏曰,世孫症候,比昨益勝矣。上曰,今番芩連奏功矣,今日則進服養胃湯乎?泰輿曰,已進服矣。命膺曰,忠淸監司具允鈺,以不得封進殿最,陳章到院矣。前日旣有辭章勿捧之敎,故辭章今方下送,而莫重殿最,限內不爲封進,其在事體,誠極未安,從重推考,何如?上曰,依爲之。出擧條命膺讀奏大司憲鄭宲疏。上命書批訖。上曰,賓客有闕乎?鳳漢曰,賓客無闕,而兵曹判書金尙喆,方在劇任,所帶賓客之任,當許遞矣。上命承旨書之曰,予亦若此,相臣已奏,騎判兼帶賓客,特爲許遞。出傳敎又命書之曰,賓客有闕代,批旨旣諭,前都憲鄭宲除授。出傳敎又命書之曰,戶判所遭,國人皆曰,過矣。其人謹守規矩,允合度支,其遞雖可惜,人君御下,不過四維,前兵判旣已許遞,況此人乎?言之無謂勿論,誠難强迫,頃者不許,欲存國體,歲律已暮,曹務可悶,旣問筵中,本職許遞,戶判有闕,政事,當日爲之,待下批牌招察任,因此以聞秋判實恙,勢難行公云。秋曹劇務,不可曠焉。亦爲許遞,今日政差出,待下批一體牌招察任。出傳敎上曰,戶判則彼提調可合,而秋判則誰可爲之乎?鳳漢曰,遞戶判者,似當爲之矣。上曰,好矣。命膺讀奏平安道老人狀本。上命戶房承旨,持平安道老人食物成冊,午後藥房入侍,同爲入侍。諸臣以次退出。
乙酉十二月十四日申時,上御思賢閤。藥房入診,戶房承旨同爲入侍時,都提調洪鳳漢,副提調徐命膺,右承旨鄭尙淳,記事官柳雲翼·安聖彬·鄭來謙,醫官方泰輿·李泰遠·鄭允協·吳道炯·金季良,以次進伏訖。上進御湯劑訖。上曰,世孫今日,則自謂少愈矣。鳳漢曰,世孫純陽之氣,故不久當平復矣。上曰,戶判走乎?鳳漢曰,以未肅拜不入矣。上曰,今則夕湯劑竝入,卿等少休,可也。鳳漢曰,聖上不就寢,臣等何可取便乎?上命藥房,待下敎更爲入侍。鳳漢退出。上命坐直承旨入侍。臣雲翼承命出招。右副承旨洪準海進伏。上命尙淳,讀奏關西老人食物成冊。上曰,何其多百歲也?尙淳曰,大體壽域故然也。上命書之曰,諸道老人,其皆列錄,而頃者關西伯,只擧其數,不擧其人故特推。今覽關西道臣狀聞,只擧其數,與關東無異,而旣有成冊報該曹之語故勿推。取覽成冊,其中年百歲者九人,可謂稀有,一依頃日下敎,加給食物事,回諭。出傳敎上曰,明日試官無頉乎?尙淳曰,弘文提學黃景源,以情勢爲言矣。上曰,有何情勢耶?尙淳曰,以向來金養心疏論大司成事也。上曰,其後亦行公矣。命書之曰,强引不當引之撕捱,其所稱恙,極涉過矣。況旣已謝恩,製進敎文之後,焉敢若此?試官有命故下問,今亦稱頉云,分義事體,決不若此。弘文提學黃景源,從重推考,其令進參。噫,暮年靜攝之中,爲靑衿有此命,則尤焉敢若此?政院另加嚴飭。出傳敎又命書之曰,人君視事,何等重也?而近者雖稟,其行則難,而頉稟外取稟。中官混置,侍予而不奏,事之寒心,莫此爲甚,中官田宗成,越俸十等,其稟朝參與視事皆停。出傳敎諸臣以次退出。
乙酉十二月十四日三更一點,上御思賢閤。藥房入診入侍時,都提調洪鳳漢,提調沈鏽,副提調徐命膺,記事官柳雲翼·安聖彬·鄭來謙,醫官方泰輿·李泰遠·鄭允協·吳道炯·金季良,以次進伏訖。上進御湯劑訖。上曰,世孫今日則愈矣。泰輿曰,今日則亦無腹部痛候矣。鳳漢曰,實是國之莫大之慶也。此誠由於祖宗之默佑,不可不上告下布,告廟陳賀,自是次第事也。上曰,賞典則予欲依例矣。鳳漢曰,賞典雖或不擧行,陳賀則不可不擧行也。上曰,提調入乎?鳳漢曰,提調除拜戶判後,居寵若驚,太過矣。上曰,過矣。況經兩銓,則何必辭職乎?且事多擧行,予必欲速爲行公也。度支劇務,提調則許遞,好矣。命承旨書之曰,雖常時,方帶冢宰,況親政有命,兼帶宜遞,今爲劇務,宜無異同,旣問大臣,吏戶判兼帶摠管許遞,爲沖年,其欲鎭焉。不令問候,亦不令直宿,多有擧行之事,故特除摠管,仍令入直摠府,旣遞兼任,內局提擧,一體許遞,綾恩君具允明,其代除授,兼除摠管,其令入直。出傳敎承旨讀奏吏曹參議洪樂命牌不進罷職傳旨。上命書之曰,只推。諸臣仍爲以次退出。
上在慶熙宮。停常參·經筵。
傳于尹東昇曰,內局入侍。
尹東昇啓曰,明日常參·經筵,取稟。傳曰,停。
親臨頒柑罷後,政院·玉堂·藥房口傳問安。答曰,知道。
傳于徐命膺曰,藥房入侍。
傳于徐命膺曰,諸承旨入侍。
傳于徐命膺曰,承旨入侍。
徐命膺,以議政府司錄,以三公意啓曰,今乙酉秋冬等褒貶,當爲等第,而領議政臣洪鳳漢有公故,限內不得磨勘之意,敢啓。傳曰,知道。
金華鎭,以中樞府言啓曰,本府郞廳及醫員錄事等今乙酉年秋冬等褒貶,當爲磨勘,而領府事臣尹東度有身病,限內不得爲之之意,敢啓。傳曰,知道。
徐命膺,以吏曹言啓曰,本曹所屬司饔院官員等矣今乙酉年秋冬等褒貶,當爲等第,而因本院提調有故,不得磨勘之意,敢啓。傳曰,知道。又以戶曹言啓曰,本曹郞廳及所屬各司官員今秋冬等褒貶,當爲磨勘,而判書臣鄭弘淳,情地危蹙,方在辭免中,故限內不得磨勘之意,敢啓。傳曰,知道。又以禮曹言啓曰,本曹秋冬等褒貶,當爲磨勘,而判書臣沈鏽,方待藥院,限內不得爲之之意,敢啓。傳曰,知道。又以兵曹言啓曰,本曹今乙酉年秋冬等褒貶等第,磨勘以入,而所屬軍器寺·司僕寺·訓鍊院官員等褒貶,因各其提調及堂上有故,不得一體磨勘之意,敢啓。傳曰,知道。
任㻐,以兵曹言啓曰,今乙酉年秋冬等軍職居中人褒貶等第,謹依傳敎,更爲磨勘以入,而副司正柳泳,以原在外,不爲上來,不得一體磨勘之意,敢啓。傳曰,知道。
徐命膺,以刑曹言啓曰,今乙酉年秋冬等褒貶等第,當爲磨勘以入,而判書李昌壽未肅拜,限內不得磨勘之意,敢啓。傳曰,知道。又以工曹言啓曰,本曹郞廳今乙酉年秋冬等褒貶及屬司中尙衣院·掌苑署·瓦署·造紙署今乙酉年秋冬等褒貶,合五度磨勘以入,而繕工監·典涓司今乙酉年秋冬等褒貶,因其該監提調之有故,限內不得磨勘之意,敢啓。傳曰,知道。又以忠勳府言啓曰,本府今乙酉年秋冬等褒貶,當爲磨勘,而有司堂上完恩君臣李殷春,仁陽君臣李章祜,俱在外任,限內不得爲之之意,敢啓。傳曰,知道。又以賓惠廳郞廳,以都提調意啓曰,本廳郞廳今乙酉秋冬等褒貶,當爲等第,而臣等俱有公故,限內不得磨勘之意,敢啓。傳曰,知道。
金華鎭,以訓鍊都監從事官,以都提調意啓曰,本都監從事官·禁松參軍及諸將官等今乙酉年秋冬等褒貶,當爲等第,而臣尹東度,身病彌留,限內不得磨勘之意,敢啓。傳曰,知道。又以禁衛營從事官,以都提調意啓曰,本營從事官及諸將官等今乙酉秋冬等褒貶,磨勘以入之意,敢啓。傳曰,知道。
任㻐,以禁衛營言啓曰,依傳敎,本營居中哨官朴聖圭·金鎭郁·李寅煥,各決棍十度之意,敢啓。傳曰,知道。
金華鎭,以御營廳言啓曰,本廳從事官及諸將校今乙酉年秋冬等褒貶,當爲等第,而都提調臣洪鳳漢,大將臣金漢耉俱有故,限內不得磨勘之意,敢啓。傳曰,知道。又以濬川司郞廳,以都提調左議政·右議政意啓曰,本司都廳郞廳今乙酉年秋冬等褒貶,當爲等第,而都提調領議政臣洪鳳漢,提調臣沈鏽,方待藥院,限內不得磨勘之意,敢啓。傳曰,知道。
任㻐啓曰,明日次對,兩司當爲進參,而除在外外,未肅拜·不爲行公人員,竝待開門牌招,以爲推移進參,何如?傳曰,允。
乙酉十二月十五日卯時,上御思賢閤。藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官方泰輿·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖,命醫入診。泰輿曰,脈候左右三部,尙不調均,而大體不足矣。諸醫以次陳奏皆同。允明曰,午湯劑,當於出門時進御乎?上曰,可也。上命鳳漢,入候世孫。鳳漢還奏曰,與昨一樣,別無加減矣。上命承旨書之曰,明日儒生殿講停,次對明日爲之。出傳敎命膺曰,右相以身病,試官不入來矣。上命書之曰,試官右相代,旣有前大提學南泰齊爲之。出傳敎又命書之曰,儒生日次殿講,以再明日爲之,試官左相李益輔·李最中·李得培·嚴璘·金載順·徐命善,執冊承旨·左副爲之,只執冊承旨入侍。出傳敎鳳漢曰,小臣則留此,而兩提調,則當待令於殿座處矣。上曰,可也。命藥房,待下敎入侍。鳳漢退出。上命承旨書之曰,待下敎來詣,只入正時,儀注置之。出傳敎諸臣以次退出。
乙酉十二月十五日辰時,上御崇賢門。親臨黃柑入侍時,行都承旨徐命膺,左承旨鄭尙淳,右承旨尹東昇,左副承旨金華鎭,右副承旨洪準海,同副承旨任㻐,記事官柳雲翼,假注書趙貞相,記事官姜彝福·鄭來謙,試官金陽澤·南泰齊·黃景源·洪樂純·洪述海·李性源·鄭昌聖,以次進伏訖。上命禮房承旨書題。東昇進書訖。上曰,頒柑後懸題乎?東昇曰,然矣。上曰,頒柑。上曰,禮房承旨進前。東昇進伏。上曰,頒柑之際,攫取喧譁,士習不當如是,使司饔院書吏之嚴禁,宜矣。泰齊曰,今番頒橘之時,士子輩突入爭攫,擧措誠極駭悖,其在正士習,尊國體之道,師儒之長,推考警責,何如?上曰,依爲之。出擧條上曰,彼士子伏地者,何也?承旨知入。東昇問而奏曰,士子居在尼山,而尼山,有闕里村地名,故請建夫子廟,欲上疏矣。上曰,怪矣。令四館所,姓名知入後停擧,開門逐送。上曰,藥房提調,持湯劑入侍。提調具允明進伏。上進御湯劑訖。上曰,諸承旨待下敎入侍,仍爲還入大內。諸臣以次退出。
乙酉十二月十五日午時,上御景賢堂。諸承旨入侍時,行都承旨徐命膺,左承旨鄭尙淳,左副承旨金華鎭,右副承旨洪準海,同副承旨任㻐,記事官柳雲翼·姜彝福·鄭來謙,以次進伏訖。上命坼奏諸道各司殿最題目。承旨以房次讀奏。上命書之曰,軍職居中,申飭之下,今番雖勝於前,猶有二人,今日內更爲殿最追啓。出傳敎命膺曰,京畿監司李景祜,平安監司申晦,黃海監司趙榮順褒貶啓本中,守令·察訪,無一人居下,殊無嚴明殿最之意,推考警責,何如?上曰,依爲之。出擧條命膺曰,全羅監司沈履之褒貶啓本中,守令·察訪,無一人居下,而樂安郡守田光尹,置諸中考,致勤點下,殊無嚴明殿最之意,推考警責,何如?上曰,依爲之。出擧條上命承旨書之曰,北兵使李國賢褒貶啓本中,造山萬戶全益泰題目,其涉糢糊,推考。出傳敎又命書之曰,禁衛營諸將官殿最中,哨官居中者三,其若實恙,公故在外勿論,或無故不參,此輩申飭之下,焉敢若此?令該營決棍。出傳敎華鎭曰,京畿水使元景濂,全羅左水使南益祥,黃海水使李仁康褒貶啓本中,邊將無一人居下,殊無嚴明殿最之意,竝推考警責,何如?上曰,依爲之。出擧條華鎭曰,全羅右水使柳爀褒貶啓本中,水軍虞候李夏績題目之下,不書等第,事極未安,推考警責,何如?上曰,依爲之。出擧條華鎭曰,北兵使李國賢,南兵使李邦綏,全羅右水使柳爀啓本中,潼關僉使張漢傑,於蘭鎭萬戶張彦範等題目,宜置下考,而置諸中考,致勤點下,殊無嚴明殿最之意,竝推考警責,何如?上曰,依爲之。出擧條上命試官入侍。臣雲翼承命出招。試官金陽澤·南泰齊·黃景源·洪樂純·洪述海·鄭昌聖·李性源進伏。上命持入試券,命分考。諸承旨以次退出。
乙酉十二月十五日酉時,上御景賢堂。科次入侍時,右承旨尹東昇,假注書趙貞相,記事官安聖彬·鄭來謙,試官金陽澤·南泰齊·黃景源·洪樂純·洪述海·李性源·鄭昌聖,以次進伏訖。上曰,已盡合考乎?陽澤曰,盡合考,而抄選中,有一文稍優,加等,何如?上曰,宜矣。上親自坼榜曰,吳濬根誰乎?陽澤曰,是能文之士矣。上曰,榜次出去書入,可也。上曰,藥房提調,持湯劑入侍,提調具允明進伏。上進御湯劑訖,命承旨書之曰,明日視事停,次對爲之。又命書之曰,製述居首進士吳濬根,將爲試講,其令明朝待令。出傳敎上命今日玉堂入直,以已入省記儒臣入直。出榻敎諸臣仍退出。
乙酉十二月十五日四更四點,上御思賢閤。承旨入侍時,同副承旨任㻐,記事官柳雲翼·安聖彬·鄭來謙,以次進伏訖。上命承旨書之曰,今番爲沖子,雖不直宿,十餘日用心,氣益苶視昏,重聽特甚,因良劑之奏功,今則比前頗差。夫子豈不云孟懿子之問孝乎?以日夜快復常節之望,其猶悶焉。下問則於渠之道,必曰,今雖向差,所由來者深,豈可一一盡復,久久調攝?自可快愈爲答,而渠之所見亦若,予無他可對,故羹粥所進,幾至十餘日。沖子甚苦,予亦悶焉,而不能遽勸者,以專在於少愈之戒也。渠先請重蒸飯,無他所求,今忽曰,受困而然,旣勸之後,宜見其食而莫知焉。忽有此答,用斑葱散時,欲去稜朮,去稜朮而其何用焉?用涼劑時,予不決意用焉,豈乎至此?于今之道,尤宜審愼食治爲請,則可也。今者之氣,重蒸飯所進之前無異,因予悶問,無他可對,而以此苟且彌縫,大抵此輩之良計,故若是糢糊以對,幾日受困,昨前快復,亦由於此乎?術未能精透,對若是糢糊,其涉駭也。有此心旣勸進,亦逐日侍審。大抵雖在沖年,愼重則深,雖水漿之屬,問後乃食,粥飮遲速,亦問而食,則初食時何不察焉,遽然此對乎?噫,今暮年爲沖子所恃者此輩,而若是苟且,不可無飭,況諸人之首者乎?方泰輿,令該府處之。出傳敎又命書之曰,今朝內局入侍命下之時,左右相先爲一體入侍,備堂詣閤,待下敎入侍。出傳敎諸臣以次退出。
上在慶熙宮。停常參·經筵。
尹東昇啓曰,明日親臨儒生殿講相値,視事,頉稟。傳曰,知道。
藥房都提調洪鳳漢,提調具允明,副提調徐命膺啓曰,昨日親臨試士,竟夕酬應,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。以承傳色口傳下敎曰,入侍。
尹東昇啓曰,製述居首進士吳濬根,依下敎來待矣。傳曰,入侍。
傳于徐命膺曰,藥房入侍。
傳于徐命膺曰,騎堂今日政擧行。
有政。吏批,判書朴相德進,參判趙明鼎牌不進,參議洪樂命牌不進,行都承旨徐命膺進,以鄭煥猷爲獻納,柳義養爲正言,尹得養爲刑曹參判,洪麟漢爲京畿監司,李重祜爲忠淸監司,金永燮爲梁山郡守,李黃中爲尼山縣監,丁志遠爲慶尙都事,兪彦述爲同義禁,韓光會爲兵曹參判。兵批,判書金尙喆進,參判洪麟漢病,參議徐命天入直,參知李宜老病,同副承旨任㻐進,以鄭弘淳爲都摠管,李泰遠爲都摠都事,洪龍鎭爲宣傳官,李觀祥爲全羅兵使,同知單宋世僑,副護軍趙慶義,副司直金尙翼·趙曮·李基敬。
假注書崔光璧居中,代以洪龍漢爲假注書。
以吏曹參議洪樂命牌不進,罷職傳旨,傳于任㻐曰,只推。
徐命膺,以成均館官員,以行大司成意啓曰,直講孫萬逸,身爲本館官員,自失體貌,取辱於典僕,當該典僕,今方移送秋曹,以爲照律科治之地,而直講孫萬逸,亦不可仍置,汰去,何如?傳曰,允。
任㻐,以兵曹言啓曰,今十二月十七日,武臣堂上以上祿試射日次,而儒生殿講相値,以無故日退行之意,敢啓。傳曰,知道。
又以兵曹言啓曰,卽接內氷庫牒報,則藏氷今已畢役云,曜金門,依前還閉,而守門將,亦爲撤直之意,敢啓。傳曰,知道。
以慶尙左水使狀啓,傳于徐命膺曰,勿待罪事,回諭。
戶曹判書沈鏽疏曰,伏以,睿候欠寧,聖情貽慮,臣民焦遑,曷有其已?仍念臣於千萬不意,伏奉地官移授之命,驚惶隕越,莫省厥由,人不稱器,寵極踰涯,夫豈有一分冒應之望?而身在禁直,逃遁無路,不得不唐突祇肅,反顧慙汗,益無所容。噫,度支爲任,其重如何?國計之裕縮,民力之舒慘,壹皆由之,難愼其人,自古已然,矧今歉荒洊臻,經費日匱。雖使古所稱善理財賦者當之,亦難措手,則以臣踈迂鈍滯,尙可以擬議於是乎?臣雖不自列,聖鑑亦必俯燭矣。抑臣尤有危迫之私,何敢不陳於聖明之前乎?臣本衰門素進,初無寸善片長,而徒荷不世之殊渥,濫廁上卿之崇班。一歲之中,歷遍諸曹,畢竟誤恩,益埤重擔,天道惡盈,人情忌滿,分所不堪,理必無幸。儻殿下欲其生,鞶帶之褫,不待臣之畢其辭耳,瀝血哀籲,言不知裁。伏乞天地父母,察臣所叨之職,決難冒據,憐臣祈免之語,非出飾讓,亟許其鐫改,俾重務無曠,微分少安焉。答曰,省疏具悉。今者此任,意豈偶然?歲律已暮,曹務方緊,卿勿過辭,從速行公。
掌令徐秉德疏曰,伏以,天休滋至,聖算彌高,勉循睿懇,臨殿受酌,臣民慶幸,曷有其極?仍伏念臣,才識空疎,見聞孤陋,等閒事體,循例章疏,亦不免隨處露拙,頃叨見職,妄進瞽說,恭俟鈇鉞之誅,猥蒙藥石之褒。臣於是,益仰大聖人包容之盛德,出尋常萬萬,感極而涕,自不覺措躬之靡所,固宜趨承之不暇,而賤疾適苦,實無登筵之望。且以無心句語,致有辭說,意犯違傲,自速郵戾,臣罪至此,萬殞猶輕,聖度天大,罰止置對,至今追思,愧恧冞深,迺於病伏鄕廬之中,除旨忽降,馹召繼辱。臣聞命驚惶,靡所容措,臣雖愚頑,亦有秉彝,豈不思所以感激圖報哉?自量已審,情地且阨,百爾忖度,承膺無路,而一味退伏,義分是懼,力疾登途,猝値風寒,大被感傷。宿痾之外,新症倍劇,痰風作孽,氣息澟綴,手足麻木,頭目眩轉,委頓旅舍,作一僵尸,實有生行死歸之慮,玆不得不從縣道,陳暴危懇。伏願天地父母,特賜寬假,亟遞臣職,使臣得以隨宜調治,以延殘喘,仍治臣罪,以肅朝綱,千萬幸甚。今於乞免之章,不宜他及,而適於沿路目見,臣情之有可悶者,略此附陳焉。噫,自乙丙以來,十年荐歉之餘,今年穡事,幸而稍豐,哀我民生,庶可安堵,而裹糧赴操,甁儲已竭,收納新還,更無餘力,惟正三稅,亦方開倉,而停退之身役,兩年之舊糴,一時竝督,邑吏叫呼於閭里,鞭扑狼藉於官府,徵族徵隣,荒村騷然,不遑寧居。昨年凶荒,挽近所無,而荷朝家優恤之恩,逐旬仰哺,流者還,饑者食,殆不知凶歲之爲可苦,今逢樂歲,反有轉徙之患,則不幾近於人經重疾,幾死僅甦,而別症添加,喘喘待盡者乎?古人所謂不願豐者,誠亦慼矣。夫祁寒暑雨,上天攸爲,下民愚蠢,猶且怨咨,況囚之笞之,徵之督之,俾不得聊其生乎?且歲色將盡,農節不遠,而如是騷擾,不能奠居,則嗣歲之憂,亦不淺淺,公糴雖不可不捧,民情亦不可不顧。伏願聖上,特令廟堂,消詳講究,姑緩舊逋之徵,小紓民憂,則未必不爲諴小祈永之圖也。答曰,省疏具悉。頃者憲臣之章,噫,豈不恤民?而似乎徑先,故欲觀來頭,而不爲下敎,今則月已過半,歲將暮,飢民之受困,其若目覩,何以遲待?諸道尤甚邑舊逋,特爲停捧,令備局卽爲分付,而其雖若此,眞僞相蒙,民不被實惠,此罔民也,着實擧行事,一體申飭。噫,莫云九重深邃,我有繡衣,自當廉問,其或現露,道臣·守令,焉逭王章?往事已忘,爾勿過辭,從速上來察職。
乙酉十二月十六日辰時,上御思賢閤。藥房入診,左右相同爲入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,左議政金相福,右議政金致仁,醫官許礈·李以楷·李泰遠·鄭允協·吳道炯·金季良·金履固·慶絢,以次進伏訖。鳳漢曰,昨日達夜酬應,聖體調攝,若何?上曰,一樣矣。世孫終不快愈,誠悶矣。鳳漢曰,當漸次復常矣。上進御湯劑訖,命醫入診。礈曰,脈候左右三部,度數不調,而大體弱矣。諸醫以次陳奏皆同。上命鳳漢,率以楷·泰遠,入候世孫。鳳漢還奏曰,今則腹部痛候,雖時時往來,而無他症候矣。上曰,昨日尼山士子伏地事怪異矣。命承旨書之曰,自古帝王有太廟,無以加此,而漢之原廟,心常非之,我國夷齊·臥龍廟,不過因其名起義者,而噫,夫子大聖也。國有太學,州有鄕校,莫不尊奉,有何加焉?昔湖西有春秋祠,聞而嚴處以禁,昨日諸儒中,有伏地者六人,故問之,曰,尼山有闕里村,建孔子廟,方欲陳章,有此伏地云。故陳章自陳章,製述自製述,此時伏地,士習無據,特命停擧,仍令逐送,於此事雖帖然,縣名雖若此,何敢因此而作村名?曾有嚴飭,則尤焉敢若此?此無他,爲孔聖而然乎?其欲渠輩投身,乃有此請,士習萬萬可駭。頃年春秋祠,其時守令權義衡處分,其在尊先聖嚴國體之道,不可止此,此豈道臣·守令之過?而其欲嚴飭,非此而何?道臣從重推考,當該守令罷職。出傳敎上曰,因此而遞道臣,則無形迹矣。相福曰,因此而遞之則過矣。鳳漢曰,內遷,好矣。上曰,有可遷窠乎?鳳漢曰,大司諫李基敬,以病不來矣。上命書之曰,昨者都憲許遞之批已諭,旣欲使臣以誠,則薇垣何異?且一向羈縻,亦欠其誠,大司諫李基敬,亦爲許遞,其代忠淸監司具允銓除授,殿最已過,此時藩任,豈可曠焉?政官牌招,開政擧行,欲爲下問,因此以聞嶺伯,尙今在外云,其涉過矣。申飭其令卽爲來謝。出傳敎上命醫官退出後,命備堂入侍。臣雲翼承命出招。行左參贊李昌誼,行判敦寧洪象漢,知事尹汲,行司直金陽澤,禮曹判書南泰齊,行副護軍鄭汝稷·具善復·李潤成,兵曹參判洪麟漢,行大司成李溵,行副司直李最中,司諫南雲老,應敎金龜柱,持平李恒祚,左副承旨金華鎭,事變假注書李得華進伏。上命臺臣,先爲傳啓。雲老曰,請還寢天大酌處之命。上曰,勿煩。雲老曰,請還寢猛才酌處之命。上曰,勿煩。措辭見上出擧條雲老曰,新除授正言任觀周,時在忠淸道洪州地,請斯速乘馹上來事,下諭。上曰,依啓。出擧條恒祚曰,請還寢東呂·址淳等還配之命。上曰,勿煩。恒祚曰,請還寢者斤萬酌處之命。上曰,勿煩。恒祚曰,請還寢趙載敏·尹光纘給牒敍用之命。上曰,歲律已暮,亟停勿煩。措辭見上出擧條恒祚曰,新除授持平金鈍,時在忠淸道洪州地,請斯速乘馹上來事,下諭。上曰,依啓。出擧條臺臣退出。鳳漢曰,此濟州牧使尹蓍東災實分等狀啓也,以旌義爲稍實,本州爲之次,大靜爲尤甚,仍以爲凡係蠲減等事,一邊馳啓,一邊擧行,自是已行之例,今亦依前擧行,而賑政便宜及停退諸節,條列于後,竝請令廟堂,卽速稟處矣。其一,舊還一倂停退,新還三邑面里中,自稍實至之次準捧,自尤甚至丐乞,或減六分一·五分一·四分一·三分一,賑資不足之數六千七百七十一石,以羅里浦所儲米及沿海各邑某樣米中,準數區劃入送,及時接濟事也。其一,各寺奴婢身貢,災年裁減,已成規例,貢米各減一斗,大同米各減一升事也。其一,軍兵操鍊,當此飢歲,姑爲停退,待年擧行,逃·老·故·病廢雜頉,隨闕充定事也。其一,各寺奴婢式年推刷,待明秋擧行事也。其一,各樣軍兵式年改都案,十年大都案,待明秋擧行事也。其一,推奴徵債,一切禁斷事也。諸條論列,旣係前例,一倂許施,至於賑穀,則時牧使,出自侍從,想必盡心,今此所請,豈可謂過?而六千七百餘石,終似太濫,先以五千石劃給。且濟州,連以武臣差送,故此輩全無畏憚,一島生民,受其無限侵虐,前前牧使李明運南來傳說,尤多濫猾之謗。宜使本府一番査聞,如其不然,則遣御史,按覈其不法之狀,有不可已,而臣只有所聞,未知某事,故姑不得徑先有請,至於兩年內飢民物故之數,至於六千四百二十八名之多,渠若捐廩約己,至誠賙賑,則豈至於此?況前後所劃賑穀,其數亦多,則何患其不得濟活,而致此許多致斃之患乎?此人兄弟,受國厚恩,何如?而今其背公尸職,無復餘地,其在懲濫習爲民心之道,不可不拿問嚴繩矣。上曰,左右相之意,若何?相福曰,尹蓍東自上特簡,付以一島民命,想必殫竭圖報,而所請穀數,必不過濫,臣意準許,似好矣。致仁曰,領相所奏,雖出於慮其太濫之意,而但殿下,特簡尹蓍東於經幄之中,委之以一島濟活之責,而今於其請,不爲準許,則是任之而不信也。況其殫竭圖報之誠,有可見於狀辭之間,不念國計,循謬濫請,蓍東似不爲此。且前後本州賑穀之劃給,間多有過於此數者,今何必靳持於千餘石出入之間乎?至於李明運,以經閫之武臣,其所報效,宜倍他人,而受殿下累萬赤子之托,不思賑救,坐視其死,兩年餓莩,殆近七千之多,此實壬午諸道大饑之所未聞也。萬萬驚慘,萬萬痛駭,臣謂準許本州之請穀,嚴處明運之罪狀,然後庶可以謝一島之民矣。鳳漢曰,僚相之意誠好,而但從前本州所請,未嘗卽爲準許,今於此牧使,初請若果盡許,則是朝家之視守令,有異於文武也。臣意則前頭雖或弛張,今番則不可不量減其數矣。相福曰,非以文武而異之也,特拔於侍從之列,專畀以濟活之責,朝家之倚恃,固自有別,宜信其言而盡許之矣。上曰,依爲之。請米事,予意亦若左右揆之意。噫,予雖衰矣,其於爲民,豈可視文武闊狹耶?況古人云,疑之勿任,任之勿疑,況半日坐於崇政殿,差遣此人,爲耽羅也。使尹蓍東,若循常例而濫請,此負予特除之意,決不爲此,依所請許施,而羅里浦,近甚凋殘,不足之數,將及沿海,島民雖矜,沿民何辜?分排之際,運穀之時,亦恤沿民事,申飭道臣。大抵衰耗之中,近因用心,重聽特甚,物故二字,漠然不聞,此亦予爲民誠淺之致,若聞,何待今奏?噫,頃者三南大賑,以一人之物故,其猶處分守令。噫,於本道,非欲偏護此州,體昔年之德意,感島民之誠報,雖聞一人之物故,其猶若恫在己,況近七千者乎?時牧使,以前前任,雖不斥言,狀聞中捧糴太濫,請穀不敷,賙賑不以時觀之,已爲無謂。昔宋臣李沆,以水旱,每聞於其君,身爲守臣,雖不浮張,此等之事,何敢欺君,況頃因故相所奏,設賑後飢民捐瘠,皆令狀聞,則況彈丸一島,直狀聞者,而何心掩置不聞乎?尤爲無據者,因柳鎭夏設賑之狀,特召下問時,亦不以奏,只若純然無事者也。卿雖請拿問,渠何直供?欲遣御史,狀聞中年條口數已悉,徒弊廚傳勿論,於此於彼,不滿二萬戶,而物故若此幾乎其半。噫,一島赤子旣付渠,則何不盡心濟恤,乃至如此?其所物故,亦敢欺隱,召問本州事,猶且面謾,雖施重律,何以謝七千冤鬼乎?前前牧使李明運,鍾城府勿限年充軍,少慰島民之魂,以此觀之,前牧使柳鎭夏之六月設賑,其時爲駭處分,以交承之間,雖不斥言,見萬口飢民之物故,過爲懲創,乃有此擧而然。今者明運,旣已處分,則鎭夏,宜有參酌,雖已敍用,令兩銓勿礙調用。出擧條命承旨書之曰,今因濟州狀聞,回啓業已諭,擧條中大抵以下,書傳敎頒布,使中外曉然知予意。噫,昔年愛恤耽羅之民,聞物故之若此,是豈仰體之意哉?不可諭此而止,製下祭文,令本州牧使中央設壇,祭慰衆魂。出傳敎仍爲呼寫祭文,命鳳漢校正訖。上命藥房提調,持湯劑入侍。臣雲翼承命出招。提調具允明進伏。上進御湯劑訖。鳳漢曰,忠淸都事趙時謙,不爲歷辭於臣,直爲下直,雖緣臣之連在藥房,而夜則退處依幕,苟欲來見,亦豈無其道乎?體統所關,不可無飭,罷職,何如?上曰,依爲之。出擧條鳳漢曰,刑曹參判趙曮情病,俱難行公云,詞訟重地,不可久曠,今姑許遞,何如?上曰,依爲之。出擧條上命承旨書之曰,此時異於他時,無他撕捱之端,而多臺違牌,事之駭然,莫此爲甚。今日次對,違牌三臺,竝罷職不敍,都憲前單入之。出傳敎臣雲翼承命,持入都憲前單,上下批訖。泰齊曰,本曹褒貶,以前判書之連有公故,限內不得封進,而今則諸堂皆無故,追後封進,多有前例,今亦依此擧行,何如?上曰,依爲之。出擧條上命濟州飢民致祭香祝,卽爲下送,臣雲翼承命出分付,還進伏。上命備堂退出。鳳漢曰,夕湯劑,當依前煎入乎?上命藥房待下敎更爲入侍。鳳漢退出,上命承旨讀奏公事,至濟州牧使橘果薦新進上愆期,惶恐待罪狀啓,上命書之曰,勿待罪事,回諭。出傳敎又命書之曰,往者所遭,古所未聞,豈可以此?曲循其願,而四維體下之道,勢難强迫,莫重此任,亦難曠職,江華留守金尙翼許遞。出傳敎上命黃柑居首儒生入侍。臣雲翼承命出招。居首儒生吳濬根進伏。上命持入講冊,命濬根講鹿鳴章訖。上命承旨書之曰,居首進士吳濬根,直赴殿試,之次進士姜彙斌,幼學趙載淳,生員崔弘重,進士趙城鎭,各給二分。出傳敎上命三登縣令明日辭朝,命濬根退出。諸臣以次退出。
乙酉十二月十六日初更五點,上御思賢閤。藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官許礈·李以楷·李泰遠·金履固·鄭允協·慶絢·吳道炯·金季良,以次進伏訖。上進御湯劑訖。上曰,世孫終不快復,誠甚悶矣。鳳漢曰,聞醫官之言,以爲日日差勝云矣。上命三提調,入候世孫。鳳漢還奏曰,大體差勝矣。上曰,提調所見則,何如耶?允明曰,面部有紅暈矣。上曰,世孫之黃連,如予之人蔘也。世孫愈後,予欲告廟陳賀頒赦,已爲製置告廟之文矣。聞此下敎,則朝鮮士子,必聳動矣。鳳漢曰,設科自是次第事也。上曰,予心則世孫之病,終似不快矣。泰遠曰,不可責之以一二日之間,久久當快復矣。上曰,與予甲申年之症候,相似矣。鳳漢曰,湖西伯旣已許遞,則更無情勢,褒貶似當擧行矣。上命承旨書之曰,莫重殿最,不可踰年,今解京職,尤無毫分撕捱之端,湖西殿最,其令舊伯,親政前卽爲封啓。出傳敎上曰,江留有窠,卿有商量乎?鳳漢曰,李溵,可合矣。上曰,擬望則有誰也?鳳漢曰,彼都承旨亦可合,而韓光肇,亦當擬望矣。上曰,韓光會曾經監司乎?允明曰,未經矣。鳳漢曰,前頭西北監司似當出,趙曮與韓光會,皆可合矣。上曰,各有所當矣。命承旨讀奏公事。鳳漢退出。諸臣以次退出。
上在慶熙宮。停常參·經筵。
洪準海啓曰,來二十一日朝參,取稟。傳曰,停。
尹東昇啓曰,明日常參·經筵,取稟。傳曰,停。
又啓曰,來二十一日輪對,取稟。傳曰,停。
洪準海啓曰,大司憲李景祜未交龜,執義姜潤,掌令朴奎壽·徐秉德,持平金鈍在外,李恒祚呈辭,今日以監察茶時之意,敢啓。傳曰,知道。
金華鎭,以都摠府言啓曰,今日入直內三廳武兼禁軍及軍兵等,當爲中日習射,而親臨儒生殿講相値,不得爲之之意,敢啓。傳曰,知道。
尹東昇啓曰,藥房三提調,依下敎來待矣。傳曰,入侍。
傳于任㻐曰,戶判批下,牌招察任。
傳于尹東昇曰,承旨入侍,三登縣令同爲入侍。
傳于徐命膺曰,藥房入侍。
金華鎭,以兵曹言啓曰,坼見諸道褒貶啓本,則北兵使李國賢啓本中,潼關僉使張漢傑,以奈欠詳明爲目。南兵使李邦綏啓本中,梨洞萬戶金象鼎,以疵謗頗聞爲目。黃土岐伊權管崔致重,招謗宜警爲目。全羅右水使柳爀啓本中,於蘭萬戶張彦範,以給代有謗爲目,而竝置諸中考,致勤點下。平安兵使李漢膺啓本中,淸江僉使鄭安世,以盍恤人言爲目,則宜置下考,而置諸中考,殊無嚴明殿最之意。張漢傑·金象鼎·崔致重·張彦範·鄭安世,竝以下考施行。北兵使李國賢,南兵使李邦綏,全羅右水使柳爀,旣自政院請推,更無可論,平安兵使李漢膺,推考警責,何如?傳曰,允。
任㻐,以漢城府言啓曰,前府使柳徽之,與前奉事金樂行,楊州所在墳山相訟,而兩造納供之後,令本道本官,摘奸詳細,圖形牒報之意,將欲發關知委,而金樂行,自知理屈,已過月餘,終不來待,故至於發兵推捉,而亦不來辨,惟以拒逆爲主。事之可駭,莫此爲甚,若此不已,則法無可施之處,其罪狀,令該府從重勘處,所爭墳山,令本官各別詳覈摘奸,果是偸葬的實,則從速掘移之意,分付道臣,何如?傳曰,允。
又以義禁府言啓曰,濟州前前牧使李明運,咸鏡道鍾城府,勿限年充軍,承傳啓下矣。李明運,以全羅兵使,在於任所云,以承傳內辭意,具罪目,依例發遣府書吏,交龜後仍令押送配所之意,敢啓。傳曰,知道。
乙酉十二月十七日卯時,上御思賢閤,藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖,命醫入診。以楷曰,脈候左右三部,昨日則沈中有遲,今日則遲則差勝,而右三部不足,則一樣矣。諸醫以次陳奏皆同。上曰,世孫今日,則氣似低矣。命鳳漢,率泰遠入候世孫。鳳漢還奏曰,別無他症候,而大體則勝矣。上命諸醫,商量藥方。泰遠曰,大體黃連不可捨,而脾胃,亦不可不扶,當用益胃升陽湯而加減矣。上曰,藥名定之,好矣。以楷曰,當名以十全湯矣。上曰,藥路善入矣。鳳漢退出,諸臣以次退出。
乙酉十二月十七日辰時,上御思賢閤。三登縣令入侍時,右承旨尹東昇,記事官柳雲翼·安聖彬·鄭來謙,三登縣令朴師錫,以次進伏訖。上命師錫進前,命誦七事訖,命承旨宣諭。上曰,三登之民,托之於汝,靜攝之中,召見有意,汝須勉力爲之也。師錫退出,諸臣以次退出。
乙酉十二月十七日二更二點,上御思賢閤。藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。上進御湯劑訖。上曰,世孫症候,終是有不快意思矣。泰遠曰,臣於今日,按察腹部,則大體壅滿,臣則以爲宜更進服香連茶矣。上曰,與予甲申年症候,一樣矣。以楷曰,香連茶,斷然無疑矣。上曰,吳茱萸亦有功矣。香連茶,當名以茱連茶矣。泰遠曰,茱連茶之名,誠好矣。鳳漢退出。命膺曰,臣等當退出乎?上曰,小留,可也。上命煎入茱連茶。臣雲翼承命出,分付藥房,還進伏。上命退出。諸臣以次退出。
上在慶熙宮。停常參·經筵。
夜五更,月暈。
尹東昇啓曰,明日常參·經筵,取稟。傳曰,停。
又啓曰,大司憲李景祜未交龜,執義姜潤,掌令朴奎壽·徐秉德,持平金鈍在外,李恒祚呈辭,今日以監察茶時之意,敢啓。傳曰,知道。
尹東昇啓曰,藥房三提調,依下敎來待矣。傳曰,入侍。
徐命膺啓曰,今十二月十九日,祿都目政事爲之之意,敢啓。傳曰,知道。
傳于尹東昇曰,藥房入侍。
尹東昇,以吏曹言啓曰,今日本曹開坼坐起時,考見諸道褒貶啓本,則樂安郡守田光尹,殿最居中,而致勤點下,依定式下考施行。安峽縣監鄭持淳,以檢報或疎爲目,則其疎於檢驗可知。陽德縣監金九重,以束濕宜勉爲目,則其緩於束吏可知。熙川郡守申大觀,以年少氣銳,刑杖宜愼爲目,八字之中,無一褒語,則其不治可知,俾宜置下考,而置諸中考,殊無嚴明殿最之意,兩道道臣推考,三邑守令,竝罷黜,何如?傳曰,依啓。中考三守令,開坼時予已詳察,大政在近,其道雖甚窄,今者之請,其涉强覓,大抵此弊,銓曹例習,勿論。
洪準海,以兵曹言啓曰,正郞徐浩修,身病猝重,無以供職,屢度呈狀,不可强令察任,今姑改差,何如?傳曰,允。
又以兵曹言啓曰,今十二月十七日武臣堂上祿試射,以親臨儒生殿講相値,退行事草記,允下矣。今月十八日設行試官望擬入之意,敢啓。傳曰,知道。
兵曹口傳政事,副司直鄭弘淳。
京畿監司洪麟漢疏曰,伏以臣,空疎譾劣,百無所堪,而幸際休明,致身華顯,歷試內外,涯分已極,每懷負山之懼,欲遂循墻之忱,而義分是怵,圖報是急,有除輒膺,冒進不止,內自循省,只增愧恧。今此畿甸按察之命,忽及於千萬夢想之外,臣誠愕然自失,不圖委畀之重,復至於此也。旬宣之任,夫孰非緊且重,而八路之中,畿輔爲最,蓋以密邇輦轂之下,摠莅豪右之上,地望自別,彈壓甚難,有非人人之所可承當者也。顧臣長短,旣莫逃於聖鑑之俯燭,而今又特加誤恩,濫授任此,不但臣心之悚蹙不自安,在聖明器使之道,果,何如哉?揆分量才,承膺無路,不得不略暴短章,仰瀆宸嚴。伏乞聖慈,俯賜諒察,將臣新授職名,亟許遞改,以重藩器,以安私分,不勝幸甚。答曰,省疏具悉。今於此任,予則曰,得人,況三十餘年之間,年不參差,父子兄弟爲此任,亦豈偶然?卿勿過辭,速往欽哉。
乙酉十二月十八日辰時,上御思賢閤。藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。仍爲進御湯劑訖,命醫入診。以楷曰,脈候左右三部,度數未舒,而右三部不足,則大體一樣矣。諸醫以次陳奏皆同。上曰,世孫症候,今日,何如?泰遠曰,昨夜則就寢,而亦固無腹痛矣。上曰,茱連茶二貼後,當更扶元氣矣。泰遠曰,二貼後卽當補益也。上命鳳漢,率以楷·泰遠等,入候世孫。鳳漢還奏曰,神氣凡百,萬無一慮矣。上曰,予亦用心,而彼醫官輩,亦用心矣。鳳漢曰,午湯劑,當待下敎乎?上命藥房,待下敎更爲入侍,命承旨讀奏公事,命書之曰,朝參視事,待下敎以稟。出傳敎諸臣以次退出。
乙酉十二月十八日酉時,上御思賢閤。藥房入診入侍時,都提調洪鳳漢,提調具允明,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。上進御湯劑訖,命鳳漢入候世孫。鳳漢還奏曰,今則次次漸勝矣。上曰,今夕神氣,勝於朝矣。上命讀畿伯疏。上曰,卿何年爲畿伯乎?鳳漢曰,臣於戊辰經畿伯,臣父經畿伯後十八年也。今洪麟漢,又在臣之經畿伯十八年後,誠異矣。且臣家經畿伯者九人矣。上曰,世孫調保似久矣。聞提調有兩偏親云,當有體下之道矣。命承旨書之曰,薇垣長許遞時,旣以誠意下敎,臥而靜思,爲奉親者之心,暮年一倍。頃者都承旨,旣已許遞,況家有兩偏親者乎?雖不敢陳懇,旣思何默?且宿衛之職,宜乎諒也。綾恩君具允明內局提擧兼帶摠管許遞,其代秋判鄭弘淳除授,牌招入直,旣兼保護,本職許遞,令該曹,卽爲口傳付軍職。出傳敎命坐直承旨入侍。臣雲翼承命出招。右副承旨洪準海進伏。命膺以監煎出去。上命承旨書之曰,古則雖堂錄時被斥者,義不敢自畫,以此撕捱,近者謬習,況今者具庠·具㢞,其文學誠學士材,其所特除,意蓋深矣。沈重奎之章,誠萬萬意外,甚麽挾雜勿論,一章之間,父子兄弟竝論,往牒所無,其語無倫,非徒予之洞知,卽國人共知,雖以禮使之義,一伸廉隅,予意固定,豈中其譖?況具庠·具㢞,其斥之目,無倫特甚,分義所在,其豈撕捱?噫,望八暮年,復政復講,況靜攝之中,顧問補益者,不過儒臣,其君旣不以孟浪授此,其臣亦焉敢以此,過爲自畫?噫,衰耗日甚,所依者講學,爲今之臣,若顧乎此,往者所遭,若消春雪,殫心欲補,譬若陽萌,今若不諭,衰耗之中,其將費心,先諭乎此,先令知之焉。出傳敎鳳漢曰,臣有一言,而欲仰達矣。今則小臣,非敢言私情之時,而自古周流權地,無如臣身,天道畏盈,人道忌滿,臣雖在原任,報國無間,世孫康復之後,置臣樞府,實臣之願也。臣非爲美名也,實畏天道也。上曰,今則捨卿,而將何爲國乎?世孫愈後,內局則當許遞,而輔相則不可矣。上命副提調,持湯劑入侍。臣雲翼承命出招。副提調徐命膺進伏。上進御湯劑訖。上命書之曰,親政二十二日擧行事,分付。出傳敎鳳漢退出。諸臣以次退出。
上在慶熙宮。停常參·經筵。
尹東昇啓曰,明日常參·經筵,取稟。傳曰,停。
徐命膺啓曰,藥房三提調,依下敎來待矣。傳曰,入侍。
洪準海啓曰,憲府連日監察茶時,諫院闕啓,事甚未安,兩司除在外外,未肅拜·不爲行公人員,竝卽牌招,何如?傳曰,允。
又啓曰,大司憲李景祜未交龜,執義姜潤,掌令朴奎壽·徐秉德,持平金鈍在外,持平李恒祚牌不進,今日以監察茶時之意,敢啓。傳曰,知道。
以文臣朔試射試官望筒,傳于洪準海曰,置之。
傳于鄭尙淳曰,藥房入侍。
徐命膺啓曰,卽者吏曹郞廳來言,今日錄都目政事爲之事命下,而判書朴相德,參判趙明鼎,參議洪樂命,俱以病不來,不得開政云。判書·參判·參議,竝卽牌招開政,何如?傳曰,允。
洪準海啓曰,吏曹判書朴相德,參判趙明鼎,參議洪樂命牌不進,推考傳旨及罷職傳旨,今方捧入,而開政命下之後,不卽擧行,事甚未安。判書·參判,更卽牌招,何如?傳曰,允。
以承傳色口傳下敎曰,飭已行,重宰豈必對吏放送?卽爲牌招開政,備邊司薦望,以李溵爲江華留守。
有政。吏批,判書朴相德進,參判趙明鼎進,參議洪樂命進,都承旨徐命膺進,以南有容爲刑曹判書,鄭弘淳爲同成均,鄭槃爲兵曹正郞,李級爲兵曹佐郞,李星鎭爲禁府都事。姜彦輔爲直講,具世恪爲博川郡守,朴重慶爲忠淸都事。兵批,判書金尙喆進,參判韓光會病,參議徐命天病,參知李宜老病,左承旨鄭尙淳進。啓曰,都摠府經筵李儒成呈狀內,素患痰癖之症,遇寒添劇,實無奔走供職之望云。實病旣如是危重,則宿衛輪番之任,不可一向虛帶,今姑改差,何如?傳曰,允。以咸溪君櫄爲都摠管,梁塎爲都摠經歷,田光羽爲訓鍊主簿,金殷遂爲僉知,同知單裴昌碩,僉知三單尹勉亨·韓光德·李慶熙。
鄭尙淳啓曰,明日次對,兩司當爲進參,除在外·傳旨未下外,獻納鄭煥猷,待開門牌招,以爲進參之地,何如?傳曰,允。
獻納鄭煥猷啓曰,請還寢天大酌處之命,請還寢猛才酌處之命。措辭見上新除授大司諫具允銓,時在忠淸監營任所,正言柳義養,時在京畿廣州地,司憲府大司憲李景祜,時在京畿監營任所,請竝斯速乘馹上來事,下諭。答曰,不允。下諭事依啓。
忠淸監司李重祜疏曰,伏以臣,百無肖似,濫蒙洪造,涯分已足,愧懼常切,迺者湖西按藩之命,遽下於千萬夢想之外,臣誠惝怳驚惑,莫省攸措。噫,藩屛之地,爲任最重,非聲望足以彈壓一方,才猷足以綜理庶務者,則莫宜居之,矧玆本道,素稱難治,土瘠人貧,旱澇易災,豪右盤據,習俗漸渝,民生之蘇完尙遠,營邑之弊痼多端,雖使諳練熟手當之,猶且逡巡却顧。如臣空疎,以何氣力才器,可以專制五十州,任承流宣化之責哉?臣本魯下譾劣,伎倆長短,宜莫逃於天鑑之下,而誤恩忽加,叨冒至此,觸事僨敗,自知甚明。且念臣兄,纔遞畿輔,臣又猥膺新命,迭叨重寄,偏荷異渥,榮感雖極,兢惕冞深。今若徒恃寵靈,冒昧承膺,則其爲累聖簡而玷名器,非細故也。反覆揣量,堪承無路,蹙伏累日,玆敢冒陳血懇,伏乞聖慈,俯賜鑑諒,亟令鐫遞臣新授職名,以重藩任,以安微分,不勝幸甚。答曰,省疏具悉。卿之此任,可謂晩矣。父子按道,亦豈偶然?授卿此任,追思先卿,予心倍焉,卿勿過辭,速往欽哉。
乙酉十二月十九日辰時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖,命醫入診。以楷曰,脈候左右三部,度數未舒,而右三部不足,則一樣矣。諸醫以次陳奏皆同。上曰,世孫神氣,今日則似愈矣。泰遠曰,昨夜有汗候矣。上命鳳漢,入候世孫。鳳漢還奏曰,今日則似有減勢矣。上命提調,出去監煎。弘淳承命出去。上命儒臣,持唐鑑入侍。臣雲翼承命出招。李亨逵·朴師海進伏。上曰,政官今日違牌,何也?鳳漢曰,似以昨日草記中下敎事也。上命承旨書之曰,今日行祿都目事旣稟,又請牌招,其涉訝之,問之因昨日草記批下,有此逡巡云。分義事體,其涉寒心,幺麽之事,輒皆撕捱,則君何以飭勵?臣何能措手?政官從重推考,其令卽爲擧行。出傳敎命臣雲翼出分付,還進伏。上命亨逵·師海,讀奏唐鑑訖。上命政官再牌勿施,命臣雲翼出去,分付促爲開政。還進伏。上曰,吏判承牌云乎?臣雲翼對曰,尙未承牌矣。上命承旨書之曰,雖備局草記,心不然者,有下敎,況六曹乎,昨日吏曹批答,一則謂謬弊,一則謂强覓,於銓官之道,受此批,不過惶悚而已,旣定之祿都目,焉敢以此逡巡?特敎之下,亦焉敢遲徊?噫,今方用心之中,旣命親政,進定日字,豈予樂爲?此無他,望八暮年,心許民國之故也。時不敢若此,義不敢若此,而其君臥而苦待,其臣偃便謾命,此雖一事,虧紀綱則非細,今雖憊苶,豈可此等之事?費心相持,分義道理,不可無飭,强坐呼寫,吏曹三堂上,竝下義禁府推考。出傳敎命臣雲翼出分付。還進伏。上命藥房提調,持湯劑入侍。臣雲翼承命出招。提調鄭弘淳進伏。上進御湯劑訖。鳳漢曰,夕湯劑,當待下敎乎?上命藥房,待下敎更爲入侍。諸臣以次退出。
乙酉十二月十九日二更三點,上御思賢閤。藥房入診入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,醫官李以楷·李泰遠·鄭允協·吳道炯·金季良,以次進伏訖。上進御湯劑訖。上曰,世孫今日,則何如耶?泰遠曰,今則凡節,皆快勝於昨日矣。鳳漢曰,今則漸向康復,實深歡忭矣。上曰,予今番最用心矣。非以祖孫之私情也,實爲宗國也,予思深矣。命鳳漢入候世孫。鳳漢還奏曰,今則更無慮矣。上命承旨書之曰,爲沖子,雖不若例直宿問候,今番暮年用心之少弛,專由乎待令諸醫之竭心,快愈後賞典,自有次第事,而幾月焦悶,今至乎此,是誰之功?雖施賞之時,欲命調用,親政在近,其何踰乎?且爲官擇人,捨此誰先?差備待令中醫官李泰遠,令該曹預爲知悉,大政相當守令隨窠,爲先調用。出傳敎又命書之曰,飭已行,今番輸勞則多矣。其宜功過相準,方泰輿令該府處之之敎,特爲置之。出傳敎諸臣以次退出。
上御慶熙宮。停常參·經筵。
洪準海啓曰,大司憲李景祜未交龜,執義姜潤,掌令朴奎壽·徐秉德,持平金鈍在外,持平李恒祚傳旨未下,今日以監察茶時之意,敢啓。傳曰,知道。
金華鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹東昇啓曰,藥房三提調,依下敎來待矣。傳曰,入侍。
傳于徐命膺曰,內局入侍,左右相同爲入侍。
尹東昇啓曰,春帖字製述人員,旣已抄啓,弘文提學黃景源,待明朝牌招,使之出韻科次,何如?傳曰,允。
傳于徐命膺曰,藥房三提調,持湯劑入侍。
乙酉十二月二十日辰時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,醫官方泰輿·李以楷·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。上進御湯劑訖,命醫入診。泰輿曰,脈候左右三部,沈而不調,大體一樣矣。諸醫以次陳奏皆同。上命左右相入侍。臣雲翼承命出招。左議政金相福,右議政金致仁進伏,相福·致仁問候訖。上曰,嶺伯上來乎?相福曰,聞上來云矣。上命承旨書之曰,今聞嶺伯,纔到京中云,其令卽爲謝恩入侍。出傳敎命臣雲翼出分付。還進伏。上命三大臣,入候世孫。鳳漢還奏曰,神氣比昨漸勝矣。相福曰,察諸神色之間,似當不久康復矣。致仁曰,比諸常時,則所見頗似瘦削,而患候則夬祛矣。上命醫官退出,命備局·堂上入侍。臣雲翼承命出招。行左參贊李昌誼,行右參贊李益輔,兵曹判書金尙喆,戶曹判書沈鏽,吏曹參判趙明鼎,行副護軍鄭汝稷·具善復·李潤成,行副司直趙曮,獻納鄭煥猷,校理李亨逵進伏。鳳漢曰,頃日徐秉德上疏之時,則舊逋停減似太急,而今則宜有特恩之道矣。上曰,左右相之意,若何?相福曰,今已歲暮,宜降特恩矣。致仁曰,新年不遠,停捧,甚好矣。上命承旨書之曰,頃因憲臣之章,尤甚邑舊逋,已命停捧,而噫,今雖憊苶,用心夙宵,一心何弛元元?歲律已暮,今何遲待?旣問大臣,諸道舊逋,特爲停捧,而着意擧行,俾有實效事,令備局卽爲分付,其於遠道,其令卽到,然後歲前,可以周旋,奚特遠道?吾民受困,一日難堪,其皆卽爲懸鈴分付,而到付謄報來到後,若有日字稽滯處,當該陪持,備局察治。出傳敎左副承旨金華鎭,事變假注書李得華,追後進伏。鳳漢曰,今番推恩之後,義州府尹金鍾正,身係外任,尙未壽親,情理雖已可念,而近有其親病,歸視尤急,邊任雖重,其在聖朝體下之道,不可以邊任之重而無所變通,今姑許遞,何如?上曰,其聞晩矣。卽爲許遞,薦望後其代,亦卽下送。出擧條鳳漢曰,灣尹之材,其則不遠矣。上曰,左右相之意,如何?相福·致仁曰,臣意亦同矣。上曰,彼左副,以有偏親,乞郡矣。鳳漢曰,親年旣未滿,則豈可以此拘礙乎?致仁曰,以此爲拘,則國無可使之人矣。鳳漢曰,凡各司取才,其規甚嚴,堂·郞公服,開坐於衙門,然後始爲擧行者,乃尊體例也,重試取也。近聞醫司取才,或有設行於私室之時云,事之駭怪,莫此爲甚,此而不禁,則他何可說?所當先請其罪,而亦非一二年來所創之謬規。今雖不必追究,此後則各別嚴禁,如或不遵,則隨現論責。且年前變通時,臣有所陳達,定式其規模,則豈可置而不遵乎?一事二事,朝令之不行,可悶,此亦一體嚴飭,何如?上曰,聞甚駭然。往謬雖不可追,後復若此,備局隨聞草記,施以制書有違之律。出擧條鏽曰,昨見江原監司閔百興狀啓,則原州地右邊面民家十五戶,沒數燒燼,失火人等大小戶,區別成冊,修送臣曹矣。燒燼民戶,恤典擧行,前有成命,今方考例題給,而凡有恤典,各道道臣,例請令該曹稟處矣。今此狀本中,未免遺漏,有異常格,臣不敢循例覆奏,當該道臣,推考,何如?上曰,道臣推考,事係民隱,依例擧行。鳳漢曰,恤典例以戶曹穀題給,而戶穀若盡,則輒以常賑穀擧行,故戶曹多不致察,諸道所劃,其規不一。此後則自戶曹,酌量均定,俾無多少參差之患,何如?上曰,依爲之。出擧條鏽曰,頃者漢城府老人抄啓中,故參判尹錫來妻洪氏,食物加給事傳敎,故參考前例,磨鍊輸送矣。今聞洪氏,作故已久云,食物一款,勿施,何如?上曰,依爲之。鳳漢曰,莫重抄啓,有此不察之失,當該部官拿處,漢城府堂上,推考,何如?上曰,依爲之。出擧條上命臺臣進前傳啓。煥猷曰,請還寢天大酌處之命。上曰,勿煩。煥猷曰,請還寢猛才酌處之命。上曰,勿煩。措辭見上出擧條上命藥房提調,持湯劑入侍。弘淳進伏。上進御湯劑訖。鳳漢曰,夕湯劑,當待下敎乎?上命藥房,待下敎更爲入侍。備堂以次退出。華鎭曰,今日備局入侍,臣以該房,當爲偕入,而注書,不爲傳通於臣,以致備堂之先爲入侍,當該注書,推考,何如?上曰,依爲之。出擧條上命華鎭,入候世孫。華鎭還奏曰,俄爲入候,則世孫命臣進前執手,臣實惶感無地矣。上曰,貴矣。承旨之父以問郞,甲辰嗣服初,予知之矣。華鎭曰,臣之祖子孫三世,蒙荷拂拭,至於臣身,榮寵無比,闔門感泣矣。上曰,世孫語音,何如?華鎭曰,臣所見,今則症候快愈,而語音分明矣。上命嶺伯入侍。臣雲翼承命出招,嶺伯金應淳進伏。上曰,嶺南七十餘州,托之於卿,今已謝恩,歲翻後當下去乎?應淳曰,凡爲臣子,孰不蒙被聖恩?而如小臣,則毛髮頂踵,罔非造化。今番除命,自知萬萬不堪,而入侍有命,故雖纔肅拜,而去就未決,歲前歲後,未能詳知,出當俟朝家之分付矣。上曰,新爲謝恩,似當然矣。上命應淳,先爲退出,上命玉堂,持唐鑑入侍。臣雲翼承命出招。李亨逵·朴師海進伏,上命讀奏訖,又命承旨·翰注,以次讀訖,命承旨,讀奏公事。承旨讀奏司諫南雲老,持平李恒祚牌不進罷職傳旨。上命竝只推,命退出。諸臣以次退出。
上在慶熙宮。停常參·經筵。
夜一更有霧氣,五更月暈右珥。
藥房都提調洪鳳漢,提調鄭弘淳,副提調徐命膺啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則已下敎於入侍矣。
中宮殿·惠嬪宮,藥房口傳問安。答曰,知道。
洪準海啓曰,憲府連日監察茶時,事甚未安,除在外外,持平李恒祚,卽爲牌招,何如?傳曰,允。
又啓曰,大司憲李景祜未交龜,執義姜潤,掌令朴奎壽·徐秉德,持平金鈍在外,持平李恒祚傳旨未下,今日以監察茶時之意,敢啓。傳曰,知道。
傳于尹東昇曰,都承旨入侍。
傳于金華鎭曰,以賓廳講書望筒置之。
傳于尹東昇曰,藥房入侍。
又傳于曰,綾恩君·禮判,內局入侍,同爲入侍。
徐命膺,以禮曹言啓曰,宗廟署各陵·殿·園墓及本曹郞廳·四學童蒙敎官·校書館·通禮院·典牲署·掌樂院·東西活人署·歸厚署·司譯院·典醫監·惠民署·圖畫署官員等今乙酉秋冬等褒貶,等第以入,而社稷署·弘文館·藝文館·春秋館·承文院·成均館·奉常寺·司畜署·禮賓寺·東西氷庫·觀象監·內醫院·東南關王廟官員等褒貶,各司領事·提調·堂上有故,不得一時磨勘之意,敢啓。傳曰,知道。
傳于任㻐曰,承旨持李殷鼎口招入侍。
江華留守李溵疏曰,伏以臣,伏奉敎旨,以臣爲江華府留守者,臣聞命驚恐,不知所措。夫保障重地也,居留重任也。從古委畀,難愼其人者,誠以緩急有恃,必藉平日之規劃,撫禦得宜,實資當時之宿望,而今乃不少審擇,遽加之於如臣魯下者,果何謂也?臣之前後忝竊,罔非踰分,譏貽尸素,望絶稱塞,而祇以隨地殫竭,爲一分酬報之圖,若其閑漫職司,趨走爲恭,則臣固不辭,至於授之以保釐,責之以機務,不待知者,臣亦自度其決不堪矣。臣雖欲感激恩顧,冒昧承當,其奈簡知之有累,僨誤之必至何哉?反復揣量,末由趨膺,玆敢略控衷懇,仰瀆宸嚴。伏乞聖明,俯賜鑑諒,亟收臣留後之命,以愼重寄,以安微分,不勝幸甚。答曰,省疏具悉。今者此任,卿何過辭?卿其勿辭,從速謝命。
乙酉十二月二十一日卯時,上御思賢閤。都承旨入侍時,都承旨徐命膺,假注書洪龍漢,記事官安聖彬·鄭來謙,以次進伏訖。上命承旨進前,命書夢覺追慕,呼寫起懷御製訖,命注書出去藥房,率醫官入侍。都提調洪鳳漢,提調鄭弘淳,率醫官方泰輿·許礈·李以楷·李泰遠·金履固·鄭允協·慶絢·金季良·吳道炯入侍,進伏訖。鳳漢曰,聖候何如?上曰,一樣矣。寢睡·水刺之節,何如?上曰,亦一樣矣。進湯劑進御後,上曰,都提調校正此御製,可也,校正訖。鳳漢曰,臣誠惶恐,而伏見近來所著御製,則文勢條理,有非暮年之所作,誠貴矣。上曰,注書持此御製出去,使在院承旨,別寫於草紙,此本則出給編次書吏,可也。諸醫以次診脈後訖。上曰,何如?諸醫皆曰,比前別無加減矣。上曰,世孫今日則,何如?腹痛猶未夬愈,此果如何?李泰遠曰,寢睡則近來中,今夜頗爲安穩,至於飮啖之節,甚撙節而不能食爲敎矣。渴候猶未夬祛,用忍冬茶,似好矣。李以楷曰,寢睡口味之節頓勝,而元氣萬無一慮,而猶有餘熱,至於渴候,則常時亦或有之矣。鄭允協曰,元氣少無不足之慮,微熱渴候雖有之,而亦無足爲慮矣。上曰,然則此後數三日,雖不用人蔘·黃芪,亦無所慮乎?諸醫皆曰,誠然矣。上曰,都提調見世孫而來。鳳漢入診世孫氣候訖,還爲進伏。上曰,何如?鳳漢曰,今日則別無加減,而大體不得出汗,故終未夬愈矣。上曰,閭家則多用巫覡,而醫藥實有效矣。鳳漢曰,蓋巫覡,或欺婦女者有之,而有識者,其誰見欺乎?上曰,以予觀之,無可欺之事矣。鳳漢曰,閭巷之人在貧賤,則無此等之事,而必於富貴之時有之,誠可戒,而帝王家,則決不可用矣。聖上前日,斥去此輩,其盛德事,雖此後,亦使世孫,體此聖意,必戒於此事,則誠國家之幸矣。藥院以次先退。上命他承旨入侍。同副承旨任㻐,入侍進伏。上命讀禮曹褒貶啓本訖。上曰,歲律將暮,一歲又流,追憶昔年,一倍此心。況展謁相値,世孫方在調攝,率百官賀,尤無可論,正朝陳賀,特爲權停事,分付該曹。出傳敎上曰,爲民祈年,何等重也?大臣攝行,何異親祭?祭文製述官,混同啓下,當該分排藝文館官員,從重推考。出傳敎承史以次退出。
乙酉十二月二十一日未時,上御思賢閤。藥房入診,綾恩君·禮曹判書同爲入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,綾恩君具允明,禮曹判書南泰齊,醫官方泰輿·李以楷·李泰遠·鄭允協·吳道炯·金季良,以次進伏訖。上進御湯劑訖。命臣雲翼,持入童蒙先習·貞觀政要初卷及唐鑑初卷,又命儒臣入侍。臣雲翼承命出招。李亨逵·李在簡進伏。上曰,世孫今日則臥樣,勝於前矣。鳳漢曰,腹部往來之氣,今亦漸減故然也。上曰,香連茶有效矣。鳳漢曰,夕湯劑,當待下敎乎?上命藥房,待下敎更爲入侍。鳳漢退出。上命坐直承旨入侍。臣雲翼承命出招。同副承旨任㻐進伏。上命允明,校正御製後,讀奏訖,命允明先退。上命亨逵,讀奏童蒙先習序文訖,命師海,讀奏貞觀政要序文訖,又命亨逵,讀奏唐鑑訖,又命師海讀奏,命承旨·翰注,以次讀奏訖。上命臣雲翼,出問正朝陳賀權停與否。臣雲翼承命出問,還奏以本曹未及承旨。上命承旨書之曰,歲律將暮,一歲又流,追憶昔年,一倍此心,正朝陳賀,特爲權停。出傳敎上命藥房三提調,持湯劑更爲入侍。臣雲翼承命出招。都提調洪鳳漢,提調鄭弘淳,副提調徐命膺進伏。上進御湯劑訖。鳳漢曰,昨日拿處部官,似當分揀,故敢稟矣。上命承旨書之曰,飭已行,拿處部官員放送。出傳敎命讀奏公事,命書之曰,校書官員殿最中,校理李彦五居中,題目面目,疎隱揚欠,該館提調推考。出傳敎命退出。諸臣以次退出。
乙酉十二月二十一日三更,上御思賢閤。坐直承旨入侍時,同副承旨任㻐,假注書洪龍漢,記事官安聖彬·鄭來謙,以次進伏訖。上命承旨,讀奏李殷鼎口招訖。因於口招,命書傳敎,特施不敍之典,仍爲放送事判下。承史以次退出。
上在慶熙宮。停常參·經筵。
尹東昇啓曰,明日國忌齋戒,再明日國忌正日,此兩日視事,頉稟。傳曰,知道。
傳于尹東昇曰,內局入侍。
徐命膺,以吏曹言啓曰,典獄署參奉吳濬根呈狀內,身病甚重,勢難察任云,依例改差,何如?傳曰,允。
備邊薦望,以金華鎭爲義州府尹。
親臨都政,判書朴相德進,參判趙明鼎進,參議洪樂命進,行都承旨徐命膺進,以韓尙默爲南部都事,蔡道恭爲引儀,任贊固爲繕工主簿,沈公猷爲晉州牧使,鄭益儉爲宜寧縣監,趙德鎭爲高原郡守,兪漢輔爲咸安郡守,許宇爲尙衣別提,南德寬爲北部都事,李仁鼎爲司䆃主簿,姜命達爲司饔直長,南赫老爲靖陵直長,李世馝爲司饔直長,申景祖爲利川府使,辛應三爲禮曹正郞,李宗漢爲漆原縣監,金華鎭爲義州府尹,金相龜爲刑曹正郞,南益祐爲工曹正郞,崔弘靖爲扶餘縣監,梁濟弘爲重林察訪,成夢翼爲典設別提,朴相珪爲造紙別提,元啓華爲引儀,崔宗斗爲宣陵直長,宋載德爲泰陵直長,李命晢爲內贍直長,尹耆東爲掌苑奉事,李得老爲義盈奉事,申光勉·張象元爲司饔奉事,沈載鎭爲刑曹正郞,尹心宰爲醴川郡守,黃宅祚爲鎭岑縣監,李彦秀爲懷仁縣監,李海重爲大司成,李宗榮爲持平,金陽澤爲司僕提調,南泰齊爲濟用提調,徐命膺爲司譯提調,金基大爲工曹佐郞,權德性爲監察,朴起采爲瑞山郡守,成胤儉爲鏡城判官,柳成模·李益燮爲典籍,朴一源爲瓦署別提,洪一源爲軍資直長,李修亨爲長興直長,李學源爲義盈直長,南挺秀爲廣興奉事,韓浚述爲西部奉事,李挺河爲軍資奉事,金鄕爲龍仁縣監,崔範興爲恭陵令,鄭樸爲掌樂僉正,李漸運爲康翎縣監,趙瑞稙爲康津縣監,李淵普爲尙瑞直長,尹顯基爲繕工奉事,朴應煥爲南部奉事,李河永爲濟用奉事,尹光裕爲楊根郡守,洪宅夏爲監察,柳成模爲禮曹佐郞,金柏齡爲監察,朴一源爲刑曹佐郞,尹昌濂爲尙瑞副直長,權啓學爲連源察訪,沈鼎之爲順安縣監,趙榮燁爲狼川縣監,辛應三爲兵曹正郞,金復休·閔游爲典籍,宋煥五爲濟用副奉事,金在正·張達星·柳雲翼·洪龍漢爲典籍,李憲洛爲司圃別提,趙鼎鎭爲司饔主簿,魚用霖爲司僕主簿,李泰倫爲司饔主簿,元啓孫爲平市主簿,朴思儉爲樂安郡守。典籍單康正夏,奉常副奉事單金聖鐸,南學訓導單李光鉉,成均博士單金重玉,尹東暹爲大司成,沈鑧爲大司鍊,李行源爲執義,李憲默爲司諫,鄭擇·洪晟爲掌令,洪儉爲持平,申景濬爲獻納,金樂洙爲正言,李福遠爲興德縣監,林鵬翰爲彦陽縣監,黃麟采爲徽陵別檢,李淵普爲掌樂主簿,李命存爲司圃別提,李文赫爲長淵縣監,尹昌濂爲尙瑞直長,吳載衡爲固城縣監,洪配漢·李敬養爲童蒙敎官,沈鍷爲尙瑞副直長,李衡弼爲兼引儀,司饔奉事張象元,典牲奉事韓泰裕相換,李克敬爲永禧殿令,魚道采爲海南縣監,池日浩爲沃溝縣監,南泰會爲刑曹判書,池應龍爲相禮,金大淳·金思穆爲禁府都事,申光蘊爲懿陵參奉,李顯普爲穆陵參奉,李宗永爲光陵參奉,洪善養爲康陵參奉,朴聖欽爲章陵參奉,兪漢謹爲昌陵參奉,金相念爲禮賓參奉,崔重進·李彦輔爲典獄參奉,李亨權爲泰陵參奉,尹得寬爲童蒙敎官,韓光溥爲徽陵參奉,李錸爲懿陵參奉,李星會爲靖陵參奉,李景濂·吳載漢爲假引儀,任贊固爲中部都事,權德淵爲禮曹正郞,元啓華爲繕工主簿,趙嶸爲典設別提,尹光重爲尙衣別提,金昊明爲義盈主簿,李光淹爲監察,許宇爲長興主簿,宋益彩爲引儀,成德演爲繕工副奉事,李湛爲瓦署別提,吳商固爲軍器主簿,洪龍漢爲兵曹佐郞,李榮祜爲正言,李溎爲務安縣監,李吉輔爲江陵府使,李泰遠爲通津府使,李壽仁爲翼陵參奉,洪啓瑞爲寧陵參奉,宋翼漢爲順康園守奉官,閔濟烈爲徽寧殿參奉,沈珓爲假監役,典籍單康正夏,四館去官懿陵參奉申光蘊望單子中,李世聞御筆添書落點。
兵批,判書金尙喆進,參判韓光會,參議徐命天,參知李宜老,左副承旨洪準海進,以邊鎭一·李海文·申晢爲五衛將,李文爀爲訓鍊副正,韓光德爲江原監營中軍,沈命希爲都摠經歷,朴洙爲方山萬戶,金由澤爲幕嶺萬戶,兪漢輔爲神光僉使,洪益海爲蒜山僉使,崔源爲蔚山監牧官,訓鍊主簿尹以任本院在官,訓鍊判官兪愼中,訓鍊主簿李龜成·李珍聃·孫景胤以上減下,副司直金鍾正·李邦和爲宣傳官,趙榮儉爲都摠經歷,宋錫孫爲鎭東萬戶,金遵爲魚面萬戶,崔碩禧爲梨洞萬戶,尹得偉爲雲寵萬戶,李再馨爲多大浦僉使,崔東岳·具世元爲都摠都事,權廷赫爲同知,元厚鎭爲平安監營中軍,李鼎炳爲咸鏡監營中軍,朴昌基爲車嶺僉使,金相玉爲忠壯衛將,李宜柱爲五衛將,朴聖煥爲統虞候,沈釋之爲訓鍊正,邊鎭城爲中樞經歷,李厚亮爲委曲僉使,朴希胤爲潼關僉使,李益華爲彌串僉使,洪大集爲西平萬戶,李思訥爲永登萬戶,朴枝發爲臨淄僉使,文守大爲登山僉使,許璞爲兔城僉使,尹得範爲蛇梁萬戶,延國興爲鹿島萬戶,金大興爲衿毛浦萬戶,李基爲金甲島萬戶,吳道炯爲淸江僉使,徐完碩爲加里浦僉使,宋德基爲法聖僉使,高世崙爲寧城僉使,安國老爲唐浦萬戶,金聲益爲於蘭萬戶,朴眞儉爲薺浦萬戶,孟廷幹爲訓鍊判官,李敬集·孫錫輝·卞世爀爲訓鍊主夫,金漢燁爲全羅兵虞候,李柱海爲管城將,韓德範爲加背梁萬戶,姜得璜爲吾老梁萬戶,金重礪爲山羊會萬戶,金鼎夏爲玉浦萬戶,韓尙範爲助羅萬戶,金龜漢爲智世浦萬戶,尹以任爲晴川別將,申瑛爲黑山島別將,黃得中爲古豐山萬戶,李景薰爲阿吾地萬戶,柳枝彦爲豐山萬戶,李邦彦爲撫夷萬戶,李鼎勳爲訓鍊判官,池日浩爲訓鍊僉正,沈後天爲訓鍊主簿,具明謙爲大興中軍,尹光億爲五翊將,許爲忠州營將,姜文相爲神光僉使,副護軍許·姜潤·朴奎壽·徐秉德·李海文·邊鎭一·申晢·李泰祥,副司直南有容·具允銓·金鈍,副司果任觀周·柳義養,僉知單具性五,李福逵爲都摠都事,金養厚爲訓鍊判官,方碩謙爲中樞都事,鄭德信爲馬島萬戶,具秉勳爲忠淸兵使,李命鵬·柳鎭琡·趙光鉉爲訓鍊主簿,崔遠·曺潤根·鄭亨濟·李基采·李萬績·李鎭邦·申敬弘·林鳳到爲武兼,高道貫爲守門將,李泰遠爲訓鍊僉正,鄭洛·朴流玉·金養晦爲訓鍊主簿,田文顯·金載仁·宋迪中·鄭胄新爲宣傳官,尹得逵爲訓鍊副正,李義錫爲宣傳官,田光濂爲都摠經歷,崔東岳爲宣傳官,安復和爲訓鍊僉正,尹性淵·李鼎勳·田光羽·李輯爲都摠都事,禹夏績·李仁鎭爲訓鍊判官,李翼遂·申光道·鄭寅五爲訓鍊主簿,徐命託·尹得定·林益采·朴河潤·南極台·李國幹爲武兼,金琦爲訓鍊主簿,李德胤·李運昌爲武兼,李迪·韓尙裕·李遂奎·鄭宇鵬·丁昌信·李泰章爲部將,趙彦心·尹致厚·李顯基·梁宗潤·洪致亨·李元煜·申時翕·朴昌濂·李長春·全斗星·朴宗儉·黃璉爲守門將,黃土岐權管單金益憲,梁永萬洞權管南就明,寅火堡權管李宗大。
注書柳雲翼陞六,代沈爲假注書,假注書洪龍漢陞六,代李鎭復爲假注書。
乙酉十二月二十二日卯時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,醫官方泰輿·李以楷·李泰遠·鄭允協·吳道炯·金季良,以次進伏訖。鳳漢曰,夜間聖體調攝,若何?而寢睡·水刺之節,亦何如耶?上曰,一樣矣。命醫入診。泰輿曰,脈候左右三部,今日沈則少舒,而尙未調均矣。諸醫以次陳奏皆同。上曰,世孫凡節,今日則,何如?泰輿曰,三更進服牛黃膏矣。泰遠曰,今夜則寢睡亦安穩,而大體尙有餘熱矣。鳳漢曰,今則比前盡愈矣。上曰,今日卿則留此,入候世孫,可也。鳳漢曰,殿座所,當以何處乎?上曰,當於景賢堂爲之矣。鳳漢曰,午湯劑,何以爲之乎?上曰,以提調待令,可也。諸臣以次退出。上更命都承旨入侍。命膺進伏。上命讀奏湖西伯殿最。命膺曰,忠淸前監司具允銓褒貶啓本中,守令·察訪無一人居下,扶餘縣監兪漢膺,鎭岑縣監李昌遠,宜置下考,而置諸中考,致勤點下,殊無嚴明殿最之意,從重推考,何如?上曰,依爲之。出擧條上曰,速傳於吏曹,可也。今得二窠矣。命退出,諸臣以次退出。
乙酉十二月二十二日辰時,上御景賢堂。親臨都政入侍時,吏曹判書朴相德,參判趙明鼎,參議洪樂命,正郞李溎·申尙權,佐郞任一源·韓鏶,行都承旨徐命膺,記事官柳雲翼·安聖彬,兵曹判書金尙喆,參判韓光會,參議徐命天,參知李宜老,正郞成箕柱·申益彬·鄭槃,佐郞金必源,左副承旨金華鎭,假注書洪龍漢,記事官鄭來謙,以次進伏訖。上曰,暮年親政,意蓋深矣。另飭兩銓,十考十上,五考五上,純褒抄啓守令邊將,錄用西北人·松都人,戊申軍功人調用,初入仕擇擬,依前擧行事,分付兩銓。出傳敎上曰,暮年一心,惟在元元,良吏調用,載於漢記,況親政乎?得一吏便百民,必也爲官擇人,大政其雖例陞,其中亦爲另擇,頃者旣諭牖下抱紅牌之敎,於初入仕,宜先此人事,申飭兩銓。出傳敎藥房提調鄭弘淳,持湯劑入侍。上進服訖。相德啓曰,今都目政,各岐仕滿應遷者,相避及未及準朔監察·禁府都事·戶曹·刑曹·工曹·漢城府郞官·五部都事,各司久任時推人員,竝擬,何如?上曰,允。出擧條又啓曰,十考十上,五考五上,所當依承傳內擬,而窠闕甚窄,都政後隨窠擧行,何如?上曰,允。出擧條又啓曰,晉州牧使,今當差出,而本州,以營下劇邑,物衆地大,素稱難治,同道及他道有聲績未準限守令,竝擬,何如?上曰,允。出擧條又啓曰,扶餘縣監兪漢膺,鎭岑縣監李昌遠,殿最居中,而致勤點下,依定式下考施行,何如?上曰,允。出擧條又啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣。今秋冬等褒貶,不得爲之,故當出六品者,未免積滯,依例遷轉,何如?上曰,允。出擧條又啓曰,守令多窠,今當差出,而未準朔禁軍將·邊將·虞候·都事·守令·察訪,竝擬,何如?上曰,允。出擧條尙喆啓曰,北漢管城將,今當差出,而擬望之人乏少,未準朔守令,竝擬,何如?上曰,允。出擧條又啓曰,訓鍊正今當差出,而擬望之人乏少,外任竝擬,何如?上曰,允。出擧條上曰,親政時入侍注書,尙瑞院官員,依例陞六。出傳敎金華鎭移拜灣尹。上命他承旨入侍,洪準海入侍後,上曰,承旨有闕代,李得培除授,牌招察任,房順房。上曰,兩司在外人,竝許遞。上曰,今聞司諫南雲老,入侍屬耳,連尋辭單,獻納鄭煥猷,昨日入侍,今日尋單云。事體寒心,先遞差後禁推,藥房提調鄭弘淳,持湯劑入侍。上進服訖。上曰,秋判南有容,其難劇務,許遞,今日政擧行,吏批,上大司成望後。上曰,皆新通乎?命膺對曰,然矣。上曰,經國子長後,通吏議乎?命膺曰,然矣。上曰,頃聞領相之言,通淸多積滯云矣。上曰,典籍必爲另擇,可也,而近甚不擇矣。此輩將爲守令,而其可不擇乎?上曰,二朔用心,今日親政,是豈初料,旣已親政,許多蔭武司果陞六,望八決不可爲,多臺許遞,意蓋在矣。相德啓曰,沃溝自是文窠,而今番則武窠甚窄,只今番以武臣差送,何如?上曰,依爲之。出擧條上曰,開陽門外皆下鑰事,注書出去分付。都政畢後,上曰,明日領相見之而不非之,然後方有親政之效矣。上曰,嶺南之人,誰爲初仕乎?相德曰,入於一處之望,而未蒙點矣。上曰,初仕望筒皆入之。上曰,今番初入仕之望不少,頃者領相,亦有所陳,而許多之望,一人參望,而首望,卽西平府院君後調用承傳者,點于首望,更待無他擬望,吁嗟望八,遐鄕之人,一不調用,是豈親政之意哉?況其祖,卽先正文純公云,懿陵參奉首望,特書以下,以此擧行。出傳敎以御書,書李世聞落點以下,上曰,長淵縣監李文爀,固城縣令李邦和,彦陽縣監林鵬翰,海南縣監魚道采,沃溝縣監池日浩,明日內局入侍,同爲入侍。榻前下敎命吏·兵判進前,各賜御製敎曰,卿等今日之政,善爲之矣。或有所請推者,而予於今日,則不欲推考,故至於郞署,而亦皆參酌矣。此御製,模寫作帖,分給承史,可也。相德等對曰,聖上幾日用心之餘,爲此親政,而臣等愚無知識,不能對揚聖心,猥蒙頒書之寵,臣等惶感無地矣。仍命宣饌訖。諸臣以次退出。
乙酉十二月二十二日二更三點,上御思賢閤。藥房入診入侍時,都提調洪鳳漢,提調鄭弘淳,副提調徐命膺,記事官柳雲翼·安聖彬·鄭來謙,醫官方泰輿·李以楷·李泰遠·鄭允協·吳道炯·金季良,以次進伏訖。上進御湯劑訖,命鳳漢入候世孫。鳳漢還奏曰,比昨夕益勝矣。若無腹部往來之氣,則雖書筵,足可開矣。上曰,今日則開眼,勝於昨日矣。鳳漢曰,昨日次對,臣與僚相·兵判及將臣,有所停當事,而筵席早罷,未及開端,今始仰達矣。每都政,武弁加資,少不下四人,而皆以營將爲階,故數少之窠,無以分排輪回,輒未免準朔前移差,不但踰越定式之可悶,數數迎送,其弊不貲,諸議皆以爲各道中軍,俱是堂上之職,以營將例施行,未爲不可云,此論固好,而諸道中軍,亦不必竝擧,先以西北巡營及兩都中軍,作爲陞資之窠,何如?上曰,入侍兩臣之意,何如?提調弘淳曰,如是變通,誠亦好矣。副提調命膺曰,其事則好,而但法制,不可每每變通,未知果如何也。上曰,依爲之。鳳漢曰,然則此四中軍履歷及朔數,一依營將例施行,如是變通之後,則營將,不可準限前徑遞,依前朝令擧行,如或違越,則隨現論責事,定式嚴飭,何如?上曰,依爲之。出擧條命退出。諸臣以次退出。
上在慶熙宮。停常參·經筵。
成宗康靖大王忌辰齋戒。
中宮殿·惠嬪宮,藥房口傳問安。答曰,知道。
藥房都提調臣洪鳳漢,提調臣鄭弘淳,副提調臣徐命膺啓曰,親臨大政,竟夕酬應,伏未審夜間,聖體調攝,若何?寢睡水·刺之節,亦何如?臣等不任區區伏慮,敢來問安。答曰,知道。氣則一樣矣。
徐命膺啓曰,藥房三提調,依下敎來待矣。傳曰,入侍。
洪準海,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
任㻐啓曰,憲府連日監察茶時,事甚未安,除在外外,大司憲尹東暹,卽爲牌招,何如?傳曰,允。
鄭尙淳啓曰,假注書李鎭復,時無職名,令該曹依例付軍職,冠帶常仕,何如?傳曰,允。
傳于尹東昇曰,昨日下敎五守令外,今日謝恩守令邊將,竝留待。
又傳于曰,行之日久欲爲之,今日晝講爲之,兼行次對,待下敎來詣,只入正時。
又傳于曰,俄者晝講·次對傳敎置之。
傳于李得培曰,藥房入侍。
兵曹口傳政事,草芝僉使吳道炯,淸江僉使鄭以崇相換。
乙酉十二月二十三日辰時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,昨日終夕酬應,聖候如何?上曰,一樣矣。上進御湯劑。上曰,今番都政,何如?鳳漢曰,吏兵批虛司果,將爲十五六人,而自上曲念作窠,無一人虛司果,此實淸快矣。若非自上親政,則豈能如是乎?至於李世聞之特除,實爲盛德事,如此然後,銓官亦當知飭矣。上曰,今番初入仕,多矣。西平之子孫爲之,可喜矣。鳳漢曰,韓光溥,則吏判,誤以奉祀孫懸註,而旣是進士當爲者,則自前,其必以此爲嫌矣。西平之子孫無冠冕,誠爲可惜矣。申光蘊旣蒙點,而其本家,旣未聞知,宜有別般區處之道矣。上曰,暮年親政,欲攬遠人,有闊狹,而旣黜作散,此後前參奉申光蘊,待窠爲先調用事,分付。出傳敎診候,方泰輿曰,脈候少舒,而尙未調均,一樣不足矣。諸醫所見略同。上曰,已有前例,淸江僉使吳道炯,以近地邊將相換事,分付,令次官口傳擧行。出傳敎上曰,領相入見世孫。鳳漢入候還奏曰,今則酬酢凡百,如常矣。方泰輿曰,大勢已向差復,些少症候,不足爲慮矣。上曰,比之向時,汝心減得幾分耶?方泰輿曰,今則臣等,皆弛心矣。上曰,都提調·醫官先退,留待守令·邊將入侍。承命趨出,召入守令·邊將。宜寧縣監鄭益儉,咸安郡守兪漢輔,扶餘縣監崔弘靖,高原郡守趙德鎭,康津縣監趙鎭禎,樂安郡守朴思儉,興德縣監李泰遠,彦陽縣監林鵬翰,務安縣監李溎,固城縣監李邦和,通津府使李泰遠,海南縣監魚道采,長淵縣監李文爀,沃溝縣監池日浩,加里浦僉使徐完碩,車嶺僉使朴昌基,臨淄僉使朴枝發,寧城僉使高世崙,登山僉使文守大,法城僉使宋徵麒,魚面萬戶金遵,雲寵萬戶尹得偉,蛇梁萬戶尹得範,唐浦萬戶延國興,黔毛浦萬戶金大興,金甲島萬戶李基,薺浦萬戶朴眞儉,馬島萬戶鄭德信,唐浦萬戶安國老,知世浦萬戶金龜漢,以次進伏。上曰,竝進前,仰對職姓名也。至李溎,上曰,務安水土,何如?命膺曰,務安殘薄,而水土,亦不好矣。上曰,曾經翰林乎?須爲民勉力也。至鄭益儉,上曰,爲人,好矣。向爲部都事,今始爲守令,勉之。至崔弘靖,上曰,故相鳴吉孫乎?命膺曰,然矣。是文章之士矣。至李邦和,上命誦七事。至魚道采,上曰,無爲不能,俾民怨予。至池日浩,上曰,汝爲良吏乎?爲能吏乎?日浩曰,願爲良吏矣。上命諸守令,皆講七事。至金龜漢,上命誦陣法。守令·邊將先退。命膺讀奏吏兵判初度呈辭訖。上曰,竝給由。上曰,注書幾番入侍乎?曰,新榜注書時,三日入侍矣。諸臣以次退出。
乙酉十二月二十三日申時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,午後聖候何如?上曰,午後氣似低弱,或有眩意矣。上進御湯劑,命診候。方泰輿曰,脈候比朝少高矣。李泰遠曰,脈候尙不調矣。諸醫所見皆同。上曰,氣尙不順,精神不明,是氣弱而然耶?方泰輿曰,只是氣有不能轉回之時而已,非元氣之低苶矣。上曰,世孫快復,定在何間耶?方泰輿曰,諸症如常,別無他慮,而至於快向完復,則可以遲久計之矣。上曰,予則入冬以後,大覺不及於前矣。方泰輿曰,此是七情之氣,有時升降矣,正氣天香湯,似好矣。上曰,比如飮食,有時替進,則好矣。上曰,理中建功湯,今姑停止,加減正氣天香湯煎入。出榻敎上曰,儒臣持唐鑑入侍。出榻敎承命出召。儒臣金載順·李在簡進伏。上命讀唐鑑。弘淳與醫官先退。上曰,唐之高宗以下,則予不欲觀矣。若貞觀之治,則於漢,似希有矣。命膺曰,雖文·景,亦不及矣。載順曰,文帝何謂不及於貞觀乎?鳳漢曰,渾厚則漢文勝,震耀則太宗有之矣。上曰,實則漢文勝矣。至李林甫名,上曰,開國承家,小人勿用,李林甫已生矣。命在簡·命膺·讀之,上曰,史斷皆好矣。命儒臣先退。弘淳持湯劑,還爲入侍。上進御湯劑後,諸臣以次退出。
上在慶熙宮。停常參·經筵。
成宗康靖大王忌辰。
任㻐啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
又啓曰,今日次對爲之事,命下矣,兩司當爲進參,而憲府則以茶時,纔已請牌矣。諫院除在外外,大司諫沈鑧,卽爲牌招進參,何如?傳曰,允。
傳于尹東昇曰,內局入侍。
傳于任㻐曰,大臣·備局·堂上引見。
傳于尹東昇曰,初一日動駕時刻,卯正一刻爲之,單嚴擧行。
傳于李得培曰,都承旨持御製入侍。
親政吏批,判書朴相德呈辭受由,參判趙明鼎進,參議洪樂命進,都承旨徐命膺進,以李宗煜爲司錄,洪致績爲恭陵令,金載大·宋持中爲刑曹正郞,尹冕東爲執義,朴弼淳爲正言,金履素爲說書,李得駿爲彦陽縣監,李永培爲宗廟令,李亨俊爲掌令,林鵬翰爲司饔主簿,權德性爲東部都事,金基大爲濟用主簿,任一源爲吏曹正郞,金載七爲思陵令,朴一源爲監察,魚道采爲刑曹正郞,禁府都事金大淳,內贍奉事丁載遠相換。
兵批,判書金尙喆病,參判韓光會進,參議徐命天入直進,參知李宜老病,同副承旨李得培進,無政事。
兵曹口傳政事,以柳鎭夏爲全羅兵使。
乙酉十二月二十四日卯時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,今日氣候,何如?上曰,寢睡少勝矣。鳳漢曰,水刺,何如?上曰,一樣矣。上進御湯劑。鳳漢曰,天香湯材料皆好,加爲進御,亦好矣,診候。方泰輿曰,脈候之不調如昨日,而差有緩舒之意矣。諸醫以次診候,所見皆同。鳳漢曰,正氣天香湯應效,如何?上曰,略似有動靜矣。上曰,世孫之病,以予所見,尙不弛慮矣,領相入見也。上曰,今日於予,其亦歲末次對,進定於今日。出傳敎鳳漢入候東宮,還奏曰,世孫患候,大體如昨,而或坐或臥,症勢似有差勝之意矣。上曰,予則只見其貌矣。弘淳曰,睿候當初,自是不輕之症候,而賴殿下洪福,今則快向差愈矣。鳳漢曰,臣與提調,有相議之言,雖以私家言之,有七十三歲之親,則凡節奉養之道,極其保護,毛物屛簇藥餌,靡不用極,起居坐臥,隨處扶護,不使有一毫疎忽之慮。今殿下則居處衣服凡百節宣之道,無異少壯,是實臣子之悶慮處也。請少加防護之道,無開窓戶,或設屛風,無使外氣侵入,無徒專恃於建功湯之力,惶恐伏望。上笑曰,予之建功湯,如張子房松葉矣。疊疊防護,還覺有風,不如煖房開豁矣。上曰,加減正氣天香湯停止,理中建功湯,自明日煎入。出榻敎鳳漢曰,李溵之外祖,故相臣閔鎭遠,故乙酉年爲沁留,丙戌年,李溵之父母,成婚於其任所矣。李溵之居留,適又當丙戌之年,是亦稀異之事,而以此觀之,人有前定矣。上曰,今聞之,事非偶然矣。上曰,李溵之祖爲人,亦極好矣。鳳漢曰,此家能自拔於流俗之中,誠可貴也。鳳漢曰,全羅新兵使,今日使之下直,何如?上曰,全羅兵使李觀祥,今日內辭朝,次對同爲入侍。出榻敎諸臣以次退出。
乙酉十二月二十四日未時,上御思賢閤。大臣·備局·堂上引見,全羅兵使同爲入侍時,領議政洪鳳漢,左議政金相福,右議政金致仁,行左參贊李昌誼,行判敦寧洪象漢,行司直金陽澤,行右參贊李益輔,禮曹判書南泰齊,戶曹判書沈鏽,吏曹參判趙明鼎,行副護軍鄭汝稷·具善復·李澗成,江華留守李溵,行副司直趙曮,右尹李最中,大司諫沈鑧,校理金載順,全羅兵使李觀祥,左副承旨洪準海,假注書李鎭復,事變假注書李得華,記事官安聖彬·鄭來謙,以次進伏訖。進湯劑。鳳漢曰,親臨大政,竟夕酬應,聖候何如?上曰,今則一樣矣。鳳漢曰,此慶尙左水使閔趾烈啓本也。以爲梁山郡內浦封山摘奸,則船材烙根之外,大中小松斫痕,合六百五十三株,故該郡座首·色吏·山直及犯斫人四名,捉來査問,則大板子四立,中板子五立,家材小松十二株,家材中松四株,小松三十餘株,犯斫的實遲晩矣。犯伐各人,雖不得一一執捉,六百餘株斫根,現發於摘奸,則地方官,平日抛棄松政,不勤檢飭之失,在所難免,梁山郡守李世澤罪狀,令廟堂稟處,座首·色吏·山直及斫犯人等,自臣營,從輕重棍懲,而臣忝在掌松之任,亦難免不能檢下之罪,惶恐待罪云矣。禁松之恣意犯斫,若是狼藉,事之寒心,莫此爲甚,犯斫人,依例照律,李世澤,雖以他罪罷職,拿問處之,何如?上曰,依爲之。出擧條鳳漢曰,吏兵曹都政事,昨旣陳達,追後略聞一二事做錯,敢此仰達矣。近來官方雖無漸,出六未過一都目,則猶不得陞品例也,而刑曹佐郞沈載鎭,工曹佐郞金相龜,監察崔範興,以六月出六者,遽陞五品,此雖由於難於排擬,而政格則不然,香室忠義承傳,本無特敎外正職擬差之規,而鄭興宇,猥除參奉初仕,典設別提林鵬翰,末仕出六,無他履歷,亦除字牧之任,錄事之擬於軍器主簿,望單之或誤書或違例,罷職人之入於臺擬,俱未免不察,各軍門敎鍊官,井間排擬,法意甚嚴,而近來遷轉,或多或少,不均莫甚,故今番必爲均齊之意,言于西銓矣。聞其差擬,猶未盡均,此由於前政所誤,今難盡釐之致,而事體終涉未安,吏兵判,竝推考警責,沈載鎭等三人,仍任前職,鄭興宇汰去,林鵬翰改差,何如?上曰,依爲之。出擧條鳳漢曰,臣等有相議欲陳者,海南縣監鄭擇,固城縣令金樂洙,以擇差之人,赴任屬耳,遽爾內遷,弊邑事誠可悶矣。左議政金相福曰,外邑數遞,宜可軫念矣。致仁曰,鄭擇則大臣筵擧差送,纔過半年,金樂洙則亦是擇差,而僅及半年矣。旣授弊邑,旋卽內移,不但數數迎送之大有民弊,其於朝廷擧措,亦似未安。臣意則此兩守令,特爲仍任,其代差者,不可無故作散,待窠卽爲甄復事,分付銓曹,好矣。上曰,兩邑守令仍任,可也。鳳漢曰,然則李邦和·魚道采及林鵬翰,皆令待窠甄復,因沈載鎭等三人仍任,而見遞之人,以此本窠,次次擬差,俾無無故作散之弊,好矣。上曰,依爲之。出擧條鳳漢曰,今番四處中軍,旣已變通,肅拜之節,亦宜依營將例施行,何如?上曰,依爲之。出擧條致仁曰,管城將金相玉,卽昨年變通後初差者,所當靳其遞易,故臣有所酬酢於兵判矣。今番內移,則雖不無其由,追聞其朔數,未準於節目之限。且通津前府使李柱海,不必作此窠移之,金相玉仍任管城將,李柱海則移除於金相玉仍任之代,何如?上曰,何如耶?鳳漢曰,臣則金相玉之朔數,意謂已滿,故勸兵判移遞矣。今者僚相所奏,實出遵事目責久任之意,臣亦無辭可解。李柱海,雖不如移管城而得履歷,顧今區處之道,不可不如是爲之矣。上曰,依爲之。出擧條鏽曰,目今各倉穀物,僅僅支繼於正月料祿,而二月以後兩南漕運未到之前,諸般經用,他無推移之道,此誠悶慮,畿湖稅穀,趁此上來,然後可免狼狽之患,而近來各邑,不諒緩急,每有過期裝載之弊,事極未安,明春稅納,則毋敢如前稽滯,待解氷星火上納之意,預爲嚴飭於兩道道臣,何如?上曰,依爲之。出擧條相福曰,全羅兵使李觀祥,今已下直,而謝命七八日之間,不爲見臣,朝體所在,不可置之,罷職,何如?上曰,依爲之。出擧條泰齊曰,正朝物膳,當日當監進,而動駕相値,何以爲之乎?上曰,物膳及方物箋文,二十八日竝捧入,可也。出擧條上曰,守令多有署經,仍任臺臣代,今日一體擧行,待下批,卽爲牌招署經。出傳敎上曰,全羅兵使罷職代,令次官問于大臣,卽爲口傳擧行,其令當日辭朝。出擧條上曰,今有下敎事,政官牌招,入侍爲之。出傳敎上曰,今日諸守令,憲府署經後,一司除署經。出傳敎上曰,政官入侍。吏曹參判趙明鼎,參議洪樂命,都承旨徐命膺進前。上曰,林鵬翰,何以區處乎?明鼎曰,姑無當窠矣。上命注書曰,西銓有當窠與否知入。而西銓若無窠,則軍門有窠與否,亦爲知入。注書還奏曰,西銓無當窠,而軍門亦無窠云矣。上曰,林鵬翰誰也。命膺曰,鄕人也。上曰,然則俾令得祿,好矣。明鼎曰,司饔主簿趙鼎鎭,雖以相避,姑不能行公,三十日仍帶,則可以移擬於他職,而今因林鵬翰區處,不得已徑遞作窠矣。趙鼎鎭待後窠,卽爲甄復,俾不至作散,何如?上曰,依爲之。出擧條上曰,全羅兵使柳鎭夏,先入侍後謝恩。出榻敎諸臣以次退出。
上在慶熙宮。停常參·經筵。
巳時午時,日上有冠。
徐命膺啓曰,刑曹判書南泰會,大司成李海重,除拜後過三日,不爲出肅,依定式推考警責,仍卽牌招,何如?傳曰,允。
尹東昇啓曰,藥房三提調,依下敎來待矣。傳曰,入侍。
傳于徐命膺曰,藥房入侍。
洪準海啓曰,延祥詩抄啓人員中時無職名人,令該曹口傳付軍職,何如?傳曰,允。
又啓曰,延祥詩製述人員,旣已抄啓,弘文提學黃景源,明日待開門牌招,使之出韻科次,何如?傳曰,允。
尹東昇,以承文院官員,以都提調意啓曰,吏文學官尹光重陞六代,前學官金述澤差下,付軍職冠帶常仕,何如?傳曰,允。
乙酉十二月二十五日辰時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,夜間聖候何如?上曰,一樣矣。鳳漢曰,寢睡·水刺之節,何如?上曰,善爲矣。上進御湯劑。鳳漢曰,請醫官診候。上曰,只入三人診之。方泰輿曰,脈候少舒,而不調則一樣矣。諸醫以次診候,所見皆同。上曰,領相入見世孫也。命膺曰,掌令李亨俊來待矣。上曰,詣臺臺臣入侍。出榻敎承命出召。李亨俊進伏。鳳漢入候東宮還奏曰,世孫氣候,今日則漸向差勝矣。上曰,益胃升陽湯,姑進之,可也。亨俊曰,臣以疎賤之蹤,言議巽軟,本不合於淸朝耳目之任,而年前待罪持憲時,以在外臺臣下諭過限,一任其在鄕,不若前定式禁推事,陳啓蒙允矣。其後有一憲臣,以臣之言,歸之於輕臺閣之科,至謂之如此臺議,臣實代羞,其言可謂深且緊矣。今此見職,卽前日僨誤之地,署坐有命,天牌儼臨,臣嚴畏分義,冒沒登筵,而何敢以歲月之稍久,晏然於臺次乎?命遞斥臣職。上曰,勿辭。命膺曰,掌令李亨俊,再啓煩瀆,退待物論。上曰,知道。諸臣以次退出。
乙酉十二月二十五日申時,上御思賢閤。藥房入診,禮曹參議同爲入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,禮曹參議洪樂仁,以次進伏訖。鳳漢曰,午間聖候何如?上曰,一樣矣。上進御湯劑,診候。方泰輿曰,脈候與朝診一樣矣。諸醫所見皆同。上命樂仁進前曰,九月山高乎?樂仁曰,高矣。上曰,三聖祠,在於山之何處?樂仁曰,在於山腰矣。上曰,山勢壯乎?樂仁曰,壯矣。是海西之第一山矣。上命樂仁,讀書啓訖。上曰,檀君位版,好乎?樂仁曰,好矣。鳳漢曰,祠屋則無改處云矣。上曰,櫝,好乎?樂仁曰,合置於交椅,安於祭床矣。弘淳先退。上曰,今覽三聖祠禮官奉審書啓,又聞所奏,此正百聞,不如一見者也。今無重修之事,而前則椅子奉於祭床云,今則神位下設少榻,而堅固爲之,依圖下制樣蓋櫝,而待春祭,令道臣擧行,香祝臨時下送。出傳敎上曰,祠屋丹靑乎?樂仁曰,丹靑而圖亦丹靑以來矣。上曰,仍舊貫,可也。上命命膺,書告由祭文。樂仁退伏。上曰,藥房提調,持湯劑入侍。出榻敎弘淳與首醫,奉湯劑進伏。上進御湯劑。上命命膺,進隨歲興懷御製讀之。鳳漢曰,覽此御製,爲人子者,孰不感動乎?上命命膺,更書御製訖。鳳漢曰,昨日已有所陳,而殿下雖欲過爲撝謙,臣子之情,終有所抑菀不伸者矣。上曰,以何所執而請乎,鳳漢曰,聖算已躋於七十三歲之高,臣子之心,雖日日獻賀,無不可也。上笑曰,然則古昔新羅之時,有一百五十八歲之君,其時臣子,自七十計數八十八年,當長時獻賀乎?鳳漢曰,當其時也,人文未備,雖未知如何,而爲其臣子者,必有喜悅不自勝之擧矣。命膺曰,聖算已至於七十三歲之高,則獻賀之典,自是臣分道理之當然矣。樂仁曰,臣子愛日之忱,有所抑菀,願循群下之情。上曰,禮堂始發言矣。命膺曰,聖算彌高,而不有賀儀,則君臣如父子,其情當如何耶?上曰,何必以賀爲言耶?只無如此之事,則予可以弛心矣。鳳漢曰,人君之盛事,自有其道,殿下雖欲辭之,不可得也。諸臣以次退出。
上在慶熙宮。停常參·經筵。
藥房都提調洪鳳漢,提調鄭弘淳,副提調徐命膺啓曰,伏未審夜間,聖體調攝,若何?寢睡·水刺之節,亦何如?今日是日次,臣等當率諸御醫入診,詳察聖候矣。臣等不任區區伏慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
傳于尹東昇曰,藥房入侍。
洪準海,以都摠府言啓曰,今日入直內三聽武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
任㻐啓曰,掌令李亨俊引避退待,已至經宿,尙未處直,事甚未安,除在外·牌不進傳旨未下外,執義尹東冕,卽爲牌招,以爲處置之地,何如?傳曰,允。
傳于尹東昇曰,藥房入侍。
徐命膺,以吏曹言啓曰,今此宗廟各陵殿正朝及春享大祭執禮·大祝,皆以侍從塡差,而前銜中時無職名人員,令該曹口傳付軍職,何如?傳曰,允。
兵曹口傳政事,副司果三,李得一·任希孝·徐浩修。
洪準海,以兵曹言啓曰,初仕守門將,與他有異,不卽仕進,古雖有之,十二人之今幾日一皆懸註,事體寒心,其心不美。令兵曹爲先參酌,決棍六度事命下矣。依傳敎,守門將李顯基·李元煜·朴昌廉·洪致亨等,各決棍六度,李長春·趙彦心·尹致垕·申時翕·朴宗儉·黃璉·全斗星·楊宗潤等,俱爲下鄕云,催促上來後擧行之意,敢啓。傳曰,知道。在外人分揀。
又以御營廳言啓曰,本廳來丙戌正月·二月兩朔,應立右部中司屬,忠淸左道五哨軍兵六百七十名,已爲逢點整齊矣。丙戌正月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來丙戌三月·四月兩朔,應立右部右司屬,忠淸左道五哨軍兵,來丙戌二月二十五日,京中逢點,三月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以禁衛營言啓曰,來正月,當八番中部後司屬,江原道五哨軍兵逢點實數六百五十二名,已爲點閱整齊,來正月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來丙戌三月,當八番右部前司屬,全羅道五哨軍兵,來二月二十五日,京中逢點,三月四月兩朔立番之意,本道監·兵使處,預爲知委,何如?傳曰,允。
任㻐,以義禁府言啓曰,梁山前郡守李世澤,拿問處之事,傳旨啓下矣。李世澤自任所,時未上來云,依例發遣府書吏拿來,何如?傳曰,允。
敎京畿監司洪麟漢書,王若曰,邦畿維民所止,方伯得人爲先,楨幹之材,屛翰是寄。惟卿,風格峻發,識慮宏深,於事而夷險不擇,則誠殫奉公,於義而休戚與同,則志切圖報,惟歷試殆十數載,故特簡非一二遭,曾畀湖藩,器已別於盤錯,間佐銓席,衡自持於公平,伊前後奏對之間,有言必契,卽內外任使之際,無處不當,蔚然爲衆所推,用之常若未究。瞻彼畿甸,衛我京師,宣化自此爲基,托重非比他道,舟航車轂,聯海陸之轉輸,金城湯池,壯沁漢之保障,伊來民邑之凋瘵,重以水旱之連仍,予方軫宵旰之憂,卿實叶旬宣之責,玆授卿以京畿觀察使兼兵馬水軍節度使·開城府留守·江華府留守·巡察使,卿其祇服寵命,勉恢令猷,褰冀州之帷,必務聽察,攬孟博之轡,宜思澄淸,方當三陽之載回,尤體重宸之至意。於戲,從亞卿而暫出,楓陛之戀將深,在兩世而三除,棠舍之化宜繼,往愼乃事,庸副予心,故玆敎示,想宜知悉。知製敎金載順
乙酉十二月二十六日卯時,上御思賢閤。藥房入診入侍時,都提調洪鳳漢,提調鄭弘淳,副提調徐命膺,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,夜間聖候何如?上曰,一樣矣。鳳漢曰,寢睡之節,何如?上曰,一樣矣。上進御湯劑,診候。方泰輿曰,脈候少舒,而不調,一樣矣。諸醫所見皆同。上曰,初仕守門將,與他有異,不卽仕進,古雖有之,十二人之今幾日一皆懸註,事體寒心,其心不美,令兵曹爲先參酌,決棍六度,此後一洗懸註。出傳敎上曰,左右相·禮堂入侍。出榻敎左議政金相福,右議政金致仁,禮曹判書南泰齊,參判申暐,參議洪樂仁,以次進伏。命膺請下畿伯敎書。上曰,京畿監司入侍。出榻敎京畿監司洪麟漢進伏。相福曰,聖候何如?上曰,一樣矣。相福曰,世孫患候,何如?上曰,少愈,而尙未快矣。上曰,領相與畿伯,入見世孫也。鳳漢與麟漢,入候東宮還奏曰,漸向差勝矣。上曰,今則頻頻起坐,而過於謹愼矣。鳳漢曰,今則精神益勝,言語有發笑矣。第重經患候之餘,自然過於謹愼,或有腹痛矣。上曰,此亦氣滯矣。上命命膺,讀畿伯敎書。上曰,畿伯敎書中,三世之語入之乎?命膺曰,然矣。鳳漢曰,都承旨夜間有病云,使之退休,未知如何。上曰,他承旨入侍。出榻敎承命出召,右副承旨任㻐進伏。麟漢退出。上命都承旨徐命膺許遞,其代前京畿監司李景祜除授,三院副提調例兼,房順房。出傳敎命膺退出。上曰,謝恩後未及入侍守令·邊將·察訪,今日使之入來,待下敎入侍。出傳敎鳳漢曰,臣子之心,皆欲一伸賀忱,當於歲首,可以擧行矣。上曰,六十以後,予無歲首稱慶,無使用心也。鳳漢曰,祖宗之積累,皇天之付畀,發於殿下,此豈非莫大之慶乎?上曰,然則益勉修德,好矣。予意不甚堅,卿等之必欲趁此時,予豈不知其誠?而惟待來年八月,不進不退,必欲行之矣。致仁曰,七旬以後邦慶之稱,求之禮經,亦無愧矣。泰齊曰,卽今八域,群情顒祝,殿下不可强拂矣。暐曰,卽今邦慶,三代以後第一矣。樂仁曰,此實臣子愛日之誠,非張大之意也。上曰,惟當靜之,無復勞予。鳳漢曰,臣等之誠,亦不可虛度矣。上沈吟下敎曰,頭辭以寶算七十三,兼有世孫患候平復之慶,爲之可也。鳳漢曰,以寶算望八,改之如何?上曰,依爲之。鳳漢曰,禮堂請對爲之乎?上笑曰,今姑强從,而有何高明乎?泰齊曰,賞典之後,請對爲之乎?上曰,依爲之。諸臣以次退出。
乙酉十二月二十六日申時,上御思賢閤。藥房入診入侍時,都提調洪鳳漢,提調鄭弘淳,副提調李景祜,假注書沈,記事官安聖彬·鄭來謙,醫官方泰輿·許礈·李以楷·李泰遠·金履固·鄭允協·慶絢·金季良·吳道炯,以次進伏訖。鳳漢曰,午間聖候何如?上曰,一樣矣。上進御湯劑。診候,方泰輿曰,脈候與朝一樣矣。上曰,除他言,提調·副提調幾次替易乎?其久可知矣。上命醫官進前。上曰,世孫夜間寢睡,不甚從容,謂已快愈,而今日所見,亦無異昨日,可怪矣。李泰遠曰,用香連茶則輒有效,他藥則效害間別無可言,諸症則今已快差,而延拖時日,自當次次復常矣。上曰,全是氣滯痰滯,非一朝一夕之故矣。又當連用香連茶乎?李泰遠曰,五貼用之,此後則當觀勢爲之,而不必用蔘補之劑矣。上曰,限五貼用之,可也。上命景祜上草紙,以手書書下鳳漢曰,卿等若體予意,則受此而去,不體予意,則置之而去,可也。予今明年,則從容經過,好矣。景祜曰,今番所請,皆出於群下愛日之誠矣。上曰,此手書,卿等欲持去乎?置之乎?鳳漢曰,臣何敢不受去乎?聖敎至此,張大之事,臣不敢爲之,而可爲之事,亦何可不爲乎?景祜曰,守令·邊將,依下敎來待矣。上曰,入侍。承命出召。江陵府使李吉輔,義州府尹金華鎭,瑞山郡守朴起采,梁山郡守金永燮,醴泉郡守尹心宰,鏡城判官成允儉,順安縣監沈鼎之,鎭岑縣監黃宅祚,懷仁縣監李彦秀,狼川縣監趙榮燁,尼山縣監李最中,博川郡守具世恪,洪川縣監洪啓九,康翎縣監李漸運,連源察訪權啓學,重林察訪梁濟弘,彦陽縣監李得駿,牙山縣監李運喆,漆原縣監李宗漢,蒜山僉使洪益海,神光僉使姜文相,潼關僉使朴希胤,彌串僉使李益華,西平萬戶洪大集,永登萬戶李思訥,加背梁萬戶韓德範,於蘭萬戶金聲益,玉浦萬戶金鼎夏,幕嶺萬戶金由澤,鎭東萬戶宋錫孫,梨洞萬戶崔錫禧,兔城僉使許璞,吾老梁萬戶姜得璜,方山萬戶朴洙,以次進伏。上曰,各各進前,仰達職姓名也。金華鎭進伏。上曰,卿之以守令入來,過矣,奉親人遠去,予心終不釋然矣。李吉輔進伏。上曰,年幾何?對曰,六十七矣。上曰,受宴乎?鳳漢曰,受之矣。上曰,受宴又作宰,好矣。至朴起采,上曰,以侍從出,善爲之。至成允儉,上曰,以侍從出,無負親政之意。李彦秀進伏。上曰,誰也?鳳漢曰,故相臣李元翼之孫矣。上曰,然乎?曾經守令乎?鳳漢曰,曾經矣。上曰,勉爲之,無負親政之意。至沈鼎之,上曰,初爲守令矣,貌,甚好矣,年幾何?對曰,四十三矣。鳳漢曰,州牧之才,而將來未可量,至今不爲尙遲矣。上曰,髥甚多而貌,甚好矣。尹心宰進伏,上曰,誰也?鳳漢曰,尹鳳朝之子矣。至洪啓九,鳳漢曰,咸原之壻矣。上曰,見汝心悵矣。思昔年,又思爾岳丈矣。上曰,今番守令·邊將,皆好矣。至洪益海等,上下詢職姓名後,命退出。上曰,藥房提調,持湯劑入侍。出榻敎承命出召。提調弘淳,與首醫方泰輿,奉湯劑進伏。上進御湯劑。上曰,曹司宣傳官入侍。出榻敎承命出召,曹司宣傳官徐有和·鄭國臣·金載人進伏。上,下詢職姓名後,命退出。上曰,坐直承旨入侍。出榻敎承命出召。坐直承旨右承旨尹東昇進伏,東昇進讀成均館大司成李海重,司憲府持平李宗榮,司諫院正言朴弼淳,司憲府執義尹冕東牌不進罷職傳旨。上曰,只推。上命東昇,讀延祥詩被選者。讀訖。諸臣以次退出。
上在慶熙宮。停常參·經筵。
尹東昇啓曰,卽者司書鄭昌順,因說書金履素之疏,謂以情勢難安,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
任㻐啓曰,憲府連日監察茶時,掌令李亨俊引避退待,尙未處置,諫院闕啓,俱涉未安,兩司除在外外,未肅拜·不爲行公人員,竝卽牌招,何如?傳曰,允。
尹東昇啓曰,藥房三提調,依下敎來待矣。傳曰,入侍。
又以禮曹言啓曰,正朝物膳·方物·箋文,今日捧入事傳敎矣。物膳·方物及京畿·忠淸·慶尙·黃海·平安·江原·咸鏡等道所進箋文,爲先捧入,而諸道中江華·開城府及全羅道箋文,尙未及封進,故不得一體捧入,事涉未安,當該留守及道臣,推考警責,未到箋文,隨所到,追後捧入,何如?傳曰,允。
傳于尹東昇曰,藥房入侍。
尹東昇,以觀象監官員,以領事意啓曰,天文學兼敎授李堪遷轉代,天文學當次故本學前敎授卞光瑀,術業精明,依例差下,使之付軍職,冠帶常仕,何如?傳曰,允。
又啓曰,明日次對,兩司當爲進參,除在外·引避退待外,未肅拜·不爲行公人員,竝待開門牌招,以爲推移進參之地,何如?傳曰,允。
大司成李海重疏曰,伏以臣,庸陋譾劣,最居人下,前後揚歷,罔非踰涯,絲毫無補,愧懼徒切。乃者國子新除,遽及於千萬夢想之外,臣聞命驚惶,莫知所以措躬也。朝家官職,孰不爲重?而至於見任,卽虞庠所以敎胄也,周官所以造士也。三代以前尙矣,無論,姑以國朝設官之意言之,大而髦俊成就之責,小而課試觀奬之方,莫不係焉。苟非經學地望,爲一世所推重者,莫宜居之,挽近以來,雖其責漸輕,其選漸下,亦豈有如臣愚下濫竽於其間者耶?仍念臣早失所怙,全墜家傳之業,相依偏母,徒急祿仕之計,隨衆應擧,驟竊濫第,功令程式,尙自蔑如,問學工夫,尤何可論?重以年紀雖壯,而疾病多侵,官級差進,而志分已足,長時杜門,慣於守拙,一切名塗,意想不到。今忽以不可堪之職,加之於無所似之身,其爲士林之嗤點,公議之駭惑,當復如何?且臣之出入邇列,已多年所,本末長短,宜莫逃於淵鑑之下,其萬萬不稱之狀,不待臣之畢辭,而已較然矣。恩榮非不感戴,義分非不怵畏,而自畫已審,變動無路,召牌之下,冒犯違傲,聖度天大,終靳例勘。臣於是,情窮勢蹙,不得不略暴衷懇,敢溷宸聽。伏乞聖明,天地父母,念公器之至重,察臣言之非飾,亟解臣所帶之職,以靖私義,仍治臣逋慢之罪,以肅朝綱,不勝幸甚。答曰,省疏具悉。爾勿過辭,從速察職。
持平李宗榮疏曰,伏以,天休滋至,寶算彌隆,稱觴禮擧,百僚呼嵩,春宮睿候,旋卽康復,臣民慶忭,曷有其極?仍念臣粗習口誦之業,初登經筵,遽蒙不世之恩數,以臣爲先祖故相臣陽元之後,而擢第於多士之中,纔過數月,臣弟邦榮,又蒙特旨賜第,零替之門,一時輝光,盛滿之戒,心常戰兢。臣之前後數十次登筵,未嘗不語及先祖,至今年而又有賜諡賜祭之命。噫,臣之先祖,當壬辰板蕩之際,臨危捨命,今已數百餘年,而聖上日篤不忘,曠絶之恩,至及於泉壤,闔門頌祝,不知死所,而先祖臣旣骨之魂,亦必感泣於冥冥矣。且念臣,言貌庸陋,才識魯莽,自知一第之已足,無復榮塗之敢望,不意柏府新命,遽及於夢想之外,臣誠驚惶愧恧,不知措躬之地也。噫,淸朝耳目之任,其責甚重,上而匡格衮闕,下而糾彈庶政,苟非風采凝峻,言議動人者,不可冒沒承當,玷汚名器,是豈如臣無似所可堪承者?而且臣之情勢,實有難進之義,臣向忝堂后之選,參下淸要,在臣負乘,人言之來,固其宜矣,而臺臣李溎,斥之以人地卑微,至有改正之請。噫,風波世路,見人相厄者何限,而豈有如臣所遭者乎?臣之門戶,近雖衰替,顧其先則璿派也,故家也。雖與臣仇怨之人,如非輕薄浮囂,無識口氣,則欲加論斥,何患無辭,而豈可言臣地處乎?此莫非臣不肖無狀,自墜家聲,重貽先祖之辱,寧欲溘然無知,而不可得也。臣聞彼臺臣,亦璿派後裔也。共値敦宗之聖世,不念百代之懿親,忽地醜辱,一至於此,何其不審於自反也?伊時聖鑑俯燭,撫念疇昔,十行絲綸,丁寧懇惻,至引龍灣御詩,曲爲臣分疎之,臣通籍數載,有何絲毫仰補於國家,而殿下,終始扶掖,若慈母之保赤子,喬木之惜㐕蘖,臣雖冥如豚魚,頑如木石,敢不糜身粉骨,磨頂放踵,以報罔極之聖恩乎?漫職言私,分義惶悚,西省湖幕,包羞遲徊,亦已數年,今此言議之任,亦莫非拂拭之洪造,而情勢之難强,不待臣言,人職之不稱,且倍公議,雖欲呼唱道路,翺翔淸班,其於一世之嗤點何哉?反覆思量,承膺末由,頃違召命,逋慢之罪,自速王章,而聖度包容,曲賜寬假,天牌荐降,惶感之極,義當趨承,而廉隅所在,冒進無路,略控短章,今又徑歸,臣罪至此,尤無所逃。伏乞天地父母,諒臣危苦之私,克卒生成之澤,亟削臣職,仍治臣罪,以安私分,以肅朝綱焉。答曰,省疏具悉。頃者之斥,無義洞察,往事撕捱,其涉過矣。爾其勿辭,從速察職。
說書金履素疏曰,伏以臣,倖竊恩第,濫通朝籍,自惟不肖,懼無以藉手事君,以忝先烈,常懷懍懍,若隕淵谷,不意玆者。忽伏蒙講院新命,手奉恩旨,且感且惶,不知所以措躬也。噫,此豈臣之所堪承當者哉?夫春坊名選也,輔導重任也。況伏聞世孫邸下,睿質夙成,令聞休暢,勤御書筵,問學日就,此時薰陶啓沃之益,其責尤大,雖使世之鴻儒居之,猶恐不堪,則其不可人人而輕授也,明矣。矧臣庸愚,最出人下,少而失學,長猶無聞,雖科場剽竊之文,尙患不能及人,至如聖賢經傳之微辭,古今治亂之大法,尤茫然不識其說,以此蒙識,其何以抗顔登筵,辱顧門之列乎?人雖不知,而自知甚審,如是而猶且冒進,則自欺以欺君也。臣雖無狀,亦不忍此,此臣所以寧被虞人之誅,而終不敢膺命者也。且臣仍竊有懇,昔敬姜,魯之一婦人爾。猶以童子備官而未聞,歎其國之將危,今以如臣無似,而叨此不稱,則一時有識,亦必有爲今日之治世,而相與竊憂者矣。殿下誠念臣先故而哀怜之,不欲終棄,則願無先之以榮寵,假臣數年之暇,使得閑居讀書,稍有所進,粗識立身事主之方,然後出而供職,則亦可以少效其愚,惟殿下之驅使,而不敢復辭矣。微末賤臣,敢恃吾君天地之仁,僭越至此,死罪死罪,臣於目下,又有難冒之義。司書鄭昌順,兼文學金魯鎭,皆與臣,有世所共知之讎,有不容一日作僚,區區去就,尤無可論。伏願殿下,俯垂怜察,亟許遞臣職名,仍令選部,且勿檢擬,俾遂至願,俾靖私義,不勝幸甚。臣伏聞睿候,方在調攝,尙未快復,正以此時,適忝宮僚,而旣不得一伸奔走之忱,乃有此瀆擾,罪尤萬萬。答曰,省疏具悉。旣登忠良科,今年爲此任,噫,豈偶哉?以疏中所引敬姜事觀之,爾之讀書可知,何必請暇?爾勿過辭,從速察職。曾聞古於玉署之臣,有進講冊子令讀之規,爾須直春坊,身自讀勸講焉。
正言朴弼淳疏曰,伏以,寶算彌隆,縟儀載擧於舊甲,天休滋至,睿候復常於不日,臣民慶忭,曷有其極?伏念臣卅載窮經,晩始釋褐,通籍郞署,涯分已溢,不意薇垣新命,遽下於千萬夢想之外,惶隕震越,罔知置身之所也。蓋臺閣之設,其意甚重,其責甚大,上而匡君德,下而糾官邪,苟非言議切直,器識剛方者,不可以冒居,則豈可使如臣之蔑識謏聞,百不猶人者,苟然濫廁,重貽淸朝之羞乎?日昨署經有命,天牌儼臨,揆以分義,豈敢不竭蹶趨承?而反復思量,萬無進身之路,且以家在城外,不及門限,竟犯逋傲之科。臣罪至此,尤無所逃,今於牌召之下,又不敢爲承膺之計,祇詣禁扃之外,露章徑歸。伏乞聖慈,亟賜鐫削,以昭法紀,千萬幸甚,臣方祈免,何敢贅陳他說?而事在目下,敢此附陳,伏惟聖明,裁察焉。夫考績黜陟,法意甚重,雖以今番殿最見之,八道之中,下考絶少,此由於守令,擧皆純良而然耶?方伯有所顧藉而然耶?我聖上軫念元元之意,只在於董飭守令,而黜陟之法,若是糢糊,殊非聖朝委寄之意,喉院之循例請推,不足以少補振勵之政,臣謂殿最中無一人居下道臣,竝加譴責,宜矣。且伏念按察守令之臧否,不但一委於道臣而已。近年以來,聖上之時遣繡衣,實爲守令懲畏之方,而陟罰之效,不爲不多。今若於三司侍從中,簡自上心,另擇其剛方公明者,分遣諸道,畀以暗行之責,一道之中,不計其多少,復命之期,不拘其遲速,惟以明察爲務,則亦庶幾爲生民戢汚吏之一道,伏願聖上,竝賜留念焉。向來金城火賊,本官之論報捕廳,多至三百,而本廳,僅捕五六名,未及究情,兩賊徑斃,餘皆旋放云。三百成黨,其數不少,明火行賊,在法難貸,該廳之不爲究竟,任自放釋,京鄕傳說,餘憂未已,治賊之道,不宜若是其緩忽,則臣謂其時捕將,從重譴責,斷不可已,而火賊根引,亦令該廳,更爲跟捕,依法重繩,以杜峽邑無窮之患,宜矣。前雲山郡守李殷鼎之濫杖土民,至於致斃之境,五十決杖,旣已不法,載尸訴營,極涉悖理,則其所以略施不敍之典,以防日後之弊者,聖意所存,臣實欽仰,而第其受國厚恩,不思圖報,敢以私事,過施刑杖,殺越人命,悖擧虐政,誠極駭惋,律以邦憲,合被重何?而處分之下,物情愈激,臣謂亟施遠竄之典,以懲其萬一,可也。答曰,省疏具悉。初登臺地,其猶無隱,雖可尙也。噫,殿最雖重,宣諭中一明字,意蓋深也。用下爲重,若不明也,新舊送迎,民弊不貲,而採聞陳章,誰曰,不可,而擧六道而此請,無乃混淪乎?若此,古豈有無下請推之規?雖然旣請之後,亦不可視常,一體從重推考,金城事。大抵此廳此等事,予則曰,恐或濫也。其人已知其謗,必有苗脈而然。今者之請,其涉輕先,若此,何不請更査乎?李殷鼎事,守令旣許笞五十,其雖準數,不必深文,三十今曰,五十。以此觀之,風聞難信,何知金城無乃不若此乎?其所處分,非爲殷鼎也。業已酌量,而諸道御史之請,予雖衰矣,一心爲民,何待請焉?勿辭察職。
乙酉十二月二十七日卯時,上御思賢閤。藥房入診入侍時,都提調洪鳳漢,提調鄭弘淳,副提調李景祜,假注書沈,記事官安聖彬·鄭來謙,醫官方泰輿·李以楷·李泰遠·鄭允協·金季良·吳道炯,以次進伏訖。鳳漢曰,夜間聖候何如?上曰,一樣矣。鳳漢曰,寢睡,何如?上曰,一樣矣。上進御湯劑,診候。方泰輿曰,脈候少高,而不調如昨日矣。諸醫以次診候,所見皆同。上曰,今日則奏對之言盡了然,聽聞甚異矣。今日日德,可謂好矣,今日則耳邊聵聒之意,似快愈矣。上曰,世孫之病,汝輩所見,今則果如何?李泰遠曰,前日則曉來起動時,必扶人矣。今日則輕易爲之,夜間亦無腹痛,香連茶加二陳烏藥,似好矣。上曰,仍舊似好矣。鳳漢曰,諸醫官所達,自上聽聞,何如?上曰,今日則了然矣。上曰,予之聾患,如是通順,世孫之起坐亦輕易,若此而過三四日,則可以無憂矣。上曰,領相入見世孫也。鳳漢入候東宮還奏曰,今日則益勝於前日矣。上曰,快向平復之後,可以言差勝矣。諸臣以次退出。
乙酉十二月十七日午時,上御景賢堂。親臨儒生殿講入侍時,試官左議政金相福·李益輔·李最中·李得培·嚴璘·金載順·徐命善,左副承旨金華鎭,記事官柳雲翼,假注書洪龍漢,記事官安聖彬·鄭來謙,以次進伏訖。相福進前曰,日間聖候何如?上曰,一樣矣。寢睡·水刺之節,何如?上曰,亦一樣矣。上曰,講冊周易爲之。藥房提調鄭弘淳,持湯劑入侍。上進御後退出。上曰,太學掌議,四學掌色,皆爲待令乎?知入,儒生以次講畢後,上曰,比較以詩傳爲之。比較儒生,使之入來,比較講訖。上曰,居首幼學白鳳周直赴殿試,之次幼學朴聖集,生員洪光胤,幼學桂德新直赴會試,幼學鄭羽龍·申弼忠各給二分,幼學鄭觀輝·李鎭華·洪道潤·宋民載各給一分。出傳敎上曰,殿講居首儒生入侍。白鳳周入侍進伏。上曰,誦無逸篇,可也。誦奏訖,諸臣以次退出。
乙酉十二月二十七日申時,上御思賢閤。藥房入診入侍時,都提調洪鳳漢,提調鄭弘淳,右承旨尹東昇,假注書沈,記事官安聖彬·鄭來謙,醫官方泰輿·李以楷·李泰遠·鄭允協·金季良·吳道炯,以次進伏訖。鳳漢曰,午間聖候何如?上曰,一樣矣。上進御湯劑。鳳漢曰,都承旨以有臺言,故代房入來矣。上曰,何以爲說耶?鳳漢曰,以諸道道臣殿最中無居下者,請譴責矣。上曰,臺臣誰也?鳳漢曰,朴弼淳矣。上曰,講經人矣,又有他說乎?鳳漢曰,捕將及李殷鼎事矣。上曰,朝見世孫起坐而誇之矣。其後見之,則甚瘦敗矣。香連茶則以茶飮用之,而宜用調補之劑矣。李泰遠曰,香砂六君子湯,似好矣。上曰,好矣。人蔘幾何?對曰,七分,好矣。上曰,以此爲定,今日試進也。上曰,朴弼淳,誰之族乎?東昇曰,似是朴弼幹之族矣。上曰,朴弼淳,今年登科矣。此人之通淸,則雖恢恢,而其亦速矣。鳳漢曰,此是應通之人矣。上曰,應通而多年沈滯者,不亦多乎?李殷鼎勘罪亦足矣。舊習不得售,故以如此等事爲言矣。上曰,予今當直諭矣。禮堂之以兼行爲請,非矣。鳳漢曰,昨承聖敎,退而思之,終不成事面,科擧則或兼行,而稱慶則無兼行之,前例矣。東昇曰,臣與弘文提學相議,亦以爲敎文,無合而成之之道矣。上曰,卿等又使予受困矣。予之昨日所下手書,誠名作矣,文非名作,意實是矣。弘淳持湯劑入侍,上進御湯劑。上曰,三陽開泰,吁嗟萬品,皆有春意,而吁嗟其君,四紀臨御,無一惠民,望八暮年,其衰日甚,吁嗟元元,因予涼德,幾年仰依,無一被澤,且當衰歲,日益困窮。噫,君依於民,民依於君。而其君日衰,其民日困。噫,三百年付畀之重,何時仰副?三百年愛恤之民,何時能濟?思之及此,仰高悚懍,思之及此,俯下自恧,然歲首勸農,昔年侍湯,仰聞熟矣。豈敢曰,衰苶而自默,豈敢末若何而忽焉?大抵農者,國之本也。國依於民,民依於食,可不重歟?歲首每下勸農之旨,而其君不過應文,其臣視若例規,徒作京外休紙,可勝歎哉?可勝歎哉?農桑盛,七事中第一,鄒聖其亦詳諭,予豈敢敷演?予豈敢敷演?況眼昏重聽,無他可諭,若問宗旨,道臣守令辭朝時宣諭之文詳備,其中給種糧·飭懶惰·堤堰灌漑,雖使予今諭,不外乎此。噫,農桑豈自盛?其本在於守令,其飭在於道臣,爲方伯字牧者,其果夙宵存心,罔敢怠忽乎?若曰,無也,則此誣一世,白首暮年,豈忍謂此?雖然予則曰,爲道臣守令者,怠者多而勤者少,而其甚者,視民事於度外,以勸農爲苦,若此之際,民何能自勤?田何能自開?今無他諭,只以一誠字一勤字飭焉,爲長者其若誠,至愚而神者民也。其何不體,爲長者其若勤,民猶赤子也。子豈不自勉乎?以學問之道言之,誠之所到,金石亦透,中庸亦云,雖愚必明,雖柔必剛,且生知·學知·困知,及其成功一也。噫,聖人豈欺我哉?莫云誠勤二字,謂衰君之例談,其勵其勵。噫,昨年穡事,旣不若意,此非道臣也,非守令也,非民也。予豈以自云涼德,而敢忽乎?涼德猶然,況道臣·守令乎?昔之齊威,封卽墨烹阿,其本焉在?昭載史乘,雖不諭,其可知。噫,以一道之民,畀於一道臣,一州之民,畀於一守令。噫,四紀臨御,年又望八,仰體昔年,猶不敢忽,況周年瓜回,六年三年之間者乎?噫,四十載猶然,若干年其勉,其何費心?此亦文具,諭實由中,宜體宜體,亦莫云九重之深邃,予雖衰久,猶有繡衣,一朝遍列邑,勤者褒賞,怠者勉飭,在予手中,在予手中,暮年何欺?豈徒云予?蒼蒼昭昭,焉敢欺也?深體深體事,下諭于八道道臣·兩都留守。出傳敎上命盡入諸臣章疏,命東昇讀之,先讀李海重疏。上曰,爲此疏而歲首,則當入來矣。命書批旨。至李宗榮疏,上曰,臺斥誰也?可怪矣。鳳漢曰,臺臣則李溎矣。上曰,過矣。鳳漢曰,李陽元子孫,豈可謂人地卑微乎?上命書批答。至朴弼淳疏,上曰,頃者已諭,諸臣之章,每虛頭其涉支煩,此後申飭。出傳敎讀至窮經等處。上曰,果是明經矣。若於昨者違牌時,踏下,則好矣。疏語泛言之,而諸道臣皆入矣。至捕將譴責,此亦峻矣,李章吾,於治盜嚴矣。至李殷鼎事,上曰,充軍足矣,更何論罪乎?命書批答。上曰,臺請混淪,業已知矣,旣已重推,事亦了矣。今無毫分撕捱之端,此時保護之任,其何曠焉?況入直者乎?副提調李景祜,卽爲牌招入直。出傳敎上曰,道臣從重推考,以此磨勘,好矣。鳳漢曰,處分,誠得當矣。上曰,御史之請,亦欲多出守令闕矣。讀金履素疏,上曰,此乃忠良科矣。鳳漢曰,然矣。上命東昇,書下批答。上曰,曾已申飭,則今者說書金履素疏末所陳,其亦違禁,則何必循例捧入乎?若不嚴禁,無以鎭末世,當該捧納承旨遞差。出傳敎上曰,承旨遞差代,前承旨洪樂純除授,牌招察任,房順房。上曰,都承旨違牌傳旨勿稟。出榻敎東昇讀執義尹冕東,正言李崇祜牌不進傳旨。上曰,只推。命讀開城留守金器大狀啓,至賀班字,上笑曰,怪矣,千萬意外矣。上曰,旣無賀儀,則狀啓所書誤矣。其所捧納,亦涉不察,開城留守金器大,當該承旨,從重推考,啓字爻周下送。上曰,下標信開開陽門,牌招承旨。諸臣以次退出。
上在慶熙宮。停常參·經筵。
任㻐啓曰,大司憲鄭宲,執義姜潤,掌令朴奎壽·徐秉德,持平李恒祚在外,持平李長老傳旨未下,今日以監察茶時之意,敢啓。傳曰,知道。
傳于洪準海曰,新判書牌招,同參政事。
洪準海啓曰,藥房三提調,依下敎來待矣。傳曰,入侍。
有政。吏批,判書鄭弘淳未肅拜,參判未差,參議鄭尙淳進,左副承旨任㻐進。
吏批啓曰,判書鄭弘淳牌不進,參判未差,小臣獨政未安,何以爲之?敢稟。傳曰,只出緊任,以鄭弘淳爲吏曹判書,金尙翼爲大司憲,金致讓爲大司諫,任珹爲執義,李延伋爲持平,洪龍漢·朴相老爲正言。
兵批,判書金尙喆病,參判韓光會病,參議徐命天病,參知李宜老入直進,右承旨洪準海進,以兪直基·徐命膺·李得培爲副司直,具彩五爲副司果,李潤禧·李鎭復爲副司正,金述澤·卞光瑀·李思景爲副司勇。
洪準海啓曰,卽伏見禮曹正朝箋目單子,則全羅兵使李明運,亦爲封進矣。明運旣已充軍,則原箋文,所當還爲下送,而循例捧入,誠甚未安,禮曹當該堂上,推考,何如?傳曰,允。
李景祜,以吏曹言啓曰,今此宗廟各陵殿正朝祭及春享大祭獻官塡差,而老病公故外,實無推移分排之路,不得已,刑官通融塡差之意,敢啓。傳曰,知道。
又以吏曹言啓曰,今此宗廟各陵殿正朝祭獻官塡差,而時無職名人員,令該曹卽爲付軍職,何如?傳曰,允。
洪準海,以戶曹言啓曰,各司貢人舊遺財,依己卯數減給事命下矣。癸酉以上舊遺財抄出,出價比己卯,則加數不過爲九石零,故竝爲蕩減,而實數,別單書入之意,敢啓。傳曰,知道。
傳于洪準海曰,藥房入侍。
行都承旨李景祜疏曰,伏以臣,昨於直中,得見諫疏,以今番殿最無一人居下道臣,竝加譴責爲請。臣亦被劾道臣中一也。不敢晏然榮次,蒼黃逬出,恭俟威譴,不自意聖度涵容,罰止重推,天牌下降,促令入直,而仍有違牌勿稟之敎。臣且惶且感,無所容措。方當睿候未復之日,職忝輔護,區區廉隅,有不暇恤,不得已冒沒承膺,自顧慙恧,人謂斯何?噫,考課黜陟,有國大政,按道之責,莫重於此,而緣臣昏懦,不能嚴明,規責之論,臣當拜受,而至於疑之以顧藉,斥之以糢糊,其所遣辭,亦甚深緊。夫身居按察之地,果若循私而隳法,則其爲罪,顧當如何?職名雖改,釁尤自如,豈可以已經薄勘,有所自恕也哉?反復思量,終難淟涊,玆敢露章自列,申暴危懇。伏乞聖慈,亟命鐫削臣職,以重臺疏,俾安私分,千萬幸甚云云。答曰,省疏具悉。混圇之斥,何足介意?卿勿過辭察任。
弘文館副校理臣李宅鎭,副修撰臣李性遂等,伏以掌令李亨俊,以臣以疎賤之蹤,言議巽軟,本不合於淸朝耳目之任,而年前待罪持憲時,以在外臺臣下諭過限,一任其在鄕,不若前定式禁推事,陳啓蒙允矣。其後有一憲臣,以臣之言,歸之於輕臺閣之科,至謂之如此臺議,臣實代羞,其言可謂深且緊矣。今此見職,卽前日僨誤之地,署坐有命,天牌儼臨,臣嚴畏分義,冒沒登筵,而何敢以歲月之稍久,晏然於臺次乎?請命遞斥臣職,引嫌而退,言旣不審,致速糾論,揆以臺體,勢難仍在,請掌令李亨俊遞差。取進止。答曰,依啓。
乙酉十二月二十八日辰時,上御思賢閤。藥房入診入侍時,都提調洪鳳漢,提調鄭弘淳,副提調李景祜,假注書李鎭復,記事官安聖彬·鄭來謙,醫官方泰輿·李以楷·李泰遠·鄭允協·吳道炯·金季良,以次進伏訖。鳳漢曰,聖候何如?上曰,一樣矣。進湯劑,上進御。鳳漢曰,使諸醫診候乎?上曰,唯。診候,方泰輿曰,脈候左右三部雖舒,而度數猶未調均矣。上命都提調,與提調·副提調,入對世孫宮。入對後還奏曰,臣等入去之際,世孫擧眼見臣等,眼彩大勝於前矣。命備局堂上入侍。左議政金相福,右議政金致仁,左參贊李昌誼,判敦寧洪象漢,行知事尹汲,行司直金陽澤,右參贊李益輔,禮曹判書南泰齊,綾恩君具允明,戶曹判書沈鏽,刑曹判書南泰會,吏曹參判趙明鼎,行副護軍鄭汝稷·具善復·李潤成,行副司直鄭宲,江華留守李溵,行副司直趙曮,右尹李最中,副校理李宅鎭,右承旨洪準海,假注書李鎭復,事變假注書李得華,記事官安聖彬·鄭來謙,以次進前。準海曰,臺諫未及來,故牌去來,連爲申飭矣。上曰,噫,今歲已暮,其君憊苶之中,望八暮年,特命次對,吁嗟,備局諸宰,近者其皆濟濟而因循,諸臺今無若前逡巡之事,而次對有命,則必也牌招,事體已涉寒心。況今日次對,四十一年歲末事,而尤焉敢若此?其中旣已入侍緘辭照律之臺臣,何待其牌?都憲則於今不入,除夕問候,其亦不參歟?其雖明朝謝恩,隨參起居之班,幾月藥院,曲諒特遞之後,其於歲末,不見君父,只參候班乎?非徒分義若何?事體不然,正言朴弼淳,古則雖撕捱者,承批之後,若有撕捱之事,不計乎他,卽謝引嫌例也。意謂此人,想必若此,于今次對,一司可以入侍云矣。承批而視若尋常,偃臥而以待牌招,臣分事體,掃已盡矣。都憲尹東暹,罷職不敍,旣行公而更牌招臺臣,竝施削職之典,其他臺臣,一倂罷職。正言朴弼淳,亟施刊版之典,於此偃便臺臣,其何輕先通淸?且旣許掌通之後,持正之通,亦何不擇,不可無飭,當該銓官罷職。出傳敎上曰,歲律已暮,吏判有闕政事,當日爲之。出傳敎鳳漢曰,聖算卲隆,臣等欽仰一倍矣。卽事必有條件,稱慶頃有合爲之敎,而臣等迷見,以爲猶愈於元不勉從,故稍以爲幸矣。更以思之,聖算望八,睿候平復之慶,斷不可合而行之矣。上笑曰,此卿等之固心,亦予之固心也,卿等今何以覺得耶?鳳漢曰,合設兩慶,終是不可成之事也。上曰,誰先覺之乎?相福曰,不謀而同也。致仁曰,今日則必得兪音,然後臣等可以退去矣。上曰,七十三,何賀之有?泰齊曰,聖算七十時,亦不得獻賀矣。以事面言之,兩慶不可合設也。上曰,卿等爲望八人君,一欲獻賀,未爲不可,而六十二歲永辭慈聖,六十以後予之執心,至今如一矣。鳳漢曰,聖算六旬以後,一未伸賀儀,臣等誠有負罪矣。上曰,六十後,一次爲之矣。鳳漢曰,此非聖算六旬之賀也,乃卽阼四十年稱慶也。備堂合辭以奏曰,大臣所奏,非但今日入侍諸臣所望,一國輿情之所願也。上曰,卿等諒予眞情,其須止之。進湯劑,上進御。鳳漢曰,今日次對,異於他時,應頉外不參備堂,一竝罷職,何如?上曰,誰也?鳳漢曰,未能盡記,而以臣可記者言之,徐志修·李昌壽·徐命臣也。相福曰,皆有實恙云矣。上曰,竝從重推考,可也。鳳漢曰,徐志修果有實恙,則所帶藝文提學,先爲許遞,何如?上曰,依爲之。出擧條上命實進前。上曰,屬卿者,輔導世孫也,卿勿下去,善爲輔導,以副予望。何日上來乎?宲曰,纔過數日矣。上命宲入候世孫。上曰,領相與鄭宲,同爲入對。以予意諭世孫曰,鄭宲如是招來者,非但爲經筵,亦爲胄筵而致之也。左右相,亦承命入對。鳳漢還奏曰,大體一樣,而運用,似勝矣。上問宲曰,比前日胄筵入對時,何如?宲曰,臣之所見,別無所減於前日矣。上曰,鄭宲職名云何?鳳漢曰,今無實職矣。上謂宲曰,貴卿者,爲人恬淡,而心亦雅亮矣。宲曰,臣聞世孫患候之報,倉皇上來,而聖敎如是諄複,臣不勝感泣無地矣。備堂先退。鳳漢曰,銓官俄才罷職,不知現告之誰,而吏判有窠矣。上曰,朴弼淳持正過矣。李最中爲吏參乎?鳳漢曰,姑未爲之,而趙曮,亦未經矣。上曰,開政有命,而其無政官,左承旨鄭尙淳,吏曹參議除授,牌招察任,其代行副司直李仁培除授,牌招察任,房順房。出傳敎上曰,三度加由之後一陳章,不過俗套,動駕在近,多有擧行之事,兵判三度已下,卽爲牌招察任。出傳敎諸臣以次退出。
乙酉十二月二十八日二更一點,上御思賢閤。藥房入診入侍時,都提調洪鳳漢,提調鄭弘淳,副提調李景祜,假注書李鎭復,記事官安聖彬·鄭來謙,醫官方泰輿·李以楷·李泰遠·鄭允協·金季良·吳道炯,以次進伏訖。鳳漢進湯劑,上進御。鳳漢曰,聖候何如?上曰,心眩,莫知何狀,而膝甲有痰,必也倚人而運步,初一日展謁,將何以爲之乎?是可慮也。上曰,吏判落點,卿見之乎?鳳漢曰,未及見之矣。上曰,提調爲之矣,捨此誰先?鳳漢曰,得人矣。上曰,鄭尙淳於吏判,爲幾寸?鳳漢曰,六寸矣。今日則不可不同參再政,而後日則參議,勢不得不見遞矣。吏判先退。上曰,吏判內局提調許遞,其代禮判南泰齊除授。出傳敎上曰,吏判方帶重任,摠管許遞,其代禮判南泰齊除授,牌招入直。出傳敎上曰,開政與否,注書知入。注書還奏曰,吏判納牌不進矣。上曰,參議今番,則不可不開政矣。鳳漢曰,旣已入來政廳,何以六司之嫌徑起乎?如此則非國政也。內局先退,上命坐直承旨入侍。右承旨洪準海進前。上曰,承旨洪樂純違牌,今聞其涉過矣,只推,待開門牌招察任,李仁培許遞,其代前承旨洪述海除授,開門後,一體牌招察任,房順房。出傳敎上曰,標信其命持來,中官誤傳,當該中官,從重推考,施以不爲公律勘處。出傳敎諸臣以次退出。
上在慶熙宮。停常參·經筵。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿,朝廷二品以上·奉朝賀·六曹堂上·大司諫單子問安。答曰,知道。
任㻐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪準海啓曰,藥房三提調,依下敎來待矣。傳曰,入侍。
任㻐啓曰,憲府連日監察茶時,事甚未安,除在外·差祭外,執義任珹,卽爲牌招,何如?傳曰,允。
又啓曰,兵曹判書金尙喆,昨日特敎牌招之下,不爲膺命,事甚未安,動駕隔宵,本兵多有擧行之事,卽爲牌招,何如?傳曰,允。
以寶劍付標望單子,傳于洪準海曰,以之次爲之。
洪準海啓曰,明日正朝望闕禮,依例爲之之意,敢啓。傳曰,知道。
傳于洪準海曰,藥房入侍。
又傳于曰,坐直承旨入侍。
傳于任㻐曰,局將·內禁將·扈衛將·都監將官,欲以初二日犒饋矣。今欲以不爲之意諭之,其令來待。
以承傳色手書下敎曰,噫,志能帥氣,予若孝矣,其豈此乎?今予氣勝於志,幾朔用心,視昏重聽,行步艱辛之中,期日已迫,以此一倍焦心,其雖行禮,氣不能步不能,春展謁,更待下敎擧行,量今衰憊,更待亦何必乎?强有此命,良欲溘然,以此心,翌朝何忍對臣僚?
乙酉十二月二十九日辰時,上御思賢閤。藥房入診入侍時,都提調洪鳳漢,提調南泰齊,副提調李景祜,假注書李鎭復,記事官安聖彬·鄭來謙,醫官方泰輿·李以楷·李泰遠·鄭允協·金季良·吳道炯,以次進伏訖。鳳漢曰,聖候何如?上曰,一樣矣。進湯劑,上進御。上曰,霎時間有疝氣,此將奈何?鳳漢曰,不勝悶迫矣。診候,方泰輿曰,脈候雖不沈數,而度數不調矣。上曰,疝氣雖如此,旋或差勝,此乃氣乎?方泰輿曰,或是氣滯而然也,溫處則好矣。上曰,世孫今日,何如?泰輿曰,昨日多進水刺,少無嘔氣,今則神氣差勝矣。上曰,今日則所見,頗惺惺矣。仍命鳳漢,入候世孫。鳳漢還奏曰,今日亦一樣矣。上曰,如此時,小便甚澁矣。仍以小水示諸醫。泰遠曰,小則有赤色矣。上曰,欲飮木米茶,何如?對曰,好矣。仍進木米茶,俄而又以小水示諸醫。泰輿曰,小水多下,而氣運,似是斡旋矣。鳳漢曰,毋爲心慮,保嗇聖躬,則臣民之慶也。目今悠悠萬事,惟在於保嗇矣。上曰,有何茶飮耶?泰遠曰,牛膝茶,利於小便矣。進湯劑,上進御。泰輿曰,牛膝茶煎置,以待動靜,好矣。上曰,唯。上曰,今番用慮,爲祟於今日小便矣。鳳漢曰,今冬用慮,謂如何哉?今則風氣甚冷,明日動駕似難矣。泰齊曰,動駕差退數日,則可以爲弛慮之道矣。上曰,果然近日,以此用心矣。鳳漢曰,雖退一日,好矣。如此之時,以動駕用慮,則有損於調攝矣。上曰,何忍退日乎?鳳漢曰,願留深思焉。泰遠曰,眼昏·聽瑩·尿赤,皆由於用慮,而此屬於心。臣等每以此言,及於都提調,而常以聖躬之或致愆和,尤爲焦慮矣。鳳漢曰,動駕雖退,孝思豈止於明日乎?若不退日,則以或行或否,尤爲用慮矣。上曰,明日有事而然矣。景祜曰,待差復爲之,亦未晩矣。上曰,姑觀今日,當有下敎矣。上曰,理中建功湯前方,祛天麻·半夏,加烏藥一錢·木香五分煎入。出榻敎諸臣以次退出。
乙酉十二月二十九日申時,上御思賢閤。藥房入診入侍時,都提調洪鳳漢,提調南泰齊,副提調李景祜,假注書沈,記事官安聖彬·鄭來謙,醫官方泰輿·李以楷·李泰遠·鄭允協·金季良·吳道炯,以次進伏訖。上曰,坐直承旨誰也?景祜曰,左承旨洪準海,左副承旨任㻐矣。鳳漢曰,俄間聖候何如?上曰,少勝矣。上曰,左副承旨入侍。承命出召,左副承旨任㻐進伏。上謂醫官曰,小便,汝輩所見,亦少愈乎?對曰,卽今氣分,少斡旋矣。上進御湯劑。鳳漢曰,聖心過用,以致小之澁矣。上曰,幾月用心乎?昨日習步,甚艱澁矣,來日則不服建功湯矣。鳳漢曰,聖候如此之時,豈不進御湯劑乎?上曰,俄者下敎,予强而親書,未伸子道,湯劑何可進乎?鳳漢與泰輿,合辭以奏曰,然則烏藥加入之效,必間斷矣,豈不悶乎?上曰,來日則惟可見世孫,而彼醫官輩,亦不見之矣。鳳漢曰,來日如停湯劑,則今夜加進一貼,何如?上曰,依爲之。上命㻐,書御製七十三歲自歎四字文。書訖,命㻐持而先退,精書作帖,付黃籤以進。上曰,予俄者氣實難忍,而有下敎矣,今則氣少斡旋矣。世孫移次,寤寐難忘,如在目前矣。世孫之心,亦必寥寥矣。彼房甚狹,難以堪耐,世孫年少,故能堪之至今矣。鳳漢曰,移次之便,誠如盛敎,而日寒如此,自上往來之際,易觸風寒,是甚仰慮矣。上命諸醫,進視小便。合辭以奏曰,淡而如常矣。鳳漢曰,此是木米茶之效矣。上曰,昨夜以後,有似血溺,甚怪矣。今忽如常,外間人亦有如此靈效乎?方泰輿曰,或有之,而無如此神速之效矣。鳳漢曰,明日湯劑,臣等不敢停進矣。上曰,旣不能展謁,明日□從容□□卽欲如常矣。鳳漢曰,只藥院入候,何如?明日臣等,當一次進見矣。上終不許。鳳漢曰,然則或有當召之事,卽爲召見,如何?上曰,此則可也。泰齊持湯劑入侍,上進御湯劑。鳳漢曰,夜間無使有風寒之氣,何如?上曰,將召承旨,使注書知漏,然後當就睡矣。鳳漢曰,然則竝召臣等,亦何如?上笑曰,如此以過除夕乎?鳳漢曰,君臣同過除夕,亦豈非臣等之幸乎?上曰,退休,可也。鳳漢曰,下情不勝抑菀矣。鳳漢曰,明日則聖壽添算,仰瞻玉色,不勝慶忭矣。上笑曰,爲德談乎?仍命諸臣仰瞻。泰齊曰,天顔和粹,鬚髮不少衰矣。景祜曰,玉色和腴,與四五十一樣矣。上曰,怪談矣。又命諸醫仰瞻。泰輿曰,玉色少無所減,如少壯一樣矣。泰遠曰,玉色韶華常盛,平日殿座時,則紅潤映外矣。上曰,梳洗着網巾,則自然如此矣。泰齊曰,老人必有皺紋,而天顔則少無此意,豈不貴乎?鳳漢曰,建功之效甚盛矣。上笑曰,人蔘之精氣,予自謂得之矣,前後所進,可爲幾斤乎?諸醫咸奏曰,一年可爲十五六斤矣。竝瓊液膏所入計之,則前後爲二百餘斤矣。上曰,長服許多蔘,以有此效,書之史冊,還覺不好矣。鳳漢曰,如古之仙丹,則不好矣。如人蔘,則自是土地所生,有何不好乎?上曰,書之史冊,後人效之,則必害矣。鳳漢曰,胃氣之能堪者少,他人不過一二兩,必有害矣。上曰,予則如三時食矣。仍命退休。上曰,不見則甚菀,第休退一日也。諸臣以次退出。
乙酉十二月二十九日二更一點,上御思賢閤。承旨入侍時,左副承旨任㻐,假注書李鎭復,記事官安聖彬·鄭來謙,以次進伏訖。上曰,局將入來耶?㻐曰,未及入來矣。上命注書率入,內禁將李裕遠,局別將尹弼德,都監把摠李杞齡,都監哨官鄭忠良·李德潤,以次進前。上曰,初意則欲於初二日,犒饋軍兵矣。今則行步艱辛,不得展謁,故亦未能親臨犒饋,特命中官,使之犒饋,爾等將此下敎,悉諭軍兵等,仍命退出。命醫官入侍,醫官方泰輿·李以楷·李泰遠·鄭允協·金季良·吳道炯進前。上曰,世孫今日凡節,何如?諸醫曰,今日大便順下,善爲寢睡,夕水刺,亦善爲進御,而神觀敷潤。命醫官先退,命注書,持入祈穀祭及正朝祭報府,命㻐讀奏。上曰,時屆寅初初刻,禁漏官來奏楹外。禁漏官來奏楹外曰,時屆寅初初刻矣。仍命諸臣退出。
