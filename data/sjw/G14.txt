上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房·朝廷·二品以上·六曹堂上,宗親,單子問安。答曰,知道。
傳于洪明浩曰,明日展謁,更待下敎,擇日擧行。
備忘記,原任閣臣李判府事,蔡判府事,歲饌加數輸送,仍令郞官,存問以來事,分付。
備忘記,領府事·領敦寧家,歲饌加數輸送,仍令郞官,存問以來事,分付。
以錦城尉家歲饌輸送別單,傳于鄭東浚曰,仍令郞官存問。
備忘記,西溪君,今年爲八十云。衣資食物,拔例輸送,如未資窮,特加一資。
以故大司憲徐命九妻申氏歲饌別單,傳于洪明浩曰,兩孫爲重□□□□他家人,加給歲饌。
以戶曹參議李敏輔歲饌別單,傳于洪明浩曰,加給。
以行副司直李柱國歲饌別單,傳于洪明浩曰,昨見筋力,一向矍鑠,況闕內過歲,出於特恩,歲饌亦爲加給。
以故判書張志恒妻趙氏歲饌別單,傳于洪明浩曰,觀於歲饌別單,可知親年之已過七十,張鉉國,守令待窠調用。
以奉朝賀趙暾歲饌別單,傳于洪明浩曰,令該道,加給歲饌,仍令地方官,存問事,下諭。
以前判書尹東暹歲饌別單,傳于洪明浩曰,今番書寫之役,所勞旣多,加給歲饌。
傳于鄭東浚曰,右承旨入侍。
以應敎徐配修,牌不進罷職傳旨,傳于洪仁浩曰,只推。
以兵曹守宮望單子,傳于申耆曰,差祭兵曹堂上許遞,前望單子入之。
傳于申耆曰,坐直承旨入侍。
傳于金憙曰,發遣吏郞諸執事,淸齋與否,摘奸以來。
洪明浩,以禮曹言啓曰,今此正朝陳賀,諸道所封箋文中,楊州牧使李儒敬,鐵原府使李潤謙,會寧府使姜五成,以應封官,兼別軍職,故各爲封箋。楚山府使徐英輔,朔州府使李海愚,碧潼郡守鄭學畊,雖非應封官,亦以別軍職封箋矣。一體看審捧入之意,敢啓。傳曰,知道。
洪明浩,以禮曹言啓曰,製述文臣年滿五十一歲人員,專經文臣年滿四十一歲人員。竝依例減下後,別單書入,而御覽官案,亦爲改修整以入之意,敢啓。傳曰,知道。
申耆,以都摠府言啓曰,明日動駕時,守宮及寶釰侍衛,不可不備員,而都摠管黃仁點,差宗廟春享大祭初獻官,安昌君燝,差永寧殿初獻官,副摠管洪和輔,以御營中軍留陣進,任嵂,以都監中軍陣上進,寶釰侍衛將,不得備員,合有變通之道。令政院,急速稟旨,令該曹,卽爲口傳差出,以爲備員侍衛之地,何如?傳曰,竝許遞。前望單子入之,待下批,牌招察任。
申耆,以都摠府言啓曰,今日人直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
左承旨洪明浩,右副承旨申耆,以司謁口傳啓曰,大內方有火光,臣等不勝驚遑,敢此請對矣。以司謁口傳下敎曰,通明殿失火,軍士房承旨,率入直禁旅,斯速入去救火,可也。
庚戌正月初一日辰時,上御重熙堂。右承旨入侍時,右承旨鄭東浚,記事官徐有聞,記注官金鳳顯,記事官金祖淳,原任提學鄭民始·吳載純,原任直提學徐有防,一直提學金憙,二直提學金載瓚,檢校直閣徐鼎修·尹行任·李晩秀,原任直閣鄭大容,以次進伏訖。上曰,諸臣中,有老親人,皆卽出去,可也。命書傳敎曰,遷奉之後,初當新正,孺慕冞深,十九日出宮,趁誕辰,詣園所行祭,還次水原新邑日,水原等三邑儒武,當設科試取,自此每歲園幸,豈可或闕,諸般省弊之端,已有講定之定例。依此擧行,俾無一毫貽弊事,申飭京外。又命書傳敎曰,是年庚戌,卽孔夫子·朱夫子生年也。降聖生賢之舊甲重回,宜有表異之擧,當詣文廟,謁先聖,設科取士,令該曹知悉。以來月初擇吉。又命書傳敎曰,是年卽老農所謂庚戌大有之年也。昔我聖祖,盛德至誠,克享天心,維時上章,秋事大熟,國有千倉之富,野多遺秉之利,斗米三錢,盛事尙傳。予否德,其敢曰,勿替肯穫,而降康之祝,此其時矣。不待臘雪之瑞犂星之占,而穰穰之盛,可驗於三元之初矣。雖然,歲月協吉,風雨調順,天也,耕播以時,勸課得宜,人也。不暋作勞,乃克有秋,亦匪予攸聞,況令湖·嶺小登,瘡痍尙在,西北荐荒,缾·甖俱空,蘇殘備豫之政,實惟嗣歲是俟。咨爾方伯牧守,毋曰斯歲維豐年,毋以予言爲故常,爰命農夫,俶載南畝,鑄乃錢鎛,誕我稼穡,不奪不撓,以助以飭,俾人功旣修,天休自至。我家先後之庚,如豳周之屢豐也。陽和發舒,品物昭蘇,夙夜一念,惟在民天,纔戒上辛之祈,復降元春之綸,凡我長民之官,其勉之哉事,下諭于八道道臣,兩都留守處。命退,諸臣以次退出。
庚戌正月初一日申時,上御重熙堂。坐直承旨與顯隆園獻官入侍時,右副承旨申耆,假注書洪樂游,記注官金鳳顯,記事官金祖淳,顯隆園獻官李時秀,以次進伏訖。上曰,獻官,自園所,何時離發耶?時秀曰,祭享罷後,卽爲發程,爲趁明日動駕而入來矣。上曰,今番卽移園後初祭享,凡擧行,果何如耶?時秀曰,守僕輩擧行,果如例,而園軍,則渠是新入,眩於擧行,故竝皆指導矣。上曰,科擧錄名,何時將收捧云乎?時秀曰,使各面報來後,本倅,當親執修啓云矣。時秀曰,香祝入去後,卽時塡祝,仍爲奉安于丁字閣矣。上曰,此是親臨時,以此擧行爲敎,而園官想必誤傳而然矣,承旨,日後下去時,更爲分付,可也。命退,諸臣以次退出。
上在昌德宮。停常參·經筵。
大殿·王大妃殿·中宮殿,內閣·政院·玉堂·朝廷·二品以上·六曹堂上口傳問安。答曰,知道。
藥房都提調蔡濟恭,提調鄭昌順,副提調洪明浩啓曰,失火之變,出於意外。伏想聖心驚動,丙枕靡安。伏未審夜來,聖體,若何?寢睡·水刺之節,何如?臣等昨夜入來,宜卽問候,而旣値更漏之深,又承勿爲之敎,故雖不得不退去,而終宵耿耿,不能自已。率諸御醫,趁早入診,詳察聖候,爲宜。王大妃殿,調攝中氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于洪明浩曰,傳香承旨,馳詣宗廟·永寧殿,奉審摘奸以來。
洪仁浩啓曰,判府事李福源·金熤,左議政金鍾秀,爲承候來待矣。傳曰,入侍。
傳于趙衍德曰,都承旨許遞,前望單子入之,待下批牌招察任。
都承旨前望單子入之,金載瓚落點。
以承旨房望,傳于趙衍德曰,仍。
兵曹口傳政事,副司直單金憙。
鄭東浚啓曰,吏曹郞廳來言,八道老職加資,下批政事,取稟。傳曰,爲之。
有政。吏批,判書洪良浩,參判閔鍾顯進,參議曺允大病,右承旨鄭東浚進。啓曰,漢城府老職別單,纔已啓下,而其中前都事吳彦相,年未滿八十,而誤爲混入事,京兆堂上追後送言矣。吳彦相別單中,拔去,漢城府當該堂上,難免不審之失,推考警責,何如?傳曰,允。又啓曰,侍從臣父年七十人,每於歲首,抄啓加資事,載在法典矣。侍從臣父年七十人員,別單書入之意,敢啓。傳曰,知道。以李勉輝爲戶曹佐郞,李冕膺爲兼東學敎授,前同知李聖師,今加嘉義,前參議宋濟魯,前府使李檏,通政南聚五,前僉知徐命瑞,前五衛將金弘濟,已上今加嘉善。年八十,前持平曺霖,前都事李景行,已上年八十。前司諫成胤儉年八十二,前別提沈得彬年八十一,前宣傳官金大有,前參奉李膺擧,已上年八十。今超通政,依定式,加資事,承傳。前牧使朴師沃年七十,侍從臣前參判朴祐源父,學生宋純相,年七十,侍從臣前持平宋煥德父,已上加資事,承傳。
傳于申耆曰,出宮門路,以協陽門爲之。
傳于申耆曰,侍衛軍兵毛具。
傳于鄭東浚曰,右承旨,軍士房承旨入侍。
兵曹參議前望單子入之,洪文泳落點。
鄭東浚,以吏曹言啓曰,今此宗廟春享大祭薦俎官,以前參議柳焵塡差,而時無職名,令該曹口傳付軍職,何如?傳曰,允。
兵曹口傳政事,副司直單柳焵。
傳于趙衍德曰,左副承旨入侍。
洪仁浩啓曰,修撰李晴,謂有身病,無端徑出,依定式,禁推傳旨捧入之意,敢啓。傳曰,聞有實病,分揀。
金載瓚,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
傳于洪仁浩曰,坐直承旨入侍。
摠管前望單子入之,都摠管安春君·鄭一祥·崔東岳,副摠管洪秉纘落點。
金載瓚,以吏曹言啓曰,今此社稷祈穀大祭親行敎是時,諸執事中,侍從無職名人員,令該曹口傳付軍職,何如?傳曰,允。
申耆,以都摠府言啓曰,本府郞廳申相文,昨夜三更量巡檢時,忠壯衛七名內,趙得賢一名,無端闕點,事極駭然。令攸司從重科治,入直忠壯衛將咸正禧,不能檢飭之罪,在所難免,拿處,何如?傳曰,允。
庚戌正月初二日午時,上御誠正閣。時原任大臣承候入侍時,判中樞府事李福源·金熤,右議政金鍾秀,行左承旨洪明浩,假注書洪樂游,記注官趙慶遠·金鳳顯,以次進伏訖。上曰,藥房都提調·提調入侍,可也。賤臣承命出,與都提調蔡濟恭,提調鄭昌順,醫官徐命緯·李翊臣·卞觀海·金光國·李春敷,偕入進伏。福源等曰,三陽泰回,百祿鼎臻,此時聖候,若何?上曰,一樣矣。福源等曰,王大妃殿氣候,若何?上曰,一樣矣。福源等曰,惠慶宮氣候,若何?上曰,一樣矣。福源等曰,夜間失火之變,實是意外,驚動之餘,玉候不瑕有損節乎?上曰,無所損矣。福源曰,聞是通明殿,而何以失火乎?上曰,專由不愼火之致,而暫時盡燃,誠怪矣。熤曰,臣家在城外,夜深後始聞之,故不卽入來矣。上曰,卿見火光乎?熤曰,登家後高處,望見矣。鍾秀曰,聞徐有隣言,則此是內差備近處云矣。上曰,然矣。此處甚僻遠,蔡判府,曾或見之矣。熤曰,間數夥然乎?上曰,房四間,大廳六間矣。濟恭曰,以基址觀之,似爲數百間矣。上曰,竝計翼廊,則似過百餘間矣。上曰,養和堂,則壬辰兵燹後,只餘此堂矣。今番幾乎燃及,畢竟免災,誠異矣。火勢頃刻熾盛,非人力所可救熄,可謂末如之何,而元朝火災,實爲警惕處矣。熤曰,聖心之警惕,臣實欽仰,而雖閭巷間,每當歲時,則易致生火,此不必憂慮矣。福源曰,昨日火光,滿城驚動,人莫不奔遑。大臣中徐判府·洪領敦寧,亦皆乘轎來詣闕外云,而火勢之只此滅熄,誠爲大幸矣。上曰,都提調,昨夜入來云,從何卽聞,而如是速入乎?濟恭曰,臣在家時,傔人輩言內,闕下近處有火色,而火熖中見樹影云,故認是東營,而未能眞的矣。仍聞大內失火,蒼皇入未矣。上曰,東村人,則似或未卽聞知矣。福源曰,臣之子時秀,見方待罪騎曹,故果卽來報矣。濟恭曰,醫官旣已率入,驚動之餘,詳察聖候,爲宜,故敢此仰達矣。上曰,不必診候矣。熤等曰,昨夜驚動之餘,今夕誓戒之親行,恐或失攝,許令替行,不勝顒祝矣。上曰,霎時出臨,有何所難,而且親祭之誓戒,豈可替行耶?熤曰,聖敎雖如此,玉體之連爲勞動,心甚悶迫矣。上曰,不必爲慮矣。上曰,通明殿,此時改建爲難,而不改,亦未成說矣。濟恭曰,此堂名旣通明,又是大殿,則不可不改建,雖明年,未爲不晩矣。上敎鍾秀曰,卿之事過矣。再昨兩次傳諭,何不入來乎?鍾秀曰,臣之罪孽,實由自作,爲日稍久,冞增惶恐,不敢晏然承命,而今日動駕時陪班,果欲進參,社稷大祭,亦令塡差獻官矣。上曰,卿等先退,可也。又命承史退去,諸臣以次退出。
上在昌德宮。停常參·經筵。
鄭東浚啓曰,大司憲洪秀輔,執義尹行履,掌令李錫夏·金履翼,牌招啓辭未下,持平宋煥箕在外,沈奎魯未署經,監察茶時之意,敢啓。傳曰,知道。
洪明浩啓曰,正朝望闕禮,依例爲之之意,敢啓。傳曰,知道。
兵曹單子,今正月初五日,仁政門親臨,百官朝參,何如?判付啓,旣經誓戒,更待下敎爲之爲良如敎。
以全羅監司狀啓,應資老人開錄事,傳于鄭東浚曰,政官牌招開政,老職下批。
以吏曹參議曺允大牌不進罷職傳旨,傳于鄭東浚曰,只推。
有政。吏批,判書洪良浩進,參判閔鍾顯,參議曺允大牌不進,同副承旨洪仁浩進。以鄭民始爲藝文提學,閔鍾顯爲司譯提調,金相儼爲監察。
兵批,判書金尙集進,參判李時秀,參議洪文泳病,參知沈晉賢入直,左副趙衍德進。副護軍朴師沃·沈得彬·李景行·宋純相·李膺擧·金大有,副司直尹行元·孟至大·曺霖,副司果金德老·趙鎭坤,竝單付。
傳于鄭東浚曰,右承旨入侍。
以刑曹啓目,忠壯衛曺得賢照律事,傳于鄭東浚曰,用牌後,照律。
以忠壯將咸正禧拿處傳旨,傳于鄭東浚曰,用牌後,拿處。
以京畿監司狀啓,陽城縣民家失火事,傳于趙衍德曰,小邑被燒,至於此多,方春失所,極爲矜愍,原恤典外,別給穀物,殘獨戶當年貢賦,蕩減事,分付。去月二十三日事,今始報來,寧有如許道理?本邑之在巡營,不過一日程,則爲道伯者,今始聞知,已萬萬矇然,邑倅雖値在京,豈有過五日後,始聞之理乎?本事之外,晩始還官,遲滯報來,萬萬駭然。該縣監待民戶畢構奠接後,令該府,拿問處之。
以平安監司狀啓,平壤·慈山等邑民家失火事,傳于趙衍德曰,歉歲民家之被燒,至於一百卄戶之多,當寒失所,尤爲矜惻。原恤典外,米布從厚題給,應納穀物,亦令蕩減,結構奠接之方,另加申飭於該府使處,畢奠接形止狀聞,俾知朝家別般軫恤之意,外此平壤府失火十三戶,原恤典外,加給穀物事,回諭。
洪明浩,以奎章閣言啓曰,奉謨堂,每年孟春·孟秋,涓吉展拜事,載在閣志矣。今春展拜吉日,以何間推擇乎?敢稟。傳曰,待下敎。
洪明浩,以禮曹言啓曰,每年親耕,歲首以稟事,曾已定式矣。今正月三十日,先農祭親行及親耕等節,何以爲之乎?敢稟。傳曰,先農祭攝儀。
洪明浩,以內醫院都提調意啓曰,月計文書,掌務官來示,提調,具銜入啓,自是院例,而去月朔月計,初不來示於提調,掌務官,私自入啓。莫重御覽文書,不經提調之眼,不受提調之銜,事未前聞,有關後弊,文書則改修正入啓,掌務官李命鎰,爲先汰去,其罪狀,令該府,拿問處之,何如?傳曰,掌務官,自本院,從重科罪,可也。
洪明浩,以弘文館言啓曰,本館上番,連日闕直,事甚未安。應敎徐配修,旣有只推之命,卽爲牌招入直,何如?傳曰,允。
申耆,以兵曹言啓曰,今正月初九日,大駕詣社稷,初十日,祈穀大祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,步軍十哨,馬軍十哨,爲先後廂。御營廳留陣,禁軍立番,隨駕,可也。
庚戌正月初三日丑時,上御仁政殿月臺,受誓戒入侍時,行都承旨金載瓚,行左承旨洪明浩,右承旨鄭東浚,左副承旨趙衍德,右副承旨申耆,同副承旨洪仁浩,記事官徐有聞,假注書洪樂游,記注官趙慶遠·金鳳顯,一直提學金憙,檢校直閣徐鼎修·鄭大容·李晩秀·尹行任,待敎金祖淳,以次侍立。上具遠遊冠·絳紗袍,乘輿出協陽門,由肅章門,入仁政門,至仁政殿月臺,誓戒訖。乘輿出仁政門,由肅章門,入協陽門還內。
上在昌德宮。停常參·經筵。
藥房都提調蔡濟恭,提調鄭昌順,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿,調攝中氣候,何如?繼進湯劑,今日當爲議定,臣等不任區區憂慮,敢來問安,竝此仰稟。答曰,知道。王大妃殿湯劑,已諭於醫官矣。卿等不必入侍矣。王大妃殿·惠慶宮·中宮殿,藥房口傳問安。答曰,知道。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
金載瓚啓曰,右承旨鄭東浚,今日不爲仕進,卽爲牌招,何如?傳曰,允。
趙衍德啓曰,大司憲洪秀輔,執義尹行履,掌令李錫夏·金履翼,牌招啓辭未下,持平宋煥箕在外,持平沈奎魯未署經,監察茶時之意,敢啓。傳曰,知道。
傳于鄭東浚曰,右承旨入侍。
傳于趙衍德曰,館堂入侍。
庚戌正月初四日未時,上御重熙堂。右承旨入侍時,右承旨鄭東浚,記事官徐有聞,記注官金鳳顯,記事官金祖淳,以次進伏訖。命書傳敎曰,日前救火時,爭先坌集,最獨效勞,莫如泮中典僕,朝家之常時顧恤,雖自別,渠輩之此等處如許其心,極可尙。泮村人懸房贖,限十五日蕩減,疾苦弊瘼,仍令館堂,詢問以奏。又命書傳敎曰,如豐德齊·厚陵,驪州英·寧陵幸行及溫幸時,沿路各邑,例有朝夕饍供晝物等措備,自先朝,驪州幸行時,庚午溫幸時,皆命除之。自京從便輸致擧行,況本園擧動,每事皆欲省弊者乎?自今番擧動,水原·果川兩邑,待令饍供,一竝除之,一或違越,地方官及道伯,難免其責。本府以新創之地,凡百姑未就緖,雖試士日,豈可用南城·松都之例乎?庚申幸行時,以豐德府使之科外供饋,處分至嚴,此亦仰述之一端。且況御供,猶勿措備,至於諸臣私饋,尤豈可擧論?竝以此意,令廟堂嚴飭行會該道伯及府使處。命退,承史以次退出。
庚戌正月初四日初更,上御重熙堂。館堂入侍時,左副承旨趙衍德,假注書洪樂游,記注官金鳳顯,記事官金祖淳,同成均徐有隣,以次進伏訖。有隣曰,臣依下敎,馳詣泮中,聚會泮村民人,以傳敎內辭意,詳細布諭,詢問疾苦弊瘼,則老少男女,莫不鼓舞攢祝,仍以爲惠澤至此,更復何求,而俯詢之下,謹爲條陳云。其中或不無猥屑者,而旣有登對以奏之命,故敢此仰達矣。其一,以爲各宮貿奴輩橫拿之弊,曾蒙朝家嚴飭,幸而少息矣。挽近以來,又復如前,每於貿肉之時,廉價勒買,還爲發賣,仍作牟利之計,一日二日,漸至痼弊,各懸房屢千典僕,不能支堪,失業渙散,迫在朝夕。此後肉價,毋論全部與割肉,一依戶曹定例施行,俾無操縱之弊,以爲保存之地云矣。上曰,向來飭敎何如,而猶復不遵,弊則自如云。若不嚴立科條,何以蘇弊?參考可據之例,劃一磨鍊,此後依此貿用,一或違越,卽自本館草記,可也。有隣曰,其一,以爲近年牛價,轉致踊貴,不得生意於疊屠者,非但出於畏法而已。且一肆疊屠,諸肆受弊,故互相守直,無異禁條,故除非春夏間闕屠數,呈官充補之事,則初無一次疊屠之弊,而三司禁吏輩,每當秋冬之際,不禁應禁之私屠,誤執懸房陳肉,以爲呈課之資,一年納贖,至於六七百兩之多,事甚冤枉。此後,一從本館置簿施行,誤執陳肉,勒捧贖錢一款,另加禁斷云矣。上曰,此後取見本館井間,如有科外橫侵之弊,小則報廟堂,大則自本館,草記,可也。有隣曰,其一,以爲各道監·兵營及一二邊邑貿販之弊,漸至難支之境,故自備局,關問便否於各道,就其言便處,下送典僕矣。年前因各邑濫觴之弊,竝與監·兵營及一二邊邑,而還爲防塞,泮民生涯,轉致倒懸。伏乞更蒙天恩,依前分送云矣。上曰,令廟堂稟處,可也。有隣曰,其一,以爲每於謁聖盛擧時,治道塡土之役,例使五部坊民擧行矣。自年前,泮民皆當,每戶收斂,係是無前之役,乞依古例,復用坊民,俾除泮弊云矣。上曰,令廟堂問于京兆,從長稟處,可也。有隣曰,其一,以爲鹽·醢廛,自是泮人舊業,而不幸見奪於江民,特蒙天恩,獲遂還退之願,而貧殘典僕,辦錢無路,尙未還退。乞令戶曹·均廳,給代條中,先爲預下,限年報償,俾蒙終始之澤云矣。上曰,令戶曹·均廳,從長拮据後,草記,可也。有隣曰,其一,以爲各軍門巡邏軍卒,每當深夜之時,輒入懸房,有所懲索,少不如意,則稱以犯夜,捉去呈課。特賜禁斷,永爲除弊云矣。上曰,聞甚駭然,各別痛禁。此後懸房內橫侵者,以故入人家律,施行,可也。有隣曰,其一,以爲昌廛,每張折價,戶曹爲四兩,司僕爲三兩,而七軍門折價,則每張爲一兩五錢,事極冤枉。此後軍門折價,一依戶曹或司僕例,施行爲願云矣。上曰,元非難從之請,價本之如是參差,亦甚不均。參考戶曹·司僕例,指一定價事,分付,可也。有隣曰,其一,以爲歲時藏牌,寔出於爲都民之特恩,而朝家本意,卽是各其家各其洞宰割分食之意,初不許市肆間買賣,而挽近以來,藏牌前私屠狼藉,雖於藏牌之後,街路列肆,殆有甚於懸房,法意蕩然,典僕失業。此後藏牌前私屠,藏牌後列肆,各別申禁,毋或復踵前習云矣。上曰,依此各別嚴飭,可也。出擧條上曰,王大妃殿,進御加味六君子湯,依前方,限五貼,自今日更爲煎入。出榻敎命退,諸臣以次退出。
上在昌德宮。停常參·經筵。
洪仁浩啓曰,大司憲洪秀輔,執義尹行履,掌令李錫夏·金履翼,牌招啓辭未下,持平宋煥箕在外,持平沈奎魯未署經,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
洪仁浩啓曰,朝家之於都民,凡所以軫念撫恤之方,靡不容極,至於今番修掃時,宜令坊民赴役,而乃有兩營軍兵及兵曹雇軍代用之命,都下衆民,莫不感祝矣。臣等卽聞五部各洞任掌輩,稱以闕內赴役,責出戶丁,無丁則索錢,已有所現發者,事之驚駭,莫此爲甚。法外橫斂,飭敎何等嚴裁,而不能檢察,致有此無前之事,京兆堂郞及五部官員,所當重勘,而本院請推之外,無他可施之罰,何以爲之?敢稟。傳曰,京兆堂郞推考,部官拿處而嚴飭,一一推給,來告該房後,捧傳旨。
洪明浩,以弘文館言啓曰,修撰鄭東觀,自鄕上來云。卽爲牌招察任,何如?傳曰,允。
洪明浩以弘文館言啓曰,新除授校理尹序東,時在京畿長湍地,經筵入番事緊,請斯速乘馹上來事,下諭。答曰,依啓。
金載瓚,以吏曹言啓曰,社稷令文命龜呈狀內,矣身素患痰癖之症,當寒添劇,時月之內,萬無供職之望,斯速入啓遞改云矣。身病旣如是危重,則不可强令察任,今姑改差,何如?傳曰,允。
吏曹口傳政事,以沈達漢爲社稷令。
申耆,以兵曹言啓曰,五衛將梁就河,身病猝重,勢難供職,呈狀乞遞,宿衛輪番之任,不可久曠,改差,何如?傳曰,允。
申耆,以兵曹言啓曰,新除授羅州營將南正圭,承重祖母今年八十二歲,法不當遠離赴任,呈狀乞遞。邊將·邊帥之親,年七十五歲以上者,許遞其任,載在法典,依例改差,何如?傳曰,允。
申耆,以訓鍊都監言啓曰,本局局別將卞至健,身病甚重,勢難察任,改差,何如?傳曰,允。
申耆,以舟橋司言啓曰,纛島浮橋船隻之結束,橋梁之補土,今初七日,將爲始役,而以本司數三員役,許多役夫,決無號令禁亂之勢,依工曹擧行時例,分付守禦·摠戎兩廳,旗手軍牢各十雙,分半定送,使其哨官,領率來待津頭,以爲排立禁雜人之地,而役所,如有紛挐,從重決棍,甚者,入啓論罪,何如?傳曰,允。
上在昌德宮。停常參·經筵。
傳于申耆曰,侍衛軍兵毛具。
申耆啓曰,合辭方張之時,兩司無詣臺之員,事甚未安。除在外未署經外,未肅拜呈告人員,竝卽牌招,何如?傳曰,允。
洪仁浩啓曰,大司憲洪秀輔,執義尹行履,掌令李錫夏·金履翼,牌招啓辭未下,持平宋煥箕在外,持平沈奎魯未署經,監察茶時之意,敢啓。答曰,知道。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御管廳將官來言,今日本廳軍兵日次私習云矣,敢啓。傳曰,知道。
洪明浩啓曰,臣以議政府肄儀,下直進去之意,敢啓。傳曰,知道。
兵批,口傳政事,以金爔爲兼內乘。
以京畿監司狀啓,鎭安大君碑石豎立後,監董地方官以下姓名,開錄事,傳于洪仁浩曰,地方官豐德府使南履五,半熟馬一匹賜給,監董營裨賞加,營校令該道米布題給,幹事邑校帖加成給擧行,校吏等,令該道比營校加給米布後,形止狀聞事,分付。
以慶尙右兵使狀啓,今春習操,令廟堂稟旨,分付事,傳于洪仁浩曰,旣經秋操,今番則停止事,分付。
以平安監司狀啓,襦紙衣頒給時,不能檢飭邊將等罪狀,令該曹稟處事,傳于洪仁浩曰,戍卒之襦衣申飭,出於軫念呼寒呵凍之苦,而聞渠輩,換作衣袴。莫曰犯罪,情實切矜,更勿收徵。令該道造給,邊將等,拿處分揀,此蓋道伯不能先時周給,先時察飭之致,今於飭敎之後,乃反諉罪於有口不敢言之殘鎭邊將者,豈曰盡其責乎?當該道臣,從重推考。
以平安監司狀啓,平壤府民家失火事,傳于洪仁浩曰,以昨年本道歉荒,民家被燒,數旣夥然,況値除夕乎?其所顧恤,宜拔常格,原恤典外,令道伯別加周恤,畢奠接後,形止,使之狀聞。身役當年條,特爲蠲減,致死人,如有生前身役,亦令蕩減事,分付。
以平安監司狀啓,今月初旬,依例開賑事,傳于洪仁浩曰。雖曰道各異例,饑口數爻,無一槪見,當該道臣推考,使之更爲狀聞。
以黃海監司狀啓,遂安郡民家失火事,傳于洪仁浩曰,昨年本道,亦未免歉,而臨歲失火,民戶至於此多,令道伯。各別周恤,其中殘獨戶公私身役蕩減,如有舊還,一體蕩減事,卽爲行會。
洪明浩,以弘文館言啓曰,本館下番副修撰臣吳泰賢,以社稷祈穀大祭祭官,今日議政府肄儀時,晝仕出去之意,敢啓。傳曰,知道。
洪仁浩,以吏曹言啓曰,明日社稷祈穀大祭肄儀時,壇司,不可不備,而社稷署令文命龜,纔已改差矣。其代口傳備擬以入之意,敢啓。傳曰,知道。
申耆,以兵曹言啓曰,景福宮衛將洪愼權,身病猝重,勢難供職,呈狀乞遞,輪番之任,不可久曠,改差,何如?傳曰,允。
洪仁浩,以義禁府言啓曰,咸鏡監司李秉模啓本,據刑曹粘目內,慶尙道靑松府定配罪人金宗大,逃還物故,當該府使,拿問處之事,允下矣。當該府使姜游,時在任所云。依例發遣府書吏,拿來,何如?傳曰,允。已遞之官改差,政官,待開門牌招,開政差出,可也。
司諫李東稷啓曰,臣疎愚憒劣,淸朝耳目,本不近似,而且於見職,與大司諫臣尹㬦,有姨母夫應避之嫌,除旨之下,宜卽詣臺自列,而區區情勢,雖暫時出肅。實有所不可荐犯違逋,致煩飭敎,滿心惶隕,靡所自措,牌召又降,冒膺無路。而公格私義,亦不容一向虛縻,今始引例來避,稽緩之失,尤無所逃,以此以彼,俱不可一刻仍據於職次,請命遞斥臣職。答曰,依啓。
庚戌正月初六日辰時,上御春塘臺。犒饋入侍時,行都承旨金載瓚,右承旨鄭東浚,左副承旨趙衍德,右副承旨申耆,同副承旨洪仁浩,記事官徐有聞,假注書洪樂游,記注官趙慶遠·金鳳顯,檢校直閣李晩秀·尹行任,以次侍立。上曰,訓將·判尹,進前,可也。訓鍊大將徐有大,漢城判尹李文源,進前訖。上曰,牙山漕船長廣大小及完不完,預爲詳知,然後可以分排。自舟橋司,關問本縣,至於節目間事,卿等爛熳相議,從近構出,可也。上曰,予意則欲以露梁津作路。蓋露梁,京江中小津,而亦甚便近云。此後,以露梁作路爲好耶?文源等曰,露梁,素稱順津,路且便近,以此作路,誠好矣。上曰,露梁津長廣,纔令畿伯,送裨尺量,卿等亦使幹事人,尺量以來,以爲決定之地,好矣。文源,承命退出。守禦使鄭昌順進前曰,孝昌墓植木一款,右相兼帶守使時,曾已看檢,而尙多未了處云矣。臣旣帶此任,植木等事,臣亦當出去看檢乎?上曰,唯。昌順,承命退出。命衍德書傳敎曰,堂上內乘改差,令該曹口傳差出。出榻敎犒饋訖。命退,侍衛諸臣以次退出。
上在昌德宮。停常參·經筵。
夜一更月暈。
洪明浩啓曰,來十一日朝參日次矣,敢稟。傳曰,停。
洪明浩啓曰,來十一日,專經文官殿講日次矣,敢稟。傳曰,過齋後,更稟。
洪明浩啓曰,來十一日,輪對日次矣,敢稟。傳曰,爲之。
李晩秀,以禁衛營將官來言,今日本營軍兵日次私習云矣,敢啓。傳曰,知道。
洪仁浩,以御營廳將官言啓曰,今日本廳軍兵日次私習云矣,敢啓。傳曰,知道。
以香室社稷祈穀大祭受押單子,傳于洪明浩曰,出宮時,當親押。
傳于洪明浩曰,定例堂上入侍。
以都摠府守宮望筒,傳于洪仁浩曰,懸頉摠管許遞,前望單子入之,待下批,牌招察任。
摠管前望單子入之,都摠管宋載經,副摠管李應爀落點。
傳于鄭東浚曰,右承旨入侍。
傳于洪仁浩曰,今番園幸時,隨駕營門,以訓鍊都監爲之事,分付。
以黃海監司啓本,道內老人歲饌題給事,傳于趙衍德曰,百歲老人,加給歲饌。
以吏曹參議曺允大,牌不進罷職傳旨,傳于洪仁浩曰,只推。
有政。吏批,判書洪良浩進,參判閔鍾顯,參議曺允大牌不進,行都承旨金載瓚進。以閔昌爀爲修撰,宋煥質爲平市主簿,李翊模爲童蒙敎官,吳載純爲分內局提調,李濟萬爲靑松府使,呂駿永爲稷山縣監。啓曰,本曹正郞張錫胤呈狀內,矣身素患痰廦之症,當此換節之時,一倍添劇,委頓床席,以此病狀,萬無供職之望云。今姑改差,何如?傳曰,允。
兵批,無政事。
承旨前望單子入之,李晩秀落點。
今正月初十日,水原·廣州·果川三邑武士武科初試時規矩,柳葉箭五矢百二十步,一巡二分。
洪明浩,以大司成意啓曰,今正月初七日,儒生上旬輪次,當爲設行,而大提學金鍾秀,以身病,限內不得爲之之意,敢啓。傳曰,過齋後,更稟。
李晩秀,以都摠府言啓曰,今日入直內,三廳武兼禁軍及軍兵等,當爲中日習射,而社稷祈穀大祭齋戒相値,不得爲之之意,敢啓。傳曰,知道。
庚戌正月初七日午時,上御重熙堂。定例堂上入侍時,同副承旨洪仁浩,假注書洪樂游,記注官趙慶遠·金鳳顯,定例堂上沈頤之,以次進伏訖。上曰,右副承旨京畿監司入侍。出榻敎慶遠承命出,與右副承旨申耆,京畿監司徐有防,偕入進伏。上敎頤之曰,定例草本,從速構出,可也。頤之曰,數日間,當修正矣。上曰,李儒敬,日前上來,故隨駕軍兵節目,使之釐正,而今已就緖云。園幸,當摘奸,而員役,亦有成冊,然後可以知之矣。頤之曰,然矣。科擧定例,臣方構草以待矣。上曰,進覽,可也。上曰,差備官,何以爲之耶?有防曰,自兵曹,似當知委臣營,而尙無皁白矣。上曰,申飭兵曹節目,從速入啓事,分付,可也。上敎有防曰,露梁作路,果是便近云耶?有防曰,非但五里餘稍近,五江中,最是順津,而江之長廣,爲二百數十餘把,比之纛島,將縮四十餘把云矣。上曰,西氷庫,亦尺量乎?有防曰,姑未爲之矣。上曰,無論某某處,更爲尺量以奏,好矣。上敎頤之曰,四館所印信,不必持去,以本府印,推用甚好,而衛將所使令,亦欲下送耶?頤之曰,外邑下人,想必眩於擧行,故有所條奏,而至於下送數爻,欲待下敎定送矣。上曰,下邑吏輩,似難擧行,則初試時,下送此輩,使之敎訓鄕吏,則會試時,自可慣熟矣。頤之曰,令番乃是初擧行,須送此輩,然後似無眩亂之慮矣。有防曰,試紙,姑未稟定,故未及指揮,今番則以何樣紙用之乎?上曰,南漢科,用何紙耶?有防曰,南漢,則臣忘未記有,而高陽科,用以大好紙矣。上曰,及今指揮,爲好矣。仍命耆書傳敎曰,今番水原文科試紙,依前例,用大好紙事,預爲分付。武科初試,貫革,毋論八貫革·十貫革,勿爲取稟。從便擧行,形止,追後狀聞事,分付。有防曰,紙廛人,駄往水原,以爲買賣之地,則儒生往來之弊,似可除矣。上曰,此則量爲之,好矣。上敎有防曰,差備官·監的官塡差事,卿須出去,決定後,更爲入侍,可也。命先退,有防承命退出。上敎頤之曰,成冊大體則固好矣,今姑持去,可也。命退,頤之承命退出。上命仁浩書傳敎曰,右副承旨,許遞。前望單子入之,待下批,牌招察任。命退,承史以次退出。
上在昌德宮。停常參·經筵。
傳于洪明浩曰,發遣吏郞諸執事,淸齋與否,摘奸以來。
傳于金載瓚曰,近得外氣,難以强作,明日祭享,以攝儀爲之事,分付。
大殿,內閣·政院·玉堂·藥房·朝廷·二品以上·六曹堂上·兩司長官口傳問安。答曰,勿爲問安。
王大妃殿·惠慶宮·中宮殿,內閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
藥房口傳啓曰,臣等卽伏見下政院之敎,有近得外氣,難以强作,明日祭享,以攝儀爲之之命,臣等伏不勝驚慮,率諸御醫,趁早入診,詳察聖候,議定當進湯劑,有不容少緩,敢此來詣閤外,卽許召接,千萬顒祝,惶恐敢啓。答曰,知道。浹月彌留之餘,近日頗越添,而此不過一時喪氣,不必議定湯飮。且方擁衾就汗,難以引接,卿等,早爲退去,宜矣。
藥房,口傳再啓曰,臣等朝者請診之批,伏承就汗之敎,不敢再瀆,益切憂慮,今已日勢向晩,尙未得診候議藥,下情尤不勝焦迫之至,聖候諸節,就汗後,益有差勝之效否?臣等率諸御醫,診察聖候,議定湯劑,有不容少緩,來詣閤外,敢此求對,卽許召接,千萬伏祝,惶恐敢啓。答曰,入侍。
庚戌正月初八日酉時,上御重熙堂。坐直承旨,與藥房入侍時,右承旨鄭東浚,記事官徐有聞,記注官趙慶遠·金鳳顯,藥房都提調蔡濟恭,提調鄭昌順,副提調洪明浩,閣臣金祖淳,醫官徐命緯·金光國·李春敷·李翊臣·卞觀海,以次進伏訖。濟恭等曰,午間聖體調攝,若何?上曰,一樣矣。濟恭等曰,臣等伏承批旨,有就汗之敎,故不敢更爲煩請矣。汗候,果何如乎?上曰,略有汗意,而不得浹洽矣。濟恭等曰,我殿下,自御極以後,於祈穀大祭,每歲親臨,而未嘗或闕焉。今此攝行之命,可知聖候之大段添損,臣等之憂慮焦迫,何可勝達?上曰,外氣之闖入,已有日矣。而猶可强作,今日則猝然越添,不得已有攝享之敎矣。濟恭等,請令醫官診候。上曰,酬應甚難,只令徐命緯入診,好矣。命緯,進前診候訖。命緯曰,脈候浮數,外氣可驗,升麻葛根湯,係是和解之劑,亦有發散之效,進御,恐宜矣。上曰,藿香正氣散,何如?命緯曰,正氣散,有通利和解之功,誠好矣。上曰,與諸醫官,商議以奏,可也。命偉,退與翊臣等,商論後,進前奏曰,諸醫之言,皆以爲洽好矣。上曰,進御加味正氣散,一貼煎入。出榻敎濟恭等曰,臣等當止宿本院矣。上曰,卿等之早夜出入,亦所關念,止宿無妨矣。濟恭等曰,臣伏聞玉音·咳嗽,尤不勝焦迫之至,近日外間,多有輪症,或至彌留云。區區憂慮,當如何?臣等與諸醫官,當朝夕求對,以爲診候之地矣。上曰,臥內稍間,卿等之行步,亦云勞矣。何必頻數登對乎?濟恭曰,殿下,卽臣等父母也。父母有疾,而爲子者,其可不朝夕侍湯乎?臣等雖終日行步,猶忘其勞,況咫尺天陛,數次登筵,豈有所難乎?上曰,酬接亦難,不必種種入診矣。仍命退,諸臣以次退出。
上在昌德宮。停常參·經筵。
夜自一更至三更,月暈。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?昨日加味正氣散,煎入進御之後,外感之候益有和解之節乎?繼進當否,不可不更爲議定,臣等率諸御醫,趁早入診,詳察聖候,爲宜。王大妃殿氣候,何如?進御湯劑,今日亦當議定,臣等不任終宵憂慮,敢此問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。
藥房口傳啓曰,臣等朝者診筵,已以晩後,更請診候之意,有所仰達矣。煎入湯劑,果已進御,而外氣加減,膈間往來之候,比朝何如?繼進湯劑,當待更診後議定,臣等不勝區區憂慮,敢此率諸御醫,來詣閤外。伏乞暫許召接於臥內,更承午間調攝諸節,以爲議定當進湯劑之地,千萬顒祝,惶恐敢啓。答曰,膈氣比朝一樣,卿等不必入侍矣。
傳于洪明浩曰,承旨分詣受香所,奉審摘奸以來。
傳于洪明浩曰,禮房承旨,馳詣社稷,奉審摘奸以來。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
傳于鄭東浚曰,右承旨人侍。
傳于趙衍德曰,左副承旨入侍。
庚戌正月初九日辰時,上御重熙堂。藥房入診入侍時,都提調蔡濟恭,提調鄭昌順,副提調洪明浩,記事官徐有聞,記注官金鳳顯·趙慶遠,待敎金祖淳,醫官徐命緯·李翊臣·金光國·李春敷·卞觀海,以次進伏訖。濟恭等曰,夜間聖體調候,若何?上曰,一樣矣。濟恭等曰,汗候,何如?上曰,自初昏至四五更,不能就寢,罷漏後,始得暫時假寐矣。濟恭曰,諸症果若何?上曰,寒熱往來,頭疼咳嗽,最爲難堪矣。濟恭,請令醫官診候。上曰,只令徐命緯診脈,好矣。命緯,進前診候訖。命緯曰,脈候,比昨稍有差勝之節,而外氣尙有餘症,臣意,則正氣散一貼,更爲進御,好矣。上曰,唯。仍命書榻敎曰,加味正氣散一貼,依前方更爲煎入。濟恭曰,王大妃殿,調攝中氣候,何如?上曰,一樣矣。濟恭曰,湯劑,今日當議定矣。上曰,唯。仍命命緯議定。命緯曰,臣意,則前方中,加人蔘一戔,去檳榔,以爲責效,恐好矣。上曰,唯。仍命書榻敎曰,王大妃殿進御加味六君子湯停止,加味蔘橘茶前方中,人蔘加一戔,去檳榔,自今日,一貼式煎入。濟恭曰,殿下每於歲初,必行展謁,臣等誠不勝欽仰。而第玉體欠和,容俟快復常度之日,擇吉動駕,而至於園幸,亦爲退定,以便調攝,區區之望也。上曰,病如可强,何可暫時遲緩乎?濟恭曰,歲謁,不必以元月爲之。且保嗇聖躬,自是帝王家達孝,何可以調攝中勞動乎?諸大臣,亦必陳達,而適登前席,敢此仰達矣。上曰,可以觀勢爲之矣。上曰,卿老矣。園幸時隨駕,不至甚難乎?濟恭曰,臣方帶藥院之任,且居原任,莫重園幸,豈可不陪班乎?上曰,明日朝廷問安,勿爲之。出榻敎命退,詣臣以次退出。
上在昌德宮。停常參·經筵。
巳時午時,日暈兩珥,未時申時,日暈。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?昨夕請診之批,伏承膈氣一樣之敎,而未蒙召接,不得更診,繼進湯劑,尙未議定,區區下情,益不勝焦慮之至。臣等率諸御醫,趁早入診,詳察聖候爲宜,王大妃殿,調攝中氣候,何如?臣等終宵憂慮,敢此問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。大殿·王大妃殿·惠慶宮·中宮殿,藥房口傳夕問安。答曰,知道。
李晩秀,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李晩秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,合辭方張之時,憲府無詣臺之員,事甚未安。除在外·疏批未下·傳旨未下·未署經外,呈告人員,竝卽牌招,何如?傳曰,允。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
以輪對官望筒,傳于鄭東浚曰,後日次爲之。
李晩秀啓曰,卽見永宗僉使曺命楫,今春水陸操設行,取稟狀啓,不書承政院開坼,又不着銜。奏御文字,何等重大,而如是錯誤,事未前有。原狀啓還下送,使之改修正上送,該僉使,所當重勘,而本院請推之外,無他可施之罰,何以爲之?敢稟。傳曰,拿處。
兵曹口傳政事,副司果單尹光顔。
洪明浩,以弘文館言啓曰,副應敎李太亨,自鄕上來云。卽爲牌招察任,何如?傳曰,允。
李晩秀,以御營廳言啓曰,本廳前軍色從事官尹光顔,旣已敍用,仍爲差下,使之察任,何如?傳曰,允。
大司憲洪秀輔,副提學李秉鼎,大司諫尹㬦,應敎徐配修,掌令李錫夏,獻納魚錫齡,修撰李晴·閔昌爀,副修撰吳泰賢啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則而賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命?不審殿下何爲,而此萬萬過擧也。噫嘻,此賊之有萬戮難赦之罪者,殿下之所當洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者,先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼魊之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。且以目下揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,不覺澟然,其不可一刻容貸也決矣。請黜置罪人鄭致達妻,亟令王府快正典刑,以洩神人之憤。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也。與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,以下十五字刀割擧國臣民,腐心之痛,切齒之讎,尤有倍於前日。請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已。蓋尙喆,本以庸瑣之品,濫據均軸之任,眷遇何如,恩告何如?而奈其賊性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此宇鎭之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫而反肆欺罔之習。噫噫,痛矣。是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,以下二十一字刀割姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之決案。揆以邦憲,豈可一刻容貸於覆載之間乎?請逆賊尙喆,依律處斷以下十一行四十字刀割答曰,不允。以下五字刀割大司憲洪秀輔,大司諫尹㬦,掌令李錫夏,獻納魚錫齡啓曰,澤遂爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟,萬無不知之理,又況會遂之罪惡,與澤遂,一而二,二而一也,而忍杖不服,遽有酌處之命,有乖獄體。李觀源,以逆能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情。還寢李觀源定配之命,更令王府,設鞫得情。噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡。而且太甲桐宮之說,果如諸賊一席酬酢於展開書傳,講其文義云者,與相吉·澤遂之招,若合符契,此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟獍稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬·奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辨者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩此,而若不窮覈嚴斷,則未知何樣禍機,伏地何地。今於事端旣露之後,尤不容暫緩盤覈。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊亂,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,磬竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,以下一行刀割凶肚莫掩,至於製給凶疏,沮遏大計,則有浮於逆莾,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,以下九字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天誅快行,而誅殛之典,只及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,貫通凶種之陰謀,鉤覈之路,惟在於此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖擧行而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年,未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,顧何論於待年與否乎?請梟示罪人明謙,正刑罪人以謙,亟施孥籍之典,逆復庶子好石,不待年滿,亟施處絞之律。噫嘻,痛矣。從古亂逆何限,而豈有如宇鎭者哉?渠以凶喆之子,藉其氣勢,罔念喣嚅之恩,益肆跳踉,擬帥市恩之謀,極其陰祕,荷杖偸鈴之態,不忍正視,其所負犯,不一而足。而乃於不敢言之地,敢懷不敢萌之心,潛構啓草,欲售欺天之計,此而窮凶絶悖,而於渠猶屬薄物細故,潛藉逆復之姻婭,以下十二字刀割旣已遲晩,以下二字刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈,請遲晩罪人宇鎭,更令王府,卽速拿來,仍前設鞫,期於得情,快正典刑。噫嘻,痛矣。今日亂逆,苟究其本,則顧不在於五月之禍變乎?復·宇之本,以下十七字刀割是以,壬寅之前,則有榮·德焉,壬寅之後,則有夏·瑮焉。而畢竟則今年夏秋之喪變出矣。噫嘻,尙忍言哉?擧國臣民之悲冤疑憤,愈往愈劇,而及承我慈聖諺敎,始知兩次喪變,果有所以矣。慈敎若曰,症勢凡百,自初怪底,此豈非喪禍之源委,逆變之頭腦乎?在今日所當窮覈者,惟在於此一款,而若其窮覈之道,則亦惟在於逆醫廷楫,乳道不可斷而斷之,熱劑不宜進而進之,則其間情節,已極疑怪,而滿庭臣僚,屢朔嚴討,終不得請,尙使戴頭於竄配之中,此殆天意之有在也。噫,窮凶之謀,至憯之計,必有主張指揮於不覩不聞之中者,則此豈一廷楫所可獨爲者哉?然而端緖之鉤得,情節之覈出,不得不先自廷楫始。請減死定配罪人廷楫,亟令王府,設鞫嚴問,期於得情。時偉性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,惟此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中,曰今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戱葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請荐棘罪人時偉,亟令王府,更加設鞫,快正王法。噫嘻,痛矣。亂臣賊子,從古何限,而豈有物故罪人在簡也哉?本以梟獍之性,兼以蛇蝎之毒,護法於鏡·虎,傳神於雲·確,讎視義理,背君死黨,卽渠平生伎倆,而及夫綢繆宇·偉,以下五字刀割暗地醞釀,密逕排布,固非一朝一夕之故,往在丙午冬,慈殿諺敎特降之時,率土悲遑,擧朝震蕩,孰不冤憤,思報國讎,以下八字刀割假托風病,偃臥朝房,賓啓庭籲,終不一參,晩後一疏,用意巧慝,片言半辭,初不及以下二字刀割之逆節,又不擧宇·偉之凶謀,其心所在,路人皆知,而況慈殿請徽號之日,晏然在家,獨不來參,而翌日肩輿之私行,則自如焉。月正擧褥儀之辰,又爲懸病不參賀班,而徑夜度支之除命則出肅焉,不滿之意,無將之心,十目所視,明若觀火,特以蛇盤蚓結,勢熖滔天,箝制一世,莫敢誰何,而至於再昨年太學之捲堂也。公議不泯,聲討峻發,則渠若有一分秉彝之心,固當改心革面,克悛舊習,而乃於昨冬大僚之聯請,搢紳之齊籲也。更售前套,復托昔疾,鎭日大論,一切謀避,若將有所恃而立節者然,喉院稠坐,肆發凶言,奉敎討逆之大臣,反擬置辟之極典,聞者莫不心寒膽掉,而惟其狠愎之性,怨毒之習,愈往愈肆,末又粧出驥賊之凶疏,誣逼慈聖,嘗試朝廷,秋供一出,情節盡露,古今天下,寧有如許窮凶絶悖劇逆者哉?雖使此賊,千剮萬戮,猶未足以洩神人之憤,而只施薄竄,徑斃旅店,窮覈無路。自今以後,復有劇賊,任自致斃,而追孥之典,拘於禁令,仍不施之,則如此亂逆之徒,終無可施之法乎?輿情益沸,公憤愈覈,肆市之律,雖未施於渠身,逆孽凶種,不可置之於覆載之間。請物故罪人在簡,亟施孥籍之典。答曰,不允。在簡事,旣謄前啓,如是加律,何也?掌令李錫夏啓曰,妖宦壽賢之締結,一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,亟令王府,設鞫得情,快正王法。李魯春之罪,可勝誅哉?當夏賊居銓之日,挺身出氣,扶護汲引者,卽一尹得孚,則一自劇賊逆變之後,苟有一分臣死之義者,纔說尹得孚三字,固當髮豎膽掉,深惡痛絶之不暇。而噫,彼魯春,抑何心腸,投疏附麗,極意營護之不足,至於奬詡,又從以掇拾劇逆之話頭,要作化身之左契,顯售網打之凶圖,究厥旨意,萬萬叵測,卽其現發之跡,已難免黨與之誅,則渠之鬼蜮之狀,反覆之態,猶是薄物細故,世道乖亂,義理晦塞,難言之憂,迫在朝夕,如此陰謀祕計,有非一魯春所可獨辦者也。實由於近來隄防漸弛,人心陷溺,乘機逞凶,寔繁其徒,慫慂指使,必有其人,苟欲鋤治其根本,打破其窩窟,則唯有嚴覈魯春,得其眞贓,遏絶亂萌之圖,而初旣囚之南間,旋又移之馬房,末乃保放,偃息自在,閱歷歲月,終未窮覈,刑法之乖當,輿情之憤菀,已無可言,而今又酌處,遽命安置,渠之負犯,何等至重,關係何等不輕,而群請終不允從,王章漸就惟輕,醜類凶徒,無所懲畏,將不知幾箇魯春,闖出於何地,思之及此,寧不大可懼哉?請還寢李魯春絶島安置之命,亟令王府,設鞫嚴問,期於得情。今番逆獄,凶復凶喆,爲之機括,則到今鉤覈之道,惟在於干連兩賊之類,而惟彼寧鎭,卽是尙喆之子,善復之壻,則情節之交通,陰謀之綢繆,不在別人,皆出寧鎭之來往,則捨此寧鎭,更何究覈,而移送捕廳之後,未卽訊問,旋爲酌處,獄體疎忽,已無可言,刑政壞損,莫此爲甚。請罪人寧鎭,亟令王府,設鞫嚴問,期於得情。以下十七行十八字刀割驥顯凶疏之陰慘情節,尙忍言哉?擧國莫不齊憤,王章尙未快施,義理從此漸晦,亂賊無所知懼,思之及此,不覺毛骨俱竦,以下五行刀割答曰,不允。獻納魚錫齡啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況窮凶極惡之語,敢欲潛售亂逆之心,究厥罪惡,萬戮猶輕。情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍,亟命王府,設鞫得情,快正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。請金甲島爲奴罪人克觀,古今島爲奴罪人克泰,更令王府,設鞫得情,快正王法。恒烈·善海,何等凶逆,而其兄弟子姪,晏然在家,無異平人?治逆不嚴,防患太疎。厚謙逆節,萬古所無,而時謙等,以逆厚之同産,偃處近郊,尙未施當律,輿情憂憤,去而益甚,請恒·善支屬,亟命散配,時謙兄弟,竝投絶島,以嚴隄防。噫嘻,痛矣。朴宗集之罪,可勝誅哉?渠以乙未罷榜中人,緣於憑覈之無路,尙稽邦憲之亟加,而至於擅刪日記,漫漶義理,其跡至妖,其計叵測,科事之外,不可不一問,請巨濟府絶島安置罪人朴宗集,亟令王府,拿鞫得情,施以當律。逆賊尙魯,卽是千萬古所無之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年,斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之典,其將不施乎?罪在罔赦,事關後弊。請逆賊尙魯,亟施孥籍之典,此下十四行刀割驥賊之窮凶情節,尙忍言哉?擧國齊討,王章未施,義理從此晦塞,亂逆無所懲畏,思之及此,不覺髮豎而膽掉,以下四行刀割嗚呼,當此亂逆層生之日,正急臣民聲討之擧,而凡在三司之列者,尤當沬血飮泣,晷刻是爭,不容少緩,而前大司諫尹尙東,偃便在家,敢傲天牌,有若尋常時例違者然,此時臺官,豈敢言私?雖未知情病之如何,而執跡論心,顯有巧避之形。請前大司諫尹尙東,施以竄配之典。答曰,不允。第十一件事,斯速停啓。以下二十五行十七字刀割
庚戌正月初十日午時,上御重熙堂。藥房入診入侍時,都提調蔡濟恭,提調鄭昌順,副提調洪明浩,記事官徐有聞,記注官趙慶遠·金鳳顯,原任提學吳載純·鄭民始,原任直提學徐有防,一直提學金憙,檢校直閣徐鼎修·尹行任,待敎金祖淳,醫官徐命緯·李春敷·李翊臣·金光國·卞觀海,以次進伏訖。濟恭等曰,夜間聖體,調攝,若何?上曰,一樣矣。濟恭曰,汗候果得浹洽乎?上曰,昨夕煎進皮木麥茶後,仍得就汗,達夜流注,朝始止得矣。濟恭曰,寢睡何如乎?上曰,煩悶無以穩睡。且以祈穀大祭之不得親行,終宵耿耿,竟不得就寢矣。濟恭曰,昨日有童便入之之敎,果進御乎?上曰,昨日再次進御,朝又進御,似若有效矣。濟恭曰,和解外感,童便爲最,臣等亦嘗屢次經驗矣。上曰,臥內稍間,爲念卿等之行步,不得種種引接矣。濟恭等曰,臣等居在藥院,憂鬱之忱,焦迫之私,未嘗晷刻少弛,苟得一次登筵,診察聖候,則區區憂慮,始可稍弛,假使終日行步,猶恐其或未登筵,況暫時出入,有何所難乎?濟恭等,請令醫官診候。上曰,只使徐命緯·李翊臣,診脈好矣。命緯等,進前診候訖。命緯曰,脈候比昨差勝,可驗外氣之已爲和解,但膈候尙未通順,臣意則姑停湯劑,稍待數日,進御養胃湯,恐爲合宜矣。上曰,好矣。膈氣,挾感衝亘,兼又痰滯,以至忤寒,而咳嗽最難堪耐,大小便,亦且不利,童便連爲進服無妨乎?命緯曰,誠好矣。便候之不得通利,果如何乎?上曰,予於平時,便度或有諭日之時,今此見症,固無所怪,而小便自昨日以後,尙無動靜,誠可異矣。命緯等曰,便度遲緩,誠好矣。濟恭等曰,童便依昨日入之乎?上曰,午間一次,人定後一次,分排以入,可也。濟恭等曰,臣等當於夕後,更請診候矣。上曰,不必更爲求對矣。濟恭等曰,凡外感症候,隨時各異,臣等職在保䕶,安得不朝夕請診乎?上曰,卿等今旣登筵,夕後則只令醫官,入診好矣。濟恭曰,臣等伏見我殿下所御衾具,欽仰攢頌之餘,繼以惶恧,不知所達矣。我聖上昭儉之德,固已國人之所知,而亦不料至此之儉也。殿下,位居千乘,富有億兆,而崇儉如此,臣等則乃反不然,雖士庶,率多以紬爲衾者,臣亦未免從俗而太侈,豈非悚惶乎?上曰,予於章服,或取精潔者,至於燕居,不問麤劣。非曰崇儉,式遵我朝家法而然矣。上曰,黃海兵使上疏,卿等見之乎?濟恭等曰,未及見之矣。上曰,疏中有二件事,一卽洞仙嶺養木也。一卽吏奴作隊給料事也。卿意,如何?濟恭曰,吏奴作隊,自是成規,豈可創出無前之料布乎?不但經費之爲可悶,事甚無義,決難從施,至於洞仙養木,恐好矣。然臣意,則蒜山鎭,素稱要路,而亦爲關防重地,反有加於洞仙,曾有築城之議,而城址尙存云。臣意,則蒜山養木,緊於洞仙,不但養木而已。築城備虞,在所不已矣。命書榻敎曰,進御加味正氣散停止。命退,諸臣以次退出。
上在昌德宮。停常參·經筵。
自昧爽至辰時,有霧氣。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,何如?昨夕未得診候,湯劑,亦且姑停,區區下情,尤不勝焦鬱之至,臣等率諸御醫,趁早入診,詳察聖候,有不容少緩。臣等終宵憂慮,敢此問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。
趙衍德啓曰,大司憲洪秀輔,掌令李錫夏,牌招啓辭未下,執義尹行履傳旨未下,掌令金履翼疏批未下,持平宋煥箕在外,持平沈奎魯未署經,監察茶時之意,敢啓。傳曰,知道。
傳子李晩秀曰,承旨入侍。
傳于洪仁浩曰,政官,待開門牌招開政。
傳于洪仁浩曰,坐直承旨入侍。
庚戌正月十一日巳時,上御重熙堂。承旨入侍時,左承旨鄭東浚,記事官徐有聞,記注官金鳳顯,記事官金祖淳,以次進伏訖。上曰,醫官徐命緯·周命新入侍,可也。賤臣承命出,與之偕入進伏。上曰,醫官,進前診脈,可也。命緯等,進前診候訖。命緯等曰,脈候,外氣則已臻康復,但汗候過多,恐或有妨於調攝矣。上曰,再昨汗候太多,昨夜則自初昏至罷漏時,不得就宿矣。命新曰,二陳湯中半夏,恐或溫燥矣。上曰,單方藥,爾等商論以奏,可也。命緯等曰,利氣,茶恐好矣。上曰,材料云何?命緯等曰,乾杮·大棗·生干矣。上曰,進御利氣茶,一貼煎入。出榻敎命退,承史以次退出。
上在昌德宮。停常參·經筵。
自初昏至夜三更,月暈。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等昨日伏承夕間召見之命,而未蒙許接。只以入侍醫官所傳之言推之,感候諸節,猶未快解,湯劑姑停,亦已兩日,入侍議定,不容少緩,臣等率諸御醫,趁早入診,詳察聖候,爲宜。不任終宵憂慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,藥房口傳夕問安。答曰,比昨顯勝,如朝筵入侍時,本院夕問安,勿爲之。
趙衍德啓曰,大司憲洪秀輔,掌令李錫夏,牌招啓辭未下,執義尹行履傳旨未下,掌令金履翼疏批未下,持平宋煥箕在外,持平沈奎魯未署經,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙衍德曰,左副承旨入侍。
以忠淸監司狀啓,栗木敬差官李錫心,藉重作弊之罪,令攸司稟處事,傳于趙衍德曰,前此飭敎,何等截嚴,則乃敢如是犯科,至發於道狀,其討索貽弊之端,不聞可知。況道狀中論列,雖似草草,亦足爲證,該官員李錫心,無異偶官,何足責?然名以官員,待査事畢,捧供嚴處次,出付禁府,姑爲嚴囚,泛鐵官及奉常寺下人等,令該曹今日開坐,箇箇各刑嚴訊,道狀外許多剝割之事,一一捧直招,以草供捧入。參議,近以內閣,起居在闕中,卽爲進去開坐,捧供來待,萬一歇治,萬一歇問,是豈調攝中憂民邑有此申諭之本意乎?此意嚴飭該曹,雖下於此之事,朝令事體,至嚴且重,一有犯科,是國無法,況屢飭之事,京外官吏,無難干科,道伯守令,極意斗護,惟恐營邑之生事,此已萬萬駭然。必待關飭,然後强始登聞,道伯事,誠莫曉也。其委折之緣何,更令政院,題送書目,使卽據實狀聞,吏奴驛屬等,亦係啓下罪囚,則所當具格捧供,尾請,令該曹稟處,而尋常句勘,草率了當,擧行之節節顚錯,猶屬餘事,政院之循例捧入,難免不審之責。當該承旨,從重推考,元狀啓還下送。
以慶尙監司狀啓,軍威縣民家燒燼事,傳于趙衍德曰,軍威近百戶被燒,已甚矜測,況臨歲失所之狀,尤覺悶勘,卽令道伯,嚴飭斯速結構,畢奠接後,形止狀聞,仍令廟堂,參考他道近百戶被燒時,別施之恤典,依此爲之意,卽爲行會。
有政。吏批,判書洪良浩進,參判閔鍾顯進,參議曺允大進,同副承旨李晩秀進。以李勉兢爲禮曹參議,兪漢寓爲吏曹正郞,朱南述爲禁府都事,宋欽書爲尙衣主簿,兼春秋單許鞏,東恩君單申大觀。
兵批,判書金尙集進,參判李時秀病,參議洪文泳病,參知沈晉賢入直,右承旨鄭東浚進。以李壽咸爲曹司五衛將,成東一爲忠翊將,金敬膺爲景福將,李宗海爲羅州營將,朴泂爲咸鏡監營中軍,柳熽爲羅州監牧官,李泰萬爲長山別將,同知金廷麗,副護軍李永秀·李得駿,副司直申耆單付。
以副應敎李太亨,牌不進罷職傳旨,傳于洪仁浩曰,只推。
李晩秀,以弘文館言啓曰,副應敎李太亨,旣有只推之命,副校理李尙度,自鄕上來云,竝卽牌招察任,何如?傳曰,允。
傳于鄭東浚曰,坐直承旨入侍。
李晩秀,以內醫〈院〉都提調·提調意啓曰,醫人周命新,議藥同參加設差下事,命下矣。令該曹依例付軍職,冠帶常仕,何如?傳曰,允。
禁府啓目,忠壯衛將咸正禧原情云云。傳旨內辭緣,泛稱遲晩,刑推得情何如?判付啓,何足責也?汰去放送爲良如敎。又啓目,東部奉事金履毅,西部奉事趙有善,南部都事柳鼎模,北部奉事任晦周,中部奉事羅東善等原情云云。傳旨內辭緣,泛稱遲晩,竝只刑推得情,何如?判府啓,除刑推,議處爲良如敎。
洪仁浩,以禁府言啓曰,時囚罪人金履毅·趙有善·柳鼎模·任晦周·羅東善等,以草記,今日內議處,照律事,命下矣。金履毅·趙有善·柳鼎模·任晦周·羅東善等,身爲部官,洞任輩憑藉斂民之弊,矇不禁斷,溺職之罪,在所難免。以此照律,罪取考律文,則大明律不應爲條有曰,凡不應得爲而爲之者,笞四十。名例有曰,犯私罪,笞四十,附過還職。大典通編推斷條有曰,犯枉法受贓外,笞杖竝收贖云矣。金履毅·趙有善·柳鼎模·任晦周·羅東善等,各笞四十收贖,附過還職,放送,何如?傳曰,允。如有功議,加減一等。
庚戌正月十二日辰時,上御重熙堂。藥房入診入侍時,藥房都提調蔡濟恭,提調鄭昌順,副提調洪明浩,記事官徐有聞,記注官趙慶遠·金鳳顯,原任提學鄭民始·吳載純,原任直提學徐有防,一直提學金憙,二直提學金載瓚,檢校直閣徐鼎修·鄭東浚·尹行任,直閣李晩秀,待敎金祖淳,醫官徐命緯·李翊臣·卞觀海·李春敷·金光國·周命新,以次進伏訖。濟恭等曰,夜間,聖禮,調攝,若何?上曰,再昨夜添損後,自昨午,旋得減勢矣。濟恭等曰,昨朝聞醫官言,有頭疼之候,不勝焦悶,夜又聞之,比朝差勝云矣。目下諸節,更若何?上曰,夜來別無所損矣。濟恭等曰,寢睡,何如?上曰,因膈氣痰喘,不得穩宿矣。濟恭曰,昨日臣等,不得登筵,只聞醫官所傳之言,下情憂鬱,不可勝達矣。上曰,酬接爲難,不得召見矣。濟恭等,請令醫官診候。上曰,昨日旣已診脈,諸症比昨一樣,不必入診。只令徐命緯·李翊臣·周命新,進前議藥,好矣。濟恭等曰,諸節雖如昨日,診候之前,恐難議定湯劑矣。上曰,今日則只以茶飮之屬進御爲好,診脈,則從後爲之,可也。命緯等,進前。上曰,諸症一如昨日,而膈痰咳嗽,最爲難堪,茶飮中有何當劑乎?爾等,商論以奏,可也。命緯等曰,臣等與諸醫官,有私相議定者,則蘇子茶也。上曰,材料云何?命緯等曰,蘇子一戔半,白吉更三戔,大棗三箇,生栗七箇,生干五戔矣。上曰,白吉更,似不緊矣。命緯等曰,利膈導痰,莫如白吉更,蘇子主和解之功,比蘇葉稍異,棗栗則主淸熱矣。上命書榻敎曰,進御蘇子茶,一貼煎入。上曰,利氣茶,連爲進御,何如?命緯等曰,好矣。上曰,利氣茶,一貼煎入。出榻敎濟恭等曰,園幸隔日,而聖候方在調攝中。伏想聖懷,必多泄菀,亟命退定,以便保嗇之方,區區之望也。上命書傳敎曰,園所展拜,退定於今晦來初,日字,則更待下敎擧行。上敎濟恭等曰,鮒魚蒸,昨有製入之命矣。卿等亦知味乎?濟恭等曰,知味矣。上曰,予未嘗嗜油膩之物,雖令製入,而不得進御矣。上曰,利氣茶一貼,更爲煎入。出榻敎濟恭曰,蘇子茶,午間煎入,利氣茶,夕間前入乎?上曰,唯。仍命退,諸臣以次退出。
上在昌德宮。停常參·經筵。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等昨夕問安之批。伏承比昨顯勝之敎,歷日焦憂之餘,曷勝忭幸,而近日進御,只是茶飮繼進湯劑,尙未議定,率諸御醫,趁早入診,詳察聖候,尤不容少緩。臣等不勝終宵憂慮,敢此問安,竝爲仰稟。答曰,知道。欲爲穩攝,卿等引接,有煩酬應,今日則不必入侍矣。王大妃殿·惠慶宮·中宮殿,藥房口傳問安。答曰,知道。
李晩秀,以都摠府言啓曰,今日入直軍兵等,中日習射事,標信啓請矣。日勢已晩,不得爲之之意,敢啓。傳曰,知道。
趙衍德啓曰,大司憲洪秀輔,掌令李錫夏,牌招啓辭未下,執義尹行履傳旨未下,掌令金履翼疏批未下,持平宋煥箕在外,持平沈奎魯未署經,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙衍德曰,左副承旨入侍。
以副應敎李太亨,副校理李尙度,牌不進罷職傳旨,傳于洪仁浩曰,只推。
以咸鏡監司狀啓,利城縣人物渰死事,傳于趙衍德曰,原恤典外,如有身布蕩減,妻孥,各別顧恤事,回諭。
傳于金載瓚曰,都承旨入侍。
傳于鄭東浚曰,坐直承旨入侍。
洪仁浩啓曰,掌令金履翼處,問啓事,命下矣。問于金履翼,則以爲臣姿乏敢言,職忝掌憲,思效一日之責,頃陳數行之疏,臣意蓋以爲朝綱,不可不尊,師律,不可不嚴,符驗者,君命之所寓也,城門者,國都之最重也。如是而輕視符驗與城門,決非人臣之所敢出也。故將目下之駭惑,略陳心中之憂歎矣。適値靜攝之際,致煩問啓之命,臣不勝悚蹙,繼以焦灼。大抵大臣伊日事,臣於頃疏蓋論之,今不必疊床,而至於大臣所謂臣疏句語,得聞臺諫家之說,聞來驚怖,不知所云。臣於向日陳章之後,爲日已久,而臣無出門之事,人客來見者,亦絶罕,況出入大臣家之人,本無來往臣家者,其勢固也。臣雖欲漏通,萬無其路,今者大臣之欲以漏通,歸罪於臣,是亦苟且之甚矣。臣雖愚昧,粗知邦禁之不可違越,臺體之不可虧壞,則臣自爲之,臣自通之,俾大臣,得聞其要語緊句,陽面陰心,東跳西踉之爲哉?此則實非臣所敢爲,亦非臣所忍爲也。仍念臣一片丹心,只知愛戴君父,不欺君父,而不知巨室之可畏,威勢之可怕矣。今因一言,至招意外之說,臣於平日言議行止,倘然見重於人,則豈或致此耶?臣撫躬慙恧,滿心悚懍,待罪而已,無他可達云矣,敢啓。傳曰,原疏則適因調攝,只聞槪語,欲待差復後賜批,而未下批疏箚之無得先洩,先朝飭禁之受敎,至命用極律,揭奉于院壁,朝者右相,忽地胥命,以來傳之言根,歸之金履翼家往來人,而使其錄事,來告政院云。問啓之擧,烏可已乎?觀此對語,節節自明,有若初無是事者然,大臣豈可爲虛說乎?不問則已,國體所在,決不可仍以掩置。使大臣益添不安之端,該房承旨推考,各副嚴飭,期於自首,又復漫漶,何用臺廳問啓,自有王府,此事未究竟之前,徒煩酬應,該房知悉嚴飭。
洪仁浩啓曰,原疏則適因調攝,只聞槪語,欲待差復賜批,而未下批疏箚之無得先洩,先朝飭禁之受敎,至命用極律,揭奉于院壁,朝者右相,忽地胥命,以來傳之言根,歸之金履翼家往來人,而使其錄事,來告政院云。問啓之擧,烏可已乎?觀此對語,節節自明,有若初無是事者然,大臣豈可爲虛說乎?不問則已,國禮所在,決不可仍以掩置,使大臣,益添不安之端,該房承旨推考,各別嚴飭,期於自首,又復漫漶,何用臺廳問啓,自有王府,此事未究竟之前,徒煩酬應,該房知悉,嚴飭事,命下矣。問于掌令金履翼處,則以爲臣疏留院之後,爲日已久。無論上下,必多覷知之人,潛相轉通于大臣者,故臣實以是爲慮,或有一二來問者及書問者,則臣皆以未徹歸重而已,而至於疏中句語,則無論緊與不緊,未嘗以隻句半字,言及於家內子姪。臣初何心就事而論之,後何心納媚而通之耶?此則粗有省覺者,所不欲爲者也。臣豈忍終始畏罪,以自陷於欺罔君父之科哉?然則大臣所聞,必有其人,而臣之所不敢知者也。臣於此外,無他可達,而以臣平日誠意之不能仰孚,致勤再問之嚴,有妨靜攝之際,此臣死罪,不知所達云矣,敢啓。傳曰,大臣,豈可以泛然傳聞,至於言送乎?來問書問之中,親密於金履翼與大臣家者,似其人,畢竟自可發露,如是之際,徒有貽羞之端,更爲問啓,斯速指陳。
洪仁浩啓曰,掌令金履翼,更爲問啓事,命下矣。問于金履翼處,則以爲臣本愚直,只知無隱之義,不慣捏虛之習,則今於累次問啓之下,豈忍終始抵賴,自犯罔赦之罪哉?初無以片言隻字,對人說話者,則今乃怵於嚴命,强以漏通自誣乎?自誣則與欺君同其科,臣實不忍爲此也。大臣所謂漏通者,必出於平生伎倆中誣人脅人底手段,而不俟愆候之差復,忽作胥命之駭擧者,想亦必有所以然矣。身爲大臣,雖有邦禁,如欲必探其未徹之疏意,則亦豈無其路,而今欲憑藉塗聽塗說之人言,作此携手同歸於漏通之科者,誠亦苟且之甚矣。然而臣之陳疏之後,或不無一二人聞得其大槪者,而至於要語緊句,實不自臣口而毫分提及,則以此而謂之漏通,又未知其意之所在也。臣不顧形跡之嫌,思效言事之責,致煩酬應,貽羞朝廷,臣死萬死,無他可達云矣,敢啓。傳曰,傳言之人,聞之者知之,此後大臣登筵,自可聞知,掌令金履翼,使之退去。
洪仁浩,以義禁府言啓曰,金履毅·趙有善·柳鼎模·任晦周·羅東善等,各笞四十收贖,付過還職,放送事,照律草記批旨內,如有功議,各減一等事,命下矣。金履毅五代祖光爀,靖社原從功臣,柳鼎模十一代祖洙,佐理功臣,任晦周八代祖明弼,靖國原從功臣,羅東善曾祖弘佐,保社原從功臣云。竝功減一等,各笞三十收贖,付過還職,而趙有善,無功議云矣,敢啓。傳曰,知道。
庚戌正月十三日酉時,上御重熙堂。坐直承旨入侍時,右承旨鄭東浚,記事官徐有聞,記注官金鳳顯,記事官金祖淳,以次進伏訖。上曰,進御人蔘養胃湯,本方中去人蔘·草果,加吉更一戔,只角·縮砂各五分,一貼煎入。出榻敎命書傳敎曰,掌令金履翼,更爲問啓。命退,承史以次退出。
上在昌德宮。停常參·經筵。
藥房都提調蔡濟恭,提調鄭昌順,副提調洪明浩啓曰,伏未審夜間,聖體,調攝,若何?寢睡·水刺之節,何如?膈間往來之候,亦何如?臣等昨日問安之批,旣承欲爲穩攝之敎,不敢更事瀆擾,而雖以入侍醫官所傳之言推之,痰滯之候,嘔氣之作,伏想外感餘症,猶未快解,區區下情,曷勝焦煎?今日率諸御醫,趁早入診,詳察聖候,議定繼進當否爲宜。臣等終宵憂慮,敢此問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于趙衍德曰,傳香承旨,馳詣宗廟·景慕宮,奉審摘奸以來。
趙衍德啓曰,大司憲洪秀輔,掌令李錫夏呈辭,執義尹行履傳旨未下,掌令金履翼疏批未下,持平宋煥箕在外,沈奎魯未署經,監察茶時之意,敢啓。傳曰,知道。
傳于趙衍德曰,左副承旨入侍。
傳于趙衍德曰,坐直承旨入侍。
庚戌正月十四日辰時,上御重熙堂。藥房入診入侍時,藥房都提調蔡濟恭,提調鄭昌順,行都承旨金載瓚,記事官徐有聞,記注官趙慶遠·金鳳顯,原任提學鄭民始·吳載純,檢校直提學徐有防,一直提學金憙,檢校直閣徐鼎修·鄭東浚·李晩秀·尹行任,待敎金祖淳,醫官徐命緯·李春敷·金光國·李翊臣·卞觀海·周命新,以次進伏訖。濟恭等曰,夜間,聖體調攝,若何?上曰,大體則一樣矣。濟恭,請令醫官診候。上曰,今日則不必診脈。只令諸醫,進前議藥,可也。命緯等進前。上曰,養胃湯之效不些矣。今日則當用何藥耶?命緯等曰,今日又爲進御爲好,前方中,蒼朮減五分,吉更加五分,檳榔加一戔,恐宜矣。上曰,檳榔似如何矣。命緯曰,檳榔,果有疏導之功,日再進御,恐好矣。上命書榻敎曰,進御加味養胃湯前方中,加檳榔一戔,赤茯苓·吉更各五分,甘草減二分,日再煎入。上曰,卿等今日出去,可也。濟恭曰,臣等雖退去,決不敢歸家,宿於闕外,反不如在本院矣。又命書傳敎曰,自今日至明日,夜巡弛禁。濟恭等,更請診候。上曰,不必爲之矣。昌順曰,渠輩每以爲沓沓矣。上曰,周命新入診,可矣。命新入診訖。命新曰,諸節大勝,而胃氣似有不足之慮,須講補調之劑,好矣。上曰,養胃湯進御後,善爲經夜,而只因膈間痰滯,未免有咳嗽,誠可悶矣。命新曰,養胃湯姑爲進御,稍待聖候之夬復,常度議定調補之齊,宜矣。命退,諸臣以次退出。
上在昌德宮。停常參·經筵。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?昨日湯劑,日再進御之後,膈滯痰嗽等節,益有差勝之效乎?今日,率諸御醫,趁早入診,詳察聖候,繼進湯劑,可以議定,臣等不勝憂慮,敢此問安,竝爲仰稟。答曰,知道。諸節今皆快勝,自今日不必逐日請診,卿等亦多勞瘁,早卽退去。昨進再貼,不爲進御,今日則依前方,一貼煎入,宜矣。王大妃殿·惠慶宮·中宮殿,藥房口傳問安。答曰,知道。
藥房口傳啓曰,臣等朝於請診之批,伏奉快勝之敎,焦憂之餘,慶忭曷勝,而湯劑雖依前方煎入,繼進當在診候議定,率諸御醫,詳察聖候,此時尤不容少緩。至於早卽退去之敎,臣等多日留院,粗伸嘗藥之誠,今當少愈,更未得親承聖候,遽爾退歸,區區下情,決難奉承。伏乞暫許召接,躬奉起居,當進湯劑,更爲議定,千萬顒祝惶恐,敢啓。答曰,養胃湯,則限快復連用爲好,醫官,別無診脈之事,卿等之早爲退去,少無如何,聞退去然後,予亦可以安心,退去云者,非退待闕外之謂也。仍卽還第,宜矣。王大妃殿·惠慶宮·中宮殿,藥房口傳夕問安。答曰,知道。
趙衍德啓曰,大司憲洪秀輔,掌令李錫夏牌招啓辭未下,掌令金履翼疏批未下,執義尹行履傳旨未下,持平宋煥箕在外,持平沈奎魯未署經,監察茶時之意,敢啓。傳曰,知道。
李晩秀啓曰,備邊司郞廳來書,今日賓廳日次,而大臣方在俟勘中,不得來會云矣,敢啓。傳曰,知道。
李晩秀啓曰,禁衛營將官來言,今日本營軍兵,日次,私習云矣,敢啓。傳曰,知道。
李晩秀啓曰,御營廳將官來言,今日本營軍兵,日次,私習云矣,敢啓。傳曰,知道。
以京畿監司狀啓,昨年效勞校卒試射二中以上人,馳啓事,傳于趙衍德曰,以上三人,直赴殿試,未入格十六人中,如有二分入格人,以初試例許赴,來頭殿試原榜目,亦令添書上送事,分付。觀此初試榜目,年過六七十者,爲數人,此類,何必更觀殿試,六十歲以上初試入格人,一竝先爲賜第,原榜目中,以賜第,懸註修正上送事,一體,分付。
上在昌德宮。停常參·經筵。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等昨日問候之批,口啓之答,伏承聖候之快勝,益切下情之慶忭,而更不得躬奉起居,終未免遽爾退歸,職在保護之地,曷勝憂慮之忱,而批敎之下,不敢不奉承,泯默而退,只自悶憂,今日率諸御醫,趁早入診,詳察夜來聖候,議定繼進當否,尤不容少緩。臣不勝終宵憂鬱,敢來問安,竝此仰稟。答曰,知道。今則益勝,不必入診矣。王大妃殿·惠慶宮·中宮殿,藥房口傳問安。答曰,知道。
李晩秀,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
趙衍德啓曰,大司憲洪秀輔,掌令李錫夏牌招啓辭未下,執義尹行履傳旨未下,掌令金履翼疏批未下,持平宋煥箕在外,沈奎魯未署經,監察茶時之意,敢啓。傳曰,知道。
傳于趙衍德曰,左副承旨入侍。
以平安監司狀啓,平壤府回榜人金弼西上送事,傳于趙衍德曰,依昨年例爲之事,回諭。
傳于趙衍德曰,左副承旨入侍。
傳于李晩秀曰,坐直承旨入侍。
李晩秀,以壯勇營言啓曰,今正月十六日,本營中日試射時,騎芻沒技人姓名,別單書入之意,敢啓。傳曰,知道。
庚戌正月十六日申時,上御重熙堂。左承旨入侍時,行左承旨洪明浩,假注書洪樂游,記注官金鳳顯,記事官金祖淳,以次進伏訖。上曰,都提調·提調姑未出去耶?明浩曰,姑不出去矣。上曰,今日亦爲早還之意,傳之,可也。命書榻敎曰,進御加味養胃湯一貼煎入。仍命退,承史以次退出。
庚戌正月十六日酉時,上御重熙堂。坐直承旨入侍時,右承旨鄭東浚,記事官徐有聞,記注官金鳳顯,記事官金祖淳,以次進伏訖。上曰,進御加味養胃湯停止,加味正淸二陳湯,去麥芽減山査肉八分,加貝母一戔,山桅五分,豆豉十粒,一貼煎入。出榻敎命退,承史以次退出。
上在昌德宮。停常參·經筵。
巳時,日暈。
藥房都提調蔡濟恭,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?臣等之不得親承聖候,今已有日,雖有醫官之入侍,湯劑之議定,職忝保護,誠阻診候,聖體之起居,只憑傳聞,下情之悶鬱,轉益難抑。今日率諸御醫,趁早入診,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。今旣差復之後,不必逐日問候,自明日,勿爲問候,宜矣。王大妃殿·惠慶宮·中宮殿,藥房口傳問安。答曰,知道。
洪明浩啓曰,來十八日,專經武臣殿講日次矣,敢稟。傳曰,待下敎爲之。
李晩秀啓曰,卽見黃海水使尹範行去秋冬等褒貶啓本,則邊將,無一人居中居下,殊無嚴明殿最之意,推考警責,何如?傳曰,允。
李晩秀啓曰,未下直守令,當日辭朝事,命下矣。稷山縣監呂駿永,諫院則旣已署經,憲府則尙未署經云。除在外未署經·傳旨未下外,大司憲洪秀輔,掌令李錫夏,卽爲牌招,以爲署經之地,何如?傳曰,允。
以掌令李錫夏,牌不進罷職傳旨,傳于洪仁浩曰,只推。
李晩秀啓曰,大司憲洪秀輔,掌令李錫夏牌不進,執義尹行履傳旨未下,掌令一員未差,持平宋煥箕在外,沈奎魯未署經,監察茶時之意,敢啓。傳曰,知道。
傳于洪仁浩曰,推考房承旨入侍。
傳于金載瓚曰,左副承旨許遞,前望單子入之。
承旨前望單子入之,尹行任落點。
刑曹參議前望單子入之,朴天衡落點。
以忠淸監司狀啓,敬差官所屬應問各人捧供事,傳于尹行任曰,觀此狀辭,自初啓下節目判付,已有先甲之令,則本道之曰以不知者,如非廟堂之掩置,不卽行會,必是該寺堂上之不卽枚擧申飭而然。以此以彼,罪在京司,其委折,卽令該房,詳査以啓。
尹行任啓曰,觀此狀辭,自初啓下節目判付,已有先甲之令,則本道之曰以不知者,如非廟堂之掩置,不卽行會,必是該寺堂上之不卽枚擧申飭而然。以此以彼,罪在京司,其委折,卽令該房,詳査以啓事,命下矣。問于備邊司及奉常寺,則節目判付及去十二月十五日所下傳敎,自備局,只爲行會於黃腸敬差官,下去慶尙·全羅·原春三道道臣處,而栗木敬差官,下去諸道,則初不行會云。奉常寺,則初無聽傳敎之事,故不得知委申飭於栗木敬差官下去諸道云矣,敢啓。傳曰,當該有司堂上及承旨,竝從重推考。
以慶尙左水使狀啓,機張縣松田失火守令論罪,令廟堂稟處事,傳于尹行任曰,松禁之朝令何如,申頒未久,犯科接續,他閫掌內所無之事,本閫獨有之,此蓋該帥,常時不能檢飭之致,如許閫帥,將焉用哉?然於狀辭,初無引罪之意,只將勿罷之新式,齗齗爲說者,可謂罪上添罪,此狀啓還下送,其委折,使郞首實狀聞事,令政院,書自題送。
以慶尙監司狀啓,㛰葬過時人助給事,傳于尹行任曰,申飭何如,而以本道幅員,去年十三朔內,婚葬助給,豈如是零星乎?往往有全闕處,此狀啓還下送,其時道臣,緘辭推考,全闕處守令中,助給之不報與元不助給處,須卽査實狀聞,其中大邑,以一二人塞責者,尤極駭然。其委折,亦令道伯,親執詳査,應問各人等處,以其査案,卽爲狀聞事,分付。
傳于洪明浩曰,右承旨入侍。
以咸鏡監司狀啓,還穀加分,令廟堂稟處事,傳于尹行任曰,卽爲依狀請施行事,回諭。
以北評事狀啓,慶興等邑,看審後,聞見馳啓事,傳于尹行任曰,歲後民情,與歲前何如?公賑已始,私橐有剩,春菜未出之前,果有延活之望乎?更從目下見聞,論理狀聞事,回諭。
傳于李晩秀曰,判尹入侍。
以長興直長望筒,傳于李晩秀曰,限文蔭武,虛司果,盡爲區處間,權作六品諸窠,竝令仍作。
有政。吏批,判書洪良浩,參判閔鍾顯,參議曺允大進,右副承旨李晩秀進。以李周顯爲司諫,洪樂性爲內醫院都提調,李福休爲監察,趙鎭坤爲廣興主簿,李趾光爲淸州牧事,洪鳳周爲忠淸都事,尹得履爲崇靈殿參奉,朴昌壽·李彭老爲昭顯墓守衛官,李鐔爲順懷墓守衛官,前縣監李世述,前都事金玄奭,已上年八十,今加通政,學生李時泰,贈戶參例兼,故通德郞李,贈左承旨例兼,故正郞李天普,贈司僕正,已上同知李晟,三代追贈。
兵批,判書金尙集病,參判李時秀入直進,參議洪文泳,參知沈晉賢病,行左承旨洪明浩進,護軍南志默·方泰逵·李東稷,副司直趙衍德,竝單付。
傳于洪仁浩曰,右承旨許遞。
兵曹口傳政事,副司直鄭東浚。
傳于洪仁浩曰,左副承旨·右副承旨·同副承旨,持公事入侍。
洪明浩,以禮曹言啓曰。傳曰,是年庚戌,卽孔夫子·朱夫子生年也。降聖生賢之舊甲重回,宜有表異之擧,當詣文廟,謁先聖設科取士,令該曹知悉,以來月初擇吉事,命下矣。謁聖吉日,令日官推擇,則來二月初一日國忌正日,初二·初三日,俱有拘忌,初四日平吉,初五日拘忌,初六日·初七日國忌齋戒,及正日,初八日·初九日大吉云,以何日定行乎?敢稟。傳曰,以來月念前後,更爲擇入,可也。
洪明浩,以禮曹言啓曰,皇壇壇上祭器等物,每年孟春,戶·禮曹堂上奉審事,定式矣。今正月二十六日,臣曹與戶曹堂上奉審後,稟處,何如?傳曰,允。
洪明浩以禮曹言啓曰郊壇四孟朔,遣禮郞看審有無頉,自該曹草記事定式矣。發遣郞廳,先農壇·先蠶壇·雩祀壇·祈雨壇·漢江壇·厲壇,次第摘奸,則各壇壇上及紅箭門,俱爲無頉,而風雲雷雨壇紅箭門柱根塗灰,司寒壇紅箭門柱根塗灰,竝間間剝落,卽爲修補,俾無前頭摘奸時執頉之弊事,分付該監,此後看護等節,另加申飭之意,敢啓。傳曰,知道。前此申飭何如,而向聞司寒壇門及各處,多不修築云,卽此諸壇可知,令此草記,可謂萬萬無據。當該年例摘奸進去郞官,爲先拿處,今方分遣史官·宣傳官,奉審摘奸,待復命,該郞當別般嚴處,以此知悉。此後不卽修改該掌監役官,亦當重勘,各別嚴飭,該監及戶曹,可也。
洪明浩,以內醫院都提調·提調意啓曰,前御醫金孝儉,復屬事,命下矣。前御醫金孝儉,令該曹口傳付軍職,冠帶常仕,何如?傳曰,允。
兵曹口傳政事,副護軍金孝儉。
尹行任,以義禁府言啓曰,永宗僉使曺命楫,拿處事,傳旨啓下矣。曺命楫,時在任所云。依例發遣府書吏,交代後拿來,何如?傳曰,允。
刑曹啓目,粘向前慶尙監司李祖源,旣已遲晩,所當照律是白乎矣,係是二品職,臣曹,不敢擅便,上裁,何如?啓。到任屬耳,作弊亦異於他道,此啓目,勿施爲良如敎。
黃海兵使尹塾疏曰,伏以三陽回泰,百福綏履,殿宮益康,麟螽佇慶,帀域臣民,孰不延頸而頌祝也哉?如臣無狀,獲戾明時,待罪外閫,元日呼崇,旣未參舞蹈之班,園寢動駕,將又阻陪扈之列,有臣如此,生不如死,況臣一病沈綿,百務全廢,淸矛逍遙,倐跨兩朔,玉門生入,已斷餘望,中夜遶壁,心搖搖如懸旌,有不能自定焉。遠望雲天,只自感泣而已。第臣顧此呻囈之中,焉敢陳汗謾謏說,而至於嶺隘關防,非徒營閫之重務,朝家陰雨之備,莫先於此,故不敢不扶病胡寫,以陳其萬一。伏願我聖明,俯垂察焉。大抵自灣府抵京師,一千餘里之間,無一重險,大塗如砥,至于黃·鳳之間,始有洞仙嶺者,表裏橫亘二十餘里,山峻谷深,一夫堂關之險,莫過于此。十餘年前,臣作宰關西,往來時見之,則嶺之內外,樹木蒙密,左右杈枒,中通一路,僅容輿馬矣。前冬到營時,歷觀屢回,嶺之東則無一盈尺之木,一成童濯,嶺西則雖有如干樗橡之屬,而非復前曰壅蔚成林者,山頂高處則稱以虫木,斧斤日尋,無一靑色,名以關隘,如是疎虞,今始初見。且於林木之間,間間起耕,豆箕粟根,狼藉處處,故臣招問關口老民,則對以樹間起耕之處,俱是設嶺前元田,仍納由來文案,未知設嶺,的在何時,而一谷十里,似是片片民田,旣買而種木,則七日餘耕,獨何見漏,而至今以原帳付懸錄播耕乎?臣惑滋甚。而民旣曰我田,則亦不可勒奪而種木矣。且嶺木之亂斫,漸至此境者,實由於監官山直輩之無料而差定,便成苦役,貧寒監直,日日在山,糊口無策,故轉成戕木之一大蠹,反以嶺木,爲聊生之資。臣之愚見,自今爲始,別定監官山直,作爲料窠,分守嶺之內外,使之多種新木,看護舊種,時或摘奸,一任責效,則十餘年之間,林藪之薈蔚,豈憂不如前乎哉?但其田價之準給,料窠之新設,若無區劃之道,而只陳空言,則便同說其弊而忘其救者也。有一區處之道,故臣又敢陳愚見矣。往在己巳,初設洞關,以守門將卒之無料布,過百雉堞之無修葺,伊時兵使,請得黃州牧三千石詳定米,至于壬寅,逐年所息中,除出二百石,以爲補城之需,所餘耗條,還報黃州元貸之米,至于昨冬,始準貸來之數,而元穀三千石,爲六千一百十二石之數,六千石,則仍爲本營軍餉,而一百十二石,則以朝家發賣定式論之,可爲三百三十六兩。以此之數,足當洞嶺田價及守嶺監直五六人一年糧資,而此非臣所可擅便,故敢此略陳,恭俟處分焉。且伏以黃州一境,地幅非不廣矣。人民雖云多矣,而無論本營本牧,還穀分給,殆至六萬石,有田土受結還者,一戶幾至三十包之多,一年作農,盡歸於營邑之庫中,此實黃民莫大之痼弊,營穀則以其耗條,支放將士,補葺城郭,兼爲營中之廩俸,可無進退,邑穀,亦是京各營及本監營句管,則亦不可闊狹,又以上項六千石,逐年耗上取耗,則此後數十年之間,未知爲幾萬石,營穀之多聚,非不利矣。而其於黃民之倒懸,何哉?其耗條中二百石,旣以朝家節目,每年區劃於洞關守城之備,永爲定式,而其餘四百石,則將自明年,取耗會錄矣。伏乞聖慈,特軫黃民日後難救之弊,自今年冬,捧糴之後,除出四百石耗,略給本營,吏奴作隊中,無尺布無斗料之屬,一以施朝家廣恤之澤,一以作吏奴聊生之地,千萬伏祝。答曰,省疏具悉。諸條所陳,俱係關防事務,可謂不負特補之本意,許令廟堂稟處,卿其調理察任。
掌令金履翼疏曰,伏以三陽回泰,百福川至,社壇夙祈,鑾輿將戒,臣民慶祝,曷有其極?仍伏念臣目見義理漸晦,亂逆層生,不勝憂憤之忱,略陳沬飮之章,及承批旨,不惟不賜允可,至以不緊爲敎,臣始焉惶懍,繼以滋惑,顧今緊務,孰有大於懲討,而天聽愈邈,一味牢拒,致令禍根自在,輿憤莫洩,駸駸至於日遠日忘之域,每一思惟,中腸如焚。噫,歲華已周五星,讎賊尙戴一天,當斷不斷,當覈不覈,群臣則以玩愒爲常習,殿下則以箝制爲妙方,國不國而人不人,猶屬歇後語。同堂近出,無敦導之表著,而恩禮遽加於隱卒,秋曹諸囚,肆誣逼之供招,而盤問尙稽於經年,如是而顧何望凶徒之不至縱恣,人心之不至陷溺乎?伏乞聖明,穆然深思,俯循擧國之情,亟允三司之請焉。臣不以言官自居,而於目下一事,有不容泯默者,大抵朝綱之所係,師律之所關,官無尊卑,無敢違越,故君命可尊,職守無闕,而月前大臣之出城也。因一微事,捽曳惠化門護軍部將,至於城外數里之遠,幾殊而甦,僅得放還,部將雖卑,卽是奉符驗領卒伍把守城門者也。苟其有罪,草記論勘,可也。分付汰治,可也。而何乃不顧符驗之重,捽曳如奴隷,以致部將則昏無省覺,門卒則倂各駭竄,使莫重城門,空虛半日,未知大臣於伊日,有何憤懣慍怒之事,而忽於守門部將,作此無前之擧也。大臣者,具瞻之地,而朝綱師律,無難壞了,何責乎庶僚哉?擧措殊異,聽聞駭惑,而威勢所壓,莫敢誰何,致使朝家不得聞知,臣竊爲之慨然憂歎也。城門凡事,何莫非本兵之所管,而裒如充耳。佯若不聞,爲日已久,必欲掩覆,揆以事面,不當仍置,臣謂兵曹判書金尙集,亟施譴罷之典,斷不可已也。答曰,省疏具悉。凡城門去就,有國所重,雖於奉命開閉之時,宣傳官持標信,禁軍持符驗,兩物相準,無一則不得聽命,自是金石之典,則大臣之拿出奉符驗之城將,曳去郊亭,數里之外,竝與門卒而駭竄,半日空虛云者,揆以常情常理,殆不髣髴,囂俗嗜言,風傳本多爽實,寧或信然,眞有是也。法者公物,亦豈以大官爲之撓屈乎?以此以彼,不可不速卽究竟,令兵曹亞堂,卽爲開坐査問事實,於城將處草記,兵判譴罷事,査事未出場,姑置之。以爾言之,身在言責,有懷無隱,豈不是開眼處,而就事論事,稱停的當,何患無其說,而疏中一二句語,太近噴薄,殊甚未妥矣。
掌令金履翼啓曰,臣姿臣戇愚,言議骩骳本不合於淸朝耳目之任,而纔叨見職,義急懲討,略陳短章,誠未孚格,讎賊無以剪除,義理莫可恢明,爲臣不忠,有責未效,揆以廉防,旣難蹲仍。況臣草草尾陳之語,粗貢目下之憂,而曆日已多,恭俟處分矣。今伏承批旨,乃有一二句語太近噴薄之敎,臣奉讀驚惶,繼以慙恧。大抵大臣伊日之擧,實是前古所無之事,其本專出於盛張氣燄,無所忌憚之心,而臣疏所言,不過只擧顚末。請罪騎堂而已,則巽軟之失,已多慙愧,亦豈有一分噴薄之意哉?至於大臣所謂臣疏句語,緣臣漏通而聞知者,尤爲臣難安之一端,臣之不以疏中一句語,說及他人之狀,已暴於日前問啓,而臣疏留院,爲日已久。以此大臣之威勢權術,初豈無曲探旁採之擧,而始也晏然赴闕,自同無故之人,末乃忽地胥命,欲售歸罪之計,自以爲先發制人者,今不免欲巧反拙,臣雖疲劣,豈忍與之呶呶較挈哉?若夫風傳之不至爽實,又有一事可驗,一言可破者,臣於近日,又聞大臣於臣疏到院之後,送權頭委曲訊候於伊日所被曳之部將,要其掩護周便,仍又杖其帶隷之下手於部將者一人,使之押去,示其杖痕於部將云。以此大臣之風力,至有此擧者,豈非不問可知處耶?雖然,部將,何許人也,大臣,何等人也。而如是冒恥,如是乞憐,則以己度他,謂臣漏通者,誠亦無足怪也。而臣果漏通,則冒恥等耳,乞憐等耳。臣非病風而喪性者,豈忍爲此哉?設欲爲此,獨不畏三尺之至嚴,亦不顧一身之自汚,又不念淸朝之貽羞哉?然而以臣無狀,不能見孚於君父,爲人所輕,速此厚誣於大臣,顧何敢一刻仍冒於臺次乎?請命遞斥臣職。答曰,依啓。
庚戌正月十七日辰時,上御重熙堂。藥房入診入侍時,藥房都提調蔡濟恭,提調鄭昌順,副提調洪明浩,記事官徐有聞,記注官金鳳顯,記事官金祖淳,原任提學吳載純·鄭民始,原任直提學徐有防,一直提學金憙,二直提學金載瓚,檢校直閣徐鼎修·尹行任·李晩秀,醫官徐命緯·卞觀海·李翊臣·金順行·金光國·周命新,以次進伏訖。濟恭等曰,夜間,聖體調攝,若何?上曰,大體則一樣矣。昨日周命新所出湯劑,山桅終涉如何,故不爲進御,以予意,煎進單忍冬一兩矣,喘氣膈滯等證,頓然除却,自三更就宿,開門後始起,此是昨冬以後,第一穩睡矣。今日亦更進忍冬,爲好耶?命緯等曰,忍冬亦涼劑,而雖曰,單方,兩重比湯劑,反有力焉。今旣以此得力,則恐不必連爲多進矣。翊臣曰,汗候,何如乎?上曰,昨服忍冬,故今日則有汗氣矣。命新曰,今則不必更進和解之劑矣。上曰,膈氣擬似感熱所結,故以臆見,服忍冬。今日則不服他藥,爲好耶?命緯曰,二陳湯,進御恐好矣。上曰,不必連服雜藥,姑俟加勝,養胃湯入人蔘進服,則元氣豈不卽復乎?翊臣曰,童便進御,恐好矣。上曰,向日之添加,卽童便害也,童便能治熱痰,而在冷痰,則似反爲害,今日則觀動靜,自明日服養胃湯,似好矣。命緯曰,養胃湯姑待快復常度而進御,以單忍冬三戔煎入進御,恐好矣。翊臣曰,加入陳皮一錢,以爲利氣之地,好矣。上曰,漢城判尹李文源,園所進去時,除辭朝。出榻敎上曰,王大妃殿進御人蔘正末一錢重,五十貼封入。出榻敎命書榻敎曰,刑曹參議前望單子入之。命退,諸臣以次退出。
庚戌正月十七日辰時,上御重熙堂。判尹入侍時,右承旨鄭東浚,記事官徐有聞,記注官金鳳顯,記事官金祖淳,判尹李文源,以次進伏訖。上敎文源曰,何日當下去耶?文源曰,明日或再明間,當下去矣。上曰,植松,將何以爲之乎?文源曰,役軍,多數付之,則四五日之內,似可畢植矣。上曰,卄二卄三日間,還歸好矣。仍命退,諸臣以次退出。
庚戌正月十七日巳時,上御重熙堂。左副承旨·右副承旨入侍時,左副承旨洪仁浩,右副承旨李晩秀,假注書洪樂游,記注官趙慶遠·金鳳顯,以次進伏訖。命讀公事訖,書判付。上曰,同副承旨入侍。賤臣承命出傳,同副承旨尹行任,隨入進伏。上敎行任曰,分讀公事,可也。上曰,啓下公事,何可置于階下乎?命行任書榻敎曰,當該司謁汰去。命仁浩書傳敎曰,未下直守令,皆令當日辭朝,永宗僉使之代待査事出場,令該曹口傳差出,待下批一兩日內辭朝。命晩秀書傳敎曰,蔡判府事兼帶藥院之任,今姑許副。又命書傳敎曰,政官牌招開政。上曰,因臺臣金履翼上疏,兵曹査事草記,承旨出去後,卽爲申飭捧入,可也。命退,承史以次退出。
上在昌德宮。停常參·經筵。
藥房都提調洪樂性,提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?昨日診筵,伏承感候諸節,快臻康復,區區下情,曷勝忭幸,而湯劑旣命姑停,則議定當待更診,今日率諸御醫,趁早入診,詳察聖候,繼進湯劑,更卽議定,爲宜。臣等不任終宵憂慮,敢來問安,竝此仰稟。答曰,今則快差,議藥則差觀數日爲之,宜矣。今聞史官回奏之言,都提調果難强力登筵云。早卽還第。王大妃殿·惠慶宮·中宮殿,藥房口傳問安。答曰,知道。
尹行任啓曰,禁衛營將官來言。今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
李晩秀啓曰,大司憲洪秀輔,掌令李錫夏,牌招啓辭未下,執義尹行履傳旨未下,掌令一員未差,持平宋煥箕在外,持平沈奎魯未署經,監察茶時之意,敢啓。傳曰,知道。
傳于洪明浩曰,發遣吏郞諸執事,淸齋與否,摘奸以來。
以平安監司狀啓,飢口穀數,間二巡馳啓事,傳于李晩秀曰,西北無異,一依北關前例爲之事,回諭。
傳于金載瓚曰,承旨前望單子入之,待下批,牌招察任。
承旨前望單子入之,李祖承落點。
傳于金載瓚曰,同副承旨入侍。
李晩秀啓曰,卽見淮陽府使姜鏔,守令·邊將薦擧單子,則不書名字。奏御文字,何等莫重,而全不致愼,大違格例,事未前有,所當重勘,而本院請推之外,無他可施之罰,何以爲之?敢稟。傳曰,罷職,其代,擇差下送。
傳于尹行任曰,政官,待開門,牌招開政。
洪明浩,以宗簿寺提調意啓曰,觀此江華留守申大升狀啓,璿源閣營建,已至年久,材瓦朽傷,全體傾仄,當此解凍之時,其所改建,不容少緩,令該廳卽速稟旨擧行矣。依例發遣本寺郞廳,卽爲改建,何如?
洪明浩,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
李晩秀,以兵曹言啓曰,因掌令金履翼上疏批旨內,省疏具悉。凡城門去就,有國所重,雖於奉命開閉之時,宣傳官持標信,禁軍持符驗,兩物相準,無一則不得聽命,自是金石之典,則大臣之拿出奉符驗之城將,曳去郊亭數里之外,竝與門卒而駭竄,半日空虛云者,揆以常情常理,殆不彷彿,囂俗嗜言,風傳本多爽實,寧或信然,眞有是也。法者公物,亦豈以大官爲之撓屈乎?以此以彼,不可不速究竟,令兵曹亞堂,卽爲開坐,査問事實於城將處,草記事,命下矣。去月二十六日,惠化門入直護軍部將及守門軍五名,一竝捉來,以批旨內辭意,屢度反覆嚴加棍問,則護軍李秉天,部將宋允桂所告內,以爲矣身等,去月二十四日,入直於惠化門矣,二十六日朝,有一下隷,持舖陳方席,向門外而出故,矣身等問之。則答曰,右議政,今方出城云云。矣身等,問於守門軍卒曰,大臣往來,守門城將,果有迎送之例乎?守門軍等,以爲兵判·禁軍別將外,雖大臣往來,原無迎送之例云,矣身等,以爲旣不迎送,則勢須隱身,大臣出來時,暫爲隱避於房中矣。大臣藍輿,未及出門,下隷二人,高聲應答,直入直所,以爲大臣分付內,護軍部將,知名捉來云。一隷,直入於矣身李秉天處,挽臂曳出,至於直所門外,矣身事甚急遽,手捧符驗,指符驗而言曰,雖大臣,奉符驗之人,未交代前,不可捉去,吾亦有死而已,不敢被捉而去云。限死詰難,猶不釋手,被曳至城門之外,則矣身與下隷,爭詰之間,部將,先爲被捉而去。又以大臣分付,囚禁次還爲押來,逢着於路中,矣身亦與之同歸直所,矣身宋允桂,大臣下隷,不意突入,無數踢打,脫裂衣笠,曳䯻撞背,直往至城外數里許,大臣依幕近處,復以大臣分付,囚禁次還爲曳到直所,矣身以爲守門部將,雖有囚禁之分付,未交代前,不可離次云,則下隷更爲出往,仍不復來,矣身等,將欲以此事修報矣。日暮後,大臣使下隷來言曰,報狀則切不可爲,有若傳喝樣,少頃,大臣權頭,又來傳大臣之言曰,吾旣冒忝大臣,禁軍,何敢不聽吾言乎?擧職與否,不係報與不報,更無敢爲修報之計云,恐喝誘脅而去。伊時守門軍卒,四散竄匿,城內果空虛,矣身宋允桂,重被撞踢,胸脅牽痛,伊日則達夜痛臥,今已多日,僅得少勝,其後今月初九日,矣身李秉天,內入直矣。大臣,以獻官來坐香室時,大臣權頭,招矣身言曰,其時下隷,大臣,已決棍汰去,至於移刑曹,汝心亦當快矣。此事所聞方狼藉,如有問於汝者,須以大臣治罪下隷之意,善爲答之,大臣使我傳此意云云。當日大臣,又招內三廳書員,問城門符驗貌樣,故書員,對以不知。又問曰,符驗如捕校所佩通符乎?書員,又對以不知云云。十二日,矣身出直歸家之際,至筆洞橋,伊日來傳大臣傳喝之下隷,與來捉矣身等之校書館使令,同來而逢見,矣身曰,方尋汝到此,大臣棍治此隷,使送示杖痕云故,矣身答以已知之云矣。又於同日昏時,路中逢見金相九爲名武弁,卽出入大臣家之人,以爲此後,如有査問之事,必以下隷,初不作拿樣納招,若或語及大臣,則必逢大事云云。大段恐動而去。矣身宋允桂處,亦有大臣招來之分付,故矣身家在江上,來到闕外,聞大臣受香出去,還爲退歸,未知招來之何事,矣身等所目擊者,何敢一毫爽實乎?此外無他可達云矣,敢啓。傳曰,符驗之制,一如兵符,以左一隻留大內,右一隻授城將,若有用時,合符相準,然後就命,觀査啓,右相事太無難矣。符驗之制蕩然,則兵符亦當乃爾,不料具瞻之地,作此蔑法之擧,爲大臣,寧欲無言送喝緩頰,似出官村無事之意,臺避中論列過矣。第其伊日出城之行,過肆聲氣於不干之城將者,其跡最礙眼,雖使大臣自爲之計,宜欲歸身司敗,願被當勘之科,況國綱所在,師律所關,而後弊深慮之,不可留意處乎?右議政金鍾秀,亟施不敍之典,特畀之意,果安在哉?揆以事理。其敢曰,不聞知,知而不言,抑何意思,若於此等處歇看,則晝不守閽,夜不放鑰,當闔眼噤口乎?兵曹判書金尙集,施以遠竄之典,一以尊國綱,一以嚴師律,可也。
兵曹判書前望單子入之,李落點。
洪仁浩,以義禁府言啓曰,前兵曹判書金尙集,遠竄事承傳,啓下矣。金尙集,全羅道光陽縣遠竄,而以傳敎內辭意,具罪目,依例發遣府事,押送配所,何如?傳曰,允。以咸昌縣,定配所發配,可也。
洪仁浩啓曰,頃因咸安郡殺獄罪人金㗡乭審理啓本,刑曹粘目判付內,當該討捕使,令本道指名狀聞,拿問處之事命下,而自刑曹,行會本道矣。卽見慶尙監司李祖源啓本,則當該討捕使,以晉州前營將李益懋,指名以來矣。李益懋,今方待命,卽爲拿囚之意,敢啓。傳曰,知道。
刑曹啓目,奉常寺書員趙昌純,泛鐵官金尙柔原情云云。遲晩納招,相考處置敎味招辭是白置有如,所供如此,上裁,何如?判付啓,如渠幺麽蟣蝨之賤,暋不畏法若此,此似微事,有關國綱,況索賂列邑,公收錢貨,邑之弊卽民之弊,如許瑣屑之事法不行,民何以信朝令,後日次時,更加各別嚴刑,前供外犯手諸般罪狀及如渠者類,以何心,不畏朝令委折,竝以箇箇嚴訊,期於取服爲有矣,萬一依〈前〉,漫漶納供,自卿等,難免不職之罪,以此着念擧行爲旀,以此判付謄關該道伯處,應問各人等,嚴刑推問,無或如前䌤縫,一一詳細究覈狀聞事,分付爲良如敎。
上在昌德宮。停常參·經筵。
藥房提調鄭昌順,副提調洪明浩啓曰,伏未審夜間,聖體調攝,若何?寢睡·水刺之節,何如?膈間往來之候,亦何如?昨日問候之批,議藥則雖承差觀數日之敎,而診候則有不容屢日停止。且湯劑停進之間,當待診候後,更爲稟定。今日率諸御醫,趁早入診,詳察聖候,爲宜。臣等不勝區區憂慮,敢來問安,竝此仰稟。答曰,知道。卿等不必入侍,問候亦依日前批旨,只於議藥日,爲之,可也。王大妃殿·惠慶宮·中宮殿,藥房口傳問安。答曰,知道。
李晩秀,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金載瓚啓曰,大司憲洪秀輔,掌令李錫夏牌招啓辭未下,執義尹行履傳旨未下,掌令一員未差,持平宋煥箕在外,持平沈奎魯未署經,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
李晩秀啓曰,禁衛大將金持默,御營大將李漢豐,以東南關王廟獻官,今方受香出去矣,所受命召,李漢豐兼帶右邊捕盜大將命召及大將牌·傳令牌,來請還納,何以爲之?敢稟。傳曰,仍佩往來,往來間,訓將兼察,牌招聽傳敎,禁將·都提調摠察,從事官,發牌聽傳敎。
傳于金載瓚曰,都承旨入侍。
以御營都提調望筒,傳于金載瓚曰,前都提擧李判府事,仍任。
有政。吏批,判書洪良浩,參判閔鍾顯進,參議未差,同副承旨尹行任進。以李勉兢爲吏曹參議,李遇濟爲掌令,李命植爲觀象監提調,吳載純爲內資提調,李爲軍器提調,李復鉉爲長興主簿,韓晩裕爲淮陽府使,洪載淵爲忠勳都事,具埉爲通津府使,趙德亮爲延曙察訪,洪龍燮爲掌苑別提,領議政金熤,左議政蔡濟恭,爲承文都提調。
兵批,判壽李進,參判李時秀,參議洪文泳病,參知沈晉賢入直,行左承旨洪明浩進。以訓鍊正望筒,傳曰,前正仍任。啓曰,永宗僉使,今當差出,而擬望之人乏少,同道守令竝擬,何如?傳曰,允。以李永喆爲忠壯將,李光燮爲永宗僉使,訓鍊正白東遠,仍任事承傳,僉知三單李邦運·成東一·金敬膺,副護軍單金履翼。
李晩秀啓曰,合辭方張之時,憲府無詣臺之員,事甚未安。新除授掌令李遇濟,卽爲牌招,何如?傳曰,允。
李晩秀啓曰,掌令李遇濟,不待牌招啓辭允下,肅拜單子,無時來呈,事甚未安。推考,何如?傳曰,與柳畊所失無異,遞差。
傳于洪明浩曰,右承旨入侍。
記注官趙慶遠書啓,臣敬奉聖諭,馳往傳諭于西部盤石坊藥田契議政府領議政金熤所住處,則以爲臣疾病轉劇,鬼事將迫,忽於此際,伏承拜相新命,繼以史官踵臨,十行敦勉之諭,嚴重諄摯,臣驚惶震懍,神精隕越。只自恨微諒,未孚於天聽,縷喘尙在於地上,致有此誤恩之復糜也。臣之向箚告退,臣實自矢於心,質言於君父者也。迷執九死而靡悔,私義沒齒而難化,今若彈冠束帶,更廁周行,則是負君父而忘讎賊也。與爲人臣而二三其心者,豈有別乎?臣雖萬被誅戮,必不爲此,至於官職去就,尤非可論,伏地戰灼,惟願遄伏刑章而已云矣,敢啓。答曰,知道。
記注官趙慶遠書啓,臣敬奉聖諭,馳往傳諭于南部廣通坊二間屛門契議政府左議政蔡濟恭所住處,則以爲臣近忝藥院,幸覩翼瘳之慶,旋蒙恩解,獲遂坏蟄之願,蹈忭之餘,感祝尤切,不自意輔相重卜之命,忽及於千不似萬不似之身,驚惶震越,實欲鑽地以入。史官儼臨,恩諭猥及,策勉之旨,逈出尋常,臣稽首奉讀,只覺涕血被面。噫,臣若進而有報效於國家,裨補於世道,則以臣生死向前之心,豈不欲從他譏罵,亟思對揚,而前此中書,非不久也,得君非不專也。憒憒素餐,一無猶爲者,聖明之所俯悉也,擧朝之所嗤點也。又況前冬之屢違恩召,抵罪靡悔者,以逆根未鋤之前,實不欲抗顔周行而然也。自念鹵莾之質,猶是舊樣,義理之晦,無異前冬,則只以感恩之忱,忽作趨命之計者,臣雖奊詬,豈忍爲是?聖諭之下,承膺無路,惟願遄被常憲,以靖私義云矣,敢啓。答曰,知道。
傳于金載瓚曰,重師律,杜後弊之外,至今庇覆,曰以不知者,其言甚不是。且以師律言之,城門有無前之擧措,身爲本兵,莫聞莫知,則如許兵判,雖以軍律從事,何敢辭也?昨日遠竄之命,出於思之又思,而更又思之,不識處分之本意,外面驟觀,刑政終有顚倒之嫌,金尙集處分傳敎中遠竄,以先施不敍之典改書頒布事,該房知悉。
傳于尹行任曰,同副承旨入侍。
金載瓚啓曰,刑房承旨禁推事,命下矣。左副承旨洪仁浩,依定式,遞差傳旨捧入之意,敢啓。傳曰,知道。
以承旨有闕政事,取稟,傳于金載瓚曰,明日爲之。
傳于尹行任曰,坐直承旨入侍。
洪明浩,以禮曹言啓曰,聖候欠和,群下之焦遑,閱旬冞切,幸賴皇天祖宗之默祐,旋臻平復,此誠宗社莫大之慶,臣民歡祝,曷有其極?告廟頒敎陳賀等節,依例擧行,何如?傳曰,大臣箚批,已言難從之意,此草記置之。
大司憲洪秀輔,副提學李秉鼎,大司諫尹㬦,應敎徐配修,掌令李錫夏,獻納魚錫齡,正言金聖準,修撰閔昌爀·李晴,副修撰吳泰賢啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典,請逆賊尙喆,依律處斷,以下二十五字刀割前右議政金鍾秀,本以濫滑之性,兼有麤悖之習,乘氣恣行,不似大官之體貌,大言胡叫,專昧筵席之嚴敬,其不合於淸朝具瞻之位,固爲一世之公議,而雖以今番事言之,不顧符驗之體重,至有門將之捽曳,致使莫重鎖鑰之地,半日空虛,揆以國體師律,固已萬萬寒心。又況伊日出城,已是猥屑劻勷之事,則有何可怒於門將,而乃有如許駭擧?其懷懟蓄憤之心,蔑法犯分之罪,實是難赦之負犯,而自知其罪,乃反緩頰乞憐於門將,至使家人慫慂,顯示恐動之意,沮其直告之路,其䌤縫掩蔽之態,言之代羞,尤極縱恣。此不可不明正典憲,騎堂之自竄配而減爲不敍,已是失之太輕,則爲首犯者,豈可以一例薄勘而止乎?請前右議政金鍾秀,爲先施以削奪官爵,門外黜送之典。答曰,不允。以下五字刀割新啓,金鍾秀事,莫非自取,誰尤誰咎?莫嚴者公法與國體,依啓,俾知朝廷有綱紀。大司憲洪秀輔,大司諫尹㬦,掌令李錫夏,獻納魚錫齡,正言金聖準啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情,還李觀源定配之命,更令王府,設鞫得情。請遲晩罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,快正典刑。請減死定〈配〉罪人廷楫,亟令王府,設鞫嚴問得情。請荐棘罪人時偉,亟令王府,更加設鞫得情,快正王法。請物故罪人在簡,亟施孥籍之典。答曰,不允。掌令李錫夏啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥賢設鞫得情,快正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。答府曰,不允。正言金聖準啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,決正王法。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請逆臣承烈,亟令王府,快正典刑。請驥賢設鞫嚴問,期於得情,夬正典刑。請翼魯,亟令王府嚴鞫得情,以正典刑。請逆賊驥顯弟龜顯,設鞫嚴問,期於得情。請前大司諫尹尙東,施以竄配之典,措辭竝見上答院曰,不允。第十一件事,斯速停啓。
行判中樞府事鄭存謙·徐命善,領敦寧府事洪樂性,行判中樞府事李福源·蔡濟恭等。伏以天佑聖人,玉體康復,慶忭之忱,中外普均。夫有國之慶,莫大於上候平復,平復之後,稱慶陳賀,常典也,輿誠也。今番違豫之節,浹旬跨望,症候非比微感,湯劑屢更議定,小大臣民,鎭日焦遑,實是御極後初有。幸玆陟降垂騭,天和遄復,召接臣隣,酬應機務,退自前席者,莫不欣欣然相告喜色,考之常典,參以輿誠,遇無前之慶,擧應行之禮,安可已也?伏惟我慈殿·慈宮,幾日惟憂之餘,仰想欣幸愉悅,當復如何,以聖上承歡養志之孝,豈不有以俯循群情,亟行縟儀,以答天休,以順慈意也哉?聖心常懋謙抑,凡事必從節約,故有司之臣,亦不敢如例請賀,而藥院雖無直宿之名,旣有直宿之實矣。臣等方有蹈舞之情,可無蹈舞之儀乎?三陽回泰,百祿滋至,以年則吉慶之運也,以時則元正之節也。咸造大庭,山呼,鰲抃,飾慶導和,自今伊始,不亦盛歟?臣等義當相率求對,詳承諸節,繼進微忱,而靜攝之餘,瀆擾是懼,玆敢聯陳短箚,仰于崇聽。伏乞聖明,亟降兪音,令該曹涓吉擧行,不勝幸甚。取進止。答曰,省箚具悉卿等之懇。不存無妄之戒,致煩惟疾之慮,予方自訟之不暇,平復陳賀之請,豈可以典禮所在而聽施乎?卿等諒之。仍傳曰,此批答,遣史官傳諭。
庚戌正月十九日巳時,上御重熙堂。同副承旨入侍時,同副承旨尹行任,記事官徐有聞,記注官金鳳顯,記事官金祖淳,以次進伏訖。上曰,進御加減養胃湯三貼煎人。出榻敎命書傳敎曰,判府事金熤·蔡濟恭拜相。又命書傳敎曰,重卜于卿等,國事幸甚。近因將攝之餘,方思寧息之道,卿等須卽出而視事,勉勉於對揚之策,以副委寄之至意事,遣史官,傳諭于新拜時任大臣。又命書傳敎曰,苟有難貰之罪過,則身居言責之地者,豈可以大官,有所顧藉,今番前右相事,不念若驚之戒,恃而無懼,其擧措之駭異,奚特辜負而已,玷知而已。然則規正之論,何待憲疏之立落,而日前都憲疏,可謂不先不後,此非窺覘而何?雖以今日合啓言之,曰字打開,雜用諧語,適足爲當者禦給之端,如是而朝廷何以尊乎?使之改呈句語,便卽無一言塗擦換書,亦豈有如許事體乎?一事三失,大損臺風,當該詣臺臺臣遞差,近日不言之責,自副提學以下,厥罪惟均,亦竝遞差。又命書傳敎曰,前參判金頤柱,周甲在明云,令該曹,優給食物衣資及宴需,仍令樂院,給二等樂。又命書傳敎曰,十牌不膺之柳畊,忽於日高三竿之後,無牌出肅,處義之乖當,固無論,如許規例,曾所未聞。正言柳畊遞差,刑房承旨禁推。行任曰,適因言端,有所仰達者,奏御文書,自有體裁。而守令·邊將薦擧單子,內而各衙門,外而營閫邑,各自不同,極爲未安。自令作爲一定之規,申明知委,俾無參差不齊之弊,恐合事宜,至於湖南,則嘉善邊將,例有薦單,而他道則不然,此亦分付各道,依湖南例爲之,似好矣。上曰,依爲之。出擧條命書傳敎曰,大臣下批政事,當日爲之。命退,承史以次退出。
庚戌正月十九日初更,上御重熙堂。坐直承旨入侍時,同副承旨尹行任,假注書洪樂游,記注官金鳳顯,記事官金祖淳,以次進伏訖。命書傳敎曰,領敦寧兼帶藥院之任,今姑許副。命退,承史以次退出。
上在昌德宮。停常參·經筵。
藥房口傳啓曰,臣等昨日問候之批,又伏承依前批旨,只於議定日問候之敎,批敎之下,固不敢不奉承而臣等,當此靜攝之時,職在保護之任,登筵旣罕,問候亦曠,區區下情,曷勝憂慮?醫官之有時召接,而旣不許差勝餘診察,湯劑之雖命製入,而猶未承進御後諸節,尤不勝悶鬱之至。昨夕入侍,仰請許診,獲蒙兪音,方切顒俟,日勢向晩,召命尙遲,不避煩瀆,敢陳口啓,卽許臣等率諸醫入診,以爲詳察聖候之地,千萬至祝,惶恐敢啓。答曰,待都提調出仕,當許診候議藥,卿等姑爲退去。
尹行任啓曰,備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
尹行任啓曰,御營大將李漢豐,明日以本營習陣出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李祖承啓曰,卽見守令薦擧單子,工曹參判兪彦鉉,則權知承文院副正字柳師模,書以承文正字,前慶尙左兵使南志默,則以前縣監申爲薦,官銜之誤書,侍從之混擧,俱違格例,殊甚未安。竝推考警責,何如?傳曰,允。
金載瓚,以弘文館言啓曰,副應敎李太亨,副校理李尙度,旣有只推之命,竝卽牌招察任,何如?傳曰,允。
傳于尹行任曰,都承旨入侍。
傳于尹行任曰,有司堂上入侍。
金載瓚啓曰,應敎徐配修,副修撰吳泰賢,纔已遞差出去,副提學李秉鼎,副應敎李太亨,校理尹序東·李殷模,副校理李尙度·李儒慶,修撰閔昌爀·李晴遞差,副修撰李羲觀傳旨未下,玉堂上下番俱空,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,副修撰李羲觀只推,牌招入直。
洪樂游改差,代以鄭文始爲假注書。
李祖承啓曰,假注書鄭文始,時無職名,令該曹。依例付軍職,冠帶常仕,何如?傳曰,允。
李晩秀啓曰,今日新除授兩司諸臺,竝卽待下批脾招,何如?傳曰,允。
有政。吏批,判書洪良浩進,參判閔鐘顯進,參議李勉兢進,右承旨李祖承進。以李益運爲承旨,金光默爲大司憲,洪文泳爲大司諫,申大尹·朴猷煥爲掌令,李秉喆爲獻納,沈鏶·鄭晩錫爲正言,李百亨·柳文養爲校理,徐榮輔·朴基正爲副校理,尹光顔·申獻朝爲修撰,金熙采爲副修撰,曺遠振爲禮曹參議,蔡濟恭爲內醫院都提調。
兵批,判書李進,參判李時秀,參議柳焵病,參知沈晉賢入直進,右副承旨李晩秀進。副司直單李秉鼎·洪秀輔·尹㬦·尹序東·李殷模·李尙度·李儒慶·魚錫齡·柳畊竝單付,副護軍單李錫夏·徐配修·李太亨竝單付,副司果閔昌爀·李晴·吳泰賢·金聖準,竝單付。
吏批,再政。兵曹參議洪文泳,仍任事承傳。
以副校理徐榮輔,牌不進罷職傳旨,傳于李晩秀曰,只推。
以禁府都囚徒,傳于李晩秀曰,李益懋削職放送,洪仁浩罷職放送。
金載瓚,以吏曹言啓曰,成館館典籍愼性眞,受由過限未上來,依例改差,何如?傳曰,允。
李祖承,以戶曹言啓曰,忠章公李忔延諡時,毋論京鄕,官給宴需事,命下矣。本家今方在京延諡云,宴需米七石,太三石,木綿七疋,眞末五斗,淸蜜一斗,眞油一斗,參考前例,磨鍊題給之意,敢啓。傳曰,知道。
李祖承,以漢城府言啓曰,孝烈之表著者,自各部搜訪報來,合爲六人,故呈單則移送禮曹,孝烈各人居住姓名,別單書入之意,敢啓。傳曰,知道。
大司憲金光默,掌令申大尹·朴猷煥,持平沈奎魯,獻納李秉喆,校理李百亨·柳文養,副校理朴基正,正言鄭晩錫·沈鏶,修撰尹光顔·申獻朝,副修撰金熙采·李羲觀啓曰,請黜置罪人鄭致達妻,亟令王府,夬正典刑,以洩神人之憤,請物放罪人德相,亟施孥籍之典,請逆賊尙喆,依律處斷,以下二十七字刀割措辭見上噫嘻,痛矣。金鍾秀之罪,可勝誅哉?其前後負犯,已悉於臺閣之啓,而不施譴何之典,過加拂拭之恩,歷揚顯要,遽陞台鼎,彼若有一分臣節,則宜思革心圖報之計,而奈其濫猾之習,去而益甚,愚弄之計,老而愈肆,手握權柄,一世之鉗制已久,眼無君父,擧國之指目難掩,聲氣之相應,則名登臺啓而無難檢擬,言議之見忤,則人雖無累,而必欲枳塞,威福自作,全無忌憚,氣勢所壓,莫敢誰何,至若筵席之無嚴,擧措之駭瞻,特其薄物細故耳。雖以近日事言之,作爲謊說,敢瞞天聽,終焉輕視符驗,不顧師律。噫,彼欺君至此,蔑法至此,此豈一朝一夕之故哉?名以大官,受囑於捕校,乞憐於門將者,非但貽羞朝廷而已。究其心術,全沒嚴畏之心,論其負犯,實爲罔赦之案,不可以削黜薄勘而止。請削黜罪人金鍾秀,爲先施以中道付處之典。答三司曰,不允。以下五字刀割金鍾秀事,從前恩遇,姑舍是,每當自就危地,輒費極救之力,思之猶覺齒酸,尙有一分嚴畏之心,今番事,奚爲而出哉?百人雖寬恕,此人決不可容貸。且其全保之方,莫先於國法伸而公議行,嶺海之典,烏可辭乎?依啓。傳曰,無論此事他事,須就事論事,然後始可謂公言也,公論也。昨日臺啓,語欠淪脊,已有兩司處分之擧,則今日加律之啓,遣辭不可,但以不稱停言,苟如是也。可謂死有餘罪,是豈前後申飭之本意,具書中句語,纔已抹下。詣臺臺臣,亦施不敍之典,俾知律必欲當其罪之本意。
大司憲金光默,掌令申大尹·朴猷煥,持平沈奎魯,獻納李秉喆,正言鄭晩錫·沈鏶啓曰,請養遂·獻遂。竝令王府,設鞫嚴問,還寢會遂絶島定配之命,仍令王府,設鞫得情。還寢李觀源定配之命,更令王府,設鞫得情。請遲晩物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行。英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請荐棘罪人時偉,亟令王府,更加設鞫得情,夬正王法。請物故罪人在簡,亟施孥籍之典。答兩司曰,不允。措辭見上
掌令申大尹·朴猷煥,持平沈奎魯啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,夬正王法,請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。答府曰,不允。措辭見上
獻納李秉喆,正言鄭晩錫·沈鏶啓曰,請大靜縣爲奴罪人壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請逆臣承烈,亟令王府,夬正典刑。請驥顯設鞫嚴問,期於得情,夬正典刑。請翼魯,亟令王府,嚴鞫得情,以正典刑。請逆賊驥顯弟龜顯,設鞫嚴問,期於得情。請前大司諫尹尙東,施以竄配之典。答院曰,不允。第十一件事,斯速停啓。措辭見上
庚戌正月二十日午時,上御重熙堂。有司堂上入侍時,右承旨李祖承,記事官徐有聞,記注官趙慶遠·金鳳顯,有司堂上沈頤之,以次進伏訖。上曰,定例今幾了當耶?頤之曰,姑未及釐正矣。上曰,有何稟達事耶?頤之曰,陪從太苟簡,以堂上軍銜人,加數磨鍊,何如乎?上曰,不必加數磨鍊矣。必於數日內釐正,可也。仍命頤之,先退。命書傳敎曰,昨見附啓,所執太過,方欲另致敦迫之語,卽聞卿子所傳,卿之愼節,近果越添云。旣知其難强,則姑待差復後勉出,實合體諒之方。玆遣御醫,持藥物看病,仍遣史官傳諭,卿須體予慇懃之意,竢間,卽爲造朝。仍傳曰,此傳諭,史官往傳于領議政。上曰,兵曹參議洪文泳,仍任。出榻敎上曰,左副承旨,許遞。前望單子入之,出榻敎命退,承史以次退出。
上在昌德宮。停常參·經筵。
李晩秀啓曰,大司憲·掌令二員,持平一員未差,執義尹行履傳旨未下,持平宋煥箕在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
金載瓚啓曰,來二十一日,朝參日次矣,敢稟。傳曰,停。
李祖承啓曰,來二十一日,輪對日次矣,敢稟。傳曰,後日次爲之。
尹行任啓曰,卽見原春監司尹師國狀本,則原州牧民家失火,在於今月十三日,而十九日封啓,前後飭敎,何等申嚴,地是營下,晩始登聞,事極稽忽,不可無警,從重推考,何如?傳曰,允。
李晩秀啓曰,卽者校理柳文養,副修撰李羲觀,謂有情勢,陳疏經出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金載瓚曰,都承旨入侍。
傳于尹行任曰,同副承旨入侍。
庚戌正月二十一日午時,上御重熙堂。同副承旨入侍時,同副承旨尹行任,記事官徐有聞,記注官金鳳顯,記事官金祖淳,以次進伏記。上曰,醫官周命新入侍。賤臣承命出,與之偕入進伏。上曰,昨夜膈氣衝亘,達宵不能就寢矣。自今日晩朝,有頭痛眩氣等諸症,食滯·痰滯間,何居乎?命新曰,感候多日,則易致食滯,膈候之欠和,等以此也。養胃湯,係是當劑,昨今果連爲進御乎?上曰,人蔘,似如何矣?命新曰,水蔘則異於乾蔘,非是補劑,而少無溫燥之慮矣。上曰,頭痛,何也?命新曰,有滯候故然矣。上曰,粥水刺,亦或凝滯,何也?有滯症而服人蔘,終涉如何矣?命新曰,只以神曲·麥芽·雀舌·山査·生干等劑,依茶飮例,進御,好矣,若以湯劑議定,則昨日所製,入養胃湯,好矣。命退,諸臣以次退出。
上在昌德宮。停常參·經筵。
藥房提調臣鄭昌順,右承旨臣李祖承啓曰,伏未審日間,聖體調攝,若何?寢睡·水刺之節,何如?膈間往來之候,亦何如?日前批旨,有只於議定日問候之敎,前製入湯劑,已準於昨日矣。今日當爲問候日次,臣等率諸御醫,趁早入診,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,待備員,議藥,可也。王大妃殿·惠慶宮·中宮殿,藥房口傳問安。答曰,知道。
藥房口傳啓曰,今日是議定日次,而朝者請診之批,有備員後,議藥可也之敎,故臣與提調備員後,與諸醫官爛商以待。伏乞亟許臣等率諸醫入侍,以爲診察聖候後,稟定之地,千萬顒祝,惶恐,敢啓。答曰入侍。
尹行任,以都摠府言啓曰,今日入直內三廳武兼禁軍及軍兵中日習射,請出標信。傳曰,知道。
李晩秀啓曰,大司憲,掌令二員,持平一員未差,執義尹行履傳旨未下,持平宋煥箕在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
金載瓚啓曰,卽見北兵使李潤慶,南兵使李文德,守令·邊將薦擧單子,則旣書職·姓名·年月下,又爲書職着銜,奏御文字,如是違格,揆以事體,萬萬未安。李文德薦單,則又稱歲首薦,尤極駭然。原單子,竝還下送,當該兩帥臣,所當重勘,而本院請推之外,無他可施之罰,何以爲之?敢稟。傳曰,令兵曹,爲先發緘取招。
傳于金載瓚曰,同副承旨入侍。
尹行任啓曰,左議政蔡濟恭,有稟達事,率禮堂,來詣請對矣。傳曰,入侍。
以尹光碩囚單子,傳于李晩秀曰,分揀放送。
尹行任,以壯勇營言啓曰,今正月二十二日,本營中日試射時,騎芻沒技人姓名,別單書入之意,敢啓。傳曰,知道。
事變假注書柳師模書啓,臣敬奉聖諭,馳往傳諭于西部盤石坊藥田契議政府領議政金熤所住處,則以爲臣自承昨日新命,病裏驚怳,神精都失,草草附奏之語,未能披露心膈,敷盡迷執,而猶自冀天日之明,庶或降格,不意王人又臨,恩綸誕宣,曲軫狗馬賤疾,特命太醫臨視,至以知其難强,俟間造朝爲諭,辭旨隆摯,恩數曠絶,感懼交至,莫省攸措。臣生則有共戴之痛,死將爲不瞑之鬼,只以斷置此身,不齒生人,要爲一分秉執之義,以死自誓,瀝血爲言。而神天在上,父母孔邇,斷斷此心,寧或自誣。臣於此,嶺海而不敢辭,鈇鑕而不敢避,此生此世,更不可轉移一步,至於區區疾病之情,有不暇仰煩天聽,惟願速賜嚴誅,使臣全此所守,無得罪於天經地義,則雖死亦榮,伏地震越,不知所達云矣,敢啓。答曰,知道。原草玆令史官封還,若聞愼節之少間,則豈無勉致之方乎?卿須體予此意,加意愼攝事,更爲傳諭。
左議政蔡濟恭疏曰,伏以聖候違豫,天和遄復,八域含生之倫,孰不欣欣然相慶,而臣適忝藥院,浹旬嘗藥之餘,焦遑換爲蹈忭,祝君萬年之心,於是益切,雖蒙恩解,偃息在家,而中心熲結,夜而無寐,此除金甌重卜之命,忽降於夢想不到之中。臣始而惝惶,終焉震懍,實欲鑽地以入而不可得矣。噫,國之難愼,莫尙於置相,臣之憒劣,本居於人下,以臣而擬輔相之任,何嘗有一半分依俙髣髴,而特殿下生臣於萬死之中,故意其報恩之心,蛇雀亦有,擧而用之,或有以先國後私,迺有再昨年中書所未有之隆恩異例,此聖人千慮之一失也。臣則感恩爲重,廉恥反輕,出而膺命,有若若固有之者然,此庸夫之從他笑罵也。殿下不知臣不肖,前後策勉之敎,奚止一二,而若其大者。有曰,祛黨懲貪也,有曰,盡心民事也。噫,祛黨,今日莫先之務,而二載之間,黨議愈盛,是臣負聖敎也。懲貪,有國莫嚴之政,而二載之間,貪風益熾,是臣負聖敎也。至若民事,臣何敢一日忘于懷,而二載之間,民窮轉甚,西北顚連之報,式日斯聞,是又臣之負聖敎也。雖微官庶僚,尸厥職辜負者多,則其罪有不容誅,況以輔相名者乎?前冬恩遞,在國家無妨賢之患,在臣身有知止之幸,解官之榮,實有倍於拜官之恩矣。念臣年迫桑楡,餘景無幾,得以安身於樞府閑局,卒能啓手·啓足,則殿下再生之澤,方可以有始終矣。餘生所願,惟在於此,何殿下不顧已試蔑效之歎,反有今日之命,使臣匍匐復入於必無可幸之地,而不卒全保之惠乎?況臣難進之義,已悉於日前附啓之中,懲討之不得行,猶夫前日也,秉執之無以改,猶夫前日也。今乃諉以時月之久,一任義理之晦,而忽地冒出,則眞所謂初何心而後何心也。臣何忍居具瞻之位,媒譏笑之囮乎?歷日廻遑,靡所用極,際此又有藥院之命。而奉讀口啓之批,至有待都提擧出仕診候議藥之敎,臣五內抑塞,益不知所出,方今聖候,雖已差復,少愈,政宜深戒,診察,不可緩也,湯劑,不可曠也。臣之去就,有何係關,而聖躬保嗇之道,必令待是而爲之者,古今,寧有是乎?玆敢不避瀆擾,疾聲呼籲於天地父母之前。伏乞聖明,亟降診候議藥之命,仍卽遞解臣相職,回授賢德,以幸國事,以靖私義,千萬血祝。答曰,省疏具悉卿懇。不待多誥,待卿入來,使之議藥,醫官所傳之言,提調,亦必錄送,卿須卽起視事。仍傳曰,此批答,遣史官傳諭。
庚戌正月二十二日午時,上御重熙堂。同副承旨入侍時,同副承旨尹行任,記事官徐有聞,記注官金鳳顯,記事官金祖淳,以次進伏訖。上命書傳敎曰,當該承旨,從重推考。又命書傳敎曰,今日卽議藥日次,俄進藥方,有都提調入來後,就議書入之命,以此意,使左相知悉。仍令傳諭史官,與之偕入。命退,承史以次退出。
庚戌正月二十二日未時,上御重熙堂。藥房入侍,禮堂請對入侍時,都提調蔡濟恭,提調鄭昌順,右承旨李祖承,假注書鄭文始,記注官趙慶遠·金鳳顯,行禮曹判書徐有隣,參判李獻慶,參議曺遠振,醫官徐命偉·李春敷·金光國·李翊臣·李敬培·周命新,以次進伏訖。濟恭曰,聖體調攝中,諸節,若何?上曰,近日差勝,而昨日則膈氣發作,不得穩過矣。濟恭曰,有都提調出仕後,議藥之命,區區情勢,有不暇顧,故今纔入來,與諸醫官,議定當進湯劑,則皆以六君子湯爲宜云,而醫官久未診候,診候後,可以決定矣。仍命醫官診察,命偉等,以次診察訖。奏曰,脈候左右三部,極爲調和,而微帶沈凝之候,六君子湯進御,爲宜矣。濟恭曰,諸醫所奏若此,以六君子湯煎入,何如?上曰,進御六君子湯。本方中,加半夏五分,瓜蔞仁一錢五分,吉更一錢,竹茹三分,自今日煎入。出榻敎濟恭曰,上候平復稱慶,卽我朝應行典例,日前聯疏,旣未蒙允,今日不得不率禮堂請對矣。雖無藥院直宿之擧,告廟頒慶,已多其例,肅廟乙亥及先朝甲子,皆未直宿而亦許稱慶,今日之事,正可方以爲之?伏望特許臣等之請焉。上曰,日前卿等之疏,已悉卿等之意,而以予情事,凡係張大之事,何可爲之乎?園寢遷奉後,初當誕辰,必欲於是日展拜,少伸情禮,事不如意,又復闕禮於宮園,不覺悚然,卿等所請,決不可從矣。有隣等曰,今日之慶,卽御極後,初有之擧也。且是國家應行之典禮,特許群請焉。濟恭曰,今月將晦,廟宮展謁,尙未親行,陟降之靈,於昭在上,惟憂之餘,幸蒙冥休,上候今已快復,此正告廟之事也。有國典禮,亦不可廢,區區群情,亦不可遏也。特賜允從,千萬伏望。上曰,予於乙酉冬間,屢朔違豫,至臘月晦日,始得平復,仍有告廟頒赦之擧矣。在春邸時,已行之事,如其可從,則何如是持難乎?在昔日則可,而在今日則不然矣。濟恭曰,聖敎至此,靜攝之中,不敢强奏,謹當退構賓啓,仰請矣。上曰,可從不可從之間,則何不聽施乎?如或强請,則若添一病,猶屬歇後語也。卿其止之。濟恭曰,臣之昨冬屢違嚴召,特蒙恩遞,今日復拜,誠不勝悶隘,世道與國事,無異前日,則蔑效之地,義難復入,而今日不得不冒沒入來矣。日前藥院許解之日,有所仰達者,西樞則無承候之路,藥院之任,沒齒之前,有不敢辭矣。此時煩達,實甚惶悚,而乞解劇務,仍處臣於西樞閑地,時以藥院進對,千萬伏望。上曰,過矣過矣。上曰,園所植木時,旣未得躬審,再昨,使判尹李文源,奉審以來矣。今日如已入來,使之入來。命書榻敎曰,判尹入侍。賤臣承命出傳,與李文源,偕入進伏。命大臣·禮堂先退。上曰,植木,爲幾許株乎?文源曰,爲萬餘株矣。上曰,補土處,果不至浩大否?文源曰,此是陵上最遠處,而役事亦不至大段矣。上曰,然則委之陵官,使之看檢,似好矣。文源曰,若使陵官主管,則前日用餘三百餘金,竝爲出給,仍令補用,而植木數爻,補土役處,與局內閭家之未及搬移者,則當修成冊詳錄,仰達矣。上曰,唯。仍命退,諸臣以次退出。
上在昌德宮。停常參·經筵。
李晩秀啓曰,大司憲·掌令二員,持平一員未差,執義尹行履傳旨未下,持平宋煥箕在外,監察茶時之意,敢啓。傳曰,知道。
李晩秀啓曰,來二十五日,朝參日次矣,敢稟。傳曰,停。
尹行任啓曰,專經文臣殿講,過齋後更稟事,命下矣。以何日爲之乎?敢稟。傳曰,來月更稟。
尹行任啓曰,卽見忠淸監司權栗木敬差官作弊事,査實狀啓,則政院之書目題送,稱以公事,已違格例。且其狀辭,張皇爲說,多涉分訴,揆以事體,萬萬未安。原狀啓,係是因特敎擧行者,雖不得不捧入,而當該道臣,從重推考,何如?傳曰,允。
李晩秀啓曰,卽見兵曹啓目,則摠戎廳都試全致範,直赴事狀啓,去十月三十日啓下,而今始回啓,狀啓覆奏,不容遲滯,科試事體,尤係嚴重,而無端抛置,至於三朔之久,該曹擧行,萬萬稽忽。當該堂上,從重推考,何如?傳曰,允。
尹行任啓曰,卽見北兵使李潤慶去己酉年秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
尹行任啓曰,校理柳文養,副修撰李羲觀,牌不進罷職傳旨,今方捧入,而玉堂上下番俱空,事甚未安。校理李百亨,副校理朴基正·徐榮輔,修撰尹光顔·申獻朝,副修撰金熙采,卽爲牌招,以爲推移入直之地,何如?傳曰,允。
傳于金載瓚曰,都承旨入侍。
兵曹口傳政事,副司直單金載瓚,部將單朴思弼。
傳于李晩秀曰,戶房承旨入侍。
傳于尹行任曰,崔得恒事,屢敎之下,尙在未決中,上送刑曹事,卽爲下諭。
尹行任,以大司成意啓曰,今正月初七日,儒生上旬輪次,頉稟草記,過齋後更稟事,命下矣。今已過齋,依下敎更稟之意,敢啓。傳曰,謁聖,臨時更稟。
李益運,以義禁府言啓曰,削黜罪人金鍾秀,爲先施以中道付處之典事,承傳,啓下矣。金鍾秀,原春道蔚珍縣付處,而以承傳內辭意,具罪目依例發遣府都事,押送配所,何如?傳曰,公法,不可不伸,情理,亦不可不念,雖已依啓,揆以法典,例不得發配,況大官乎?付處之命,特爲分揀,可也。
兵曹啓目,粘連昆陽郡守李運春,咸安郡守沈鏔,三嘉縣監尹光柱等矣,秋操時試藝居末,推考警責,罪各杖八十收贖,公罪施行,何如?判付啓,依允爲旀,尹光柱段,功減一等爲良如敎。
禁府啓目,向前李文喆,亦狀聞,事體何等嚴重,中間遲滯,殆過一朔,事之可駭,莫此爲甚,以此照律,何如?判付啓,罷職放送爲良如敎。
又啓目,禮曹佐郞朴尙春原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
又啓目,靑松前府使姜游原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,考律勘放爲良如敎。
又啓目,咸陽前郡守金思䄷原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
刑曹啓目,星州前牧使李廷恢,曺允亨等原情云云。傳旨內辭緣,惶恐遲晩,各杖一百收贖,竝只公罪施行,何如?判付啓,依允爲旀,李廷恢段,功減一等,曺允亨段,功議各減一等爲良如敎。
庚戌正月二十三日辰時,上御重熙堂。都承旨入侍時,行都承旨金載瓚,假注書鄭文始,記注官金鳳顯,記事官金祖淳,原任直提學鄭民始,檢校提學吳載純,一直提學金憙,檢校直閣徐鼎修,以次進伏訖。上命書傳敎曰,都承旨情理,勢難離捨,許遞。仍命退,諸臣以次退出。
庚戌正月二十三日午時,上御重熙堂。同副承旨入侍時,同副承旨尹行任,記事官徐有聞,記注官金鳳顯,記事官金祖淳,以次進伏訖。上曰,待令醫官入侍,可也。徐命偉·李翊臣·周命新·李景培,以次進伏訖。上曰,昨日六君子湯進御後,滯症無減,煩燥且甚,何以則爲好耶?命偉等曰,然則養胃湯,依本方進御,恐爲合宜矣。上曰,本方中,加檳榔,似好。爾等所見,如何?命偉等曰,加檳榔七分,恐好矣。上曰,神曲·麥芽,何如?命偉等曰,檳榔,旣加入,則神曲·麥芽,恐不必加入矣。上曰,大腹皮,何如?命偉等曰,大腹皮等,與檳榔無異矣。上曰,然則養胃湯本方中,只加檳榔,卽爲製入,可也。仍命書榻敎曰,進御加味六君子湯停止,加減養胃湯前方中,加檳榔七分,自今日製入。命退,承史以次退出。
上在昌德宮。停常參·經筵。
藥房都提調蔡濟恭,提調鄭昌順,右承旨李祖承啓曰,伏未審日間,聖體調攝,若何?寢睡·水刺之節,何如?膈間往來之候,亦何如?昨日醫官入侍,有六君子湯,今姑停止。養胃湯,更爲製入之命,伏想膈候痰滯之症,猶未快勝而然矣。區區下情,曷勝焦慮?今日臣等,率諸御醫,趁早入診詳察聖候,議定繼進當否,爲宜。臣等不任終宵憂慮,敢來問安,竝此仰稟。答曰,知道。今則凡節快勝,勿爲問候,昨日六君子湯之停止,蓋因性味之不合於氣稟,而反有燥澁之慮也。膈滯則其間更不作苦,卿等,早爲退去,宜矣。
王大妃殿·惠慶宮·中宮殿,藥房口傳問安。答曰,知道。
李晩秀啓曰,大司憲·執義·掌令二員,持平一員未差,持平宋煥箕在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
尹行任啓曰,臣以入直禁軍,戎器點考,下直進去之意,敢啓。傳曰,知道。
尹行任啓曰,臣依定式,進詣仁政殿月臺,入直禁軍等,戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李益運曰,左副承旨入侍。
傳于李益運曰,右承旨入侍。
傳于李祖承曰,戶房承旨入侍。
承旨前望單子入之,金頤柱·南鶴聞落點。
李祖承啓曰,新除授左副承旨南鶴聞,卽爲牌招,何如?傳曰,允。
以濟州牧使啓本,應資老人開錄事,傳于南鶴聞曰,今日口傳下批加資官敎,卽爲下送完伯處,嚴飭傳敎,俾絶海老人加資,無或遲滯事,分付該曹,仍又下諭于道伯及牧使處。
南鶴聞,以兵曹言啓曰,依下敎,別軍職廳書員金命起,決棍七度之意,敢啓。傳曰知道。
南鶴聞,以司饔院監膳提調意啓曰,濟州牧所封,去十一月令進上唐柚子,今日來到本院,而開樻看品,則元數二千二百二十三箇內,腐傷至於三百七十三箇之多,雖是越海之物,莫重進上,循例捧入,極涉未安,何以爲之?敢稟。傳曰,捧入。
禁府啓目,禮曹佐郞朴尙春亦,郊壇奉審,固當敬謹,而有頉諸處,不能摘發,事極矇然,以此照律,何如?判付啓,付過放送爲良如敎。
禁府照目,靑松前府使姜游矣,咸鏡監司李秉模狀啓據刑曹粘目內,靑松府定配罪人金宗大,逃還永興府本土,仍爲物故是白如乎,編配罪人之不得擅離配所,法意甚重。而今此配所官之不嚴典守,以致逃還物故者,萬萬駭然。今該府,拿問處之,罪杖一百收贖,告身盡行追奪,私罪奉敎依允爲旀,功減一等爲良如敎。
庚戌正月二十四日午時,上御重熙堂。左副承旨入侍時,左副承旨李益運,假注書鄭文始,記注官趙慶遠·金鳳顯,以次進伏訖。上曰,濟州老人加資下批,斯速入之事,分付。賤臣承命出傳。上命益運書傳敎曰,承旨前望單子入之,仍命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李益運啓曰,大司憲,執義·掌令二員,持平一員未差,持平宋煥箕在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本營軍兵日次私習云矣,敢啓。傳曰,知道。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李祖承啓曰,卽見守令·邊將薦擧單子,則判敦寧府事李灃,行副司直朴宗岳,同知李仁康·崔朝岳,北靑府使柳知養,慶興府使李元謙,會寧府使姜五成,慶源府使李顯宅,薦擧人職銜,多有誤書,安邊府使魚錫定,鍾城府使吳載紹,長津府使許任,職銜年月刀擦,濃墨塡書不精,行副司直金持默,大司成李敬一,守令·邊將薦單中,可合三人四字,或漏一字或漏二字,茂山府使李晦植,守令薦單,連幅以書。奏御文字,何等嚴重,而有違格例,太欠敬謹,事體所在,誠極駭然。原單子竝還給,使之改修整以入,當該薦擧京外官,推考警責,何如?傳曰,允。
傳于李祖承曰,左副承旨入侍。
李祖承,以吏曹言啓曰,臺諫有闕政事,取稟。傳曰,前望單子入之。
南鶴聞啓曰,玉堂上下番俱空,已至多日,事甚未安。今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書洪良浩進,參判閔鍾顯牌不進,參議李勉兢進,左副承旨南鶴聞進。以李冕膺·金履翼爲校理,朴奎淳·吳泰賢爲修撰,金熙朝爲副校理,沈能翼·李貞運爲副修撰,韓光會爲右參贊,崔粹命爲直講,李基慶爲典籍。兵批,判書李,參判李時秀病,參議洪文泳進,參知沈晉賢病,同副承旨尹行任進。以李殷福爲管城將,李遇濟·李昌會爲副護軍,趙瑍·洪明浩爲副司直。
傳于李益運曰,坐直承旨入侍。
南鶴聞,以禮曹言啓曰,謁聖擇日草記,傳曰,以來月念前後,更爲擇入,可也事,命下矣。卽令日官推擇,則來二月十九日·二十五日,俱爲大吉云,以何日定行乎?敢稟。傳曰,以二十五日爲之。
李祖承,以內醫院官員,以都提調·提調意啓曰,內醫方泰逵,以久勤加資事,命下矣。內醫方泰逵,令該曹加資下批後,付軍職,何如?傳曰,允。邊致翰,一體加資。
尹行任,以承文院官員,以都提調意啓曰,龍川·鐵山等,漂民出送事,盛京禮部咨文出來矣。以前頭使行,別伸謝悃之意,依例撰出回咨,正書安寶後,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
尹行任,以兵曹言啓曰,謁聖吉日,禮曹以二月二十五日,旣已推擇啓下矣。武科初試吉日,令日官推擇,則來二月十八日爲吉云。以此日擧行,額數則依前例,分兩所各取五十人之意,敢啓。傳曰,知道。
尹行任,以兵曹言啓曰,卽者忠贊衛咸渭得爲名漢,投上言一張於政院云。聞極驚駭,卽爲捉來査問,則咸渭得所供內,矣身所持上言一張,昨夕金虒門外當直前路,傳給政院水工李奉才處,使之傳投政院云,故李奉才,亦爲推問,則矣身自兒時,與渭得相親矣。昨夕金虎門前路,逢着渭得,則傳給一張紙,投諸院中,則吾當厚直相報云故,矣身愚昧所致,甘聽其言,果爲投諸院中,的實罪犯,萬死無惜云云矣。究厥情犯,萬萬痛駭,自臣曹,爲先嚴棍,竝出付攸司,照法嚴繩,何如?傳曰,允。
尹行任,以兵曹言啓曰,依下敎,忠贊衛咸渭得,決棍十五度後,逐送昭義門外之意,敢啓。傳曰,知道。
尹行任,以備邊司言啓曰,頃因本司草記批旨,慶尙右兵使尹得逵褒貶啓本,限前封啓與原狀之昨發今到委折,査問道帥臣,草記論勘事,命下矣。道帥臣査報,今纔齊到,而右兵使尹得逵,以爲巡察使,限滿在於本月十五日,殿最啓本,當發於伊日,而巡營則距京爲六百餘里,兵營則距京爲八百八十里之遠,若以十五日同爲發送,則恐不及於巡營啓本開坼之限,若以封發日字,書塡於啓本,則又在巡察使未限滿之前,故日字則以十五日書塡發送,則計其道里,不得不前期,而齎去親牌,行到星州,身病猝重,萬無前進之勢云。故更以他牌代送,而差後於持者,未及追到,而迷劣持者,怯於不能及期,晝夜趲程,先已入城,不待巡營啓本,經先直呈,致承嚴敎,不勝惶恐待罪云。監司李祖源,以爲今番因本營之日淺退封,各營褒貶,皆以十二月十五日封啓之意,定日知委右兵使狀啓日字之塡以十五日,誠爲當然,而該兵使,初旣預先發送,終又不善檢飭,十五日所封之啓,徑呈於十六日者,已是意外。齎去軍官,雖曰,中路得病,莫重殿最,替付持者,亦極駭然。枚報事實,恭俟處分云矣。奏御文字,孰非敬謹,而至於殿最,尤爲嚴密,點劃刀擦,亦皆狀聞,則日字違錯,所關不輕,慮其入呈之或後,至於先期而馳送,封發與到院,在於一夜之間者,固已萬萬未安,而及其上徹也,旣未及於諸道開坼之日,又有違於道啓同勘之限,而徑先直呈,諉之持者迷劣,親牌齎上,歸之中路病滯者,俱爲駭然。其在嚴殿最重事體之道,不可以中間之些少委折,有所容貸,該兵使尹得逵,拿問處之,何如?傳曰,允。
傳于尹行任曰,慶尙右兵使有闕之代,令該曹口傳差出。
兵曹口傳政事,以李格爲慶尙右兵使。
李晩秀,以備邊司言啓曰,卽見忠淸監司權狀啓,則以爲道內牟還,自來不敷,春耕將始,間或有種資不足之患,留庫牟中,參量加分事,令廟堂稟旨,分付矣。値此耕播之節,牟種有不敷之患,則在朝家勸耕之道,不可持難,依狀請許施,而民穀多少,參量磨鍊,從略加分,俾無濫觴之意,一體分付,何如?傳曰,允。
李晩秀,以備邊司言啓曰,卽見濟州牧使李喆模災實分等狀啓,則本州置之尤甚,大靜置之之次,旌義置之稍實。仍以爲本州新還之次里之尤甚戶,尤甚里之之次戶,五分一,之次里之乞丐戶,尤甚里之尤甚戶,四分一,尤甚里之乞丐戶,三分一,限麥秋停退,除番米一斗式停退,寺奴身貢米,減一斗,男丁大同米減一升,舊還,屢歉之餘,責納無路,亦爲停退,軍兵操練,依近例停退,凡此擧行,事當啓稟,恭俟處分,而候風往來,動費數朔,故敢援前例,先擧行後啓聞,事涉擅便,不勝惶恐爲辭矣。右陳諸條,先擧行後狀聞,乃是本州事例,今亦依狀請施行之意,分付,何如?傳曰,允。
尹行任,以刑曹言啓曰,兵曹啓辭,投呈上言於政院人咸渭得·李奉才等,出付攸司,照法嚴繩事,命下矣。取考律文,則大典通編訴冤條有曰,冒濫上言事理重者,依上書詐不以實律論。大明律詐僞條有曰,奏事上書,詐不以實者,杖一百徒三年,妄言者加一等,知情者皆坐。咸渭得·李奉才等,依此律杖一百徒三年罪,加一等,各決杖一百後,渭得全羅道樂安郡,奉才慶尙道丹城縣,竝流二千里定配,卽爲押送之意,敢啓。傳曰,知道。
李益運,以義禁府言啓曰,慶尙右兵使尹得逵,拿問處之事,傳旨啓下矣。尹得逵,時在任所云,依例發遣府都事,交龜後稟來,何如?傳曰,允。
庚戌正月二十五日辰時,上御誠正閣。左副承旨入侍時,左副承旨南鶴聞,假注書鄭文始,記注官趙慶遠·金鳳顯,以次進伏訖。上命鶴聞書榻敎曰,右副承旨入侍。又命書榻敎曰,提調入侍。賤臣承命出傳,右副承旨李晩秀,與提調鄭昌順,偕入進伏。昌順曰,日間,聖體,若何?上曰,膈痰不下,便道,亦有乾澁之意,問於醫官,可也。仍命晩秀書傳敎曰,政官牌招開政。昌順曰,惠慶宮進御湯劑所入人蔘,近日所謂羅蔘之在內局者,皆是家蔘,無一本山蔘,勢將別貿以用,敢此仰稟矣。上曰,不必多貿,略干兩,貿置好矣。昌順曰,然則限五六兩,爲先貿納矣。上曰,日前臺啓中,或云乘氣,又曰,撓頭轉目。所謂乘氣者,何謂耶?左相所謂朝遊北海,暮滄海者,可謂絶談矣。至於撓頭轉目,亦何罪乎?昌順曰,故重臣洪景夏,或彈以狂叫亂嚷爲語,而其時物議,亦以爲非,今此轉目等說,誠怪矣。上曰,春展謁,曾有二月爲之例,今亦於二月行之矣。昌順曰,聖候旣在靜攝中,稍待二月,似好矣,昨年孝昌墓植木,多有枯損處,今方更植,而勢將躬往看審,而密符何以爲之乎?上曰,仍佩往來,可也。仍命退,諸臣以次退出。
庚戌正月二十五日酉時,上御重熙堂。坐直承旨入侍時,同副承旨尹行任,記事官徐有聞,記注官金鳳顯,記事官金祖淳,以次進伏訖。上曰,進御加味養胃湯本方中,加檳榔三分,自今日製入。出榻敎命讀公事,書判付訖。命退,承史以次退出。
上在昌德宮。停常參·經筵。
卯時,灑雨下雨,測雨器水深三分。
李晩秀啓曰,大司憲,執義·掌令二員,持平一員未差,持平宋煥箕在外,監察茶時之意,敢啓。傳曰,知道。
李晩秀啓曰,卽見忠淸監司權,兵使金麟瑞,洪州牧使李義弼,忠州牧李元采,淸風府使金履顯,馬梁僉使金兌福等,守令·邊將薦擧單子,則書以年例薦擧者,有違格例,而四邑鎭薦單,期限已迫,不得不捧入,至於監司·兵使則皆不書道名,係是大段違錯,原單子,還下送,使之改修正上送,奏御文字,如是不察,揆以事體,極涉未安。當該道帥臣,竝從重推考。守令·邊將,亦爲推考,何如?傳曰,允。
尹行任啓曰,卽者忠贊衛咸渭得,以上言一張,傳給本院軍士,投呈院中,措辭旣甚猥屑,所爲亦極駭痛。竝出付攸司,照法嚴勘,莫重淸禁,有此無前之事,常時不能檢飭之失,在所難免。當該兵曹入直堂郞,所當重勘,而本院請推之外,無他可施之罰,何以爲之?敢稟。傳曰,罪在本院,何可歸罪兵曹乎?此啓辭勿施,當該承旨,從重推考,在院承旨,一竝推考。
傳于尹行任曰,軍士房承旨入侍。
兩司前望單子入之,大司憲尹尙東,執義洪彦喆,掌令南必錫·金鼎國,持平兪漢寓,獻納柳匡天,正言李周顯·金翰東落點。
傳于尹行任曰,以俄下尺度,先就在京船隻中水下船長廣尺量,修成冊,入啓。
傳于李晩秀曰,下敎之下,擧行之遲滯,萬萬駭然。刑曹判堂罷職,諸堂遞差,入直郞廳汰去。堂上前望單子入之,郞廳,令該曹口傳差出。
吏曹口傳政事,以尹光垂爲刑曹佐郞。
以北評事狀啓,穩·源·興三邑,救急穀物數爻開錄事,傳于李晩秀曰,專意於穩·源·興三邑賑事事,依狀請施行之意,回諭。
李晩秀,以禮曹言啓曰,臣有隣,與戶曹參判臣申思運,進詣大報壇奉審,則奉室第一位座榻蓋覆黃木甲袱一件,拭巾一件,竝渝色,改備。東壝門箭木朽傷,柱木傾側,四面壝門柱根塗灰,曲墻塗灰,竝間間剝落。圓羃十五箇,方羃十一箇,篚五箇,籩六箇,鼎羃三箇,篳己扃各二箇,曲水座面紙六張,付鉶耳·羊鼎耳各一箇,砂大貼·砂樽·砂貼匙各三箇,砂磁五箇,闕字牌蓋覆黃紬袱一件,香大廳地衣四張,典祀廳地衣三張,香陪軍所着黑衣頭巾各一件,鶴氅二件,從享位彩花席一張,紫的褥二件,外供兺拜席二立,御齋室草芚二浮,東溫堗函室蓋板一立,望拜禮黃花拜席縇兺黃花地衣三張,竝破,改備。雉尾箒二柄,雉尾兺修補。奉室眞草芚三浮,典祀廳仰遮油芚一浮,祭器修正木杷槽一箇,竝破,改備。工人所着紅紬衣四件,白袖衣五件,白紬中單七件,白紬裙五件,幞頭一部,价幘冠五件,進賢冠十三件,皮弁冠·白紬帶·金銅革帶各五件,白布襪四件,烏皮履七件,干六箇,鐘磬結紅索二,艮衣磬懸絲五,艮衣琴匣瑟匣各一件,角槌五柄,竝破,改備。壇上黃幕一浮內,一幅,油遮日一浮,白布遮日一浮內,十二幅,白細木內揮帳二浮內,六幅,白木外揮帳二浮內六幅,黃綿絲大中小束乼各一,艮衣黃綿絲三甲所一,艮衣廣別大束乼一,艮衣,竝破,改備。從享位白布遮日·白布帳各一浮,修補。登軒架白布遮日二浮內,七幅改備。白木袱二浮內,九幅,朱紅漆柱杖一箇,三甲所三艮衣,竝色渝破,趁卽改備·修補之意,分付各該司,何如?傳曰,允。
尹行任,以兵曹言啓曰,去冬等能磨兒考講時,訓鍊院正吳文常,副正趙雲祥,主簿金宗淳·李麟臣,武臣兼宣傳官金復淵·崔錫元,部將沈尙之,守門將崔一元·孫仁寬·金成鉉,一次不通。繕工監主簿鄭重爀,軍器寺判官金宗爀,禮賓寺主簿金星白,典設司別提黃宗大,內贍寺主簿申百祿,刑曹正郞李東爀,都摠府經歷徐有建,都事申純,訓鍊判官朴光進,主簿成夏鎭·李熙燮,武臣兼宣傳官宋益訥·鄭欽·李邦翼·李允默,部將白泓鎭·洪疇九,二次不通。訓鍊院主簿金鎭鼎,三次不通。部將柳東盈,四次不通。依定式一次二次三次不通人,竝從重推考。四次不通人,越俸一等,何如?傳曰,允。
尹行任,以備邊司言啓曰,湖南前前道臣徐龍輔,筵奏三條弊瘼,有令廟堂,草記稟處之命矣。其一,備陳湖南稅大同轉運時,賃船之弊,而仍請定差員,捧畓濟倉,自戶曹,擇船下送事也。蓋此自納邑捉船之難,沿海事情,誠如道臣所論,朝家如有通變之道,則固當及時措處,差員之擇定,濟倉之移捧,本非難行之事,而至於賃船一款,終沒善策。今者道臣所請,乃是向年所講作隊之法也,行之未一年,慮其生弊,仍以停罷,到今更設,事勢難便,有難輕議。大抵江民生涯,視前凋殘,昔之業船者,幾減其半,以此分送,無以盡排,旣無兩湖均分排之路,則必有他道奚後我之歎,以此數少船隻,强以排定,非徒無益於漕政,反致繹騷於列邑。且江民之備儲鉅艦,專以稅穀載運,爲一年生業,則雖無自官分送之規,畢竟自納邑轉運,皆用京江船隻,則不必如是定制,此則姑置之。其一,備陳全州城內外公廨民家,元無免稅之規,仍請五十結減稅事也。他道事例,雖未盡知,凡係營下公廨與民家,果無應稅之事,則何獨於全州一府,不許免稅乎?況以豐沛之鄕,且奉兩殿之尊,事體之重,與他自別,則尙無減稅,必有所以而然。營邑創置之時,未有城堞之設,亦無民戶繁,以其虛曠之地,如例納稅矣。伊來城完戶繁之後,仍不懸頉之故也。五十結蠲稅,雖關經費,苟是當行之事,則豈不從施,而第念湖西·關東,無城址之限,而居民田土,多在營下,此而有城而免稅,彼而無城而納稅,同是營下,寧不斑駁乎?營下之公廨,民家免稅與否,發關査問於諸道後,更爲稟處。其一,備陳南原紙弊,仍請除出五千石還米,三千石殖耗,添價二千石,限十年加分取耗,準報本色事也。本府紙弊,前已登聞於邑民鳴錚之時,其爲疾苦,可謂一府之最,在朝家恤隱之道,當有別般蘇革之擧,蓋其紙品,名於國中之故,浮出之際,冗費許多,而又況楮直,比前踊貴,需用逐年增加,邑力不能抵當,民弊漸至難支。今者道臣,眞的聞見,有此歸奏,則朝家何可靳持五千石穀物,不恤一府民痼瘼乎?又以本府穀物,分糶於邑民,而聞其邑情,每請加分,則五千石之限十年許分,庶不爲大段病民之歸,此則依所請許施,使之永革紙弊,似合事宜。且批旨內,有爲道伯者,如皆卜定無濫,授直不廉,所謂弊瘼,自在快祛。雖於變通之後,嚴立科條,斷不可已爲敎。紙弊源頭,已入於天鑑下燭之中,誠不勝欽頌之至。進上之如油芚紙·祝文紙,有大同會減焉,有本府添價焉,少無爲弊之端,而其中無限節者,卽塗扇紙也。湖南紙品,通稱極嘉,雖非南原,皆可爲用,苟使營邑,務盡節約,減其取用,添其價直,則其弊何至於此乎?今自朝家,特軫民瘼,許劃還穀,使之蘇弊,則其在分義道理,宜不敢如前過濫。而至若嚴立科條,永久防弊之策,減數添價,兩條之外,更無他道。而第念營門需用,隨時不同,硬定其數,必多窒礙,楮價貴賤,逐年各異,添助多少,亦難遙度。此則,分付道臣,往復該邑,酌定其一年應用,優助其每來價直,指一狀聞,仍爲定式,則此後爲道臣·守令者,更何敢移易乎?如是而復以紙弊二字,上聞於朝廷,則濫用廉直之道臣·守令,査出襲謬者,勘以重律之意,竝爲嚴飭,分付,何如?傳曰,允。其中紙弊一事,邑之受困,民亦難支,朝家旣聞之後,若無別般蘇革之政,則烏在其特敎回啓之本意乎?今筵有詢問於前道伯者,仍令出擧條與此草記,卽爲行會後,釐弊形止,分排數爻,一一條列狀聞事,嚴飭行會,如是之後,紙弊二字,更或登聞,如許道伯,合置重典,以示懲一之意,竝以此意嚴飭。自今年,俾有食效之道,萬一泛忽,亦自時道伯,嚴勘此意,卽爲措辭行會,可也。
尹行任,以備邊司言啓曰,卽見守禦使鄭昌順,摠戎使金思穆,開城留守李致中,江華留守申大升,統禦使南憲喆,永宗前防禦使曺命楫,黃海兵使尹塾,平安兵使李東燁,南兵使李文德,全羅兵使李潤彬,忠淸兵使金麟瑞,統制使申應周,慶尙前左兵使南志默狀啓,則以爲今春水陸操·巡操·巡歷及營城將,巡點官,鎭門聚點,何以爲之事?請令廟堂,稟旨分付矣。京畿則昨年秋事,雖曰稍登,見今園幸當前,水陸軍民之此時赴操,宜有軫弊之道,西·北兩道,則賑事方張,初非可論,海西雖不設賑,年事未免失稔,嶺南·湖南,則已經昨秋陸操,今春又復設行,民邑之弊,在所當恤。統營僉操,則此是百年來未行之事,有難遽議,諸道水陸操·巡操·巡歷·巡點,竝令停止。習操,旣已停止,官鎭門聚點,嚴飭擧行,俾有實效,至於湖西陸操,昨秋旣因特敎而停止,則令不可與兩南之已經秋操,一體停廢,此則如例設行之意,竝爲分付,何如?傳曰,允。昨年水陸軍民之使用,不下於畿甸,況春操異於秋操,湖西春操姑停。秋操則年事如得登熟,直以擧行之意,擇吉狀聞事,分付該道兵水使處,可也。
李晩秀,以刑曹言啓曰,因本曹都囚徒,趙昌純·金尙柔等照律,各其作弊地方,定配事,命下矣。取考律文,則大明律,官吏受財者,五十貫,杖一百流二千五百里,大典通編,軍務外用棍者,以濫刑律論,杖一百徒三年。驛馬加數者,亦杖一百徒三年。名例云,二罪俱發,以重者論,趙昌純,以受財及驛馬加數罪,從重論,杖一百流二千五百里,定配於忠淸道靑山縣。罪人金尙柔,以濫棍罪,杖一百徒三年,定配於堤川縣。而竝待拷訊,限決杖發配之意,敢啓。傳曰,知道。
庚戌正月二十六日辰時,上御誠正閣。右承旨與有司堂上·定例堂上入侍時,右承旨李益運,假注書鄭文始,記注官趙慶遠·金鳳顯,有司堂上鄭昌順·李文源,定例堂上徐有隣·沈頤之,以次進伏訖。上曰,浮橋節目,果已成出否?有隣曰,姑未修正,而露梁比纛島,船隻減數,路且便好,而牙山船爲十一隻,訓局船爲十隻,可以此推用矣。上曰,節目速爲之,而船槍緣何而罷,浮橋爲何而創?木物所入,軍丁所役,此等事,皆入於節目,浮橋事,雖令李文源主管,亦自備局申飭,可也。船隻之大小,江水之闊狹,未能詳知,當別造尺度以下,使訓將,別遣可信將校,精實尺量,修成冊以來,可也。有隣曰,分付畿營,使津將,尺度,似好矣。上曰,津將,安能精量乎?頤之曰,各道船隻,皆令本道,量度以來,似便好矣。上曰,外邑,亦何能善爲乎?旣自備局檢飭,則此後或有就問事,必於備局,而浮橋司,勿爲代答,可也。昌順曰,凡事,宜有闊狹,日後不足之時,京江船,亦爲取用,似好矣。文源曰,水生之時,船隻多入,而結木,亦當加入,不可不略干儲置以備不虞矣。上曰,旣用補板,則何用結木?有隣曰,黃場末木,亦多用處,各道所在處,自浮橋司,推移以用,何如?上曰,此非時急事,節目,速卽修正。文源曰,浮橋司,營建於江邊倉舍近處,似好矣。上曰,無妨矣。日前湖西春操回啓,何備堂爲之乎?頤之曰。賤臣爲之矣。上曰,春操,亦似有弊矣。有隣曰,湖西民人,昨年旣多效勞,自上特停,似爲便好矣。命有隣·文源·昌順先退。上敎頤之曰,完營紙弊,今見狀本,不可不申飭,卿旣是曾經之人,出擧條自備局嚴飭,好矣。頤之曰,臣待罪湖南,粗知南原紙弊,蓋近來習尙不古,雖如短少劣箑,皆塗以南原紙物,營門一年卜定,自爾顆多,以其紙品,名於國中之故,浮出之物力工費,比他不啻屢倍,至於染色,其價又倍於白色,而營門出給本價,不過三四分之一,楮農從又荐歉,價直逐年增加,以此至艱之紙政,應彼無節之需用,則其弊安得不歸於民邑乎?一言以蔽之曰,卜定之節省也,本價之添給也。然則矯救之策,專在道臣,朝家劃給公穀,以救其弊者,亶出於恤民之至意,而飭勉之敎,若是申嚴,道臣·守令,何敢不思對揚之道,如前取用,任其滋弊乎?然若無別般措處之方,則畢竟弊端,又復如初,此後塗扇紙地,勿復純用南原。只以一年不可不需用之數,往復該邑,先爲酌定,而價直上下,務從優厚,據實狀聞,永爲定式。雖一束紙物,毋敢科外擅用,則似爲救弊之道,故敢此仰達矣。上曰,卿之所奏,深知弊源,依此出擧條定式行會,如是而雖一葉錢,自該邑替當,有民邑受弊之端,則是罪在道伯,自道伯難免重勘。至於扇紙之弊,又旣如許,則其所矯革,惟在卜定之撙減,而飭令稍久,爲弊必當依舊。以此一款,添錄於暗行御史事目,可也。出擧條仍命退,諸臣以次退出。
上在昌德宮。停常參·經筵。
自昧爽至辰時,有霧氣。
金履翼啓曰,來初一日,輪對日次,而國忌正日相値,頉稟之意,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
尹行任啓曰,憲府連日監察茶時,事甚未安。除被論及在外外,未肅拜人員,卽爲牌招,何如?傳曰,允。
李晩秀啓曰,卽見濟州牧使李喆模守令·邊將薦擧單子,則可合三人之三字,落漏不書,列名之下,添書際字,俱違格例。原單子,所當還下送,而期限已迫,雖不得不捧入,事體所在,不可無警。該牧使,從重推考,道臣之循例上送,亦係不察,全羅監司閔台爀,推考,何如?傳曰,允。
尹行任啓曰,卽者副校理金熙朝,副修撰李貞運,謂有情執,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于李晩秀曰,右承旨入侍。
李益連啓曰,新除授同副承旨金履翼,方在罷散中,何以爲之?敢稟。傳曰,敍用。
刑曹堂上前望單子入之,判書沈頤之,參判金魯永,落點。
傳于尹行任曰,有司堂上入侍。
以忠淸監司啓本,道內孝烈人,令該曹覆啓施行事,傳于李益運曰,孝烈登聞,率未免相似,有司題品,難於取捨,而觀此狀辭,扶餘故縣令金光岳,在家盡職,立朝盡分,超異之跡,卓越之行,不待邑中人士之輿誦,令人不覺欽服,何待回啓?特令地方官,表其閭。懷仁三孝童卓行,奇哉奇哉。道伯,亦於行部時,訪問招見云爾,則實跡可知。亦令道伯,優給食物,所以奬用之方。具意見,論理狀聞事,回諭。
金履翼,以兵曹言啓曰,依下敎,刑曹書吏林益平·李德熙等,各決棍七度。金萬誠,連爲催促,而尙未捉來,門鑰已下,不得趁卽擧行,特敎之下,如是稽滯,誠不勝萬萬惶恐之意,敢啓。傳曰,知道。
金履翼,以兵曹言啓曰,依下敎,刑曹書吏金萬誠,決棍七度之意,敢啓。傳曰,知道。
李晩秀,以刑曹言啓曰,依下敎,冒投上言於政院罪人咸渭得,移送兵曹,李奉才,嚴刑一次後,全羅道康津縣薪智島絶島充軍定配。奉才立役之實,水工李福伊,京畿南陽府,徒三年定配,竝卽押送之意,敢啓。傳曰,知道。
庚戌正月二十七日辰時,上御重熙堂。右承旨入侍時,右承旨李益運,假注書鄭文始,記注官趙慶遠·金鳳顯,以次進伏訖。上命書傳敎曰,左副承旨南鶴聞,爲先削職。又命書傳敎曰,王政所先,無出於孝理二字,況百歲奉老乎?又況曾叨大官乎?聞其親病委篤,宜許歸覲之路,削默罪人金鍾秀放送,使之從便看護。又命書傳敎曰,小有假借,人莫誰何,卽近日難醫之痼俗,向有前右相無於前之干科,而名忝本兵者,猶且畏他作隻,希旨掩跡。如許伎倆,固不足深責,職在言責者,無一人出口氣,而乃能首先規正,疊發於此臺臣之手。外面則雖似苟艱,其在奬敢言矯俗弊之道,宜有別般擢拔之擧,前掌令金履翼,同副承旨除授。又命書榻敎曰,進御加減養胃湯前方中,去吉更·杏仁,加便香附一錢五分,木香五分,藿香減五分,人蔘加二分,自今日煎入。仍命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
李益運啓曰,副校理金熙朝,副修撰李貞運,牌不進罷職傳旨,今方捧入,而玉堂上下番俱空,事甚未安。未差之代,政官,牌招,開政差出,待下批,仍卽牌招,以爲推移入直之地,何如?傳曰,允。
傳于李益運曰,右承旨入侍。
傳于李晩秀曰,承旨房仍,右承旨爲禮房。
吏批,有政。判書洪良浩,參判閔種顯牌不進,參議李勉兢,同副承旨金履翼進。啓曰,判書洪良浩,參判閔鍾顯,竝牌招不進,小臣獨政未安,何以爲之?敢稟。傳曰,只出緊任。以李秉鼎爲大司諫,許晊爲司諫,徐配修爲校理,鄭萬始爲副校理,韓光植爲修撰,朴宗來爲副修撰,宋俊載爲吏曹正郞,崔重圭爲佐郞,李基慶爲監察,金寅爕爲開城經歷,張鉉國爲遂安郡守。
兵批,判書李病,參判李時秀入直進,參議洪文泳,參知沈晉賢病,右副承旨尹行任進。副司直單柳戇·朴天衡,副司正單鄭文始。
傳于李晩秀曰,坐直承旨入侍。
李晩秀啓曰,明日次對,兩司當爲進參,除被論及在外外,未肅拜人員,待開門,牌招,何如?傳曰,未肅拜人員,許遞。政官,待開門牌招,開政差出。
金履翼,以吏曹言啓曰,本曹佐郞崔顯重呈狀內,矣身猝得寒感,兼以關格,達夜叫痛,昏倒不省,轉側須人,時月之內,萬無供仕之望,趁速入啓遞改云。病勢旣如此,則不可强令察任,今姑改差,何如?傳曰,允。
持平兪漢寓疏曰,伏以臣顓蒙鹵劣,最出人下,以年則弱冠甫踰,以學則魚魯莫分,而前後恩造,與天無極,自釋褐而屢忝記注,自陞六而遍叨淸顯。以至出入講製之班,長依日月之光,奬勵誘掖,曲費聖念,覆育生成,偏厚臣身。又況臣父之獲蒙恩資,水府之佐貳,兩府之兼綰。光耀榮寵,爲世艶嘆,闔門聚首,攢祝銘鏤,蹈赴湯火,有所不辭。而第臣老父,今年七十有五,自來强健,無異少壯。忽於昨春,重患關格之後,元氣頓然落陷,藥餌未卽收效,輾轉沈痼,別症橫生,初則加減,以月計,今乃日添一日。委身床褥,轉動無計,寢啖全失,精神怳惚,手足之麻痺不仁,言語之蹇澁難通,最是難醫之危症。起居之節,匙箸之事,皆須傍人之力。而臣本窮命險釁,終鮮兄弟,又無姊妹,前月孀嫂之喪,重貽病中之慼。只臣孑然單身,周旋扶將於悲疚呻囈之側,萬無暫時離捨之望。故昨於召牌之下,敢生違傲之計,蓋亦出於萬不獲已。而飭敎繼降,義分是懼,雖不得不章呈出肅,顧此情理,斷無抑情供職之勢,玆敢冒入文字,疾聲呼籲於孝理之下。伏乞聖慈,天地父母,俯賜矜諒,亟許鐫削臣職名,仍命選部,勿復檢擬,俾得以專意救護,千萬至祝。臣於請急之章,不宜贅及他說,而事在目下,不容泯默,略此附陳焉。向來金鍾秀之捽曳門將,誠一無前之變怪,伊日出城之行,旣是引罪之擧,則固宜惶懍斂縮之不暇,而乃反盛張氣燄,加之於不當加之地,致使守卒駭竄,都門空虛。噫,彼大官,豈眞不知鎖鑰之嚴,符驗之重乎?蓋其怙權樹黨,人莫誰何,逞氣作威,世無難事,名位已極,而不思報效之圖,遭遇方盛,而每懷背馳之計。奰屭之性,放恣之習,自不覺其隨處闖呈,至於令番事,而負國蔑法之罪,益無所逃矣。査啓一出,情狀畢露,合辭迭發,公議可見,則付處之典案姑未了,而旣許還寢,已失太寬,竝與門黜而遽命全釋。然則罪在貴近,法將無所施乎?情理自情理,典憲自典憲,朝家典憲,豈因罪人之情理,而或爲之撓屈耶?臺垣一空,尙稽加律之請,堂箚再陳,未聞開納之盛,不料聖明之世,乃有比顚倒失當之擧也。臣謂亟寢分楝與放送之命,俾朝綱肅而國體尊焉。省疏具悉。昨牌之以在京無故人,無端坐違,非觀望而何?今疏之向前右相,如是慘䮕,亦非窺覘而何?然則昨牌之更招,欲見今疏而然乎?人臣之罪,莫過於妄度而潛伺,則爾以年少新進名官,甘爲此鄙悖無嚴之習,痛駭云云,猶屬例語,投竄之典,不施於如渠撓攘奔馳之輩而何爲?然孝理之政,豈有大官小官之別?聞有篤老病親,姑從末勘之未勘,爾之姓名,令銓曹,刋削於仕籍,此後歲月,爾其屛息縮蟄,以保乃祖故相之家。
庚戌正月二十八日午時,上御重熙堂。右承旨入侍時,右承旨李益運,假注書鄭文始,記注官趙慶遠·金鳳顯,以次進伏訖。上命書傳敎曰,次對久未爲之,再明日,齋戒相値,明日來會。又命書傳敎曰,春展謁,待月初,卽當爲之。令該曹以來月初,擇日草記。又命書榻敎曰,王大妃殿進御加味蔘橘茶,今姑停止。益運曰,同罪未敍人,隨卽提稟事,曾有定式矣。同副承旨金履翼,今已收敍除職,而前校理李冕膺,前修撰朴奎淳·吳泰賢,前副修撰沈能翼,方在罷散中,故敢此仰達矣。上曰,敍用,可也。出擧條仍命退,承史以次退出。
庚戌正月二十八日申時,上御重熙堂。坐直承旨入侍時,右承旨李益運,假注書鄭文始,記注官趙慶遠·金鳳顯,以次進伏訖。上命書傳敎曰,日前草記,欲爲措辭下批而未果,全州城內免稅事,他道豈有可據之例乎?本府,以豐沛古地,奉安兩殿號,事體自有別焉。蠲稅一款,今雖靳許,年年稅額,自歸頉摠,名實之不相符,亦甚矣。不必關問諸道,自今年,特許免稅事,分付該曹·該道。仍命退,承史以次退出。
上在昌德宮。停常參·經筵。
李晩秀啓曰,大司憲尹尙東被論,執義洪彦喆,掌令南必錫·金鼎國,持平宋煥箕在外,一員未差,監察茶時之意,敢啓。傳曰,知道。
傳于李益運曰,禮房承旨,馳詣先農壇,奉審摘奸以來。
傳于尹行任曰,大臣·備局堂上引見。
以黃海監司狀啓,遂安郡守李謙煥,罷黜事,傳于李晩秀曰,日前以罷狀泛然看過,今聞道伯事,有違格例。該倅雖已差代,後弊所關,不可無論,當該道臣,從重推考。
李益運,以弘文館言啓曰,本館上番闕直,事甚本安。今日政新除授玉堂,待下批,仍卽牌招,以爲推移入直之地,何如?傳曰,允。
吏批,有政。判書洪良浩進,參判閔鍾顯牌不進,參議李勉兢進,右承旨李益運進。以申應顯爲大司諫,趙鎭井爲持平,吳泰賢·金載翼爲校理,李太亨爲副校理,崔顯重爲修撰,李龜雲·申馥爲副修撰,曺霖爲刑曹參議,金宗赫爲奉常主簿,故察訪金宗武,贈吏議例兼,壬辰節義特贈事承傳。故通政崔興遠,贈左承旨例兼,捧承傳,未除職前身死,依法典,贈職事,承傳。
兵批,判書李,參判李時秀病,參議柳焵入直進,參知沈晉賢病,右副承旨尹行任進。副司果單,沈能翼·金載翼,僉知三單,許溟·張集紹·李永喆。
傳于尹行任曰,坐直承旨入侍。
備邊司,以沈頤之,爲平安監司。
以曺命楫囚單子,傳于李祖承曰,罷職放送。
傳于李祖承曰,同副承旨疏批已下,牌招察任。
以同副承旨金履翼牌不進罷職傳旨,傳于李益運曰,只推。
尹行任,以備邊司言啓曰,本司有司堂上有闕,代吏曹判書洪良浩差下,使之察任,何如?傳曰,允。
李益運,以議政府左議政意啓曰,本府每於歲首,觀察使·節度使可合人,例爲議薦,而領議政臣金熤未肅拜,限內不得議薦之意,敢啓。傳曰,知道。
平安監司鄭昌聖疏曰,伏以皇穹默佑,吉地有待,遷園之大禮利成,終天之孺慕冞新,以致榮衛受損,玉候欠寧,幸賴天神扶擁,翌瘳有慶,臣於遠外焦遑之餘,益切忭祝之忱。仍念臣,百無一肖,偏蒙洪造,踐歷之踰涯,人品之最末,聖明之所洞悉,前後之所畢暴。今不必更事覶縷,仰瀆宸聽,而惟其感恩之念,結轖肺腑,忘身之誠,期在殫竭。凡有除命,靡不冒膺。顧此西門重寄,雖知萬難稱塞,猶復强策老劣,靦顔匪據,歲行且周,而才識素暗於機務,精力已竭於遲暮。尋常應副,十顚八九,觸處生疣,無往非罪,論其愆尤,合早斥黜,而聖度如天,曲賜庇覆。有罪則涵貸之,有過則誨責之,倖逭大戾,得至今日。在臣自處之義,豈容憑持寵靈,晏然仍冒?適値歉荒之秋,或近避事之嫌,不得言私,黽勉苟蹲,欲待賑政之畢,庶遂解歸之計。第緣臣素稟脆弱,衰氣易病,近塞風氣,不倂以南,忽自秋冬以來,臂膞之酸引,肢節之麻木,仍成膏肓。時或動作,輒倩人扶,間多呻楚,閉戶潛處,邑牒民訴,每致滯積,視聽之半成聾瞽,飮啖之全廢朝夕。種種不吉之症,臣不敢細陳,以重猥越之辜。莫非臣位極而福過,年多而病乘,理所必然,又何足憂?但此重擔在身,不卽卸解,則歉歲饑氓接濟之道,或恐緣臣失所,一念及此,倍覺添痛。方當開賑之始,遽陳乞解之章,揆之分義,雖知萬萬乖當,參以事勢,誠亦非出獲已。苟能可强,豈敢自便,而至於賑事之設施,已有成緖之可按。惟我聖上,如傷之仁,若保之澤,何民不被,而哀彼呼庚之氓,尤軫痌己之念,數萬賑穀之特許準請,災邑還糴之格外停退,旣足以救翳桑之患,紓燃眉之急。德意所及,鵠面咸聳,臣亦與榮,得以措置,列邑守宰,擧皆惕息奉承抄譏多少,穀物分劃,稍定規模,佇責成效。雖有繼來之人,必無難處之憂,況今滿朝之彦,孰非任事之賢?與其委畀病軀,或致僨誤,毋令移付才能,上以弛宵旰西顧之憂,下以遂微臣生成之願,其在公私,豈不萬幸?且今陽春已屆,巡方不遠,省耕察賑,俱係時急。目下病情,萬無自强之力,倘不及時移授,恐添瘝曠,廢務之罪,臣不足恤,其於民事何?伏乞聖慈,諒賤疾之毫無假飾,察臣職之不可虛縻,亟許遞改,早賜變通,以幸國事,以安私分,千萬幸甚。答曰,省疏具悉。旣如是難强,則所辭尙云晩矣。依施。
同副承旨金履翼疏曰,伏以臣姿性本自鹵劣,志氣從以摧沮,徼倖一第,涯分已濫,歷揚三司,絲毫莫補,薄謫纔還,宿硏復叨,山藪納汚之恩,若偏一身。殞結圖報之願,銘在才肺,而至若名途進取,實非臣攸期。忽於千萬夢想之外,誕垂如愫之音,特侈踰衮之褒,超臣通政之階,授臣近密之職。恩敍繼降,召牌儼臨,聞命之始,心魂驚悼,少焉而感涕交橫,終至於撫躬循省,罔知所以自措也。假使臣眞有直截之風,克殫糾劾之責,尙不可以受此隆奬,叩此寵擢,況臣向日之疏,直不過身在臺閣可言之地。耳聞大臣犯分之擧,略陳數行之語,粗效一日之職,而亦不能盡意溯論,如向後合辭之爲,則臣方愧恧之不暇,有何言議之足觀乎?且伏念罔功之賞,人主之所當愼,中批之擢,聖朝之所稀有,而今以格外裶玉之榮,擧以加之於無氣力蔑風采之人,此豈聖世愼爵賞恢言路之方哉?在臣身,非不榮且感矣。其爲辱名器而玷聖簡者,誠非細故。再昨天牌之下,雖已冒膺,一夜禁直之中,冞切愧懼,玆暴循墻之懇,敢冀褫鞶之恩。伏願天地父母,俯垂矜諒,亟賜鐫免,以重公器,以安私分,千萬幸甚。答曰,省疏具悉。爾其勿辭察職。
庚戌正月二十九日辰時,上御誠正閣。大臣·備局堂上,引見入侍時,右副承旨尹行任,假注書鄭文始,事變假注書柳師模,記注官趙慶遠·金鳳顯,左議政蔡濟恭,行左參贊金華鎭,行禮曹判書徐有隣,行司直鄭昌順,行副司直鄭好仁,兵曹判書李,刑曹判書沈頤之,訓鍊都正徐有大,行副司直洪秀輔·李漢豐,漢城右尹金思穆,開城留守李致中,行副司直李獻慶·金持默,修撰韓光植,以次進伏訖。濟恭曰,昨今日氣稍寒,聖體調攝,若何?上曰,差勝矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,臣待罪藥院,而久未承候矣。今日賓筵有命,聖候之益勝,可以仰認。臣民之慶,莫大於此,臣意則雖御賓筵,閉戶引接,實爲愼攝之道矣。上曰,今則快勝,何必如是乎?濟恭曰,歲首展謁,有來初涓書之命,未審緣何而如是從速推擇乎?上曰,園幸欲於旬前爲之,故展謁,不得不從速矣。濟恭曰,何必旬前?姑俟聖候之快復,亦未晩矣。上曰,當初定日,不得行禮,雖緣病故,尙今慕鬱,心不能自安矣。次對久未爲之,有何廟務乎?濟恭曰,別無他事,只有馬兵都試一事矣。上曰,此非時急事矣。濟恭曰,今番聖候平復,慶莫大於此,稱慶一節,向雖承勿爲之敎,而下情不勝抑鬱,敢此更瀆矣。上曰,向已悉言,更勿爲此等說,以便予心,宜矣。實有所執而然,非人事上例讓者也。此後雖或聽施,今番則決不可許矣。其在仰慰慈宮之道,事若不必如是牢拒,而今日則果有所定,卿等之請,雖如是之勤,而決不可允從矣。濟恭曰,聖敎,誠過矣。有隣·獻慶等曰,向自遷園時,諸症,非比尋常無妄,令幸快復,實是御極後,初有之慶,今若不許群請,則臣民寧無抑鬱之歎乎?華鎭等,齊進仰請。上曰,皆就坐,旣是典禮所在,雖以權停禮行之,若欲受賀,則豈無其道,而今番異於他時,向來動駕,雖不得不退定,予心當作何懷?予於是日,一倍添劇,此則卿等之所目覩,顧今病勢雖差,何心稱慶?今此幸行,少伸誠敬,則此爲幸也。更勿爲此言,次對爲之。濟恭曰,北關昨年年事,雖云稍勝於再昨年,亦未免歉,深以爲憂,昨見評事狀本,則民情不至遑急,賑政亦多就緖云。不勝幸甚矣。上曰,誠幸矣。濟恭曰,此咸鏡監司李秉模狀本也。以爲歲前賑穀之請,在民穀分排之前,故爲慮彼此不及之患,欲杜官民張大之望,姑以三千石爲請矣。今旣排巡而還穀·賑穀,不出元數之中,則區區樽節於飢民口吻中物,實非所以仰體朝家德意。備局句管私賑穀中,折米三千石,特許加劃,則謹當稍廣其規,南·北關元救急邑外,略加闊狹,以時接濟事。請令廟堂,稟旨,分付矣。今年北路救民之政,當如拯溺救焚,道臣加請折米三千石,似不爲過多,依狀請許施,使之方便闊狹,無有一民捐瘠之患,宜矣。上曰,依爲之。出擧條濟恭曰,頃因典僕等所懷,治道塡土之役,復用坊民事,批旨,有問于京兆,從長稟處之命矣。卽見漢城府所報,則以爲泮民,本無座更與坊役者,以其守護聖廟,專當修掃之役也。在前坊民赴役之際,非但往來有弊,操縱侵徵,受弊不些,故丁未年座更釐正時,泮民之座更與坊役,依前勿論,動駕時,殿內外修掃之役,依常時例擧行,以除坊民之弊事,節目,啓下矣。今以動駕時,一時修掃之役,欲爲圖免者,民習猥屑爲辭矣。泮民之除給座更與坊役,專爲其動駕治道灑掃之事矣。今乃諱節目本意,只稱治道之役苦,欲使坊民替當者,事極猥屑,其所懷勿施,何如?上曰,依爲之。出擧條濟恭曰,農務備旱之要,莫先於修築堤堰,迨此春水未生之前,預令貯水,然後可以資來頭之用,禁耕種樹疎鑿等節,另加申飭,俾有蒙利之實效,何如?上曰,依爲之。出擧條濟恭曰,際聞西·北流民,連續道路云,而西路則山邑尤甚云矣。上曰,山邑爲幾何?濟恭曰,陽德·孟山·寧遠等邑矣。上曰,德川倅爲誰?有隣曰,申曮云矣。上曰,申曮有老親乎?濟恭曰,此是故耆堂之子,似無老親矣。上曰,大抵西路公私賑,爲幾邑?濟恭曰,未詳矣。上曰,提調知之乎?昌順曰,臣亦未能詳知矣。上曰,昨日辭疏入來,病勢果何如?昌順曰,聞是衰病,有妨職務,行部當前,無以强疾云矣。上曰,若如是,則何故今始陳疏乎?昌順曰,聞以上候之在靜攝中,有難瀆擾,自爾遲待云矣。上謂濟恭曰,臨傳易將。雖曰,難便,病勢如許,及今遞改,果無關係乎?濟恭曰,當此賑政,有難變通,病旣如許,則勢將許施矣。上曰,到今無事往來,在重臣,可謂善爲矣。濟恭曰,聖心若以此爲敎,則實出曲念矣。上曰,近來有廉聲者,豈可多得乎?雖不如此,能畏約而有才諝,然後可爲此時箕伯矣。此筵中,亦有可合之人乎?濟恭曰,筵中諸宰,無非可合者,古語云知臣莫如君,唯在上心矣。上曰,卿試言之。誰可爲者?濟恭曰,徐有隣,則其弟方帶畿伯,洪良浩時任冢宰,此外沈頤之·李文源·金思穆等,亦有之矣。上曰,洪良浩,文人,本是疎闊,李文源,昨年超二資,又除膄藩,則太過矣。如金思穆,果是精約,而但外貌不揚,在朝廷處身,亦未知穩當。且年少位卑,近來亞卿之除此藩者,只見鄭判府矣。濟恭曰,如非曾經亞銓之人,則未聞除此藩矣。上曰,沈頤之在完營時,頗能畏約,亦有別備者,今則亦難保其如前矣。濟恭曰,沈頤之才諝凡百,足可爲之矣。上曰,然則以此爲定,可也。上曰,關西守令中,或有上京者乎?注書知入。師模,承命出傳。來奏曰,寧遠郡守南衡重,以其祖母之病,方往陰城地,來月旬間,還官云矣。上曰,流民事,朝廷旣聞之後,宜有別般申飭之道,別送安集使慰諭,而文官中可送堂上乎,堂下乎?濟恭曰,兼以監賑,則何論堂上堂下?華鎭曰,臣父亦曾徑安集使,書啓文字,尙存矣。上曰,古亦有嘉善官差送之例矣。濟恭曰,此則異矣。上曰,然則何人可合?且通一道遍行,則勢將畢賑後復命,還有一道二道伯之嫌矣。華鎭曰,古有兼暗行者矣。昌順曰,堂上官,例不得暗行矣。若以暗行爲名,則畢賑後復命,慰諭爲名,則竣事後卽當復命矣。濟恭曰,堂下無所經歷,恐有生疎之慮矣。上曰,誠然矣。向送李崑秀,以其大臣之子,故意謂差勝於他人,而亦不善行,柳誼則爲其不憚身勞,而送之亦未見其效,此外諸人,皆未免辱命矣。濟恭曰,道伯方新除,姑先申飭於新伯,安集使,姑爲置之,亦似無妨矣。上曰,卿言亦好矣。向聞鐵山尤遑急,至有三字之說,未知傳聞之太過與否,卿亦聞之乎?濟恭曰,臣未及聞知矣。上曰,日前承候時,聞於一筵臣矣。提調或知之乎?昌順曰,臣亦未聞此等說,而海西不爲設賑,故流民尤甚云矣。上曰,私賑,亦不設行乎?昌順曰,亦未聞私賑云矣。華鎭曰,私賑似勝於公賑矣。濟恭曰,唯在精抄與濫付,道臣·守令着意之如何,豈有公私之別?上曰,流民爲先令廟堂,發遣備郞,曉諭還送本土,可也。濟恭曰,近聞明火賊,結黨於畿·湖之間,暴掠閭里,民不安堵云。事之驚駭,莫此爲甚,捕廳旣聞如許消息,則發校掩捉,當不容一日少緩。但捕校之五部外出使,明有先朝禁令,上聞雖或煩屑,稟告廟堂之後,始爲發校,有何難事,而不稟徑發,無難犯禁,後弊所關,不可無飭。右邊捕將李漢豐,從重推考。雖以窺捕言之,旣見賊徒之屯在高峰,低首喪氣,莫敢進前,一日二日,未聞縳致一賊,將安用如許捕校乎?嚴飭捕將,使之不數日內捉納,恐不可已矣。上曰,依爲之。出擧條濟恭曰,向日洪秉纘,緣臣筵席糾正,追呈對疏,而其言全與實狀相反,臣見而駭歎,卽欲陳疏明辨,而懲討方張,未暇及此。後因時日已久,遂泯默至今,惶愧之私,實切于中,蓋伊時秉纘謂臣曰,外議以爲吏判望,有見漏者云矣。臣曰,誰也?答曰,卽趙時俊·尹蓍東矣。臣非不知時俊之爲語次虛影,而言出非意,極涉驚訝,故默然不應,則遂起拜而去矣。此外無一轉喉,今乃於疏中,盛稱有多般轉折之語,而有若臣之故爲刪去單行數節者然,何其不思之甚也?臣之糾正,本非以秉纘,謂之時俊之黨也,則對疏中自暴,其語言之未及達意,何所不可,而欲防其知舊中見責,演出口中所不言之言,以至於自欺欺人,此豈非可惜之甚乎?雖然,臣參居百僚之首,致此唇舌之煩,罔非見輕而然矣。尙何敢尤人乎?旣不疏引,不得不以此,仰達矣。上曰,卿之引義過矣。今聞事實,揆以體統,不可無飭,行副司直洪秉纘,罷職,可也。出擧條濟恭曰,日前命入臺諫前望,而於都憲望,以尹尙東點下,尙東之名,方在臺啓中,未及停止,則聖上非忘却也,非不知也。猶且以名在臺啓之人,授以都憲之任,此豈可常之事乎?實係衮闕,不得不仰陳矣。上曰,卿言旣如此,原望筒勿施,可也。出擧條濟恭曰,近聞西·北流民,絡續不絶於道路之間,傳說雖或過中,其不爲全無,可以推知。字牧之官,若能極意撫恤,當賑者付賑,堂還者付還,使之安接,則惟彼安土重遷之輩,雖賞之,豈可去其鄕里,散之四方乎?思之及此,誠極矜惻,朝家旣聞之後,不可無別般慰諭安集之擧,而但漂轉四方之類,三三五五,不知乞食於何道何邑。內而五部,外而畿甸·三南,或關東諸道,另加搜問,果有自兩西及北路流散而至者,除其全家安頓,不願復歸者外,自該邑計口給糧,定將校交付,前去之邑,次次送致,以及於本土而止,而及其歸也。道臣,照管其數,使本邑,加意撫恤。各付還賑俾得聊賴安接,則我聖上若保如傷之德意,庶可以覃及於無告之民矣。且聞近來道臣與守令,不欲使民人流散,有聞於京師,或使將校,阻搪要路,俾不得轉動,若此則坐而待死之外,更無他道,撫字之政,寧容如是?此則嚴加禁斷,各邑之次次給糧,竝以公穀會減,還歸安集之後,畢竟數爻,使該道道臣,條例狀聞,宜矣。上曰,今聞卿言,西·北民情,蓋可推知,旣聞之後,豈可一刻弛心?接濟之策,當另飭道伯,期有實效,此則欲別下傳敎,而流民之還集,依卿所奏,卽爲嚴飭京外,而給糧交付之際,無或一毫泛忽。卿旣聞筵敎,部字內則分遣備郞,曉諭後,從願還送,擧行後,形止草記,西·北之還集,諸道之交付勤慢,則繡衣外,更當別遣宣傳官,或備郞,考察,此意一體申飭,可也。出擧條濟恭曰,日前見關西道臣狀聞,陽德縣公穀逋欠之數,爲三千三百餘石,而以其發覺之在於開春之後,不拘捧糴之限,今方催督,期於準捧云。陽德,關西之山邑,被災甚酷,民多顚連,而當此春節,又以渠輩所不食之何年逋穀,徵及一境之隣族,則此使之逃散也。旣係逋欠。道啓之曰,以督捧,無足爲怪,而朝家旣聞之後,豈無所通變之政乎?至若嶺南咸陽郡逋穀,至爲三萬餘石之多,三萬之穀,雖使道伯,分徵於七十州,有難容易了當。況於一邑之內,徵此三萬之數,決是行不得之政。且其所謂三千與三萬之數,非原穀如此,自其臥還積逋之後,計其幾十年當出之耗,轉轉增加,較原穀,今至二倍三倍之境。公穀雖重,民事切悶。臣意則令兩道道臣,詳細覈出,勿計其虛地耗條,只以原穀幾許,登聞後,其準充之道,亦限以幾年。鱗次捧入,則庶幾有民不散而穀可充之道,此則惟在道臣,方便商量,轉聞朝家,以待處分之如何矣。以此知委該道道臣,何如?上曰,依爲之。開倉之後,曰以捧糴,有關後弊,雖似下語之不審,捧糴二字,大是疎忽。該道臣,從重推考。咸陽事減耗,姑無論,元穀多鬼錄,依前筵敎,令道伯,嚴飭該倅,精査細櫛,分秩區別,使卽報來狀聞事,分付,可也。出擧條濟恭曰,濟州牧使李喆模,以前任陽德時,公穀虧欠,入於現告,今當拿問,而頃見分等狀聞,本州亦被災,所管兩邑,有尤甚之次之分。此時遞易,恐不無絶島民弊,其代待麥秋差出,恐合事宜,故敢達矣。上曰,依爲之。出擧條濟恭曰,此開城留守李致中狀啓也。以爲本營各庫支放之資,尙多不足之數,各倉餉還,今年條加分耗二百六十石零,依近例特許移劃補用事,請令廟堂,稟旨,分付矣。松營支放之有賴於倉餉耗穀,殆成近例矣。餉耗二百六十石零,依狀請,移劃,何如?上曰,依爲之。出擧條上曰,前遂安郡守事,投印乎,投符乎?濟恭曰,此則未詳,而若投印,則宜有論罪之擧,而聞與道伯相較,呈親病狀,送印符於兼官上來云。以此狀罷,有所如何矣。上曰,然則海伯事,未妥矣。命書傳敎曰,日前罷狀,泛然看過,而聞道伯事,有違格例,該倅,雖已差代,後弊所關,不可無飭,當該道臣,從重推考。又書傳敎曰,此時關西民事,道伯,不可一日曠務,行部在卽,營賑方張,箕伯之代,今日擬薦,使之數日內辭朝。又書榻敎曰,未下直守令,當日辭朝。上曰,南鶴聞事,大臣聞之乎?濟恭曰,未聞矣。上曰,提調·承宣,似皆聞知矣。諸備堂,如有稟事者進前。頤之曰,湖西栗木敬差官所帶下隷,列邑受賂實數,有令本道,更覈狀聞之命矣。觀此道啓,則捧賂數爻,與臣曹所覈,多有減數,可知道査之猶未盡究,特敎之下,終未覈得其實,固已萬萬惶悚。且差官之驛馬加把,幾至五六匹,而亦不査出狀聞,草率修啓,不請該曹稟處,纔有飭敎,而狀聞跋辭,又不擧論,道臣事,俱未免疎忽。受賂之數,旣自臣曹,覈出於該寺書員,則不必更問於本道,行査一款,姑置之,道臣推考,不禁加把之察訪,令本道指名現告,拿問處之,何如?上曰,依爲之。出擧條濟恭曰,如是稟達,實爲惶悚,而亦不可不暫爲仰質者,故敢此仰達,而君臣之間,恩同父子,乃敢如是唐突矣。近間閭閻之間,邦慶之說,藉藉相傳,未審果有幾微乎?上曰,如有是事,予於卿,豈或有不言之理?予實十分未詳,而卿雖在外,猶聞此等說,予則實不知矣。光植曰,臣有區區所懷,敢此仰達矣。臣昨入本館,伏聞日前諸僚,再進聯箚,不賜批旨,有還給之事,箚中論列,雖不得其詳,而金鍾秀之自來罪惡,王章之所難貸。向者負犯,又是人臣所未有之變怪,固非一朝一夕之故,濫猾之態,根於性行,愚弄之習,濟以凶譎,手擅威福,眼無君父。敢恃庇覆之聖恩,愈肆鴟張之氣熖,勢成於下,權隆於上,一世之指點,有識之憂歎,厥惟久矣。三司之聲討,只就其目下現露之罪,而何幸聖斷赫然,王憲得伸,凡在瞻聆,孰不欽仰?從此前後罪犯,可以鉤發,次第律名,亦將繼請矣。曾未數日,旋卽蕩然,旣允之音,未免反汗,已施之律,亦復還寢,處分乖當,刑政失宜,如是而尙何望權凶之斂戢,朝著之淸明乎?槪其堂箚,實出共公之憤,誠得必討之義,而迺殿下,不惟不賜兪音,竝與箚本而出給。夫堂箚體重,賜批之不得經宿,自是古例,而今此還給之擧,尤豈臣所望於殿下者哉?臣謂特加三思,還入前後箚本,亟賜批旨,竝允所請焉。上曰,言則好矣。堂箚體重,予豈不知?稍待事定後,當賜數字之批矣。仍命退,諸臣以次退出。
庚戌正月二十九日午時,上御重熙堂。有司堂上入侍時,右副承旨尹行任,記事官徐有聞,記注官金鳳顯,記事官金祖淳,有司堂上徐有隣,以次進伏訖。上命書傳敎曰,關西上京守令,纔令當日下送,嘉山外,又有寧遠倅云。而方在陰城親側,初則欲出代矣。更思人甚詳明,治必亦然,徑遞可惜,情理雖如此,民事不可不顧,使之星火上來,仍卽下送後,令該曹草記。如或遲滯,當嚴處,以此嚴飭,雖以今日大臣筵奏聞之,西邑民事,極關心,此皆邑倅不得其人而民受困苦,不奠厥屋,蕩析乃已。若使前伯,能體朝令,不堪任不畏法者,勿拘文武,早卽遞改,俾知懲畏,則豈有今日之酬應乎?且聞於筵奏,近日流民,多是有土有室之類云。卽此尤驗守令之無狀,新伯旣命數日內辭朝。自到任日,銳意着眼於此一款,莫恤迎送之弊,期有驚動之效,今日賓筵,僉議多以遣史安集爲說。此則新伯,行部在卽,旬宣之責,姑欲專委道臣,追當分遣暗行御史,以考勤慢,然則安集懷保,非道伯守令急務乎?安集與懷保,亦有許多般道理,先就土着實戶,寧其心界,安堵而樂業,其要亦在不激不隨,勿忘勿助,無撓無奪。今日撫一戶,明日慰一村,精誠所及,中心感結,則雖日撻而求之去,寧有散而之四之計乎?至若頷顑濱死之民,張吻伺哺,所望不過升勺之救飢,苟能飼之如式,賙之從厚,知去則死,不去則生,奚暇旋踵於畦步之外,而濟活之道,亦必易爲。力於還民,名以邑宰,不能救得邑中民命,流離之說,至登於筵席,西邑,謂之無守宰,可也。最可駭最可痛者,山邑守宰也。俄者大臣擧條批答及以此傳敎,先爲星火行會該道,海西之數邑民事,無異關西,則道伯未知有甚別般措劃,而公賑私賑之間,迄無登聞,亦甚可駭。大抵樂歲儲穀,所以爲救荒,而兩西伯之慳穀如許,亦非常情。第令廟堂,別關嚴飭,仍令海伯,據實狀聞後,卽爲稟處,北關事別下傳敎,亦卽行會。上敎有隣曰,民事不可緩,須卽刻行會,俾無遲滯之弊,可也。仍命退,諸臣以次退出。
庚戌正月二十九日酉時,上御重熙堂。右副承旨入侍時,右副承旨尹行任,假注書鄭文始,記注官金鳳顯,記事官金祖淳,以次進伏訖。上命書傳敎曰,北關民事,悉委於卿,意謂撫摩有方,賑貸以時,使民不至顚連而流離,聞於近日筵席,保抱携持,自北來者,日計十百云。秋·冬之際,困於催科,無衣靡室之類,轉而之他,尙謂之道伯守宰,不能盡懷保之責,顧今糴政已畢,賑事且始。實戶可以付還,窮民急於就哺,而此時流民之甚於歲前,豈非理勢事情之外乎?苟究其故,必有所以,纔令廟堂,關飭諸道,從願還送,而卿若悉心殫竭,豈有今日之酬應乎?卿之事,不可但以孤負言,其委折,爲先據實狀聞,仍又嚴飭列邑,拔例安集,萬有一免罪爲事,拘之縶之,使不得容措,則其害反有甚焉。竝以此意,知悉。若使守宰,稍有分數料量,則邑中民戶之去留,寧有不識不知之理乎?知而任他,如許守宰,何異偶人?以此以彼,宵旰之憂,食息奚安?方欲別遣繡行,以考卿及守宰,向後擧行勤慢,須先知悉事,下諭于北伯。仍命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深二分。
李晩秀啓曰,大司憲未差,孰義洪彦喆,掌令南必錫·金鼎國,持平宋煥箕·趙鎭鼎俱在外,監察茶時之意,敢啓。傳曰,知道。
尹行任啓曰,御營廳將官來言,今日本廳軍兵日次私習云矣,敢啓。傳曰,知道。
傳于金履翼曰,禮房承旨馳詣宗廟·景慕宮,奉審摘奸以來。
金履翼啓曰,卽見忠淸監司權,兵使金麟瑞,守令·邊將薦擧單子,則年月不爲踏印,有違格例,原單子還下送,使之改修正上送,而奏御文字,何等審愼,屢次顚錯,太欠敬謹,事體所在,萬萬未安。當該道帥臣,竝從重推考,何如?傳曰,允。
傳于李祖承曰,禮房承旨,軍士房承旨入侍。
傳于金履翼曰,政官,牌招開政。
吏批,有政。判書洪良浩,參判閔鍾顯牌不進,參議李勉兢進,右承旨李益運進。啓曰,判書洪良浩,參判閔鍾顯,竝牌招不進,小臣獨政未安,何以爲之?敢稟。傳曰,只出緊任。以具㢞爲大司憲,尹羽烈爲校理,沈能翼爲副校理,吳載純爲刑曹判書,金夢華爲同義禁。
兵批,判書李,參判李時秀病,參議柳焵入直進,右副承旨尹行任進。以李烷爲備邊郞,副司直單鄭昌聖·李秉鼎,副司果金熙朝·柳文養·徐榮輔·尹光顔·徐配修。
尹行任啓曰,御營大將李漢豐,以本廳習陳,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
兵曹口傳政事,備邊郞申純,都摠都事尹衡東,以上相換。
傳于金履翼曰,坐直承旨入侍。
尹行任,以備邊司言啓曰,龍旗·標旗奉持人,抄付禁軍節目,依下敎撰出,別單書入之意,敢啓。傳曰,知道。
尹行任,以壯勇營言啓曰,本營右司右哨軍兵,今已準二朔立番,來二月初一日放送之,意,敢啓。傳曰,知道。
庚戌正月三十日辰時,上御重熙堂。禮兵房承旨入侍時,右承旨李益運,右副承旨尹行任,記事官徐有聞,記注官趙慶遠·金鳳顯,以次進伏訖。上命書傳敎曰,春展謁,先詣太廟,次詣南殿,次詣景慕宮,以此,分付,各宮展拜,當於園幸後爲之,展謁日子,初三四日間,當爲之,令該曹知悉擧行。又命書傳敎曰,園所展拜,以來初八日爲之,以此,分付。又命書傳敎曰,今番園幸時,隨駕營門,已有下敎,而留陣則禁衛營爲之,留營則御營廳爲之,弘化門外,守·摠兩營,留陣置之。摠戎使,只率入直將校及標下軍,通化門外朝房,依留營將臣例待令,晝禁夜巡,還宮後,退去城外,屛門把守,依筵敎除之。其餘各項擧行,竝依項目,下敎擧行事,今定例堂上及各該營門,知悉。又命書傳敎曰,今番摘奸,備邊郞所爲,極爲駭然。昨日奉命,尙無一言,未瑩可知,當該備邊郞,竝令他司,另擇相換。前校理徐榮輔·尹光顔·徐配修·金熙朝·柳文養,令廟堂文備郞啓下,如有罷散人,敍用,仍付軍職。使卽分遣五部,而自願還鄕者,外方旣令結糧交付,則京外何間,在部字內,願還本土者,令該廳給糧,出付畿營次次遞送事,分付。又命書傳敎曰,李判府事領議政留都。命退,承史以次退出。
庚戌正月三十日二更。上御重熙堂。坐直承旨入侍時,右副承旨尹行任,假注書鄭文始,記注官金鳳顯,記事官金祖淳,以次進伏訖。上命書傳敎曰,政官,待開門牌招開政。又命書傳敎曰,朝廷自有格例,一或踰越,後弊何言?邑人之同里居生者,呈訐告許,而徑置彼隻於落科,已非法意,況曾經朝官,自斷囚禁,尤涉疎率,除非殺獄,寧有如許格例?原狀啓,纔已措辭還下送,而後弊所關,不可無處分。忠淸監司權,亟施罷職之典,雖以地方官言之,偏聽一邊之訟理,擧措極爲駭怪,如許守宰,難恤還送。當該守令,先罷後拿。又命書榻敎曰,進御香砂養胃湯,自今日停止。仍命退,承史以次退出。
上在昌德宮。停常參·經筵。
李晩秀啓曰,大司憲具㢞未肅拜,執義洪彦喆,掌令南必錫·金鼎國,持平宋煥箕·趙鎭井俱在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
以大司成李敬一今朔陞補不爲設行禁推傳旨,傳于李益運曰,遞差,前望單子入之,待下批,牌招察任。
大司成前望單子入之,李勉兢落點。
傳于李祖承曰,軍士房承旨入侍。
傳于金履翼曰,園幸時,部字內,只設斥堠,而伏兵則除之,將卒則每夜以休息者,輪回事,分付。
吏批,有政。判書洪良浩進,參判閔鍾顯,牌不進,參議李勉兢進,右承旨李益運進,以閔□□·□□□·徐配修爲中學敎授,□□□□顯重爲南學敎授,李靖爲西學敎授。
兵批,無政事。
忠淸監司望筒,傳于李祖承曰,以禁推傳旨未下之人擬望,如許格例,前所未見,當該銓官,爲先越捧三等,政廳進去承旨,亦爲推考,此望筒勿施,更爲擬入。
吏批,再政。以鄭存中爲忠淸監司,朴尙春爲結城縣監。
刑曹參議前望單子入之,李敬一落點。
傳于金履翼曰,坐直承旨入侍。
摠管前望單子入之,都摠管尹蓍東·邊得讓落點。
以都摠管尹蓍東牌不進推考傳旨,傳于李晩秀曰,更爲牌招。
庚戌二月初一日巳時,上御重熙堂。軍士房承旨入侍時,右副承旨尹行任,記事官徐有聞,記注官金鳳顯,記事官金祖淳,以次進伏訖。上命書傳敎曰,閣務相妨,刑曹判書吳載純許遞。又命書榻敎曰,刑曹參議前望單子入之,待下批,牌招察任。又命書傳敎曰,情勢衆所共知,且當劇務,備堂洪良浩,有司之任減下。又命書傳敎曰,耆堂及未肅拜摠管許遞,前望單子入之,待下批牌招,侍衛單子修正以入。行任曰,同罪未敍人,隨卽提稟事,曾有定式矣。前校理柳文養·徐榮輔·尹光顔·金熙朝·徐配修,旣已蒙敍除職,而前副修撰李羲觀,前校理李百亨,前副校理朴基正,前修撰申獻朝,前副修撰金熙采·李貞運·朴宗來,俱是同罪之人,故敢此,仰達矣。上曰,敍用,可也。出擧條命退,以次退出。
庚戌二月初一日申時,上御重熙堂。坐直承旨入侍時,同副承旨金履翼,假注書鄭文始,記注官金鳳顯,記事官金祖淳,以次進伏訖。上命書傳敎曰,園所植木工役已始,董飭之節專委園官差員,而一念憧憧,不敢暫弛,各邑植木,則各其地方官,領來看檢,畢植後,邑名標識,以爲憑考之地,而來春解凍後,某邑幾株完幾株枯,列錄修成冊,朔望守僕上來便入啓,內龍虎及紅箭門近處珠丘稍接處,則勿諉之各邑,而監董差員及園官等,別般從便質取,已種而稀闊處,未種而空廣處,或密播或加植,期有蓊蔚之效,分界定限,各標園官差員姓名,此亦欲知勤慢之意也。至於珠丘近處,切勿遮弊種植,務令闊遠逶迤,其他諸處,勿令各邑,任渠意穿毁,園官與差員,率金養直諸人,仔細審視,定其形便,而主山·案山·靑龍·白虎·留脈處與砂角,當以稠密爲主,但正案珠砂,其餘兩珠及明堂內,勿爲植木,眼界通暢,大抵役夫壯實,器械精利然後,事半而功倍。近以水原一邑言之,民在遠村,往來積費數日,而雇價些略,樹木尖細,所見之不似姑勿論,民豈樂赴而爭先?本地方若此,果川所納之有名無實,卽次第件事,果川又若此,則外此五邑,必皆然矣。此在道伯檢飭之如何,如是申飭之後,無論本地方與六邑,若有一毫如前泛忽之弊,道伯·守令,焉逭重勘?最是器械,不能多數備置,以致事功不得極意堅緻,勿論巡營與本府,設冶別鑄分給後,形止後錄狀聞,聞有都監用餘物力之劃付園官者,令園官差員,從便取用,而今以錢一千兩內下,亦令園官差員分管,一以爲植木別貿之需,一以爲役夫·官人勤勞最多者賞給之用事,令畿伯及各該守令園官差員等知悉。仍命退,承史以次退出。
上在昌德宮。停常參·經筵。
夜三更四更,坤方有氣如火光。
尹行任啓曰,卽見黃海兵使尹塾,去己酉年秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
李晩秀啓曰,合辭方張之時,兩司無詣臺之員,事甚未安,除在外·未肅拜人員,竝卽牌招,何如?傳曰,允。
李晩秀啓曰,大司憲具㢞,牌不進,執義洪彦喆,掌令金鼎國·南必錫,持平宋煥箕·趙鎭井俱在外,監察茶時之意,敢啓。傳曰,知道。
李益運啓曰,來初五日,朝參日次矣,敢稟。傳曰,停。
李益運啓曰,文臣製述,以何日爲之乎?敢稟。傳曰,旬後更稟。
李益運啓曰,專經文臣殿講,來月更稟事,命下矣,以何日爲之乎?敢稟。傳曰,與武臣專經講射,旬後更稟。
傳于李祖承曰,禮房承旨入侍。
傳于金履翼曰,惠堂入侍,吏曹口傳政事,以李貞運爲高山察訪。
兵曹口傳政事副司直單吳載純,副司果單李羲觀。
以慶尙監司狀啓,金山郡民家失火事,傳于金履翼曰,方春失所可悶,令道伯拔例顧助,斯速奠接後,形止狀聞事,回諭。傳于李益運曰,發遣吏郞,諸執事淸齋與否,摘奸以來。
以領議政金熤看病醫官書啓,傳于李益運曰,觀此書啓,極爲悶慮,加減動靜,連日仔細啓聞,書啓中仍留形止,不爲槪及,醫官人事未瑩甚矣,首醫及當該醫官付過。
李益運,以弘文館言啓曰,新除授校理尹羽烈,副校理沈能翼,竝卽牌招察任,何如?傳曰,允。
李益運,以禮曹言啓曰,傳曰春展謁,待月初卽當爲之,令該曹以來月初,擇日草記事,命下矣。太廟·永禧殿展謁,景慕宮展拜吉日,卽令日官推擇,則來二月初一日國忌正日,初二日·初三日拘忌,初四日毓祥宮仲朔祭齋戒,初五日拘忌,初六日·初七日國忌齋戒及正日,只初八日·初九日俱吉云,何以爲之乎?敢稟。傳曰,以初四日爲之。
李益運,以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,以何間擇日乎?敢稟。傳曰,待下敎,更稟。
李益運,以吏曹言啓曰,關西上京守令,纔令當日下送,而寧遠倅方在陰城親側,初則欲出代矣。更思人甚詳明,治必亦然,徑遞可惜,情理雖如此,民事不可不顧,使之星火上來,仍卽下送後,令該曹草記事,命下矣。寧遠郡守南衡重,今日自陰城上來,仍爲下去之意,敢啓。傳曰,知道。
尹行任,以兵曹言啓曰,今此顯隆園幸行時,各差備驛馬,依新頒定例,別單書入之意,敢啓。傳曰,知道。
尹行任,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定奪矣。今亦依此例擧行,何如?傳曰,允。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹行任,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官徐榮輔,今已敍用,仍任從事官,何如?傳曰,允。
尹行任,以御營廳言啓曰,本廳前軍色從事官尹光顔,旣已敍用,仍爲差下,使之察任,何如?傳曰,允。
李祖承,以漢城府言啓曰,過期未婚未葬之類,分付各部,搜訪報來,故別單書入之意,敢啓。傳曰,知道。嚴飭各部,隨卽分給,可也。
尹行任,以刑曹言啓曰,因平安監司鄭昌聖狀本,慈山府定配罪人等,移配事,命下矣。金宗海文義縣,移配湖西罪人所無邑,金元才南陽府,移配畿沿罪人所無邑,僧會英陰竹縣,全彦德麻田郡,竝移配京畿罪人所無邑,金光玉眞寶縣,移配嶺南罪人所無邑,卽爲押送于各該配所事,分付道臣之意,敢啓。傳曰,知道。
金履翼,以義禁府言啓曰,結城縣監韓奎爀拿處事,傳旨啓下矣。韓奎爀時在任所云,依例發遣府拿將,拿來,何如?傳曰,允。
平安監司沈頤之疏曰,伏以皇天眷佑宗祊,玉體遄臻康復,多日焦遑之餘,擧切歡慶之忱,而臣入覲前席,益不勝攢祝之至。嗚呼,臣之一身,非臣之所自有矣,罪累之至難貰也,而惟殿下拯濟庇覆之,才識之至庸陋也,而惟殿下拔擢拂拭之,式至今日,濫躋崇顯之班,猥居機密之地,頂踵都歸造化,肥髓遍浹恩渥。臣情溢辭窮,雖不能道得其萬一,若其感結罔極之私,惟期世世糜粉,生死以之,而涓埃莫效,徒積孤負之罪,兜攬踰分,每切太盈之懼,夫豈有一毫妄想,更及於過分之地哉?區區此心,庶蒙天日之臨燭,而忽於千萬夢想之外,西藩恩命,有隕自天,臣始也驚惶,終焉抑塞,淸淚如泉,繞壁達曙,誠莫知所以自措也。此不但臣之不敢自期,人亦未嘗以此擬議於臣身者,則天地化育之功,雖無所不至,而亦安有如今者誤恩之偏紆於臣者乎?且臣之南藩納節,歲未再周,而又叨此非常之命,聖朝方岳之任,有若非臣莫可者然,似此異渥,歷數朝端,凡有幾人?此殆臣履滿招損,過福生災,將無以卒承生成之大德也。況玆西土,災荒孔酷,民命近止,以我聖上如傷之至仁,宵旰憂勤,丙枕靡安,十行惻怛之綸,交織於道路,懷保奠接之方,靡不用其極,此時對揚之責,專係方伯之得其人,而奈之何以若莫重之任,畀若無似之身,而不少難愼也哉?苟使臣貪榮恃寵,晏然承當,竟不能宣布若保之德意,拯濟塡壑之窮命,則臣於是時,雖萬被誅戮,亦何補於國事之狼狽也哉?顧臣平日所自矢者,惟在於不擇湯火,一聽上天,則何獨於新命之下,乃敢爲飾辭例讓之計,而由中之懇,不暇緩聲,不啻如疾痛之呼父母也。恩除纔下,繼有特敎,臣含恩畏義,雖不得不章皇出肅,粗伸叩謝,而至於因仍冒赴,若固有之,實非臣義分所敢出也,玆敢刳瀝肝血,冒死哀籲。伏乞天地父母,曲垂體諒之恩,亟刊臣新除職名,回授可堪之人,以幸公私,不勝大願云云。答曰,省疏具悉。卿其勿辭,往欽哉。
敎平安監司沈頤之書。王若曰,箕都重屛翰之任,睠彼餘四十州,漢廷簡方正之才,疇予良二千石,暫輟爽鳩之長席,遠莅躡獜之舊墟。惟卿,才猷敏贍,性度恬簡,處粉署而有煒,華要克揚,長喉院而受知,出納唯允。前者薄補於外邑,蓋出責備之方,內而歷試乎諸司,不負委任之意,兩湖托藩臬之重,久著廉白之名,八座躋軒冕之尊,尙存儒素之態,軍國參務,卿豈可以遠離?朝著乏才,予不欲乎暫捨。第玆西關之重鎭,政軫北宸之深憂,文敎漸渝,逖父師八條之化,武備宜警,接遼野一帶之波,錢幣綰轂之鄕,奸竇日甚,冠蓋結轍之道,供頓太煩。伊來百弊之多端,矧當一方之荐斂,山峽偏旱澇之害,勢莫禁其流離,營邑乖鎭安之方,慮或警於竊發,藩臣病告,適在憂虞之辰,賓席周咨,誰膺委畀之責?惟隨機撫摩之策,縱須鍊達之才,顧愚公賑濟之方,尤貴淸簡之操。玆授卿以平安道觀察使兼兵馬水軍節度使都巡察使管餉使平壤府尹,卿其祗服寵命,毋替令譽,凋瘵膏肓,若體矜恤之念,樓臺佳麗,亦豈宴安之時?宣化承流,付汝八百封界,理財殫力,活我億兆生靈,自餘稟裁,厥有常憲。於戲,三考黜陟,公法勿撓於懷金,一路澄淸,風裁益勵於攬轡,行且召矣,往惟欽哉。故玆敎示,想宜知悉。知製敎韓光植製進
領議政金熤疏曰,伏以皇穹,默佑宗祊,聖候快復常度,臣民慶忭,率普同情。仍伏念臣,跡近城闉,而卽丘壑已癈之物,名係朝籍,而是明時便訣之身,身心旣質於神天,視聽已斷於當世,臣所自處,人之處臣,不復責之以生人之事者,歲云更而月亦屢矣。然而飮啄而自同無故,疾病而尙此不殊,支離一喘,頑然見在,致使樞府太常,職名猶縻,心無以自暴,身無以自由,俯仰慙悼,死將難瞑,擬申瀝血之愬,冀格降監之天,而第以自齒具僚,唐突崇聽爲懼,齎懷未發,只自弸結,忽此中書重卜之命,出自特簡,未知殿下,何爲而迺有此擧也。殿下視臣如子,臣事殿下如父者,今已十五年于玆,而至於一片心地,猶有所未盡照燭,今乃縻以是職,俾不得全其所執,此臣所以徊徨抑塞,如窮無歸,只恨一縷之尙今苟存也。一行刀割只將含冤茹憤,沒齒自守,前後箚啓質之以神明父母,矢之以二三其心,末又以天經地義,雖死亦榮,指心而爲言,言旣至此,更無容他,則雖殿下臨以雷霆之威,加之鈇鑕之典,惟當卽日就死,而終不可移易分寸矣。臣不忠無狀,至頑且迷,而秉彝之天,生民同得,自劃於心如此,自誓於言如此,況成說於君父之前也?又復如此,而今忽動於爵祿,迫於嚴畏,改轍而反步,則是負殿下也。一行刀割滅死萬萬,決不爲此,而臣於是抑有所隱痛于中者,蓋其所秉者義,難奪者志也,而殿下不賜揆余之恩,竟閟容光之照,心焉而莫能仰格,言之而未蒙俯鑑,古人之一言感君,臣固何望,而至其血腔苦衷,亦不見諒於日月之明,爲人臣而未孚於君上,抱志事而未伸於當時,跼高履厚,靡所控告,惟自拊膺悲悒,不覺聲淚之俱發也。噫,五字刀割臣無更進之理,方命之誅,固所不辭,何殿下不少回聰,使一夫之賤,無所容於廣大燾覆之化耶?臣二載癃疾,近又添篤,鬼事將迫,日夕俟盡,若於未化之前,獲承曲體之恩,俾得以將此迷執,令歸泉下,則恐有光於無物不遂之至德盛節,而臣亦雖死如生,攢手祝聖於九地之下矣。上天孔仁,至誠必格,以殿下至慈至明之德,豈不特垂哀愍,亟賜諒察也哉?嗚呼,臣事君無補,受恩偏深,燭牅於昏蒙,袵席於坑窞,天地再造,河海莫量,而今已永斷此生,甘作聖世之棄物,酬答未效於涓埃,號籲徒貽於煩惱。臣實辜負,臣罪當誅,只願來世生生,隕結是圖,少效犬馬之誠,叩首瞻天,有隕如瀉。伏乞速降威命,明正臣罪,毋使恩禮由臣而益褻,義分由臣而愈壞,千萬泣祝。臣於日昨,又伏承園幸時留都之命,藉使臣,身非告退之後,情有可强之路,目下病狀,日漸危劇,呻頓澌綴,㱡㱡欲絶,跬步轉動,末由自力,況今已決此身,永謝朝端,而反居大臣之列,復側任使之末,尤非臣今日之所可擬議。惟願劃卽變通,無至公私兩病焉,臣無任云云。答曰,省疏具悉卿懇。每聞卿子之言,知卿愼節之尙未向差,擬竢少間,另致敦勉,今見疏辭,愼節之外,更申封還之啓語,卿於此太不知予之本意。元輔何等重任,今玆重卜,積有斟量,然而力辭,上下相持,此莫非予之誠意,不能感孚而然,自顧歉恧,無以爲諭。矧今廟堂,只有左揆,獨賢之勞姑無論,民生之顚連而仳㒧,奏食之策,當與輔相講,以卿體國之心,此時此任,豈欲退避?卿雖日上十疏,予則惟有必致之思,卿須念予慇懃之諭,如可强力,卽起視事,原疏還付史官之行,後勿更撰,以安予心。至於留都之命,亦出曲諒,尤豈可辭巽?竝冀深諒。仍傳曰,此批答,史官傳諭,遣御醫,仍留看病,竢其少間,卽爲書啓,則更當敦勉,以此,分付。
都摠管尹蓍東疏曰,伏以臣受恩最深,辜恩最大,前後罪負,擢髮難贖,杜門屛伏,分甘沒齒,不自意有隕自天,以臣爲都摠府都摠管,繼而有牌招之命,臣惝怳震越,以首頓地,不覺涕淚之被面也。噫,臣罪臣自知之,萬被誅戮,實所甘心,每一思惟,魂夢猶噩,若其專出於無知妄作,旣蒙天日之照燭,無所事於費辭自明,而向來一疏,急於陳辯,遣辭之際,全未詳審,反孤曲保之恩,重犯罔赦之科,律以常憲,合被大何,何幸聖度如天,譴罰不加,前席誨責,旣嚴且慈,臣雖萬萬愚迷,豈不感極而知懼?於是臣寧欲卽就斧鑕,以少贖愆殃,而有不能得,則恒居而寢食俱忘,對人而面目有靦,如窮人之無所歸者,日月久矣。豈料滌瑕蕩垢之私,復加省愆待勘之身,至有此宿衛新除乎?屢召之下,不敢違傲,雖未免章皇承膺,以伸叩謝之忱,而因仍供職,斷無其望,顧今聖候康復,展禮在近,園所幸行,亦已涓吉,猥側於陪扈之列,獲近於逖違之餘,在臣私分,榮感極矣,而區區情地,左捃右摭,乃若中間人言之臚列,罔非人臣極罪,震懍危怖,直欲無生,憂畏旣積,猥越爲悚,雖未敢一一對暴,其不可厭然放倒,揚揚蹲冒,則亦決矣。玆具短章,仰干崇嚴。伏乞聖慈,天地父母,俯賜矜察,亟命鐫削臣職名,仍治臣瀆撓之罪,以肅朝綱,以全微諒,公私不勝大幸,臣無任云云。答曰,省疏具悉。旣覺前疏之失,來猶可追,卿其勿辭行公。
庚戌二月初二日辰時,上御重熙堂。戶房承旨入侍時,左承旨李祖承,記事官徐有聞,記注官金鳳顯,記事官金祖淳,稟事閣臣徐有防,以次進伏訖。上敎有防曰,有何稟達事乎?有防曰,今番定例中,本營旗鼓及標下軍卒,亦有定數率領之制,而若不領軍,則道臣自當導駕先詣矣。旗鼓雖非導駕所用,而旣是定例所載者,故其所進退,有不敢擅便,敢此,仰達矣。上曰,除非領軍時,則除之,可也。出擧條有防曰,昨冬各邑效勞校卒,試射放後,直赴會試之類,合爲十一人矣。此旣是園役效勞之類,今番水原府殿試時,拔例許赴,何如?上曰,依爲之。出擧條上命書傳敎曰,園幸時,整理使行畿伯騎郞,道路橋梁摘奸及司僕起軍洗馬竝除之,此後依此定式。命退,諸臣以次退出。
庚戌二月初二日辰時,上御重熙堂。禮房承旨入侍時,右承旨李益運,假注書鄭文始,記注官趙慶遠·金鳳顯,以次進伏訖。上命書傳敎曰,以昨日備郞來告觀之,西北民人之願還之數,不若願畓,此必民人等,不識朝家本意,或慮還鄕之後,催科徵賦之困督,有倍於離土之前,咨且畏縮,不敢出還尋本土之計。究其情事,寧不悶惻?須卽別般曉諭,庶可領會,民人之願還本土者,旣有再昨筵敎,當付之賑廳,給糧交付,而還歸之後,令本地方,直付賑案,別加顧恤,所受新舊還,當年身役,一竝蕩減,安接形止及居住地方面里,詳報巡營,以爲狀聞之地,此意更令備郞部官,申諭願留民人等處,如願還歸,卽付賑廳,流民之來接京中,怯於刷還,安知無隱身不自現之類乎?更令判尹,將此傳敎,書付坊曲,俾有聞風來現之效。京城卽四方之表,姑先如是發令,三南·京畿諸道,亦以此意,措辭嚴飭行會,護送之節,安接形止,亦各狀聞事,分付。萬有一諸道急於護送,惟以査拔爲主,則適足爲擾民之端,又或看作尋常,不勤裝送,則亦豈如是屢勤飭敎之意乎?竝以此意,嚴飭諸道。仍命退,承史以次退出。
上在昌德宮。停常參·經筵。
李晩秀啓曰,大司憲具㢞未肅拜,執義洪彦喆,掌令南必錫·金鼎國,持平宋煥箕俱在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,明日動駕時,兩司侍臣,當爲備員,而執義洪彦喆,掌令金鼎國·南必錫,持平宋煥箕·趙鎭井,司諫許晊,獻納柳匡天,正言李周顯·金翰東俱在外,無進參之員,何以爲之?敢稟。傳曰,竝許遞,政官牌招開政差出,待下批,牌招察任。
李祖承啓曰,明日大駕詣宗廟,入齋室後,王大妃殿·惠慶宮問安,何承旨進去乎?敢稟。傳曰,左承旨進去。
傳于李益運曰,禮房承旨,馳詣景慕宮,奉審摘奸以來。
傳于尹行任曰,回榜人金弼西入侍。
傳于李祖承曰,來待諸臣入侍。
傳于金履翼曰,軍士房承旨入侍。
傳于李益運曰,禮房承旨入侍。
李益運啓曰,吏曹判書洪良浩,參判閔鍾顯,牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
吏批,有政。判書洪良浩,參判閔鍾顯進,參議未差,右承旨李益運進。以鄭益祚爲執義,李思祚爲司諫,尹序東·宋景煥爲掌令,申大龜·朴孝成爲持平,柳雲羽爲獻納,張至冕·趙恪爲正言,朴基正爲校理,李東稷爲副校理,李爲司䆃提調,徐鼎修爲掌樂提調,南景羲爲禮曹佐郞,鄭民始爲刑曹判書,領籤單李興潤。
再政。以趙瑍爲禮曹判書,李命植爲判義禁,李時秀爲黃海監司,朴天衡爲谷山縣監。
兵批,判書李病,參判未差,參議洪文泳入直進,參知沈晉賢病,右副承旨尹行任進。副護軍單許晊·洪彦喆·金鼎國·南必錫,副司直柳匡天·宋煥箕·趙鎭井,副司果李周顯·金翰東。
以黃海監司狀啓,谷山縣民不能奠居事,傳于李晩秀曰,觀此狀辭,該倅事,無異推而納諸,萬萬駭然。道伯雖有委罪之嫌,纔已處分,今無可論,而旣聞之後,該倅不可仍置,谷山縣監金魯成,先罷後拿,今日政差代,待下批,當日辭朝。
以吏曹參議望筒,傳于李益運曰,前望單子入之,待下批,牌招察任。
吏曹參議前望單子入之,曺允大落點。
李益運啓曰,新除授吏曹參議曺允大,方在罷散中,何以爲之?敢稟。傳曰,敍用。
都承旨前望單子入之,金憙落點。
金履翼啓曰,宣惠廳堂上徐有隣,時無職名,令該曹口傳付軍職,何如?傳曰,允。
兵曹口傳政事,行司直單徐有隣。
吏曹口傳政事,以徐有臣爲永興府使。
李益運,以禮曹言啓曰,卽接掌樂院所報,則今二月初六日,行文廟祭享日字,與風雲雷雨祭享相値,而文廟則只有樂器風物,本無冠服,故例以諸山川件取用,今當文廟及風雲雷雨祭享竝行之時,樂工所着冠服,萬無推移之路,以社稷所在冠服,考例取用事,報來矣。取考謄錄,則在前如此之時,或有風物取用之例,今亦依所報,文廟行祀時,樂工所着冠服,以社稷所在件,推移取用之意,分付,何如?傳曰,允。
尹行任,以兵曹言啓曰,今此園所幸行時,闕內入直訓鍊都監局別將把摠哨官及內三廳將守門將銅龍門把摠哨官等番單子,每中日入啓受點矣。今番則動駕相値,勢難受點,今二月初九日受點人員,十四日至仍直,十五日番單子,回鑾翌日,卽爲書入,分所單子,待受點書入,巡將監軍,今二月初七日受點人員,十三日至,使之仍察大省記及別省記,自初八日十三日至,初七日預爲書入,京中軍號,亦以自初八日十三日至,預爲啓下,留置政院,逐日頒布,隨駕所軍號,自隨駕所啓下,頒布之意,敢啓。傳曰,旣有依筵敎爲之之命,且有下敎於各營,則內外入直之當於三日替直,而今此草記,極爲矇然,當該堂上推考,此草記更爲修正以入,可也。
尹行任,以兵曹言啓曰,今此園所幸行時,侍衛禁軍,不可不點擇以行矣。各番禁軍中新受馬及病蹇不能致遠之類,依例推移替直之意,敢啓。傳曰,知道。
尹行任,以訓鍊都監言啓曰,依下敎,庚戌回榜人金弼西處,米三石·木綿五疋,依例助給之意,敢啓。傳曰,知道。
尹行任,以禁衛營言啓曰,平壤府回榜人金弼西,今旣上來,依傳敎宴需米三石·木綿五疋,考例助給之意,敢啓。傳曰,知道。
尹行任,以御營廳言啓曰,依傳敎,庚戌回榜人金弼西處,宴需米三石·木綿五疋,依例助給之意,敢啓。傳曰,知道。
尹行任,以壯勇營言啓曰,本營軍器所用槍柄次㭺木,限五百箇斫伐上送事,曾有所行會於統制使處矣。卽見統制使所報,則枚擧赤梁·蛇梁兩邊將牒呈辭緣,以爲浴池等島㭺木,絶無圓徑之爲二握者,間有年久之木,而擧皆屈曲臃腫,外完內朽,不得斫取云矣。本營事體,與他自別,軍器所需,尤爲緊重,則槍柄㭺木之遍行右沿諸島,無一可合云者,誠不近理,不善看審之兩鎭邊將,分付統營,拿致嚴棍,只憑鎭牒,循例論報者,亦不可無警,統制使申應周,從重推考,㭺木更加搜覓,隨所得先爲添載于漕船,及期上送事,嚴飭發關,何如?傳曰,允。因傳敎行關之後,雖不如數上送,設或不合宜,卽以其木品上送看品,而不此之爲者,殊甚未安,果無合用者,只以見存略干株,上送看品事,嚴飭行會,可也。
李益運,以成均館大司成意啓曰,今日卽釋奠祭入淸齋日,有齋任然後,諸執事始可塡差,而掌議洪準源,自鄕上來,行到楊州水踰村,落馬致傷,滯留店舍,屢度催促,終不入來,特敎仍任之下,又當莫重祭享,謂以病重,無意行公者,事體所在,極爲駭然。爲先停擧,他齋任卽速差出,以爲及時擧行之地,何如?傳曰,疾病之來,聖人之所不免,則以此聲罪,至請停擧,爾事極爲不當,執事諸生塡差,旣有他掌議,使之卽爲擧行,更勿草記煩稟,可也。
李益運,以內醫院都提調·提調意啓曰,內醫方泰逵,旣已加資,御醫差下,何如?傳曰,允。
金履翼,以義禁府言啓曰,因平安監司鄭昌聖狀啓,慈山府緣坐爲婢罪人美惠,移配湖南罪人所無邑事,命下矣。罪人美惠全羅道長水縣移配爲婢,而令刑曹押送配所,何如?傳曰,允。
兵曹,今此顯隆園展拜回鑾時,新水原親臨武科庭試·別試·殿試敎是時規矩,柳葉箭五矢,一百二十步一巡一中。
禁府照目,咸陽前郡守金思䄷矣,國穀事體,何等嚴重,而流來反逋之數,至於三萬餘包之多,則莅臨半載,矇未覺察,冬初開倉之後,始爲査報,稽緩之罪,在所難免,以此照律,罪杖一百收贖,告身盡行追奪,私罪奉敎依允爲旀,功議各減一等爲良如敎。
庚戌二月初三日辰時,上御重熙堂。右承旨·右副承旨入侍時,右承旨李益運,右副承旨尹行任,記事官徐有聞,記注官金鳳顯,記事官金祖淳,以次進伏訖。上曰,回榜老人金弼西,使之帳前行禮。有聞承命出傳。上曰,廳注書入侍。有聞承命出傳,假注書鄭文始,偕入進伏。弼西行禮訖。上曰,回榜人近前。上謂弼西曰,爾之上來時,逢見流民乎?弼西曰,絡繹道路矣。上曰,然則渠輩將向何處,而何道何邑民最多?弼西曰,雲山郡民最多,而方向湖西等稍豐之邑云矣。上曰,金弼西出去時,特賜司僕馬,三日酒肴,亦爲輸給於所住處,可也。仍命退,承史以次退出。
庚戌二月初三日巳時,上御重熙堂。同副承旨與定例堂上入侍時,同副承旨金履翼,假注書鄭文始,記注官趙慶遠·金鳳顯,定例堂上沈頤之,以次進伏訖。上敎頤之曰,卿若下去,則定例一事,誰當主管?禮判旣帶劇任,守使又在藥院,無人主管矣。頤之曰,禮判雖多事,如非此人,則無以釐正矣。上曰,司僕提調定例,亦入於二品隨駕中,此則更爲釐正,而今日召見,非特爲定例,欲問關西事也。陽·孟等處,多有怪怪之說,卿亦聞之否?頤之曰,此則近來風傳之過實而然,寧有是理?大抵關西設賑,三十年來初有之擧,故吏多生疎,以初巡狀啓觀之,其所規例,頗異於三南矣。上曰,大抵威生於廉,日前與大臣,亦有云云者,近來守宰,多有不稱職之歎,所謂文官,皆是未經事,而甚至武倅,亦多效嚬,蔭倅猶勝於此輩矣。卿數年之間,位至正卿,何畏此輩?若過四五朔,則可以料量,勿慮迎送之弊,必思懲勵之道,此非但爲關西一路,亦可爲諸道之表,以今風俗言之,向來趙曮事,豈不冤痛乎?卿必思報效之道,勿效近俗姑息之習,可也。頤之曰,臣之頂踵毛髮,罔非聖恩,豈欲孤負,而人器不稱,今此藩任,雖因迫於嚴命,而恐負聖簡之恩矣。上曰,民事旣如彼,朝廷若無別般申飭,民心豈無怨恨乎?頤之曰,安集之道,專在於不撓民,而西路異於三南,別無可蠲之役,而且聞還穀,率多不精云,是爲可悶,春巡則欲待頭緖之稍定,三月間發巡計矣。上曰,何日辭朝,而到界當在那間?頤之曰,卽承數日內下直之敎,初六七間辭陛,而到界則與舊伯往復定日矣。上曰,卿則先退。上敎履翼曰,爾旣經北評事,北關民情·人心果何如?履翼曰,南關狡邪,北關,則雖頑於南關,而狡邪則差勝矣。上曰,似然矣。履翼曰,藥房提調,以湯劑事有稟定事,來待政院矣。上曰,當分付醫官矣。仍命退,承史以次退出。
庚戌二月初三日午時,上御重熙堂。同副承旨與漢城判尹入侍時,同副承旨金履翼,假注書鄭文始,記注官趙慶遠·金鳳顯,漢城判尹李文源,以次進伏訖。上敎文源曰,浮橋果已看審乎?文源曰,未及看審,數日內出往檢飭,而定例中,園幸時,則刑判兼行判金吾事,臣旣帶判義禁,不得隨駕,又此仍帶,有所未安矣。上曰,然則當有體諒之道矣。仍命書傳敎曰,隨駕相妨,判義禁李文源許遞,今日政差出。又命書傳敎曰,兼帶職務相妨,禮曹判書徐有隣許遞,今日政,以在京無故人差出。又命書傳敎曰,朝家之置方伯,畀分憂之責,事關民隱,在樂歲,猶不敢放過,況荒歲乎?所管道內流民之散而之四,不知爲幾千百,大臣陳達於筵席,至有分遣文武備郞,探尋五部,付之賑廳,給糧領送之擧,此近所未有之事,道內之事,道伯其敢曰不知?不知信爾,則如許道伯,亦可責以分憂乎?昔在先朝,以關東流民之轉至京城,頻遣摘奸,處分至嚴,如淮·金之近京,而無恒居之類,尙且別拖懷保之盛德,恩敎十行,諄複懇摯,況西北,視關東何等敻越,而且其扶携來集者,非直頷顑之賑口而已。大抵道伯之不能得人,固朝廷之責,而僨誤如許,國有法綱,烏可無懲後之道?道伯之玩愒乃爾,邑倅之不能盡心,勢所使然,唉彼無告,其不曰朝廷無意於拯濟之政乎?道伯事節節無狀,平安前監司鄭昌聖,咸鏡監司李秉模,爲先一竝削職,以備郞手本觀之,西北流民之在京,不過若干名,而最是海西爲甚,殆近數百,其泛忽於接濟,臥視其流離,孤負委寄之罪,與西北伯無異矣。參以傳聞,考其實數,則猶不無多少之殊,而亦豈必强加區別乎?黃海監司李洪載,亦施不敍之典,雖曰土着,自來不固,至於壬癸之年,猶不若是之衆多,他道流民,則無非歲後離土,而本道則皆云去冬上來,此已萬萬可駭。至於嶺西,昨年年事歉荒,又不若兩西與北關,然而任其之他,莫非不職之罪,原春前監司李度默罷職,北伯·海伯之代,今日擬差,使之一兩日內辭朝,今玆之敎,不但出於整頓綱紀,前此荐饑,民勢懸罄,而道伯·守令之不用心不惕念,尙不若是之無憚,而昨年犯科之諸道同然,專由近日朝廷,顔私太過,疲軟者貪墨者,廟堂不言,臺閣不駁,今日明日,此道他道,人無畏法之心而然耳。卽以此傳敎,行會各該道,曉諭坊曲,俾諸道之民,咸知朝家爲渠輩以慰以謝之至意,明日展謁之行,路由通衢,當於還途,駐輦召見,賑廳所在諸道饑民,仍問疾苦,賑廳都提擧以下,率領來待事,分付。仍命退,承史以次退出。
庚戌二月初三日申時,上御重熙堂。軍士房承旨入侍時,右副承旨尹行任,記事官徐有聞,記注官金鳳顯,記事官金祖淳,以次進伏訖。上曰,明日出宮門路,以協陽門爲之。出榻敎上曰,都承旨許遞,前望單子入之。出榻敎命讀公事,書判付訖。命退,承史以次退出。
庚戌二月初三日初更,上御重熙堂。禮房承旨入侍時,右承旨李益運,假注書鄭文始,記注官趙慶遠·金鳳顯,以次進伏訖。上命書榻敎曰,谷山縣監入侍。賤臣承命出傳,與谷山縣監朴天衡,偕入進伏。上曰,本邑歉荒,民多流離云,爾之曾叨成川,頗聞聲譽,今亦善爲撫摩,近來所謂私賑,非出廩餘,必弄手段,以爲生穀之道,且或加此一層,多有不美之事,爾則想必不然,前此頻除刑官,蓋有意焉,必須着意,無負知遇之本意。天衡曰,臣姑未知邑事之如何,然誠欲竭心仰體,而素無才猷,是爲悚惶矣。上曰,何當離發?天衡曰,雖下直後,時任大臣,不可不往見,而明日適値動駕,如是之際,自當日暮,再明發行計矣。上曰,有難等待,雖於闕內,卽爲往見,高陽一站,必須明日卽發,可也。仍命除宣諭先退,又命書傳敎曰,旣難縶之維之,則不可以流民一事,遽議遞罷,而永興則自有異焉。涉冬阻春,匍匐踰嶺者,率是永邑飢民,以至近日備郞手本,道名咸鏡之處,邑號輒書該邑,邑倅非偶官,則帳內民人之去留飢飽,寧或莫辨,以今所現發推之,傳聞之空一里曠一村云云,未必專歸之浪說,饑歲濟活之政,雖晝不食夜不眼,孶孶仡仡,猶懼耳目之未逮,思慮之未周,則使一境之民,任其之東之西,所謂官長,則深臥息偃,何其不仁之甚?谷倅猶以不覺察,因道狀纔有處分,則況永倅之最不用心,永民之最多流離乎?且況該道雄邑大吏,無過於該邑乎?如許守宰,首先嚴處,庶或爲懲他戢後之一道,永興府使任屹,爲先改差其職名,令該府卽爲拿來,其罪狀,嚴問捧口招,別般重繩,以謝永民無告之情。仍命書榻敎曰,永興府使拿處之代,令該曹口傳擇差,待下批,當日辭朝。上曰,永興府使之代,以徐有臣首擬以入,徐有臣亦令來待闕外,待點下卽爲下直事,注書出傳。賤臣承命出傳。又敎益運曰,金虎門留門,谷山府使出送,仍以其標信,留宣仁門,承旨馳詣祭享所,奉審以來,罷祭後,宮門亦爲早開事,分付該宮守門將,可也,然後惠堂差祭諸臣,可及動駕之時矣。仍命退,承史以次退出。
上在昌德宮。停常參·經筵。
大駕詣宗廟,入齋殿後,內閣·政院·玉堂·藥房口傳問安。答曰,知道。
展謁罷,入齋殿後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣永禧殿,入齋殿後,內閣·政院·玉堂·藥房口傳問安。答曰,知道。
展謁罷,入齋殿後,內閣·政院·玉堂·藥房口傳問安。答曰,知道。
詣景慕宮,入齋室後,內閣·政院·玉堂·藥房口傳問安。答曰,知道。
展謁罷,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李晩秀啓曰,大司憲具㢞未肅拜,執義鄭益祚,持平申大龜·朴孝成俱在外,掌令二員未差,監察茶時之意,敢啓。傳曰,知道。
尹行任啓曰,司僕內乘來言,捲簾,取稟。傳曰,捲三面。
傳于李益運曰,禮房承旨,馳詣受香諸處,奉審摘奸以來。
備忘記,黃海監司李時秀下直,長弓一張·長箭一部賜給。
傳于金履翼曰,軍士房承旨入侍。
傳于李益運曰,禮房承旨與判尹入侍。
有政。吏批,判書洪良浩,牌不進,參判閔鍾顯,參議曺允大,右承旨李益運進。以朴宗來·權恢爲掌令,吳載純爲禮曹判書,金思穆爲刑曹判書,林蓍喆爲兵曹參判,李羲觀爲奉常正,李東宇爲典籍,趙瑍爲典牲提調,李秉鼎爲同經筵。
兵批,判書李病,參判未差,參議洪文泳病,參知沈晉賢入直進,右副承旨尹行任進。副司直單金頤柱,前武兼金就明,今加折衝,加資事,承傳。
尹行任,以兵曹言啓曰,依下敎,正輦陪等處,療氣之意,敢啓。傳曰,知道。
金履翼,以義禁府言啓曰,谷山前縣監金魯成拿處事,傳旨啓下矣。金魯成時在任所云,依例發遣府書吏,交代後拿來,何如?傳曰,允。
金履翼,以賑恤廳言啓曰,依下敎,平安道流民三十九名,出付備邊郞李冕膺處,咸鏡道流民四十四名出付宣傳官鄭周誠處,原春道流民一百二十七名,出付宣傳官趙華錫,備邊郞鄭獜采等處,黃海道流民一百三十二名,出付宣傳官李商一,備邊郞曺命集等處,當日發送,追付四道流民一百九十名,詳査其還畓願否,疾病有無,明日別定畿營校卒,追付於宣傳官備邊郞所到處所,分給錢米不數爻,待畢發送,以聞之意,敢啓。傳曰,知道。
領議政金熤箚曰,伏以臣卽天地間一廢物耳。危忱莫暴,血懇未孚,昨上肝膈之愬,又承還給之命,十行聖批,諄複嚴重,臣惶懍隕抑,只願微喘之速化也。臣之去就,無關於病情之加減,而今以狗馬之疾,至煩軫恤之恩,珍劑荐降,太醫臨視是誠,君父之視臣,如慈父之視子,顧復而欲其生,醫藥而濟其死,不以不肖而有所間焉。臣感激銘鏤,不禁淸淚之被面也。至於醫官之不離看病,尤是格外,王人體重而來守陋巷,看護垂絶之喘,至以症勢劇歇,鎭日煩徹,恩數太褻,私分益蹙,病裏惶隘,如添一病,玆不得不力疾構草,更瀆崇嚴。伏乞俯垂鑑憐,特寢成命,俾臣得以安意就盡,千萬至祝。取進止。答曰,省箚具悉卿懇。御醫看病,常例也,卿何辭巽?安心勿辭,加意善攝,俟間視事,以副予企待之思。仍傳曰,此批答,遣史官傳諭。
黃海監司李時秀敎書。王若曰,河東荐饑,正急發棠之政,海西重鎭,誰膺按臬之才?爰侈旌旄,肆渙綸綍。惟卿,簪纓華閱,珪璋令姿,忠孝服訓於家庭,嚴父肖子,文章襲美於館閣,名祖賢孫,華譽夙彰,逌薇垣而長玉署,眷注冞篤,佐銓部而置銀臺,幹局才猷。驗內外歷試之日,勤儉淸愼,故前後委毗也深,念海藩最有重焉,尤民事不可緩也。稼穡告歉於數歲,縱不比於關西,負戴各散於四方,殆有甚於嶺北求芻之意孤負,不啻納諸溝中,按藩之才愼掄,於焉詢于群下,如欲爲官而擇,顧今捨卿而誰?玆授卿以黃海道觀察使兼兵馬水軍節度使巡察使海州牧使,卿其祗服寵章,懋恢嘉績,降絲綸於三道,政講漢帝賑貸之謨,奠凋瘵於一方,特畀周臣旬宣之責,公平不撓,已著嶠南之按廉,濟接以安,須繼關東之成效,若其懷綏之策,務從便宜,自餘稟裁之規,厥有典憲。於戲,芙蓉夜燭,奚但離親之懷?蓬萊曉雲,應切戀君之悃,行且召矣,往其欽哉。故玆敎示,想宜知悉。知製敎韓光植製進
庚戌二月初四日卯時,上詣宗廟·永禧殿·景慕宮。春展謁入侍時,左承旨李祖承,右承旨李益運,左副承旨李晩秀,右副承旨尹行任,同副承旨金履翼,記事官徐有聞,假注書鄭文始,記注官趙慶遠·金鳳顯,二直提學金載瓚,檢校直閣徐鼎修·鄭東俊,以次隨駕。上具翼善冠·衮龍袍,乘輦出宣化門,藥房都提調蔡濟恭進前曰,日間聖體,若何?上曰,今則差勝矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,今日卽問安日次矣,何以爲之乎?上曰,後日次爲之,可也。由協陽門·敦化門,詣宗廟前降輦所,降輦乘輿,入廟大門,降輿御齋殿,改具遠遊冠·絳紗袍,就板位行四拜禮,詣殿內奉審訖,詣永寧殿,就板位行四拜禮,仍詣殿內奉審訖,還御齋殿,少頃,改具翼善冠·衮龍袍,乘輿出廟大門,至乘輦所。上曰,大臣入侍。賤臣承命出,與左議政蔡濟恭偕入。上曰,北伯果已擬望乎?濟恭曰,北伯今將擬薦,而臣有所懷,安敢終默乎?四道流民之絡續道路,實是挽近所未有之事,道伯烏可免重勘,而第念春事正殷,賑政方張,爲道伯者,必有所商其緩急,制其闊狹,以擬來頭者,而今乃忽地遞易,付之生手,則我聖上如傷若保之意,恐不無閼而不行之歎矣。臣於己丑年間,待罪北藩,適値年荒,設施賑事,賑未畢而罪罷,以歸一路飢民狼狽失哺之狀,親自目覩,今者北路之事,適又如此。臣之愚見,新人不如舊人,使功不如使過,若姑徐勘罪,嚴降飭敎,則日後對揚之道,豈不盡其心力之所至,以圖贖罪之方乎?傳旨雖頒,民事爲重,不得不,仰達矣。上曰,卿言出於爲民之意,卿所經歷,亦以爲言,令政院,傳旨姑爲勿捧,俾圖息愆贖罪之方。雖爲民事,不得不姑且含忍,道內流民之任其所之,殆若莫聞知者,其罪終難逭,待畢賑,令該府拿問重勘,使爲民與懲後之擧,兩行而不悖,自今至置對之前,無非待勘荷譴之日,苟有一分知畏自訟之心,雖欲放忽,得乎?若是而窮民未蘇,劣倅未黜,則罪上添罪,合置何典?第以此意,三懸鈴嚴飭,可也。出擧條降輿乘輦,詣永禧殿,至降輦所,降輦乘輿,入殿大門降輿,御齋殿,改具遠遊冠·絳紗袍,就板位,行四拜禮,仍詣殿內奉審訖,還御齋殿。少頃,改具翼善冠·衮龍袍,乘輿至乘輦所,降輿乘輦,至鍾街駐輦,命均堂,率四道流民,來待於駕前。賤臣承命出傳,宣惠堂上徐有隣·鄭昌順,率四道流民進前。上命有隣,傳命於流民等曰,見汝等貌樣,甚是矜惻,爲何而流離之四乎?西北則昨年還上,旣命分數停退,今方設賑,汝輩足可安堵,而停退外,所餘還上,汝輩果已畢納乎?民人等曰,昨冬蕩盡家産,僅僅畢納,而今春又若受還,則素無立錐之類,來秋無路收納,以此以彼,萬無生道,故不得不如是流離矣。上曰,身役還穀,雖欲蕩減,汝輩旣云畢納,則減之無及矣,何以則可爲生道乎?汝輩果有所願,則當許施,而爲先各給五斗米·一件襦衣矣。民人等曰,今此糧米,足可爲回鄕之資,而還鄕之後,生涯無路矣。上曰,聞流民多往三南,而汝輩胡爲在京?民人等曰,京畿亦云年豐,故如此留京丐食矣。上曰,今此目覩,亦不覺慘惻,則散而之四者,必多此類,實有見牛未見羊之歎矣。汝輩方分付各該道,老弱竝付賑口,强壯之足可力農者,亦許種子之白給,今年身布諸役,竝令蕩減,使備郞及宣傳官,率領還付本道,汝輩必須安堵,以圖奠接之道,好矣。仍命備郞李冕膺,宣傳官鄭獜采·曺命集等,分率流民,還付於各該道。又敎備郞等曰,流民之還付某邑某里,奠居形止,竝令各該道臣狀聞,而從當別遣廉探,以此分付,備郞等皆自持馬自持飯,勿爲貽弊於列邑,可也。平安道流民中,年至九十一歲者,曰雖蒙賜米之恩,旣無自强之力,又不能農作,還鄕與留京,在身無所利害,仍留京中丐食,是所願也。上曰,然則出付萬里倉,使之限麥秋,給糧食之,可也。行任曰,大駕出竹廛洞口時,東西班列,全不成樣,人馬騈闐,喧聒特甚,事體所在,萬萬駭然。當該押班監察,所當重勘,而本院請推之外,無他可施之罰,何以爲之乎?上曰,拿問處之,可也。出擧條上曰,貢市堂上金履素減下。出駕前下敎濟恭曰,貢市堂上方有闕,漢城判尹李文源差下,使之察任,何如?上曰,依爲之。出擧條命書傳敎曰,春展謁,提調不可不備員,領敦寧兼帶都提擧之任,今姑許副,以左相爲都提擧,仍詣景慕宮前降輦所,降輦乘輿,入宮大門,降輿御齋室,改具遠遊冠·絳紗袍,就板位行再拜禮,仍詣廟內奉審訖,還御齋室。上曰,還宮時路由館峴。駕前下敎上曰,貢市堂上,率貢市人,弘化門外來待。駕前下敎行任曰,鍾街駐輦時,日傘事知,不爲待令,事極駭然。今日待令事知,竝令攸司,從重科治,何如?上曰,依爲之。今番分揀,後勿如是之意,令兵判嚴飭。出擧條命書傳敎曰,春到記,以明日釋菜參班生進行祭後,承旨收取擧案以來。改具翼善冠·衮龍袍,乘輿出宮大門,至乘輦所,降輿乘輦,由館峴至弘化門外,命宣傳官,出標信解嚴,由建陽門至協陽門,降輦乘輿,仍駐輦,命貢市堂上入侍。賤臣承命出傳,貢市堂上李文源,率貢市人進前。上曰,年年詢瘼,每於歲首展謁之路下詢,而今年則姑未下詢矣。今日旣念鄕民疾苦,則貢市人亦是京民之根本,故今此召見,汝輩之或有弊瘼者,皆書原情以納。仍命文源曰,收其原情來稟,入協陽門還內。諸臣以次退出。
庚戌二月初四日巳時,上御重熙堂。軍士房承旨入侍時,右副承旨尹行任,記事官徐有聞,記注官金鳳顯,記事官金祖淳,以次進伏訖。上命書傳敎曰,園幸時隨駕百官及衛內外將官軍兵,直詣江越邊整待,詣船艙時,留陣營門大將,率步軍二哨·騎士二番爲先廂,堂上將官,率步軍二哨爲後廂,餘軍中軍率領,權付留營御營大將,與本營軍,合陣於留陣所,待留陣大將還來,御將則退歸留營信地事,分付禁軍番將,率領留營一哨隨駕,而渡涉後,與留陣大將,還歸信地事,分付,隨駕百官,旣命先渡,詣船艙幕次時,以六曹次堂隨駕,而祗送後入來事,分付。又命書傳敎曰,賜米之擧,雖曰近來初行,今日擧行之雜遝無統紀,反不若陽·衿川之分還,事面之屑越姑舍是,亦不貽笑於通衢民庶之觀瞻乎?有司者,不職之責,烏可免乎?惠廳公事堂上,爲先從重推考,郞官等當汰拿,而今姑參酌,令都提擧,各別嚴飭。又命書傳敎曰,園行時寶馬,以一匹磨鍊於定例,寶單子,以大寶及政事寶書入。上曰,貢市堂上入侍,大臣同爲入侍,詢瘼諸條,竝令該堂,筵退後,更爲就議大臣,草記,稟處。出榻敎命退,承史以次退出。
庚戌二月初四日未時,上御誠正閣。同副承旨·禮房承旨與判尹·守令·察訪入侍時,同副承旨金履翼,右承旨李益運,假注書鄭文始,記注官趙慶遠·金鳳顯,漢城判尹李文源,永興府使徐有臣,高山察訪李貞運,以次進伏訖。上命書榻敎曰,左副承旨與黃海監司入侍。賤臣承命出傳,左副承旨李晩秀,黃海監司李時秀,偕入進伏。上敎文源曰,今番守宮,爲日稍久,必節飮善爲,而俄者貢市人原情,竝詳考入送政院,可也。仍命先退,上謂有臣曰,向聞有病,今則差勝否?有臣曰,數月前,始爲房闥出入矣。上曰,北道荐歉,則卿之先代,旣有遺愛於北關者,今此特簡,寔出於此,永興事,自此可謂無憂矣,當於何時下去乎?有臣曰,數日內發行矣。上曰,速爲下去,仍命宣諭後先退。上謂時秀曰,昨日三次政望,卿始首擬,大抵近日流民之甚多,雖緣歲歉,所聞亦非徒爲歉而然云,侍下情私,固知難離,當此時,豈可謙讓?須體此意,善爲之,仍命宣諭訖。上謂貞運曰,今此擇送,爲念北關歉荒,而爾其善爲之。仍命時秀·晩秀·貞運先退,命益運書傳敎曰,今日西北饑民之駐輦召見也,最多者海西,如是而道狀,委罪守宰,守宰之不職,獨非道臣之罪乎?兩道監司,皆施譴削,最多之海西伯,罪止不敍,失之太輕,黃海前監司李洪載,亦施削職之典,此時此任,無異往役,親年七十,諸子歸養,已是法典之外,大臣筋力尙旺,一子之暫離數百里外,決非不可强之事。且以再從叔姪之竝叨藩任爲難安,尤無義,有親兄弟從兄弟一時竝叨,亦有不遠之已例,飭敎之下,焉敢如是逡巡乎?守令規避,猶有應勘之法,又況道伯乎?黃海監司李時秀,從重推考,各別申飭,當日辭朝,俄於召見饑民之時,已以還上身布之如有備納於昨年者,還上則更爲分給,仍許蕩減,身布則今年當捧條,特令蠲免,而可以付還者付還,可以付賑者付賑,種糧則覓給,産業則制置,俾得以安土着居之意,纔令廟堂,行會四道道臣,一以示信令之意,一以爲有實之擧,各該道伯,另須惕念遵行,毋或一毫泛忽,至於北伯,拿勘前贖罪之端,在此一款,更令廟堂,拔例嚴飭。今聞備郞徐榮輔,沿江摘奸後轉聞之語,昨年秋冬以後,渡江越去者,皆是西民,而北民則無一人云,以此觀之,西州無守宰,尤可知也。此意,令新伯知悉,預講懲艾之策,今日駕前待令民人,特千百之一,而懸鶉之狀,呼庚之聲,不覺慘然惻然,見牛雖未見羊,擧一足可反三,慰撫之擧,只及於如干入京之類,而眞箇頷顑塡溝壑,無告無歸之民,未蒙一視之澤,則是豈監司·守令之責?惟予否德,不能盡爲民父母之責,興言及此,食豈甘而寢豈便乎?如兩道之新伯之按節者,北伯之竢勘者,若念一分對揚之方,自今至秋成之前,雖欲自逸而自暇得乎?今下傳敎中此一段,連寫敎書下方,俾於下去之後,念念孜孜,無或少弛,北伯處別爲下諭。又書傳敎曰,禮判老病,勢難驅馳,刑判亦有實病云,竝許遞,正卿當品乏少,無以排擬,況陪班不可不備員,兩判堂中一窠,今日政,問于大臣,從二品中加望擬入,政官牌招開政。又命履翼書傳敎曰,昨聞畿伯,則欲待分等諸校勤慢,狀請論賞云,而旣非討捕營門,又非該邑土校,而能挺身捉納,竊發之本事,初不登聞則已,旣發於筵席之後,宜有拔例諭賞,楊州中軍金就明,依法典加資事,分付。仍命退,承史以次退出。
上在昌德宮。停常參·經筵。
李晩秀啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李益運啓曰,今此顯隆園親祭祭文當爲製進,藝文提學鄭民始,待明朝牌招,何如?傳曰,允。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金履翼啓曰,判義禁李命植,除拜後過三日不爲出肅,依定式,推考警責,仍卽牌招察任,何如?傳曰,許遞。
李晩秀啓曰,新除授掌令權恢·朴宗來,一體牌招,何如?傳曰,允。
傳于李益運曰,禮房承旨馳詣文廟,奉審摘奸以來。
傳于李益運曰,諸承旨分詣受香所,奉審摘奸以來。
傳于尹行任曰,軍士房承旨入侍。
臺諫前望單子入之,大司憲趙鼎鎭,大司諫洪文泳落點。
玉堂前望單子入之,應敎鄭萬始,副應敎柳文養落點。
李晩秀啓曰,大司憲趙鼎鎭牌招啓辭未下,掌令權恢·朴宗來,牌不進,執義鄭益祚,持平申大龜在外,持平朴孝成未署經,監察茶時之意,敢啓。傳曰,知道。
兵曹參議前望單子入之,徐邁修落點。
傳于李益運曰,禮房承旨入侍。
李晩秀啓曰,卽者義禁府都事來言,時囚罪人李夔,草記照律事,命下,而判義禁未差,次堂例不得擧行云,何以爲之?敢稟。傳曰,令次堂擧行。
尹行任啓曰,摠戎使金思穆,時無職名,令該曹口傳付軍職,何如?傳曰,允。
兵曹口傳政事,副司直單金思穆,以金魯永·洪明浩爲副摠管。
御營大將前望單子入之,李柱國落點。
右邊捕盜大將前望單子入之,徐有大落點。
以全羅監司査啓,敬差官及民結濫徵守令罪狀,令攸司稟處事,傳于金履翼曰,當該敬差官,雖異於湖西,而襲謬之失,不可無論,拿問處之,至於守令,則朝令何如,而九邑中三邑,則能從便拮据,而寶城等六邑之濫徵於民結,若是顆然,如許微事,守令之不畏朝令若此,極爲可駭,竝令該府拿問,委折,捧供以聞。
傳于李益運曰,坐直承旨入侍。
傳于金履翼曰,發遣吏郞,諸執事淸齋與否,摘奸以來。
李益運,以弘文館言啓曰,新除授校理朴基正,副校理李東穆,竝卽牌招察任,何如?傳曰,允。
尹行任,以弘文館言啓曰,新除授副修撰申馥,時在慶尙道安東地,李龜雲時在禮安地,經筵入番事緊,請竝斯速乘馹上來事,下諭。傳曰,依啓。
尹行任,以兵曹言啓曰,依下敎禮都監書吏金聖輝,決棍十五度之意,敢啓。傳曰,知道。
尹行任,以訓鍊都監言啓曰,本局哨官張世經,身病甚重,勢難察任,改差,何如?傳曰,允。
尹行任,以守禦廳言啓曰,本廳右別將閔百恒,身病猝重,勢難察任,今姑改差,何如?傳曰,允。
金履翼,以義禁府言啓曰,平安監司鄭昌聖狀啓據,刑曹粘目內,陽德前縣監李蘷·金和中·全性天·李謙彬·李喆模·文采五·李熽·柳載成等,移本府處之事,允下矣。李蘷今方待命,卽爲拿囚,李謙彬時在京畿豐德地,李熽時在竹山地云,依例發遣府書吏羅將,竝拿來,金和中·全性天·文采五·柳載成等,已爲身故云,竝勿論,李喆模以濟州牧使,時在任所,而因大臣陳達,有待麥秋差代之命,麥秋後,拿問處之,何如?傳曰,允。已拿囚者,考律草記勘放。
金履翼,以義禁府言啓曰,時囚罪人李蘷,考律草記勘放事,命下矣。李蘷平安監司鄭昌聖狀啓內,莫重國穀之虧欠,初旣査徵,而不能到底明覈,致此一千石之幻弄掩置,莅任四載,終未覺得,仍作虛畓,其罪狀,令攸司照律勘處。罪取考律文,則大明律錢糧互相覺察條有曰,凡倉庫官吏庫子斗級,皆得互相覺察,係官錢糧,已出倉庫而失覺察者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖云矣。李夔杖一百收贖,告身盡行追奪,放送,何如?傳曰,允。如有功議,各減一等。
金履翼,以義禁府言啓曰,永興前府使任屹,令該府卽爲拿來,其罪狀嚴問捧口招,別般重繩事,傳旨啓下矣。任屹時在任所云,依例發遣府書吏,交代後拿來,何如?傳曰,待待命拿處。
金履翼,以義禁府言啓曰,寶城郡守金光白,順天府使李祉源,長興府使沈鳳淳,光陽縣監李近胄,興陽縣監梁,樂安郡守李膺福等,令該府拿問事,傳旨啓下矣。金光白·李祉源·沈鳳淳·李近胄·梁·李膺福等,時在任所云,依例發遣府羅將,竝拿來,何如?傳曰,允。
平安監司沈頤之疏曰,伏以展謁禮成,聖孝克伸,勞動旣多,玉體冞康,欣瞻羽旄之美,益切岡陵之祝。仍念臣濫蒙洪造,冒膺蕃寄,辭不獲命,行將西出矣。臣父母墳山,在京畿楊州地,而身係職事,久未省掃,玆當遠出,尤切霜露之感。今若取路東郊,半日逶迤,則可得歷省,少伸至情,不揆僭猥,冒控私懇。伏乞聖慈,俯賜鑑諒,特降處分焉。答曰,省疏具悉。卿其依所請歷省。
忠淸監司鄭存中疏曰,伏以惟天惟祖宗,眷佑我宗祊,玉體遄臻康復,慶忭之忱,大小惟均。仍念臣百無一能,最出人下,而過沐洪私濫廁宰列,涓埃未報,罪戾徒積,居常愧懼,若無所容,千萬不自意,湖臬恩命,有隕自天,臣始焉爽惑,終焉慙悸,祗有瞻天九頓,感淚被面而已。噫,臣半世蔭途,踐歷旣淺,加以性本鈍滯,全乏才具,雖於字牧之政,尙多得罪於吏民,有負於職事,今乃畀之以方岳之任,委之以宣化之責,是何異於駑馬之不任柴車,而更使之服大輅駕千里哉?且況本道列邑之凋殘,營務之繁氄,比他道不啻倍蓰,縱使著聲望有幹略者居之,尙難稱塞,以臣輕微,其何以彈壓而整頓乎?今玆新命,雖出於聖心之眷顧,迥出等倫,有不忍以老去棄,而其於人器之不稱,公議之未允,何哉?且臣犬馬之齒,洽滿七旬,衰朽已甚,形殼徒存,精神筋力,實無餘地,臣雖欲貪恩畏義,黽勉趨赴,畢竟僨誤,可立而待,臣身狼狽,固不足恤,其負朝廷之委寄,辱聖上之簡知,豈細故也哉?反復揣量,無一分堪承之望,玆不得不披瀝肝血,仰籲於宸嚴之下。伏乞聖明,諒臣至懇,遞臣職名,回授可堪之人,以重藩寄,以安微分,不勝幸甚。答曰,省疏具悉。卿其勿辭,往欽哉。
庚戌二月初五日辰時,上御重熙堂。軍士房承旨入侍時,右副承旨尹行任,記事官徐有聞,記注官趙慶遠,記事官金祖淳,以次進伏訖。上命書傳敎曰,園幸定例編進傳敎中,有官給盤纏之敎,今聞姑不磨鍊云。有實兼錢穀衙門,自可爲定例爲之,如殘司官吏,不可無區劃,以示信令與除弊之本意,御甲冑米給代之式,旣爲刑漢城無料之吏隷而設置,則況隨駕之有所重,又況事係本園,必欲事事完便,令定例堂上,與該堂相議,仍又就議大臣,原冊中添入。又命書傳敎曰,園幸時隨駕營自當當日曉頭先詣,而留陣營亦於當日曉頭結陣,留都大臣·守宮大將,亦皆準此事知悉。留都大臣所管扈衛軍官,多是無料之輩,此行務從除弊,則此亦宜有闊狹,令扈衛大將,具意見,論理草記。又命書傳敎曰,隨駕時長官,不可不備員,諫長老病,與未肅拜都憲許遞,與應敎前望單子入之。又命書傳敎曰,侍衛摠管,雖以工判受點,與實職自有相妨,都摠管邊得讓許遞,與未差之代,令該曹口傳差出。上曰,兵曹參議前望單子入之。出榻敎上曰,卿宰罷散人員敍用。出榻敎以守宮假承旨望筒,命書傳敎曰,戶曹參議李敏輔爲之。命退,承史以次退出。
庚戌二月初五日申時,上御重熙堂。禮房承旨入侍時,右承旨李益運,假注書鄭文始,記注官金良倜·趙慶遠,以次進伏訖。上命書傳敎曰,日前賓筵,大臣筵奏之後,其時筵敎,無異定限,則外邑土校之捉納者,名以捕將,初旣滅法出送,乃反讓頭於外方,如許捕將,將焉用哉?右捕將李漢豐,施以不敍之典,雖不同登筵席,豈不聞知?不善檢飭,其罪無異,況楊州中軍加資之後,捕將焉逭不職之責?左捕將趙圭鎭,越俸一等。朝廷勸懲之政,莫如賞罰,土校旣令畿伯,分等施賞,迷劣京校,豈可無罪?令該大將各別嚴治。又命書傳敎曰,捕盜大將前望單子入之,待下批,牌招,傳授命召及大將牌·傳令牌。又命書榻敎曰,御營大將前望單子入之,待下批,牌招,傳授命召。又命書傳敎曰,新除授刑判,以摠戎使當留都,許遞,政官待開門牌招,開政差出。仍命退,承史以次退出。
上在昌德宮。停常參·經筵。
藥房都提調蔡濟恭,提調鄭昌順,副提調李益運啓曰,春展謁禮成,回鑾萬安,區區下情,曷勝慶幸?伏未審日間,聖體調攝,若何?寢睡·水刺之節,何如?膈間往來之候,亦何如?湯劑姑,停園幸隔日,此時診候,尤不容少緩,日昨轎前承候,已奉今日許診之敎,臣等率諸御醫,趁早入診,詳察聖候,議定繼進當否爲宜,王大妃殿氣候,何如?惠慶宮氣候,何如?臣等不任憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀啓曰,大司憲趙鼎鎭牌招啓辭未下,掌令朴宗來·權恢傳旨未下,執義鄭益祚,持平申大龜在外,持平朴孝成未署經,監察茶時之意,敢啓。傳曰,長官自當肅拜,其餘未肅拜·未署經·在外人員與諫臺許遞。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,顯隆園親祭祭文,當爲製進,今日政新除授藝文提學,待下批牌招,何如?傳曰,允。
申耆啓曰,大司憲趙鼎鎭牌招啓辭未下,執義一員·掌令二員·持平二員未差,監察茶時之意,敢啓。傳曰,知道。
傳于李益運曰,禮房承旨,馳詣社稷,奉審摘奸以來。
傳于尹行任曰,軍士房承旨入侍。
傳于金履翼曰,平安監司入侍。
備忘記,平安監司沈頤之下直,長弓一張,長箭一部,片箭一部,筒兒一箇賜給。
兵曹口傳政事,副司直金憙·李晩秀。
申耆啓曰,卽者刑曹郞廳來言,再昨日動駕時,衛外擊錚人等,所當卽爲捧供,而判書未差,又値齋戒,不得用刑,待無故日擧行云矣,敢啓。傳曰,以草記槪擧原情以聞。
李益運啓曰,藝文提學鄭民始,牌不進推考傳旨,今方捧入,而親祭祭文撰進,一時爲急,如是違牌,事甚未安,更卽牌招,何如?傳曰,允。
李益運啓曰,藝文提學鄭民始,再牌不進推考傳旨,今方捧入,而親祭祭文製進,一時爲急,如是違牌,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以藝提學鄭民始,三牌不進推考傳旨,傳于申耆曰,許遞,今日政差出。
兵曹口傳政事,副司直單鄭民始。
傳于申耆曰,刑曹判書前望單子入之,待下批,牌招察任。
刑曹判書前望單子入之,徐浩修落點。
傳于尹行任曰,在外刑曹判書許遞,今日政差出。
傳于尹行任曰,未肅拜訓鍊正改差,今日政差出。
金履翼,以吏曹言啓曰,繕工監奉事奇象益呈狀內,矣身素抱癖積之症,一倍添劇,時月之內,萬無供職之路,斯速入啓遞改云,身病旣如此,則不可强令察任,今姑改差,何如?傳曰,允。今日政差出。
有政。吏批,判書洪良浩進,參判閔鍾顯牌不進,參議曺允大式暇,左承旨李祖承進。以徐邁修·申耆爲承旨,李運彬爲執義,崔烜爲司諫,李百亨爲掌令,李儒修爲持平,魚錫齡爲獻納,申獻朝爲正言,徐配修爲校理,尹光顔爲副校理,徐有隣爲判義禁,宋載經爲分內醫提調,柳誼爲兵曹參判,具庠爲左尹,許湜爲判校,柳畊爲持平,權維爲崇靈殿參奉,李性吾爲掌令,成肯柱爲繕工奉事,尹光顔爲順天府使,金就大爲寶城郡守,李駿德爲樂安郡守,張宅基爲光陽縣監,白東遠爲態川縣監,徐榮輔·閔昌爀爲副校理,李基慶爲禮曹正郞,申光輅爲興陽縣監,吳載純爲藝文提學,徐浩修爲知敦寧,李東宇爲監察,朴宗撤爲引儀,申光河爲義盈主簿,鄭好仁爲刑曹判書,前判書徐浩修,今加正憲,加資事,承傳。
兵批,判書李進,參判柳誼,參議金履正,參知沈晉賢病,右副承旨尹行任進。以金鳳麗爲五衛將,尹晉錫爲景福將,金爔爲訓鍊正,鄭麟采爲副正,柳弘源爲判官,吳徹常爲都摠都事,趙㞳爲中樞都事,李普天爲文兼,南得樞爲造山萬戶,吳文常爲訓鍊正,白泓鎭爲主簿,金鍾翕爲部將,李寅植·宋綸源爲備邊郞,朴光進·黃顯九爲都摠經歷,柳翼星爲訓鍊僉正,尹相爲判官,權就一爲主簿,朴東旭·趙台鎭爲武兼,副護軍單鄭益祚·李思祚·金就明·邊致翰·李寅英,副司直單趙瑍·金文淳·徐浩修·具㢞·金光默·洪秉纘·申應顯·徐瀅修·林蓍喆·柳雲羽·朴孝成·申大龜,副司果單趙恪·金禮欽。
以刑曹判書望筒,傳于李益運曰,首望處分未久,當該銓官推考,更爲擬入。
以兵曹參議望筒,傳于李益運曰,前望單子入之,待下批,牌招察任。
兵曹參議前望單子入之,金履正落點。
以兵曹守宮望單子,傳于尹行任曰,參判柳誼爲之。
兵曹,以李文源爲守宮大將。
以京畿監司狀啓,春牟留庫中,量宜加分事,傳于尹行任曰,依狀請施行事,回諭。
以成雲柱·李厚培囚單子,傳于申耆曰,付過放送。
以朴澈源囚單子,傳于申耆曰,與湖西差官有異,無論襲謬與否,情債過千金,不能致察,朝令之下,焉敢乃爾?以制書有違律,功議區別減等,勘放後,草記。
李祖承,以賑恤廳言啓曰,今初四日追付流民一百九十名內,黃海道五十五名,平安道十名,咸鏡道一名,原春道七十九名,合一百四十五名,自願下鄕者,出付畿營,別定校卒,傳付於宣傳官備邊郞所到處,昨日元付四道流民三百四十二名,壯每名米五斗,弱每名米三斗,合米一百八石八斗,其中老弱四十五名襦衣代,木四十五疋,錢四十五兩,追付一百四十五名,壯每名米三斗,弱每名米二斗,合米二十五石十二斗,都合米一百三十四石五斗,木四十五疋,錢四十五兩,分給之意,敢啓。傳曰,知道。
尹行任,以扈衛大將意啓曰,傳曰,園幸時隨駕營,自當當日曉頭先詣,而留陣營亦於當日曉頭結陣,留都大臣·守宮大將,亦皆準此事知悉。留都大臣所管扈衛軍官,多是無料之輩,此輩務從除弊,則此亦宜有闊狹,令扈衛大將,具意見論理草記事,命下矣。大駕出宮後,京城內外事,留都大臣無不照管,顧其責任,本自嚴重,而乃若所率,則雖有各營分送之標下餘軍,都不過數十名而已。其所以分排結陣,警備不虞者,專靠於扈衛軍卒,從前當日回鑾之陵幸,亦皆依例擧行,則今此園幸,將至於五日經宿,扈衛凡節,尤當着意爲之,雖使盡用三百五十之數,每患不足,尙可以存減於其間乎?然聖意旣出於除弊,聖念又軫其無料,至有此俯詢之擧,故臣招致所任軍官及無料軍官之傍近所在者,宣布德音,探問便否,則皆以爲名編軍案,責在扈衛,今若竝與扈衛而闕之,則烏在其案付之義哉?今月雖無料,來月亦可以得料,扈衛軍官本無有料無料之別,當此春和之時,雖多日在陣,少無喫苦之慮,所願只是依前樂赴云,軍情旣如此,臣之愚見,無他闊狹之道,惶恐敢啓。傳曰,知道。渠輩之言雖如此,有料各營軍兵,猶且略略隨駕,則況貧寒渠輩乎?以折半或三分一待令,又或以三百五十之數,分排各日亦好,卿其商量,指一草記,係是多日往返,晝則分接於公廨或閭家,夜歸信地事,分付,可也。
申耆,以訓鍊都監言啓曰,今二月初八日,顯隆園行幸時,銅龍門·西營入直禁衛營鄕軍,東營·集春營入直御營廳鄕軍,以訓局餘軍,前期一日替代事,自兵曹節目啓下矣。銅龍門軍一百名,把摠洪龍健,哨官柳可源,西營軍四十名,哨官洪範源,東營軍五十名,哨官柳鎭爀,集春營軍五十名,哨官徐泰秀率領,與禁衛營·御營廳軍前期一日,替代入直,還宮後,還爲替直,而竝待標信擧行,每三日交替,則依例爲之之意,敢啓。傳曰,知道。節目泛然看過矣,御營旣非隨駕,與留陣營門,不必替代,東營·集春營,則勿爲替代,可也。
尹行任,以禁衛營言啓曰,依下敎,本營騎士別將洪仁默,改差之意,敢啓。傳曰,知道。
金履翼,以義禁府言啓曰,李夔杖一百收贖,告身盡行追奪放送,照律草記批旨內,如有公議,各減一等事,命下矣。李蘷,慶昌君五寸親云,議減一等,杖九十收贖,奪告身四等之意,敢啓。傳曰,知道。
金履翼,以義禁府言啓曰,時囚罪人朴澈源,以制書有違律,功議區別減等,勘放後,草記事,命下矣。朴澈源,以制書有違私律,杖一百收贖,告身盡行追奪,而其十二代祖訔,佐命功臣云,功減一等,杖九十收贖,奪告身四等,放送之意,敢啓。傳曰,知道。
金履翼,以刑曹言啓曰,再昨日動駕時,猥濫擊錚人中,晉州·昌原·密陽三漕倉居民蘇甘金等,則倉船守護之苦,專任倉底居民,漕運上納之利,都歸遠地沙格,故渠等不勝偏苦,一依兩湖四倉例,必以倉底民差出沙格之意,呈備局,關飭本道,而本道亦以沙格之散在南北,有違設倉之本意,遠地沙格,一竝除去,使渠等擇差矣。前道臣遞歸後,舊沙工輩,構誣渠等,還爲見汰,乞依兩湖例,使倉底民差定沙格,以便守護事也。事非四件,而猥越瀆擾者,極爲無嚴,狀頭,自臣曹照法勘處,至於本事,果如所訴,則當初備局之關飭,該道之施行,必有所從便酌量者,而忽地還汰,實涉訝惑,亦係民瘼,分付道臣,從速決給後狀聞。禮山幼學李根載,則其父大烈,以罪人驥顯陳疏時,同寓一室,故至被牢囚,乞令放送事也。玆事之尙稽鉤覈,輿情駭憤,在渠道理,固當縮伏訟愆之不暇,而張皇爲說,無難煩籲,有若尋常訴冤者然,揆以法綱,萬萬痛駭。此等無嚴之類,不可以事係爲父,有所曲恕,原情勿施,亦自臣曹,嚴勘,何如?傳曰,允。
金履翼,以刑曹言啓曰,再昨日動駕時,全羅道靈光居奴鐵山,擊錚於衛外,故取考其原情,則以爲,其上典金會兊,丁未六月,失妾推尋之際,聞隣村金用業妻金女,知其去處,詰問次招來矣。其後金女,素抱胸腹痛之人,又添染疾,竟至身死而埋葬矣。十二月間,金女同生娚金順伊,誤聞訛說,先自告官,其上典及用業·順伊,訛言者李德孫,同爲牢囚者,今至四年,尙未出獄,乞令放釋云矣。一邊稱冤,率多疑眩,則其所爲說,不可準信,且本獄,旣非錄啓,則遠外獄情,有難遙度,令道臣詳査啓聞後,稟處,何如?傳曰,允。
金履翼,以刑曹言啓曰,再昨日動駕時,慶尙道淸道居良人金朔不里,擊錚於衛外,故取考其原情,則以爲,其兄江雙,收穫次出野時,金太奉與屠牛漢順才鬪鬨,故其兄江雙,挽執分解矣。順才居半月,因病致死,當其成獄,江雙·太奉,同入獄中,俱爲囚推矣。正犯太奉,致斃獄中,則其兄江雙,獨當月三推刑,乞令放釋云矣。此獄成於乙巳,已爲錄啓,故取考原案,則江雙足踢順才之腎丘,致命於三日之內,而傷處狼藉,實因明白,道狀曹啓,竝請訊推,覆啓蒙允,則今此其弟之變換事實,全諱其兄之爲元犯,欲諉干連之太奉,肆然呼籲者,極爲無嚴,原情內事緣,勿施,何如?傳曰,允。
金履翼,以刑曹言啓曰,再昨日動駕時,全羅道古阜居幼學崔達性,擊錚於衛外,故取考其原情,則以爲,因羅州居金得麗上言,渠父命泰,以異姓族孫,奪人祖先,成命之下,抵死牢拒,罪至蒙勿限年定配之處分,而當初文烈公金千鎰,有子象乾·象坤,長子同時殉節而無後,故次子奉祀,傳之子纘宗,又無後,而有女適羅氏,以外孫奉祀矣,纘宗女將死,托於渠之曾祖,故渠家去甲子年,仍爲移奉,而最初金成奎之上言蒙允,在於辛巳,其子得麗之上言構誣,在於乙巳,自辛巳至乙巳,爲二十五年之久,渠家若知成命之已下,則豈敢有拒逆之道乎?只緣成奎之上言後,卽爲身死,不爲奉安故耳。渠父屢年居謫,至爲冤枉,乞令寬宥云矣。取考曹上配案,則達性父命泰,以異姓族孫奪人祖先祠板罪,去乙巳年十一月,因有旨,嚴刑定配於信川郡矣。當初所坐,事關倫常,刑配之典,出於特敎,則憑藉歲月之稍久,敢生僥倖之望,呼籲請釋,極爲無嚴,原情內辭緣,勿施,何如?傳曰,放送。
庚戌二月初六日辰時,上御誠正閣。藥房入診入侍時,藥房都提調蔡濟恭,提調鄭昌順,副提調李益運,記事官徐有聞,記注官趙慶遠·金鳳顯,待敎金祖淳,醫官徐命衛·金光國·李春敷·李翊臣·周命新,以次進伏訖。濟恭等曰,聖體,若何?上曰,一樣矣。濟恭等曰,王大妃殿氣候,何如?上曰,一樣矣。濟恭等曰,惠慶宮氣候,何如?上曰,一樣矣。濟恭等請令醫官診候。上曰,不必診脈矣。濟恭等曰,玉候康復,園幸隔日,聖懷憧憧之餘,想多慰滿,區區下情,實不勝慶忭,第伏念春寒尙峭,程途稍遠,保嗇聖躬,千萬之望也。上曰,今審所患,卽予乙酉以後所未有之病也,予於平日,雖有略干愼節,未嘗解網巾矣。今番則首尾數十日,未能着網巾,推此可知其症勢之非輕矣。濟恭等曰,大抵勞心甚於勞力,殿下自去年以來,晝宵憧憧於遷園大禮,事無巨細,必皆積費聖慮,且疚懷過節,以致今番玉體之欠和,此所以向來臣等之以保嗇,縷縷仰請於前席者也。宗社之付托何如,臣民之愛戴何如,而以殿下明聖,何不念及於保嗇之方,乃有此以孝傷孝之擧耶?至今追思,尙不能無憾於天地之大也。至於日昨廻鑾之路,適値風寒,而終朝臨街,米斗之分,襦衣之賜,必皆親審,勞問慰諭,德意藹然,仁恩盛澤,迥出百王,夫孰不感激涕泣,而玉體之勞動,水刺之過時,豈非萬萬悶迫乎?上曰,西民之流離至此,乃是道伯之責也,寧不駭然乎?濟恭曰,聖敎誠然,道伯之罪,有浮於守宰矣。濟恭曰,臣於湖南道臣所論六邑守令事,有不勝驚駭者,敢此,仰達矣。黃腸斫運時,諸般用下之收斂民間,雖曰有舊例,守令若能爲民方便,親自照管,務在祛弊,則其所斂民,何至於若是過濫乎?順天·長興斂錢,殆近二千,光陽·興陽,亦過一千,寶城·樂安斂米,過三四百石,而順天·長興之以累百兩餘數,屬之補民庫與傳關廳云者,尤極可駭。守令數遞,雖甚可悶,此等不法,不可不嚴加懲勵。臣謂六邑當該守令,先罷後拿爲宜,以前道伯言之,聖上之或慮有黃腸弊端,前後飭敎之嚴束道伯,不啻再三,而旣不能對揚聖旨,操切屬邑,以防法外之斂,末乃以無弊樣,循例狀聞,今始發覺於新道伯廉察之中,其孤負委寄之罪,不可仍置。伊時道臣,施以削職之典,有不可已矣。上曰,依爲之。出擧條命書傳敎曰,湖南犯禁六邑守令,若待拿勘,稅穀裝運不遠,又添曠官之弊,如許無狀之類,亦豈可帶職拿來?順天·長興·寶城·光陽·興陽·樂安等守令,照律前爲先罷職,今日政竝令差代,仍令從速辭朝。昌順曰,關西蝦卵有勿令封進之命矣,御供體重,不宜全減,只以略干除減,恐好矣。上曰,關西饑荒,何可以常供,不思除弊之道乎?全數減除事,分付,可也。命書傳敎曰,未肅拜兵曹參判許遞,今日政,以在京無故人差出,待下批,牌招察任。又命書傳敎曰,都承旨聞有實病,左副承旨閣班進,竝許遞,以在京無故人,今日政待下批,牌招察任。命退,諸臣以次退出。
上在昌德宮。停常參·經筵。
李益運啓曰,來十一日,朝參日次,而動駕相値,頉稟之意,敢啓。傳曰,知道。
李益運啓曰,來十一日,輪對日次,而動駕相値,頉稟之意。敢啓。傳曰,知道。
徐邁修啓曰,明日大駕,詣果川晝停所,入幕次後,王大妃殿·惠慶宮問安,何承旨進去乎?敢稟。傳曰,同副承旨進去。
傳于尹行任曰,定例堂上入侍。
李益運,以內醫院都提調·提調意啓曰,分提調宋載經,身病沈重,無以入來云,令政院稟旨變通,口傳差出,使之察任,何如?傳曰,許遞,前望單子入之,待下批,牌招察任。
內醫院分提調前望單子入之,鄭好仁落點。
李益運啓曰,分內醫院提調鄭好仁,時無職名,令該曹口傳付軍職,何如?傳曰,允。
兵曹口傳政事,副司直單鄭好仁。
傳于徐邁修曰,刑曹判書,以分提調守宮許遞,前判書鄭民始聞已病差,仍任前職,牌招察任。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹行任,以兵曹言啓曰,依下敎,今二月初八日,水原府經宿時,初九日顯隆園經宿時,初十日水原府經宿時,十一日果川縣經宿時,隨駕禁軍·駕後禁軍·武藝別監內吹近仗軍士·標下軍兵等處,設粥以饋之意,敢啓。傳曰,知道。
尹行任,以兵曹言啓曰,今此園幸時,右邊捕盜大將徐有大,以訓鍊大將,領軍隨駕矣。回鑾間,左邊捕盜大將趙圭鎭,姑令兼察,何如?傳曰,允。
尹行任啓曰,因兵曹草記,今此園行時,右邊捕盜大將徐有大,以訓鍊大將,領軍隨駕矣。回鑾間,左邊捕盜大將趙圭鎭,姑令兼察事,允下矣。左邊捕盜大將趙圭鎭,卽爲牌招,聽傳敎,何如?傳曰,允。
尹行任,以備邊司言啓曰,今番行幸時,司僕寺入把馬匹不足之數,初不往復於定例堂上,因循謬例,責立貰馬於貢人者,大有違於朝家省弊定例之本意,揆以事體,不可仍置,當該司僕寺僉正宋持敬,爲先汰去,令該府拿問處之,何如?傳曰,事過後拿處。
尹行任,以扈衛廳大將意啓曰,草記批旨內,傳曰,知道,渠輩之言雖如此,有料各營軍兵,猶且略略隨駕,則況貧寒渠輩乎?以折半或三分一待令,又或以三百五十之數,分排各日亦好,卿其商量,指一草記,係是多日往返,晝則分接於公廨或閭家,夜歸信地事,分付可也事,命下矣。今此屢詢便否之擧,寔出我聖上曲軫軍民之德意,臣莊誦再三,不勝欽仰,第以折半或三分一酌定存減,則勞者偏勞,逸者偏逸,一視之澤,恐難均沾,又以三百五十之數,分排各日,則除內入直四十五人,其餘三百五人之六日分排,每日不過五十人,三十帳幕,實無成樣把守之勢,臣之愚意,以三百五人,分兩番,更日交遞,則聖恩可以遍及,軍校可以胥休,而環衛之政,亦不至大段疎虞,敢貢賤見,恭俟處分,晝接公廨或閭家,夜歸信地事,依下敎,一一知委之意,敢啓。傳曰,知道。
尹行任,以扈衛廳留都大臣李福源意啓曰,臣承命留都,一依兵曹啓下事目,率領扈衛軍官軍士,明日曉頭,結陣扈衛,而軍官則依今番定奪,分兩番擧行之意,敢啓。傳曰,知道。
尹行任,以留都大臣意啓曰,明日大駕擧動後,都城各門,初昏時閉門,啓東時開門事,已自兵曹啓下矣。城門旣已早閉晩開,則巡羅亦當早發而晩罷,待南山烽火發巡,趁啓東時撤還,此意,令漢城府知委各部,使閭巷人,預爲知悉,亦爲分付於留都營門,何如?傳曰,允。
尹行任,以禁衛營言啓曰,今二月初八日,顯隆園擧動時,本營軍兵,隨駕船艙所後,還爲入來留陣事,命下矣。外營各處入直將官軍兵等,依例除標信出用,銅龍·建陽等門及西營入直將官軍兵,依兵曹節目,以訓鍊都監餘軍,前期一日,待標信替代出用,而十三日還宮後,還爲替代入直,新營則千摠李澄萬,騎士將金處升,哨官崔宗憲·李弼邦,敎鍊官任興秀,騎士二十五人,兼別破陣二名,工匠牙兵三十五名,露梁牙兵十名,率領入直,南別營則哨官宋思鑑,別騎衛二人,露梁牙兵十名,率領守直,火藥庫則哨官朴相一,別破陣七名,兼別破陣六名,率領守直之意,敢啓。傳曰,知道。
尹行任,以守禦廳言啓曰,今此顯隆園幸行時,各營諸色標下餘軍,量宜作隊,將官領率留待,入直本營事,自兵曹節目啓下矣。本廳中軍元厚鎭,別破陣四十名,標下軍四十名,量宜作隊,領率將官,今月初八日曉頭,依例留待入直之意,敢啓。傳曰,知道。
庚戌二月初七日巳時,上御重熙堂,軍士房承旨入侍時,右副承旨尹行任,記事官徐有聞,記注官金鳳顯,記事官金祖淳,以次進伏訖。上曰,出宮門路,以協陽門爲之。出榻敎命讀公事,書判付訖。命退,承史以次退出。
上在水原府。停常參·經筵。
夜一更二更,月暈。
大駕詣果川,入幕次後,內閣·政院·玉堂·藥房·二品以上·兩司長官口傳問安。答曰,知道。
王大妃殿·惠慶宮遣承旨問安。答曰,知道。
大駕詣水原府,入幕次後,內閣·政院·玉堂·藥房·二品以上·兩司長官口傳問安。答曰,知道。
金履翼啓曰,禮貌官來言,百官稟旨就次。傳曰,知道。
兵曹口傳政事,以金益彬爲宣傳官。
尹行任,以壯勇營言啓曰,依下敎,本營隨駕將校軍兵等處,饋粥債磨鍊分給之意,敢啓。傳曰,知道。
庚戌二月初八日寅時,上詣顯隆園幸行水原宿所入侍時,都承旨徐邁修,左承旨李祖承,右承旨李益運,右副承旨尹行任,同副承旨金履翼,注書徐有聞,假注書鄭文始,記注官趙慶遠·金鳳顯,檢校提學吳載純,檢校直提學鄭民始,二直提學金載瓚,檢校直閣徐鼎修·鄭東俊·李晩秀,待敎金祖淳,以次隨駕。上具戎服,乘輿出協陽門,降與乘轎,由建陽·弘化門,出興仁之門,至浮橋所御幕次,敎行任曰,後廂軍兵,先詣津越邊事,分付,可也。少頃,上乘馬渡舟橋,詣果川御縣衙,至午時,敎行任頒軍令訖,乘駕轎進發。上曰,過鄕校時,雖無降轎之例,予當降轎乘馬,而只是望見之處,隨駕諸臣,勿爲下馬事,分付,可也。駕至鄕校前路,降轎乘馬,至沙斤川,歷臨倉舍,宣饌諸臣。少頃,乘馬進發,詣水原御府衙,地方官趙心泰,京畿監司徐有防具甲冑,以次參觀訖,命左議政入侍。賤臣承命出傳,與蔡濟恭偕入進伏。濟恭曰,聖體勞動之餘,不瑕有損節乎?上曰,明將拜園,心甚慰滿,不知其勞矣。濟恭曰,臣於平日,屢過此地,而猶不覺其地方之雄壯,泛然看過矣。今始詳見山抱水廻,極其宏闊,儼然成大都護,豈非有待而然乎?誠不勝欣幸矣。上曰,案山之廻抱,雖以凡眼看之,亦似好矣。仍命權退,諸臣以次退出。
上在顯隆園。停常參·經筵。
內閣·政院·玉堂·藥房·二品以上·兩司長官經宿問安。答曰,知道。
大駕詣園所入齋室後,內閣·政院·玉堂·藥房·二品以上·兩司長官口傳問安。答曰,知道。
親祭罷入齋室後,內閣·政院·玉堂·藥房·二品以上·兩司長官口傳問安。答曰,知道。
傳于尹行任曰,侍衛軍兵雨具。
傳于徐邁修曰,百官揷羽。
以水原府使狀啓,柳葉箭貫革御射得中時,待令將校,後錄馳啓事,傳于金履翼曰,敎鍊官崔致驥等二人,帖加成給,明日到宿所後,口傳下批。
以咸鏡監司狀啓,本營軍兵部鍊,令廟堂稟旨停止事,傳于尹行任曰,依狀請施行事,回諭。
尹行任,以壯勇營言啓曰,依下敎,本營隨駕將校軍兵等處饋粥債磨鍊分給之意,敢啓。傳曰,知道。
庚戌二月初九日寅時,上詣園所,親祭入侍時,都承旨徐邁修,左承旨李祖承,右承旨李益運,右副承旨尹行任,同副承旨金履翼,記事官徐有聞,假注書鄭文始,記注官趙慶遠·金鳳顯,檢校提學吳載純,檢校直提學鄭民始,二直提學金載瓚,檢校直閣徐鼎修·鄭東俊·李晩秀,待敎金祖淳,以次隨駕。上御水原府衙,敎行任曰,雨勢如此,難以動駕,諸臣及軍兵等,沾濕之患,亦且關念,姑待少晴,卽當進發,以此知悉擧行,可也。命書傳敎曰,昔在先朝駕次水原,有御筆揭板之擧,今又追述故事,書下扁號,以壯南軒揭于東軒,福內堂揭于內衙,得中亭揭于射亭,令地方官·水原府使知之,門樓以鎭南樓,本府使書揭,中三門以翊左門,隨駕諸臣中,曾經府使人書揭,外三門以重鑰門,本道伯書揭事,分付,至巳時,雨意稍歇。上曰,侍衛軍兵雨具,自今日至明日,文蔭去筒箇,只佩劍事,分付。仍命行任頒軍令,上具戎服去揷羽,乘駕轎進發,詣園所降馬所,降馬御齋室,改具淺淡服·烏犀帶,乘輿詣紅箭門外,降輿就板位,行再拜禮,次詣丁字閣神位前,三上香執酌獻酌,大祝進讀祝文訖,上出就板位,亞獻官以下,以次行禮如儀訖,上復行再拜禮,仍詣望燎位,望燎訖,詣園上奉審訖,上曰,石物比長陵,如何?民始曰,體樣則差小,而石品及雕刻,則可謂絶勝矣。上曰,然則丁遇泰技藝,其將不下於崔天若耶?民始曰,似然矣。詣碑閣奉審,敎園官洪就榮等曰,壁土太不致精,方甎亦甚麤劣,是豈予必欲事事無憾底意乎?就榮等曰,始役適値隆冬,故如是云矣。民始曰,園所丁字閣褓頭鐵物,有不可不添修處,碑閣土壁及所鋪方甎,因冬寒之時,役處有不精者,宜卽修改,今番寒食,兼告由擧行,而使園官監董,以前別看役丁遇泰,使之看檢役處,何如?上曰,依爲之。出擧條上還御齋殿。少頃,敎行任曰,今當巡山,承史外,諸臣及侍衛,皆除之。上曰,六邑植木差使員入侍,出駕前下敎有聞承命出傳,植木差使員南陽府使李彦藎,安山郡守李惟稱,振威縣令李協聖,龍仁縣監申昔,陽城縣監尹光碩,長峰萬戶張世紈,以次隨駕。上仍步詣園上,親審內外龍虎,間以玉手,親檢植木之堅固與否,敎差員等曰,植木之法,貴在堅固,今此隨手見拔,其不勤可知,或因種植之失宜而然乎?彦藎等曰,皆是穉少之木,故着根亦不得堅固矣。上曰,此後另加申飭,無復如前。行任曰,山麓之周廻太廣,聖體調攝之餘,不宜過加勞動,且況雨餘風寒,此時行步,有非保嗇之方,區區下情,不勝焦迫,暫御小輿,千萬之望也。上曰,園寢至近之地,何可乘輿乎?仍敎就榮等曰,予於今日,亦且徒步,此後園官輩,宜不敢以肩輿,作巡山之行,以此知悉,可也。且莫重莫嚴之地,園僕以外,不宜任自往來,此亦另加禁戢,好矣。就榮曰,靑龍腰缺處,有補土之議,而事係重大,敢此,仰達矣。上親審訖。敎曰,果是天作,而非人鑿,則仍舊無妨,蓋今此遷園,卽天佑而非人力也。山理旣難的知,則莫如付之於天,而勿參人謀之爲愈,補土之論,果何所據云耶?就榮曰,金養直之言以爲,此是舊時村路,不可不補土云矣。上曰,然則補土,而不高不低,務爲圓平,好矣。就榮曰,南山氷庫址,有穿土凹陷處,諸議皆以爲宜其塡土云矣。上曰,自此可以望見乎?爾其指之。就榮詳細指陳。上曰,此則旣是穿鑿之地,須卽塡土,好矣。就榮曰,鑿池一事,亦當稟定矣。上曰,金養直之言,以爲,如何?就榮曰,養直言內以爲,鑿方塘而中置小嶼,允合地理云矣。上曰,方塘似不若圓塘,土局豈不以圓爲貴耶?就榮曰,方塘之內,設置圓嶼,則實合土中央之義云矣。上曰,方位如何云耶?就榮曰,坤申方,果是極吉云矣。上曰,此則更待下敎爲之,好矣。詣白虎,下詢補土處,仍詣案珠親審訖。命書榻敎曰,京畿監司本地方官植木都差使員入侍,有聞承命出傳,京畿監司徐有防,水原府使趙心泰等進前。上敎曰,植木一事,最爲關心,卿等另念善爲,可也。行任曰,雨意頗緊,日勢且暮,還御齋殿,區區之望也。上曰,未盡看審處,明當更審,園官率金養直·曺允植等諸人,待令之意,預爲知悉,可也。仍還御齋殿。命書傳敎曰,園官內下弓箭,各一部賜給,京守僕本園守僕守護軍,考例施賞。又命書傳敎曰,行首宣傳官改差,口傳差出。仍敎曰,百官揷羽事,分付,可也。仍命權退,諸臣以次退出。
上在水原府。停常參·經筵。
內閣·政院·玉堂·藥房·二品以上·兩司長官經宿問安。答曰,知道。
大駕詣水原府,入幕次後,內閣·政院·玉堂·藥房·二品以上·兩司長官口傳問安。答曰,知道。
尹行任啓曰,備邊司郞廳來言,今日賓廳日次,而御駕在園所,不得來會云矣,敢啓。傳曰,知道。
尹行任啓曰,明日武科殿試時命官,何大臣爲之乎?敢稟。傳曰,徐判府事爲之。
金履翼啓曰,禮貌官來言,百官稟旨就次。傳曰,知道。
尹行任,以兵曹言啓曰,依下敎,隨駕禁軍一百五人等處,錢文各一兩式,分給之意,敢啓。傳曰,知道。
金履翼,以義禁府言啓曰,全羅道長城府定配罪人具純放送事,承傳啓下矣。具純卽爲放送事,分付該道道臣之意,敢啓。傳曰,知道。
尹行任,以壯勇營言啓曰,依下敎,本營隨駕將校軍兵等處,饋粥債磨鍊分給之意,敢啓。傳曰,知道。
庚戌二月初十日寅時,上御齋殿入侍時,都承旨徐邁修,左承旨李祖承,右承旨李益運,右副承旨尹行任,同副承旨金履翼,記事官徐有聞,假注書鄭文始,記注官趙慶遠·金鳳顯,檢校提學吳載純,檢校直提學鄭民始,二直提學金載瓚,檢校直閣徐鼎修·鄭東俊·李晩秀,待敎金祖淳,以次隨駕。上改具戎服,詣局內奉審訖,還御齋殿,敎益運·行任等曰,寺址校基登覽後,當轉向南山,仍詣山城,禮兵房承旨外,諸臣皆令先詣,侍衛及先後廂,亦令畓住於果川大路,訓將率馬兵五十,於城外稍廣處箚住,山城中軍,門外祗迎。又敎曰,自園所洞口,至興仁之門,捧上言。又敎曰,本園地方官水原府使趙心泰豹皮一令,監司徐有防虎皮一令,竝依例賜給。行任頒軍令訖,上乘輿出齋殿,從田間山路,詣佛寺舊址,召曺允植等,下詢建寺形便,允植等對以峰頂古址,建寺六十年,仍爲廢壞,今則改構於田間平地南向之處爲宜云矣。命入圖形覽訖,改具軍服,乘輿至園所洞口,命別軍職徐英輔·朴思弼拿入。敎曰,爾等以近密之臣,莫重宿衛,不能輪番遞代,昨夜至有全數曠闕之擧,立法先從爾等爲始,宣傳官以下,何足責哉?仍命英輔等刊名汰去,出付訓營,使之還宮時,江頭回示次待令,軍職廳下隷一一査出,逐送京中,仍詣鄕校舊基周覽,巡南山而上,山外沙麓,間間多缺剝處。敎園官曰,待來年園幸時更稟,以爲補土之地,仍降輿乘馬,由大路至山城,中軍於門外,旗鼓迎接入西門,登將臺御幕次,下詢庚辰駐駕處所,京畿監司徐有防對曰,此下運籌堂,卽庚辰駐駕所云矣。仍乘輿至運籌堂,命中軍柳爾胄,牽城中父老來待。敎曰,城中戶數爲幾何?爾胄對曰,爲一百二十八戶矣。其中能射者幾人?對曰,竝本邑將校,操弓者爲三十餘人矣。命書傳敎曰,昔在庚辰溫幸時,駐駕山城宿所,登鎭南樓,臨的一巡,連獲四矢,召問父老以疾苦,今予於三十一年之後,臨此城坐此堂,召見民人,細問故事,聞來不覺愴傷,在予追述之道,豈可無示意之擧?入庭父老,皆是庚辰年溫幸時,厚蒙恩典者,不拘僧俗及年齒,特加一資,城內民戶,戶給米包,以示是日寓感之意,禿城山城中軍柳爾胄,相當職陞敍,迎接軍校,令本道試賞,操弓之類,趁明日待令,得中則當直赴,同爲唱榜,以此分付。又敎曰,追念舊事之意,當別設小布,以此,分付。仍詣鎭南樓,敎地方官趙心泰曰,此樓記文當製下,自本府從便改構宜,矣。仍乘輿出西門岸下,降輿乘馬,前詣水原府,御得中亭,命地方官趙心泰,京畿監司徐有防,判府事徐命善入侍,有聞承命出傳,與之偕入進伏。命善曰,終日勞動之餘,聖體,若何?上曰,別無困憊矣。命善曰,近來內廐御乘馬不備,廣求京外,無一可合,故臣於昨冬,援例筵稟,入送馬醫司僕金麗輝於節使之行,貿來二匹,皆是性馴步逸,自初擬議於直御乘,其誠勤求覓,極爲嘉尙,而未及備望,尙不得請賞矣。今則一匹先經御坐,一匹又將次第入用,其在激勸之政,金麗輝不可置而不論,而事係恩典,敢此,仰達矣。上曰,特爲加資,以勸來後,可也。出擧條仍命退,徐英輔·朴思弼,更爲拿入,以其遲滯拿入,訓鍊都監行首敎練官,旋命拿出。敎英輔等曰,汝輩之罪,當限死嚴處,江頭回示次,皆令如前出付訓局,仍命拿出,命訓將·訓鍊中軍守禦使·禁軍別將·水原府使·閣臣侍射,有大五中,特釋英輔等罪,使之如前侍衛。命書傳敎曰,長城府定配罪人具純放送。又命書傳敎曰,射革得中偶然,而射鵠之獲四矢,適符庚辰故事,此雖微事,增我愴慕,豈無示意之擧?地方官亦參侍射之列,園役勤勞,勞可紀也。內賜金甲一部,使之親受,待令將校加資,已加資人,邊將除授,軍士等,令畿營優給米綿事,回諭。又敎曰,本府御前待令,巡牢吹·大旗手,皆令本道,分等施賞,各該次知敎鍊官,後錄狀聞,當以內下筒介賜給,以此下諭于本府使,今番本邑吏校等,一人兼百工之事,效勞無比,分三等狀聞,則當有賞典,以此知悉事,一體下諭。又敎曰,參試官朴基豐代,金益彬爲之。出榻敎仍命權退,諸臣以次退出。
上在水原府。停常參·經筵。
內閣·政院·玉堂·藥房·二品以上·兩司長官經宿問安。答曰,知道。
大駕詣果川縣,入幕次後,內閣·政院·玉堂·藥房·二品以上·兩司長官口傳問安。答曰,知道。
以水原府使狀啓,柳葉箭御射得中時待令將校等,後錄馳啓事,傳于尹行任曰,射革得中偶然,而射鵠之獲四矢,適符庚辰故事,此雖微事,增我愴慕,豈無示意之擧?地方官,亦參侍射之列,園役勤勞,勞可紀也。內賜金甲一部,使之親受待令將校加資,已加資人,邊將除授,軍士等,令畿營優給米綿事,回諭。
有政。吏批,判書洪良浩進,參判閔鍾顯,參議曺允大,留都都承旨徐邁修進。以尹行儼爲司宰僉正,鄭毅祚爲典籍。
再政。以宋欽書爲掌樂主簿,典籍單李德升,尙衣主簿單李光春,以上文武科壯元。
金履翼啓曰,禮貌官來言,百官稟旨就次。傳曰,知道。
尹行任,以壯勇營言啓曰,依下敎,本營隨駕將校軍兵等處,饋粥債磨鍊分給之意,敢啓。傳曰,知道。
庚戌二月十一日寅時,上御水原府得中亭。親臨文武科別試試取果川縣宿所入侍時,都承旨徐邁修,左承旨李祖承,右承旨李益運,右副承旨尹行任,同副承旨金履翼,記事官徐有聞,假注書鄭文始,記注官趙慶遠·金鳳顯,檢校提學吳載純,檢校直提學鄭民始,二直提學金載瓚,檢校直閣徐鼎修·鄭東俊·李晩秀,待敎金祖淳,以次侍立。上具戎服御座,行任跪告小開門訖。上曰,儒生皆已來會云耶?行任曰,齊會云矣。上曰,畿伯及地方官,分坐場外,許入諸生,俾無蹂躝之弊事,分付,可也。引儀唱侍臣行禮,就位行四拜禮訖,以次還復位。文所試官左議政蔡濟恭,行司直徐有隣,行副司直吳載純,吏曹判書洪良浩,行副司直徐鼎修·鄭東俊·李晩秀,應敎鄭萬始,左通禮許晪,待敎金祖淳,武所試官判中樞府事徐命善,兵曹判書李,行副司直徐有大,同知中樞府事柳孝源,宣傳官金益彬,行副護軍趙㠎,宣傳官申義顯等,行四拜禮訖,以次分東西進伏。濟恭·命善曰,連日勞動之餘,聖體,若何?上曰,一樣矣。地方官趙心泰,進呈儒生入門單子,益運讀奏訖,命書股肱郡賦題,仍命懸題。敎命善曰,武科亦卽開場,引儀唱擧人以下行四拜禮訖,行任跪告射員呼名,又跪告矢數執鼓,射員發射訖,應試人以次發矢。少頃,濟恭等持試券進前合考。濟恭曰,今此文科,取幾人乎?命書傳敎曰,今番水原庭試文科,水原取三人,果川·廣州各所一人,合取五人。又命書榻敎曰,新恩政事,當日爲之。濟恭編次試券,以次拆榜,取李德升等五人,以次唱名訖。濟恭曰,今此別試時,除非三式年入籍居生者,無得赴擧事,曾有成命,而卽聞畿伯言,今此五人中三人,俱以無籍冒赴云。科場事禮,何等嚴重,朝家定式,何等申明,而諸生敢生希覬之心,欲售僥倖之計,此路一開,後弊難防,三人竝爲拔去,邊遠充軍,以爲信朝令祛紛竸之地,宜矣。上曰,此科異於他科,旣已唱名,旋又拔去,豈非難處乎?雖云無籍,若是築室居生,則宜有闊狹之道,卿等,以爲如何?命善曰,旣有準三式許赴之命,則儒生之冒赴者,合置當律,豈可闊狹乎?濟恭曰,年前南漢別試時,尹永儀猶有一式年戶籍,而亦旣拔去,則今不可異同矣。上曰,卿等之言雖如此,此科與南漢科有異,諸宰之意,亦以爲如何?民始等齊奏曰,朝令不可不信,今若弛張,則弊將無窮,聖意雖出慰悅,決難寬恕矣。上敎有防曰,營邑帳籍,更爲詳閱,好矣。有防曰,多般考閱,果無所載,渠輩亦云無籍冒赴云。且所謂擯空,有司者,倡言於場內多士之中,互相喧聒,物情如此,恐難仍置矣。大司諫洪文泳進前曰,科場法意,何等至嚴,而今此入格中三人,初不入籍,肆然冒赴,萬萬駭然。其在嚴科規杜後弊之道,不可置而不論,請辛德羽·金星運·趙萬元,竝拔去原榜,依法充軍。上曰,拔去,可也。出擧條上敎辛德羽三人等曰,爾等無籍而冒赴,諸臣據法爭之,且聞多士中物情紛紜云,故不得不拔去,而矜憐極矣。須各努力,以圖後科,可也。仍命濟恭,更考合考軸。上曰,更考拆榜,先考籍後唱名,俾無如前拔去之弊,好矣。更考拆榜,考籍唱名,呼新來訖。上曰,李運行家,屢世移葬,雖出於不得已,慮或有害,每切耿耿,竝仕未久,又復登第,可謂寅葬卯發,爲之可嘉。仍命運行進前,敎曰,汝家移葬後,予未嘗安心矣。汝能參榜於是科,事若不偶,何等奇幸?仍敎濟恭等曰,初榜有故,再考而得運行,豈非天耶?且光敎之李,得參此榜,此亦理也。濟恭等曰,運行五十窮儒,今番移葬後,始得初仕,又登科甲,移葬之地,可謂吉地矣。命放榜,文武科諸人,以次就位,行四拜禮訖,命賜花牌宣醞,仍命除後四拜。引儀唱致詞,濟恭等率百官陳賀訖,引儀引文武新恩及百官出,通禮告禮畢。上曰,日勢尙早,今當進詣果川宿所,明當還宮,以此知悉,可也。命書傳敎曰,今番園所植木,六邑優劣,姑難知之,欲待來年幸行,有所勸懲,令畿伯知悉。來年展拜,行巡山時提稟,其中果川最劣,以其宿所地方,事力有所不逮,姑且分揀,本府之用外村民力,雇價亦太少,此亦未妥,欲爲更觀前頭,以此意下諭,勤慢勸懲,雖在守宰,至於校吏事役勞苦,宜先施賞,令各該地方米布間分給後錄狀聞事,一體下諭。又命書傳敎曰,近以傳聞推之,園屬已爲弊端,而雖以昨日留宿時觀之,首守僕橫竹於紅箭門外至近之地,不知園官,又不知本官,如許頑民,不可不嚴懲,今姑參酌,此後園官知悉,各別束濕,又或不循彀率,園官難免其責。又以守護軍言之,昨日摘奸時,毆打邑吏云,寧有如許民習?地方官朝家亦所禮待,古有肅拜單子還給之例,如渠軍伍乎?毆打邑吏守護軍,令地方官査出捉來,嚴治後狀聞,此後無論守僕守護軍,一或不恭於地方官,作弊於邑屬,地方官捉來嚴治,使卽狀聞。園所近處田畓耕作之際及居民等處,若有一毫作弊,亦令地方官,隨現捉來重治,以此意,令地方官知悉。此後摘奸,若有現發,則不能檢飭之園官姑無論,朝令之下,掩置之地方官,安得辭其責乎?一體知悉。又命書傳敎曰,今幸周覽本府新治,官廨雖成規模,民家未就頭緖,其中所謂若爾造舍者,非窨非卡,則似蝎殼似蠏匡,以今所料,屋閭之櫛比,街巷之繁庶,儼然爲畿輔大都會,固難期以時月,若不別講,另究其興勸萃集之方,予豈可便心而弛思乎?還駕之日,駐轎召問父老,民之蚩蚩,不知所對,新治之勝於舊邑,惟在朝家措劃,廟堂之臣,十分商確,賓對時敷奏,大抵欲募入,則宜先制産,欲制産,則宜其心樂其生,太上經界,其次懋遷,反覆思惟,無出於二者,園所局內外,新屬土地地價,過於樽節,民情不無抑鬱云。此則地方官,別般査出,優加拮据,而稍待完聚定居,又使力作之外,更售手販之益,則將有此屋改觀之效,進住宿次,餘意憧憧,玆又呼燭申諭。地方官祗受後,聚會父老,一一曉告,小民易爲力如右,則民可安頓,大民受廛之願,非可指的而汨勤,地方官依筵敎,亦卽傳之,以副予爲本府士民綣綣懃懃之苦心至意事,下諭于本道監司·水原府使。上還御壯南軒,少頃,敎行任,頒軍令訖。上具戎服,乘駕進發,至五里許駐駕。敎行任曰,本府父老,欲問疾苦而未果,禮房承旨姑以代房,隨駕於衛內,爾則落後,與地方官,眼同招致父老,審問疾苦以來,可也。仍進詣果川御縣衙。上曰,地方官入侍。有聞承命出傳,與果川縣監李命杰,偕入進伏。上曰,有何邑弊乎?命杰曰,本邑民戶,只是三千三百七十戶,而除班戶及諸般雜頉,則應役之戶,不過爲一千七八百戶,通計良軍額,則爲二千七十七名矣。以此民戶,較彼軍丁,太不相當之中,守·摠兩營及巡營保人,厥數甚多,軍額實無塡充之道,隣族每有難支之患。蓋其保人之役,比元軍稍歇,而近京之民,不難於投托故也。案付軍額,緣此無以充數,三營保人,一竝移定於有裕邑,則庶可除難支之弊,而此與移送元軍有異,故敢此,仰達矣。上曰,令廟堂稟處,可也。出擧條命杰曰,本縣處於三南初站,罪人往來,實爲頻數,而所騎馬匹及護送軍人,他無出處,不得不責之民戶,而通計一年所費,不啻屢百兩,如得還米一千石耗條,付之本縣,俾得責應之資,則可除民弊,故敢此,仰達矣。上曰,令道伯稟處,可也。出擧條命杰曰,尙衣院奴婢,爲十三口,而若有物故,則本院輒靳頉下,故不得不侵徵隣族者,爲三名,而此係民隱,敢此,仰達矣。上曰,特爲蕩減,可也。出擧條命書傳敎曰,水原邑內儒生試取時,賦三中一幼學沈綏鎭,八子百選一件,大壯紙一卷,之次三中二幼學洪天浩,正音通釋一件,壯紙一卷,三下幼學朴周陽·李尙眞·尹聲烈·尹培彦·李基述·金星栦,草三下幼學曺允榮,各正音通釋一件,草壯紙一卷,次上幼學鄭塾·安塾·辛德羽·尹海東·金星運,各壯紙二卷·筆二枝·墨一笏賜給。又命書傳敎曰,水原邑內武士別試射時,壯勇軍金載鍾,柳葉箭四中五分,筒箇一部,哨官出身李得弘,別騎士閑良朴輔慶,柳葉箭三中四分,各弓矢一部,馬兵閑良尹殷九,柳葉箭邊三中,弓箭一部,敎鍊官嘉善崔致驥,柳葉箭貫一中邊一中,弓一張賜給。仍命權退,諸臣以次退出。
上在昌德宮。停常參·經筵。
內閣·政院·玉堂·藥房·二品以上經宿問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上·兩司長官·宗親·儀賓口傳問安。答曰,知道。
傳于申耆曰,今番幸行,無論重罪輕罪,記過竝蕩滌。
傳于申耆曰,刑曹判書許遞,前望單子入之,待下批,牌招察任。
傳于金履翼曰,軍士房承旨入侍。
以十六日儒生殿講取稟,傳于李祖承曰,春到記後,更稟。
以長興府使望筒,傳于李祖承曰,近日堂下武弁之積滯可悶,初欲改望而未果,今日肅單,徑先例答,當該司謁推考,原望筒勿施,具純仍任前職,待他窠差送,本邑自是難治,各別擇差下送。
司僕僉正宋持敬拿處傳旨,傳于申耆曰,分揀。
承旨前望單子入之,金憙·李得臣·趙衍德落點。
以左承旨李得臣牌不進推考傳旨,傳于金憙曰,更爲牌招,申飭行公。
傳于申耆曰,坐直承旨入侍。
注書徐有聞病,代以李運行爲假注書,假注書鄭文始改差,代李瑞朝爲假注書,事變假注書柳師模改差,代吳聖根爲假注書。
申耆,以司僕寺一二提調意啓曰,依下敎,內寺馬籍色書吏朴載儉,牽馬陪南貴蕃,各木七疋,各別施賞之意,敢啓。傳曰,知道。
申耆,以兵曹言啓曰,每當陵幸,回鑾後,隨駕軍兵犒饋,例爲稟定擧行,而今番顯隆園行幸時,定例旣無磨練,且異於春秋幸行後元定之例,犒饋一款,置之,何如?傳曰,春秋一次外,雖無擧行之例,百餘里程途,五六日往返,每見校卒之騎者憊,步者疲,若己之憊,若己之疲,而行路宿站,一風一雨,無非爲渠輩關心,及其穩旋之後,竝與乾犒饋而不爲,則何以表爲渠輩多幸之意乎?然本園幸行,凡事務從節略,此豈惜費而然乎?此後每歲春秋,若園幸居先,則乾犒饋先爲依例分給,但勿疊授於後幸,若未經前幸者,不必拘此,依此定式,今番乾犒饋,卽爲依例分給事,分付,可也。
申耆,以訓鍊都監言啓曰,依下敎,隨駕將校軍兵等處,自初八日至十一日,合四次設粥分饋之意,敢啓。傳曰,知道。
申耆,以御營廳言啓曰,依下敎,駕前別抄及隨駕將校軍兵等處,自初八日至十一日,合四次設粥分饋之意,敢啓。傳曰,知道。
以西部幼學金濟運上言,傳于申耆曰,獨漏可訝,相考草記。
以木川幼學曺光福上言,傳于申耆曰,特爲加資,今日內成給敎旨,使近百歲老人,莫懷向隅之歎,以此判付,其矣處謄給,以示軫念老人之意。
以龍仁幼學魚錫錄上言,傳于申耆曰,加資獨漏,相考果如所訴,今日內口傳下批。
以忠州幼學朴炡上言,傳于申耆曰,依例加資,今日口傳下批。
咸平幼學李鳳緖上言,傳于申耆曰,獨漏責在該曹,其時當該堂上推考,今日內口傳下批。
以咸平幼學申光涉上言,傳于申耆曰,觀此其矣所訴,非但此一人,他道他邑之如此,可以反隅,申光涉祖年百歲人,今日內口傳,特付實職,成給敎旨,使渠卽日下鄕,歸傳老人。此後諸道歲首例資狀聞時,年過百歲,未經實職者,依新定式,一一區別狀聞,仍於歲首老職下批時,同爲擧行事,令兩銓知悉。仍以此意,令兩銓行會諸道。
以北部閑良金尙一上言,傳于申耆曰,招見給米。
以宗廟守僕朴昌彦等上言,傳于申耆曰,從速決處。
以西部司果鄭光宅上言,傳于申耆曰,故鍼醫鄭亨道之功,豈可忘乎?月前筵中,問其子孫有無,皆曰不知,今此上言,或因筵敎之得聞而然是隱喩,令內局詳問草記。
以靑陽幼學李在謙上言,傳于申耆曰,異於常賤之干恩,招見後,詳問事蹟草記。
以南部司譯院生徒朴重光上言,傳于申耆曰,令該監査實草記。
以江陵僧徒等上言,傳于申耆曰,內司公文,何等昭然,則本府之至今侵徵,萬萬可駭,卽令該曹,嚴飭本道,俾無如前因循之弊,後復若此,自本曹,該守令草記論勘。
以昆陽驛吏朴錫道等上言,傳于申耆曰,從長稟處。
以金川幼學邵弼永等上言,傳于申耆曰,從長決處。
以兎山閑良朴昌弘上言,傳于申耆曰,商量稟處。
以狗皮契貢人尹商咸等上言,傳于申耆曰,所訴果然,水㺚皮之弊,不可不釐正,斯速從長決處。
以文義驛吏梁驗福等上言,傳于申耆曰,從長決處。
以江界幼學朴泰來上言,傳于申耆曰,論理稟處。
以西部童蒙崔順大上言,傳于申耆曰,卽爲査實草記。
以延安居民朴仁培等上言,傳于申耆曰,果如所訴,宜卽釐弊,往復該道,令該道,卽爲論理狀聞。
以東部小木匠安盛表上言,傳于申耆曰,令內需司査實來告後稟處。
以巨濟居民成坤上言,傳于申耆曰,詳考從長決給。
以順天幼學趙顯燁上言,傳于申耆曰,論理稟處。
以康翎居吳聖源上言,傳于申耆曰,論理稟處。
以羅州幼學林旭遠等上言,傳于申耆曰,論理稟處。
以咸悅漕卒權以濟等上言,傳于申耆曰,論理稟處。
以寧越僧漢明上言,傳于申耆曰,論理稟處。
以高山僧誡上言,傳于申耆曰,論理稟處。
以長湍居民禹沈孫等上言,傳于申耆曰,論理草記稟處。
以東部馬兵金重郁上言,傳于申耆曰,猥越則猥越,渠父功勞宜念,令訓將治其猥越之罪,家舍從速區處決給。
以松羅驛卒李震建等上言,傳于申耆曰,從長査處。
以泰仁幼學趙坤上言,傳于申耆曰,從長査處。
以密陽幼學朴鼎文上言,傳于申耆曰,誠如所訴,大關民弊,舊還捧納之際,安知無此等奸弊乎?近來舊還,連爲蕩減,遠不過十年內外,則戊戌舊還之昨年督捧,亦甚可訝,査問該道,使之詳査狀聞。
以西部良女宋召史上言,傳于申耆曰,相考徒流案,草記稟處。
以淸州幼學高彦濟上言,傳于申耆曰,放送草記。
以金浦童蒙權彭興上言,傳于申耆曰,卽爲放送事,分付。
以金浦閑良金仲寬上言,傳于申耆曰,卽爲放送事,分付。
以安岳私奴春才上言,傳于申耆曰,相考徒流案,果如所訴,放送後,草記。
以振威童蒙朴哲壽上言,傳于申耆曰,伊時事何足責?編配已久,情理切矜,卽爲放送事,分付該曹。
以春川童蒙洪重烈上言,傳于申耆曰,令該曹取考徒流案,草記稟處。
以陽城船人許盛福上言,傳于申耆曰,放送,如有同罪人,一體放送事,分付。
以宜寧徒配罪人馬雲龍妻李召史上言,傳于申耆曰,放送事,分付該曹。
以機長幼學鄭錫範上言,傳于申耆曰,放送。
以海州囚推罪人趙命得妻金召史上言,傳于申耆曰,査處。
以三嘉幼學朴鳳齡上言,傳于申耆曰,放送。
以金甲島定配罪人姜福鳳妻白召史上言,傳于申耆曰,放送事,分付。
以水原閑良趙善臣上言,傳于申耆曰,斯速決處,俾無更訴之弊。
以顯隆園守護軍姜大得等上言,傳于申耆曰,査處。
以仁川閑良河龍壁上言,傳于申耆曰,斯速決放。
以忠州幼學李箕炯上言,傳于申耆曰,永豐君卽英陵朝王子,故忠臣朴彭年之女壻,而永豐與彭年,同時身死,聞其塋域陵夷云,旣聞之後,豈可等閑看過?卽令地方官,別加修築,待修築,令道伯狀聞,當遣官致祭,此意下諭于該道伯,令該曹知悉。
以永興幼學金胤國上言,傳于申耆曰,論理狀聞。
以永興幼學朴東彦上言,傳于申耆曰,論理狀聞。
以義州幼學白光斗上言,傳于申耆曰,果如所訴,豈可不斯速釐革乎?令新道伯知悉,以此成送有旨。
以北道五衛將李允中上言,傳于申耆曰,所訴似然,從便決處事,知悉。
以水原忠義權楹上言,傳于申耆曰,分付本府,査實頉給。
以咸興幼學金重呂上言,傳于申耆曰,咸興幼學金重呂上言,與干恩有異,可見邑中之公議,陵官之只生進道薦差祭,而不及於大王子孫者,甚是欠事,擇其文學行誼世系之著顯有名稱者,定窠通擬,實爲完好,卿其更採物情,指一狀聞事,下諭于北伯。
以麻田幼學王景恩上言,傳于申耆曰,從長決處。
以果川幼學李顯圭上言,傳于申耆曰,令本官斯速修治,形止使卽報來後狀聞。
以坡州忠義奇彦邦上言,傳于申耆曰,査實決處。
以通津族親衛李秋興上言,傳于申耆曰,相考法典査處。
以咸興幼學李德訓上言,傳于申耆曰,不爲檢擬,果何委折是隱喩,與此上言,成送有旨,俾卽査實決處。
以水原金周天等上言,傳于申耆曰,分付該府,査實頉給。
以水原幼學李憲默上言,傳于申耆曰,果如所訴,獨漏可矜,卽爲査實狀聞事,知悉。
以長湍忠義韓景大上言,傳于申耆曰,査實決處。
以安山金守山上言,傳于申耆曰,果如所訴,不無稱冤之端,斯速査處。
以豐德水軍金命福上言,傳于申耆曰,果如所訴,査實頉給事,分付本府。
以水原幼學金鼎柱上言,傳于申耆曰,贈職官敎閪失之後,元無更爲成給之例,至於事蹟,昭載史館,以此判付,令本府使踏印謄給,以爲寶藏之地。
以水原幼學金寬弼上言,傳于申耆曰,分付本府,査實頉給。
以水原朴聖燁上言,傳于申耆曰,分付本府,査實頉給。
以安州幼學金夢熊等上言,傳于申耆曰,果如所訴,極爲可嘉,詳考實蹟狀聞事,與此上言,成送有旨。
以廣州朴漢弼上言,傳于申耆曰,令掖庭署,査實來告後,更稟。
以西部良人朴昌祐上言,傳于申耆曰,令掖庭署,査實來告後,更稟。
以全羅道朴泰奎等上言,傳于申耆曰,無論當否,須卽捧入,以待處分,可也。政院事,極爲駭然,卽爲取見捧入。
李祖承啓曰,今庚戌年京外守令·邊將薦擧單子,已爲啓下矣。其中應薦不薦人,令該曹察推,何如?傳曰,允。
以慶尙監司狀啓,靑松府使到任事,傳于申耆曰,昨於招致本邑民人,詳問弊瘼,本邑民弊之最甚者,一曰糶糴之弊,二曰糶糴之弊。分之爲弊裒益,固非難事,而捧之爲弊,尤豈泛看?前後筵席,屢發此事,年前亦有枚擧申飭之擧,而伊後未聞釐弊,昨日民人之說又如此,若不別般矯弊,是朝家欺小民,以此廟堂知悉。與曾經道伯·守令人商確矯救之方,明日草記,稟處,使分時捧時之積弊,期於快祛,嶺南一道還弊,殆乎無邑不然云,而先從筵席登聞之處,隨聞努力,則是亦得尺爲尺,豈不有補於民事?仍以行會該道,令地方官,聚會民人,先卽曉諭,雖於草記批下之後,如有別般意見,枚報道臣,以爲狀聞之地事,分付。
庚戌二月十二日卯時,上御果川縣衙。還宮入侍時,都承旨徐邁修,左承旨李祖承,右承旨李益運,右副承旨尹行任,同副承旨金履翼,記事官徐有聞,假注書鄭文始,記注官趙慶遠·金鳳顯,檢校提學吳載純,檢校直提學鄭民始,二直提學金載瓚,檢校直閣徐鼎修·鄭東俊·李晩秀,待敎金祖淳,以次隨駕。上命書傳敎曰,故相翼憲公鄭太和山地在近處,還宮後,遣承旨致祭,仍命行任,頒軍令訖。上具戎服,乘駕轎進發,駕至浮橋所,降轎御幕次,少傾頃,乘馬渡舟橋,至關王廟,降馬就神位前,行再拜禮訖,旋卽乘馬,由興仁之門,詣弘化門,命出標信解嚴,入弘化·建陽門,詣協陽門,降馬乘輿還內。諸臣以次退山。
庚戌二月十二日未時,上御重熙堂。軍士房承旨入侍時,右副承旨尹行任,記事官徐有聞,記注官金鳳顯,記事官金祖淳,以次進伏訖。上曰,都承旨·右承旨·右副承旨許遞,前望單子入之,待下批,牌招察任。出榻敎命讀公事,書判付訖。命退,承史以次退出。
庚戌二月十二日初更,上御重熙堂。坐直承旨入侍時,右副承旨申耆,假注書鄭文始,記注官趙慶遠·金鳳顯,以次進伏訖。上命書傳敎曰,輦路入矚昌嬪墓,遣判敦寧致祭,祭文當製下。又命書傳敎曰,今聞靑海伯祠,在水原地,先朝溫幸,特命致祭,推入畫像,下御題贊云,其在追述之道,豈可闕焉?遣官致祭,仍令本官,修葺後使之狀聞。又命書傳敎曰,上京文武新恩下去時,令畿營給糧資事,分付。又命書傳敎曰,今日展禮時入直官,邊將除授,守僕等,令該曹米布題給。又命書傳敎曰,過牛眠川,聞有故判書靖平公成石磷墓在路傍,令地方官,待香祝下送,致祭事,分付。又命書傳敎曰,故忠臣贈判書李福男墓地在路傍,豈可無表異之擧?遣禮官特爲致祭,因此又聞之,故僉正車天輅墓在縣東云,文章外且有殊勞,年前搜訪遺集,尙在閣中,令內閣知悉,斯速入印,與李福男子孫,令該曹訪問以啓,適因憩馬,問前林云,是故忠穆公李尙山地,亦遣官致祭。又命書傳敎曰,今榜文及第李運行,卽光敎之李也,八達主人,其先世殊異之蹟姑勿論,昨年因新治鄕校,占基其家,移世葬之地,而渠能大闡於此科,事若不偶,聞年過五十,例出六品云,郞署明日政調用,使之謝恩後下去,武出身李性林,卽府使運昌之子,身手氣骨,亦爲全榜之最,初仕亦令明日政調用。又命書傳敎曰,政官待開門,牌招開政。又命書傳敎曰,錦伯辭朝,連値齋日,當許久遲滯云,宜念夫馬久留之弊,勿拘數日內爲之事,分付。又命書榻敎曰,未下直守令,皆令明日辭朝。又命書傳敎曰,翌日問安,隨駕諸臣,旣令勿參,藥院都提調許〈遞〉,副提調亦爲許遞。耆曰,海西山郡歉荒最甚,流民之接濟方急,朝家之軫恤尤切,而臣於谷山事,竊有所憂悶者,適因言端,敢此,仰達矣。大抵賑政,專靠還穀,而本縣穀摠,不過萬石,常年糶糴,尙云不足,報營加分,留庫絶少,況玆告歉之歲,除却還戶所授,實無俵賑之資,移粟之政,不容少緩,而本縣處在三道交會之地,道內鄰邑,雖有遂安·新溪兩縣,被災旣同,還穀無多,此外諸邑,則道理隔遠,轉輸無路,料辦賑穀之道,惟有關西水路而已。關西一路,雖値荒年,常時穀簿,或有餘裕,他道移轉,亦多已例,此不可不及今講究,以紓西民危急之憂矣。上曰,令廟堂,稟處,可也。出擧條命退,承史以次退出。
上在昌德宮。停常參·經筵。
自昧爽至辰時,有霧氣。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·宗親翌日問安。答曰,知道。
藥房副提調金憙啓曰,園寢展禮,聖慕克伸,淸蹕穩旋,下情增忭。伏未審屢日動駕之際,聖體調攝,若何?寢睡·水刺之節,何如?膈間往來之候,亦何如?勞動旣多,不瑕有損?臣率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣不勝區區憂慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。王大妃殿·惠慶宮·中宮殿,藥房口傳翌日問安。答曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
申耆啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
金憙啓曰,左承旨李得臣,今日不爲仕進,卽爲牌招,何如?傳曰,允。
以左承旨李得臣牌不進推考傳旨,傳于金熹曰,昨日屢違已過矣。今於承批之後,又復違牌,亦甚駭然,熙川郡守除授,當日辭朝。
傳于金憙曰,軍士房承旨入侍。
以忠州幼學李箕烱上言,傳于金履翼曰,永豐君卽英陵朝王子,故忠臣朴彭年之女壻,而永豐與彭年,同時身死,聞其塋域陵夷云,旣聞之後,豈可等閑看過?卽令地方官,別加修築,待修築,仍令道伯狀聞,當遣官致祭,此意下諭于該道伯,令該曹知悉。
咸平幼學申光涉上言,判付內,觀此其矣所訴,非但此一人,他道他邑之如此,可以反隅,申光涉祖年百歲人,今日內口傳,特付實職,成給敎旨,使渠卽日下鄕,歸侍老人,此後諸道歲首例資狀聞時,年過百歲,未經實職者,依新定式,一一區別狀聞,仍於歲首老職下批時,同爲擧行事,令兩銓知悉,仍以此意,令兩銓行會諸道。
以咸平幼學李鳳緖上言,傳于金履翼曰,獨漏責在該曹,其時當該堂上推考,今日內口傳下批。
吏曹前僉知李弘稷年八十六,折衝今加嘉善,前縣監魚史弼年八十,通訓今加通政,幼學金慶麟年九十七,幼學朴重赫年九十,已上今加通政,已上特爲加資事,承傳。
金憙啓曰,假注書李運行·李瑞朝,事變假注書吳聖根,時無職名,令該曹依例付軍職,冠帶常仕,何如?傳曰,允。
傳于申耆曰,左副承旨入侍。
傳于申耆曰,今番隨駕挾輦軍,三明日訓將與亞將,進詣北營試放,邊一中以上,別單書入,龍虎營訓鍊都監京畿監營招搖旗軍駕前駕後旗手及御前大旗手,亦爲試放,旣皆騎馬,與挾輦軍之步行有異,邊二中以上,別單書入,都監別破陣,如入衛內,一體試放,邊二中以上書入,封書往來塘馬馬兵騎士,令該營,木一疋施賞。
金履翼啓曰,未下直守令辭朝事,命下,而樂安郡守李駿德,熊川縣監白東遠,光陽縣監張宅基,興陽縣監申光輅,諫院則旣已署經,憲府則尙未署經,未肅拜呈告憲府諸臺,竝卽牌招,以爲署經之地,何如?傳曰,允。
傳于金履翼曰,未署經呈告臺諫竝許遞,今日政差出。
傳于金履翼曰,兵曹郞廳朴崙壽改差,今日政差代。
傳于金履翼曰,全羅水使有闕代,今日政差出。
趙衍德啓曰,吏曹判書洪良浩,參判閔鍾顯,參議曺允大,牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。
趙衍德啓曰,吏曹判書洪良浩,參判閔鍾顯,再牌不進推考傳旨,今方捧入,而開政命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于趙衍德曰,銓官推考,政吏令攸司科治。
傳于申耆曰,太驟聞是親年限滿,水使金益彬,仍任前職,今日政更爲差代,待下批,一兩日內辭朝。
趙衍德,以吏曹言啓曰,前右議政金鍾秀敍用事,命下矣。當爲置處,而領敦寧一窠,他大臣今方見帶,時無相當窠,依例送西之意,敢啓。傳曰,知道。
有政。吏批,判書洪良浩牌不進,參判閔鍾顯進,參議未差,同副承旨金履翼進。啓曰,判書洪良浩牌招不進,參議未差,小臣獨政未安,何以爲之?敢稟。傳曰,仍爲之。以權裕爲承旨,洪檍爲大司憲,洪樂性爲內醫院都提調,徐有隣爲提調,李英胄爲軍資判官,元永胄爲長興主簿,宋銓爲執義,李得休爲掌令,洪聖淵爲大司諫,李普天爲司諫,金光岳爲獻納,丁志元·朴東浚爲正言,李運行·李瑞朝爲兵曹佐郞,李晩祥爲健元陵令。
兵批,判書李進,參判柳誼病,參議金履正入直,參知沈晉賢病,右副承旨申耆進。啓曰,前右議政金鍾秀敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目加設判中樞,下批之意,敢啓。傳曰,知道。以李性林爲宣傳官,李源亨爲部將,副司直鄭民始·趙鼎鎭·徐邁修·李益運·尹行任·金熙采,副司果韓興裕·李仁達·黃處中,副司正李運行·李瑞朝,以上竝單付,判府事單金鍾秀,同知單尹晉錫,前僉使洪受寬,今加折衝,宣傳官具紞·金益彬仍任事,承傳,卞至健爲全羅右水使。
以咸鏡監司狀啓,中軍朴泂,方在北關,除朝辭赴任事,傳于金憙曰,除朝辭事,回諭。
兵曹口傳政事,同知單申思亮。
吳聖根有頉,代以李履熙爲事變假注書。
傳于金履翼曰,坐直承旨入侍。
醫官李完伯書啓,領議政金熤病症,今朝更爲看審,則外氣盡解,而本症浮脹,一樣無減,膈滿喘促等症,苦歇無常,脈度之弦緊,亦無動靜,藥則更用前日所用復元湯,而主家以爲,病非時月內可差之病,藥亦從前例用之藥,而王人之久留病所,萬萬惶悶,私心不安,如添一症,屢勸罷歸,縷縷言及,而臣旣承不離之命,姑爲仍留之意,竝以詮次啓達。答曰,人蔘二兩更送,爾則姑爲還來,往來看病。
金憙,以吏曹言啓曰,因承政院啓辭,守令應薦不薦人,令該曹察推事,允下矣。行副司直權噵·尹蓍東·宋載經·李敬養·鄭景淳·趙尙鎭·李堉·李普溫·宋濟魯,敦寧都正趙鎭寬,咸春君李昌運,完川君李明奎,完昌君李彦章,行副司直李敬懋,行副護軍李彦熙,北兵使李文德,尙州牧使吳在文,仁同府使南有寬,昌城府使申鴻周,楚山府使李邦榮,鐵山府使朴光遇,江陵縣監洪檢,俱爲應薦而不薦,竝依定式,推考警責,何如?傳曰,允。
申耆,以兵曹言啓曰,因承政院啓辭,邊將應薦不薦人,令該曹察推事,允下矣。行副司直權噵·宋載經·尹蓍東,咸春君李昌運,行副司直李敬養·趙尙鎭·李堉·李普溫·鄭景淳·李敬懋,行副護軍李晟·李樸·徐赫修·具明遠·金弘濟,同知中樞府事辛錫箕,慶尙左兵使李源,昌城府事申鴻周,楚山府使李邦榮,淮陽府使韓晩裕,淸州牧使李趾光,尙州牧使吳在文,豐德府使南履五,長湍府使李運昌,鐵山府使朴光遇,俱爲應薦而不薦,竝依定式,推考警責,何如?傳曰,允。
申耆,以兵曹言啓曰,景福宮衛將金敬膺,除授過限未上來,依法改差,何如?傳曰,允。
申耆,以訓鍊都監言啓曰,依傳敎,隨駕兼內吹三十名,元內吹六名等處,各木綿二疋,考例施賞之意,敢啓。傳曰,知道。
申耆,以賑恤廳言啓曰,依下敎,果川縣領付流民黃海道十三名,平安道十九名,原春道六名,合三十八名,壯每名米三斗,弱每名米二斗式分給帖文,依例成給後,出付畿營將校,使之領付初到站高陽·楊州等邑,以爲次次護送之意,敢啓。傳曰,知道。
申耆,以舟橋司言啓曰,舟橋自今日撤排矣。各鎭兵船防船,以預待將吏沙格,使之領還,私船出給各其船主,浮橋汁物中借用者,還送各該營該司,貿用者,仍屬本司之意,敢啓。傳曰,有司堂上與訓將及惠堂徐有隣,出去眼同擧行,而昨日召問時,已以京外待令將校軍卒船人及各邑監色以下,從日字多寡,使之成冊修納,而不可無施惠之擧,以此曉諭渠輩,各船還歸日字,爲先書入,可也。
持平李儒修啓曰,請大靜縣爲奴罪人金壽賢,依律處斷,請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,快正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。條辭見上答府曰,不允。
領敦寧洪樂性箚曰,伏以祗謁園寢,聖孝克伸,回鑾萬安,玉體康寧,臣民歡忭,小大惟均。伏念臣之病狀凡百,比前秋,又不知幾層落下,腰脚俱痿,行步全廢,膈氣頻作,劇歇無常,常飯之未嘗,全宵之失睡,已至五箇月矣。氣息奄奄,頓無陽界上意,精神昏昏,不省房閨間事,兼以眼眚彌劇,幾至盲廢,以此症形,無望於班行周旋,通朝之所共知也,而今我聖上玉候新瘳之餘,百里動駕,五日勞攘,瞻戀慕慮,百倍恒時行幸矣。臣子情禮,尤不敢偃然床笫,切擬舁往郊外,祗瞻羽旄,以伸犬馬之忱矣。膈氣之症,又自再昨闖發,上衝橫刺,勺水不通,連晨痛泄,昏倒叫楚,萬無蠢動之路,莫遂耿結之誠,伏枕惶隕,如添一病,臣廢疾經年,闕禮之罪,不啻山積,而狗馬賤疾,每每煩瀆,尤增死罪,不敢自劾者,亦已屢矣。至於今番之竟阻迎送之班,起居之列,罪逾著而無所逃矣,玆敢哀籲。伏乞聖明,亟降威罰,治臣隳分曠禮之罪,以警具僚,以安私分,千萬幸甚。答曰,省箚具悉卿懇。未參何傷?卿其安心勿辭。仍傳曰,此批答,遣史官傳諭。
行左承旨李得臣疏曰,伏以皇天默祐,玉候康復,園寢展省,鑾蹕穩旋,慶溢宗祊,歡騰帀域。仍伏念臣於昨冬,待罪憲職,周旋不敏,人言屢至,驚惶慙恧,殆欲無生。噫,七字刀削賊驥之萬戮猶輕,朝野一心,婦孺同辭,臣亦有秉彝矣。其所以沬血張膽,寧後於人,而當初陳章,旣在於凶疏未及見之前,翌日出肅,差遲於簡通已謹悉之後,情雖无妄,事涉溺職,輕勘之日,緩討之斥,人固宜其有言,臣亦受以爲罪。嶺海之請,猶屬薄勘,而惟我殿下,天地於臣,父母於臣,昭釋備至,恩遞繼降,雖臣自謀,何以加此?屛伏荒郊,自訟愆尤,逢人自汗,撫躬先涕,不意銀臺特除,遽下於此際,臣聞命惶惑,不覺感淚之被面也。臣之逖違天陛,亦已久矣。頃隨父老之後,仰瞻羽旄之美,尙且滿心歡喜,少慰耿結,今於恩召之下,何敢爲屢違之計,而顧臣所遭,有關廉防,豈可徒恃寵靈,揚揚冒進,重犯無忌憚之科哉?官職去就,初無可論,玆敢略入文字,仰暴衷懇。伏乞聖慈,俯賜鑑諒,亟削臣職,仍治臣罪,以爲不職者之戒焉。臣無任屛營祈懇之至。答曰,省疏具悉。業已洞悉,卿其勿辭行公。
副司直金思穆疏曰,伏以皇穹眷佑,玉候康復,祗謁園寢,聖孝克伸,爭瞻羽旄之美,冞切岡陵之祝。仍念臣空疎譾劣,百無一能,不足備數於淸朝器使之末,而惟殿下天地於臣,父母於臣,偏加不世之渥,超至亞卿之列,內外揚歷,已踰涯分,頂踵毛髮,罔非造化,恩山德海,猶屬例語,臣感恩畏義,身非己有,生死向前,趨走爲恭,有除輒膺,不敢爲苦辭力免之計,而只緣才識莫逮,絲毫無補,居常悚恧,若隕淵谷,乃於千萬夢想之外,忽伏承秋官陞擢之命,臣驚惶震悸,五內失守,益不知措躬之所也。噫,六卿之職,上應八座,是何等地位,是何等顯秩?苟非年德俱高,望實茂著者,莫可擬議,而若臣則年紀尙淺,人望素輕,今此廟剡之謬擧,聖簡之誤及,臣誠惝怳,莫省其所以也。若其負乘之戒,在梁之譏,臣旣自知,人謂斯何?惟我殿下,特以臣祖之孫,恒軫全保之念,恩言鄭重,戒飭諄至,臣銘鏤心肝,夙宵莊誦,區區所自勉者,惟在於力辭權要,棲遲冗散,上而不累於聖知,下而無忝於家聲,從前踐歷,尙云濫矣。今乃冥升不已,更進一步,則朝廷之名器,緣臣而輕矣,謹愼之先規,由臣而壞矣,此尤臣所大懼也。臣自聞新命,滿心悸恐,歷日靡定,官職雖蒙恩遞,品秩猶且自如,宜卽露章自列,以暴肝膈之懇,而時値齋日,疏籲未徹,又當園幸,未敢言私,雖不得不章皇出肅,不稱之實,難冒之義,不可以時日之稍久,晏然承當,玆敢略陳血懇,仰瀆崇聽。伏乞聖慈,俯垂諒察,亟命收還臣新授資級,以重公器,以安私分,不勝幸甚。答曰,省疏具悉。卿其勿辭行公。
刑曹參判金魯永,參議李敬一等疏曰,伏以臣等,卽伏見金浦郡童蒙權彭興,閑良金重觀等上言判付下者,有權一彦·金慶渙等放送之命,臣等竊不勝憂慨之至。前冬四字刀削也,沿邑守令輩,視若尋常,不爲遮執者,萬萬驚駭,罪止遞罷,已是失刑之大者,道臣之刑配鄕色,事理當然,而此漢輩,敢生希覬之心,猥煩天聽,至請蒙放,究厥民習,誠極駭惋。今此特放之命,實是意慮之外,此等之類,若蒙疎釋,則國法將無以得行,隄防將至於漸壞,誠非細故,玆敢聯陳短章,仰請收還。伏乞特寢權一彦等放送之命,仍令臣曹,嚴治其猥濫號籲之罪,使公法不撓,下邑知懼,不勝幸甚。傳曰,上疏還給,依下敎,卽爲擧行。
忠淸監司鄭存中疏曰,伏以園寢祗謁,聖孝克伸,鑾蹕穩旋,玉體冞康,瞻望羽旄,欣忭普切。仍念臣冒膺藩寄,行將陛辭矣。臣父母墳山,在於京畿果川地,而距大路不過數十里而近,玆敢不避猥越,援例陳懇。伏乞聖慈,特許臣赴任之路,歷省先壠,俾伸至情,千萬幸甚。答曰,省疏具悉。卿其依所請歷省焉。
掌令崔景岳疏曰,伏以皇穹默佑,玉候康復,旣謁廟宮,又拜園寢,聖孝克伸,回鑾萬安,欣瞻羽旄之美,益切岡陵之祝。仍伏念臣,庸陋譾劣,百無一取,而濫蒙恩造,猥登臺省,今已數十年于玆矣。第臣生長遐鄕,聞見孤陋,知識蔑裂,其於世務緩急,時政得失,無異聾瞽之於鍾鼓丹靑,未嘗出一言論一事,以助我聖上淸明之治,居常悚恧,如負大何。乃者柏府除旨,忽下於旅邸病伏之中,臣驚惶震悸,莫省措躬之所也。噫,職是宿趼,身入京師,揆以義分,固當竭蹶趨承,而顧臣素患關格之症,向於釋菜將事之時,挾感添劇,屢日彌留,食飮全却,氣息凜綴,委頓床褥,蘇完無期。以此病狀,時日之內,萬無束帶供職之望,召牌之下,末由承膺,玆敢冒控血懇,仰瀆崇聽。伏乞聖慈,俯垂諒察,亟許鐫遞,俾得以安意調治,千萬幸甚。臣於乞免之章,不宜贅及他說,而久抱漆室之憂,常切繞壁之歎,區區所懷,有不容終默者,竊效古人萬言封事,玆敢謦咳於黈纊之下,惟聖明留神裁擇焉。嗚呼,今日臺閣之所可言者,莫急於懲討,大小臣僚,孰不以是爲第一義,而此已經年閱歲,三司之啓,紙毛已久矣。儻殿下廓揮乾斷,亟賜處分,則亂逆可除,宗社可安,臣不必更加聲討,徒事煩聒,而顧今國計民憂,可謂流涕太息者也。漢之賈誼,當文帝最盛之際,進治安之策,而有厝火積薪之喩,宋之蘇洵,當仁宗最盛之時,獻審敵之策,而有弊船深淵之言,蓋其眷眷先事之慮,不但爲當時之格言,亦豈非後世之柯鑑乎?臣聞政貴知時,事要務實,爲政而不知時宜,當事而不務實功,雖聖賢相遇,治效不成矣。恭惟我殿下,聰明睿知,卓冠百王,孝弟通于神明,仁恩浹于海宇,夙宵憂勤,罔或懈怠,絲綸每下,瞻聽爭聳,太平之治,匪朝伊夕,凡在臣僚,孰不欽仰攢頌,而夷考其實,大違所望,國勢時象,日益岌嶪,世道人心,日益乖悖,紀綱日益頹弛,民生日益困瘁,危亡之禍,若將迫在朝暮,此其故何哉?臣誠固陋愚昧,莫知其某事之爲得,某事之爲失,苟求其受病之源,則亶由於君臣上下,不以實心做去故耳。苟有實心,豈無實效哉?以今見之,所可憂者有七,聖學無緝熙之實,一可憂也,上下無交孚之實,二可憂也,群臣無任事之實,三可憂也,人才無收用之實,四可憂也,民生無懷保之實,五可憂也,言路無洞開之實,六可憂也,紀綱無振肅之實,七可憂也。聖學無緝熙之實,何謂也?帝王之學,雖與韋布有間,規模工程,大體無異,而其加工於本源之地者,尤有大焉。蓋其處崇高之位,享豐豫之樂,宴安幽獨之得肆,宦寺宮妾之與居,一心之微,衆欲交攻,苟不能痛加省察,密下工夫,則其何以克己而復禮,立體而達用,以成從欲之治乎?昔傅說,告于其君曰,學于古訓,乃有獲,蓋古聖人精一執中之傳,格致誠正之說,布在方冊,炳若丹靑,後王之可師可法者,誠不外乎是矣。必也先從讀書講學中下手加工,沈潛乎絲毫之賾,而深究體認,涵泳乎玩索之際,而神會心得,溫故而知新,日就而月將,必使聖賢之說,義理之實,了然於心目之間,天理也,則涵養敦篤,莫遏燃達之體,人欲也,則摑血條捧,不留萌蘖之微,使吾方寸之地,光明而洞澈,正大而純粹,推以至於政事之得失,人物之賢邪,亦莫不精思而明辨,理與心融,事隨理得,然後吾心禮用,沕然通達,與天地同其功用,則向所謂精一執中之傳,格致誠正之工,亶在於我,而擧而措之於家邦,沛然無礙,無不從心所欲矣。此在殿下立志之如何,力行之如何爾,何憚而不爲哉?仲虺之誥,曰以禮制心,以義制事,能自得師者王,謂人莫己若者亡,好問則裕,自用則小矣。以禮制心,則克己之功,密而有歸仁之美矣,以義制事,則方寸之工,措而致合矩之效矣,自用而謂人莫己若,則受善之量狹,而人不樂告矣,好問而能自得師,則天下之善歸,而與天同大矣,學問之要,何加於此哉?顧今經筵之官,卽古師傅之任也,極選文學之士,以備顧問之方,將以納誨而進德也,將以解惑而明道也,將以論政而制治也,程子所謂君德成就,責經筵者,誠以是也。肆我列聖朝,於經筵官,待之有禮,親之有恩,如家人父子,情意洞達焉,今之侍臣,有愧古人,學問多缺,誠懇亦乏,或難於入侍,至有規避者矣。間或挾冊登筵,講論文義,而無以當聖心,故於是乎接見漸疎,進講甚罕,經筵殆至停輟,館職間多虛曠,政要時弊,未嘗諮詢,臣固知聖學高明,貫通天人,無復待乎經席之啓沃,而好問則裕,與人爲善,亦豈非殿下所當加勉者耶?夫爲學之道,勤則進,不勤則退,是以日三法講,又有召對夜對,卽我列聖朝勤學之家法也。肆昔宣廟朝,從臣有詩曰,枕戈猶御日三筵,是記實也。今殿下仰法祖宗,學古有獲,典學之念,臣固仰揣,而經筵之不御,往往曠日,則一曝十寒,古聖攸戒也,好問求益之誠,或間於始終,則豈不有妨於緝熙之工耶?此其可憂者一也。上下無交孚之實,何謂也?君之於臣,以尊卑高下之等而言之,固若天地之懸截,而至其相濟而相須,則其義密切,若稽詩書,所以金礪舟楫之許多般諭,皆出於倚毗之意,而至於股肱心腹耳目之云,則從其一體中而言其無間之義也。蓋人君受天位而治天職,其分理庶務,裨補闕遺,自不得無賴於臣下,是以必優之以禮貌,結之以忠信,無疑阻之形,有交孚之美然後,方可以熙庶績而致治化,然則君臣交際,猶天地相遇也。易曰,天地相遇,品物咸章。程子曰,天地不相遇,則萬物不生,君臣不相遇,則政治不興,聖賢不相遇,則道德不亨,事物不相遇,則功用不成,故明良相遇,肝膽相通,密如父子,合如符契,於是乎一堂吁咈,依然唐虞氣象。自昔聖王,皆由是道,豈有君臣不相深信而能成治道者哉?惟我殿下,臨御以來,其所以眷注臣隣者,非不摯矣,而惟其承佐之臣,或欠誠實,無以見孚,故群臣務建白者,疑其過越,尙氣節者,疑其矯激,得衆譽,則疑其有黨,斥罪過,則疑其傾陷,箝制過度,禮待頗虧,是以名在朝籍者,常少寬緩和泰之氣,而每懷惶恐怵迫之情,漸致君道日亢,臣道自卑,是豈一體之義,而交孚之象乎?臣謹按周易,天在上而地在下,於理可謂順矣,而其象爲否,地在上而天在下,於義可謂悖矣,而其象爲泰,是以天道下濟,地道上行。今殿下聰明獨御,低視群下,小咈聖心,輒下嚴旨,一有事爲,轉輾相激,靡所止屆,而廟堂不敢匡救,臺閣莫敢爭忤,天地交泰之象,不可得見,其將天自天而地自地矣。昔文純公李滉,嘗引乾卦高位無輔之義,戒君德之太亢,而宣廟嘉納焉,玆豈非殿下之當法者乎?殿下倘不以泰之在下之天爲法,而又不以否之在上之天爲戒,則上下隔絶,情志不孚,其何以相須,而以成傒志之治乎?此其可憂者二也。群臣無任事之實,何謂也?國家之設官分職,各有攸司,三公摠領機宜,六卿分理庶務,玉署有論思之責,臺閣受耳目之寄,下至庶司小官,莫不各有其任,監司宣化于外,節帥領督于邊,守令分憂,鎭將監戍,亦莫不各有其職矣。今之爲輔相者,果有如古之房·魏者乎?順四時理陰陽,固其任也,統百官平庶政,亦其責也,然而論道經邦,寥寥無聞,竊位備員,滔滔皆是,廟堂訏謨,不過簿書期會,民國利病,未有建白設施,則其何以輔翼君德,而挽回世道乎?大官如此,他尙何說?今之爲冢宰者,果有如古之山濤者乎?官爵國之公器,而銓官視以私貨,不問賢否,惟意取捨,大勢所壓,莫敢違咈,至情所在,必欲甄拔,又以色目分排,便同抽黃對白,則其可曰,不負銓衡之任乎?今之登瀛館者,果有如古之歐·蘇者乎?只觀地閥之高下,不問文學之有無,參以四色,苟然充數,銀牌前導,出入經筵者,未聞有啓沃之效也,今之爲諫官者,果有如古之汲·魏者乎?薇垣柏府,言路雖廣,而白簡靑蒲,風稜如掃,補過拾遺,未見其人,黨同伐異,只逞其私,則豸冠虛戴,升降殿陛者,未聞有匡直之實也。以至於庶司諸官,亦多藉蔭入仕,而漫不知所掌何事,只期積日累朔,以求陞遷而已,大小之官,或豈無一二奉公忘私者哉?只是形單勢弱,不能有所裨益,則均之爲無足任事者也。今之爲監司者,其攬轡澄淸,果有如古之范滂者乎?春秋巡過,只供遊觀之娛,冬夏殿最,不過文具而止,其能以公蔑私,隨其臧否,以明黜陟者,有幾人哉?今之爲守宰者,其居官廉白,果有如古之龔·黃者乎?誅求無藝,只思肥己而潤屋,善事當路,亦欲行媚而干譽,其體國恤民,推恩施澤,任其字牧者,有幾人哉?至若節帥,嚴刑以自威,剝割以自奉,撫綏精鍊,兩失其策,能不辱閫外之寄者,曾未之聞也。鎭將則先問軍卒之幾何,以計徵布之多寡而已,能以防備爲虞者,亦未之見也。以此論之,內外諸臣,擧皆充位而止耳,孰有憂國如家,事君以忠,能任其事者哉?以此之故,內而京司,外而營邑,凡爲吏胥者,老於其間,竊簿書盜財物,罔有紀極,生民膏血,殆盡於吏胥之手,此莫非群臣不能任事之致也。官各稱職,事不叢挫,則幺麽吏輩,安敢弄奸乎?是以百弊日增,庶績日敗,生民日困,而亂亡必隨,此其可憂者三也。人才無收用之實,何謂也?自古帝王,必欲爲天下得人,而立賢無方,故或感於夢寐,或遇於漁釣者,非特賢其人而示其褒奬而已,將與之治天職,使之食天祿,以之施澤於蒼生,此可謂王公之尊賢,而今我殿下,臨御以來,必以收用人才爲先務,戒銓府循私之習,而屢勤飭敎,問遐方淹滯之弊,而每有疏通,或擧旌招之禮,以盡器使之方,庶幾朝有彙征之盛,野無遺逸之歎,而其奈俗習不古,銓選多私,論人則較量地閥,以定優劣,而不問才學之有無,臨政則分排色目,以謂公平,而亦以面情之厚薄,巧佞之輩,合於時樣者,常被甄錄,恬淡之人,疎於進取者,未見採訪,故題目不及於素昧,收用多歸於躁竸,顧今登揚於宦塗者,果皆賢俊,而落拓於委巷者,果皆不肖耶?才各有當,而公卿子弟,無官不做,人皆有能,而鄕谷寒素,無路自拔,日月無偏照,雨露不擇地,均是殿下之臣,亦皆世祿之裔,生逢聖世,有意榮塗,松燈讀書,草野習弧,積年勤苦,幸登朝籍,而蟠木無容,櫝玉莫售,白首窮廬,或至枯死,則安得無憾於天地之大乎?至若道薦,便是鄕貢,而亦循顔私,取捨不公,武職固自不輕,而只從履歷,進退失宜,是以才彦無興起之心,闒茸有僥倖之望,苟如是,則賢者何以在位,能者何以在職乎?噫,天生一代之才,足了一代之事,則顧今人物,雖云眇然,亦豈無一世之才乎?儻殿下旁求俊彦,以盡倚任之方,扶植名節,以爲磨礪之道,如其賢也,則毋拘地處,而使之在位,如其能也,則必須簡拔,而得以在職,則上可以尊帝,下可以安民,其爲實效,豈不休哉?苟或反是,因循前套,求之未廣,用之失宜,賢者不見用,不肖者不必退,自守者不得進,鑽刺者不得遏,則蔥珩舃芾,揚于王庭者,不過備員干祿之徒耳,其何以釐百工而熙庶績,以助我殿下從欲之治乎?此其可憂者四也。民生無懷保之實,何謂也?書曰,民惟邦本,本固邦寧。又曰,四海困窮,天祿永終。古人以民心之向背,知天命之去就,是以湯·武之得天下,得其民也,桀·紂之失天下,失其民也,然則可畏者非民乎?肆我殿下,臨御以來,以小民之不能懷保爲憂,凡係損上益下之政,不謀卿士,不恤煩費,惟以安民爲先務,元朝下勸農之綸,老羸者扶杖而聽,荒年盡賙窮之策,飢饉者攢手而祝,恩綍每頒,八方聳動,而只緣有司之臣,不善奉承,如傷之澤,不得下究,識者之憂歎,厥惟久矣,而殿下何由而俯燭於如許之民隱哉?有國之設官分職,只爲生民而已,親切生民者,守令之職也,陟罰守令者,方伯之責也。一年再考,法意至嚴,廉吏則褒之,貪吏則貶之,安民者陟之,虐民者黜之,古人有望風解印而去者,蓋畏方伯之剛直公正而然也,齊民之安其田里,而無歎息愁恨之聲者,誠以方伯·守令,能盡懷保之道也。今之爲方伯者,未必人望所屬,而亦皆節次差遣也,鮮能以淸白律己,憚壓守宰,則其何以陟罰臧否,痛除民害哉?是以近來諸道殿最,純然居上,則何其良吏之盛也?然而民窮財竭,莫今時若也,則此無他,國綱解弛,貪風大熾之故,前後繡衣之廉探,絶無民瘼之採奏,新舊還穀之停退,未見實惠之蒙被,春糶冬糴,空殼太多,而貧富俱困,軍布身役,指徵無處,而隣族受害,宮差革罷,實爲盛事,而官隷之侵漁依舊,京納情債,本有禁令,而曹胥之誅求愈甚,其他病民之事,虐民之政,不一其端,難以遍擧,此莫非監司·守令,不能仰體德意懷保小民之致也。然而吾民之日夜顒祝,恃以爲命者,惟以殿下之仁聞夙著,德音屢降,必有以蘇其弊瘼,拯於水火也。今若慰諭徒勤,而實政未敷,衆望已竭,而實澤不及,則何補於生民之倒懸,四境之渙散哉?昔召公,誥于其君曰,諴小民,爲祈天永命之本,今日之小民,諴乎否乎?一年之間,侵虐多端,則飢男寒女,愁怨不絶,三冬之際,糴政甚酷,則大村小落,蔀屋半空,惟正之供,不可不納,而或徵於白地,則此乃汚吏之貪饕,而民困則滋甚,良役之布,不可不捧,而或及於白骨,則此亦該色之幻弄,而民害則孔棘,終歲未見惠民之政,到處無非剝民之事,則哀我小民,其將流亡而後已,安得懷保而奠居乎?此其可憂者五也。言路無洞開之實,何謂也?人君御九五之位,率億兆之衆,一人之聰明有限,萬幾之酬應無窮,而至於時政之闕遺,庶官之賢邪,民情之愁怨,無以周知,故設置諫官,使之盡言,所以廣聰明而審衆情者,固已至矣,而又必使商賈議于市,行旅議于道,蓋欲與天下之人,共論天下之事,以盡天下之情,苟於其間,容有一夫之未盡其情,則是吾之聰明有所阻,而德惠不能究焉。伊尹所謂民主罔與成厥功者,豈無以哉?以是語及乘輿,則天子改容,事關廊廟,則宰相待罪,其職重矣,其責難矣。唐臣陸贄曰,非明智,不能招直言,非聖德,不能救過行,招直,則其智彌大,救過,則其德彌廣,此眞千古極言也。惟我殿下,臨御以來,以洞開言路爲先務,來諫之誠,非不大矣,弼直之言,非不廣矣,有事則求言,遇災則求言,屢發臨朝之歎,每切樂聞之念,于今十餘年來,何嘗有一人之敢言不諱者乎?殿陞之間,未見是非之爭,臺閣之上,互守含默之戒,衮職遺失,嫌於專攻,廟謨得失,視以時諱,竝與執藝之論,官師之規,而寂無聞焉,是何聖明之世,有此危亡之兆也?古人有面斥其君如桀·紂,而其興也勃焉,有面諛其君爲堯·舜,而其亡也忽焉,蓋懼之以亡,所以興其國,驕之以興,所以亡其國,忠讜之言,雖是國家之福,終非其身之利,誠使人君,優容之褒賞之,樂聞其過,如將不及,苟切身計者,終不如括囊緘口之爲得計,況摧折之屛逐之,小而罷削,大而嶺海,則自非朱汲之戇直者,其能盡言於雷霆之下哉?儻殿下克恢聖聰,以廣言路,恢虛受之量,示寬假之色,得忠良於托顔之際,培義氣於無事之時,唯唯者罪之,諤諤者賞之,此皆在於大聖人權度中耳。今殿下凡於章疏之間,或有未槪於聖衷,則不少假借,顯示拒斥,又慮其繼而不止,則直令喉司而退却,是豈祖宗朝置言官之意哉?是以今之當言責者,以違牌爲能事,稱在外爲妙計,欲言者人謂狂妄,不言者世稱謹愼,殿下之廷,無言久矣,面折廷爭,尙矣無望,繩愆糾繆,猶未得見,恬憘度日,無所猷爲,壅蔽成風,曾不畏憚,內而官邪,孰能核之?外而民隱,孰能陳之?若此不已,國其爲國乎?此其可憂者六也。紀綱無振肅之實,何謂也?夫國之有紀綱,猶人之有血脈,國無紀綱則亡,人無血脈則死,此必然之理也。宋臣司馬光曰,何謂禮?紀綱是也。夫以四海之廣,兆民之衆,受制於一人,雖有絶倫之力,高世之智,莫不奔走而服役者,豈非以禮爲之紀綱哉?上之使下,下之事上,蓋以紀綱也,貴以臨賤,賤以承貴,亦以紀綱也,紀綱之於人國,豈不重且大歟?紀綱整,則衆事自理,紀綱紊,則百度皆廢,紀綱之整,非在乎怯之以威,驅之以法也。人君以大公至正之道,照臨于上,人臣以盡忠無隱之心,寅協於下,大官秉勻,足以服衆,臺諫補闕,足以盡言,賢者在位,而不肖者不敢進,能者在職,而不才者不能干,則紀綱可整,而朝廷可肅也。噫,今日之紀綱,可謂末如何矣。王綱漸弛,朝廷不尊,世道淪喪,風俗乖戾,奸吏之幻弄公貸,而蔑法大矣,悍卒之侮辱朝士,而犯分極矣。科場飭敎,非不申嚴,而雜亂相續,士習益渝,糴穀釐正,屢勤諮詢,而擧行不誠,民窮轉劇,方伯之殿最不嚴者,莫能執法而然也,守令之貪虐無忌者,亦不畏法之致也。惟勢是視,而獄訟多枉,惟利是趨,而奔竸日甚,甚至於欺詐成習,命令不敷,此非一朝一夕所可變革者也。必以公平正大之心,施諸政措事爲之間,直必擧枉必措,功必賞罪必罰,事事而飭勵,人人而勸懲,則紀綱可以振矣,頹俗可以淑矣。然而因循姑息,依舊渝靡,則人心去益陷溺,世道去益淆亂,四維不張,庶績不釐,此其可憂者七也。凡此七憂,爲今沈痼,此若未祛,莫之更張,則雖聖心勞瘁於上,淸議馳騁於下,而實無經國保民之效矣。噫,病至膏肓,良醫尙可救,國至危亡,明主尙可興,以我殿下之明聖,苟能赫然奮發,渙然振作,則向所謂七憂之痛祛者,不過我聖上一轉移間耳。其中小民之懷保,殿下深居九重,安得人人而接濟,在在而撫恤乎?今以西北流民觀之,始因大僚之筵白,殿下得以聞知矣。若使方伯·守宰,仰體德意,必盡懷保之方,毋至流散之境,則今豈仰貽宸憂,臨街慰諭耶?關西道臣之不勝其任,物意皆然,而水旱之奏,旣不以實,賑救之策,初不設施,故民皆缺望,朝夕荷擔,而又況十月封庫,一路皆哭,於是乎扶老携幼,散而之四,寧邊·熙川等邑之十室九空,景色愁慘,至若海西凶荒,雖不如西關,而近峽諸邑,便是大歉,則爲其方伯者,固當另加字撫,董飭守令,期於安保者,是謂宣化之策,分憂之意,而不此之爲,置諸度外,任其離去,則負戴道路者,豈獨谷山之民而已?一路流丐,推此可知,然而兩西道臣之罰止罷削者,是豈懲勵之方乎?竝施竄配之典,斷不可已也。大抵昨今年間,西北流民,男負女戴,渡江南去者,不知其幾十萬矣。此宜及今行會於三南道臣,知委列邑,凡流民之來寓,俾之安接,稍俟豐登,還歸故土,亦爲懷保之道也。且罪人之編配西北,亦甚夥然,當此歉年,主客俱困,此宜移配於南邊稍實邑,以祛窮民一分之弊,宜矣。大抵方岳之職,責任至重,一路殺活,惟意低昻,而莫敢誰何,一道錢穀,隨手用盡,而無少顧忌,苟非其人,殃必及民,雖以嶺南道臣言之,乃於到界之初,欲報親戚之怨,尙州舊官之由吏與房妓,竝施嚴刑,移致營獄,跨歲牢囚,至於敗家,此無他,年前繡衣之暗行本道,其時牧使沈基泰之許多疵政,入於廉探,方其按査也,以由吏而不爲掩諱,以房妓而從實直招,此爲罪案,到今追治,若使吏妓,只爲本官,隱其事實,終不直告於奉命之臣,則不幾於欺君罔上乎?此非可罪,而曲循私囑,若是重繩,自玆以往,嶺南吏輩,以此爲戒,孰肯畏御史之威,而有直言之人哉?法綱所在,此非細故也。且於沿邊列邑,皆有濟民倉所屬船隻,而每年收其船貰錢十二兩,納于該倉,以補賑穀者也。今於營衙失火之後,諉以成造物力,發關於沿邑,濟倉錢限三萬兩,以爲取用之地,而此皆名存實無,徒擁虛簿者也。管下守令,莫敢違拒,不得不依關輸送,而此無見在,莫可準備,竟至於收斂民夫,便是白徵,怨聲徹天,南來之人,無不傳說,聞極驚駭,昨年營耗之散在列邑者,六七萬石,而皆是營門之私用者也。若於其中,捐出十之二三,則何患物力之不贍,而不此之爲,乃反犯手於濟倉之公物,若是貽害於沿邑之窮民,據此二事,其循私不法,可以推知,此若久在藩任,則其爲民害,無所不至,臣謂慶尙監司李祖源,亟施譴罷之典,以慰一路之民,宜矣。近來各驛,凋殘難保之狀,卽朝家之所洞悉,而前後飭敎,不啻申嚴,凡爲使行往來之際,固當小心撫恤,以思一分對揚之道,而全羅右水使李煜之下去也,妄自尊大,全沒顧忌,致使帶去親裨,作拿沿路,不一而足,甚至以飢寒郵卒之不善馳走,恣行毒拳,卽地搏殺,實因狼藉,獄案已成云。噫,人命何等重大,況傳命之地,所關尤何如,而身爲主將,不能檢束,任他凶悖,有此殺越者,揆以法綱,萬萬驚駭。臣謂李煜,亟施譴削之典,仍令該道道臣,嚴刑元犯,期卽償命,一以尊國綱,一以慰冤魂,宜矣。惟我殿下,御極之初,必以懲貪爲急務,苟有犯科者,斷不饒貸,故庶幾貪吏可戢,小民可保,而奈何懲貪之政,近甚解弛,虐民之賊,又復縱恣,方伯間多掊克,而未聞論覈,守宰擧皆貪饕,而亦爲寬恕,民之受殃,罔有紀極,此臣所以居常憂歎者也。就以居昌縣監元宅鎭言之,還穀之發賣,萬目皆覩,量田之斂錢,一境咸怨,二嬖則爭相受賂,三殺則終未成獄,向來人言,實非誣罔,而只緣渠供欺隱,道査漫漶,倖而白放還任,渠宜感激圖報,而乃反揚揚得得,益肆貪虐,本縣留布六十餘同,諉以改色,瞞報請得,盡爲斥賣,每疋捧以一兩六七錢然後,只以六錢,勒給於民戶,徵以一疋布,以爲立本,其餘數千餘兩,盡歸私橐,此已不法之甚者,而昨年遷園時,我聖上特軫民弊,大小費用,皆出帑儲,而至於熟麻菓品等物若干,分定於外邑,此甚些少,故凡爲守宰者,莫不仰體聖意,官皆自備,民則不知,而惟彼居昌一縣,謂以遷園時進上物種,以錢代捧於八夫者,殆近數百,是可忍也,孰不可忍也?此則踏印傳令,昭然見在,臣亦得見,則焉敢誣也?又於習操後,稱以軍兵犒饋,每八夫斂以二斗五升米,此爲八十餘石也。大抵犒軍之需,自有大同會減,此則用於何處,而有此無前例之斂民也?以此之故,闔境嗷嗷,若墜塗炭,皆願速去,臣謂居昌縣監元宅鎭,施以烹阿之典,咸安前郡守張齊斗,本以北路富人,濫蒙恩私,屢典郡縣,不過善事當路,浪得虛譽,厚饋營裨,必圖居最,而其實則汚吏之尤者也。曾莅咸安也,以渠同生兄,粧出商賈客,使之埋伏於昌原之馬山浦,招集北來之商船,以爲料販牟利之道,米之一千五百石,牟之一千五石,竝爲船運於渠家,許多穀物,出於何地,而若是偸去乎?本郡民人,莫不稱之以北賊,而況於再昨年瓜遞之際,本郡牟還之流來舊逋,使之釐正,而此不可付於生手,特命仍任,此實不旋踵而莅其官,則新迎駄價,初非可論,而諉以新官刷馬錢,勒捧五百兩,全然呑喫,據此一事,其貪饕可以推知,而朝家則錯認以善治,又畀北邑,亶由於卽墨阿大夫之毁譽,相反而然也,是豈綜核之政哉?臣謂咸安前郡守張齊斗,亦施以贓律,勿復擧擬於字牧之任,可也。夫太學者,賢士之所關,而有國之元氣也。從古帝王,莫不以是爲重,而培養士氣,扶植倫常,故國有大論,則太學必與焉,君有闕遺,則章甫亦言之,是以古人有詩曰,有髮頭佗寺,無官御史臺,蓋以太學之士,能行臺臣之責,則此所謂國之元氣者也。洪惟我朝列聖相承,文治菀興,設庠序而養縫掖者,不但守直聖廟,徒費薤鹽而已,亦使之主張公議,能伸眞氣,或施罰於搢紳,而言論不屈,或抗章於天陛,而風稜可觀,四百年培養之效,豈不猗歟休哉?挽近以來,世道漸乖,士習益渝,以寧之美,尙矣無望,而尙志之徒,猶未得見,是以受侮於朝士,見輕於君父,則其所爲言,不足有槪於聖心,然其人則學孔之輩也,其心則嚮國之義也。然而我殿下不惟不賜批答,乃反歸之灰燼,豈料聖明之世,有此過中之擧也?至若外方儒生,或有陳章伏閤者,未知事件之如何,而自外揮却,終不捧納,惟彼儒生,不承批則不退去,故手擎琅函,躬伏天閽,閱朔經歲,糧盡力窮,旣賣馬匹,又典衣服,終至於徒步出城,景色愁沮,是皆殿下之臣,而章甫之類也。仰殿下如父母,而始也希望而來,終焉落莫而去,安得無憾於天地之大乎?從今以往,太學上章,則必賜批旨,不爲付丙,以奬元氣,外方儒疏,則分付喉司,卽爲捧入,毋使遲滯,以致狼狽,宜矣。寧越之故戶長嚴弘道之忠節,不下於其時三相與六臣矣。乃於莊陵復位後,三相六臣,竝爲復官追贈,亦及於弘道,貤以亞卿,則可謂無憾,而若去後孫錄用之議,匪今斯今,先正臣文正公宋時烈,已發此論,而又於先朝故參判臣朴師正,亦爲筵稟,向於當佇朝,儒臣申馥,又爲疏籲,連有承傳,而弘道之後孫,尙不調用,豈不慨惜乎?顧今典獄禮賓之初仕者,莫非猥雜之輩,曾無先蔭之可記者,則較諸弘道之遺孫,萬萬相懸,而彼則能爲之,此則不與焉。前後承傳,一不擧行,此豈非私勝公而然乎?臣謂弘道之後孫,拔例收用,以奬渠祖之忠,有不可已也。臣年迫桑楡,餘日無多,今將退歸田廬,歌詠聖澤,以終餘年,而惟其愛君之心,根於彝性,憂國之念,切於漆室,玆敢罄竭愚衷,仰瀆崇聽,其計則國計也,其憂則民憂也。臣聞狂夫之言,聖人必擇,伏願聖明,勿以人微而廢言焉。答曰,省疏具悉。言路之不開,豈有若今日乎?時政得失,不惟不言,民生苦樂,亦無敷陳,觀於西北民事,如非大官之筵奏,雖至過於此,將伈泄而已,訑訑之責,予所不辭,際見爾疏,首尾千萬言,認出憂愛,豈勝嘉尙?首陳事,是矣,當體念,次陳事,上下之不孚,誠如爾言,亦當留意,其次時政之弊,言言藥石,群下無任事之實,人才無需用之實,此兩條,可謂切中痼瘼,而言路一事,爾言亦好矣。但近來往往有罷削竄逐之擧者,是豈得已?觀過二字,爾須思之,三綱之漸弛,而朝廷之不尊,卽目下第一留意處,諸般所陳,亦皆足聽,另念留意於刑賞勸懲之際矣。尾陳事中,寧·熙諸邑之十室九空,谷山外,一路流丐之如許,不可歸之傳說,仍而置之,聞甚驚駭,令新伯星火詳探,狀聞事,分付,若拘以交承,不以實聞,時伯焉逭重律?以此各別嚴飭,兩西道臣竄配事,當待査奏處分矣。北民之顚連,聞亦聒耳,荐歉民勢,雖異於兩西,何不竝擧乎?行會三南,懷保西北民事,已令廟堂,申加提飭矣。西北編配移定事,當取見徒流案,有所區別措處矣。慶尙監司李祖源事,方伯體重,風聞亦難盡信,而曲循私囑,姑無論,用手於濟倉,至於白徵一款,尤不可置之䵝䵢之科,虛實當按査決處矣。全羅水使李煜譴削事,與嶺藩事有異,豈必行査?依施,其殺越之軍官,令完伯卽爲捉來,嚴刑待直招,果無差爽,以爲如法償命之地,居昌縣監元宅鎭事,誠有是也,爾所謂烹阿二字,豈或過矣?非惜一宅鎭,民俗亦有不可知者,當査處,而昨年莫重之役,絲麻菓果之外,如民賻之應在收貢者,特竝除減,代用帑需,兼藉均廳,則居昌一邑之徵捧於民間云云,萬萬訝惑,卽此若有一毫所犯,其罪尤當如何?亦欲按査決處。咸安前郡守張齋斗事,兩件罪犯,旣非難覈之事,如或近似,如渠辜負之類,宜施加倍之律,令該府待畢賑,拿來嚴問,先欲一體按査矣,儒疏事,豈樂爲乎?外方上疏,昨已申飭,似無如前之弊矣。嚴弘道後孫事,申飭銓曹,爾其勿辭,從速察職。
應敎鄭萬始,副應敎柳文養等箚曰,伏以近來科規不嚴,奸僞日滋,違越干冒之端,比比有之,而至於拔去儒生金星運·趙萬元·辛德羽等所犯而極矣。今番新邑設科之規,必以三邑儒生試取,除非籍則準式,居則築室者,毋得赴擧之意,明有先甲之令,而惟彼三儒,不體慰悅之盛意,敢懷希覬之倖望,或無籍而冒赴,或不居而假托,以至於入格呼名之境,如渠幺麽豎儒,安敢乃爾?諫長已請充軍之律,可謂準備,而只命拔去,終靳當律。噫,罪不可容貸,法不可低昻,其在信朝令嚴科場之道,不容但已,臣等謂金星運·趙萬元·辛德羽等,亟施絶島充軍之律,宜矣。答曰,省箚具悉。三儒之無籍冒赴,焉逭當律,而臺批之只令拔去,蓋出顧諟科名,所請不允。
慶尙道儒生進士李述賢·金益權,幼學李聃運·鄭惟德,生員崔普行,幼學李宇璉·康翰雲·趙爀然·河世璟,生員金宗國,幼學崔成羽·李仁器·權濟行,進士盧玉,幼學趙大璞·徐有幹·蔣㶅,進士柳寅福,幼學閔友賢·趙相天·申海圭,生員鄭炅,幼學李東馥·鄭基周·安采重,進士金龍翰,幼學朴鎭國·鄭夏益·申宅明·張振五,生員白兌亨,幼學安景曾·金瀁精,生員金宗駿,幼學金宅鎭·張思敬·蔡思赫,生員閔誾,幼學權以機·南紀漢·申海宗·趙元爕,進士李覲吾,幼學全熙迪·徐有謙·曺有九·張宇明·李鎭岱·朴一寧·申學敏·李明發,生員朴濟寧·金良鎭,幼學鄭一鏆·申相宣·金鱗昊·田光斗·朴弘度·申鼎武·金星久,生員權得仁·金宗臣·申海觀·趙時燮,幼學朱南極·白斗玉·朴師周·成世宅·曺世衡·權濟東·趙宅揆·都必元·崔興東·權進復·李起發·金行九·康鶴祚·李祥發·申鼎周·權義度·金熙命,生員趙相彦·柳剛文·金相震·金相龍,幼學張宇光·李時馥·朴志寧·權洛度·金熙郁·李宜輔·申鼎文·金光漸·權百度·金熙澤·鄭志彦·都宇暻·李斗申·李宇能·南景霽·柳光渥·申宅東·張胤元·申日至·李宜渙·辛光杓·鄭載厚·權聖周·李聲律,進士南景宅,生員權昌愈·鄭夏濟·金汝弼·申鼎辰·權思襄·柳晦文·權思浹,進士金敏源,幼學柳光漢·李重顯·申學重·朴漢東·申昌道·朴宗倫·任象坤·權宗默·申近仁·李宜謙·申日復·任輐·申鼎普·辛益泰·鄭身濟,生員李鼎炅,幼學金宅久·鄭來川·李晦样,進士李之鼎,幼學李牧样·李鼎任·李國祥,生員權履度·鄭一銓·金熙周·李憲錫,幼學李鼎漢·李憲勳·權世度·李敬儒·李憲純·李元祥·李鼎燮·李宜敏·蔣東弼·李楨賢·黃信行·權東箕·曺德敏·鄭重垕·朴之敦·南濡萬·韓國衡·朱學松,進士李憲愚·南丈萬,生員李樹仁·黃斛·權彦標·南景采·鄭東弼·南大萬,幼學辛冕周·李堯臣·鄭履一·李憲矩·李憲白·南景新·崔達邦·朱瓚·徐五範·李梡·李樹德·任一鐸·李憲璣·崔達載·朴熙白·曺孟敏·崔承俔·柳榮魯·崔宗謙·李憲履·李憲鐸·李敍中·李養愚,生員孫有魯·鄭霖·鄭灝,幼學徐師國·柳宗霖·趙弘燮·李師勛,進士孫秉魯·李良乙,幼學金達敏·李鼎鎬·朴元吉·琴英澤·趙命年·柳聖愚·李奎臣·鄭致一·崔琇·曺明德·權昌祚·朴漢崇·李樹敏,生員李弘重,幼學李洛範·曺顯國·李龍運·金一精,生員朴春培,幼學李光益·申海玉等疏曰,伏以朝家象德之典,士林尊賢之道,或以學問,或以事業,或以淸白,又或以淵源之所自出,雖其崇奬之方不一,而皆出於天理之公,而民彝之不容已者也。本道之慶州府故吏曹判書景節公臣孫仲暾,卽中廟朝名臣也。自少出入於文忠公金宗直之門,得聞爲學之方,早登賢科,薦入翰苑,値燕山朝政昏之時,以盡言獲罪,酷被拷掠,及至丙寅靖國之後,始乃起廢登朝,歷揚淸顯,出試州郡,蔚有聲績,尙州之民,立碑以頌之,又立生祠,圖畫以祀之。其後文莊公臣鄭經世,故副提學臣李埈,故參判臣金湜,撰其事蹟,昭載地誌,今可按也。四典方岳,氷蘖自勵,累長憲府,奸邪屛息,及其再掌天曹,銓注無偏,此則仲暾行事之大槪也。中廟乙亥,與忠貞公臣金詮,文節公臣趙元紀諸人,俱以淸白陞秩,又於乙酉,以都憲疏上五條,曰勤學也,恤民也,崇儉也,擇人才也,正士習也,皆以取法成廟爲請,此乃宋臣范祖禹所謂欲法堯·舜,當法祖宗之意也,此皆載於國朝寶鑑及中廟實錄,仲暾之淸操直節,卽此亦可知矣。戊甲士禍之後,皆以文字爲戒,故雖無遺集之傳於後者,而只有誄輓誌銘之稱述備著,中宗己丑,賜祭文曰,夙承庭訓,學進行敦。又曰,律己之學,範世之規。文正公臣李荇以爲,窮理盡性,公之學也,心淸言直,公之行也。又曰,學篤行修,存中發外。文翼公臣鄭光弼以爲,江海弘量,山嶽偉器,秉心無累,玉壺氷貯。又曰,淸操已矣,醇學無繼。故判書臣尹殷輔,大提學臣蘇世讓以爲,整毅而和,端慤而仁,民懷其化,士遵其訓。判書臣申公濟以爲,純毅其德,淵深其學,存中形外,發爲事業。文節公臣趙元紀,景安公臣兪汝霖以爲,學臻高明,行修淸儉,謝絶聲華,繩墨自檢。故都承旨柳潤德以爲,斯文已喪,天意難究,孰能醫國,孰能訓後?故判書臣元繼蔡詩曰,學臻誠明尋往緖,心將淸白繼芳聲。左尹臣朴祐詩曰,醇儒正學尋遺緖,直士高風立俗人,其他諸人贊美之語,不可盡記,此皆當時之名卿碩德,必不至阿其所好,而親見其德容,審察其學行,一言一字之褒,皆是實際語也,此固可以見仲暾之爲人矣。又況先正臣文元公李彦迪,以妹子,自幼受學,十二歲從梁山任所,十四歲從金海任所,十六歲從尙州任所,自此勵志聖賢之學,卒成東方大儒,觀於先正臣文純公李滉,文憲公臣奇大升,文懿公臣盧守愼所撰文元公之行狀碑文,年譜等書,無不逐條詳錄,而文元公祭仲暾之文,則有曰弘大剛毅,得之天資,德成行尊,不假修爲,發憤篤學,卓然樹立。又曰,特加矜念,誘掖諄切,粗識義方,皆舅之賜。又曰,製錦迷方,一言求敎,語約理盡,我病深規,奉以周旋,庶不失隳,仲暾天資之美,學問之正,薰陶成就之功,可見於百載之下矣,非仲暾,無以成文元,而非文元,孰知仲暾之有單傳密付也哉?金宗直與仲暾之父襄敏公臣昭,再同科第,爲三十年道義之交,故仲暾早歲從遊,傳得旨訣,修於身而爲窮理盡性之學,立於朝而爲律己範世之規,則若其治績之循良,言議之正直,操履之淸白,特仲暾之疎節餘事耳,其有功於道學,有光於斯文,爲如何哉?此士子之所以景仰而尊慕之不已者也,粵在肅廟乙亥,道內多士,實循公議,建宇于東江之上,此是仲暾桑梓之鄕,而爲平日盤旋嘯詠之地也。百年江山,遺蹟宛然,遠近章甫,莫不興起而來謁,大小使臣,亦皆致敬而盡禮,則多士尊賢之道,可謂至矣盡矣。第惟璇額未頒,殆與鄕祠無別,使名賢妥靈之所,不免有欠闕之典,非但一道人士之所共慨然,至於邑宰道臣,亦皆歎惜之不已,則此可見公議之所在,輿情之所同,而事體至重,嚴猥不敢請,以至于今泯泯,則此固臣等之恥,而亦豈非聖世之闕典耶?臣等竊伏見殿下臨御以來,尤眷眷於興學之方,凡可以尙斯文而慰士望者,無不畢擧而快施,如善山之洛峯,尙州之白玉洞,皆有近年特許之恩,則惟此高才正學如仲暾,望重斯文如仲暾,又有淸白之操,名節之高,而百年尊奉之地,尙未蒙一體宣賜之恩,此臣等所以裹足而來,伏閤而請者也。若使諸賢臣所述文字,一經澄覽於燕閒之暇,則華額之降,不待臣等寂寥之言。伏乞聖明,亟賜覽察,特命該司,爰擧頒額之典,一以光斯文,一以慰士望,則其於聖朝興學象賢之方,豈不休哉,豈不盛哉?答曰,省疏具悉。除非若西磵之祠,翼成之院,拔例宣額之擧,豈可輕議?爾等退修學業。
全羅道儒生幼學朴泰奎·閔鎭邦·朴必潤·韓東楨·崔鎭夏·朴壽民,進士柳光烈·閔令儒,幼學李興圭·韓東顯·金樂鋌·李基錫·安翊·鄭榕,進士崔溟翼·韓弘德·尹致鼎,幼學李可春·崔喆賢·愼祗顯·許槶·金彦郁·金樂敎·丁復爀·崔與吉,進士張景觀·趙英祚,幼學盧穉·李五圭·盧廷圭·李檣,進士金挺澤·柳奎運,幼學黃得中·楊達五·朴文可·安衡七·趙潑,進士辛性修,幼學朴采興·鄭永祚·柳格·金敬澈·韓東煥·孫光翼·崔慶國·呂先孝·金景曄·金舜元·具憲·洪景臣·李宗臣·宋奎爀·全道臣·金魯喆·朴弼燦·許枳·李晩沆·梁允行·朴世九·洪樂河·宋昌實·洪允緘·李基顯·朴彦厚·尹朝升,進士洪允升·郭璨,幼學尹邦煥·李完德·李章華,進士楊宗楷·楊善泰,幼學薛匡輔·薛匡謨·楊宗世·柳世和·柳世輔·權舜輔·尹泰爀·柳東煥·韓啓一·李大源·李得源·柳奎鎭·安觀鉉·安孝天·安孝達·柳道源·趙璘·金相坤·趙玾·高相謙·李元錫·崔應龜·鄭萬祚·全光烈·姜之八·韓範泰·金繼祖·柳相五·蘇翊·文吳珽·吳璘·徐繼祖·吳大來·柳述·金思喆·林光斗·吳琓·李基八·徐繼述·朴漢臣·黃曇·黃沃土·李秉直·宋光休·宋有孫,進士崔祥翼,幼學崔運衡·李光日·權斗彦·黃泰鎭·柳經德·鄭亨文·李顯祚·黃垈·宋必休·高挺岳·奇商泰·朴之源·高挺忠,進士朴夏鎭,幼學高挺昌·金致玉·安命宅·柳德文·林守成·鄭浻·羅漢五·羅學臣·李洙進·李鎭萬·吳挺鵬·奇宗奭,進士南彦夏,幼學金喆臣·李坤林·成鎭·金慶國·林衡鎭·鄭明龜·李喆恒·金慶達·申永權·尹爀采·李達恒·李基享·任泓·梁潗·徐粹陽·宋得弼·李在畿·申悅權·金邦鎭·崔就東·洪樂敍·宋淑·柳希潛·李益福·尹勉殷·安昌漢·尹就茂·梁達漢·愼思謙·鄭觀玉·李宅垕·柳震喆·朴宗憲·梁喆漢·安昌信·柳震和·李敬祚,進士鄭忠煥,幼學李光稷·朴采興·鄭載夏·金恒吉·安復宅·曺永勳·李文源·李仁協·林錫基·朴來興,進士金性連,幼學朴再興·宋持敬·柳載榮·宋持鑑·高喆彦,進士權衍,幼學李廷發·權萬重·具之鉉·李廷瑞,進士李文彦,幼學李相稷·朴致福·宋宗偉·白師孟·李汝樂·柳最吉·白東休·李敬萬·羅星煥·李東龜·李永萬·姜弼成·柳輝南·柳恒儉·權衡彦,進士崔命岳,幼學崔鍾運·金台旭·權仲彦·宋文德·李時晦·宋文八·柳頤性·李聖淵·趙宗喆·羅漢明·趙龍化·羅漢童·宋顯基·李遴·金光淵·李東昇·金疇錫·金鍾大·鄭元迪·金漢基·宋會奎·任恒鎭·李·李登榮·許杰·蔡守恭·宋履吉·柳益運·金龍壽,進士崔甲延,幼學金履澤·柳光憲·李文吾·高善謙·閔濡·成漢祚·李世聃·閔鎭大·李世明·朴宗允·李敬緝·邊檍,進士朴纘爀·李基周,幼學吳明源·李基孝·申命祿,進士曺翊鉉·李義坤·李惟根等疏曰,伏以崇道學,所以倡後人也,奬忠節,所以勸來世也。肆我聖朝,尤以是以爲重,苟有其人可崇而可奬者,則不以曠世而沒其名,異代而泯其跡,必建祠而尊奉焉,宣額而表章焉,凡在瞻聆,孰不欽仰,而或不無未遑之歎,則玆豈非淸朝之闕典,而士林之缺望者耶?臣等之道內扶安縣,有道東書院,卽麗朝文貞公金坵俎豆之所也。此已創建於皇明嘉靖甲午,而至于先朝丙午,乃以贈領議政忠正公臣洪翼漢追配焉,蓋以文貞公講學之鄕,而杖屨之所憩也,忠正公佩符之邑,而遺愛之所寓也。然則本縣之置是院者,豈等閑祭社之比哉?臣等請擧其人道學忠節之盛,而後及恩額之請可乎?坵之道學文章,輝映簡冊,而平章功業,卽其餘事,蓋當勝國之際,文敎未敷,異端肆行,斯人獨能扶正斥邪,溯源於洙泗,尋緖於洛·閩,扛夯斯文,丕闡正學,蔚然爲百世師表,而伊時佛法寢盛,擧國崇信,權臣崔沆請跋圓覺經,坵守正不撓,詩以譏斥,沆乃銜之,終至左遷於濟州通判,及爲吏部典書,而胡元使价之出來也,亂臣康允紹,亦以胡服,自比客使,而見王不拜,故坵劾之以夷狄之道,此乃春秋攘夷之義也。其時象胥微賤,語多詿誤,故特爲建議,遂置通文館,以文官明習漢語,至今流傳,此亦用夏變夷之道也。羅濟以來,未有學校,坵於赴元之行,模來華制,及其子承印,按撫江陵也,使之設校宮於本府花浮山下,一邑章甫,有所依歸,而伊後文成公安裕,又倣華制,賁我東邦,聖廟黌堂,遍於列邑,此則自坵而發軔者也。晩與學徒,退居海上,講明道學,討論性理,而憂道失傳,嘗著傳衣鉢啓,以謝金仁鏡,其所以繼往開來者,尤豈不猗歟盛哉?是以先正臣文成公李珥,稱其累善積功,顯顯淸譽,文正公臣宋時烈,贊以名賢,著於碑文,且有故贊成臣蘇世讓,故大司諫臣奇大升,俱以爲文章德行顯於世,惟彼諸賢,亦豈阿好於麗代之人,而若是讚美乎?蓋其好懿之性,出於秉彝而然矣。至若忠正公臣洪翼漢,卽三學士之一,而大明之忠臣,我東之烈士,其節義炳烺,日星昭垂,臣等不必更加論列,而特以邑侯之故,竝侑於是院者,亦豈偶然哉?彼以道學,此以忠節,且以進士臣崔秀孫之學行卓異,爲世所宗,同享一院,必祀百世,則賜以嘉額,固宜也,非僭也。或者謂以人是前朝,旣久且遠,則今日未易擬議。噫,是有不然者,夫聖世之彰善褒節,必以事關本朝,則是武王不必式商客之閭,宋朝不必額李渤之院矣。今我聖明臨御,闕典盡修,而向於甲辰,已以忠靖公禹玄寶,追享于崧陽書院,此豈非麗朝之侍中乎?況且道東之祠,非坵之獨享,竝與翼漢·秀孫而揭虔,則在朝家崇奬之方,恐未必靳額於是,而姑未之遑耳。臣等何敢以跡俱疎逖,事已久遠,而不爲之仰叫於天閽,以冀宣額之典乎?伏願聖上,特察金坵之道學,洪翼漢之忠節及崔秀孫之學問,聯享斯院,迥出尋常,亟賜額號,以光斯文,則後學可倡也,來世可勸也,起曠感於永世,樹風聲於無窮,微斯人誰歟?臣等不避猥越,相率陳章,而自春徂冬,尙未登徹,玆敢呼籲,惟聖明垂察焉。答曰,省疏具悉。疊額旣有先朝禁令,爾等退修學業。
慶尙道儒生幼學蔡思玄·朴思良·崔九錫·徐光涑·曺復龍,生員朴光輔,幼學李德和·吳淑麟,生員朴春培,幼學任益輔·李祥發·申木仁·李宜明,生員申鼎辰,幼學朴忠翊·任鼎輔·具東運·南正宅·吳光國,進士李述賢,幼學權顯仁·金養心·朴啓祥·朴宗源,生員金誠應,幼學洪周八·洪昌運·金光潑·曺景稷,生員金陽晉,幼學金光斗·楊大源·洪宅厚·申泓·朴胤儉,生員權得仁,幼學郭元澤·崔興玉·蔡時淵·趙天慶·朴光普,生員金宗軾·李益中·李能鎭,幼學徐昌信·李榮弼·朴尙敦·李必和·尹砥國·宋啓河·鄭·張宅濂·呂宜秀·李道垕·張敬邦·裵萬元·李師倫·呂天行,生員李樹仁·孫星說,幼學李憲奎·朴存周·李元述·金宅鎭·李漢祥·黃瑞鱗·李樹國·權東亨·申光洛·曺景玉·洪震光·金光漢·朴斗光·朴斗應·申·朴胤沃·蔡時澤·李宗表·朴南樞·金世光·沈一海·朴春元·南坖·閔應賢·鄭以·李衡國·朴永禧·趙振玉·徐涑·陳聖裕·朴慶喆·權尙喆·裵萬綏·朴晉禧·蔡師規·孫繼九·朴南植·李柱國·朴性眞·李奎運·柳遇陽·權慶煥·張敬立·李龍垕·呂宜剛·李敏謙·李鼎震·朴性純·李洛祥·張直矩·裵萬表·李憲參·申命仁·李宜輔·洪宅坤·李峻發·朴宗倫·徐命說·李鵬祥·金會光·李胤祥·洪思赫·申相景,進士李得和,幼學朴思儉·李象烈·崔棠·朴宗文·洪洛宗·張伯燮·蔡汶範·崔道燦·安如衡·洪致一·朴潤德·張建杓·白尙殷·李烜·金思復·金玉衡·朴光臣·申維穆·李觀吉·朴宗德·金垽·孫性魯·李師一·金再鳴·孫基孝·李龍弼·朴必勤·徐禹復·李漢宗·具東昌·朴昌德·孫載東·曺晦文·柳宗權·朴良輔·吳命賢·朴啓春·曺國文·安載重·孫海龍·朴理源·蔡師穆·申潤和·鄭道權·李仁煥·洪漢機·韓錫柱·趙聖奎·朴光貞·蔡時元·文應奎·徐道瑀·鄭成權·孫慶一·趙廷翊·曺尙振·金·黃潤九·李國祥·曺有龍·金光淵·朴重赫·都鎭綏·孫錫奎·朴世基·金達遠,進士黃磻老,生員李之權,幼學申弘佐·張大用·金尙鎰·張振漢·金銈·朴聖基·張宇光·金光㶐·曺學龍·林之幹·申鼎夏·朴祥五·金養誠·洪啓運·李輔样·南·李萬運·陳有一·張敬震·曺仁敬·朴斗衡·張守忠·金久光·洪道樞·朴必龍·崔爾泰·李賢吉·李樹德·徐時復·朴基賢·曺友敬·安景商·鄭海俊·蔡明鼎·李弘儉·孫覺東·李洪鎭·朴宗光·李漢宗·孫希魯·朴春貞·李重翰·金宗訥·朴重枰·李仁宬·具東薰·金馹光·朴南運·柳宗秀·朴必廉·李漢謨·張建初·權德煥·李泗範·洪致潤·張光祖·朴鼎璇·李之發·朴南珌·金敬光·申龍燦·金宗璞·洪履宗·曺龍協,生員黃莘老,進士鄭述·蔡蓍幹,幼學柳栻·南漢宗·洪宗漢·姜世白·蔡蓍錫,進士權思襄,幼學李敬儒·柳星春,生員蔡蓍崇,幼學趙性然·黃鶴老,生員金圭·李永運,幼學金熙周,進士鄭泰膺·李德遠,幼學姜壽南,進士朴齊寧·權鼎三,幼學申思儉,生員李克祿,進士李昌璉,幼學愼道濟·河晉沃,進士崔演重等疏曰,伏以古今名賢,其道德足以表準百世,功業有以經濟一代,而蓍龜乎王家,山斗乎士林,則章甫必爲之建祠而俎豆之,朝廷必爲之宣額而崇奬之,此斯文之盛事,朝家之美典也。若我世宗朝名相文敬公臣許稠,卽王家之蓍龜,士林之山斗,而其經濟之功,表準之德,亶合俎豆之報,宜蒙崇奬之典,而道內河陽縣琴湖書院,卽其尸祝之所也。百年遺祠,雖伸士林尊慕之誠,二字華額,尙遲朝家崇報之典,斯豈非昭代之闕章,多士之觖望乎?粵昔太宗大王下敎,若曰斯人眞宰相也,又嘗手拄其肩曰,此予柱石時,稠未至大官,而聖主知人之明,已許經邦之器,逮夫作相之後,與翼成公臣黃喜,同時竝陞,協贊熙運,以鑄我東方堯·舜之治,其豐功偉烈,布在國乘,照人耳目,迄今四百年,尙論國朝賢相者,必曰黃·許,蓋其道德事業,輝映炳爀,固無容一二枚說者,而臣等請試擧其大略而陳之,稠以安文成公裕之外孫,學有淵源,躬探性理,力學實踐,扁其室曰敬庵,鷄鳴正衣,日誦庸·學,嘗夜兀坐,儼若泥塑,偸兒入室,若不都聞,良久,家人乃覺頗恨之,稠笑曰,賊之有甚於此者,來戰於心,何暇警外賊?此蓋稠爲己實地之工,而若其發之於謨猷,措之於經濟,則有若撰輯五禮儀,而制度大明,著定經濟六典,而損益得宜,論百官喪制之禮,則倡行服縗陪祭,而天使欽歎,革科場詞華之弊,則請行講經取士,而經學丕闡,定男女之服色,表貴賤也,嚴上下之名分,杜凌犯也。時襲麗季喪祭,皆尙浮屠,而獨依朱文公家禮,異敎遂息,其在成均,釐正釋奠儀式,而刊布中外,祀典始明,請從祀董江都,黜楊雄享,而士趨以正,立四學建鄕塾,而儒化大行,凡係祖廟禮樂,士庶喪祭,斟酌古今,悉加撰定,此其事業道學之大綱,而最著者也。其他黼黻弘猷,羽翼斯文者,固不可殫記,而先正臣趙光祖曰,警止心賊,篤於克己,學者所當法,文貞公臣金堉撰海東名臣錄曰,許公之學沿洙泗泝濂·洛,歷事四朝,憂國如家。故名臣徐居正筆苑雜紀曰,許文敬廉淸公直,動慕聖賢。其時集賢殿學士南秀文,銘其墓曰,騁軌閩·洛,振策鄒魯。故名臣金宗直有曰,文敬爲法,較若劃一。文正公臣許穆有曰,庶政咸擧,黎民樂業,此皆本之道德學問,而發爲治平事業者,有如是矣。是以生而錄佐理之勳,侈几杖之錫,歿而配廟庭之享,膺淸白之選,至於太常易名,又得道德博聞,合善令典之諡,暨夫家庭餘訓,其子貞簡公臣詡,以顧命重宰,立慬於端廟癸酉,其孫修撰臣慥,以集賢舊僚,殉身於光廟丙子,又其後孫,三世旌孝,其扶植倫綱,增光家國,此豈非道德忠孝之有所受而然耶?噫,許稠道德勳業,如彼其卓卓,而尸祝之所,不在他處,只有琴湖一院,亦未蒙宣額之恩,此豈非士林之所慨歎,而亦豈非朝家之一欠典乎?臣等相率齎咨,謀所以一叫天閽,以伸百年抑鬱之情者,久矣。近者竊伏聞翼成公臣黃喜尙州院宇,因道儒疏請,卽降賜額之命,夫黃·許一體也,今於一體之臣,宜不當有異,而矧玆河陽縣,乃是稠貫鄕,而爲平生杖屨之所,則士林虔奉之所,以必於此,而朝家宣額之典,似亦不可已也。臣等玆敢千里裹足,齊聲仰籲。伏乞聖明,亟命有司,特頒恩額,以幸斯文,以光聖德,不勝萬幸。答曰,省疏具悉。黃翼成·許文敬,一體相業,塗人耳目,祠院之尙無扁號,可謂欠事,況年前,旣許於翼成之院,今於文敬,何可一許一靳乎?所請依施。
京畿道坡州儒生幼學鄭在簡·安宗林·柳元培·李光峻·黃量源·黃銓·鄭商霖·辛師魯·朴藎源·李纘彬·尹宅厚,生員黃冕源,幼學沈壽海·李慶鳳·鄭德霖·黃垽·柳輝晉·金樂朋·趙心鎭·尹相殷·南宮灼·沈周賢·黃宅貞·任勮·李商尹·尹健·李搏海·張志默·成命柱·南宮濡·李寅挺·趙逸鎭·曺允烈·李濯·辛泰三·趙潚·金樂一·朴孝源·金海老·李瀹·沈義源·趙漢鎭·申思復·安懋·尹憲肅·沈履源·權技·曺元振·申思翊·盧聖運·成思中·韓台鉉·李得勳·趙沇·尹敬厚·金用勳·曺允升·李衡中·韓灘洪·柳光涑·李好敦·辛師點·李暄·李衡保·李晦彬·南宮暾·尹基肅·黃瑬·辛師禧·黃錫圭·韓若洪·愼駿錫·兪冕柱·趙道鎭·尹喆厚·李昉彬·韓禹鉉·柳熻·朴薰源·李根·安允萬·黃瀍·李得烈·黃·曺允熟·趙淨·金行遠·安植·成文柱·李昕·尹宅莘·沈台賢·李密·鄭遂能·沈復賢·朴思欽·趙洽·金景勳·南宮樑·安後泰·金處淳·黃錫三·李洽·辛師蘷·李源啓·沈潑·李禮彬·辛師善·金樂善·安光宙·黃圾·柳勉培·黃壧·沈器賢·沈鎭·李衡老·李賢耉·高普天·李彝疇·安世運·李潤九·宋履夏·李瀅·李聖文·李尙儉·兪重·李爕·李益新·李德喆·李基彦·尹之行·邊光文·李養老·李聲玉·李潤玉·李奎會·李光獜·宋顯祥·黃彬,生員鄭日泰,幼學朴頤欽·李耉老·鄭日燁·丁載熙·尹濟仁·李光峻·黃仁熟·黃默·柳冉·李學宗·李榮鼎·柳坊·安宗文·柳潤·金述魯·柳垽·安宗一·魚錫一·崔禹錫·朴善欽·李良輔·李塾·朴天淳·趙銓·李箕述·李漢甲·高克成·金載敏·李溟·金載彦·尹亨輔·安廷煥·李䎘·鄭思霖·李熙采·金載興·洪述仁·鄭遂泰·李澤龍·辛師孟·李性達·韓潝·南宮豪·朴葂源·李時彬·黃松老·辛師寧·申馣·辛漢羽等疏曰,伏以崇儒重道,帝王之盛典,修廢補闕,昭代之美規,吾東方前後儒賢之設祠躋享,在在相望,或因道德之相沕,卽其祠而竝禋焉,或因士林之疏籲,新厥廟而別饗之,聳八方之觀聽,樹一代之風聲,寔惟我列聖朝尊賢衛道,扶植斯文之盛德美意也。今殿下以堯·舜之聖,懋周·孔之學,孜孜廈氊,不讀非聖賢之書,念念羹墻,克盡善繼述之道,凡所以表章吾道,尊崇先賢之方,一心做去,靡不用極,萬代文治,實本於此,環東土冠儒服儒者,莫不蹈舞作興,喜見儒敎之丕闡,曷不休哉,曷不盛哉?仍竊伏念臣等所居之地,卽畿內坡州,而至今鄕塾之間,猶知孝悌忠信之爲良知茶飯者,實賴於先正臣忠肅公白仁傑,文成公李珥,文簡公成渾,三先生之道德行誼,爲世標準,薰陶瀜液,入人者深故耳。惟此三賢,竝生一世,初旣遭遇穆陵,同心協力,克贊文明之休治,晩乃退居鄕里,講學論道,遠紹靜退之遺緖,則洪功偉德,非比於鄕先生祭社之義也,明矣。及夫旣歿之後,各設數間之廟,以專崇奉之禮,忠肅俎豆之所,則昔在仁廟戊辰,創建於月籠山東休巖之下,世所謂書院村者,此實忠肅休退後考槃之地,而屋後一巨巖,屹然如碩人抱笏狀,有壁立千仞之像,忠肅取以爲號,故卽此地而建其祠,文成則累世墳塋,在於紫雲山下,文簡則一生棲息,卽是坡山村中,各就杖屨逍遙之地,以盡揭虔尊祀之道,而棟宇旣建之後,一番士流,間生新議,以爲聽松·休菴·栗谷·牛溪四先生德業之盛,同鄕竝出,事旣不偶,一祠合享,於禮則然,遂占本州之中虎溪一區,營立祠院,以爲四先生祠版,次第奉安之計,故遂撤月籠之役,移成虎溪之院,聽松卽成渾考守琛之號,而栗谷·牛溪,卽李珥·成渾之號也。伊時文成·忠肅,則合享於虎溪書院,至若成先正父子祠版,則子孫之議以爲,坡山卽杖屨所也,不可移奉於他處,因此果未竝享矣。年久之後,虎溪院字,未免頹圮,則士論又以爲四賢旣未同祭,則無寧各就於舊址,文成位版,則遷奉於紫雲之祠,忠肅則禮當移還於月籠舊基,而只緣事力之未逮,遽難兩院之竝修,姑且權奉於坡山院中,遂與聽松,東西對座,以成賓主之位,此乃先正臣文正公宋時烈所定之禮也。大抵白先正之初享於虎溪栗谷之祠,後移於坡山聽·牛之院者,雖不害爲鄕賢同祭之義,若比於紫·坡兩院之各就舊居,獨專其尊,則不能無歉,而月籠舊祠,久未重建,先生位版,寄人祠屋,士論之嗟菀,已無可言,斯文之欠典,尤當如何?向在乙巳成文貞之弟節孝·守琛之追配坡院也,其新享序列,當在聽松之次,而及其位版排奉之際,乃躋節孝於忠肅之上,倒置賓主師友之座,而不遵文正所定之禮,故臣等疏請釐正,未蒙允可。臣等於是乎各盡心力,略聚材具,遂就月峯下向所謂書院村之古基,仍用舊日礎甓,建立數間屋子,先生祠版,將爲移奉,一以伸坡院失位之嫌,一以倣舊居專奉之例,而不敢擅便,呈書春曹,則春曹以坡院位次,旣有違於尤翁定禮,則拓舊址建新宇,以爲移奉之擧者,在祠典無疊設之嫌,在位次無掣礙之端,揆以事面,誠極穩當爲題。噫,臣等之受賜於三賢,景仰於三賢,初無彼此深淺之別,而珥與渾,則院宇各設,禮貌罔缺,仁傑則尙無數椽專享之所,有乖一體尊事之道,此固百年之闕章,久菀多士之輿情,則今當祠屋之成,其所崇奉之典,豈與紫院·坡廟,少有異同乎?第書院之禁,自有朝令,其所設禁也,不可曰疊設也新創也。至若臣等所建之祠,卽是百年前已始之役,則固不可以新創論也,又無旁近邑妥侑之所,則亦不可以疊設言也。又況牲牢之賜給,結卜之折受,生徒之定額,已蒙列聖朝恩典,與他賜額院無異,則朝家之已許院享,不啻較然明甚,而向因屋宇之未就,尙稽恩額之誕頒,臣等抑菀之歎,容有極乎?玆敢不避猥越,裹足聯籲。伏乞聖明,俯賜鑑諒,亟命有司之臣,特宣二字之額,以幸斯文,以副輿望,千萬祈懇之至。答曰,省疏具悉。重建非新創,合享何遽分設,而位次又豈可輕先擅換乎?一則違已頒之受敎,一則非已定之正論,院宇之擅改,兩院儒事,俱犯汰哉之科,當該首倡儒生竝停擧,忠肅公白仁傑,依前合享,位次從舊,爾等退修學業。
敎忠淸監司鄭存中書。王若曰,纔晉秩於貳卿,政紆眷想,施觀風於一路,爰責分釐,勉憚卿方面之才,用副予簡心之意。永念湖西一道,實是海東重藩,山川綰穀二南,舟車交輳,疆域咽喉三輔,冠蓋相望,關防星羅,若唐之江·淮保障,絃誦日聞,在宋則閩·洛淵源,其大餘五十州,素稱難治之地,爲弊非一二計,誰是得重之人?惟卿,奕世簪纓,傳家操履,少日屈首於蔭路,幾多朱墨之棲遲,晩歲策名於公車,仍躋緋玉之華顯,歷近密而屢長諫席,已知乃持心之規,由分司而特超卿班,蓋出予記舊之念,從前聲績之最著,自是老練之才,顧今望實之益隆,合試盤錯之器。玆授卿忠淸道觀察使兼兵馬水軍節度使巡察使公州牧使,卿其祗服寵命,毋替遠猷,恤煢獨而抑毫强,寬猛貴得中適,勸廉平而懲貪虐,黜陟務在公明,農桑則勸課惟勤,勿以樂歲而少緩民事,器械則簡練是勉,勿以平時而或忽戎機,若論安民之方,固知綜理有素,至如憚壓之擧,益思威重自持,自餘稟裁,率循常典。於戲,體予丹綸之申懇,往其欽哉。憐卿蒼髪之已疎,行且召矣。
庚戌二月十三日辰時,上御重熙堂。右副承旨入侍時,右副承旨申耆,假注書鄭文始,記注官金鳳顯,記事官金祖淳,以次進伏訖。上命書傳敎曰,隨駕兼內吹,依例施賞。又命書傳敎曰,擊錚供辭,刑曹,則令次堂,今日捧入,京畿,則果川·廣州地方,則道伯今日內捧入,水原地方,則以其程途之稍遠,已令地方官捧供直狀啓,使之定式,此意知悉,定式擧行事,分付畿營。又命書傳敎曰,昨見上言一張,卽水原民,而頗有語及本倅者,一曰雇價之不厚也,二曰民隱之不察也。顧價優給,旣有飭敎,民隱軫念,何待渠言?毋論本事之虛實,以邑民告官長,民習萬萬痛惡,朝家雖不明見萬里,本地方守令之事,小民之弊,寧或泛忽乎?大抵此路一開,大關風化,原上言封送,卿其捉來重治,以礪民俗事,下諭于京畿監司。又命書傳敎曰,昨因上言判下,已料其廟堂之不善擧行,問于本司果然,大抵舊還之分數徵捧,徒滋奸僞之容間,而以存羊之義,雖不得不許施,若就最久條渾捧,則其弊爲尤甚,近年特軫是弊,每於諸道分俵之時,必以最近年條收捧,措辭行會之意,已有年前筵敎,則昨年舊還分排,不言最近二字,以致諸道之復襲舊例,此等事,不能事事,致煩提敎,有司之責,固如是乎?當該發關有司堂上,從重推考,藩任遞歸未久,則筵敎之未及聞知,猶或無怪,而首有司之不卽提醒僚堂,難免其責,亦爲推考,自今更爲定式,舊還之分排,或無廟堂知委,皆以最近年條爲之事,行會諸道,仍令各該地方官,曉諭民人,俾各知之,無或有混納之弊,廟堂發關時,亦必枚擧措辭事,嚴飭有司堂上。仍命退,承史以次退出。
庚戌二月十三日午時,上御重熙堂。左副承旨入侍時,左副承旨趙衍德,假注書李運行,記注官金鳳顯,記事官金祖淳,以次進伏訖。上曰,上假注書·事變假注書,俱爲入來乎?衍德曰,入來矣。上曰,廳注書出去,同爲入來。賤臣承命出,與上假注書李瑞朝,事變假注書吳聖根,偕入進伏。上曰,上假注書進前。仍問曰,爾之所做科工幾許?瑞朝曰,賦表策若干做得矣。上曰,以爾年過六十,今日政特爲郞署調用,爾其知悉。命先退。上曰,事變注書進前。仍問曰,爾則科工做得幾許?聖根曰,賦表則有若干工,而策則曾未做得矣。又命先退。仍命書傳敎曰,新榜中李瑞朝,年過六十,例出六品,今日政郞署一體調用,時無現窠,兩司中在外人許遞,其代差出,待下批牌招,一體署經。又命書傳敎曰,左承旨批下,牌招察任。又命書傳敎曰,朝廷之上,體例爲重,近來百隷怠慢,取便成習,便服赴公,猶此申禁,況堂上堂下,有實軍職者,以便服祗迎,作一謬例,視以爲應事,事之駭然,莫此爲甚,旣往雖不追勘,此後自政府各別嚴飭,隨現論勘,至於抄啓文臣,無非新進年少之人,則其所小心,宜倍他人,況皆有軍銜罷散者,亦皆權付,則豈敢以平服祗迎?舊選文臣之如許犯科,曾有處分,則渠輩尤豈可更犯?以抄啓文臣便服祗迎之人,令該房査出,竝令該府拿問處之,以懲日後。又命書傳敎曰,昨於杻峴,見一泥首伏在田間者,意謂鄕谷人士,不識祗迎規例云,而駕過之後,猶以爲訝,問于承宣,對以前右相大抵向來事,無論本心之如何,在他大臣,則豈必如是迫切,而以前右相之故,責備過重,以彼恩遇,有此事端,則處分非重伊輕,況今爲月稍久,情理自異,而其在敬禮與體諒之道,不可一味任置,前右議政金鍾秀敍用,大臣置處政事當日爲之。命退,承史以次退出。
庚戌二月十三日初更,上御重熙堂。坐直承旨入侍時,同副承旨金履翼,假注書李運行,記注官趙慶遠·金鳳顯,以次進伏訖。上曰,軍士房承旨入侍。慶遠承命出,與軍士房承旨申耆,偕入進伏。上命耆,讀儒疏訖。命書批答。命退,承史以次退出。
上在昌德宮。停常參·經筵。
傳于金憙曰,都承旨馳詣宗廟·景慕宮,奉審摘奸以來。
傳于申耆曰,傳香承旨馳詣弘陵,奉審摘奸,局內諸陵,一體奉審以來。
金憙啓曰,左副承旨權裕,今日不爲仕進,卽爲牌招,何如?傳曰,允。
以左副承旨權裕牌不進罷職傳旨,傳于申耆曰,聞有實,許遞。前望單子入之,待下批,牌招察任。
承旨前望單子入之,徐郁修落點。
傳于金憙曰,下直守令入侍。
以承旨房望,傳于李祖承曰,仍。
假注書李運行陞六,代以南履翼爲假注書。
假注書李瑞朝陞六,代以趙台榮爲假注書。
傳于申耆曰,當該注書拿處。
事變假注書李履熙有頉,代以洪樂敏爲事變假注書。
事變假注書洪樂敏在外,代以韓翼鎭爲事變假注書。
傳于金憙曰,左承旨入侍。
以京畿監司啓本,价川居洪福良擊錚辭緣,判付內,如許獄案,曾所罕見兺不喩,渠之情境,想來不覺慘惻。朝家之方伯,俾掌敦俗之責是隱,則成獄之前,理宜敬愼,具案之後,尤合審察,而卽此除良三度告訴,輒題退字者,前伯事殊甚未安,而纔因他事,已有處分,雖不更勘,前此似此之獄,必加致意,除非用意絶惡者,多傅生科,蓋出於償命不足以洩冤故也。時道伯多年司寇,屢當錄囚,朝家本意,想已諦悉。至於此獄,反覆看過,決知其不當錄啓,不當償命,亦不必行査,待査本處斷,況旀事理較然之外,證者之招,足作左契,由前由後,豈或持疑?洪福良父,特爲參酌放送,而死出於匪意,渠是家夫,平日之夫酗妻鬨,轉釀葛藤之端,亦不可謂全無罪過,令道伯嚴刑一次爲旀。福良段,處變得宜,原情文辭,不似鄕曲賤民所能爲,極爲嘉尙。亦令道伯,別爲施賞,以示朝家敦俗之意。初·覆檢官,如無一言論理,亦不可無飭,道伯相考原案狀聞事,分付爲良如敎。
以京畿監司啓本,遂安居李春植擊錚辭緣,判付內,以此捧招,謄關該道,令道伯詳考文案,親査或直爲論理間,具意見狀聞事,分付爲良如敎。
以京畿監司啓本,興陽居申得權擊錚辭緣,判付內,近來似此上言,率多虛詤,而觀此原情,奸吏之容奸,決是常習,該倅之擧措,誠有是也,萬萬駭怪,令道伯除尋常親執詳査狀聞事,分付爲良如敎。
以京畿監司啓本,四件外鳴金者,依定式拔去事,判付內,應在猥秩外,令各該道回啓爲良如敎。
以原春監司狀啓,西北流民之願還故土者,姓名居住開錄事,傳于申耆曰,嚴飭善爲護送,俾無始勤終怠之歎事,回諭于東伯,亦爲下諭于畿伯。湖西則尙無一言,何也?自處以已遞,如是泛忽乎?此意,下諭。
以水原府使狀啓,園軍李成根,決杖放送事,傳于李祖承曰,李成根豈可杖治而已乎?卿之柔善每若此,此後少加剛果事,回諭于水原府使。
傳于李祖承曰,昨筵誤奏,當該承旨推考。
兵曹口傳政事,副司果單朴崙壽。
兵曹,以任嵂爲禁軍別將,白東俊爲訓鍊都監中軍。
傳于李祖承曰,坐直承旨入侍。
以禁府都囚徒,傳于李祖承曰,李謙彬·李熽,考律草記勘放,宋祥濂·張錫胤·李相璜·尹永僖·沈象奎·金履喬·沈能迪·安廷善·李東冕·金羲淳·丁若鏞·尹光顔·徐有聞放。
持平柳畊·李儒修啓曰,臣等庸愚譾劣,耳目之任,自知不稱,而署經有命,天牌儼臨,臣等他不暇顧,章皇出肅矣。昨伏見傳敎下者,以抄啓文臣便服祗迎事,誨責截嚴,至有査問拿處之命。臣等於伊日,適在見職未肅之前,只循常例,便服祗迎,名忝抄啓,身自犯科,則豈可以職名之有異,晏然獨逭也哉?臣等滿心惶忸,無地自容,而昨緣日暮,今始來避,所失尤大,以此情踪,其何敢一刻蹲冒於臺次乎?請命遞斥臣等之職。答曰,與已肅拜稍間,勿辭,亦勿退待。
申耆,以備邊司言啓曰,本司有司堂上有闕代,行漢城府判尹李文源,行副司直金思穆差下,使之察任,何如?傳曰,允。
申耆,以備邊司言啓曰,卽見長湍民人禹沈孫等上言,則以爲本府上·下道兩面,皆是濱海瀉鹵之地,水道變易,滄桑變遷,民不能聊生,故己卯年一竝改量,除汰無土之稅,俾免流散之患。伊後三十餘年,水道之衝射,日以益甚,改量田畓中,永無形止者,爲六十餘結,土地減縮,如是無量,而秋來徵稅,依舊自在,畢竟隣族之弊,將使附近面里,亦不得支保。已成波浪者,頉給永災,稍存形止,隨起隨稅,俾無白地收稅爲辭,而有論理草記之命矣。果如所訴,則宜有白徵之冤,改量大政,不可輕議,査陳釐正,在所不已。且三十年之間,水道衝射,則此邊雖有浦落,彼邊必有泥生,詳加査實,則庶幾墾頉之相當,以此分付道臣,令地方官,躬行踏驗,査櫛報來後稟處,何如?傳曰,允。
申耆,以備邊司言啓曰,卽見全羅道羅州幼學林旭遠等上言,則以爲本州稅穀,幾爲二萬包,載運船數,亦爲十七八隻矣。在昔設倉於榮浦時,穀無加入,船無破碎,一自京船賃載之後,捧上斗數,少不如意,則中路回泊,欲爲移去,故不計所入之多少,只以載運爲事,所入糜費,去益無節。且中路故敗,比比有之,分徵境內,生民流離,官家生事。榮江上有濟民倉,巋然空虛,綾·南·羅三邑兩稅,捧置該倉,而斛外加入,與原定船價,合八千餘石,雖造三十隻,用有餘矣。革罷京船,復設漕倉,又造漕船,使土地人,趁期運納云。順天幼學趙顯燁等上言,則以爲本府稅穀,爲一萬包,有千石容載船數十隻,可以裝發,而船價優厚,京船趨利下來矣。近來京船減縮,下來之際,又爲列邑所捉,故不得已全責於境內浦船而載之。船少洋大,種種致敗,有再徵之弊,居民難保,以濟民滄爲漕倉,本府與屬邑船價米,爲造船數十隻,則公私俱便之道爲辭,而竝令論理稟處之命矣。羅州民弊,則在斛上加入,順天民弊,則在船小致敗,而要之兩邑民情之歸趣,則皆願復設漕倉於左右濟民倉,造漕船置漕卒,以爲上納之方矣。左右濟民倉,復設漕倉之論,匪今斯今,道啓民籲,不啻屢次,而特以京船之失利,松政之難辦,不得從施。到今事勢之遽難輕議,與前無異,置之,何如?傳曰,允。
申耆,以備邊司言啓曰,卽見咸悅聖堂倉漕卒權以濟等上言,則以爲三南諸漕倉,皆以一官照管,故漕卒無弊安保,而獨聖堂倉稅穀,監捧則別定差員,監船則地土本官,領運則群山僉使,一倉之內,三官照管,下隷輩之換面侵漁,不一其端,將至難保之境,依他倉例,以本官獨管擧行爲辭,而有論理稟處之命矣。法聖·群山漕倉之弊,大者更張,小者變通,而獨於聖堂一倉,事多掣礙,尙未矯救。大抵捧稅則咸悅,運納則群山,有非監捧·監運一人兼行之爲便當,而群山旣有所捧,則僉使無分力之路,咸悅係是地主,則穀物無精捧之道,故昨年因大臣所奏,以別定差員,從公徵捧,而如有弊端,則更爲啓聞之意,有所行會矣。今此民訴,以一倉之內,三官照管,下隷輩之迭面侵漁,不一其端爲言,或者道伯新到,未及詳知,而不爲狀聞歟?抑咸悅下屬,失利於他官之來捧,而有此慫慂呼訴之擧歟?遠外事情,有難料度,以此意分付道臣,更爲詳探,論理狀聞後,稟處,何如?傳曰,新伯下去之後,未知有何役心之端,而凡係朝令,擧行之慢忽,不一而足,前伯巽懦之餘,時伯之擧行又如此,極爲可駭。雖以此事言之,新叨之初,焉敢默無一言,無難違越朝令乎?該道臣爲先從重推考,其委折,使之卽爲狀聞,有弊無弊,有效無效,亦卽詳査以聞事,嚴飭,可也。
申耆,以備邊司言啓曰,卽見黃海道兎山居閑良朴昌弘上言,則以爲兎山以山谷殘邑,雖値年豐之歲,猶未免饑困,而自丁未以來,連値慘凶,民人之流離者,不知其數,故自官賑恤,而不能保存,本邑卽原春道安峽·伊川接界之地,以兩邑田稅·大同,從市直發賣於民間,以其作錢,上京貿納,則此誠公私兩全之道爲辭,而有商量稟處之命矣。田稅·大同,係是惟正,民人享上之誠,只在於此,故雖在本邑所納,決不敢容易議到,而今乃以他道·他邑〈田〉稅·大同之從市直發賣,肆然呼籲者,民習可駭。上言內辭緣勿施,此則不可以民隱,有所容恕,狀頭朴昌弘,分付該道,嚴刑定配,何如?傳曰,狀頭下送該道嚴治,以懲猥越之習,至於兎山民事,不待渠言,懸罄可知,申飭道伯,着意拔例接濟,期有實效,則朝家少寬宵旰之念,以此措辭行會,可也。
申耆,以備邊司言啓曰,卽見江界居幼學朴泰來上言,則其一,本府所納稅蔘十四斤十三兩,及例貿體蔘三十五斤,尾蔘二十五斤,以江邑餘殘之戶,萬無當納之稅,以此元數,分定於中山諸邑,北關三·甲等處,而今或以分定爲難,則蔘價統一國四兩二錢,定以恒式,而自本府差送貿蔘將校,嚴禁蔘商輩私買,以定式之價貿納,則江民少解塗炭之急,而且昨年闕封二十五斤,特令退三年停捧,則目前民間之惠,非不至矣,而蔘供則與穀有異,三年之後,必無多出而多採之理。新舊條一時竝責,則此不但行不得之事,若干餘存之民戶,尤無以支保云。其一,軍政有難支之端,本府及各鎭堡軍丁,爲二千八百四十一名,除蔘戶而苟充其額,則自不免黃口之丁云。其一,田結摠數,爲一萬六千餘結,而況今四千之戶,不能起四分之一,而樹木成林之地,擧皆徵稅,至於隣族之境,特令改量,而不然則除陳頉,隨起納稅,俾無白徵之弊云。其一,以京主人楊振春尾蔘四斤持來本府,欺誣殘民,每兩勒捧五十兩,而以戶曹定式及卽今京中市直論之,則濫捧之價,不啻倍徵,而且花果錢四百兩,自丙午年,無前例濫捧,故不勝抑鬱,來呈刑曹矣。振春本以奸惡之類,不有朝令,尙此延拖,以俟遠民不堪自歸之境,令該曹嚴治振春之罪,刻期徵納勒捧之錢云,而有論理稟處之命矣。蔘弊事,稅蔘之爲本府痼瘼,自朝家業已洞悉,前後軫念之特敎,不啻如救焚拯溺,而雖以昨年言之,稅納之直令退限,蔘戶之別加斗護,新倅舊伯,次第承命而去,其所對揚,想不泛忽,而今此一國蔘價之四兩餘勒定,三·甲·中山之元數中分定,一則有違於物不齊之義,一則殆近於移其疾之擧,竝不可容易擧論,特體朝家如傷之意,恭俟營邑軫念之澤事,更加分付,仍又發關。軍政事,近來民少軍多之弊,無邑不然。江界戶數,雖曰比前大縮,尙不下五千戶,道臣·守令,若能着意講究,如法簽頉,則決無黃口·白骨之冤,以此意,嚴明分付。田結事,目今本府,賑政方張,改量之擧,不得輕易擧論,査陳之政,不可一切廢却。且陳處雖或冤徵,起處必有落漏,分付該道道臣,令地方官,先査其陳起,以爲待秋成從實給災之地,改量一款,待年豐擧行。邸人事,未知何府使時,有此添給之擧,而果如所訴,宜有稱冤之端。大抵京法司之於外邑訟決,每緣推辨之無路,易致日月之遲滯者,勢雖似然,事甚稽緩。當該邸人楊振春,令秋曹捉送本道,以爲嚴加査問,從實徵給之地,其罪狀,令道臣從輕重決處,添給委折及伊時守令,亦令論理狀聞後,稟處,何如?傳曰,允。定價之說,雖難輕議,亦不可專歸之於物不齊矣。其他條件,依回啓付之道伯,從長決處,有難擅便者,使之狀聞。邸人事,誠如所訴,江民之受困於此輩可知,星火捉送該道,仍令道伯,親執嚴査,竝與地方官,現告狀聞事,分付,可也。
申耆,以備邊司言啓曰,卽見高山縣安心寺僧誡瓔上言,則以爲本寺卽御筆奉安處,而凡干雜役,監營本官,不敢侵責矣。近歲以來,本官橫侵之弊,歲加月增,徒不能支堪,盡爲渙散,使御書閣,無一僧陪守。一如御筆完文中傳旨,依前守護爲辭,而有論理稟處之命矣。果如所訴,則本寺事體,與他自別,本官侵徵之弊,別成節目,嚴加禁斷,以爲支保之地事,分付該道道臣,何如?傳曰,分付該道臣,各別釐弊,又或泛忽,責在道臣,以此,分付,可也。
申耆,以備邊司言啓曰,卽見原春道寧越莊陵齋宮·報德寺守護僧漢溟上言,則以爲,矣僧所守齋宮,建立之初,則七房寺宇,三百僧徒,凡諸禁火·伐草·熟設·滌器之節,與守護軍輪回擧行,彰節祠亦在局內,故祭享·滌器之役,擔當擧行,而各處齋宮,皆有田畓賜給之定式,本齋宮,則獨無此例,故僧徒漸至稀疎,大小應行之節,實無奉遵之道。田畓間,依他例賜給爲辭,而有論理稟處之命矣。莊陵齋宮,事體自別,而田結折受,不可輕議,而其他修葺廨宇,斗護僧徒之方,分付道臣及地方官,爛加商議,着意擧行,何如?傳曰,允。僧徒之凋殘,在處皆然,本寺事體,尤有自別,申飭道伯,各別顧恤,如有不得擅便者,具由狀聞,期於蘇弊,可也。
李祖承,以吏曹言啓曰,西部幼學金濟運上言,判付內,獨漏可訝,相考草記事,命下矣。其父前別提光績,年七十八,入仕五十二年,落仕三十七年云,而考見官案,則果如其言,故取考昨年抄啓文蹟,則光績乃是能麽兒出身,故謂與蔭官差異,似不爲擧論,而旣經正職,已準年限,則在朝家優老之典,宜蒙一視之澤,而事係恩典,臣曹不敢擅便,上裁,何如?傳曰,加資,今日口傳下批。
李祖承,以吏曹言啓曰,觀此洪州御營軍鄭四得上言,則其父年未滿九十,而亦不書名字,有違格式,置之,何如?傳曰,允。
李祖承,以禮曹言啓曰,靑陽幼學李存謙上言,判府內,異於常賤之干恩,招見後,詳問事蹟,草記事,命下矣。招見李存謙,詳問事蹟,則以爲臣五代祖司諫院司諫垕,以蓬萊君之子,龜川君孫,曾於孝廟朝,以敢言直節,入於八諫臣中,眷遇隆重。且被嶺南十三邑廉察之命,而于時所按諸邑之名及各條節目,以御筆列書下賜,至今十襲珍藏,以爲私家世傳之寶,而臣貧窮轉甚,無以奉藏,謹奉邑名,列書一冊,節目列書一冊,欲爲來納于天陛,此是臣上言內辭意,而此外無他可達之事蹟云矣。敢啓。傳曰,知道。在渠家爲寶藏之物,今若來納,殊非傳詑之道。向於故判書宋言愼家,猶有置舍奉藏之例,令該地方,各別顧助,俾得以永世藏守事,分付道伯,可也。
李祖承,以禮曹言啓曰,慶尙道幼學蔡思玄上疏批旨內,省疏具悉。黃翼成·許文敬,一體相業,塗人耳目,祠院之尙無扁號,可謂欠事,況年前旣許於翼成之院,今於文敬,何可一許一靳乎?所請依施事,批下矣。額號,令藝文館撰出,何如?傳曰,允。
李祖承,以兵曹言啓曰,宣傳官申義顯·許彬·尹恒儉,俱以身病猝重,勢難供職,呈狀乞遞,侍衛之職,不可久曠,竝今姑改差,何如?傳曰,來頭殿座時拿入,分等勘處,此草記,姑爲勿施。
申耆,以兵曹言啓曰,依下敎,今番幸行時,隨駕將敎軍兵各差備等犒饋,以乾物分給之意,敢啓。傳曰,知道。
申耆,以刑曹言啓曰,因原春道春川居童蒙洪重烈,爲其父顯祖定配請放事,上言,令該曹取考徒流案,草記稟處事,命下矣。取考曹上配案,則渠父顯祖,漂流木自官屬公時,發憤於不得私執,以呈單條列,極口詈辱罪,戊申四月,定配龜城,己酉九月,移配咸悅,而渠之上言中,以狀頭之收贖,親年之七十,雖欲藉口,罪犯旣係不輕,到配纔過三年,則疎釋之典,有難輕議,上言內辭緣,置之,何如?傳曰,允。
申耆,以壯勇營言啓曰,因傳敎,本營隨駕將官將校軍兵等處,乾犒饋磨鍊分給之意,敢啓。傳曰,知道。
申耆,以刑曹言啓曰,昨日動駕時,猥濫擊錚人中,智禮金泰亨,則以爲其先祖吏曹判書忠毅公文起,爲國家殺身成仁於六臣殉節之日,而子孫則定屬於永同吏役,田民則籍沒,賜牌於其時勳臣尹姓之家矣。辛亥年,復其官爵,頉其定屬,籍沒田民,一竝出給事判下,故其父生時,推還田地,數年收稅,父死之後,尹哥又復奪去,乞令推給。且金文起子孫,所定軍保,皆爲頉下,勿論公私賤,一竝頉給事,連有受敎,敬順王子孫儒衣·儒服者,許錄通淸事,又有列聖朝傳敎,而渠是敬順王子孫,得免軍保,許錄通淸事也。敢以四件外猥屑之事,肆然呼籲,極爲無嚴,自臣曹考律勘處,至於籍沒土地,旣命還給,則尹哥之更爲奪去,極涉疑怪,令該道査實推給。春川淸平寺僧泰性,則以爲本寺舊有賜牌田畓百餘結,而中間還收矣。丁未年於義宮屬李七才來言,厥田畓移付於義宮云,故以三百四十兩,買得秋收,更以二百四十兩,放賣於其宮屬,而七才處閪失者百餘兩,乞蒙復舊之恩事也。旣非四件,而以如此瑣屑之事,敢爲登聞者,紀綱所關,萬萬無嚴,原情勿施,自臣曹從重嚴勘。泰安柳贊壁,則以爲,丙申年海美居李長化,以其妻金女及其甥世云,謂以隱避奴婢,以一張立旨起訟,海美世云田畓,沒數奪取,渠則以凌辱士夫,定配河東後,縛打金女,搜探三百餘兩田畓文券,以廉價斥賣持去,而金女被其亂打,因以致死。世云族屬,憤恚致死者,被打致死者,竝金女爲七人之多,而渠今蒙放,敢此呼訴,嚴繩其罪。推給田畓事也,事實果如此,則何不呈訴本道,以請査治,而今於十五年之後,始爲呼籲者,極涉虛詤,有難準信,而旣曰人命致死,又係良賤辨別,則亦不可遽然勿施。令道臣詳査狀聞後,稟處。楊州樓院崔南碩,則以爲,樓院民,以生鮮都庫事相訟,而渠父興世,年今七十,初不干涉於訟庭,橫被狀頭之罪,定配恩津,宿病危劇,方在難救,乞令放釋事也。其父罪謫,旣係邀路抑執,則屢次呼籲,誠極無嚴,原情勿施,其猥越之罪,自臣曹從重勘處。豐川幼學呂善籥,則以爲,其父光運,自在髫齡,敬事父母,行年十二,奄遭母喪,哀毁之節,感動隣里。繼祖母李氏之病,漸至危劇,醫云人肉最是良劑云,故其父割出股肉,熟以分進,果獲神效,竟以天年下世,則其時道臣,因士民之等訴,入於褒啓中,得蒙給復之聖恩,若無旌門於篷筆之下,則恐無垂美後世,旌門一節,特爲判下,以聳遐方觀感,以爲爲親揚美之道事也。已因道啓,照例給復,則朝家盛典,於渠足矣,而敢以棹楔之請,又此煩籲,極涉猥越,原情勿施。驪州報恩寺僧敬心等以爲,本寺自是英陵願堂,而特賜位田十八結內,九結在於醴泉地,初則每結十五兩定式矣。今則僧殘民頑,每結只以六兩錢備給,兩陵四時支供,春秋進上無以擔當,醴泉秋收,依當初施行事也。此不過收稅微事,則呼訴本邑,使之釐正,何所不可,而渠以僧徒,肆然鳴金於蹕路之下者,究厥情狀,極涉痛駭,原情勿施,考律重勘。西部私婢起梅,則以爲,渠夫鐵金,以九月金處錢兩推徵事,相無爭詰,九月金推擠鐵金,脛骨違傷,而九月金方染時病,故待差病呈官爲計矣。九月金死後,其妻構捏發狀,積受刑訊,乞蒙事辨事也。此獄之成,今已五年,而鐵金以錢兩債物事,與九月金爭鬨,手打足踢,傷痕狼藉於要害,致命乃在於八日,獄情無疑,已爲完決訊推,而且經審理,毫無可原之端,則到今變幻事實,敢以因病致死等語,冒煩天聽,萬萬無嚴,不可以爲夫訟冤,有所曲恕,自臣曹懲治放送。海州使令崔二才,則以爲,其兄惡才,癸卯入於殺獄,乞令査處事也。渠兄惡才,以營鎖匠,符同舊囚李從奉,侵徵新繫朴海得,着之以枷,縛之於脚,恐喝困苦,罔有紀極,終至於缺傷喉吭,過十日致命,論其手勢之凶毒,未有若此獄之甚者,尙未用法,已是失刑,而昨今兩年,其母其弟,換面迭出,瀆擾不已者,究厥情狀,萬萬痛惡,原情勿施,崔二才自臣曹考律嚴勘。東部居民孫良澤等,渠輩所居孫家庄田土,見奪於故奉朝賀金尙翼孫仁得,故昨年九月,渠輩仰瀆天聽,自京兆因傳敎推給之下,良澤家都文記,終不出給,故良澤父義大,憤鬱自縊死,義大之母,痛子非命,仍又繼死,乞令査處事也。此不過土地相爭之事,則呈訴法司,何所不可,而張皇爲說,猥越鳴金者,極爲無嚴,原情勿施,狀頭考律勘處,而至於本事,取考文案,則昨年自京兆,以金家買得者外,所謂立案處,竝出給民人之意,草記蒙允,則此是已啓下決給,而不給文記者,極涉可駭。然而一邊呼籲,有難準信,更爲詳査決處。大丘童蒙徐亨曾,則以爲,其父應福,橫罹殺獄,故癸卯上言,行査本道,而査官見賣檢吏,斷案成罪,更令明覈事也。取考原案,則膺福踢打崔允德,翌日致命,實因詞證,俱爲明白,錄啓訊推,今已年久,其間屢經審理,無容更議,而癸卯年亨曾,始爲粧出檢案所無之說,誣罔天聽,及其行査,許多諸招,事事落空,應福依前同推,亨曾照律勘處,則到今亨曾之不知懲畏,乃敢以査官見賣等說,惟意假飾,又復呼籲,尤極無嚴,原情勿施,昭法重勘。仁川業儒鄭殷達以爲,其父翀良,甲辰定配巨濟,乙巳遇赦蒙宥,因秋曹覆啓,尙爲仍配,故丁未鳴金哀籲,又蒙天恩,依前下敎放釋,而秋曹又爲覆啓,乞令放釋事也。翀良以謙賊孽屬,出沒京鄕,密傳書札,踰越防守,恣意往來,論其罪犯,罪固罔赦,流配絶島,在渠末勘,故臣曹之前後覆難者,實出於嚴隄防杜後弊之意,而乃敢以覆啓未放等語,肆然呼籲,萬萬痛惡,原情勿施,照法嚴勘。林川幼學權相彦,則以爲,矣身六代祖恪,卽故領議政仲和之玄孫,重峰趙憲之高弟也。重峯倡義之初,赴錦山之戰,張拳冒刃,其力不足,與重峯同時殺身,其勁節韙績,與重峯一也。今去壬辰,世代旣遠,或不無眞贋難辨之患,而重峯集抗義編云,賊鋒叢集,趙先生呼恪曰,汝家名祖忠節,專在汝身,今日只有一死,無愧義字云爾,則恪遂不旋踵,力戰死之,其貞忠高節如此,乞蒙旌褒事也。壬辰兵燹,殉節烈士,自朝家已施崇褒之典,則到今世遠之後,有難輕議,原情勿施。安邊崔鳳三,則以爲,其父以本府納蔘監官,爲人被打,方在死境,且本府土産人蔘,故乾蔘四斤,有上納官用之規矣。年年採得,蔘不如舊,年例官用,無以應納,故本官除其四分之三,以價錢春秋上納,至爲一千三百餘兩,而面任處情債錢,又至官納之數,民戶散亡,支保無路,旣以錢代納,而錢無雜糅,則宜無情錢之可論,傷人者抵罪,三章大關,渠父縛打人事,當詗捉,將爲復讎,乞令本道,除去科外人情錢,詗捉縛打其父之人,以爲復讎事也。渠父被打,設有稱冤之端,則呈訴營邑,何所不可,而敢以至猥至屑之事,無難瀆擾,已極無嚴,因其父被打,贅及他說者,尤極痛駭,原情勿施,自臣曹考律重繩。長城奴二丁,則請放其上典金必鑑事也。必鑑以師事妖人,傳授妖言,惑亂民衆,掠奪財賂罪,本道以快正典刑事,旣已狀請,則縱奴呼籲,萬萬無嚴,原情勿施,二丁自臣曹考律重勘。南部童蒙尹喆乭,則以爲,其父弼壽,以申萬大擊錚原情書給罪,被囚捕廳,乞令放送事也。萬大之構誣舊帥,旣係重律,而弼壽之書給原情者,論其罪犯,與萬大一而二,則縱子請放,尤極無嚴,原情勿施。靈光幼學金達鉉,則以爲,本邑陳良面,劃付法聖鎭,鎭則爲利,邑則爲弊,乞令仍舊貫之,以安民心事也。昨年八月宋道煜等,以此事呼籲,故本曹以陳良割劃,設有爲弊之端,道臣自當據實狀聞,而朝令纔下,民籲踵至,其受嗾吏鄕,欲售奸計之狀,萬萬痛駭,各別嚴勘之意,草記蒙允,則到今達鉉之又此煩瀆,極爲無嚴,不可以事係民情,有所容貸,原情勿施,自臣曹照法重勘。瑞山幼學文漢德,則以爲,渠以前朝名賢江城君益漸十八代孫,列聖朝受敎內,其殘孫遠裔,雖有微賤支庶者,有勿定軍役之之事,而渠之族姪宗弼·宗得·景運等三人,自本郡充定軍役,乞蒙頉下事也。敢以四件外事,至煩呼籲者,極涉猥越,原情勿施,自臣曹考律勘處。南部童蒙宋舜民,則以爲,其父道煒,被人構誣,甲辰定配於光陽縣,而其父以四代獨身,只有九十老母,晝夜呼泣,願一相見,乞令放釋事也。取考本曹文案,則甲辰至月,其父道煒,以誣人以賊,四次衝火於人家罪,依律定配,而丁未二月,因渠鳴金,伊時判付內允,誠如是也,不可但以勿施,後勿敢籲之意,嚴飭放送事,判下,而又煩天聽,尤極痛駭。原情勿施,不可以爲父訟冤,有所曲恕,舜民自臣曹考律勘處。南部良女孫召史,則以爲,昨年五月,幼學兪漢五,以時病身死,其妻繼痛,洞里閭家,借入調病,故矣夫車福伊,峻辭防遮,則以謂凌辱兩班,照律定配,已至周年,而渠舅母,以八十篤老之人,未見其子,病死權葬,乞令放釋,俾得掩土事也。罪係凌辱士夫,赴謫不過周年,不思懲畏之心,敢爲呼籲之擧者,萬萬無嚴,原情勿施。黃澗幼學金驗碩,則以爲,渠祖仁尙,智略過人,勇力超倫,戊申之亂,生擒熊輔·希良等賊,功居第一,而本邑混侵軍役,卽爲頉給事也。敢以至猥屑極無嚴之語,肆然瀆擾,至請頉役者,揆以民習,萬萬駭然,原情勿施,其罪狀,照律嚴勘。樂安鄭召史,爲其夫孫病入老味殺獄稱冤事也。再昨秋,因鄭女之鳴冤,再次行査,因判付同推矣。觀於檢案,傷痕明白,詞證俱備,而致死韓女患癘之說,屍親滯囚之言,渠旣以誣罔自服,則到此獄情昭著,鐵案已成,而今又張皇爲說,縱妻呼籲者,情狀尤極凶獰,原情勿施,鄭女瀆擾之罪,不可以爲夫訟冤,置而勿論,考律嚴勘。東部典僕宋遂鎭,則以爲,渠等挽近以來,人齒繁盛,近千戶萬餘口之遊食遊衣,都由於國家罔極之恩,而方當新設營作隊之時,泮民中願帶束伍者,可作二三哨,無非壯健,或爲萬一之報,乞蒙處分事也。泮僕之入屬軍門,曾無是例,則敢以猥屑之事,至有煩瀆之訴,揆以民習,誠極無嚴,原情勿施,自臣曹考律勘處?果川良女曺召史,則以爲,矣夫金昌元,龍洞宮願堂,淸溪山栗園直,因禮曹及本宮帖文,差定隨行,而不避任怨,恪勤禁斫矣。昨秋山下居民,十百爲群,謂以害及衆民,構訴本官,照律定配於山淸縣,矣夫招怨,本非爲己之私,卽出奉公之意,而竟被刑配之律,極爲冤痛,卽爲放釋事也。取考徒流案,則昌元稱以孝昌墓外案山直,廣占標外諸山,竝爲收稅,作拿村閭,勒稅於去來柴商,使半千民人,將至難保罪,流三千里定配於山淸,則昌元之當初所坐,已極通駭,到配纔過五朔,縱妻呼籲者,尤涉無嚴,原情勿施,其猥越之罪,照法懲治。東部鄭氏,則以爲,其子厚墩,昨年八月分,橫罹潛屠,定配於旌善地,因病致死,乞令其時郞官及禁隷等,竝爲嚴治,以洩至冤事也。潛屠犯禁之杖配,法典所載,厚墩冒犯屠牛,到配經年,因病物故,而敢稱洩冤,肆然鳴金,侵斥法官者,萬萬無嚴,所當照法請勘,而係是命婦,參酌勿施。中和劉城,則以爲,其父德庚,以白光圭妾金召史,偸桑籬內之事叱責矣。光圭乘憤突入渠父處,執石自打,其頭血出,揚惡數日往來,觸風致死,至於成獄,乞令分揀事也。此獄前行査,自歸誣罔,已成鐵案,連行同推,而敢生希覬之計,縱子煩籲,極甚猥越,不可以四件內事,每每曲恕,原情勿施,劉城自臣曹懲治。典僕婢遺腹,則以爲,其夫黃興坤,爲鄭盤奉之打殺,尙未復讎,乞令雪冤事也。盤奉以殺獄元犯,方在推訊,則取服償命,自是次第件事,而不待決末,徑先呼籲,極涉無嚴,原情置之。忠州童蒙崔福慶,則以爲,渠之祖先,以孝廉相承,九代俱蒙褒旌之典,而渠祖宗運,年纔六歲,乃失所恃,事父與繼母,供旨侍湯,一出誠敬,及其喪出,斷脂呼天,齋蔬哀毁,極盡禮節,乞令攸司,卽爲旌表事也。此等之事,呈訴營邑,自該道詳査實蹟後狀聞,旣有定式,則渠之呼籲,不可準信,原情勿施。淸安幼學朴晉德,則以爲,其六代祖承宗,五代祖自凝,當光海昏亂斁倫之時,終始扶護母后,一不參凶賊廢母之論,而及至反正之日,死得其所者,質諸神明而無愧矣。當時廷議不甚分別,渾入追奪中,殘孫末裔,未得控白,乞蒙昭雪事也。當初朝家之不爲區別,可見公議之自有卙量,則敢以年久之事,肆然煩籲者,極涉無嚴,原情勿施,晉德自臣曹考律勘處。晉州幼學李正復等以爲,晉州·昆陽·固城·泗川四邑濟民倉,都在於泗川地,以陸路言之,則或八九十里,或百有餘里之峻嶺,以水路言之,則或過數十險津,或有二百餘里之越海,冬雪鯨浪,船隻覆沒,人口死亡,穀物沈失,牛馬致斃,其他公然退還狼藉,散穀則一石所納,乃費二十餘斗,一石所受,只爲五六七斗,一床食價,又至一斗,許多民人,積自留連者,俱是置倉於他邑之致也。各該邑船泊處,有勝於泗川者,移轉水路,亦順於四川者,則泗川今設之倉,實是殺人之穽,乞令一依順天·羅州濟倉例,以其穀數,各付該邑事也。事非四件,而猥越呼籲之狀,誠極無嚴,自臣曹考律勘處,至於本事,果如所訴,則係是民瘼,從長決處之意,分付道臣。延豐幼學崔碩弼,則以爲,渠父萬昌,卽揚武功臣,而前行原春道觀察使蓋國之六世孫也。粵在戊申,其父萬昌,仗劍倡義,招集人丁,拒賊鳥嶺之際,乃發私儲,積日饋飼,又設奇計,捉納魁賊,及夫論功之日,自本縣報巡營,而所謂持公文者,溺死於中路槐江,未及登聞,追後指名牒報,而未暴其功,故公然見漏於一等,只有三等錄券,一依錄券中傳旨辭意,乞蒙追贈事也。果如所訴,則其父萬昌之節義,雖極嘉尙,流漏於再昨年本道査啓,則以渠呼籲,有難準信,令本道詳査狀聞後,稟處。安東李重祖,則以爲,其曾祖玄逸,以乙巳九月應旨疏中處變之辭,被罪名,而委官南九萬讞辭曰,其疏本意,非出於謀害侵逼,辛巳疎決時,吏判李畬之言曰,玄逸本情,非謀害,領相崔錫鼎之言曰,若以謀害爲罪,則實非本情。自上有敎曰,李玄逸之事,非出於謀害中宮,卽許以全釋。辛卯冬,又有復官之命,而旋被臺繳中寢,庚子十二月,首命復官,而政院覆逆,辛丑六月,又命給牒,而廷議繼請還收。先大王朝,其從祖栽,特授掌樂主簿,其祖,又授永禧殿參奉,若使其曾祖,果有罔赦之罪,則豈使其親子姪,收用不拘乎?特許伸雪,還復官爵事也。玄逸之疏語絶悖,後世之公議至嚴,則不自畏蹙,至請伸暴者,事極猥越,跡涉放恣,不可以事係四件,有所曲恕,原情勿施,自臣曹考律重勘。楊州寡女崔召史,則以爲,渠父益男至冤之狀,更瀆天聽,特蒙蕩滌之典事也。益男之罪犯至重,先朝處分,至爲嚴截,則稱以呼冤,屢煩天聽者,無嚴極矣,猥越極矣。原情勿施,還逐本鄕。江華府族親衛李東相,則以爲,渠之亡兄東機,爲人被打,竟至橫死,不勝至痛。昨夏擊錚,幸蒙行檢按査之判付,而詞證分明,傷處眞的,韓三昌之打殺,明若觀火,而三昌締結官府,粧撰構誣。噫,彼法官,惟事舞弄,殺一不辜,視若尋常,乞令攸司,嚴加究覈,俾洩幽明事也。東機昨夏,以此事擊錚,因判下行査本道,査官之論報,道臣之跋辭,備陳顚末,獄情毫無可疑,臣曹覆啓中判下辭意,明竝日月,被逮諸囚,俱已酌處,則稱以復讎,敢以此等無嚴之說,侵斥官長,不有餘地。如許頑民,決難容貸,原情勿施,其罪狀,照法重勘。仁川成性乭,則以爲,金卜老味,乘醉凌辱渠父上典朴義揆,則義揆使渠父三特及其婢夫車加應伊金,笞治卜老味七度矣。厥後十日,卜老味以暑瘧致斃,而朴義揆定配蒙放,車加應伊金,亦被放釋,渠父則牢囚十四年,受刑三百餘次,乞令處決事也。此獄傷處分明,詞證丁寧,旣經審理,已成鐵案,無容更議,而如是呼籲者,雖情係爲父,跡涉猥越,原情勿施,自臣曹考律勘處。沃川良人鄭履容,則以爲,渠父晢吾,與崔益男,不幸知面,而與其弟伯男,有所爭詰矣。伯男以其宿憾,誣引渠父,含冤就死後,益男亦以已絶之間,昭昭納供,乞蒙伸暴之典事也。晢吾之負犯至重,先朝處分何如,而乃敢以伸暴等說,肆然瀆擾,至煩天聽,紀綱所在,萬萬無嚴,此等猥越之類,不可以事係爲父,有所曲恕,原情勿施,自臣曹從重懲治。驪州船人李聖福,則以爲,渠父甲同,昨年五月,以本邑大同上納時,船人弊瘼事,有所上言,本邑以渠父之誣罔天聽,嚴刑定配,乞以渠代配,大同亦依他邑例,均蒙一視之澤事也。渠父之當初所坐,旣是四件外,猥越呼籲之罪,則刑配屬耳,不思懲畏,外托宥父之請,潛售設弊之習者,萬萬痛駭,原情勿施,考律嚴勘?大同驛十三站驛卒鄭俊哲,則以爲,本驛所管,安州站馬位畓二十結零,自歸豈失之弊一也,宣川馬位畓七結零,莫可收拾之弊二也,龍川九十餘石落,爲官軍輩盜賣之弊三也,中和等各站田畓,漸削之弊四也,所負營債,已過五萬五千六百兩,而逐年添加,以致債上之債,替徵隣族之弊五也,渠等本驛,卽赴燕直路,驛役浩繁,非比他道,甚至雇人貰馬之弊六也,草料夫馬供喂之節,以如干給料,如例供億,方在難支之弊七也。七條弊瘼,如右所陳,而當此本道大歉之時,飢死丁寧,特蒙天恩事也。係是四件外事,而有此煩籲者,極涉猥越,自臣曹考律勘處,而至於七條所陳,誠如所訴,則宜有矯救之道,分付道臣,從長釐革,俾安其業後,使之狀聞,何如?傳曰,智禮金泰亨事,猥越之罪科治。渠先忠毅公金文起之事蹟,與六臣匹美,人孰不知?猥濫自猥濫,記念自記念,渠果是直孫或奉祀,豈可使之名編軍保,不齒人類乎?詳問更爲草記。田民還屬一款,付之道伯,詳査決處。春川僧泰性事,極爲猥越,嚴刑,該道殘寺充役。泰安柳贊壁事,樓院崔南碩事,豐川呂善籥事,竝依施。報恩寺僧敬心等事,旣有昨年該曹啓下,査實釐弊之關文,則渠所上言,未必猥濫,更令伊時擧行有司堂上,往復該道,從長釐弊,更有頑民拒納之弊,使渠輩來訴畿營,隨現痛治,以爲如前守護之地。西部婢起梅事,依施。海州崔二才事,渠兄惡才之以官隷,侵虐罪囚,甚至有殺越之變,尙未用法,卽失刑之大者,何敢如是呼籲?不卽取服,縱弟上京,莫非該倅不能事事之致,惡才則令道伯嚴飭推官,除尋常嚴刑,欺速捧結案,二才則自本曹,爲先各別嚴刑,下送該道,別加重治,以懲民習,以慰死冤。東部孫良澤事,昨年京兆草記決處之後,又敢呼訴,設置詞訟衙門,此等事,不卽決給,如許訟官,將焉用哉?此後更以此事登聞,卿等亞·三堂,爲先重勘,以此知悉。大丘徐亨曾事,下送該道,嚴刑懲勵。仁川鄭殷達事,如渠無識之類何足責?斯速放送。林川權相彦事,依施。安邊崔鳳三事,下送該道決處。長城奴二才事,南部尹喆乭事,靈光金達鉉事,竝依施。瑞山文漢德事,雖似猥越,此輩上言頉免之習,自昔已然,便成前例,分付頉給。南部宋舜民事,孫召史事,竝依施,歸葬不給暇一款,孫召史處査問,一依法典施行。黃澗金驗碩事,依施。樂安鄭召史事,嚴刑懲勵。東部宋遂鎭事,依施。果川曺召史事,萬萬痛惡,渠夫金昌元之稱以墓所山直,侵虐果廣之民,民不堪苦,昌元生出獄門,亦云幸免,焉敢縱妻呼籲?昌元令配所道臣,捉來嚴刑還配,曺召史亦爲嚴刑懲勵。東部鄭氏事,中和劉城事,典僕婢遺腹事,忠州崔福慶事,淸安朴晉德事,晉州李正復事,竝依施。延豐崔碩弼事,令道伯詳考文蹟,實則狀聞,否則置之。安東李重祖事,楊州崔召史事,江華李東相事,竝原情勿施,卽送本鄕。仁川成性乭事,原情勿施。沃川鄭履容事,渠父晢吾之毋論與伯男有宿憾與否,事關先朝處分,且非大霈之時,豈敢輕易議到?不可以四件內事仍以置之,參酌決杖,懲勵放送。驪州李聖福事,自本曹嚴治放送。大同驛卒鄭俊哲事,係是民隱,已經道伯者,亦莫不曰爲弊滋甚,令道伯拔例留意,從長論理狀聞事,分付。因此思之,撥路釐弊事,屢煩飭敎,使之成出節目,而廟堂尙不擧行,雖因其間時任大臣遞易而然,擧行慢忽,難免其責,有司堂上推考,斯速擧行事,令政院申飭有司諸堂處,可也。
申耆,以舟橋司言啓曰,本司草記批旨內,有司堂上與訓將·惠堂·徐有隣,眼同擧行,而昨日召問時,已以京外待令將校·軍卒·船人及各邑監色以下,從日字多寡,使之成冊修納,而不可無施惠之擧,以此曉諭渠輩,各船還歸日字,爲先書入可也事,命下矣。依下敎,監色·沙·格,成冊書入,而船隻回還日字,問于三道都沙工,則船中什物整頓後,自今月十五日,次第發行云矣,敢啓。傳曰,知道。外邑校·吏之屢月守直者,輪番換立者,各於成冊書下,依此區別施賞,而校·吏,則分付各該地方,從便別般收用,以示尊所重之意事,嚴飭道帥臣處。下去時,無論校·吏·沙·格,別爲給糧,而外此京江民人,船上什物,必多閪失破傷之弊,卿等各別看察,使莫重之役,莫重之事,雖一民,得沾終始之恩典事,卿等惕念知悉,可也。
申耆,以訓鍊都監言啓曰,依傳敎,塘馬馬兵六十三名等處,各木綿一疋,施賞之意,敢啓。傳曰,知道。
申耆,以禁衛營言啓曰,依傳敎,封書往來本營塘馬騎士十五人等處,各木綿一疋,分給之意,敢啓。傳曰,知道。
李祖承,以觀象監提調意啓曰,卽見司譯院生徒朴重光上言內辭緣,則以爲,渠父萬億,積仕禁漏,十年于玆矣。丙午年墓所奏時,昨年園所都監諸般奏時,及都監提調,謂其勤幹,錢財專付渠父,貿沙貿草募軍,調給數朔,丁字閣火乾之役,亦使看檢,前後效勞,可謂無愧於心,不後於人,而別單至有高品付料承傳,其時一監內,相地奏時,一體勤勞,而相地官朴仁素,以兼敎授承傳,已得陞六,而至於渠父,自是同功,至今落魄,雖緣薄福之致,獨無向隅之歎爲辭,而判付內,令該監査實草記事,命下矣。朴萬億果以園所都監奏時官擧行,而此蓋自本監,例爲輪回差送,以供國役者也。但百餘里地,遞相來往,亦甚有弊,故使渠永定,數朔擧行,而渠是本監食祿之官,則此因渠之職分內當然底事,其何敢言勞乎?況都監撤罷之後,入於書啓中,至蒙高品付料,則朝家酬勞之典,可謂至矣盡矣。且以渠之上言中,專管錢財,看檢火乾等說論之,都監堂郞與將校·員役及諸般工匠,各有所管,且各役其役,則渠之專管看檢云者,殆不近理。設使渠之奏時後無事時,或有所替當者,亦何敢作爲己功乎?臣文源,以其時堂上,詳知其事實,而萬億之假托功勞,希覬匪分,使其子,煩聒於天聽者,極爲無嚴。今此上言則勿施,其罪狀,令攸司科治,以懲其愚濫之習,何如?傳曰,允。
李祖承,以內醫院都提調意啓曰,故鍼醫鄭亨道子光宅上言判付內,故鍼醫鄭亨道之功,豈可忘乎?月前筵中,問其子孫有無,皆曰不知,今此上言,或因筵敎之得聞而然是隱喩,令內局詳問草記事,命下矣。招致鄭光宅,以判付內辭意問之,則以爲渠父旣有昔年微勞,故敢將私情,猥越呼籲,而月前筵敎,初未得聞云矣,敢啓。傳曰,欲觀身手,使之待令,可也。
申耆,以宣惠廳言啓曰,依下敎,水原駐蹕時,御射柳葉箭貫革四中五分,小布四中,古風弓矢人六人處,各木三疋·米五斗,題給之意,敢啓。傳曰,知道。
申耆,以賑恤廳言啓曰,依下敎,水原府領付流民,黃海道四名,平安道三名,原春道八名,咸境道三名,合十八名,壯每名米三斗,弱每名米二斗式分給。帖文,依例成給後,出付畿營將校,使之領付初到站高陽·楊州等邑,以爲次次護送之意,敢啓。傳曰,各別嚴飭,善爲護送,俾無不勤之弊,可也。
申耆,以宣惠廳言啓曰,北部司宰監契居閑良金尙一上言,判付內,招見給米事,命下矣。金尙一招見後,米一石題給之意,敢啓。傳曰,知道。
申耆,以義禁府言啓曰,連原察訪許策,栗峯察訪趙景逵,拿問處之事,傳旨啓下矣。許策·趙景逵等,俱在任所云,依例發遣府羅將,竝拿來,何如?傳曰,允。
吏曹啓目,粘連槐山幼學許默上言內辭緣,到今年歲已久,事實未詳,復官體重,今姑置之,何如?判付啓,廣考公私文蹟,更爲回啓爲良如敎。又啓目,粘連沔川幼學李泳吉上言內辭緣,令道臣詳査實年,狀聞後稟處,何如?判付啓,老人之事,有不可知,何待該道行査?取考京兆帳籍,如皆相準,竝於今日內,口傳下批,成給官敎於子若孫處,仍令當日下送爲良如敎。
禮曹,果川地故相翼憲公鄭太和墓,遣承旨致祭,日字則今二月十六日祗受云。執事官,令本道差送之意,分付,何如?判付啓,依所啓施行爲旀,執事官,以畿驛察訪差定,以除守令曠官之弊爲良如敎。
禮曹,果川地昌嬪墓,遣判敦寧致祭吉日推擇,則今二月十八日爲吉云。執事官,令本道差定之意,分付,何如?判付啓,依所啓施行爲旀,執事官·大祝外,以畿驛察訪差定,以除守令曠官之弊爲良如敎。
禮曹,水原地靑海伯祠,遣官致祭,日字則今二月十八日祗受云。執事官,令本道差定之意,分付,何如?判付啓,依所啓施行爲旀,以地方官爲獻官,以除廚傳之弊爲良如敎。
禮曹,果川地故忠臣贈判書李福男墓,遣禮官致祭,日字則今二月二十日祗受云。執事官,令本道差定之意,分付,何如?判付啓,依所啓施行爲旀,執事官,以畿驛察訪爲之,以除守令曠官之弊爲良如敎。
禮曹,廣州地故忠穆公李尙墓,遣官致祭日字,則今二月十七日祗受云。執事官,令本道差定之意,分付,何如?判付啓,依所啓施行爲旀,日字以二十日爲之,獻官贈判書李福男墓進去禮官,同爲進去,執事官,以畿驛察訪爲之,以除守令曠官之弊爲良如敎。
禮曹啓目,粘連南部閑良咸興孫上言,爲其父厚喆,獲霑寸祿,有此呼籲,更爲申飭諸軍門,使之收用,何如?判付啓,朝令之下,尙不收用,雖甚可駭,在軍門別無歸屬,本曹畫員祿窠,待闕先卽充定,如是下敎之後,又或泛忽,則本曹堂上,難免重勘,以此知悉。大抵渠祖,效勞於莫重之役,屢次承傳,尙不收用,烏在其尊所重之意乎?此意竝以知悉爲良如敎。又啓目,中部童蒙洪甲墨上言內辭緣,置之,何如?判付啓,讀券官·對讀官旣有之,則渠子之稱冤求辨,不是異事,而伊時存削之區別,緣甚事端而然是隱喩,否則尤足爲齎鬱之資,卿之出身,在於乙未以前,居亦不南而北,廣採公議,傍探委折,更爲論理,指一回啓爲良如敎。又啓目,京畿·忠淸·黃海三道幼學文海龍等上言內辭緣,置之,何如?判付啓,議于大臣,稟處爲良如敎。
刑曹啓目粘,平山張召史上言內辭緣,置之,何如?判付啓,科賊雖曰重罪,除非逆獄干連,歸葬給暇,自是法典,則其矣上言辭意,雖甚未瑩,卿曹回啓,亦不別白,卿等推考,如未歸葬,卽令給暇,仍以此意,枚擧謄關諸道,近來擧行之何如委折,俾各狀聞爲良如敎。又啓目粘,陽城柳召史上言內辭緣,置之,何如?判付啓,私掘之律,不得輕議,先朝受敎至嚴,渠之情理,非所可論,移配畿邑事,分付爲良如敎。又啓目粘,通津李召史上言內辭緣,勿施,何如?判付啓,獄貴服念,待新判堂出仕,同爲更閱原案,論理回啓爲良如敎。又啓目粘,善山閑良朴仁蕃上言內辭緣,置之,何如?判付啓,令配所官,嚴刑一次,放送爲良如敎。又啓目粘,鏡城李召史上言內辭緣,置之,何如?判付啓,令配所官,嚴刑一次,於送爲良如敎。又啓目粘,安岳童蒙李成春,上言內辭緣,置之,何如?判付啓,移配畿邑爲良如敎。又啓目粘,中和李召史上言內辭緣,勿施,何如?判付啓,移配海西稍實邑爲良如敎。又啓目粘,安岳閑良崔致亨上言內辭緣,置之,何如?判付啓,令配所官,嚴刑一次,放送爲良如敎。又啓目,楊州百姓蔡光國上言內辭緣置之,照法懲治,何如?判付啓,嚴刑一次,放送爲良如敎。又啓目粘,北部童蒙田孝得上言內辭緣,置之,何如?判付啓,嚴刑一次,放送爲良如敎。又啓目粘,北部曺祥麟妻李召史上言內辭緣,置之,何如?判付啓,令配所官,嚴刑一次,移配畿邑爲良如敎。又啓目粘,大丘童蒙朴貴同上言內辭緣,置之,何如?判付啓,令配所官,嚴刑一次,放送爲良如敎。
庚戌二月十四日辰時,上御誠正閣。右副承旨與下直守令入侍時,右副承旨申耆,假注書趙台榮,記注官趙慶遠·金鳳顯,熙川郡守李得臣,樂安郡守李駿德,寶城郡守金就大,結城縣監朴尙春,熊川縣監白東遠,光陽縣監張宅基,興陽縣監申光輅,以次進伏訖。上曰,守令以次進奏職姓名。得臣仰奏職姓名訖。上曰,予以關西民事,夙宵憧憧,而至於熙川,昨年年事,比他尤歉,最爲關念處。卿今以宰列出補,其所撫恤之方,必不負特畀之責,予實忘憂矣。尙春仰奏職姓名訖。上曰,曾於上疏,已見其誠意,以此做去,何事不爲?見今本邑人心,擠陷成習,疑懼轉甚,言念民事,誠爲悶慮。爾其下去,聚會人士,曉諭朝家之本意,無或更爲疑懼,各安其業,可也。就大仰奏職姓名訖。上曰,曾經何邑乎?就大曰,經高敞縣監矣。上曰,爾於高敞,曾無善譽,今此下去,若復如前,當被重勘,隨事殫竭,可也。駿德等,仰奏職姓名訖。上曰,爾等治積,卽當聞知,下去後,盡心爲之,可也。命耆宣諭訖。命退,諸臣以次退出。
庚戌二月十四日巳時,上御重熙堂。左承旨入侍時,左承旨李祖承,假注書趙台榮,記注官趙慶遠·金鳳顯,以次進伏訖。上曰,京畿監司入侍。出榻敎賤臣承命出,與京畿監司徐有防,偕入進伏。祖承曰,故靖平公成石璘墓,致祭事,命下矣。追後聞之,則墓在果川者,卽靖平公成石因,至於石璘,則諡爲文靖,墓亦在於抱川地,而邑誌中名字誤書,有致祭之命,適因言端,敢此,仰達矣。上曰,置之,可也。出擧條有防曰,此果川縣監李命杰所啓也,本縣處於三南初站,罪人往來,實爲頻數,而所騎馬匹及護送軍人,他無出處,不得不責之民戶,而通計一年所費,不啻屢百兩,如得還米一千石耗條,付之本縣,俾得責應之資,則可除民弊事,令道伯稟處事,命下矣。本縣事勢,誠如所奏,別般矯救,在所不已,而會付還穀,自來不敷之中,至於米條,尤爲不足,千石耗之從此辦出,非所可論。臣意,則每年加分耗條中,毋論租太,限一百五十石,劃付本縣,以爲責應之資,而如非加分之年,則元還耗中,稱此數所用,恐合事宜,故敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
申耆啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
趙衍德啓曰,左副承旨徐郁修,今日不爲仕進,卽爲牌招,何如?傳曰,聞其實,難以供劇,左承旨亦然云,竝許遞,前望單子入之,待下批,牌招察任。
承旨前望單子入之,洪聖淵·李書九落點。
備忘記,忠淸監司鄭存中下直,長弓一張,長箭一部賜給。
傳于申耆曰,右副承旨入侍。
吏曹參議前望單子入之,李祖承落點。
以承旨房望,傳于申耆曰,仍。
傳于申耆曰,左承旨入侍。
申耆啓曰,今十六日故相臣翼憲公鄭太和墓,遣承旨致祭事,禮曹單子,啓下矣,何承旨進去乎?敢稟。傳曰,左副承旨進去。
有政。吏批,判書洪良浩,參判閔鍾顯牌不進,參議李祖承進,右副承旨洪聖淵進。啓曰,判書洪良浩,參判閔鍾顯,竝牌招不進,小臣獨政未安,何以爲之?敢稟。傳曰,只出緊任。又啓曰,全州判官,今當差出,而本府以營下劇邑,物衆地大,素稱難治,不可不各別擇差,他道有聲績,已準限·未準朔守令,竝擬,何如?傳曰,允。以李敬一爲大司諫,李厚燾爲禁府都事,尹光護爲全州判官。再政。以鄭若淳爲延安府使。
兵批,判書李進,參判柳誼,參議金履正病,參知沈晉賢入直,右承旨申耆進。以崔溪爲部將,落仕最久人。
李書九啓曰,修撰韓光植,以下番入直矣。謂有情勢,與副應敎柳文養,校理徐配修·金載翼,修撰崔顯重,聯疏徑出,原疏纔已退却矣。修撰韓光植,所當直捧禁推傳旨,而此與無端徑出有異,推考警責,與副應敎柳文養,校理徐配修·金載翼,修撰崔顯重,竝卽牌招,以爲推移入直之地,何如?傳曰,允。
吏曹口傳政事,以宋俊載爲陽德縣監。
傳于李書九曰,未下直守令,皆令明日辭朝。
申耆,以備邊司言啓曰,今番詢瘼時,貢市人所懷,貢市堂上,就議大臣後,草記事,命下矣。臣文源,依下敎,就議大臣,而三南方物紙契貢市人所懷內,方物白綿紙,始而楮貴僧殘,未收如山,終而營邑紙役滋甚,害歸貢人,幾至廢貢之境,故營邑紙役除減之意,昨年筵稟行會,延豐之覺淵事,則尙不除減,營邑誅求,比前尤甚,一依他寺,一竝除減爲辭,而大臣以爲,除減僧役,以爲專力方物紙之意,年前奉承傳嚴飭矣。延豐寺刹之尙不除役,有此呼籲之擧,揆以事體,萬萬駭然。一依前關,卽爲除減後,形止枚報本司之意,嚴飭道臣,今番行會之後,如有如前之弊,則當該守令,直爲狀聞嚴勘事,一體分付爲宜矣云。染契貢人等以爲,勅使禮單四色紬,例以咸紬進排,咸紬卽咸鏡道品劣紬也。或以代銀,或以本紬,一從彼人之所求,而經勅之後,銀·紬用餘,還下貢人,則便作死貨,失本罔測,而甲辰年,自戶曹申飭,四色紬以中紬進排,而畢竟以咸紬價會減,中紬之於咸紬市直,乃爲三倍,貢價磨鍊,亦隨而懸殊也。屢許戶曹,尙未變通,依前以咸紬進排,若或不然,則從實以中紬價上下爲辭,而大臣以爲,貢契進排物種,從其貴賤,價亦隨之。今以中紬進排,則以咸紬價會減,則其所稱冤,勢所必至,從今以後,若以咸紬進排,則以咸紬價會減,以中紬進排,則以中紬價會減事,永爲定式,俾無呼冤之弊,分付該曹爲宜云。都案廳軍契貢人等以爲,渠等元貢,卽各處祭享擧行軍,而新設都監,諸般科場之擧行軍,卽所謂別役也。別役受價之際,各處情費,月加日增,所受未免什之四五,營繕·紫門等軍契,皆以別役情費之不勝支堪,各年別役價,酌定分等都下之後,情費自爾頓減,到今蘇成。渠等別役價,依營繕·紫門軍契,一體作等爲辭,而大臣以爲,契人之援引紫門·營繕兩契,有此定等之請,容或無怪,而第役少之年,能爲撙節,以補役繁之歲,則可謂公私兩便,而愚民慮短,必無此理,無寧隨其事役之多少,酌量上下之爲愈也。所懷內辭緣置之,受價之際,中間侵漁之弊,分付兵曹,嚴立科條,各別禁斷爲宜云。司圃署外圃貢人等以爲,渠等替當園頭軍八十餘結之役,惟以本署每年役價五百兩及折受田畓三十餘結進排矣。乙未以後,入葬陳廢及潦水覆沙,所餘不過十九結,位田陳廢·覆沙,例有給代之規,而終未蒙價土間決給之澤矣。開城府所在本署折受田畓,殆過數百結,而皆歸吏鄕之私橐,本署所捧,未過百餘金,今若以此土,永屬渠等,使之無遺收稅,以補不足之數,不然則無邊錢四五千兩,自均廳依前判下決給爲辭,而大臣以爲,司圃署諸般弊端,特蒙軫念之澤,已在矯救之中,而獨此外圃貢人之以此事,尙今呼籲,非止一再。公貨貸下後,以貢價限年除減,則在公無所損,於渠有所益。然以今經費,數千金貸下,似難輕議,置之,此外矯救之方,使該署提調,詳察事情,從長善處之意,分付該署爲宜云。布廛市民等以爲,近以北關之荐歉,布之上京者,殆至絶種,許多市民,坐守空基矣。伏聞西北監·兵營,布儲之用餘留庫者,見今委積,風霾雨濕,鼠嚙蠧破,幾近等棄云。依白木廛例,同被雨露之澤爲辭,而大臣以爲,布與木,年來漸貴,幾至人不得衣之境,故昨年西關木,許賣於白木廛矣。布廛市民,援引此例,有所呼訴,故西北所儲麻布數爻,先爲關問,尙未報來,而詢瘼之下,又有此呼籲之擧,蓋布木之爲民間緊需,則一也。西木旣已散賣於該廛,西北所儲布,若果有餘,一依白木廛例,亦爲許賣於廛人處,以爲流布都下之地,不害爲一視之政,而西北庫儲之多少,有難遙度,自本司關問兩道後,更爲稟處爲宜云。床廛市民等以爲,渠廛物種,極其繁細,受價者尙患落本,而無受價者尤多,故將不能支保,而一自針子通共發賣之後,聊賴無地。且以市案言之,有有市案而不賣物種者,有無市案而進排物種者,如紙屬·魚屬·笠帽·梳貼等物,俱載床廛市案,而不得和賣,各有主管買賣者故也。針子自是渠等四百年恒賣者,帽子廛,則雖有市案,初無一針買賣之事,依舊奠業爲辭,而大臣以爲,年前特軫帽子廛之貧殘,針子一種,許令通共行賣,床廛市民之敢有此呼籲,萬萬猥越。所懷內辭緣勿施,狀頭令攸司科治爲宜云。雜鐵廛市民等以爲,渠廛物種,只是中方鐵·新舊鐵物,而中方鐵,則市案所載,故冶匠輩,買取渠廛,成器賣買,大小都監各營門所用中方鐵,渠廛專當進排,而年前冶匠之冒瀆天聽也,以中方鐵之印後加書,竟至落科。蓋渠廛創設之時,有門內·門外之廛號,而內廛則中方鐵,載錄於市案,外廛則無此名色,故追書的實,以外廛追錄之,故元載錄內廛之見落,極爲冤抑。年前以此事,天聽秋曹草記,令貢市堂上·該署提調,論理稟處蒙允,而尙未蒙處決矣。內·外廛中方鐵添書委折,詳細査考後,中方鐵使渠廛主管,冶匠等列肆專利之事,特爲禁斷爲辭,而大臣以爲,中方鐵一種,頃因秋曹覆啓,特屬冶匠,則廛民之有此呼籲,極爲猥越,置之,若有冶匠爐前列肆之弊,則各別禁斷之意,分付京兆爲宜云。銀麯廛市民等以爲,郊外之人,鄕曲之民,持麯入城,不由本廛,惟意亂賣,若此而廛豈成樣乎?特許禁斷爲辭,而大臣以爲,麯子造賣之類,無非貧寒之民,爲市民一切禁斷,則貧民失聊賴之資,爲貧民一切不禁,則廛人有失業之患,故十圓以上,不得私賣,曾有定式也。廛人之呼籲又如此,申明舊式,麯子十圓以上,不賣於本廛,私自行賣者,一依亂廛律施行事,申飭京兆爲宜云。月外廛市民等以爲,渠廛一自加髢禁斷之後,廢市撤廛,持至流散之境,欲與南門米契人,協力成廛,上以應公役,下以救殘命云,南門米契市民等以爲,渠廛在於惠廳創說之初,而上米廛謂其字內,侵漁討索,罔有紀極。癸巳年詢瘼時,本署仍爲許廛,一依麻浦米廛例,只納朔米,而永除上米廛侵虐之端。乙未年以南門米市改號,如前專屬本署矣。至於丁酉,又革市名,本署所捧之朔米,回作渠輩之私稅,回復廛名,一依麻浦廛,專屬平市署爲辭,而大臣以爲,髢䯻申禁之後,月外廛之失利,勢所固然。今此合廛之請,容或無怪,而第南門米契,乃是上米廛之附庸,若許合竝於月外廛,則上米廛之應役自如,收稅見縮,必有繼起稱冤之端,不可使合竝於月外廛。南門米契,若許設廛,則處在倉底,都賣貢米,上下米廛,俱失其利,設廛一款,尤非可論,一竝置之爲宜云。門外匙廛市民等以爲,渠廛設立之後,器皿中舊完器,任自賣買,乙丑年鉢里廛市民等,謂以亂廛,相訟京兆,以通共發賣之意,成給文案,無弊買賣。辛未年鉢里廛,以舊完器三字,潛自追錄於市案,舊完器發賣,稱以亂廛,一依乙丑年例,通共發賣爲辭,而大臣以爲,舊完器,匙廛欲爲通賣,則舊匙著,鉢廛亦欲通賣,若如此,則息訟無期。器皿之屬,毋論新舊,一竝屬之鉢廛,匙著之屬,亦勿論新舊,一竝屬之匙廛,毋相紛爭之意,分付京兆與平市署,各別嚴飭爲宜云。貰器廛市民等以爲,渠廛本以木盤·砂器給貰矣。熟手輩私作都庫,木盤·砂器,爛熳給貰,故甲戌年上言呼籲,熟手之亂廛,移給本廛矣。熟手輩誣訴太常,猶復如前,而力不能當,戊寅呈訴平市署,本廛及兩處熟手,合爲一都庫,凡干貰利,使之三分,而丁亥以後,熟手輩,使渠廛不得接跡其間,故戊子年詢瘼時,又爲呼籲,自廟堂捧甘嚴飭,而少無顧忌,愈往愈甚。貰器物種,一依市案,屬之本廛爲辭,而大臣以爲,熟手輩,攘奪市民之業,以爲專利之計者,究其所爲,萬萬無狀。所當一切痛禁,以革此弊,而戊寅年兩司熟手,一廛市民,使之三分其利之規,必有所以而然。自今爲始,申明舊式,毋或專利,平均分執之意,嚴飭該府該署爲宜云。煙草廛市民等以爲,近來畿邑要衝之處,多錢之類,別生牟利之計,上京南草,中聞邀執,以葉草發賣,亂廛之輩,兼以剉折,假作卜物潛商,入京周行亂賣,別般禁斷爲辭,而大臣以爲,搜括執捉之際,必有爲弊之端,所懷內辭緣置之爲宜云。典僕等以爲,二十八房溫堗之柴,初無磨鍊受價之規,故每月一百四十兩,收稅泮民,自備進排矣。康翎縣巡威舊牧場,許分闢荒收稅,以爲柴次需用之資爲辭,而大臣以爲,今番典僕之厚被恩澤,迥出尋常,而又有此猥越之請,極爲無嚴。所懷內辭緣,勿施爲宜云矣,敢啓。傳曰,竝依大臣議施行,可也。
申耆,以備邊司言啓曰,兩南邸人等所懷批旨內,乙巳申令以後,犯科尤甚處,査出草記事,命下矣。邸人等處,査問其犯科最甚處,則湖南邸人所告內,樂安前郡守李膺福,新延債未捧錢,爲二百兩,求禮前縣監李鎭國,新延債未捧錢爲一百兩,長水前縣監林仁浩,新延債未捧錢,爲八十兩,至於各邑下屬輩,上京時債錢,乙巳以後流來未收,金溝·高山,各爲六百兩云。嶺南邸人所告內,彦陽前縣監方處坤,新延債未捧錢,爲三百五十兩,至於各邑下屬輩,上京時債錢,乙巳以後流來未收,安東爲二千兩,義城爲一千兩云矣。京邸吏之勿侵,自有法意,新延債之卽報,又申令甲,則今此四守令,經年閱歲,無意備償者,事體所在,萬萬駭然。方處坤·李膺福·李鎭國·林仁浩,身故人外,竝令該府,拿問嚴處,本錢亦令斯速備給。此後守令親屬,多般侵徵之弊,自官私用,不卽報償之類,令邸人一一來告,以爲草記論勘之地事,永爲定式。下屬輩上京時債錢一事,雖與官用有異,明有與受而不卽徵給者,誠極寒心。乙巳以後,屢經遞易,又其中或不無利條加錄之類,則不可以混同徵給,分付各該道臣,詳考與受文券,刻期徵給後,枚報本司,四邑守令之何等何年,任其下屬之延拖,不卽徵給者,亦令指名現告,從後稟處。所懷中,疏儒求請名色,本有定式,又勤特敎,今方發關諸道,別立科條。其外各司上納愆期時,替當囚杖事,誠爲渠輩難支之一端,第其中或有邸人輩,從中取用,故爲遷就之弊,則有不可以渠輩等訴,全然禁止,此後則自各其司,詳考陳省日字,區別其有罪無罪,罪在邸吏,則罪邸吏,罪在該邑,則論勘守令之意,嚴飭捧甘。各處使喚之責立禁斷事,歲首詢瘼時,一體許籲事,竝令依願施行,此外諸條之可以釐革者,自本司或發關諸道,或捧甘各司,亦以此意,添入節目,竝與原節目而申明遵行,俾無如前慢忽之弊,何如?傳曰,允。所謂現告者,非已死至殘之人,則中庶·武弁,廟堂之行査若此,可勝寒心。如許草記,豈可入徹?以休紙還給,草記該堂,越捧五等,此後少加惕念祛私之意,大臣知悉,嚴飭有司諸堂。至於定式條件,依此爲之事,分付諸堂處,可也。
申耆,以兵曹言啓曰,西部池下契居童蒙崔順大上言內以爲,其父馬兵出身尙燁,甲辰年二月二十九日試射時,以騎芻三中,直赴殿試之典,同年三月遭父喪,不得赴殿試,同年八月,幕華館別試射時,雖在草土,身係馬兵,故參試,以騎芻三中加資事,啓下,而闋服後,始赴殿試,今爲出身,而別試射騎芻三中加資敎旨推尋,則兵曹無有云,又問訓局,則亦不知云。亟令該曹,敎旨成給事,判付內,卽爲査實草記事,命下矣。相考前後試射文蹟,則馬兵崔尙燁,甲辰八月慕華館別試射時,騎芻得中,加資文蹟,本曹與訓局,俱無載錄,今於年久之後,難以憑信,上言內辭緣,置之,何如?傳曰,允。
申耆,以兵曹言啓曰,今番顯隆園幸行時,將校·軍兵·員役等軍服債,上下與否,問于各營門,則訓鍊都監·禁衛營·御營廳·守禦廳,隨駕將校·員役軍服債,每年春幸時上下,故今番園幸時,一依常年陵幸時例上下云。龍虎營將校·軍兵軍服債,雖非幸行時,每於春等,例爲上下,故今正月,已爲磨鍊分給。至於隨駕禁軍正領·駕後禁軍·牌頭·事知·諸般員役等軍服債,與春等例下有異,故不爲上下。摠戎廳將校·員役軍服債,每年春幸時上下,而今番園幸時,隨駕校卒,不過略干人,故亦不上下云矣,敢啓。傳曰,隨駕軍兵軍服債,亦依乾犒饋日前定式,若値園幸在前之時,先爲擧行事,分付各營,仍爲定式,可也。
李書九,以刑曹言啓曰,黃海道徒流案中,刑放移配罪人等,依書下,信川朴必中,康翎張緯亮等放。鳳山金尙澤·南聚星·張鎭福·金振東,安岳徐汗昌·金日成·禹河濟·吳辰建,康翎金守采·金渭杰·李守淡,谷山張取錫·金孝奉,白川奴好乭·白士彦,瑞興具南竹·金殷栗·李大殷·蔡德裕·張大寬,延安崔哲淡,金川金仁赫,甕津崔奉等,竝嚴刑一次放送。康翎田右成,遂安奴乭夢,松禾尹宅履·高之方等,竝嚴刑二次放送。平山文順泰白川郡,新溪金貴孫延安府,金川李成希信川郡,竝移配道內稍實邑。豐川五禮,嚴刑一次,移配畿沿南陽府。谷山鄭仁世麻田郡,姜道辰嚴刑一次朔寧郡,安岳金虎錫振威縣,新溪金福喆陽城縣,金川韓弘沃抱川縣,載寧李大植龍仁縣,長連柳鍵安山郡,信川安正基陰竹縣,許璉永平縣,遂安洪義國加平郡,竝移配畿內罪人所無邑。松禾朴士喆稷山縣,長連奴後同淸風府,鳳山金召史報恩縣,竝嚴刑一次,移配湖西罪人所無邑。鳳山李光新天安郡,安岳金順興堤川縣,谷山文有汗石城縣,竝移配湖西。兎山金興白,嚴刑一次,移配全羅道稍實邑茂州府。載寧南有應嚴刑,罪人所無邑金堤郡,張義晉益山郡,金川阿只·連伊,慶尙道延日縣竝移配。載寧金巨福忠淸道扶餘縣,新溪尹初成燕岐縣,長淵崔世奉慶尙道咸昌縣,竝移配他道罪人所無邑。康翎阿只,嚴刑一次,他邑豐川府爲婢。長連陳忠伊討索,該道端川府移配。信川崔命泰,頃因其子達性之擊錚,已爲蒙放,嚴刑三次,則令原籍官道臣,捉來擧行。遂安李仲伊,嚴刑三次,移送原籍官,充定軍役。殷栗高雲昌,嚴刑三次,移送原籍官,待赦放送。安岳趙奉連,嚴刑移送原籍官,充軍役待赦放送。新溪李亨健,其奴連奉,擊錚原情判付,移送原籍官保授,遇赦卽放後狀聞事,竝發關分付于黃海道臣,使各嚴刑後,卽爲押送于各該配所及原籍官之意,敢啓。傳曰,知道。崔命泰已蒙放,刑推勿論。移配秩中,自海西移配嶺·湖遠道,又加刑訊,殊非遠而近重就輕之意,更定配所草記,中道如無稍實邑,亦爲具由論理草記,可也。
李書九,以刑曹言啓曰,咸鏡道徒流案中,放與移配罪人等,依書下,甲山黃處儉,嚴刑三次,準日次限滿放送,端川李貴千,嚴刑二次放送,富寧宋應昌,嚴刑一次,移配道內稍實邑,茂山府移定配所,亦卽押送事,發關分付于該道道臣之意,敢啓。傳曰,知道。宋應昌旣命加刑,移配道內稍實稍近邑,如無之,則移配關東,而係是前行朝官,刑推則令道伯擧行,可也。
李書九,以刑曹言啓曰,再昨日動駕時,上言人中,安岳李成春,爲其父世輝,定配請放事,陽城柳召史,爲其夫李長榮,定配請放事,中和金召史,爲其夫鄭致景,定配請放事,回啓判付內,李世輝·李長榮,移配畿邑,鄭致景移配海西稍實邑事,判下矣。李世輝京畿安城縣,李長榮抱川縣,鄭致景黃海道白川郡,竝移定配所,卽爲押送之意,分付各該道臣,何如?傳曰,允。
李書九,以舟橋司言啓曰,本司草記批旨內知道外邑校·吏之屢月守直者,輪番換立者,各於成冊書下,依此區別施賞,而校·吏則分付各該地方,從便別般收用,以示奠所重之意事,嚴飭道帥臣處,下去時,無論校·吏·沙格,別爲給糧,而外此京江民人,船上什物,必多閪失破傷之弊,卿等各別看察,使莫重之役莫重之事,雖一民得沾,終始之恩典事,卿等惕念知悉可也事,命下矣。依下敎,臣文源與宣惠廳堂上臣徐有隣,訓鍊大將臣徐有大,今日出往船艙所,招集各鎭別將·舟橋·船艙監官及各船監色·沙格等,以判下內辭意,一一曉諭後,各津別將車道吉等四人,舟橋監官林得夏等三人,船艙監官池萬龜等十人,各筒箇一部,弓箭一部,自軍器寺頒給。訓鍊都監別武士全泰郁等五人,御營廳別武士金遂榮,各船監官劉海鳳等六人帖加·金玉圈子,自訓鍊都監頒給,使之改懸。黃海水營領船裨將金重玉,昨年已蒙加資之典,邊將奉承傳。舟橋都沙工申在蕃,纛島管領朴萬秋,御營廳牢子姜得禧,都掌軍士朴七金,兩邊項船都沙工宋後繼·吳順乭,各木二疋·布二疋,工曹書吏金光宅等二人,使令一名,營繕書員鄭萬雄等三人,各船沙工八十五名,各木一疋·布一疋,格軍七十八名,各木一疋,自宣惠廳頒給,各船校·吏,則令各該地方,別般收用事,自備局行會道帥臣處,擧行形止,使之枚報。舟橋撤排時,臣等各別檢察,借用木材及船上什物,盡數推給,而其中帆竹折傷者,自戶曹從便代給,各營邑校·吏·沙格等一百七十五人名處,回糧米各二斗,亦自宣惠廳分給之意,敢啓。傳曰,知道。
李書九,以刑曹言啓曰,因知禮金泰亨擊錚草記,批旨內,猥越之罪科治。渠先忠毅公金文起之事蹟,與六臣匹美,人孰不知?猥濫自猥濫,記念自記念,而渠果是直孫或奉祀,豈可使之名編軍保,不齒人類乎?詳問更爲草記事,命下矣。依傳敎,詳細推問於泰亨處,則渠果是金文起之十三代直孫,至今奉祀云矣,敢啓。傳曰,知道。近來之人,雖以名義,歸之弁髦。如金忠毅之卓越大節,與六臣匹竝者,其奉祀孫,名編軍保,若此不已,六臣之裔,幾何不執戟而納布乎?諸道道伯,則忽於風化,邑民父母之爲殺獄,彼此隻非理成獄,而其子呈狀請辨,所知者不過三箇退字之題,奴屬犯偸上典墳山,而不惟不治,反居落科,職在旬宣者,擧措之乖當有如許,下此一等之列邑守宰,弁髦名義者,固不足深責,而此等處,朝家旣聞之,又歇後看過,則流弊爲當如何?爲治惜否,亦豈可較論?當該守令,先罷後拿,知禮小邑,邑中許多吏·鄕·士民之中,寧有忠毅公奉祀孫一人外,無他可充之人乎?嚴飭道伯,以其充軍保時吏·鄕·該頭目,勿限年充定本邑最苦軍役,勿揀赦典事,分付。守令珼告,則令道伯指名狀聞,仍又取考帳籍·譜冊,萬一錯誤,使之枚報草記,可也。
李書九,以刑曹言啓曰,平安道徒流案中,刑放移配罪人等,依書下,价川僧斗守,嚴刑一次放送,永柔孔萬彬,郭山金師健,龍岡柳德,竝嚴刑二次放送,嘉山崔潤泰,嚴刑三次放送,江西張星得,楚山李亨秀,竝嚴刑三次,準日次加刑放送。熙川文仁樞,嚴刑一次,道內他邊邑宣川府移配,孟山奴得材,全羅道光陽縣嚴刑移配,竝卽押送事,發關分付于該道道臣之意,敢啓。傳曰,知道。
李書九,以義禁府言啓曰,時囚罪人李謙彬·李熽,考律草記勘放事,命下矣。李謙彬·李熽,平安前監司鄭昌聖狀啓內,其所居官,或爲二年,或爲三年,而許多虧逋,俱未覺察,以致國穀之多年虛留,其罪狀,竝令攸司,照法勘處。罪取考律文,則大明律錢糧互相覺察條有曰,凡倉庫官吏庫子斗級,皆得互相覺察,係官錢糧,已出倉庫,而失覺察者杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖云矣。李謙彬·李熽,各杖一百收贖,告身盡行追奪,放送,何如?傳曰,允。如有功議,各減一等,可也。
兵曹啓目,粘連春川居幼學崔定方上言內辭緣,則其矣父前部將崔溪之登科與作散,皆已三十餘年,年且六十四,依他例陞六調用,何如?判付啓,依回啓施行。最久而獨漏可矜,依他例,先付哨官,待窠移除實職,而落仕最久人區處時,權作之加設窠中,如有陞實後減下窠,前部將崔溪,今日政直爲差擬爲良如敎。又啓目,粘連南部居軍職廳書員金修憲上言內辭緣,則其矣父金鼎泰,從軍雖準定式,元不入籍云,年歲則憑考無階,上言內辭緣,置之,何如?判付啓,不入籍委折,査問於其矣處,更爲草記爲良如敎。
刑曹啓目粘,擊錚人崔夫龍議處云云。令道臣各別詳査,從中作俑之類,一一嚴繩後狀聞事,分付,何如?判付啓,觀於前伯之處決,可知奸吏之容計。令新伯親執嚴査,作奸吏屬,一竝嚴刑定配,如有違端,使之論理狀聞爲良如敎。又啓目粘,擊錚人奴連奉議處云云。原情內辭緣,置之,何如?判付啓,法典雖重,情理切矜,不可無闊狹之擧。但先朝受敎至嚴,有不敢低仰,移送原籍官保授,遇赦卽放後狀聞爲良如敎。又啓目粘,擊錚人南百昇議處云云。令義禁府,稟處,何如?判付啓,昨日未免循例啓下,此豈稟處之事乎?況旀故相復官之恩典,旣在先朝,則此人之尙在丹書,極是欠事,依願施行事,分付該府爲良如敎。
漢城府啓目,粘連西部幼學吳泰成上言內辭緣,令本道別定剛明官,摘奸更査後,卽使移掘形止,令道臣狀聞,何如?判付啓,卿宰亦有有名稱無名稱之人,至於故重臣吳道一,其生時眷遇,何如,文章,何如?觀於一身醒醉摠君恩之句,蓋可想得其本末是如乎,今其山地,不得守護,則是豈朝家念舊之擧乎?且考原情辭緣,其矣理直之端,道題邑牒,實爲左契,似此山訟,不必行査。嚴飭該道伯,彼隻偸葬處,使之刻期掘移後,形止狀聞事,分付爲良如敎。又啓目,粘連南陽幼學宋復奎上言云云。奴屬之凌蔑上典,肆然入葬,事關風化,照法重勘是白遣,同所葬之塚,卽令移掘,使海陬頑氓,少知法紀之重事,分付該道道臣,何如?判付啓,古之大臣,先問牛喘,所以盡其職也。今日監司,不識風化之關係至重,觀於昨日价川事,可謂寒心,此訟段置,亦關倫綱,若使道臣,能盡其職,似此亂民凌主之說,何徹於九重乎?令道伯除尋常親執嚴査,若有一毫近似之事,則快正犯分之律,仍以厥漢,輪示諸道後,押付配所,依流三千里新定式前周流之例爲旀,此後奴犯主山,而步數當禁之訟,無論先後曲直,絶勿聽理,所犯奴屬,嚴刑三次,遠惡絶島,仍本役充定,勿揀赦典,仍以此分付刑曹,載之受敎,仍又行會諸道,俾各知委列邑,期於無犯爲良如敎。又啓目,粘連南陽幼學吳成羽上言內辭緣,勿施,何如?判付啓,該房之不下刑曹,誤下本府,難免不察,當該承旨,從重推考,更令該曹回啓爲旀,移掘之律,曰以徒年者,雖出於鄕曲無識如是也,故無難輕犯,仍令刑官,以先朝受敎內辭意,申明曉諭,俾有牖迷之效爲良如敎。又啓目,粘連海美幼學洪若汶上言內辭緣,令本道別定剛明官,詳査公決之意,分付道臣,何如?判付啓,山訟出於爲親之擧,則指古塚爲親山,寧有如許人理乎?令道伯詳査,果有是事,原訟之外,除尋常各別刑治,以尊風化。原訟段置,卽爲決給事,嚴飭行會爲良如敎。又啓目,粘連任實李達孝上言云云,偸葬之塚,摘奸掘移,諱隱之碑,依前豎立,以示朝家紀元功正民習之地事,分付道臣,何如?判付啓,故判書吳道一山地見奪事上言,追念肅廟恩遇之迥出常格,猶令措辭判下,刻期掘移,況玆開國功臣崇政大夫門下侍郞商山君諡直憲公隴西人李敏道之墓乎?邑人權哥之怙勢作拏,果如其言,則直憲有知,能不齎歎乎?嚴飭畿伯,星火査問於該牧,躬審枚報後,使卽狀聞,以示朝家尊元勳·念舊臣之意爲良如敎。
庚戌二月十五日辰時,上御誠正閣。右副承旨與應敎入侍時,右副承旨申耆,假注書趙台榮,記注官趙慶遠·金鳳顯,應敎鄭萬始,以次進伏訖。上命書傳敎曰,應敎鄭萬始,慶尙監營按査御史差下,使之當日辭朝。敎萬始曰,嶺伯今旣被論,必避在私次,似不相通,而今此按査,俱非難事矣。本道之曠務爲悶,道伯査事,先卽馳啓。張齊斗事,毁譽相反,亦須詳査。元宅鎭事,果如塞言,誠極駭痛。竝詳細按問,書啓則復命時爲之,可也。今行雖與暗行有異,所經沿路,如有民瘼之可聞,亦爲採問以來也。萬始曰臣今方奉命出外,區區所懷,不得不仰達矣。日前玉堂聯箚時,臣以母病,出往江外,此則臣固有罪,而陳箚簡通,不待回報,徑先拜箚,臣於大同之論,忝在右僚,未得聯參,論以館規,已不成說,在臣私義,實爲難安。至於金鍾秀罪犯,前後三司,已有論斷,而臣若同參於陳箚,則亦有可言之事。向於諸大臣調座,肆發沽譽揚過等語,是豈臣子所敢道之辭,而譽則歸己,過則歸上,寧有如許臣分乎?殿下如或有過,則不但大臣言之,臣亦忝在啓沃之列,其所匡救之道,無所不可,而殿下於伊日事,初無一毫過擧,則乃於今座,發此凶言乎?且伏聞日前兩司聯箚,不惟不賜例批,乃反有還給之命,臣誠不勝憂慨之至矣。上曰,職在館銜,獨漏聯箚,事涉如何?館僚亦當有引義矣。命萬始先退。上曰,忠淸監司入侍。出榻敎賤臣承命出,與忠淸監司鄭存中,偕入進伏。上曰,今玆取卿,爲其老鍊,隨事殫竭,無負委畀之意,可也。目今民生困瘁,貪饕成風,此猶餘事,湖西一道,幾至等棄,一自德相·量·赫輩出後,無一歲無事之時,人心轉相浮動,疑懼益甚,構捏成習,至有今番崔哥事出矣。卿則到營後,先以鎭安人心爲務,人其人事其事,使一道人士,咸知朝家之本意,去其疑懼二字,則此外事,亦不勉卿耳。存中曰,臣本庸愚,安能對揚萬一,而聖敎至此,臣敢不惕念報答乎?上曰,卿到營後,取見向日回諭,所謂崔哥,必爲嚴刑懲勵,以施遠配之典,可也。何當離發耶?存中曰,明欲發程矣。命退,諸臣以次退出。
庚戌二月十五日巳時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官金祖淳,以次進伏訖。上曰,守令有闕代,政官牌招開政差出,明日辭朝。出榻敎上曰,吏曹參議前望單子入之,待下批,一體牌招。出榻敎命退,承史以次退出。
庚戌二月十五日午時,上御重熙堂。右承旨入侍時,右承旨申耆,假注書南履翼,記注官趙慶遠·金鳳顯,以次進伏訖。上命耆,讀翼憲公鄭太和致祭祭文訖。命退,承史以次退出。
庚戌二月十五日申時,上御重熙堂。右承旨·左副承旨入侍時,右承旨申耆,左副承旨李書九,假注書趙台榮,記注官趙慶遠·金鳳顯,以次進伏訖。上敎書九曰,各邑誌幾何釐正乎?書九曰,多未釐改矣。上曰,何當垂訖耶?書九曰,卷秩極浩,錯誤甚多,故時月內,有難釐正矣。命耆書傳敎曰,拜園歸來,餘懷耿耿,重以新治之聚民營産,關念不已,縣齋宿次,呼燭宣綸,廟堂之臣,必以盡心講究,擬待賓延日,當有措處,而外此目下二件事,有趁卽拮据者。蓋王言不可不信,民食不可不裕,一曰十年給復之有名無實也,二曰今番春麥糧之無麪不托也。原初給復之命,卽謂土蠲常賦,予意出於欲用古人已定之論,兼慰小民安土之思,而我國土稅,田主當之,有田則偏蒙,無土者未霑,有司言其不均,請除煙役,以代蠲稅,此所以有給復之命,而無給復之實也,今行招父老,詢及遍施之策,父老所對多矇矓。大抵新治居民,太半是若校·若吏·若隷·若奴之屬,此屬本係無役,欲除無可除,是幾於欺民,尤豈非不誠之甚乎?如是而於予心果慊乎,果不慊乎?昔在禿城之設鎭也,爲募民戶,別劃復戶田幾百結,如陵復·驛復之規,至于今居民永賴,一城之利害,止於一城,而聖祖處分,尙此斷然行之。況本府卽吾股肱,郡爲畿輔大關防,較諸禿城之制置,輕重大小顧何如?無於例之例,可創而爲,已例?又況若是其班班乎?水原新治民戶,限十年給復五百結,以示信王言之意。足食雖居信下,重玆民天,亦豈恝然?新治之民挈搬,在去歲秋冬間,何暇耕秋麥?迨此歲翻,又矻矻於結第築堵,春種之未播,勢亦所使,此所謂無麪之不托也。際値庚歲之重回,上瑞之祝,寤寐如結,倘賴天庥,使八路同然告豐,獨此新治民庶,春而艱食,夏而廢農,擧懷不咸之歎,則予尙可當飯甘食,食亦下咽乎?畿內·湖西隣近有裕邑,留庫牟穀,支計新治民戶,戶俵數包,用還分例,秋勿更徵,以副裕民食之望。予視本府,如視股肱,揭題試士,此猶指外面關防而言。自奉先寢,是卿是民,何異於家人父子?民之樂生予亦樂,民之安業予亦安,民雖至愚,亦自至神,故曰至誠感神,令地方官,將此敷示十行,申諭民衆,俾知此擧之爲先寢,推以及民,仍令政院,下諭于本道伯·本府使。命退,承史以次退出。
庚戌二月十五日申時,上御重熙堂。惠堂入侍時,左承旨趙衍德,假注書趙台榮,記注官金鳳顯,記事官金祖淳,宣惠廳堂上徐有隣,以次進伏訖。上命書傳敎曰,陽德縣監,令該曹口傳,各別擇差,使之當日辭朝。有隣曰,適因言端,敢此,仰達矣。故忠臣兪應孚遺墟,在抱川地,六臣傳所謂將軍抱川人者,是也。應孚事親至孝,日持弓矢,從家後山獵雉,以供甘旨,至今說兪將軍射獵處。鄕人感其忠孝,立碑而表之,故重臣李縡記故相臣兪拓基書,而故墟沒入爲位田,復爵之後,尙未還給,在朝家褒奬節義之政,誠爲欠典。應孚旣無後孫,移給守碑之人,使之着意守護,何如?上曰,依爲之。出擧條命退,諸臣以次退出。
上在昌德宮。停常參·經筵。
夜自二更至五更,灑雨下雨,測雨器水深一寸二分。
藥房提調徐有隣,副提調金憙啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察,聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不卽入侍矣。
王大妃殿·惠慶宮·中宮殿,藥房口傳問安。答曰,知道。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
傳于申耆曰,左承旨入侍。
洪聖淵啓曰,未下直守令辭朝事,命下矣。長興府使元永胄,憲府旣已署經,諫院尙未署經云。除在外外,未肅拜,呈告人員,竝卽牌招,以爲備員署經之地,何如?傳曰,允。
洪聖淵啓曰,未下直守令辭朝事,命下矣。長興府使元永胄,憲府則旣已署經,諫院則尙未署經,而大司諫李敬一,司諫李普天,正言丁志元·朴東俊,牌不進罷職傳旨,今方捧入,而獻納金光岳在外,無以備員署經,何以爲之?敢稟。傳曰,竝許遞,政官牌招,開政差出,待下批,牌招署經。
李書九啓曰,吏曹判書洪良浩,參判閔鍾顯,參議李祖承,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。參議只推,一體牌招。
李書九啓曰,吏曹判書洪良浩,參判閔鍾顯,參議李祖承再,牌不進推考傳旨及罷職傳旨,今方捧入,而開政命下之後,連事違召,不卽擧行,事甚未安。判書,參判,所當更請牌招,而係是一日三牌,何以爲之?敢稟。傳曰,亞銓,兵判,初欲勉出,更思莫若許令暫伸,竝許遞,長三堂之無端違牌,事體所在,極爲未安。從重推考,更卽牌招,申飭開政。
傳于申耆曰,下直守令留待。
有政。吏批,判書洪良浩,牌不進,參判未差,參議李祖承進,同副承旨洪聖淵進。啓曰,判書洪良浩牌招不進,參判未差,小臣獨政未安,何以爲之?敢稟。傳曰,只出緊任,以朴天行爲大司諫,鄭益祚爲司諫,柳雲羽爲獻納,尹在陽·尹悌東爲正言,刑曹參議李敬一,仍任事,承傳。
以刑曹參議望筒,傳于洪聖淵曰,仍任。
兵批,無政事。
以副應敎柳文養,校理徐配修·金載翼,修撰韓光植·崔顯重,牌不進罷職傳旨,傳于洪聖淵曰,只推。
以尹寅基囚單子,傳于金履翼曰,放。
李書九啓曰,西部居朴昌祐,廣州居朴漢弼等上言判付內,令掖庭署査實來告後,更稟事,命下矣,使掖庭署査問,則以爲,朴昌祐段,渠父世偉,乙卯年,差下景慕宮行首別監,累年隨行,乙未身死。朴漢弼段,渠父壽奎,戊辰年,差下賢嬪宮別監,癸酉年,差下景慕宮鳳頭別監,壬寅身死云。而此外別無所告之事矣,敢啓。傳曰,分付掖庭署,如有當窠,收用。
以原春監司狀啓,還穀量宜加分事,傳于申耆曰,依狀請施行事,回諭。
以咸鏡監司狀啓,茂山府定配罪人李興得,逃失許久,未卽捕捉,該府使李晦植罪狀,令攸司稟處事,傳于申耆曰,此時本道迎送之弊,不可不念,待麥秋拿來,仍爲差代事,分付。
記注官金鳳顯書啓,臣敬奉聖諭,馳往傳諭于北部觀光坊昭格洞契行判中樞府事金鍾秀所住處,則以爲臣罪當萬死,而恩荷再造,唯日與老母,聚首攢手,有淚成血,卽於千萬意慮之外,史官臨宣聖諭,開示誨責,不啻若慈父之詔迷子,怳若重登文陛,躬奉玉音。此生此事,若夢非眞,不知死罪如臣,何以得此於聖明也。臣擎讀未半,自不覺感涕之被面也。嗚呼,臣旣自犯死罪,而蒙聖上曲赦之恩,則深引自阻,臣雖無狀,亦具人性,顧何敢萌此心,亦何忍萌此心哉?聞命卽出,粗伸叩謝之禮,然後退塡溝壑,爲目下道理,臣亦知之,而惟是前後三司之聲罪臣者,罔非覆載難容之案,而日來方生之論,一向至嚴,一疏訟罪之計,亦不敢生意,俯仰天地,此何人哉?臣母危疾,又添重感,纔已入城將護,而至於一肅恩命,奉承無路,唯願遄被金木之誅,以爲爲人臣忘恩負德者之戒而已云矣,敢啓。答曰,知道。卿不思矣。聲罪之迭發,得其可間之閑也,此政自侮人侮之,不必尤人。且人之持卿者權位,媢卿者寵私,以若地處,有若遭罹,比之於敢怒而不敢言,在卿不害爲好消息,然而深引殆若較挈者,豈非不思之甚乎?至於疏箚之過情句語,卽自來套習,以此以彼,爲卿計,莫如早卽進身筵席,申暴情由之爲得,更須諒之事,傳諭。
記注官金鳳顯書啓,臣放奉聖批,更爲傳諭于行判中樞府事金鍾秀所住處,則以爲史官之臨宣聖諭,忽降於千萬夢寐之外,惶恐感泣,五內惝怳,薄暮草草附奏,未及少暴感恩訟罪之衷曲,方此繞壁拊膺,忽若忘生。夜中史官洊辱,十行聖諭,諄懇惻怛,古人所謂推心置腹,視臣今日所被,猶屬例語,至若好消息之敎,不特事情眞切,直令在下之人,懣然心服而已。聖上所以寵愛賤臣,必欲於死中求生之盛德至意,溢於言外,臣於此,自不覺聲淚俱發,不知死所,雖使八方之人,後世之士聞之,必有爲臣咸激而流涕者矣。聲罪之言。雖曰罔極,臣之前後負犯萬死有餘者,罔非臣自作之孽,則人言之來,但當受以爲罪,臣雖無狀,安敢有尤人較挈之意而目下三司之章,日積公車,臣於此時,敢生束帶入闕之計,則人必以怙寵蔑法,全無臣分,案臣矣。到此地頭,臣雖喙長三尺,其何說之可解乎?此臣所以跼蹐徊徨,不敢生進身之計者也。到今聖敎及此,臣何敢遑恤一己利害,不思所以仰體如天之德意也哉?謹當稍觀母病數日加減,冒萬死一肅恩命,然後退俟鈇鉞之誅云矣,敢啓。答曰,知道。
申耆,以弘文館言啓曰,本館下番闕直,事甚未安。副應敎柳文養,校理徐配修·金載翼,修撰崔顯重·韓光植,旣有只推之命,與新除授副校理徐榮輔,竝卽牌招,以爲推移入直之地,何如?傳曰,允。
申耆,以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
申耆,以兵曹言啓曰,因南部居金修憲上言,其父鼎泰,從軍四十八年,年滿八十加資事,從軍雖準定限,京兆移文,旣不入籍云。年歲憑考,無階覆啓置之事,不入籍委折,査問於其矣處,更爲草記事,判下矣。招致金修憲,其父不入籍委折査問,則渠以次子,出係居生於南部,其生父鼎泰則居生於東部,而自京兆取考南部帳籍,故其父雖不入籍,元非漏籍云。取見金鼎泰戶口,則東部入籍,果爲的實,而今年爲七十一歲,年未準限,有此煩籲者,事涉干恩,誠極猥越,上言內辭緣,置之,何如?傳曰,允。
申耆,以都摠府言啓曰,今日入直內三廳武兼禁軍及軍兵等當爲中日習射,而國忌齋戒相値,不得爲之之意,敢啓。傳曰,知道。
申耆,以備邊司言啓曰,卽見慶尙監司李祖源狀啓,則以爲方春農糧之資,專靠於巡分,年例加分,如有不足之患,揣量民勢,略綽分排後,待畢分,依例登聞事,請令廟堂稟處矣。本道年例加分之數,不爲不多,而每年加請,便成已例,令亦依狀請施行,使之從略排比,毋或過多數爻待畢分,卽爲狀聞之意,分付,何如?傳曰,允。
申耆,以備邊司言啓曰,會寧·慶源開市,旣已完畢,令槐院撰出咨文別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
以水原府使趙心泰狀啓,水原居趙漢雲擊錚供招云云。判付內,誠如渠供,遐外無勢之人,將不得保有山地乎,卿其勿拘顔私,詳査公決後,具由狀聞爲良如敎。果川居崔祿昌擊錚供招云云。判付內,原案謄送該曹,使之詳考徒流案,論理稟處爲良如敎。龍仁居李榮復擊錚供招云云。判付內,令山在官,親審摘奸,使卽報來後,具由狀聞爲良如敎,黃澗居李興龍擊錚供招云云。令山在官,從公決給,俾無更訴之弊事,分付該道爲良如敎。永川居盧召史擊錚供招云云。判付內,令本道伯,往復該曹,罪合可宥,卽爲放送,否則論理狀聞爲良如敎。水原居朴昌得擊錚供招云云。判付內,斯速決處,俾無更訴之弊爲良如敎。果川居韓廷郁擊錚云云。判付內,人命至重,三尺至嚴,殺人者豈可倖逭,而渠奴死於獄中,誠如渠供,能無一獄兩犯之嫌是乙喩,令本道伯,詳考査案,論理狀聞爲良如敎。樂安居白分占擊錚供招云云。判付內,一放一仍,果如渠言是喩,往復該曹,詳考原案,論理狀聞爲良如敎。南陽居丁星老擊錚供招云云。判付內,令山在官,斯速公決,俾無煩訴之弊爲良如敎。稷山居宋宗彦擊錚供招云云。判付內,令山在官,斯速從公決處,俾無更訴之弊事,文移該道伯爲良如敎。
以水原府使趙心泰狀啓,猥濫鳴金呼籲者,依例勿施,其中申在儆段,枷囚府獄,以待處分事,判付內,係是法典之外,竝勿施爲良如敎。
領敦寧洪樂性箚曰,伏以臣之病狀,略暴於日前請譴之箚,今不敢復事煩陳以溷宸聽,而以目下癃廢之疾,趨走供職,萬無一分之望,此實通朝之所共知,而抑亦聖明之所俯燭,然而聖念不遺於舊物,恩除頻下於藥院,臣雖昏聵無識,一縷未泯,則豈不知感泣於隆眷殊渥之偏於一身,而奈此年衰病痼,一未承膺,每有恩命,輒煩哀籲,涓埃之報無路,辜負之罪徒積,古人所謂有臣如此,生不如死,正謂臣今日情事也,數日內荐犯瀆擾,固知萬萬悚惶,而保護之任,尤豈非一日虛縻之職,而今日日次起居,亦未趨參,瘝曠之罪,益無所逃,玆不得不昧死以聞。伏乞俯垂憐憫,亟遞臣內局之職,仍治臣頻瀆之罪,以肅朝綱,以延殘喘,不勝大願。取進止。答曰,省箚具悉卿懇。不必求遞,卿須安心勿辭,愼攝。仍傳曰,此批答遣史官,傳諭。
庚戌二月十六日卯時,上御春塘臺。內試射,左承旨軍士房承旨入侍時,左承旨趙衍德,右承旨申耆,記事官徐有聞,記注官金鳳顯,記事官金祖淳,以次進伏訖。上曰,下直守令入侍。賤臣承命出,與延安府使鄭若淳,偕入進伏。上曰,守令進前,奏職姓名,可也。若淳進前,奏職姓名。上曰,本府雖非災邑,民事亦極關念,下去後惕念善爲,可也。命衍德讀宣諭訖。命退,若淳先退。命書傳敎曰,日前堂箚,當日下批,而尙不頒布云,政院事,萬萬駭然。其委折査實以啓。又命書傳敎曰,今番定式,本府地界擊錚,皆令本府捧供,出於除弊之意,而還宮後多日,今始狀聞,稽緩甚矣。後勿如是之意,分付該府。以水原府使狀啓吏校分等開錄事,命書傳敎曰,御前待令將校徐正祜·徐大喆·黃致郁·金光郁,各內下筒介一部,效勞校吏新邑站一等監官執事十人,各弓矢一部,下吏三十六人各木二疋,布一疋,二等監官四人,各弓箭一部,下吏五人,各木布一疋,三等監官將校十七人,各弓一張,下吏二十五人,各木一疋,園所站一等監官四人,各弓矢一部,下吏五人,各木二疋·布一疋,二等監官三人,各弓箭一部,下吏三人,各木·布一疋,三等監官八人,各弓一張,下吏七人,各木一疋賜給事,回諭。命衍德·耆讀公事,書判付訖。命退,承史以次退出。
庚戌二月十六日申時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官金祖淳,以次進伏訖。上命書傳敎曰,遂事不須追提,卿也故,有向來處分,否則設有不介之事,寧無含忍慰藉之擧乎?卿之致此,意謂不欺心不設機於予,而名位猝驟,患生所忽,付之莫之然而然,可乎?今於敦勉之辭,不得不略敍慨惜之餘意,卿若以此深引,爲自阻之端,則是重負予也。其間多少人言,斷當受以爲謝,無使轉致葛藤,此亦身不自由之一道。卿之情理,亦難久處城外,從近肅命事,遣史官傳諭于金判府事。仍命退,承史以次退出。
庚戌二月十六日申時,上御誠正閣。右副承旨·同副承旨入侍時,右副承旨洪聖淵,同副承旨金履翼,假注書趙台榮,記事官許鞏,記注官趙慶遠,以次進伏訖。上敎聖淵曰,承旨於故相,爲幾代孫乎?聖淵曰,爲六代孫矣。上曰,北道昨年歉荒,何如?聖淵曰,再昨年年事,可謂大無,而至於昨年,不至大歉矣。上曰,昨年年事,稍勝於再昨年,則北道流民,何如是夥多也?聖淵曰,此必由荐歉之致矣。上曰,下直守令入侍。出榻敎賤臣承命出,與陽德縣監宋俊載,偕入進伏。命奏職·姓名,俊載仰奏職·姓名訖。上曰,本邑素稱難治,而前後守令,不善爲政,以致民生之紛聒,事甚可悶,爾則下去,略己奉公,隨事惕念,雖以賑政言之,若或賣鄕而補賑,是不如不賑,益加另念,善爲撫恤,可也。命履翼宣諭訖。命退,諸臣以次退出。
上在昌德宮。停常參·經筵。
申耆啓曰,來二十一日朝參日次矣,敢稟。傳曰,停。
金履翼啓曰,大司憲洪檍,掌令崔景岳未肅拜,執義宋銓在外,掌令一員未差,持平柳畊·李儒修呈辭,監察茶時之意,敢啓。傳曰,知道。
洪聖淵啓曰,來二十一日輪對日次矣,敢稟。傳曰,爲之。
傳于申耆曰,軍士房承旨入侍。
傳于李書九曰,前府使姜游敍用。
傳于申耆曰,靑松前府使入侍。
申耆啓曰,卽者兵曹郞廳來言,今此謁聖武科初試試官,當爲磨鍊以入,而判書未差,不得擧行云,何以爲之?敢稟。傳曰,許令暫伸,昨已示意,前判書李,仍任牌招,試官望筒擬入,吏曹前參判閔鍾顯,不可一仍一否,亦爲仍任前職。
申耆啓曰,兵曹判書李牌不進推考傳旨,今方捧入,而試望擬入,旣有成命,命召傳授,一時爲急,更卽牌招,何如?傳曰,允。
申耆啓曰,兵曹判書李再,牌不進推考傳旨,今方捧入,而命召傳授,一時爲急,連事違召,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
李書九啓曰,未下直守令辭朝事,命下矣。長與府使元永胄,憲府則旣已署經,諫院則尙未署經,而大司諫朴天行,司諫鄭益祚,獻納柳雲羽,正言尹悌東牌不進罷職傳旨,今方捧入,而只有正言尹在陽一人,無以備員署經云,何以爲之?敢稟。傳曰,一司除署經,當日下送。
傳于申耆曰,左承旨入侍。
申耆啓曰,今此謁聖武科初試時,監試官當爲進參,而諫院只有正言尹在陽一人,無以備員受點,未差之代,政官牌招,開政差出,何如?傳曰,允。
申耆啓曰,吏曹判書洪良浩,參判閔鍾顯,參議李祖承,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
以吏曹參議,牌不進罷職傳旨,傳于李書九曰,只推。與長亞堂更爲牌招開政。
洪聖淵,以吏批言啓曰,閫帥父年七十人,每於歲首抄啓加資事,載在法典,而新有應推恩人,雖非歲首,亦爲抄啓加資,曾有定式矣。閫帥父年七十人,別單書入之意。敢啓傳曰,知道。
有政。吏批,判書洪良浩式暇,參判閔鍾顯,參議李祖承,同副承旨金履翼進。以尹㬦爲大司諫,洪樂淵爲執義,申禹相爲司諫,柳匡天爲獻納,朴奎淳爲正言,李晴爲副校理,趙鎭井爲吏曹正郞,李東宇爲金泉察訪,宋欽書爲南平縣監。
兵曹判書李,吏曹參判閔鍾顯,仍任事承傳。
兵批,判書李,參判柳誼,參議金履正病,參知沈晉賢入直進,右承旨申耆進。副護軍崔烜·申潚,副司直洪文泳·權裕·徐郁修·姜游·尹履相·魚錫齡,副司果張至冕·申獻朝,竝單付。
傳于李書九曰,左副承旨入侍。
傳于申耆曰,河陽許文敬琴湖書院宣額時,遣禮官致祭事,分付該曹。
傳于申耆曰,諸道加分狀啓,旣皆來到回下,而關西則尙無皁白,豈邑邑還民數少,分穀綽餘而然乎?令廟堂關問該道,不得不加分處,直爲加分,俾無方春艱食之患事,申飭。
傳于洪聖淵曰,坐直承旨入侍。
洪聖淵,以吏曹言啓曰,今此宗廟各陵·殿·宮·園·墓寒食祭,當爲塡差,而老病公故外,實無推移分排之路,依近例,以刑官及司饔院官員,通融塡差之意,敢啓。傳曰,知道。
申耆,以兵曹言啓曰,今此謁聖武科初試時,試官望磨鍊擬入,而當品中可擬之人乏少,曾經堂上兵使,竝擬以入之意,敢啓。傳曰,知道。
申耆,以兵曹言啓曰,守禦廳敎鍊官禁軍遞兒窠,今方有闕矣。依節目,禁軍別將與該營中軍,眼同取才,以其居首者,塡差之意,敢啓。傳曰,知道。
申耆,以備邊司言啓曰,卽見慶尙道尙州居民金石宗等上言,則以爲本邑有砲保·樂工保·禁御保·工曹保五名色之役,每年所納砲保·樂工保爲二兩五錢,禁御·工曹三保爲二兩三錢,俱以純錢折定矣。自戊申己酉兩年,砲保·樂工保每名每保應捧二兩五錢外,加徵一兩一錢式,禁御·工曹保二兩三錢外,加徵三錢五分式,無告殘民,實難奠居,亟令廟堂行關本道,元定式所納外,加徵之弊,卽爲革罷云矣。各項砲保,竝雜費,多者爲二兩四五錢,少者爲二兩一二錢,而今此尙州之砲保·樂工保之二兩五錢外,一兩一錢加捧,禁御·工曹保之二兩三錢外,三錢五分加捧,而自戊申·己酉爲始云者,誠莫曉其故,或者兩年適當綿歉之時,以本備納,而有所加入而然歟?自訓局砲保,至工曹價布,多寡等級,本自不一,砲保之純錢,亦非容易事,則今此竝砲保,俱以二兩三錢純錢折定云者,爲言極未瑩,無端增價,大關民隱,苟或反是,亦係虛謊,以此以彼,宜有關問,令本道詳査委折,條列報來後,稟處,何如?傳曰,允。餉保之弊,昨年因大臣省掃後還朝陳白,別關諸道,期除許多濫捧之奸弊,此猶然矣。況布保之添價增費,誠如所訴,萬萬駭然。設或渠言未必一一信然,操縱優徵之際,其所爲弊,年年益甚,令廟堂各別嚴飭,毋論米與布殘民之痼瘼在此,廟堂之申飭,亦豈只循常例乎?此意,卿等竝須知悉,可也。
申耆,以備邊司言啓曰。傳曰,昨於輦路,招致本邑民人,詳問弊瘼,本邑民弊之最甚者。一曰糴糶之弊。二曰糶糴之弊,分之爲弊,裒益固非難事,而捧之爲弊,尤豈泛看,前後筵席,屢發此事,年前亦有枚擧申飭之擧,而伊後未門釐弊,昨日民人之言又如比,若不別般矯弊,是朝家欺小民,以此廟堂知悉。與曾經道伯守令人,商確矯救之方,明日草記稟處,使分時捧時之積弊,期於快祛,嶺南一道還弊,殆乎無邑不然云。而先從筵席登聞之處,隨聞努力,則是亦得尺爲尺,豈不有補於民事,仍以行會該道,令地方官聚會民人,先卽曉諭,雖於草記批下之後,如有別般意見,枚報道臣,以爲狀聞之地事,分付事,命下矣。本邑處在山峽,穀簿無路轉輪,而春糶秋糴,耗上生耗,今年之耗,爲明年之元穀,一年之剩,至十年而甲倍,年滋歲積,有入無出而穀賤,故營門之作錢,不及地僻,故四方之貿遷不入,穀安得不多,民安得不困乎?此非獨靑松一府,山郡之弊,大抵同然。而年前或因道臣狀請,或因廟堂稟處,自朝家許以發賣移貿,耗條作錢,則庶幾官有裒益之效,民蒙蘇革之惠,而靑松爲弊,尙未盡祛云者,誠極訝惑,問于新經邑倅人,則以爲目今還穀,連次移貿,作錢之後,見在都數爲一萬六千石,而民戶則三千餘戶,除折米留庫外,一年應分數穀爲八千包,以八千包之穀,勿俵於三千餘戶之民,則一戶所受,不至於夥多,種資農糧,少此莫可,而惟意盡分名色,尙多於半分名色,故爲此呼籲云矣。民人之訴前倅之言,雖不沕然相合,要之爲弊則可知。謹以傳敎內辭意,關問於本道道臣,使之採取本邑物情,條列狀聞後,更爲稟處,至於分糶捧糴時,民人之受弊,不一其端,而精實之變爲虛殼,斗斛之或有出入,此其大者,戢奸祛瘼,惟在守土之臣檢察之如何,一體嚴飭,另加釐革之意,亦爲分付,何如?傳曰,允。曾聞是府,穀多爲弊,有不敢開視之倉云。戊申年裒益之政,未知其果有食效,有令本司稟處之命矣。見此草記,仍問前倅,三千戶九千石,不至夥多,況備荒之需,尤不可不念,就此加賣,似或不緊,至於捧弊,必有所以有所爲說者,竝令道伯詳探細察,枚擧無弊之端,兼具起弊之由,區別狀聞事,分付,可也。
申耆,以備邊司言啓曰,卽見平安道郭山幼學金尙鳴等上言,則以爲矣身等所居殘郡,分役兩站,大小公行,支勅等待,爲弊滋甚,中鋪陳屛帳鍮鐵等駄運之際,奪取牛·馬,若有閪失之事,則必徵民間,而至於入邑之行,加行十里後替把,蓋緣邑在一隅之致也。一自移邑之後,不過二十三年,官長徑遞,將至十九等,則迎送所費六百餘兩,皆出民庫,而民庫蕩渴,加下殆近二千餘兩,竟至收斂,害及民間,豈不憫且痛哉?以丁亥一時火變,公然棄之,移設僻處,永作民邑之弊者,徒以邑底民爲興販沮戱之故也。今以移邑論之,館舍各庫,完然尙在,少無財力土木之費,卽爲還設,以除民弊爲辭矣。郭山移邑,不過一時回祿之災,而民情之懷戀故土,事勢之不便新邑,非但渠鞏之所訴如此,西來之言,亦多云然。且官廨庫舍,宛然見存,則別無掣礙之端,而邑居還移,亦自不輕,有難以民人之一張上言,遽然許施,令道臣詳探其利害便否,舊不如新,則如前置之。新不如舊,則論理狀聞後,待秋成還移之意,分付,何如?傳曰,允。
申耆,以備邊司言啓曰,卽見右承旨申耆所啓,則以爲海西山郡,歉荒最甚,賑政專靠還穀,而谷山穀摠,不過萬石,除却還戶所授,實無俵賑之資,移粟之政,不容少緩,而道內鄰邑,雖有遂安·新溪,被災旣同,還穀無多,此外諸邑,則道里隔遠,轉輸無路,關西一路,雖値荒年,穀簿餘裕,他道移轉,亦多已例。及今講究,以紓西民危急之憂爲辭,而批旨有令廟堂稟處之命矣。谷山一邑,處在僻處,留庫之穀簿旣少,年事之歉荒亦甚,方春接濟,專在還穀,則裒益之政,不可不念,而但鄰邑之穀少年荒,無甚優劣,至有關西穀移轉之議,而關西之被歉,民食之孔艱,殆甚於谷山,則越道轉輸,奪彼與此,恐非一視之道,此不可輕議,行會本道道臣,採取本邑物情,就本道還穀有裕處,量宜移轉,而毋論水·陸遠近,使之從便擧行,俾免絶巡之患,以爲哺飢之道,實合事宜,以此分付,何如?傳曰,允。
金履翼,以刑曹言啓曰,因咸鏡道定配罪人等,放送與移配事草記批旨內,宋應昌旣命加刑,移配道內稍實稍近邑,如無之則移配關東,而係是前行朝官,刑推則令道伯擧行可也事,命下矣。本道道內,旣無稍實稍近邑,罪人宋應昌,原春道麟蹄縣,移定配所,而令道伯刑推後,依前罪目,卽爲押送事,發關分付之意,敢啓。傳曰,知道。
金履翼,以刑曹言啓曰,因黃海道定配罪人等移配草記,自海西移配嶺湖,遠道,又加刑訊,殊非遠而近重就輕之意,更定配所草記,中道如無稍實邑,亦爲具由論理草記,可也事,命下矣。道內及畿內·湖西移配罪人等,昨因書下,已爲分配,今無可論,而其他慶尙·全羅兩道移配罪人五名,依傳敎皆次中道移定,而湖西一道,無尤甚之次之邑,俱爲稍實,故金興白全義縣,南有應洪州牧,張義晉林川郡,阿只·連伊黃澗縣,崔世奉堤川縣,更定配所,竝卽押送事,發關分付于該道道臣之意,敢啓。傳曰,知道。
庚戌二月十七日辰時,上御誠正閣。軍士房承旨,右副承旨入侍時,右承旨申耆,右副承旨洪聖淵,假注書趙台榮,記注官趙慶遠·金鳳顯,以次進伏訖。上命耆書傳敎曰,今因布保之弊,才有措辭,判下於本司草記,以今紀綱,外邑之擧行,安保其一一盡心乎?見今捧米捧布,以保爲名之類催徵,當其時也,爲道伯者,果然遵守昨年十行別諭,守令之泛忽,吏奸之容爲留心戢察乎?小則自斷,大則登聞,須有申飭之效,然後方可謂道有方伯,萬一歇後,致有摘發,如許道伯,焉逭重罪,仍以此意,分付保納諸道。嶺南則道伯方在俟勘中,令下去御史,將此專敎,知委各邑。道伯亦不以已遞自居,卽此一事,蚤夜念念,使生民得霑息肩之效事,亦爲分付。又命書傳敎曰,坡州儒生疏批與疏語,有徑庭處,今聞果然,改書下。令政院招致疏頭,更爲傳給。聖淵曰,鳥銃卽戎器之最緊者,而北邊各邑,禁不用此,當初設禁,雖有所由,然而以此之故,竝與武士試放,而仍以廢却,武藝肄習,銃技則闕焉,軍庫積置之器,名以軍兵,不知爲何物,邊上陰雨之備,疎忽莫甚。臣待罪北邑時,熟知此事,適因言端,敢此仰達矣。上曰。出擧條令廟堂稟處,可也。出擧條命退,承史以次退出。
庚戌二月十七日午時,上御誠正閣。靑松前府使入侍時,右承旨申耆,假注書趙台榮,記注官趙慶遠·金鳳顯,靑松前府使姜游,以次進伏訖。上曰,爲問靑松還弊特許召接,其所爲弊之端,詳細陳達,可也。游曰,本邑還弊,今幾矯革,而自來民戶最少,還穀甚多,其所爲弊,果不㘹矣。先朝戊辰,特命發賣,故今玆餘數,只爲一萬六千餘石,而猶有民少穀多之弊,臣於在任時,耗條或以錢代捧矣。上曰,靑松幅圓,爲幾里乎?游曰,東西百餘里,南北八九十里,而間多山峽,居民鮮少矣。上曰,本邑倉舍爲幾何?游曰,有五倉,而糶糴時爲弊之端,卽富民則不願還穀,故分給時,圖囑倉色,初不受去。收糴時,只納耗條,而倉色,竝與本還而偸食,以是之故,吏奴輩逋負,若是夥多矣。今此八千石分給,亦不可已者,而富民則猶言穀多,貧民則亦恐減糴,若又減於此數,或値歉歲,則似無救活之道矣。上曰,事理似然矣。有何民瘼之可聞乎?游曰,本邑,處在山峽,樹木成林,田畓,多入樹陰,間有廢墾,而其稅猶不得免,此外別無大段爲弊之端矣。命游先退。上曰,右副承旨入侍。出榻敎賤臣承命出傳,右副承旨洪聖淵進伏。命書傳敎曰,憲臺在外人員,許遞。與未差之代,今日政,以在京無故人,差出。待下批監試官一體出牌。又命書傳敎曰,未下直閫帥,皆令從近辭朝,則雖値齋日,稽滯甚矣。慶尙兵使,使之明日辭朝,全羅水使,令該曹催促上來,申飭辭朝。命退,承史以次退出。
庚戌二月十七日未時,上御重熙堂。左副承旨入侍時,左副承旨李書九,假注書趙台榮,記注官趙慶遠·金鳳顯,以次進伏訖。上命書傳敎曰,於永豐事,竊爲之傷惻歎賞。昔在肅廟朝,追復莊陵,命有司,效節諸王子如錦城大君·和義君·漢南君,皆用六臣及寧陽尉鄭悰褒贈之典,以禮改葬,賜美諡。永豐在其中,諸家皆受之,惟永豐家外孫,主其祀,易名與賁隧之擧,獨漏焉。先朝甲寅,豐原建白,申命有司,給禮葬延諡之需,猶未果行,近聞永豐墓,在高陽大慈洞,夫人朴之墓,在忠州忠正公朴彭年先塋側,皆在藁葬中,無碣無誌,諡亦在太常未宣,此豈非闕典乎,欠事乎?況間以故主簿李正華主祀,正華死,其子在天,武科出身,今則主家可謂有其人,兩朝紀錄之成命,又可以遵而施之。日前纔命錦伯,尋墓修治,仍命賜祭,追始知內外墳山之各在畿·湖,令政院下諭于畿·湖伯,遣邑倅董工,修除掃治,立石以記之。其主祀人李在天,亦使政曹先擬六品窠,待守令窠差遣,俾卽延諡,又聞之,籍于官之物,皆贖還主家,此家尙未遑,事在三百年前,度支版簿,未必至今見在,而如欲償給,亦豈無其方,度支知悉。宣諡日遣官,致祭于永豐墓,此雖一事,卽追述兩朝奬忠旌節之意也。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,慶尙右兵使李格下直,長弓一張,長箭一部,片箭一部筒兒一箇賜給。
傳于申耆曰,軍士房承旨入侍。
傳于申耆曰,大抵民弊,矯一邑則一邑之民,賴而奠安,矯一道則一道之民,賴而奠安,不必八道三百六十州之弊,同時盡矯,然後方可謂矯弊八道之中,穀弊嶺南爲最,嶺南之中,咸陽等邑爲甚,向下釐正之命,間有飭促之諭,而見今道伯在俟勘中,如是之際,必多遲滯,咸民之懸望爲如何,意見則道伯當主張,狀聞則以都事姓名,先卽修啓事,令廟堂申飭行會,寧失二字,猶屬歇後。先正文純公之言曰,穀雖國穀,民亦國民,民與穀孰重,不矯則已,矯而無實,是道伯守宰之責,兼以此意申飭,措辭,分付。
傳于申耆曰,右承旨入侍。
以平安監司狀啓,順川·祥原民家失火事,傳于申耆曰,歉歲歉邑,又有此許多失火,尤極矜慘。無論新舊還,所受竝蕩減,元恤典外,米包題給,仍令邑倅,各別顧助,畢奠接後,形止狀聞事,分付。
以水原府使啓,本平澤金召史等擊錚及上言,事係猥屑,竝勿施事判付內,成泰柱妻關係何如,則所訴極爲無嚴,卽其泰柱配所地方,同定保授人安接,今聞有八十老姑,定配所以徒二年磨鍊爲旀,驪州僧事,以所重位田劃卽釐弊之意,已有下敎,卽爲放送爲旀,靑松民事,昨以還穀捧弊,有別諭於該道者,蔘稅火稅之弊,果如渠言是隱喩,以此判付,直關該府,從長矯救後,報于該道巡營,使之狀聞,而猥越之罪,卿其參酌懲治,放送爲良如敎。
傳于申耆曰,左承旨入侍。
洪聖淵啓曰,吏曹參判閔鍾顯,參議李祖承,承牌來詣闕外矣。金虎門開門標信,請出之意,敢啓。傳曰,孰非銓官,而如近日銓堂之每政必違,每牌不膺,前所未見,至於亞銓行政之時,每令人望眼欲穿,及其入來,必致夜深,政院留門之請,不但酬應之爲苦,如是之際,夜夜失睡,論其罪,不可循例下標信,當該參政首堂閔鍾顯,施以不敍之典,下義禁府推考,隨參政官,亦爲遞差,下鑰前不能促飭,入夜後啓辭,每無難爲之,承宣事,亦極駭然。坐直承旨,竝推考。
吏曹口傳政事,以李相璜·趙得永爲兵曹佐郞。
洪聖淵,以弘文館言啓曰,新除授副校理李晴,時在京畿坡州地,經筵入番事緊,請斯速乘馹上來事下諭。傳曰,知道。
洪聖淵,以禮曹言啓曰,卽接光陵令所報,則今此寒食祭享時,兩官當爲備員參祀,而本陵參奉有闕未差,卽速變通云。參奉有闕代,卽令該曹口傳差出,以爲備員將事之地,何如?傳曰,政官牌招,開政差出。
申耆,以訓鍊都監言啓曰,本局局別將鄭忠達,身病甚重,勢難察任,改差,何如?傳曰,允。
申耆,以武一所試官意啓曰,今日臣等,來會試所,平明開場,而擧子捧單數,自天字至乃字半字,合爲四千二百七十六人,先自木箭試取之意,敢啓。傳曰,知道。
申耆,以武二所試官意啓曰,臣所擧子,自天字至皇字半字,捧單原數,合爲四千二十三人,今方開場,而擧子數多,在前如此之時,有先取木箭之規,今亦依例先試木箭之意,敢啓。傳曰,知道。
申耆,以武一所試官意啓曰,今日臣所木箭應射擧子,自天字至盈字,合五百五十人內,入格二十五人,日暮姑停之意,敢啓。傳曰,知道。
申耆,以義禁府言啓曰,全羅監司閔台爀狀啓,據刑曹粘目內,全州前判官李㝡源,移本府處之事,允下矣。李㝡源今方待命,卽爲拿囚之意,敢啓。傳曰,知道。
申耆,以義禁府言啓曰,黃海兵使尹塾狀啓,據刑曹粘目內,所己前萬戶李德一·金鎭翼·尹興商等,移本府處之事,允下矣。李德一·金鎭翼今方待命,卽爲拿囚,而尹興商,帥臣旣請所逋餉穀,準數備納後勘處,待其畢捧,拿囚嚴勘,何如?傳曰,允。
申耆,以義禁府言啓曰,慶尙道尙州牧定配罪人李錫祺子敏迪上言回啓判付內,依回啓施行事,命下矣。李錫祺卽爲放送事,分付該道道臣之意,敢啓。傳曰,知道。
申耆,以義禁府言啓曰,平安道徒流案中江西縣流三千里定配罪人朴信佐,黃海道徒流案中豐川府安山驛徒三年定配罪人尹得愚,長連縣朴山驛徒三年定配罪人白光澤等放送事,命下矣。竝卽放送事,分付各該道臣之意,敢啓。傳曰,知道。
申耆,以義禁府言啓曰,李謙彬,李熽杖一百收贖,告身盡行追奪放送草記批旨內,如有功議,各減一等事,命下矣。李謙彬·李熽等,無功議云矣,敢啓。傳曰,知道。
吏曹啓目,粘連,槐山幼學許默上言回啓批旨內,廣考公私文蹟,更爲回啓事,命下矣。謹考贈贊善尹舜擧所輯莊陵誌,則詳載六臣諸人被禍之事,而末云修撰許慥,以李塏妹夫,亦參謀自刎而死,依律論節,故逸士南孝溫所撰六臣傳曰,許詡之子修撰慥之死於丙子之禍,其父貞簡公,與成三問等六臣,同死於丙子,其父復官賜諡之後,其子獨未蒙恩,實是朝家未遑之典,許慥復官之請,允合許施是白乎矣,事係恩典,上裁,何如?判付啓,初何不廣考摭實,而措辭判下之後。今始曰,云云可乎?許文敬院宇賜額,永豐家宣諡,適在此時,而故修撰許慥之事,際又入撤,事若不偶,況與其父貞簡公詡辦死之年條,雖有先後,節義之無異古人,文字如是班班,而父蒙賜諡之恩,子尙在未復官秩,其所呼籲,尙云晩矣。故修撰許慥,奚特復官,宜擧貤贈之典,以此知悉。今日政,擧行爲旀,且況光廟聖敎若曰,若使許詡在者,六臣當爲七臣,亦可仰聖意之所存,今豈可循例贈職而止,其家主祀人,自本曹訪問,錄用爲良如敎。
執義洪樂淵啓曰,請大靜縣爲奴罪人金壽賢依律處斷。請興陽縣爲奴罪人河翼龍,亟命王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭亟令王府設鞫嚴問,期於得情。請逆臣承烈亟正邦刑,請驥顯設鞫得情,夬正王法。請翼魯亟令王府設鞫得情,施以當律。請驥顯弟龜顯亟令三府設鞫嚴問,期於得情,新除授司諫院司諫申禹相,時在京畿交河地,獻納柳匡天時在全羅道淳昌地。請竝斯速乘馹上來事下諭。答曰,不允。下諭事,依啓。
錦城尉朴明源疏曰,伏以皇穹垂佑,玉候康復,寢園祗謁,聖孝克伸,日吉辰良,回鑾萬安,臣攢手祝天,不任慶忭之至。仍伏惟我聖上,乃於仙園遷奉之後,肇行仲春奠酌之禮,凡爲今日臣子者,孰不思竭蹶駿奔而況臣情地,萬萬有倍他人乎?臣雖病淹床簀,而一縷未絶之前,準擬陪扈淸蹕,以效微分,前期而另試藥餌,力疾而蠢動房闥,欲起還仆,自强末由,晝夜思惟,終未免中撤,惶隕抑塞,直欲無吪,而不可得也。噫,臣之忝叨禁臠,五十有二年于玆矣。曾未有一分報效,而我聖上前後寵眷,愈往愈隆。殆偏臣身,臣之一毛一髮,一飮一啄,莫非造化中陶鑄,欲報之德,與天無極者,猶屬歇後語也。臣雖頑如木石,粗其秉彝,斷斷苦忱,惟以筋力奔走四字,刻心銘肺,以爲不報之報,庶幾質之至漏,而亦或天鑑之所俯獨也。不自意病隨年深,事與心違,自數三年來,眩昏之疾,轉益痼肓,血痢之症,從以無節,然而尙可以忍死黽勉,陳力就列矣。忽於前冬,風痰闖作,胃氣積傷,乃以咽喉閉塞,欲呑飮食,則捍隔不下,外以肢體不仁,欲作運動,則使如籧篨,此外種種醜穢之狀,言之猥屑,未冷餘喘,僵臥枕席而已。顧臣雖無職事之縻身,而至於長興庫·濟用監兩提擧,其所句管,亦自不輕,凡於進御物種鳧書檢察,雖以年少聰明者當之,每患有瘝曠之歎,況臣癃癈如此,漫不省覺,每念及此,惶汗浹背,其不可一味冒味也,決矣。且臣有區區悲苦之情,欲一涕泣仰籲,而嚴畏囁喘,迄今未敢矣。一朝朝露之淹晞,則是自阻於悶覆之下,將爲不暝之恨,故冒萬死披瀝肝血,仰瀆崇聽焉。臣命道奇窮,早失怙恃,又無兄弟妻子,惸惸一身,如窮人之無所歸,初緣哀疚之薰心而榮衛隨爍,終祟疾病之纏身,而鬼事將迫,夫孤死首丘,越鳥思南,物情之所必然,而仁人之所同得也,臣之父母妻兒,俱葬坡州,卽臣首丘思南之地也臣之將死一念,惟在於丘墓依歸,以軍餘生,床笫夢囈,皆是思歸之語,松楸瞻望,無非酒淚之日,哀哀其情,亦云慽矣。惟我聖明,天地於臣,父母於臣,儻使臣身,有可以少效塵刹,則豈忍遠離城闕,自歸於孤恩負國也乎?臣雖不肖無狀,必不出此也。覆燾之大,無物不遂,顧復之至,而有願必從。臣愚死罪,不能不以此,有望於天地父母之前。伏乞殿下,俯賜矜察,鐫免臣兩提擧之任,特許暫暇,使之從便往來焉。從今歲月,皆我殿下賜也。臣優遊田畝,歌詠聖澤,實不勝大願。臣無任泣血祈懇之至。答曰,省疏具悉卿懇。卿之衰老之轉甚,實所悶慮,然兼帶提擧衙門,無非漫任,豈或如是過辭,至於坡山請暇事,近百里程道,往來慽頓,能無添損之慮乎?卿須抑情,仍住京輦,以副予慇懃之意,而殆此和煦溫暖時,一番量力省掃,此則無不可。卿須諒爲行期,不必請由於朝廷,藥物仍命御醫齎傳,卿其祗受。仍傳曰,此批答,遣史傳諭于錦城尉。
吏曹判書洪良浩疏曰,伏以臣以極陋之姿,叨至重之任,嬴馬,不可以服重轅,朽株,不足以供廈屋,不蹶則絶,理必無幸。而一日二日,冒居苟蹲,居然歲已改矣,月三易矣。格例之疎謬,指不勝屈,政注之顚錯,罪在難恕。惟聖上天覆而山包之,父訓而母慈之,隨事曲庇,獲免大戾,噫,臣之遭達成就,得有今日,莫非造化之陶勻,而至於見職以後,所被恩造,尤出守常萬萬,區區圖報之誠,十倍于前,非不欲罄竭心力,仰答知眷,以對揚委寄之盛意,而其奈年衰而氣耗,才短而望輕,瘡疣疊出,咎悔益積,未有絲毫之報,徒增僨誤之罪,每一念至,慄慄危懼,比如縛者之求解,未嘗須臾忘也。夫君臣之間,恩猶父子,窮窘則必呼,有欲則必從,乃所以通其情而不枉其性,逐其志而獲全其生,今臣以寒素之品,據淸要之地,以臲卼之蹤,處睢盱之場,人猜鬼疾,理所必至,畢竟謗積於不虞,災成於無妄,則以殿下至慈之仁,雖欲拯救而全安之,將不得卒施終始之惠,而恐孤簡拔之意矣。念臣蒙被再造之恩,常懷一死之願,則以平日仰望之忱,豈敢自阻於天地父母,而不一仰首而嗚呼乎?耿然一念,寤寐纏結,而嚴畏囁嚅,滾到數月,見今狗·馬之疾,積瘁於晨夜奔走之餘,素患痰眩之症,觸寒添動,兼以輪行感冒,內外俱傷,惡寒厭食,首疼虛汗,貼身床笫,脚顫喘息,欲起還仆,數日之間,屢違嚴召,惶隕悶隘,罔知攸措,昨因飭敎荐下,擔舁隨牌,觸風往來,諸症越加,神息全迷,顧此病狀,實非一日之祟,時月之內,斷無供職之望,政曹重任,豈容虛縻,伏枕戰悸,如添一病,連値齋日,疏籲路阻,今始倩人呼寫,疾聲哀呼於仁覆之下。伏乞聖慈,諒臣肝膈之懇,悶臣疾病之狀,亟命鐫臣銓任,俾延殘喘,以卒天地生成之澤,不勝大願。答曰,省疏具悉。所辭過矣。卿其勿辭,調理行公。
刑曹參判金魯永,參議李敬一等疏曰,伏以臣等於向日,猥效執藝之義,伏承還給之命,實不勝惶惑抑鬱之至,雖緣臣徒懷嚴畏,遂不得更事瀆擾,而卽伏見徒流案判下者,乃以延德潤罔赦之罪,至有酌放之命,噫嘻,此何擧也。渠雖鄕曲蚩蠢之類,顧其所坐,旣是右袒逆魁之罪,首倡發通,眞贓昭著,則當此懲討玩愒,義理漫漶之時,似此凶徒,若以編配之稍久,遽議疎釋之霈澤,竊恐隄防日壞,懲癉無所,刑政之乖當,已非細故,至若鄭翀良,處地負犯,俱甚緊重,前後論執,可見公議,則臣等職忝法曹,何可循例承命,無難擧行也哉?臣等又有所惶愧者,向於朴宗性特放之命,亦宜卽陳覆難之義,而第緣前疏所陳,事件各異,未敢竝陳,癙憂之情,歷日慙惋,殆未自容,連値齋日,今始拜章,伏乞聖明,俯賜裁處,亟寢延德潤·朴宗性·鄭翀良等宥放之命,以振法紀,以杜倖路,千萬幸甚。傳曰,還給。
以副應敎柳文養等上疏,傳曰,不待簡問,已違館規,從後陳疏,又涉分疏,處義勢難仍冒,爾等本職許遞,原疏還給,原疏未下。
以副應敎鄭萬始上疏,傳曰,雖有擅行之失,而不待簡問,有違館規,諸玉堂從重推考,爾之處義,亦以無怪,許遞。原疏未下。
庚戌二月十八日卯時,上御重熙堂。軍士房承旨入侍時,右承旨申耆,假注書趙台榮,記注官趙慶遠·金鳳顯,以次進伏訖。上曰,下直閫帥入侍。出榻敎賤臣承命出,與慶尙右兵使李格,偕入進伏。命奏職·姓名,格仰奏職·姓名訖。上曰,本閫卽關防重地,而又當數遞之餘,下去後,隨事惕念爲之也。命耆宣諭訖。命格先退。命書傳敎曰,兵曹佐郞中以新恩下鄕人改差,令該曹口傳差出。上曰,正月朔抄啓文臣親試,明日爲之。出榻敎命退,承史以次退出。
庚戌二月十八日午時,上御重熙堂。左承旨入侍時,左承旨趙衍德,記事官徐有聞,記注官金鳳顯,記事官金祖淳,以次進伏訖。上曰,永豐君奉祀孫李在天,如已來待,使之入侍,可也。賤臣承命出,與在天,偕入進伏。上曰,汝年幾何?在天曰,犬馬之齒,今爲四十五矣。上曰,方帶何營哨官乎?在天曰,方帶禁衛哨官矣。上曰,曾經何官乎?在天曰,曾經加設訓鍊主簿矣。上曰,永豐君墳墓,果有推尋之道乎?在天曰,臣父曾欲推尋,而誌·碣無憑,竟不得推尋。臣亦多年推尋,而雖有故老之指點,終無片碣之可考,無以憑信矣。上曰,墓在高陽郡大慈洞云乎?在天曰,然矣。上曰,方令畿營,使地方官,期於推尋,爾亦更爲推尋,好矣。命衍德書傳敎曰,昨日李在天調用傳敎中,只知哨官出六履歷,以六品職調用,下敎矣。今日召問,渠已經加設訓鍊主簿云,以都事·判官中,復職調用事,分付該曹。命衍德讀公事,書判付訖。命退,承史以次退出。
庚戌二月十八日未時,上御重熙堂。右承旨入侍時右承旨申耆,假注書趙台榮,記注官趙慶遠·金鳳顯,以次進伏訖。上命書傳敎曰,展拜日巡山時見之,龍珠所重,何如?第三龍珠鵲巢之樹,亦爲案對,而珠下至近之地,有田形,所見甚不似,欲爲提敎而未果。昨聞摘奸回告之言,始知近日駕牛畊懇,又遣尺量,則尺數不過針尺十餘尺云。雖曰園軍畊食條,如欲定給,何處不可,乃於珠下逼近之地,有此劃定乎?地方官事,難免疎忽,而外此氷庫近處及向案內耕田處,亦多礙眼,而伊時齋殿宿所時聞之,以種木次,陳棄處,亦必潛耕於來頭云。此等處,道伯宜卽隨聞,換給或禁止,而每煩飭敎道伯事,亦甚矇然,以此傳敎,令畿營卽爲分付於園官及地方官,仔細定界禁飭,毋或如前泛忽,而雖於定界之後,如可闊狹者,陳處之更起,起處之還陳,一以所見之恰好爲期,勿以煩稟之續續趑趄商量事,仍令道伯·地方官知悉。雖寸尺步數之陳起闊狹,必皆言于園官,令園官錄奏,五日奉審,便然後擧行事,一體定式之意,下諭于畿伯。上曰,左副承旨入侍。賤臣承命出傳,左副承旨李書九進伏。命書傳敎曰,自願植木之類,皆命勿許,而令前數人,不可空使,其中株數最少人,先卽量給價本後狀聞,過二三萬至七萬數以外人,切勿許令更納,而只觀今秋着根完固之多寡,園官與地方官躬審後,仍令地方官,從所見狀聞,以爲論賞之地事,下諭于畿伯。命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
傳于申耆曰,大臣旣以試官造朝,次對,今日食後來會,科次時,同爲入侍。
金履翼啓曰,今日次對,兩司無進參之員,除帶外試所進去外,未肅拜呈告人員,竝卽牌招,何如?傳曰,允。
以大司憲洪檍,牌不進推考傳旨,傳于李書九曰,許遞。
以執義洪樂淵,牌不進罷職傳旨,傳于申耆曰,許遞。
傳于申耆曰,左承旨入侍。
刑曹判書前望單子入之,金思穆落點。
傳于申耆曰,當該祭享色郞廳,先汰後拿,享吏令攸司從重科治。
傳于申耆曰,時囚罪人閔鍾顯,放送。
傳于申耆曰,漢城判尹,以日前加望人,擬入。
有政。吏批,判書洪良浩進,參判·參議未差,同副承旨金履翼進,以林蓍喆爲大司諫,李羲觀爲校理,李遇濟爲修撰,黃道源爲禁府都事,許默爲光陵參奉,李獻慶爲漢城判尹,李烷爲博川郡守,折衝金光宇年七十七,今加嘉善,前水使金益彬父。故修撰許慥贈副學例兼,復官爵贈職事承傳,禁府都事黃道源,英陵參奉沈鳳錫相換。
兵批判書李,參判柳誼,參議金履正病,參知沈晉賢入直進,右承旨申耆進。副護軍宋銓·鄭萬始·柳文養,副司直徐配修·金載翼,副司果韓光植·崔顯重,竝單付。
以朴思機囚軍子,傳于申耆曰,已汰去放送。
申耆,以吏曹言啓曰,今此寒食祭各陵景慕宮大祝中,時無職名人員,令該曹口傳付軍職,何如?傳曰,允。
申耆,以兵曹言啓曰,今此謁聖武科殿試節目,當爲磨鍊,而凡於殿試,前期親臨與命官草記,稟旨後節目磨鍊事,曾已定式矣。今番則何以爲之?而處所以何處爲之乎?敢稟。傳曰,親臨爲之。處所,以文試所,依例同爲磨鍊,可也。
申耆,以兵曹言啓曰,今二月二十日文臣朔試射日次,而慕華訓鍊院謁聖武科初試設場,不得爲之之意,敢啓。傳曰,知道。
申耆,以弘文館言啓曰,本館下番連日闕直,事甚未安。新除授修撰李遇濟,卽爲牌招入直,何如?傳曰,允。
申耆,以弘文館言啓曰,新除授校理李羲觀,時在忠淸道洪州地,經筵入番事緊,請斯速乘馹上來事,下諭。傳曰,依啓。
申耆,以成均館大司成意啓曰,去正月初七日儒生上旬輪次,更稟草記批旨,謁聖臨時更稟事,命下矣。謁聖今已臨時,依下敎更稟之意,敢啓。傳曰,謁聖日更稟。
申耆,以武一所試官意啓曰,臣所今日平明開場,木箭應射擧子,自昃字仍爲試取之意,敢啓。傳曰,知道。
申耆,以武二所試官意啓曰,臣所今日平明開場,自辰字木箭,仍爲試取之意,敢啓。傳曰,知道。
申耆,以武二所試官意啓曰,臣所今日自天字至昃字木箭試取,入格十九人,未及試取三千四百二十三人,日暮姑停之意,敢啓。傳曰,知道。
申耆,以刑曹言啓曰,今此謁聖放榜時,天童軍例,自本曹待令,而文科則全數定給,武科則只給甲乙科事,曾有定式,今亦依此擧行之意,敢啓。傳曰,知道。
吏曹判書洪良浩疏曰,伏以臣於今日政,諫長望,以副司直林蓍喆,末擬受點矣。及至頒布之後,始聞蓍喆昨日遭故,臣之矇然擬入之失,無以自解,觸事憒憒之狀,於是益著,玆敢露章自列,恭俟重勘。伏乞聖明,亟降威罰,以警溺職之罪焉。答曰,省疏具悉。原望筒勿施,卿其勿辭行公。
庚戌二月十九日辰時,上御熙政堂。抄啓文臣親試,課講入試時,左承旨趙衍德,左副承旨李書九,假注書趙台榮,記注官趙慶遠·金鳳顯,以次進伏訖。引儀唱試官以下抄啓文臣以次入就位,行四拜禮。原任提學蔡濟恭,提學吳載純,檢校直閣徐鼎修·李晩秀·尹行任,率文臣金祖淳等入就位,行拜禮,進伏訖。濟恭曰,日間,聖體,若何?上曰一樣矣。濟恭曰,自園行回鑾之後,試射等事,輒皆親臨,一日不得調攝,一不勝喜幸,一不勝憂慮矣。膈間往來之候,近益差勝乎?上曰,膈候今得差減矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,近日雨澤連洽,豐登之兆已見,言念民事,誠爲萬幸矣。上曰,再昨之雨,亦好矣。上曰,流民今幾搜送耶?濟恭曰,風傳有難盡信,而下去三南之民甚多云。雖如此,旣有飭敎,該道邑倅,似當極力搜訪,還送本土矣。上曰,黃翼成·許文敬子孫,今日政事,同爲筮仕,誠稀貴矣。濟恭曰,許·黃二人,同時竝稱,而實是一代名相,今其子孫,特命錄用,誠爲群下聳聽之擧矣。上曰,設院請額,雖有先朝申禁之敎,而黃翼成,旣許設院,許文敬,今又賜額,此不可一爲一否之故耳。濟恭曰,兩人旣是同時同德,則今此特許,仰認表章之聖意矣。上曰,凡今鄕儒,不知禁令,每請設院宣額,殊甚駭然矣。濟恭曰,今番特許,實緣不得已之故,而遐外儒生,則不知聖意之有在,妄生希覬之心,千里裹足,動一鄕而上來,此反爲弊之一端,卽以先朝禁令,知委鄕曲,好矣。上曰,大司成使之入來。以書院事封章者,使太學切勿許通文事,自政院嚴飭分付,可也。上曰,曾聞守禦使所奏,大抵嶺俗好書院,無論人之賢否,稍有財力,則身死之後,必建祠於家前,差過數年,則使稱鄕賢祠,仍欲稱之以書院云。其習俗之痼弊,推此可知矣。卿亦如之否?濟恭曰,傳言過矣。嶺俗自有世德祠,故如有鄕望之人,則死後,一鄕許入其祠,故人之云云,似或如此矣。上曰,崔景岳疏,適出於寥寥之餘,故特賜優批,而嶺伯之濟民倉事,今若落空,於嶺伯,有何傷乎?濟恭曰,事固然矣。上曰,聞崔景岳,居在湖南云,嶺南卽湖南隣道,有所詳聞,而如是論列耶?濟恭曰,湖·嶺雖云接界,居鄕者安得聞他道道伯之治績乎?必是上京後得聞之說矣。上曰,元宅鎭事,可謂一事再勘矣。濟恭曰,宅鎭之近來招怨,臣亦稔聞矣。宅鎭被論對理,更爲還官後,凡士民之上京者,謂以搆捏已過,縱校捉還,故因私故上京者,亦或有淹泣還歸者矣。上曰,咸陽還弊,誠悶然矣。民戶不過三千餘,而還穀多至十萬,如此而民能可堪乎?濟恭曰,陽德還弊,日前亦有特敎,而至於咸陽,愈甚於陽德矣。上曰,今日卿旣登筵,故爲慮明日之後爲入來,特命次對矣。有何稟定之事乎?濟恭曰,明日卽賓對日次,臣何敢憚於奔走,不爲來會乎,然而首相尙不肅命,廟務亦有稽滯,臣以何知識,獨當重務乎?不但私心之愧恧,國事實多叢脞之歎矣。上曰,領相事,誠可悶矣。雖曰眞箇病故,所帶何等重任,而尙不出肅,事面也,國體也,俱涉如何矣。上曰,水原新治民之給復五百結事,何如?濟恭曰,五百結折價,不過爲五百金,此有間於十年條一時割給,在國力在民事,俱爲便好矣。上曰,在昔則每宮房所給,至於千餘結之多,今若大君·王子·公·翁主之多如國初,則何稅之可以免給乎?濟恭曰,顧今財力,比古減半,峽邑之私用火粟,雖皆沒入,猶患不足矣。開國才四百年,財力之不敷如此,此後幾百年之久,地無可給,稅無可免,此不可不大有變通矣。上曰,一陵·園所入,亦甚不些矣。濟恭曰,雖一胎封,亦多田畓之廢耕矣。上曰,備堂誰某入來與否,知來。慶遠承命出。回奏曰,姑無一人來會云矣。命載純書賦題,仍命懸題訖。載純曰,前此文廟酌獻禮時,戊戌·乙巳·己酉三年,齋宿於春塘臺。翌曉由集春門,詣文廟酌獻禮,還御春塘臺試士,而壬寅年,則齋宿於明倫堂,酌獻禮後,仍於泮宮,試士矣。今番則儀註節目,何以磨鍊乎?上曰,齋宿於明倫堂,試士於春塘臺。以此磨鍊,可也。出擧條上曰,親試試官,姑爲少退,待備堂齊會,仍行次對,可也。濟恭等退出。命開講,金祖淳等以次進講。上曰,戶曹判書入侍,慶遠承命出,與戶曹判書金履素,偕入進伏。上曰,昨日別看役處,有下敎者,卿果聞之否?履素曰,果卽伏聞,而今日已爲下去,日暮前,似可訖役矣。命書傳敎曰,曾有筵敎,而姑不以文蹟頒示,該曹眩於擧行,今日戶判之召見,此也。國所程途,去京恰過百餘里,傳香往來,猶用遠陵之例。且於本園凡事,皆欲省弊,況些少修改,如石物塗灰雨漏等事,尤不必責之度支,以貽京貢人許多弊端。依畿伯親承之筵敎,自本地方與園官眼同,從便擧行,物力儲置,亦倣楊州例,名之曰園役庫,道伯句管,歲終勘簿狀聞,亦依惟正之供事,令度支畿營知悉。事役區劃,廟堂商量草記節目間事宜,戶惠堂及畿伯,往復停當,就議大臣成節目,令畿營後錄狀聞事,亦爲分付,以示弊則除而事工則必欲堅緻之意。碑閣土役,當寒有未盡處,今春解凍後,當略加繕修,自此役,依今定式爲之事,分付。履素曰,年來綿農荐歉,都下市直踊貴,閭巷窮民,無以聊生,向來關西木減價許劃於京市人之命,特出朝家軫念都民之盛意,而市人專爲射利之計,都民未蒙實惠之說,傳聞狼藉矣。適因事端,次第査實,則發賣條一千三十六同零內,輸致京中者,不過爲二百九十同,而此數之盡及京民,亦未可必,廛民之首犯者,自本署卽爲移送法司,嚴加懲治,而奸民之恣意牟利,俾特異之惠澤,閼而不行者,誠極痛惡,其在懲後之道,宜有刑配之典,故敢此仰達矣。上曰,西木一千三十餘同之劃給京廛,減價發賣,出於爲都民聊賴之資,則今聞卿言,始知奸弊之如許,西民亦民,霑益顧何傷,而當初發賣,專爲都民,則以本色上來者,不過十分一,而亦不盡數發賣,則都民果何所賴,實惠亦無可言,刑曹判書前望,今方點下,待下批牌招開坐,除尋常,査覈嚴處,可也。出擧條履素曰,各道田稅木錢,與米·太有異,作夫後趁卽收捧從陸輸運,例也。而近來外邑擧行,專不致意,不但收納之稽滯,或從便載船,或晩時輸錢,沾濕腐傷之患,經用苟艱之弊,無歲無之,且稅木與他自別,升品尺量,旣有定式,年來則諉之綿歉,輒以麤短者,苟充備納,揆以事體,俱極可駭。固當一一摘發嚴處,而舊捧已多需用,有難憑覈論罪,今姑安徐,而今年則必以升細尺準者,各別擇送,趁四月內無遺上送,而如或有如前過限,依舊麤短之弊,則不但全數退送,當該守令,亦爲草記論勘之意,爲先嚴飭,何如?上曰,依爲之。出擧條命履素先退。命書傳敎曰,大臣·備局堂上引見。慶遠承命出,與右承旨申耆,左議政蔡濟恭,左參贊金華鎭,行司直徐有隣·鄭昌順,漢城判尹李文源,禮曹判書吳載純,行副司直鄭好仁,兵曹判書李,京畿監司徐有防,刑曹判書金思穆,訓鍊都正徐有大,行副司直洪秀輔,開城留守李致中,禮曹參判李獻慶,行副司直金持默,校理閔昌爀,持平柳畊,事變假注事柳師模,偕入進伏訖。濟恭進前奏曰,卽見平安前監司鄭昌聖狀啓,則枚擧慈山前府使蔡緯夏牒呈,以爲各庫燒燼穀物,詳細看審,則勅庫等五庫合十五間,盡爲燒燼,而勅庫小米九石零,大同庫小米二十一石零,惠民庫小米四十石零,收祖庫田稅小米四十一石零,太四石零,從馬庫小米二十入石零,竝爲燒燼,而燒燼穀蕩減,曾有已例,依例蕩減事,竝令廟堂稟處爲辭矣。慈山失火,旣徹天聽,至命恤典,則各庫燒燼穀物,亦當如例蕩減,依狀請施行之意,分付,何如?上曰,依爲之。出擧條濟恭曰,此果川縣監李命杰所啓也。以爲本邑民戶三千三百七十戶,而應役之戶,不過爲一千七八百戶,通計軍額,則爲二千七十戶矣。以此民戶,較彼軍丁,太不相當之中,守·摠兩營及巡營保人,厥數甚多,軍額實無塡充之道,三營保人,一竝移定於有裕邑爲辭,而有令廟堂稟處之命矣。果川簽丁之難,至於如此,旣徹上聽之後,所當卽地釐正,而道內此弊,無邑不然,今若移此送彼,恐不無騷擾之患矣。上曰,高陽有餘軍未簽者,其數果爲幾許,而量宜移送,則可得無弊否,畿伯進前奏達。有防曰,畿邑此弊,何處不然,而但果川則以孔路殘縣,尤係難支,其所矯救,在所不已。而若或不獲已移送他邑,則在此雖有減額之效,在彼反爲添弊之端,向來高陽餘丁百餘名,姑未有區處者,就此中擇其精實者,限百名換定,則極爲便好矣,上曰,如是爲之爲好,而三營保人之名數幾許,當減爲幾許,當給代爲幾許,更加消詳區別,明日登對稟處,可也。出擧條濟恭曰,此右副承旨洪聖淵所啓也。以爲鳥銃卽或器之最緊者,而北邊各邑,禁不用此,當初設禁,雖有所由,武藝肄習,銃技闕焉。軍庫積置之器,名以軍兵,不知爲何物,邊上陰雨之備,疎忽莫甚爲辭,而批旨有令廟堂稟處之命矣陰雨所備,莫要於鳥銃,而北邊之禁不肄習,殊甚可訝,然當初禁令,亦必有以分付道帥臣,禁令之自何年爲始,及此後弛禁便否,具意見詳細狀聞後,更爲稟處,何如?上曰,依爲之。出擧條上曰,故參判洪樂仁爲北評事時,禁用鳥銃,而今吏判自北關還,有陳達矣。濟恭曰,臣則認以自古不用,故有所仰陳,而若自近來始廢,則更爲肄習,似無妨矣。上曰,吏判入侍,師模承命出,與吏曹判書洪良浩,偕入進伏。上曰,卿以北關鳥銃事,曾有所奏乎?良浩曰,臣果有所達,而煙臺及捉虎·捉鹿時皆用砲,而獨於習陣時,不得試用矣。上曰,只於習陣時,不用砲技,似涉無義矣。敎良浩曰,近以銓官事,侵夜酬應,誠難耐矣。至於卿之昨日疏,亦欲得遞而然乎?有實病而然乎?良浩曰,臣自十餘日前,已有實病,故敢陳私懇,而至於昨夕政牌,卽臣受暇之時,故初不出牌矣。上曰,非謂卿也。卿曹次堂,事甚駭然矣。濟恭曰,吏曹判書洪良浩筵席奏對之際,盛稱疾病,間以分疏,筵體未安,推考,何如?上曰,依爲之。出擧條濟恭曰,日前以水原新治募入事,有令廟堂講究以奏之命矣。本府居民,自來窮貧舊邑近千戶,只是蝸殼樣子,今於移邑之後,其所結構,若又如前,則不幾近於不成貌樣乎?雖然勒令所持狹者,强起大屋,則雖威之勸之,決知其行不得矣。街巷櫛比之要,莫如列立廛房,漢時之徙長安,豪傑雖不可跂及,今且募京師以富名者數三十戶,自朝家戶給無邊錢一千兩,就新邑相對起屋,使有賣買典利之樂,然後上項戶給之錢,限數年鱗次還納,則在朝家,畢竟無所損,在新治,庶有成聚成都之漸矣。然而私力之所不可造成者,瓦子是已。昔唐韋丹,爲江南西道觀察使,敎人爲瓦屋,取材於山,召陶工,敎人陶,聚材瓦於場,度其費以爲估,不取贏利,載食與漿,親往勸之,爲瓦屋萬三千七百,我國財力,不可比同中國,韋丹之事雖難容易追躡,然試以萬兩左右之錢,出付本州,燔就瓦子,賣之於願買者,而切勿取利,只捧本價,則瓦屋庶幾可立,公貨亦不虧本,此則都在於道伯與本官措置之如何。若其生利,則非有別般道理,邑治傍近,命立一月六場,雖一分銅,切勿收稅,只許交易,則四方商賈之聞風雲集者,未必多讓於全州·安城之盛,如此則居民自當有樂生之心,而雖他邑之人,必有不待募而自來者矣。以臣料度,如欲邑治改觀,恐無出於右項三條,下詢入侍宰臣,以爲決處之地,恐好矣。上曰,曾經道伯邑倅及已見本地方人,各陳所見,可也。華鎭曰,民居募集之道,曾無講究,不敢臆對,而大臣旣以募民設廛,許貸公貨爲奏。今若依此措劃,善爲設施,則富戶·市民,無論京外,自當樂利而坌集,民戶從以繁殖,則陳廢荒田,亦將爲膏沃之土,其所聚民裕食之方,恐不出此矣。有隣曰,以水原新治事,聖念憧憧,周諮諄諄講究之方,不容少緩,而若欲令大屋櫛比,編戶資生,則莫有踰於徙富民,移場市兩件事,此則在於有司之臣竭誠募集,從長拮掘之如何,而至於別立廛房,以樓院等已例推之,恐不無京市肆相妨之慮,淺見於此,未免差異矣。昌順曰,漢時茂陵,有徙郡國豪傑之事,今雖不可徙民移居,若於平壤·松都·咸興等商賈湊集之處,募其自願,許令移居,則必多有願從之人,旣今給復,間又設科,儒·武之中,亦宜有願居者,地是通衢,人有商利,則雖不別立廛房,亦必有列肆繁華之美矣。文源曰,新邑閭閻櫛比之道,不必遐方富民之募入,都下富民,聞此令下之後,亦豈不樂赴,先令應募者,各自設廛,從其所業而賈賣,更無征稅之侵擾,生理漸至於滋殖,則毋論遠近,聞風者接踵而至,不出多年,屋瓦相連,便成大都會矣。有防曰,新邑成聚,實是目下急務,而給復之擧,旣出特恩,設科之命,又示先甲,要之非久,必當有聞風觀感之效。而第瓦屋之櫛比,閭井之殷庶,專係於富民之募集,場市之移設,此則劃卽講磨擧行,似合事宜。而至於廛房一款,或不無京外相妨之弊,惟在博詢而處之矣。好仁曰,成聚櫛比之道,莫如募入富民,募入之道,莫如使之興起勇赴,於其先從之民,觀其人地之如何,若以相當之職,拔例調用,則八方富戶,固當聞風而來,集廛房場市,又令設置,俾得資坐,則不數年之內,居然成大都繁華之美矣。思穆曰,裕民之方,莫如制産,而本邑民勢自來凋殘,雖在三南要路,其爲繁盛,不若西路,今以富戶,從自願使之設廛,則民有交易之利,而漸加生聚矣。秀輔曰,新邑移設後,生聚之道,富庶之術,一時爲急,而臣素無講究者,猝難臆對然大抵募民裕民之本,在於輕徭薄賦,而又資貨利之源,以爲輻湊之地者,尤爲要務。且今番五百結給卜,可使邑民,耕食十年無稅之土,則此實無前之大惠,而但有虛實相蒙之慮,若申飭本邑,凡於分俵之際,十分詳覈均精,俾有實效,則厚民之方,無過於此,而募入之道,自在其中矣。上曰,募民之策,問於時任·前任邑倅,其說輒如卿言,今筵僉議,略有參差,大體無甚異同,卿於筵退,以此槪略,作爲尺度,自廟堂從使擧行者,須卽決給,不可不經稟者,亦卽稟處,俾有實效之可傳永久,可也。出擧條文源曰,適因言端,有所仰達者矣。亂廛設禁之意,雖出於爲市民專利之意,而近來市民輩,憑藉法意,廣侵私商,甚至一把菜一圓麯之屬,稱以亂廛,驅捉徵贖,使不得私相賣買,大抵都民資生之路,不必盡屬於列廛,不得不有小小賣買,而一物潛賣,輒被徵贖,小本興販,難支應稅,除非厚售價直,則無以稍資其利,以此之故,百物翔貴,愈往念甚,臣意則六矣廛亂廛之法,雖不可輕議,而外此諸肆之廣開禁路者,一切罷之,然後小民有資生之利,物價無漸騰之患矣,上曰,左相之意,何如?濟恭曰,今聞重臣所奏,實非臣所可及也。臣嘗以此,心切痛之,思所以矯革之道,而此事若蒙準請,則市民輩稱怨,必當蝟集,苟無眞正任怨之意,則實難造次發端,此臣所以趑趄未果矣。今見重臣之任怨建請,此豈非臣所難及處耶?大抵物價之貴,莫如今日,而究其弊源,則只緣廛禁之太廣也。六矣廛則固當嚴立亂廛之法,而其餘小小賣買徵贖之弊一切罷去,如重臣所達,則興利者衆,而物價自當漸低矣。上曰,重臣之議固好云。若如是,則小民有聊賴之方,物價有稍低之效耶?且或更張之後,食效未見,市弊徒貽,則尤豈非難處乎?六矣廛,初非可論,而小變則小益,亦自有道,重臣果有任怨善處之道乎?文源曰,臣之所陳,不過只擧目下弊源而已。至於更張之方,臣何敢輕易自當乎?譬之作室,棟宇拈楔,各有經紀成就之才,此亦當有任事措處者矣。上曰,卿旣敷奏究竟措置,亦惟在卿。卿須退而爛商,從長善處之,可也。濟恭曰,武將之次對不參,前後飭敎何如,而今日賓對,御營大將李柱國,懸病不入,不能董飭,臣固自訟,而事體之未安甚矣,從重推考,以爲警飭之地,何如?上曰,依爲之。出擧條濟恭曰,吏曹判書洪良浩,謂有情勢,不參賓對,其所云情勢,卽十年前事,到今以此自引,終涉未安。且旣已行公吏判,而獨於備堂,强爲引義,尤不成事理,從重推考,日後則飭令行公,何如?上曰,依爲之。實病情勢外,懸病備堂,一體推考,可也。出擧條濟恭曰,畿甸之明火賊徒,自捕廳及楊·廣州捉囚者,爲十餘人矣。聞渠輩皆以畿營捉雉之漢,周遊遠近,討食爲生,年前自上深軫民弊,革罷捉雉之法,則其徒無所於歸,畢竟至於結黨作賊,此固不足數,而其中肆然,與楊州校卒搏戰,惟意毆傷,奪去紅索者,不可但以明火賊照法處決,臣意則使京畿道臣,行部到楊州之日,大會民人於空曠處,魁首數人,直爲梟示,設有脅從者,令各該鎭營殄滅之,使亂民知所懲畏,閭里得以鎭定,斷不可已,至於女人,除其助惡罔赦者外,竝令絶島爲婢,忠淸·原春兩道所捕賊徒,亦依此例用法之意,分付該道道臣,何如?上曰,依爲之。出擧條上曰,此則決不可循例懲治而止。使該道伯,各於本地方,齊會民衆,大張軍威,而後施法,則足爲懲畏之道矣。濟恭曰,魁首則不可不用極律矣。有防曰,旣於各其地梟示,則捕廳所囚,亦爲下送,宜矣。上曰,頃問錦伯言,有動兵之說,有是事乎?有防曰,臣與廣尹,往復私書,許給別破陣略干名而已,初無動兵之事矣。濟恭曰,別破陣乃是守禦使所管,而向日捕賊時,畿營之徑許發送,廣尹之不報守廳,揆以事面,終涉未安。京畿監司徐有防,廣州府尹鄭大容,竝推考,何如?上曰,依爲之。出擧條上敎有防曰,新年展拜,亦多未行,陵幸則欲於來月爲之,卿則今念後,卽爲發巡,賊從用法,亦於巡路擧行,可也。濟恭曰,內局之任,不可兼金吾議讞,藥房提調徐有隣所帶判金吾,令姑許遞,何如?上曰,依爲之。出擧條濟恭曰,湖南守令之以黃腸事,收斂民間之罪,命罷拿者至爲六邑,斂民之事,旣爲發覺,則守令論罪,答法當然,抑又思之,黃腸斫運,自有年限,則此後擧行,必有朝家一番定式,然後外邑方可遵行。第令道伯,與各該邑宰,爛熳消商,容入物力,務從節刪,無至有濫觴之患,然後除出附近,幾面頉給,其雉難柴炭等凡干徭役,以應黃腸斫運之役,則庶不至於全一邑,侵徵繹騷之域,此或爲救弊之一道,而遠外料度,終難中窾,使道臣爛商後,具意見論理狀聞,以爲稟處之地,恐宜矣。上曰,曾經嶺南·湖南道伯,各陳所見,可也。華鎭曰,嶺南則安東封山最廣,封進板數亦不少,而臣於莅邑按藩之時,適無對進之事,故雖未詳爲弊之如何,而山底數面,專當斫運之役,其他面里,別無徵斂之弊矣。今欲著爲定式,以杜後弊,則使該道伯詳問於各其地方官,雜費物力,酌重定數,論陳便否,然後更加爛商,以爲一定之規,似得宜矣。有隣曰,今番湖南守令之罪,不在於收斂之襲謬,卽是元數之未免過當餘數之不善區處,帶隷情債之違越朝令,而大抵斫伐與運下時,不得不用陸民,則或丁或價,勢所必至,若自朝家,無別般指揮,則此後敬差官之行營邑,必當錯認本意,眩於擧行,毋論通一境,每戶之從略,分徵附近處,幾面之蠲徭擔當,不可無道臣·守令爛商狀聞後,稟處之擧矣。昌順曰,臣在嶺營時,未經黃腸敬差之行,不知其有弊與否,今以湖南伯狀辭觀之,收斂至及於民間,守令亦以此被罪,此後宜有定式的定之事,可免貽弊於民,而爲式於後矣。文源曰,臣待罪嶺藩時,未經黃腸敬差官之行,貽弊一款,雖未知裏面,其斫取輸運之際,聞有所費之出自民間,而但收錢之多寡,的量定式,然後可無監色輩,中間濫捧之患矣。濟恭曰,重臣所陳,通一境民戶之從略分徵,附近處幾面之蠲徭擔當,二者之中,必有可以救弊之道,然元數必先酌定,無或過濫,然後無論如此如彼,庶不至厲民,以此分付道臣,指一狀聞後,使之成節目擧行,宜矣。上曰,依爲之。出擧條有隣曰,昨年江上詢瘼時,江民等,以氷庫·典牲署·尙衣院,所納草薍·柴草載運時,船價不足收斂之弊,有所呼籲,故以此後,則定井間輪回擧行之意,論報備局,覆啓蒙允矣。今此江民等,又以船業之異於貢契田土,完破無常,獨當此役,還爲不均,其所利害,較諸收斂之時,不啻懸殊,無寧仍舊之爲愈,有所呼訴,而詢瘼矯救之後,旋復仍舊,非所可論。而第詳察事情,且究來歷,則當初設置,別無弊端,而蓋因中間之謬例,水下船,擔當水上之役,水上船,擔當水下之役,當其載運之時,水下船不能行上江之淺灘,水上船不能當下江之險濤,反爲收斂,以給船價,故收斂之弊,實由於此,而載運與上納之際,又有許多侵漁之弊,收斂增加,竟至難支之境云。此後載運時,水上則水上船專當,水下則水下船專當,永罷謬例,痛禁誅求。故犯之下屬,嚴刑定配,不飭之官員,從重論勘之意,成節目另飭各該司,永久遵行,何如?上曰,依爲之。出擧條文源曰,昨年黃豆之失稔,挽近之所無,燻造契人,援引年前特貸之例,太二三千石,貸用後,待秋準納事,逐日呼訴矣。燻太不但爲渠輩聊生之道,係是都民朝夕下飯之資,太荒如此,民情不可不念。且契人昨今年治道之役,極爲浩大,此亦朝家之軫念處也。臣意則戶惠廳太各五百石,依甲辰年特許之例,待秋還捧,則都民契人,俱蒙惠澤,敢此仰達矣。上曰,依爲之。出擧條良浩曰,故相臣黃喜·許稠奉祀孫,今日正初仕兩窠擬入事,命下矣。文敬公許稠奉祀孫許默,首擬於光陵參奉,翼成公黃喜奉祀孫黃道源,首擬於禁府都事。竝已受點,而追聞黃道源初非生進,則政格不當爲禁都云。合有區處之道,故仰達矣。上曰,相換,可也。出擧條有大曰,本局別隊馬兵金重郁之當初造家,旣是自願,則到今年久之後,渠以軍卒,敢生希覬之心,猥煩天聽,揆以法綱,萬萬無嚴。且以如干瓦家,稱以千餘金之價,願自營門欲爲區處者,尤極痛駭。論其罪犯,不可尋常處之,各別嚴繩,以懲他軍,其上言內辭緣,置之,何如?上曰,依爲之。出擧條上敎良浩曰,車五山以如許文章,文集尙未刊行,故使之釐正,欲爲入梓,卿其收輯敬編,以成完秩,可也。濟恭曰,以五山文章尙未刊集,誠爲欠典,今乃特命刊行,實非偶然矣。臣家亦有謄本五冊,而松京曾有完秩之冊矣。上曰,松留旣聞之,完秩冊卽爲搜得,送于吏判家,可也。上曰,崔岦文章,與五山孰優乎?濟恭曰,崔岦文章,卽東方第一,雖至數千百載,想不爲泯沒矣。上曰,聞戶判言,白木廛人事,誠痛駭矣。朝家爲悶,都下之木荒,特有發賣之擧,則廛人皆於關西地方斥賣,而百餘同上來木,亦不盡賣云。刑判聞之否?其委折各別嚴覈,可也。濟恭曰,惟利是趨,卽廛人當事,不費駄價,卽具地發賣,固然之勢也。朝家旣已許給之後,之東之西,渠自斥賣者,何必論責乎?今若囚之法司,捧其贖錢,則餘利似當盡入,其所招怨,反不如不給矣。有隣·昌順曰,當初許給廛人,欲使都民沾漑也。而初不上京發賣,則許給之本意,亦安在乎?濟恭曰,此必有自中起鬧之事,不然則此說,豈聞於廟堂?畊進前奏曰,請大靜縣爲奴罪人金壽賢,依律處斷。上曰,不允。畊曰,請興陽縣爲奴罪人河翼龍,亟命王府設鞫得情,夬正王法。上曰,不允。畊曰,請還寢李魯春絶島安置之命,亟令王府設鞫嚴問期於得情。上曰,不允。畊曰,請罪人寧鎭,亟令王府設鞫嚴問,期於得情。上曰,不允。畊曰,請逆臣承烈亟正邦刑。上曰,不允。畊曰,請驥顯設鞫得情,夬正王法。上曰,不允。畊曰,請翼魯,亟令王府設鞫得情,施以當律。上曰,不允。畊曰,請驥顯弟龜顯,亟令王府,設鞫嚴問,期於得情。上曰,不允。畊曰,李潤彬,性本駭妄,行又鄙邪,屢典州郡,專事剝割,爲世之指目久矣。況渠以渠父之子,朝家拂拭之恩,全保之澤,前後何如,而不思一分報效之道,自莅南閫,尤肆氣勢,每對邑倅鎭將,輒以別軍職兵使,與他自別等語,無難藉賣,及夫昨秋習操之後,謂以軍器點閱,多縱偏裨,大開賂門,視其貨之多寡,而威罰隨以輕重,管下諸邑,不勝支當,此已萬萬駭痛。而且以羅牧之不施賂物,偏聽摘奸裨將之言,托事發怒,移書屬邑,使之見之,而其所詬辱,罔有紀極,一道暄傳,莫不驚惋,似此駭悖之擧,前所未有,兵閫重任,不可付之於此等不法之類。請全羅兵使李潤彬,施以刋削之典,其罪狀拿問嚴勘。上曰,風聞豈可盡信,事實亦沒摸捉,不允。畊曰,近內武弁驕恣之習,不一而足。步趨則效法學士,語言則凌藉宰執,駸駸至於蔑朝禮壞國綱之境,雖以月前申大謙事言之,渠若有承嚴敎俟譴何之事,則泥首席藁,何所不可,而若其道路出入之際,雖不敢着帽橫帶,武弁自有武弁服色,則不此之爲,非行陣非陪扈,而乃反着戰笠衣狹袖,往來於通衢大路之中,故作此駭人耳目之擧,或有問者,輒曰有下敎,初無下敎而曰有下敎,尤豈非無嚴罔赦之罪乎?義分之乖戾,擧措之駭妄,決不可以事屬旣往,尋常看過,處分太輕,無以懲戢,請前捕將申大謙,亟施編配之典。上曰,擧措之駭悖,難責常情,雖令勒着戰笠,白晝道上,無難往來者,已極怪駭。況事實之不然乎?然不足責徒矜其忝厥祖知恥,間姑勿檢擬事,分付銓曹,可也。畊曰,亂臣賊子,秉彝之所共憤,國人之所共討,凶逆一出,則雖在切姻近戚之間,惟恐斷腕截脂之不暇者,卽大義滅親之常經也。而前惠局郞廳李趾光,當在簡聲討方嚴之時,問病之伻,絡續於道路,及其島配之時,挺身送別於郊外,握手付耳,酬酢密密,未知有何情曲,而蔑視義理,若是款昵乎?聽聞所及,莫不駭惋,其在嚴隄防正法紀之道,不可以人低官卑,置而不論。請李趾光爲先施以削去仕版,遠地定配之典,俾有所懲畏焉。上曰,風傳豈可盡信,亦不可置之䵝昧之科,令該府拿問處之,可也。畊曰,李厚源。雖曰蔭官,地處顧何如,而受辱於兵使,旣至於此,始欲圖遞,終焉蹲坐,今已經歲,一味晏然。其在勵廉之道,不可仍置。請羅州牧使李厚源,施以譴罷之典。上曰。雖曰蔭官,旣關廉隅,令該府拿問査覈,可也。畊曰,瑞興府使韓栢林,以北方蔭官,居土之後,超遷雄府,前後恩造,與天無極,則渠當夙宵憧憧,殫誠圖報,而癡心漸滋,濫習益肆,貪饕無厭,椎剝是事,輸送其家,錢貨絡續於北路,自巡營屢示警勵之政,而乍去旋來,依舊跳踉,闔境嗷嗷,民不聊生,西來傳說,極其狼藉。當此西土荐荒之餘,居民流亡之時,孔路劇邑,不可一日付之於此等之人,請瑞興府使韓栢林,施以刋削之典。上曰。旣曰剝割,則不可歸之風傳,令道伯拔例嚴覈狀聞,可也。畊曰,尹孝儉,人旣顓蒙,年又淺短,初莅西邑,莫辨頭緖,政委下吏,民受其弊,飢口之存拔,倉儲之虛實。俱皆矇不覺察,當此荒政方張,流民還集之時,似此蒙騃無如之人,不可責之以蒭牧之任請博川郡守尹孝儉改差。上曰,人果蒙騃,固已慮之,臺言旣若此,依啓,其代今日政各別擇差,當日辭朝,可也。畊曰,年前加髢申禁之令,寔出於遵先朝昭儉之意,祛一世尙侈之習,則雖在閭巷婦孺之愚,自當奉行朝令,毋敢違越,況其爲家長者,尤豈不念念在玆,常常檢飭,近見道路之間,常賤女人本髢,比初稍稍體大。且士夫婚姻之家,轎前丫鬟,亦不用貰戴之物,而以本髮爲主,卽此數事,可反三隅,此而置之,則幾何而不至於蕩然乎?京師,四方之表準,宜先警勵,以飭諸道,分付五部,曉諭坊曲,先示申令之意,如有犯者,依節目重繩,以信朝令焉。上曰,五部之曉諭坊曲,徒歸於頗撓。大抵此等事,雖絲毫之違越,罪在卿士大夫之家,委巷小民之無知識者,不過效而尤之。以今在堂諸臣言之,有大官·重宰·下大夫焉。有玉堂兩司及未通淸參上·參下文臣焉。又有武弁焉,蔭官焉,自身家守法,而次看他家之犯禁與否,廟堂察飭,法司糾檢,則雖求其涉禁干科者,決知無現發,如是面飭之後,來頭有效無校,亦豈無考知之道乎?宜令諸臣惕念,各相曉告,聞於轎前丫鬟之添髢祛覆,而轎中之珠翠,亦足推知,昨年事目,以操切女儈爲言,此亦法司不可不念者,以此分付,可也。畊曰,文蔭·堂下官之毋得乘轎,非但法令之本自嚴重,年前飭令,不啻申明,故爲守令者,莫不警懼,毋敢生意矣。數年以來,稍稍解地,名官犯之,蔭官隨之,幾乎至於無人不乘之境,事雖微細,有關紀綱,請嚴飭諸道道臣,文蔭·堂下之違法乘轎,另加申禁,如有犯者,隨其現發,狀聞嚴勘。上曰,原啓外,今筵詳知此弊之滋甚,甚至簷帷屋轎,蔭倅亦乘之云。文倅猶可駭,蔭倅事尤極無狀,初欲各道道伯爲先勘罷,而姑從三令之意,欲觀申禁後擧行勤慢,此外又有筵敎,大臣筵退後,當自廟當嚴飭,此後現發者,當者之外,先自道伯重勘,亦令載之暗行御史齎去節目,可也。上曰,以洪和輔乘轎事,曾有申禁,而令行未久,又復蕩然乎?濟恭曰,臣於此弊,嘗切痛駭矣。在前則禁令至嚴,故臣爲北評事,猶不敢生心乘轎矣。上曰,欲捧現告,以爲論勘則何如?濟恭曰,然則三百六十倅,當俱入現告矣。上曰,爲道伯者,初不嚴禁,有此犯法,誠駭然矣。不飭之監司,竝爲論罪,則何如?濟恭曰,八道道伯,亦當盡入矣。濟恭曰,雖蔭官之轎,必有翼帳,若乘無帳之轎,則便以爲羞恥矣。我朝法令,蓋不得攸久遵行,今雖申禁,其所遵行,若踰今歲,安知不更爲蕩然乎?昌順曰,若有犯者,道伯隨卽論罪,則令行久遠,亦何難乎?上曰,道伯之欲爲掩置,雖出要譽之意,亦豈可以此得譽乎?上曰,今已日晩,科次退去,賓廳考之,可也。仍命退。文源曰,臣本無一能,而見帶實職外,兼任亦多緊務,每不勝惶懍愧恧矣。上曰,當有體念矣。仍命書榻敎曰,判尹許遞,今日政差出,待下批,牌招察任。上曰,備堂李文源,堤堰堂上及關西句管之任,特從筵懇,今姑減下。出榻敎命退,諸臣以次退出。
庚戌二月十九日未時,上御重熙堂。左承旨入侍時,左承旨趙衍德,記事官徐有聞,記注官金鳳顯,記事官金祖淳,以次進伏訖。上命衍德書傳敎曰,時囚皆令今日內,次堂捧供。又命讀公事,書判付訖。命退,承史以次退出。
庚戌二月十九日酉時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官金祖淳,以次進伏訖。上命讀各道狀啓及備局草記,仍書批旨訖。命退,承史以次退出。
上在昌德宮。停常參·經筵。
傳于申耆曰,傳香承旨馳詣宗廟·永禧殿·景慕宮,奉審摘奸以來。
傳于李書九曰,右副承旨馳詣毓祥宮·懿昭廟,奉審摘奸以來。
傳于申耆曰,左承旨入侍。
傳于申耆曰,軍士房承旨入侍。
李書九啓曰,前忠淸監司權遞來,密符當爲親朝,而時無職名,今該曹口傳付軍職,何如?傳曰,允。
兵曹口傳政事,副司直權軍付。
傳于李書九曰,前忠淸監司入侍。
金履翼啓曰,卽者義禁府都事來言,時囚罪人李德一·金鎭翼,考律,今日草記放送事,命下,而判義禁未差,次堂例不得擧行云,何以爲之?敢稟。傳曰,令次堂擧行。
以輪對官望筒,傳于洪聖淵曰,吏曹郞廳差祭及未肅拜人,竝改差,與未差之代,令該曹口傳差出,更爲修正以入。
以持平柳畊,牌不進罷職傳旨,傳于李書九曰,只推。
金履翼啓曰,大司憲洪秉纘差祭,執義李思祚在外,掌令崔景岳,持平李儒修試所進去,掌令一員未差,持平柳畊,牌不進,監察茶時之意,敢啓。傳曰,知道。
李書九啓曰,博川郡守李烷,當日辭朝事,命下矣。兩司俱未署經,而憲府則試所進去外,大司憲·執義·掌令一員未差,只有持平柳畊一人,不得請牌,諫院則除在外試所進去外,大司諫未差,無以備員署經云,何以爲之?敢稟。傳曰,政官牌招。
傳于李書九曰,卿宰罷削人敍用。
金履翼啓曰,合辭方張之時,兩司無詣臺之員,事甚未安,今日政新除授兩司諸臺,竝待下批牌招,持平柳畊,一體牌招,何如?傳曰,允。
洪聖淵,以吏曹言啓曰,新除授全州判官尹光濩呈狀內,矣身本職除拜時,與吏曹正郞宋俊載,有友壻應避之嫌,法不當冒赴云,除拜時旣與銓郞相避,則有違政格,依例改差,何如?傳曰,乃父之子,記念自異,豈可因一銓郞之相避,無故作散,勿拘赴任事,分付,仍令催促辭朝。
有政。吏批,判書洪良浩進,參判·參議未差,同副承旨金履翼進。以具庠爲吏曹參判,洪秉纘爲大司憲,李昌漢爲大司諫,李思祚爲執義,徐配修爲校理,金熙朝爲修撰,金光默爲禮曹參判,宋濟魯爲右尹,柳文養爲奉常正,鄭毅祚爲監察,趙鎭坤爲掌樂主簿,李景修爲智陵參奉,兼春秋單曺亨壽。再政。以金魯永爲聖節兼謝恩使副使,以徐榮輔爲書狀,以聖節進賀兼謝恩使望筒,傳于金履翼曰,儀賓中擬入。三政,以黃仁點爲聖節兼謝恩使。
兵批,判書李,參判柳誼,參議金履正病,參知沈晉賢入直進,右承旨申耆進。副護軍洪樂淵,副司直李文源·洪檍·金載順·李祖承,同知鄭勗世,竝單付。
金履翼啓曰,今日政新除授臺諫,竝卽牌招,以爲守令署經之地,何如?傳曰,允。
洪聖淵啓曰,持平柳畊,牌不進罷職傳旨,今方捧入,而大司憲洪秉纘,大司諫李昌漢差祭,執義李思祚,司諫申禹相,獻納柳匡天在外,掌令崔景岳,持平李儒修,正言朴奎淳·尹在陽,試所進去,掌令一員未差,無以備員署經,何以爲之?敢稟。傳曰,差祭及在外人員,竝許遞。與未差之代,今日政差出,待下批牌招察任。
吏批,四政。以李聖圭爲大司憲,朴天行爲大司諫,李晉天爲執義,宋銓爲司諫,柳匡國爲掌令,林道浩爲獻納,申大年爲襄陽縣監。
吏曹口傳政事,以鄭東愼爲吏曹正郞,張至冕·李升運爲佐郞。
傳于申耆曰,更聞事實,果然,前佐郞朴思機分揀,出代望筒,勿施。
傳于申耆曰,嶺伯咸陽還穀釐弊,啓本來到,首有司堂上,就議大臣後,登對稟處。
以原春監司褒貶狀啓,傳于申耆曰,飮酒則必醉,醉不妨務,則醒可妨務乎?無論邑之閑劇,不戒酒政者,何以臨民,貶語未免曲護該道臣推考,至於金化倅亦然,固已慮之,以念舊之意,特敎差還,則觀於貶語,可知不節飮,昨於備卽之回,亦有領略者,以此以彼,直欲勘處,而姑念迎還之弊。且付申令之科,金化縣監徐鼎淳貶目,雖不降考施行,朝家更當廉探,道伯亦須知悉楊口,金化兩邑守令,酒政如不快斷,卽爲狀罷掩置,則道伯,亦難免其責,令廟堂嚴飭,分付。
以平安監司狀啓,還穀加分令廟堂稟旨分付事,傳于申耆曰,依狀請施行事,回諭。
傳于申耆曰,坐直承旨入侍。
申耆,以兵曹言啓曰,今二月二十四日,大駕詣明倫堂齋宿,二十五日謁聖酌獻禮時,以何營軍馬隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,以訓局步軍十五哨,馬軍三哨,爲先後廂,禁軍六番隨駕,御營廳留陣,可也。
申耆,以兵曹言啓曰,五衛將鄭如淵,身病猝重,時日之內,無望供職,呈狀乞遞,宿衛輪番之任,不可久曠,改差,何如?傳曰,允。
申耆,以備邊司言啓曰,卽接成均館所報,則本館財力,本甚不敷,每當謁聖,則多士試具與諸般別下,他無取移之道,錢·木·米·布依前區劃,以補不足,爲辭矣。謁聖時錢木米布間別爲區劃,以補不足,自是流來舊規,依昨年例,兵曹錢二百兩,戶曹錢二百兩,特爲劃給,何如?傳曰,允。
申耆,以訓鍊都監言啓曰,本局從事官四員內,徐榮輔方在罷職中,李周憲,以戶曹正郞,本司入道,沈達·權彝性俱爲差祭,今日省記,無以推移,依例以把摠代直之意,敢啓。傳曰,文郞廳敍用仍任,使之入直,可也。
兵曹口傳政事,副司果徐榮輔單付。
申耆,以訓鍊都監言啓曰,依草記批旨,本局前軍色從事官徐榮輔仍任,使之入直之意,敢啓。傳曰,知道。
申耆,以武一所試官意啓曰,臣所木箭應射擧子自昃字至岡字一千八百五十人內,入格十五人,昨日入格二十五人合四十人,日暮姑停之意,敢啓。傳曰,知道。
申耆,以武一所試官意啓曰,臣所今日平明開場,木箭應射擧子,自劍字,仍爲試取之意,敢啓。傳曰,知道。
申耆,以武二所試官意啓曰,臣所今日平明開坐,自騰字木箭,仍爲試取之意,敢啓。傳曰,知道。
申耆,以武一所試官意啓曰,臣所木箭,自劍字至師字,一千三百人內,入格十五人,再昨日入格二十五人,昨日入格十五人,合五十五人,日暮姑停之意,敢啓。傳曰,知道。
申耆,以武二所試官意啓曰,臣所今日自辰字至雲字,木箭試取,入格十八人,昨日入格十九人,合爲三十七人,未及試取二千三百七十三人,日暮姑停之意,敢啓。傳曰,知道。
金履翼,以義禁府言啓曰,淸州牧使李趾光,羅州牧使李厚源拿問處之事,傳旨啓下矣。李趾光·李厚源,俱在任所云。依例發遣府羅將,竝拿來何如。傳曰,允。
禮曹文廟酌獻禮親行時,啓聖祠,遣官奠酌,何如?判付啓,前一日齋宿時,當先爲親行爲良如敎。
金履翼,以義禁府言啓曰,時囚罪人李德一·金鎭翼等,考律,今日草記放送事,命下矣。李德一·金鎭翼等,黃海兵使尹塾狀啓內,本鎭軍餉反作之弊,未知始自何年,而取考監色所納文書,則癸卯反作爲四百五十石零,甲辰反作爲五百五十二石零,而其時萬戶李德一,乙巳反作爲五百六十四石零,丙午反作爲三百八十四石零,而其時萬戶金鎭翼矣。不知軍餉之所重,因仍襲謬,敢以未捧爲已捧,無難反作,其罪狀,竝令攸司稟處,罪取考律文,則大典通編倉庫條,有曰,還上反作守令,徒三年定配,又五年禁錮,推斷條有曰,犯私罪,杖一百以上,告身盡行追奪,凡擬罪時,功臣子與孫杖流以下,許贖,大明律犯罪存留養親條,有曰,凡祖父母·父母老疾應侍家,無以次成丁者,若犯徒流收贖,存留養親云矣。李德一·金鍾翼等,各告身盡行追奪,徒云年定配,又五年禁錮,而德一父厚儉,今年八十一,無兄弟獨身云。徒三年定配,以親年八十一收贖。鎭翼父夏卿,揚武原從功臣云,徒三年定配,以功臣子收贖。竝告身盡行追奪,又五年禁錮,放送,何如?傳曰,允。功減一等。
禁府啓目,全州前判官李㝡源原情云云。問目內辭緣,泛稱遲晩,刑推得情何如?判付啓,分揀放送爲良如敎。又啓目,永興前府使任屹原情云云。傳旨內辭意,出問月發問則其所納招,全事漫漶,泛稱遲晩,所當請刑是白乎矣。曾經閫帥勿爲請刑,載在大典通編,上裁,何如?判付啓,比之谷山,多寡不可同日而語,傳說之過情,足可推知。而邑是南關第一雄府,則其在懲他邑之道,不可例勘削,職放送爲良如敎。又啓目,所已前萬戶李德一·金鎭翼原情云云。問目內辭緣,泛稱遲晩,竝只刑推得情,何如?判付啓,考律,今日草記放送爲良如敎。又啓目,忠淸道栗木敬差官李錫心原情云云。傳旨問目內辭緣,泛稱遲晩,刑推得情,何如?判付啓,取供漫漶,元供辭勿施爲良如敎,又啓目,谷山前縣監金魯成原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,結城前縣監韓奎爀原情云云。傳旨內辭緣,泛稱遲晩,刑推得情,何如?判付啓,已處分,分揀放送爲良如敎。
刑曹啓目,吏曹書吏吳廷瑞原情云云。享吏輩從中作奸致勤嚴敎,非一非再,究其情狀,禹萬痛駭乙仍于,箇箇考察,各別嚴杖,究問其弄奸情節是白乎則,且以各司郞官中有故者,粧撰納供,而至於受賂容奸一款,終不直告之狀,極爲巧惡,嚴刑得情,何如?判付啓,昨日科治之命,以除却稍實營門衙門,多以殘蔭殘弁差送,陵享執事官是隱,則今此問目,可謂外題,然旣杖問後勿知是之意,嚴飭放送,誤傳之承旨推考爲良如敎。
漢城判尹李獻慶疏曰,伏以惟天惟祖宗,默佑我聖躬,玉候遄復,天和藹回,圓寢伸禮,聖孝彌光,日吉辰良,鑾輿穩族,臣民歡忭,曷有其極?仍伏念,臣龍鍾一老物耳。旣乏材識,可塵於任使,且多疾病,不堪於奔走,以宜退之身,招久蹲之譏,每一撫躬,輒至駢顔,千萬不自意八座陞擢之命,自天有隕,恩數太濫,物情俱駭。臣於是驚惶愧懼,五內失守,誠不知誤恩之何以至此也。臣於少也,自知駑劣,本無希覬,顧以世祿之裔,恐墜先人之業,操寸管尺紙,隨人後擧選,早年登第,已犯古人一不幸之戒,中歲乾沒,無所知名,則聖人所謂五十無聞,不足畏者也。殿下自嗣服之初,知臣本末長短,殆無遺隱,而猶以矜不能之盛念,不棄無所肖之賤姿,節次推遷,尺進不已,不稱之服,人所嗤點,過福之災,臣常憂懼。今爲寵除,又昨前日之比,京尹之長,秩望俱峻,苟非名德茂著,器局周通,可以參贊敎化謨猷邦國者,莫宜居之,而今以如臣趢趚最居人下者,苟然充數,累聖簡而玷名器,非細故也。量才而授之,則天工無曠,揣分而居之,則官謗不速,臣雖鹵莽,知此義甚明,貪榮冒進,非私分之所敢出,故昨於召牌之下,不免違傲,尤增死罪。玆敢悉暴血懇,猥陳短章,伏乞聖慈,天地父母俯諒由中之懇,非出飾讓,亟命鐫改臣職名,仍收所授資級,以重公選,以安微分,千萬幸甚。答曰,省疏具悉。卿其勿辭行公。
庚戌二月二十日卯時,上御重熙堂。左承旨入侍時,左承旨趙衍德,記事官徐有聞,記注官金鳳顯,記事官金祖淳,以次進伏訖。上命書傳敎曰,渡江以後,何日不懸懸,而因先來之便,知卿行李利旋,間有愼節,聞亦向差,豈勝欣幸萬萬,到柵當在何日,入城亦在來念間耶?爲探登程後,安信,略宣數行,卿其附奏兼史之回事,傳諭于冬至正使李判府事,又命書傳敎曰,今年以皇帝八旬聖節,使臣別爲差送事,昨年已於咨文中添入,待使行先來,當有決定,而今則赦勅順付,又當有進賀使使行齎來賜物外,又有別般殊異之擧,亦宜有稱謝聖節進賀謝恩使稱號,而差出遲速,令該曹問于大臣草記事,分付。命讀公事書,判付訖。命退,承史以次退出。
庚戌二月二十日午時,上御重熙堂。軍士房承旨與守禦使·摠戎使·京畿監司入侍時,右承旨申耆,假注書趙台榮,記注官金良倜·趙慶遠,守禦使鄭昌順,京畿監司徐有防,摠戎使金思穆,以次進伏訖。上敎思穆曰,白木廛人已爲科治乎?思穆曰,貢市堂上,捉送該廛行首二人,而臣卽推問,則果非行首,又非曾往西關之人云,故更爲査得其人,未及究問矣。上曰,就議事,今已歸一乎?昌順·思穆·有防曰,以果川三營軍保之移送於高陽餘軍事,更加消詳區別,登對稟處事,命下矣。臣等取考各營軍保數爻,則守禦廳則京標下保十六名,摠戎廳則三十九名,巡營則五十九名,以此分排,限百名移定於高陽餘軍,而此本是摠廳保人,則取此移彼,誠爲便好,外此別無可減之數,可給之代,以此出擧條施行,何如?上曰,依爲之。出擧條命書傳敎曰,聞具事實,果有差殊,前參議李祖承處分,分揀命退,諸臣以次退出。
庚戌二月二十日申時,上御重熙堂。左副承旨與前忠淸監司入侍時,左副承旨李書九,假注書趙台榮,記注官趙慶遠·金鳳顯,前忠淸監司權,以次進伏訖。上曰,湖西昨年年事,何如?曰,諸邑俱得稍登矣。上曰,山·沿有異乎?曰,海邊,差勝於峽農矣。上曰,山郡還上,或有難捧之慮乎?曰,糴政雖與沿邑有異,似不至甚難矣。上曰,昨年綿農,何如?曰,比再昨年稍登,而一匹布價,踰四兩錢矣。上曰,如有民瘼之可遠,亦爲陳奏也。曰,道內弊瘼,旣承下詢,臣別無可以仰對者,而臣巡到安興時,鎭底民卒,十百爲群,以難於奠接之意,縷縷呼訴,實係民隱,故敢此仰達矣。大抵安興,三南船路之咽喉也。年前革罷鎭將,爲水使行營者,諒出於重關防之意,而繼以水使之往來有弊,更令勿留本營,移送虞候,而替守之自此,而元山報警之地,未免空處,安興關防之所,反無統領,此已萬萬疎虞,鎭底之若民若田,雖屬於水營,而越數邑近二百里地,吏牒民訴,往來多弊。且營門異於邑鎭,有不能親近撫恤,情志相孚,故民卒輩若無依歸,有稍稍散去之意,其所願則復設鎭將,隨事通情,痛痒相關,然後庶可以安頓民生云矣。上曰,令廟堂稟處,可也。出擧條曰,軍布作米事,旣承下詢,因此而敢有所達矣。列邑軍保米,今方收捧,而昨年大臣筵奏後,飭敎行會,不啻嚴懇。列邑靡不惕意遵奉,酌量蠲減,獨樂工保米之掌樂院所納者,與軍保米,實無異同,而昨年行會,旣無竝擧而申飭,故列邑猝難變例,依前收捧,樂工輩以不得均被德意,頗有向隅之歎云矣。上曰,有司堂上中,曾經道伯人,往復大臣,詳問該院釐弊方,入侍稟處,可也。出擧條命退諸臣以次退出。
庚戌二月二十日初更,上御重熙堂。左承旨與有司堂上入侍時,左承旨趙衍德,假注書趙台榮,記注官金鳳顯,記事官金祖淳,有司堂上徐有隣,以次進伏訖。上命書傳敎曰,國非民何依,民非國何恃,一夫一婦之轉于溝壑,爲民父母,尙不忍立視其匍匐就死,況一邑五千戶之水火塗炭乎?每說穀多病民之弊,先擧嶺南,而嶺南,咸陽爲最,銳意査正,必欲拯救,邑倅則拔例差遣,仍飭道伯,摭實報聞者差出,大更張之微意,而觀此狀辭,一看瞠再看呿,看之又看,惻然恤然,久而無語,不覺坐夜之將曉,毒急燃眉,怨深入髓,而咸民之不盡劉,尙有孑遺,誠屬理外,豈或牽於懷土之情,切於徯我之願,而少須臾耐至於今耶?予不能盡父母之責,弊到極處,始乃模索於傳聞,仍得以識其詳,與言及此,惄焉如飢,大抵十萬包民食,包包塵土,粒粒糠粃,腐殼陳臭,牛馬之所不食,往古來今,自有倉廩,孰若是郡之穀者乎?重之斂散百瘼,蝟集蠆射,以益其墨倅猾胥吮啄之資,何辜咸民,胡寧忍斯,邑牒道啓,雖有勒加區別,强立留作條·發賣條·逋欠條等項名色,又分之以優劣難易,諸般層節。結之曰恭俟處分,問于廟堂,廟堂之見,亦無甚異同,而萬有一派,析排比之際,致令愈困而愈虐,則是所謂徒有不忍之心,不能行不忍之政,其尙曰迓續咸民之命乎?如庫中塵土虛殼,與反逋鬼錄,竝付火,狀請中,留作條發賣條,通融簸揚,減定三萬,數量宜分,留俟準狀請五萬數,然後始行半分之常式,耗勿留錄,弊源所自,雖難的據,年條丙午以後之說,旣登於道啓,朝家處分,只及守宰,而在道伯則曲恕之可乎?知而不發,甚非仁人之心,丙午以後,勘簿道伯,道內大丘地,亟施投竄之典,守宰亦令攸司,照法勘斷。此傳敎,繡衣齎往,曉告民庶與邑倅,逐倉考視,付火者付火,簸分者簸分後,復命。命退,諸臣以次退出。
上在昌德宮。停常參·經筵。
藥房提調徐有隣,副提調金憙啓曰,伏未審日聞,聖體,若何?寢睡·水刺之節,何如?臣等率諸御醫,趁早入診,詳察,聖候,爲宜。王大起殿氣候,何如,惠慶宮氣候,何如,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金履翼啓曰,合辭方張之時,憲府無詣臺之員,事甚未妄。除在外試所進去外,未肅拜,呈告人員,竝卽牌招,何如?傳曰,允。
洪聖淵啓曰,禁衛營將官來言,今日本營軍兵日次私習云矣,敢啓。傳曰,知道。
洪聖淵啓曰,御營廳將官來言,今日本廳軍兵日次私習云矣,敢啓。傳曰,知道。
申耆啓曰,判府事李福源,左議政蔡濟恭,有司堂上徐有隣·鄭昌順·李文源·金思穆,前慶尙監司金華鎭·洪檍,依下敎來待矣。傳曰,入侍。
傳于趙衍德曰,當該承旨禁推。
傳于趙衍德曰,輪對官入侍。
下備忘記于申耆曰,全羅右水使卞至健下直,長弓一張·長箭一部,片箭一部·筒兒一箇,賜給。
傳于申耆曰,左承旨入侍。
申耆啓曰,博川郡守李烷,當日辭朝事,命下矣。兩司俱未署經,而憲府則執義李普天,掌令柳匡國,牌不進罷職傳旨,今方捧入。而試所進去外,大司憲李聖圭,持平柳畊,竝卽牌招。諫院則所當牌招,而大司諫朴天行,方在罷散中,司諫宋銓,獻納林道浩,俱在外,正言朴奎淳·尹在陽,試所進去,無以備員署經云,何以爲之?敢稟。傳曰,在外及違牌人,許遞,前望單子入之,待下批牌招署經。
兩司前望單子入之,大司諫金履正,執義崔烜,司諫李周顯,掌令兪漢人,獻納李遇濟,正言閔昌爀落點。
玉堂前望軍子入之,修撰朴奎淳落點。
洪聖淵啓曰,大司憲李聖圭,掌令兪漢人,持平柳畊,牌不進,執義崔恒在外,掌令崔景岳,持平李儒修試所進去,監察茶時之意,敢啓。傳曰,知道。
以掌令兪漢人,持平柳畊,牌不進罷職傳旨,傳于金履翼曰,只推。
傳于申耆曰,守令多窠,政官牌招開政。
金履翼,以弘文館言啓曰,本館上番闕直,事甚未安。今日政新除授玉堂,待下批,仍卽牌招入直,何如?傳曰,允。
有政。吏批,判書洪良浩進,參判具庠式暇,參議李祖承進,行都承旨金憙進,以李益運爲承旨,金載翼爲副校理,洪檍爲左尹,鄭昌順爲判義禁,柳河源爲軍資正,金文淳爲司譯提調,韓文洪爲長城府使,李端亨爲咸悅縣監,申若文爲高敞縣監,牟達謙爲景陽察訪。
兵批,判書李病,參判柳誼病,參議未差,參知沈晉賢入直進,右副承旨申耆進。副護軍單李普天·李思祚·宋銓·柳匡國,副司直單洪秉纘·閔鍾顯·李昌漢·林道造·柳匡天。
以兵曹參議望筒,傳于申耆曰,前望單子入之,待下批,牌招察任。
兵曹參議前望單子入之,金履成落點。
趙衍德啓曰,新除授大司諫朴天行,方在罷散中,而該曹誤爲擬望,至於受點之境,臣之曚然捧入,不勝惶恐,而當該堂上,推考,何如?傳曰,允。
傳于趙衍德曰,左副承旨入侍。
傳于趙衍德曰,當該吏曹堂上推考。
洪聖淵,以弘文館言啓曰,本館上番闕直,事甚未安。新除授校理徐配修,修撰金熙朝,竝卽牌招,以爲推移入直之地,何如?傳曰,允。
以校理徐配修,修撰金熙朝,牌不進罷職傳旨,傳于金履翼曰,只推。
以黃海監司狀啓賑穀一千石,加分七萬石,竝令廟堂稟旨分付事,傳于洪聖淵曰,賙給穀物,何必千數,過此何妨,加分穀物,不必預定石數,量宜爲之,亦好,依狀請從便擧行,形止追後狀聞事,分付。
以開城留守狀啓,粘石此軍兵聚點,待秋擧行,令廟堂稟旨分付事,傳于金履翼曰,依狀請施行事,回諭。
傳于申耆曰,當該注書拿處。
兵曹,謁聖武科殿試規矩,柳葉箭五矢百二十步,一巡二中。
申耆,以兵曹言啓曰,內禁衛將李沖彬,身病猝重,時月之無望供職,呈狀乞遞,宿衛領軍之任,不可等待其差復,改差,何如?傳曰,允。必渠資淺武弁之病。豈可曰差復,禮待太過,卿則推考。
申耆,以備邊司言啓曰,依下敎,御史可合人,別單書入之意,敢啓。傳曰,知道。
申耆,以武一所試官意啓曰,三試官行副護軍李潤禧,身病猝重,萬無赴試之勢,莫重國試,試官不可不備員,令政院卽速稟旨變通,以爲備員之地,何如?傳曰,允。
申耆,以武一所試官意啓曰,臣所木箭,自火字至乃字,五百七十六人內,入格十一人,通計前三日入格五十五人,都合爲六十六人,未入格爲四千二百十人矣。木箭纔已畢試,鐵箭今方開場,而擧子數多,殿試期迫,以兩防牌試取之意,敢啓。傳曰,知道。
申耆,以武二所試官意啓曰,臣所今日,自騰字至奈字,木箭試取,入格九人,再昨日入格十九人,昨日入格十八人,爲四十六人,未及試取一千二十三人,日暮姑停之意,敢啓。傳曰,知道。
金履翼,以刑曹言啓曰,卽接水原府使趙心泰移文,則今番幸行時,果川居崔祿昌擊錚原情內,渠父奎衡,乙巳監試初試時,以攔入罪,充軍定配於忠淸道洪州牧,特蒙宥釋事,捧供馳啓判付內,原案騰送該曹,使之詳考徒流案,論理稟處事,判下,而取考配案,則崔奎衡,以監試一所攔入罪,乙巳九月,水軍充定於洪州牧矣。當初所坐,旣係場屋,水軍充定,亦涉不輕,疎釋一款,有難遽議,原情內辭緣,勿施,何如?傳曰,允。
金履翼,以刑曹言啟曰,因黃海道安岳私奴春才爲其上典姜必夏定配,請放上言,相考徒流案,果如所訴,放送後,草記事,命下矣。春才上言中,雖以爲必夏情急榮親,初入京都,未諳場屋之事例輕重,且怯多士之蹂躪致殞,彷徨場外之際,混被越圍之目爲言。取考配案,則必夏以監試初試時,踰越場圍罪,戊申九月,水軍定配於東萊府矣。當初罪名,與其上言辭意,旣甚相左,則不可遽議疎釋,置之,何如?傳曰,允。
金履翼,以刑曹言啓曰,因西部居宋召史爲其夫姜弼文定配,請放上言,相考徒流案,草記稟處事,命下矣。取考曹上配案,則其夫姜弼文,以部隷假稱官差出,往郊外作弊民間罪,已酉閏五月,徒三年定配於瑞興府矣。雖云徒配,罪旣難貰,且到配未及一周,則不可輕議,上言內辭緣,置之,何如?傳曰,允。
金履翼,以義禁府言啓曰,慶尙前監司金尙集·金光默等,道內大丘地,亟施投竄之典事,承傳,啓下矣。金尙集·金光默等,以承傳內辭意,具罪目,依例發遣府都事及書吏,竝押送配所,何如?傳曰,允。
金履翼,以義禁府言啓曰,李德一徒三年定配,以其父年八十一收贖,金鎭翼徒三年定配,以功臣子收贖,而竝告身盡行追奪,又五年禁錮,照律草記批旨內,功減一等事,命下矣。李德一祖敦五,保社原從功臣云。功減一等,徒二年半定配,收贖,告身盡行追奪,又五年禁錮。而金鎭翼,以其功臣子,徒配,旣已收贖,無更減之例矣,敢啓。傳曰,知道。
刑曹判書金思穆疏曰,伏以臣卽伏見定配罪人高鎭海子彦濟,爲其父請放上言,有放送草記之命,臣不勝憂歎之至,夫鎭海,卽右袒逆魁,主張凶論之罪人也。眞贓昭著於發通,情節難逭於護逆,則論其負犯,刑配之典,尙云太寬,當此隄防日壞,義理漸晦之時,臣何敢恬然奉承,無難擧行也哉?伏乞亟寢高鎭海放釋之命,以嚴懲討,以杜僥倖,千萬幸甚。以刑曹判書金思穆上疏,傳于金履翼曰,還給。
通政大夫行谷山縣監黃州鎭管兵馬節制都尉臣朴天衡,誠惶誠恐頓首頓首謹百拜上言于主上殿下,伏以日吉辰良,禮展園寢,鑾輿穩旋,玉體康寧,臣民慶幸,曷有其已。仍伏念,臣本以庸鈍下品,猥膺蒭牧重寄,雖在年豐民和之時,猶懼其憒憒不勝,而矧玆累歲饑荒之餘,百姓流散,四野陳廢,安集懷保之方,不容一日少緩,如臣生手淺識,將何以仰體憂恤之聖念,對揚其萬一耶?臣自受命以來,晝宵焦渴,不知所以爲計也。臣於本月初八日,始爲赴任,而目見民情,十分遑急,蓋自去昨兩年以來,本縣酷被荐凶,無論貧富,甁罌俱竭,旣無作農之勢,且被催科之苦,遂至賣鼎賣舍,相率而逃散者,合爲四千餘人之多,所謂奠居者,採葛爲食,間多浮黃,亦無安土之志,擧爲荷擔之計,臣謹以向下傳敎內辭意,曉諭民人,使之安接,又使書付於各坊各里,俾各知悉,以爲奠安之道。而第臣之切憫罔措者,有穀然後,可以賙饑,可以勸農,而本縣穀簿,自來不敷,分留都數,僅爲萬包,見今庫中所在,除却已分給,時在只皮雜穀五千石而已。春耕方急,給糧勸農,最爲先務,故抄出農民之付還者,則爲五千餘戶,而目下救急之類,亦不下累千口,以此些少之穀,欲濟許多之民,殆同勺水救車薪也。變通之策,只有移粟一路,而本縣介在三道之間,西北諸邑,則峽路險遠,實無轉輸之勢,新溪·遂安,非不隣近,而同是災邑,倉儲無多,雖欲次次轉移,而列邑穀摠,在在匱竭,亦無推移之道,獨平壤·伊川兩邑,轉輸最便,伊川則與臣邑不過爲六七十里之地,而歲旣兔歉,邑非設賑,千包之穀,足以相資。平壤則水路相通,商船日泊,數千包轉運,亦可以不費民力矣。今若以平壤府小米二千石,伊川府米·太各五百石,區劃移給於臣邑,則雖未優足,綽略分排,可以繼給,此不但爲今年接濟之方,本縣民多糴少,平歲分給,每患不足,若得此穀,仍添元糴,則異日聊賴,誠非小惠也。議者或以爲關西失稔,穀物不可移送他道,此則有不然者,關西穀簿,淸北最多,而每年發賣之時,初不擧論,故會錄之耗,逐歲滋長,陳陳相因,民不願受,甚至於計戶勒分,殆難支堪,此實關西之糴弊,而臣待罪成川時,素所稔知者也。若使淸北之穀,移轉於淸南,則雖十萬之包,可以坐致,夫豈有賑穀不贍之患乎?惟彼關西,猶有此移輸一路,而至於臣邑,無隣郡,措手不得,捨此兩邑,枯死而已,寧不萬萬悶迫也哉?伏乞聖明,俯賜諒察,平壤府小米二千石,伊川府米·太各五百石,特命該道臣,移送臣邑,使一邑生靈,得免塡壑之患焉。臣無任云云。省疏具悉。見此益覺民勢之切矜,苟利於民食,何拘此疆爾界,雖因承宣擧條,才有關問,而何待回狀,所請特爲依施,仍令廟堂申飭兩道伯,各念共濟之責,以副一視之意,爾亦隨事惕念,無或一毫泛忽。
庚戌二月二十一日辰時,上御熙政堂。藥房承候,時原任大臣有司堂上,曾經嶺伯人輪對官同爲入侍時,藥房都提調蔡濟恭,提調徐有隣,副提調金載瓚,左副承旨申耆,記事官徐有聞,假注書趙台榮,記注官趙慶遠·金鳳顯,判府事李福源,有司堂上鄭昌順·李文源·金思穆,慶尙前監司金華鎭·洪檍,輪對官吏曹正郞趙鎭井,中樞都事趙㞳,軍器僉正羅潤祿,養賢主簿南述毅,內贍主簿金漢範,醫官金光國·李翊臣·李敬培·周命新,以次進伏訖。福源等曰,數日之間,日候晴和,聖體,若何?上曰,一樣矣。福源等曰,王大妃殿氣候,何如?上曰,一樣矣。福源等曰,惠慶宮氣候,何如?上曰,一樣矣。有隣等請診候。上曰,爲問慈殿湯劑,使之入侍,何必診候乎?仍下詢當劑於翊臣等。翊臣等曰,蔘末連爲進御,恐好矣。上曰,王大妃殿進御人蔘正末一錢重十貼封入。出榻敎上敎福源等曰,昨見使臣狀本乎?福源等曰,臣等見之,不覺感歎,天下萬國之中,惟獨於我東使臣,每有特異之擧,具所優待,殆若隣邦,非比屬國,且勅書之順付,亦出格外,蓋今此頒赦,事體尤自別,彼中亦必以順付爲不可,而乃有此拔例順付之擧,苟無剛斷,何以及此。五十年治平之業,於此可知,至若親自書字,手賜黃封,爲我國祈祝者,不啻懃懇云,可謂史冊之所未嘗有者也。上曰,今年卽皇帝八旬,而使行又有無前優禮,進賀兼謝恩使,不可不差送。而大臣皆老病,不得不有儀賓擬望之敎,儀賓中可以往役者,亦昌城尉一人也。雖已點下,一人之屢次赴燕,事體苟艱,何以則爲好耶?濟恭曰,一品中假銜入送,恐爲無妨,臣亦曾以假銜往來矣。上曰,卿之向時赴燕,可謂別例,如以一品權差,則其將不出登筵諸重臣乎?濟恭曰,恐然矣。上曰,節目間事,固當從厚爲之,今番使行,亦必先期入送,好矣。濟恭曰,皇帝聖節,在於八月十三日云。若以五月離發,則七月之內,可以到達矣。上曰,然則以五月離發,好矣。濟恭曰,卽見冬至使先來所齎來狀啓,使臣宴賞之別致眷待,姑無論,手書一字,以寓祈祝之意者,實前史所未見之殊禮,在我國感謝之忱,其所稱謝,不容少緩,差待進賀別使之行,奉表謝恩之意,今槐院撰出咨文,正書安寶後,定禁軍騎撥下送于灣府,使之傳于鳳城將,以爲轉致北京之地,何如?上曰,令文任預爲撰進,待使行復命日,卽爲傳送,可也。出擧條上敎福源曰,使行還朝,當在何間云耶?福源曰,來月念前,可以復命云矣。上曰,上使病餘,似難趲程,殊可念也。上曰,咸陽還弊,一至於此,豈非驚心處乎?貧民之所依賴者還穀,而所謂還穀,純是空殼,不直一錢云,則咸民之賴以爲種糧者,從何以出乎?稱以分還,而只給糠粃,及其捧還,則責出精實,村民則徒有往來之勞,官吏則恣行偸弄之習,爲弊愈滋,視若尋常。尙可曰有方伯乎,有守宰乎?咸民之能不散而之四者,可謂熙皞之人矣。地雖遐遠,怳若咫尺,憧憧一念,達宵未已,玆令卿等入侍矣。道伯狀啓中,以爲自丙午便成虛殼云。故昨日有丙午以後道伯投竄之擧,大抵十萬之穀,皆作空殼而不賜處分,則是豈懲後之道乎?濟恭曰,臣等伏覩傳敎下者,欽仰感歎無以形喩,況咸陽之民,必當字字感泣,實振古所無之聖恩也。十萬之穀,如無朝家特處,則在下者安敢仰請蕩減乎?處分曠絶,使嶺外幾死之民,得陽寒四蘇之樂,甚盛德事也。第伏念十萬石還穀,其數甚多,雖欲故作虛殼,有非數年間所可謂之事,則道啓中,歸之丙午以後者,誠疑案也。臣則以爲自來積弊已於丙午以前,然則前後道伯,俱有其罪矣。上曰,丙午以前穀簿,無見在者,無以憑信云。故只以勘簿之道伯,有所處分矣。濟恭曰,元還中已分者,勢將不入於簸揚中,然則已分者,待捧還時,如例捧之。只就在庫者,簸之爲三萬,恐宜矣。上曰,宜有一視之澤,先從留庫簸之爲精實穀,以一石減幾斗,分數量減於已分之還,使受還民人,均霑特恩,爲好。且若全是糠粃,則不必苟充三萬之數,徒作有名無實之擧,然遠外事,有難遙度,其間便宜,付之御史,使之參量善處,好矣。筵退後,以此筵敎,詳細言及於御史處,可也。濟恭曰,以十萬爲三萬,乃是十分之三也。雖云空殼,未必逐石皆然,苟或有稍精稍實者,則過於三萬,未爲不可,勿以定限爲拘之意,分付御史,恐好矣。上曰,果若有精實之穀,則亦何必簸其精而揚其實,强爲三萬之數耶?濟恭曰,分還固是虛殼,捧還理必精實,此所以奸吏偸弄之資也。究其弊源,蓋出於逋吏之寬貸,今若申明法禁,負逋之最多者,用以一律,則可無積逋空殼之患矣。上曰,曾聞邑吏,買取還民所受之虛殼,換出精穀云,果有此等之弊乎?昌順曰,然矣。文源曰,虛殼價不過一錢,則其反不如糠粃,可以推知,還民初不受之,而或有棄去者,則奸吏取以爲幻弄之資,苟欲釐弊,惟在道伯·守令之得其人矣。濟恭曰,守令固有其罪,而都是方伯之責也。臣則以爲道伯比守令,用加倍之律,宜矣。昌順曰,營耗每以穀貴邑移錄,而作錢取用,故沿邑則穀簿漸減,民不聊賴,山邑則穀簿漸多,吏緣爲奸,至有咸陽郡十萬虛殼之弊,此固道伯之罪矣。檍曰,今此處分,實出於無前特恩,他邑若欲援例希覬,則誠是行不得之事也。雖以嶺南言之,居昌·山淸·安義等邑,俱有些少還弊,此在道伯·邑倅方便措處之如何,無敢上煩朝廷之意,另加嚴飭,然後可無妄生希覬之弊矣。上曰,咸陽還弊,最於他處,朝家旣聞之後,烏可無拔例處分之道乎?濟恭曰,近日外邑還穀之或曰逋欠。或曰麤劣者,間多有之,而豈有如咸陽,事之萬萬驚心者乎?原數近十萬石之中,曰以可捧不可捧,曰以吏奴逋,曰以民逋,曰以當分,當留其所條列,似若分等,而以狀啓辭意諦看,則都歸於有名無實者,的然可知,此不可但以邑弊言,誠一變怪也。道啓一上,聖心驚惻,至命御史,諭之以簸之揚之,以十萬石減之爲三萬石,此前古所無之特恩異例也。雖然見今仲春將盡,民間已分之數,必將居二萬石左右,今此三萬石之敎,若以已分,當捧二萬之數包其中,則簸揚作石,雖只爲一萬石,當不虧缺於三萬之數,抑或不然。已分之數,姑爲置之,以簸揚別爲三萬石,則追後當捧,合爲五萬石,此則不可不指一分付於御史處。且以國法論之,道伯旣命竄配,守令之王府勘罪,亦必嚴峻,則吏人之最虧欠最奸猾,決難容貸者,使繡衣大會民人,梟首郡門,然後奸吏,可以懲畏,後弊可以防塞,旣有愚見,不得不仰達矣。上曰,曾經道伯人,各陳所見,可也。華鎭曰,咸陽府還穀。雖曰麤荒,十萬石豈盡爲虛殼,而今此簸揚精實,減爲三萬包之特敎,實是爲咸民,蘇積痼杜後弊之至仁盛德,則一郡民生,孰不歡欣蹈舞,感祝天恩,而當初弊源,專由於猾吏輩舞弄,則今於蕩減蘇弊之後,負逋石數之最多者,依法用一律,使之大加警動,然後可以嚴國法而戢奸猾矣。昌順曰,臣之待罪嶺藩,雖在丙午勘簿之前,而不能釐革還弊之罪,實與被罪前伯,亦無異同,則臣方惶恐俟勘,何敢發言論奏。而第伏覩夜下傳敎,實不勝感泣流涕,今以十萬虛殼,減爲三萬包實穀,則咸陽一郡之民,必皆蹈舞爭先,流來還弊,可期蘇革,而究其弊源,實出於營穀作錢,每在於沿邑價高之處添錄於山峽穀賤之邑,故一年二年,耗上生耗,乃至於此,今若欲爲革弊,則穀簿移來移去,使之狀請後擧行,俾無擅自移錄,貴賣賤積之弊,宜矣。至於逋吏,則已故者雖不可論,其中最多負逋之吏,施以監守自盜之律,斷不可已矣。文源曰,咸陽府還穀,究其弊源,果如重臣鄭昌順之所奏矣。穀多民少,吏緣爲奸,以至於許多空穀之境,監色之多負逋欠中,身故者,雖毋論,生存者,宜施當律,以警一道矣。上曰,設有萬石逋吏,而身故則置之,千石逋吏,而生存則用法似如何,諸宰各陳所見,可也。華鎭曰,逋吏之己身故者,雖可勿論,其中生存吏屬之最多石數者,不可不用法矣。昌順曰,雖有過萬之逋,旣在身故之後,則法無所施,自歸勿論,當以見今身存,虧欠最多者,摘發論勘,依律處斷,而今玆無前施惠,旣出廣蕩之典,亦宜稍張法紀,俾知畏戢之道,以警遐俗,以礪吏習,實合於恩威,竝行之政矣。文源曰,逋欠雖至萬石,身故吏奴,無以施法,而御史下去後,査實其負逋,生存中石數之最多者,施以當律,恐合事宜矣。檍曰,臣待罪嶺藩,雖未及勘簿,不能釐正,自有其罪,則何敢妄有論奏,而大抵本府還穀空殼之弊,似非一朝一夕之故,而專由於民習·吏習之最惡,至有十萬包空殼之說,今若蕩減原數,則實爲減民浹骨之恩,不勝感歎之至。而第臣則別有所憂慮者,此路一開,一道之民,必將紛然而起,如欲施一視之澤,朝家亦何以支當乎?且處分之後,雖有目下實效,以本府吏民之習,行之幾年,必有如前之弊,此則不可不另飭邑宰,嚴立科條矣。至於逋吏,則用一切之法,然後可以懲礪京外吏胥,而亦可爲生道殺人之道矣。濟恭曰,聖敎雖以三萬石爲限,御吏下去後,與本官眼同簸揚,可以作石者,幸而過三萬之數,則不當以定限,有所拘礙,至於已分者,果若以狀啓中所云不可食者,及於民間,而以其已分之故,不入於減數之中,開倉之後,獨以本數充捧,則豈無向隅之歎乎?本官必親自分給,其穀品虛實,自可知之,此則御史用便宜從事,例可以減除,則量宜減除,已分當捧之入於三萬石數與否,亦令御史從便擧行,至於奸吏用法,死者雖不可追論,如有生者之決難容貸者,不可不施之以大懲創之擧,此亦付之御史,以爲處置得宜之地,何如?上曰,穀摠事,依爲之。要之與已分,通計三萬數,實合信令之意,如是略綽之後,設或精穀過於此數,亦豈消融,令御史依此知悉料量,而逋吏用法事,大更張,則宜有大懲創,査出用法,如湖南·湖西之已例,然後恩法可以兩行,昨日傳敎書下時,果書此一款,而更思之,在昔兩湖,則因吏奸,以致穀摠之虧欠不誅,則無以矯其弊,至於本郡,幾十年流來積弊,轉至孔劇,吏亦豈不售奸,而溯以論之,積而又積之道伯,乘機染指之守令,其爲罪,比之拒納之土豪,作奸之吏屬,可居伯仲之間,故初欲竝及逋吏,而未免刪去矣。今聞卿言,亦有意見,而本邑事情,有難遙度,御史下去後,査考穀簿,旁探弊源,弊果起於吏奸,而流來積逋之指徵無路,數過千萬,如兩湖已例,則首惡則用法,其外以次分等勘律,否則往復廟堂,或具由狀聞,竝依筵敎擧行。大抵丙午以前穀簿之無見在,是豈奸吏所爲,必因猾倅所犯,御史之行,前後守宰染指與否,亦令拔例按査狀聞,可也。出擧條濟恭曰,今番咸陽還穀釐正之擧,實出於我聖上時推異恩,以濟塗炭之意,而近來人心不古,希覬成習,若因此事,便謂邑邑皆可拔例,以虛殼意減等說,或訴廟堂,或籲輦路者,難保其必無,則國綱之漸弛,民習之無嚴,當如何哉?以先之戒,嚴飭外邑,俾絶蠢民之自來犯罪,嶺南各邑中,設有還穀之麤雜與虧欠之處,道臣各別照檢,守令極意方便,使之限今年臺爲釐正,然後待畢捧,自廟堂抽栍摘奸,如有現捉,該守令之如法嚴繩,姑無論,道臣亦難免重勘,以此出擧條預爲申飭,俾無抵罪之患,何如?上曰,今番咸陽處分,特出無於前拔例之擧,何可援用,卿言亦合杜弊之意,依爲之。至於近日筵中,以還多數邑,已有發端處,亦有年前道伯狀啓,此數邑嚴飭該道,方便裒益,依前下傳敎擧行,而發賣之,從時價減定一款,申明嚴飭,可也。出擧條檍曰,適因言端,敢此仰達,大抵還穀之弊,在皆然,而嶺南爲諸道之最,幾乎無邑無弊,至若鎭浦,亦皆同然,臣之待罪藩任時,曾欲矯弊而未果,臣意則各鎭浦還穀,移付地方邑,使之分排上下,勿委於鎭將之手,則庶可爲一分矯弊之道矣。濟恭曰,臣意則鎭將固有不善之失,而今若付之邑倅,則邑倅之能善於鎭將,亦未可必,大抵均役以後,貪官汚吏輩,無措手處,擧皆以倉穀幻弄,而鎭將則地卑,故獨得貪名,其實則守宰亦然,然則徒有轉輸紛紜之弊,其於釐弊,恐反爲弊矣。命書傳敎曰,咸陽穀簿釐正事,以差遣御史,已有下敎,可合人抄啓,又命書傳敎曰,前校理李太亨,慶尙道咸陽郡宣諭兼査正御史差下,使之當日辭朝。上曰,李太亨,催促入侍,可也。賤臣承命出。回奏曰,李太亨,在外云矣。上敎濟恭曰,李太亨旣在外,其代誰爲可合乎?濟恭曰,朴奎淳·崔顯重,俱爲可合矣。命書傳敎曰,御史李太亨在外云,勿施,以前校理崔顯重差下,使之入侍,仍令辭朝,命濟恭等先退。上曰,全羅水使入侍。出榻敎賤臣承命出,與全羅水使卞至健,偕入進伏。至健進前,奏職·姓名。上曰,下去善爲也。命耆讀宣諭訖。命至健先退。上曰,輪對官進前奏職名,鎭井等,以次進,奏職·姓名及職掌訖。上曰,如有所懷,陳達可也。鎭井等曰,無所達矣。命鎭井等先退。上曰,御史入侍。賤臣承命出,與御史崔顯重,偕入進伏。上曰,爲査正咸陽還弊,至送御史,俄筵有所下敎者,且有擧條批旨,退出閤外,詳聞大臣之言,更登前席,承聽筵敎可也。命先退。上曰,玉堂前望單子入之,待下批牌招察任。出榻敎上曰,監試官朴奎淳代,獻納李遇濟進去。出榻敎上曰,武二所參試官柳匡國,代以入直兵曹郞廳進去。出榻敎命退,承史以次退出。
庚戌二月二十一日申時,上御重熙堂。左副承旨入侍時,左副承旨申耆,記事官徐有聞,記注官趙慶遠·金鳳顯,以次進伏訖。上命書傳敎曰,俄見谷山倅疏語,流民假令以四千餘人爲說,假令如此,則實數之浮於此,可以推知。所謂守宰,非聾非瞽,則邑中民人之流離至此,佯若不知,致有朝家臨街給米領還之擧,有國有法,而如許守宰,不伏當勘之重辟,其可曰國法乎?亦何以慰謝半萬民生塡壑之情乎?一命之士,存心於愛物,尙云必有所濟,百里重任,宅心之殘忍刻酷如許,究厥所爲,甚於贓汚,昨日爰辭之循例判下,蓋不識這箇事實而然,時囚罪人金魯成,爲先具格嚴囚,令該府待朝開坐,窮覈情狀,捧草供以聞,又或如前漫漶,納供當限,直招嚴刑,期於取服,以此發問目,施威取招事,分付。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深六分。
以香室文禧廟酌獻禮受押單子,傳于洪聖淵曰,親押。
申耆啓曰禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,合辭方張之時,兩司無詣臺之員,事甚未安,除在外試所進去·傳旨未下外,未肅拜呈告人員,竝卽牌招,何如?傳曰,允。
以大司諫金履正牌不進罷職傳旨,傳于金履翼曰,只推。
金履翼啓曰,大司諫金履正,旣有只推之命,一體牌招,何如?傳曰,允。
洪聖淵啓曰,在前謁聖試士時,有時原任大臣入侍之例,今番則何以爲之乎?敢稟。傳曰,依例入侍。
洪聖淵啓曰,在前謁聖試士時,有宗宰磨鍊入侍之例,今番則何以爲之乎?敢稟。傳曰,知道。
傳于趙衍德曰,未下直守令,皆令當日辭朝。
趙衍德啓曰,未下直守令當日辭朝事,命下矣。南平縣監宋欽書,咸悅縣監李端亨,兩司俱未署經云,而大司諫金履正,掌令兪漢人,持平柳畊傳旨未下,執義崔烜,司諫李周顯在外,掌令崔景岳,持平李儒修,獻納李遇濟,正言尹在陽試所進去,憲府則只有大司憲李聖圭一人,不得請牌,諫院則只有正言閔昌爀一人,不得備員署經,何以爲之?敢稟。傳曰,違牌及在外臺諫,許遞。前望單子入之,待下批,與未肅拜,臺揀牌招,申飭署經。
兩司前望單子入之,大司諫南玄老,掌令金熙采,持平尹之鉉,司諫洪樂淵,執義宋銓落點。
趙衍德啓曰,未下直守令當日辭朝事,命下矣。南平縣監宋欽書,咸悅縣監李端亨,諫院則纔已署經,而大司憲李聖圭,持平尹之鉉牌不進,執義宋銓在外,掌令崔景岳,持平李儒修試所進去,只有掌令金熙采一人,無以備員署經云。大司憲李聖圭,更卽牌招,以爲署經之地,何如?傳曰,允。
傳于趙衍德曰,慶尙道査正御史入侍。
傳于趙衍德曰,下直守令入侍。
趙台榮拿處,代以次洪樂游爲假注書。
趙衍德啓曰,有司堂上徐有隣就議大臣後,依下敎來待矣。傳曰,入侍。
以持平尹之鉉牌不進罷職傳旨,傳于金履翼曰,前望單子入之,待下批牌招察任。
金履翼啓曰,卽者禁府都事來言,時囚罪人金魯成,待朝開坐,窮覈情狀,捧草供以聞事命下,而判義禁鄭昌順未肅拜,次堂例不得擧行云。判義禁鄭昌順,卽爲牌招,何如?傳曰,允。
金履翼啓曰,判義禁鄭昌順,牌不進推考傳旨,今方捧入,而開坐命下之後,如是違牌,不卽擧行,事甚未安。更卽牌招,何如?傳曰,聞有實,許遞。與同義禁未差之代,前望單子入之,待下批,先開坐後謝恩。
金吾堂上前望單子入之,判義禁李文源,同義禁朴宗岳落點。
以趙台榮囚單子,傳于金履翼曰,放。
洪聖淵,以弘文館言啓曰,本館上番闕直,事甚未安。校理徐配修,副校理金載翼,修撰金熙朝,旣有只推之命,竝卽牌招,以爲推移入直之地,何如?傳曰,允。
以校理徐配修,修撰金熙朝等,牌不進罷職傳旨,傳于洪聖淵曰,只推。
洪聖淵,以弘文館言啓曰,本館上番闕直,事甚未安。校理徐配修,修撰金熙朝,旣有只推之命,卽爲牌招,以爲推移入直之地,何如?傳曰,允。
以副校理金載翼牌不進罷職傳旨,傳于洪聖淵曰,只推。
事變假注書柳師模書啓,臣敬奉聖諭,馳往傳諭于西部盤松坊京營庫契行判中樞府事金鍾秀所住處,則以爲以臣負犯之至重,而蒙聖上再造之恩,向來史官夜中洊臨,聖諭之惻怛隆摯,曠絶今古。臣於是,五情惝怳,感淚交逬,自不覺寸衷益激,遂敢以俟間一肅恩命,然後退俟鈇鉞之意,唐突附奏於史官之回矣。不數日間,母病幸獲分減,還出城外,則一肅而出,臣何敢忘之,而玉堂聯箚之至嚴,伊時始爲得見,已令人心骨俱顫,玉堂獨疏與聯疏,雖未得見,而一世喧傳之言,槪云兩疏皆以堂箚爲緩歇,則臣之罪合萬死,愈往而愈不可掩矣。臣雖欲戴罪進身,有不可得,則向來一肅之計,本出冒沒,轉成虛罔,日夕跼蹐,唯願遄死而已,不自意史官更辱城外,傳宣聖諭,至以賤臣肅命之期,俯煩叩詢,臣驚惶感泣,豈不欲聞命竭蹶,而公議可畏,餘悸熏心,欲起還廢,終不敢生進身之計,謹當稍俟心魂之少定,卽遂一肅之至願,恩諭之下,不克卽地奉承悚懍之極,尤增死罪云矣,敢啓。答曰,知道。卿何若是乎?向於傳諭,已提套習二字,剖柝無餘,若以人言爲嫌,則前起之說,有浮於後發之論,眞所謂昔非不足,卿何辭萬而不辭十萬耶?至於向後,獨疏與聯疏,皆不過自引而拖及,況原疏俱留中,亦以無批還給,書出朝紙,則附啓中以堂箚緩歇喧傳云云,何從而得聞,何據而過信?不念懲羹之戒,復蹈循輟之嫌者,其可乎?卿須亟回前執,卽日造朝,聽我面諭事。更遣史官,期於偕入。
申耆,以兵曹言啓曰,今二月二十四日,大駕詣明倫堂齋宿,二十五日謁聖酌獻禮時及春塘臺親臨文武科試取時,設布帳,當爲磨鍊,而取考謄錄,則戊戌年則文廟設布帳,訓局擧行,春塘臺下設布帳,訓禁兩營擧行,壬寅年則文武科試取,泮宮爲之,故設布帳,三營門擧行,乙巳·己酉兩年,則文廟設布帳,勿爲磨鍊,春塘臺下設布帳,訓禁兩營擧行矣。今番則何以磨鍊乎?敢稟。傳曰,依戊戌年例爲之。
申耆,以兵曹言啓曰,今二月二十五日,春塘臺親臨謁聖文武科試取時,設布帳外環圍軍兵,當爲磨鍊,而取考謄錄,則昨年謁聖文武科試取時,設布帳外環圍軍兵。前一日,則銅龍門入直禁衛軍六十名,弘化門入直訓局軍二十名,除出排立,正日則禁·御兩營出番鄕軍各三哨,待標信入來,替代環圍,入直軍兵,還爲入直,文廟環圍,訓局軍四哨,還宮後,待標信入來,一體環圍矣。今番則何以磨鍊乎?敢稟。傳曰,今番則訓局隨駕經宿,以隨駕步軍中,準此三營軍數除出,而自集春門還宮時,先入環圍,可也。
洪聖淵,以內醫院都提調·提調言啓曰,慶尙道春等封進人蔘,與諸醫官各別擇捧,而元數二斤內,退却爲一斤五兩矣。御供事體,何等嚴重,而封進之時,不善察飭,退却之數,若是夥然,其在警勵之道,不可置而不論慶尙監司李祖源,罷職。當該差使員,令該府拿問處之,該道審藥,令攸司從重科治,何如?傳曰,此益前旣混雜,今忽區別,則外邑惟觀內局擧措而然,今若處分,何異罔民,此草記置之。昨年捧蔘時首醫,待畢捧當處分,以此知悉,可也。
申耆,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李益運,以備邊司言啓曰,因尙衣院刀子匠等,列肆行賣事,所懷判下內,令該院提擧貢市堂上相議,斯速釐弊後,草記事,命下矣。臣與該院提調,取見匠手之所懷與廛人之上言,則其所稱冤,各有所據,蓋刀子廛,卽刀子匠之本業,而中間因其役繁,不得列肆賣買,遂許他人之入參,一年二年,客反爲主,到今復業之願,不是異事,而所謂廛人,雖曰追入,列肆賣買,已至數十年所,則久假不歸,便成世傳之業,全然奪給,亦是行不得之事,惟有平均分持,通共發賣一款,可以息爭端,可以裕民業,而許多刀子匠之一齊還入,反有彼此不實之歎。尙衣院案付刀子匠二十四名中,限折半除其禮錢,許其還入,使新廛人舊廛人,通爲一房,兩相和賣,其餘折半,則待還入人有闕,次次許入,如是公決之後,彼此隻中,如有先起鬧端者,他處列肆者,當該頭目,移送法司,嚴刑定配事,竝著令式,永久遵行之意,分付該府該署,何如?傳曰,允。
申耆,以備邊司言啓曰,撥站救弊節目,依下敎撰出別單,書入之意,敢啓。傳曰,定式初頭,宜求其無礙可行,然後可以久而遵用,兩西道臣,皆値擇送之時,寧或拘攣於私卜,不以實陳聞乎?以此節目草,下送兩道伯處,本司所不知之弊,皆令從所見添錄,付籖上送,有司堂上,更議大臣存拔,正書啓下,仍卽頒示,可也。
申耆,以司僕寺一二提調言啓曰,今此謁聖文武科新恩,當給本寺馬,而在前武科,則只給甲乙科,今番亦依此磨鍊之意,敢啓。傳曰,知道。
申耆,以武一所試官言啓曰,臣所今日平明開場,鐵箭自寒字,仍爲試取之意,敢啓。傳曰,知道。
申耆,以武一所試官言啓曰,臣所今日平明開場,木箭自火字,仍爲試取之意,敢啓。傳曰,知道。
申耆,以武一所試官言啓曰,臣所今日,鐵箭自天字至張字八百人內,入格四十九人日暮姑停之意,敢啓。傳曰,知道。
申耆,以武一所試官言啓曰,臣所鐵箭,纔已畢試,而自寒字至乃字半字三千四百七十六人內,入格八十四人,昨日入格四十九人,合爲一百三十三人,未入格合爲四千一百四十三人,事當柳葉箭,仍爲試取,而日已迫昏,姑停之意,敢啓。傳曰,知道。
申耆,以武二所試官言啓曰,臣所鐵箭天字試取入格二人,日暮姑停之意,敢啓。傳曰,知道。
申耆,以武二所試官言啓曰,臣所今日平明開場,自地字鐵箭,仍爲試取之意,敢啓。傳曰,知道。
申耆,以武二所試官言啓曰,臣所今日平明開坐,自菜字木箭,仍爲試取之意,敢啓。傳曰,知道。
申耆,以武二所試官言啓曰,臣所自菜字至皇字半字,木箭試取,入格四十一人,前三日入格四十六人,合爲八十七人,未入格三千九百三十六人,木箭今已畢試,鐵箭自天字仍爲試取,而殿試期日不遠,兩防牌,竝設之意,敢啓。傳曰,知道。
申耆,以武二所試官言啓曰,臣所自地字至師字,鐵箭試取,入格一百二十五人,昨日入格二人,合爲一百二十七人內,兩技入格十八人,未及試取三百二十三人,日暮姑停之意,敢啓。傳曰,知道。
李益運,以御營廳言啓曰,本營哨官鄭聖翰·權抑,受由下鄕,過限不來,事關紀律,竝汰去之意,敢啓。傳曰,知道。
金履翼,以義禁府言啓曰,時囚罪人金魯成,着枷杻足鎖,移囚南間之意,敢啓。傳曰,知道。
金履翼,以刑曹言啓曰,今二月十二日動駕時,猥濫擊錚人長城奴二丁,考律重勘事,草記蒙允矣。取考律文,則大典通編訴冤條有曰,冒濫上言,事理重者,依上書詐不以實律論,杖一百,徒三年,奴二丁,以罪人金必鑑奴,無難瀆擾,萬萬痛駭,依此律決杖一百後,忠淸道永春縣,徒三年定配,卽爲押送之意,敢啓。傳曰,編配之夥然可悶,下送本道,嚴治,可也。
金履翼以刑曹言啓曰,今二月初四日動駕時,猥濫擊錚人禮山李根載,從重嚴勘事,草記蒙允矣。取考律文,則大典通編訴冤條有曰,冒濫上言,事理重者依上書詐不以實律論,杖一百,徒三年,李根載以罪人大烈之子,肆然請宥,誠極無嚴,依此律決杖一百後,原春道平昌郡,徒三年定配,卽爲押送之意,敢啓。傳曰,編配之夥然可悶,嚴刑放送,可也。
行大司諫南玄老,司諫洪樂淵,掌令金熙采,持平朴奎淳,校理徐配修,正言閔昌爀,修撰金熙朝啓曰,請黜置罪人鄭致達妻,亟令王府快正典刑,以洩神人之憤。請物故罪人德相,亟施孥籍之典。請逆賊尙喆,依律處斷,一行刀割答曰,不允。六字刀割行大司諫南玄老,司諫洪樂淵,掌令金熙采,持平朴奎淳,正言閔昌爀啓曰,請養遂·獻遂,竝令王府設鞫嚴問,還寢會運絶島定配之命,仍令王府設鞫得情,還寢李觀源定配之命,更令王府設鞫得情。請遲晩後物故罪入啓能,亟施孥籍之典,請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴問,期於得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥籍之典,逆復庶子好石,不待年滿,亟施處絞之律。請遲晩罪人宇鎭,更令王府卽速拿來,仍前設鞫,期於得情,快正典刑。請減死定配罪人廷楫,亟令王府設鞫嚴問,期於得情。請荐棘罪人時偉,亟令王府更加設鞫得情,快正王法。請物故罪人在簡,亟施孥籍之典。措辭見上答曰,不允。
庚戌二月二十二日辰時,上御誠正閣。御史下直守令入侍時,同副承旨金履翼,記事官徐有聞,記注官趙慶遠·金鳳顯,御史崔顯重,襄陽縣監申大年,高敞縣監申若文,全州判官尹光濩,以次進伏訖。上曰,下直守令進前,奏職姓名,可也。大年進前奏職姓名。上曰,向時旌義差遣,不但以雖治擇差,亦無異於行遣,今此襄陽水土,雖云好矣。弊瘼可謂不些,蓋自癸卯以後,僧弊民瘼,比前尤痼,瘡痍未蘇,釐革猝難云。下去後,與道伯商議善處,惕念封物,無負朝家特簡之意,可也。若文·光濩等,以次進前奏職姓名訖。命讀宣諭訖,命先退,大年等以次先退。上曰,御史進前,可也。顯重進前,上曰,昨日詳聞大臣所傳筵敎乎?顯重曰,然矣。上曰,昨日已有所下敎於大臣,而大抵奸吏用法一事,出於爲民除害之苦心至意,此乃大更張之擧也。然先朝時,有靈光·忠州兩邑逋吏梟首之擧,而此則罪在吏輩故然,至於咸陽,其弊已久,雖云始自丙午,可知其積弊之在於丙午以前。然則最初逋吏,固有其罪,而屬之久遠,不必追論,向後傳襲,雖云難容,豈可盡爲置法乎?先朝處分時,只誅逋吏中首犯者,聖意可仰,須體朝家惟恤之意,務從闊狹,可也。此行雖與暗行有異,沿路間生民疾苦,風化所關,刑獄得失,諸凡邑弊民隱,竝皆別單以奏,至於湖西軍布米事,爲弊多端,升斗之大小各異云,此莫非奸吏輩操縱之習也。亦須詳察以聞,而次律以下,不必登聞,皆獨斷處之。若有不可不用法,以謝民人之事,則旣有擧條批答,且承筵敎,亦必自斷擧行,可也。至若簸揚一事,最爲十分詳審處,如不精實,則日後必當歸咎御史,惕念封物,無負朝家差遣之意,可也。仍命顯重先退,命履翼書傳敎曰,再明日出宮,由弘化門,還宮,由集春門,以此分付。又命書傳敎曰,昨因谷山倅上疏,雖以其濟一視之意許施,而兩邑當移處穀摠,民情有難分明料度,彼此相持之際,愆期可悶,此意,有司堂上就議大臣,取考穀摠,必究兩便之方,仍令關飭兩邑所管道伯及海伯處,先發關後登對以奏。又命書傳敎曰,日前傳諭之回,以從近造朝爲奏,仄竢多日未見幡然,更遣史官傳諭,何當造朝出肅耶事,史官往傳于金判府事。命退,承史以次退出。
上在昌德宮。停常參·經筵。
洪聖淵啓曰,新除授左尹洪檍,除拜後過三日不爲出肅,依定式,推考警責,仍卽牌招察任,何如?傳曰,允。
傳于趙衍德曰,都承旨許遞,前望單子入之。
承旨前望單子入之,徐邁修落點。
傳于趙衍德曰,左承旨入侍。
兵曹口傳政事,副司直單金憙。
申耆啓曰,守宮假承旨金履正,時無職名,令該曹口傳付軍職,何如?傳曰,允。
兵曹口傳政事,副司直單金履正。
以禁府都囚徒,傳于洪聖淵曰,李書九放。
傳于申耆曰,軍士房承旨入侍。
以忠淸監司狀啓,槐山等邑流到民人願留願還開錄事,傳于趙衍德曰,新到之初擧行,三南中最勤勵,極爲可嘉,後加着念事,回諭。役心二字,曾有飭諭,則有何倥傯繁氄之端,凡有朝令,未見一事半事之實心修擧,而竝與流民領還形止,尙無槪聞者,揆以事體,不但未妥。差遣之初,意謂隨事恪勤,如在夙夜之任,近觀擧措,徒見有誤畀之慮,以前伯許久,不弛南顧之念,卿之下去,反有甚焉。卿雖欲自暇而自逸,獨不念五十州任大之責乎?九重雖遠,自有按知之道。毋曰不顯,莫予云覯事下諭于完伯處。
以慶尙監司狀啓西北流民給糧護送事,傳于洪聖淵曰,有口者皆曰西北流民,就食嶺南云爾,則朝令已久之後,只以二名報來,是豈臨街給米領還之意乎?有司堂上,以關以書,申飭三南道伯,以除還除役之意,詳加申諭,成給公文,仍令到付後,元公文上送備局,以爲憑考之地,領還之際,切勿驅迫,惟其願還送事,申明分付,使朝廷擧措,有務實之效。
吏曹口傳政事,以趙瑍爲分內局提調。
傳于金履翼曰,判義禁持時囚草供入侍。
李益運,以禮曹言啓曰,今此啓聖祠親行奠酌禮時,上御遠遊冠·絳紗袍,行禮前,先詣版位,行再拜禮。入小次後,諸執事入就位,先行再拜。通禮跪啓請出次,上盥帨以出詣正位前跪上香,奠酌訖,興。通禮導還大次,奠酌官詣配位前,以次上香,奠酌,恐合事宜,儀註中以次磨鍊之意,敢啓。傳曰,知道。
李益運以禮曹言啓,明日明倫堂親臨到記儒生製述事,命下矣。文廟酌獻禮擧動時,以絳紗袍出宮,仍御齋殿試士時,殿座服色,何以磨鍊乎?敢稟。傳曰,見諸臣不改,見多士改着,此亦何書學得之禮文乎?掌禮之地,不料如是其昧然,此草記,勿施,可也。
洪聖淵,以禮曹言啓曰,明日啓聖祠親行奠酌禮時,自上服色,依壬寅年展拜時例,以衮龍袍磨鍊乎?敢稟。傳曰,卿何其固陋也。遠遊冠·絳紗袍,視朝之服也。金冠朝服,朝會之服也。古則朝參上下皆用是服,若以是服,有所重而不可用於啓聖祠云爾,則爲所重詣齋所之服,祭前徑換,其可乎?且有一事取喩者,祭前晉接諸臣,當服是服,在晉接則無拘,在展拜則必換,未知此禮,載於五禮儀乎,續五禮儀乎?至於壬寅衮袍事,必是試士日所着也。設欲稟旨,奠酌之成命已多日,則安往而今始草記乎?卿之事,極爲未安。從重推考,此草記勿施,可也。
洪聖淵,以禮曹言啓曰,明日啓聖祠親行奠酌禮時,配位奠酌官,令該曹磨鍊以入,何如?傳曰,允。
申耆,以兵曹言啓曰,內吹螺赤及龍虎營兼內吹等,今春等習角時賞格木,依判下,別單分等,施賞之意,敢啓。傳曰,知道。
申耆,以訓諫都監言啓曰,本局兼內吹,今春等習角賞格,依啓下單子,木綿四十九疋,分等施賞之意,敢啓。傳曰,知道。
申耆,以禁衛營言啓曰,本營兼內吹,今春等習角賞格木綿五十疋,依啓下單子,分等施賞之意,敢啓。傳曰,知道。
申耆,以禁衛營言啓曰,今二月二十四日文廟擧動時,依兵曹節目,斥候十四處,別騎衛十四人,出番鄕軍五十六名,伏兵六處,哨官六員,出番鄕軍二十四名,竝爲嚴飭定送,率領把守,而二十五日還宮後,依例撤罷之意,敢啓。傳曰,知道。卿老,故不念恤老校乎?似此春寒,別騎衛,送于高峯斥候者,何也。
申耆,以禁衛營言啓曰,本營斥候伏兵定送草記批旨內,知道。卿老故不念恤老校乎?似此春寒,別騎衛,送于高峯斥候者何也事,命下矣。斥候十四處,哨官十一員,別武士三人,嚴飭定送,而別騎衛,則不爲定送之意,敢啓。傳曰,知道。
申耆,以御營廳言啓曰,本廳兼內吹,今春等習角賞格,依啓下單子,木綿五十疋,分等施賞之意,敢啓。傳曰,知道。
申耆,以武一所試官意啓曰,臣所柳葉箭,今方開場,而擧子數多,殿試期迫,加設六貫革,試取之意,敢啓。傳曰,知道。
申耆,以武一所試官意啓曰,臣所柳葉箭,自天字至乃字半字四千二百七十六人內,入格二十四人,各技皆已畢試,而具三技入格四人,兩技入格四十人,合爲四十四人,未入格合爲四千二百三十二人矣。入格擧子中柳得源·柳文源,與試官李應爀,有娚妹應避之嫌,而其所入格,旣在李應爀,改付標之前,故一體計劃,修正榜目,詣闕之意,敢啓。傳曰,知道。
申耆,以武二所試官意啓曰,臣所今日平明開場,自火字鐵箭,仍爲試取之意,敢啓。傳曰,知道。
洪聖淵,以武二所試官意啓曰,臣所鐵箭,自火字至皇字半字試取,入格三十九人,昨日入格一百二十五人,再昨日入格二人,合爲一百六十六人內,兩技入格二十四人,未入格三千八百五十七人矣。鐵箭纔已畢射,柳葉箭鱗次試取,而殿試期迫,擧子數多,依近例六貫革,加設試取之意,敢啓。傳曰,知道。
申耆,以武二所試官意啓曰,臣所柳葉箭應射擧子二百十六人內,入格三十二人,未入格一百入十四人,今已畢試,而三技入格三人,兩技入格四十七人,合入格五十人矣。依定式一從兩技入格數,今方出榜之意,敢啓。傳曰,知道。
禁府啓目,罪人金魯成原情云云。傳敎內辭意,發問目各別施威,嚴加盤問,則其所納供,或稱設賑救急,面議道臣,而道臣不許,或稱加分移轉,待春請得,而月餘曠官,未及賙救,一味粧撰,終不直陳,究厥所爲,極爲痛惡,加刑得情,斷不可已是白乎矣,旣有捧草供以聞之命,上裁,何如?判付啓,觀此所供,以八月巡到之時,九月馳進之時,十月支站之時,渠則備陳民勢之如許,初請設賑,而道伯不許,再請救急,而又不許,以致一境流民之如是夥多,是如諉罪道伯,極口稱冤,誠如渠言,道伯事,亦甚駭然。然道伯設令終始靳惜,在渠道理,捐廩私賑,可也。矯發救急,亦可也。況旀歲前開倉,俾作歲翻餠食之需,前下飭敎,何等丁寧,則際彼蔀屋生活之竿頭弩末,初無一事半事之營爲於周恤,經作許久曠官之擧者,是豈可忍爲乎?渠罪姑且置之,渠旣以罪負,擔越於道伯,揆以讞獄之體,宜有一問於渠,所謂不許之道伯前監司李洪載,卽爲拿來,嚴問口招,得其情實,捧草供以聞爲有矣。日前道狀。語趣曰以不及聞知,歸之該倅之諱歉,今此囚供,一切相反,奏語爽實之罪,營邑間必有其人,此意,竝以添問目,取招爲旀,金魯成段,仍囚更待處分爲良如敎。
禁府啓目,黃海前監司李洪載原情云云。判付內辭意,發問目反覆嚴問,則三次面議,旣聞民情之切急,而或稱以捧糴之難易,可驗邑荒之淺深,或稱以更無而陳與邑報,慮其前言之過實,不許賙賑等說,甚不別白,專事漫漶,泛稱遲晩,究其罪狀,萬萬可駭,所當請刑是白乎矣,曾經侍從,勿爲請刑,載在大典通編,且有捧草供以聞之命,上裁,何如?判付啓,昨見金魯成供招,猶未信事實之信然,有拿來捧口招之擧是如乎,觀此爰辭,魯成之三次面請,果如魯成之供,而渠所發明之端。一曰,伊後更無面陳與報辭也。一曰,意以爲渠言似涉過實也。設令魯成更無皁白,身爲道伯,佯若不知,不復提問者,其罪殆有甚於邑倅,如以魯成之言,爲過實而不信,則又何不發遣裨屬,考其虛實乎是隱喩,渠供云云。無非遁辭,任一道旬宣之責,事事蔑裂如此,何辜谷民,獨受其困乎?時囚罪人李洪載,爲先施以遠竄之典爲旀,魯成段,若自例捧之初供,諉罪於道伯,則固有侵冒與擔越之罪,而施威之下,半日窮覈,又有限直招嚴刑之命,則到此地頭,豈可牢諱實狀,反添欺罔之罪乎是旀,況以洪載之供觀之,三請不許。渠亦曰有是云爾,則民之流離,是洪載使之爲耳。此或爲渠一分分罪之端是乙喩,以用律輕重召問諸獄官者此也。然渠之罪自有之,監司雖不許,渠不能早卽私賑而救急,此豈忍爲之事乎是旀,藉或監司,竝與私賑救急而禁之,亦當以去就爭之,而渠皆不得辦此,民之流離,亦足謂渠使之爲耳,豈可以洪載供之見屈,遽付參量之科,其在懲他而戢後之道,亦宜以治不法無良吏之律勘斷,卿等卽爲開坐於王府門外,罪人金魯成,仍爲具格拿致,以此判辭,嚴明分付,而民則一也。京鄕何間,通衢聚會民人,魯成決杖一百後,卽其谷山地,勿限年充軍,仍爲禁錮,以爲爲守宰不恤民情,不念民憂者之戒爲旀,謄出判付一件,仍令廟堂,與昨下判辭,頒宣諸道,俾各輪示管下邑鎭,期於無犯,如是而雖一夫一婦,不得其所,有流離顚連之患,則官長之罪,豈止於三報營之魯成次等末勘之律乎?嚴飭道伯,各別董勵事,一體令廟堂知悉爲良如敎。
金履翼,以義禁府言啓曰,時囚罪人金魯成,依判付具格拿致,通衢聚會民人,以判付內辭意,嚴明分付,決杖一百後,黃海道谷山縣,勿限年充軍,仍爲禁錮,而發遣府書吏,卽爲押送配所之意,敢啓。傳曰,知道。府吏下去,貽弊可慮,出給畿營,別定將校,次次遞傳,星火下送事,嚴飭,可也。
金履翼,以義禁府曹啓曰,時囚罪人李洪載,施以遠竄之典事,命下矣。李洪載慶尙道河東府遠竄,而以判付內辭意,具罪目,依例發遣府書吏,押送配所,何如?傳曰,知道。
金履翼,以義禁府言啓曰,罪人金魯成,依批旨出付畿營,使之次次押送之意,敢啓。傳曰,知道。
庚戌二月二十三日辰時,上御重熙堂。軍士房承旨,右副承旨金吾堂上入侍時,左副承旨申耆,右副承旨洪聖淵,假注書洪樂游,記注官趙慶遠·金鳳顯,判義禁李文源,以次進伏訖。上曰,同義禁同爲入侍。出榻敎賤臣承命出,與同義禁朴宗岳偕入進伏。上曰,金判府事入侍。出榻敎賤臣承命出,與判府事金鍾秀,偕入進伏。上敎文源曰,金魯成及前海伯事,俄有所下敎,而監司旣無履歷,無怪其生疎,本倅則諉以營門之不許請穀,不思賙救之方,三千實戶中,散而之四者,至於四千餘名之多,是旣成說,坐視顚連之狀,則雖至矯制發倉,何所不可也。文源曰,本倅事極其無狀,而以道臣言之,旣聞慘凶之說,則事當動念,而不此之爲,畢竟至於流散之境,亦甚駭然矣。上曰,此事甚於贓汚,故初欲嚴刑矣。今則事件稍異,勘律將何以爲之耶?文源曰,魯成初無一言半辭之及於民事,則刑配之律,渠何敢辭,而初旣文報,終又面請,則似有分揀之道矣。上曰,同義禁意見,何如?宗岳曰,殿下如傷若保之德意,人孰不欽仰,而爲今方伯·牧守之臣,當此大歉之歲,殫誠竭力,克盡賙恤之策,然後庶可爲對揚之萬一,而今此金魯成之事,萬萬痛駭,其在懲他之道,何靳刑配之律乎?上曰,大臣進前,可也。鍾秀進伏曰,久未承候,聖體,若何?上曰,一樣矣。上曰,一言蔽之曰,俗所謂有口無言矣。予之終始眷遇,於卿果何如?以不欺心不欺人之義,予之於卿,豈可有意而不言耶?大抵捕校事,卿言不無上下襞之嫌,予實不以爲可矣。捕校傷處,卿必究覈,而轉囑與不轉囑,過情與不過情,姑勿論,有此徑情直行之擧,誠未知妥當矣。至於城將事,雖云權頭輩所爲,卿豈有不知之理,而伊後事,大臣體貌,不當若是,此或出於卿之本色,而向於批旨中人,必自侮而侮之之說,予果悉諭矣。然而因此小事,以致一時人言,以今世道,於卿可謂好消息,而至於逆之一字,容易加人,便成近來套習,此何足介懷也。予果責備於卿,故以無間之意,向筵有所云云。而卿則惟恐人之不知,傳播其言,今則遂事勿說,而此後則予將更不以前日知卿之心,知卿矣。予旣以本情言之,卿亦以本情悉陳,可也。鍾秀曰,臣之前後罪狀,無非自取,而至於今番事,無辭可達矣。上曰,鄭萬始上疏,姑不賜批,而卿何爲而發此言也。抑或以去就之當而言之歟。鍾秀曰,此非白地所出之言也。正月初一日大內失火時,臣於樞府直房,逢見徐判府·李判府,而臣與徐判府最親,故果以筵敎言之矣。到今思之,萬死無惜矣。上曰,揚過二字,如非筵敎,則可謂凶言,而以若筵敎播於世,甚不可矣。鍾秀曰,臣之罪犯,實由自作,而筵敎之折去頭尾,只擧四字而傳播者,草非臣喪性所致也。上曰,大官之體貌,與庶僚自別,卿須改此等規模,可謂得生之路,而況家有百歲老人者乎?鍾秀曰,聖敎至此,不勝感泣,而此後則謹當如敎矣。上曰,壬寅年卿自鄕上來時,言予以改卿規模云矣。今又如此,予誠不信矣。西樞之銜,何必固辭,金領府事遭殫於崔益男,而卽爲出仕,卿豈可以此深引耶?鍾秀曰,一謝恩命之後,惟當退伏鄕廬,歌詠聖澤,得蒙終始之澤,是臣區區之望也。上曰,卿有城外之名,而無城外之實,卿之終是取名,豈非欠事耶?鍾秀曰,此後去就行止,惟上所命,而目下情地,尤爲危蹙,方欲將母出往東郊矣。上曰,不必如是,其止之也。仍命先退,鍾秀承命退出。命耆書傳敎曰,到記殿講,則與去朔日次講,還宮後,更爲稟旨擧行,明日則只以製述爲之事,分付。又命書傳敎曰,明日詣明倫堂後,朝食堂當過時,只以夕食堂,依例設行於堂庭,同知館事以下率諸生進參事,分付。先朝乙酉以後,至今番以泮中爲宿所,凡三次,乙酉則夕食堂,予承命巡堂,諸生行相揖禮,此亦追述之一端。今春到記,設行於明日,而已捧釋菜參班擧案人外,京鄕生·進,皆令朝食堂,行相揖禮後,以其擧案,同付於到記,仍於堂庭試取,大司成以此知悉。出宮前先設朝食堂,率到記應參坐進,先就門內祗迎,位整待事,分付。今年謁聖,異於常年,則諸生之廟庭參班,豈可如前稀疎乎?況不參享班先入試圍,不但在諸生爲羞恥,朝家之開門許入,亦有違於導之以正,今年尤有自別,令成均館,曉諭諸生處,咸赴廟庭享班,而試場入門,則近日日晷頗長,待開東,開弘化·宣化·通化等門,俾各徐徐入場事,亦令預爲知悉。聖淵曰,再明日親臨謁聖試士時,試官當爲備擬,而卿宰則日前已蒙收敍,至於侍從,則多在罷散中,許多試望,無以備擬,故敢此仰達矣。上曰,卿宰侍從堂上·堂下罷削及奪告身人,竝書入,可也。出擧條聖淵曰,啓聖祠奠酌時祭文規式,何以爲之乎?上曰,先朝只行拜禮奠酌禮,今番係是初行規例,問于該曹,而該曹如無文跡,當問議大臣禮判,卽令入來,詳問以奏,可也。上曰,差祭儒生各別另擇之意,申飭泮長,可也。仍命退,諸臣以次退出。
上在明倫堂。停常參·經筵。
大駕詣啓聖祠,奠酌禮罷後,入明倫堂後,內閣·政院·玉堂·藥房·朝廷二品以上·六曹堂上·口傳問安。答曰,知道。王大妃殿·惠慶宮,遣承旨問安。答曰,知道。王大妃殿·惠慶宮,遣承旨夕問安。答曰,知道。文廟酌獻禮罷後,政院·玉堂·藥房·朝廷二品以上·六曹堂上,口傳問安。答曰,知道。
啓聖祠祭報府,典祀官奉常正柳文養廟,司典籍金潭執尊,副司果鄭東觀,配位奠酌官吏曹參議李祖承,典儀贊儀李昌郁,贊者引儀崔珽·金東覽,謁者兼引儀李命心·李孝達,贊引假引儀成殷柱·李萬羽。
傳于申耆曰,出宮門路,以協陽門爲之。
申耆啓曰,大駕詣明倫堂後,王大妃殿·惠慶宮問安,何承旨進去乎?敢稟。傳曰,右副承旨進去。
申耆啓曰,司僕內乘來言捲簾,取稟。傳曰,捲三面。
申耆啓曰,今此試官及宗宰望中,時無職名人,令該曹口傳付軍職,何如?傳曰,允。
有政。吏批,判書洪良浩,參判具庠,參議李祖承進,都承旨徐邁修進,以吳泰賢爲副校理,韓光植爲修撰,金載瓚爲禮曹參判,趙鼎鎭爲工曹參判,吳載純爲知春秋,李度默爲同春秋,南宮玾爲監察,鄭履玉爲麻田郡守,文光瑞爲原春都事,趙鼎鎭爲同經筵,李獻慶爲知春秋,李東稷爲司成,申宅權爲社稷令,李升運爲典籍,鄭宗柱爲司䆃主簿,柳得恭爲廣興主簿,韓興裕爲直講,贊儀單李昌郁,仍任事承傳。
兵批,判書李進,參判柳誼入直,參議金履成,參知沈晉賢隨駕,左副承旨申耆進。副護軍崔烜·李周顯·兪漢人,副司直兪彦鉉·朴天衡·尹㬦,以上竝單付。
藝文提學前望單子入〈之〉,洪良浩落點。
吏曹口傳政事,以任藗爲贊儀。
洪聖淵,以禮曹言啓曰,大報壇祭享日子,以旬前更爲推擇以入事,命下矣。卽令日官推擇,則來三月初八日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,遣大臣攝行。
徐邁修,以吏曹言啓曰,今此文宣王酌獻禮親行時,東廡·西廡奠酌官中,時無職名人員,令該曹口傳付軍職,何如?傳曰,允。
兵曹口傳政事,副司直李度默·曺允大·李書九·洪仁浩·李謙煥,以上竝軍付。
申耆,以訓鍊都監言啓曰,本局從事官徐榮輔文廟差祭,李周憲·沈逵·權彝性,俱爲赴擧,今二十四日·五日省記,無以推移,依例以把摠代直之意,敢啓。傳曰,知道。
金履翼,以義禁府言啓曰,明日春塘臺謁聖文科試取時,本府都事皆爲赴擧,武都事一員,本府入直,而當直入直都事,公事回公都事及靑陽門·集春門·弘化東西挾門·宣仁門·通化門禁亂都事,無以推移,假都事八員,令該曹各別擇差,以爲分付之地,何如?傳曰,允。
庚戌二月二十四日卯時,文廟擧動入侍時,都承旨徐邁修,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,記事官徐有聞,假注書洪樂游,記注官趙慶遠·金鳳顯,檢校直閣徐鼎修·李晩秀,待敎金祖淳,以次隨駕上具遠遊冠·絳紗袍,乘輿出協陽門,由建陽門·銅龍門,至明政門外,降輿乘輦,出弘化門,由館峴至香橋,降輦乘輿,至啓聖祠,行奠酌禮訖。上曰,贊儀汰去,令該曹口傳差出。出榻敎邁修曰奠酌禮後乘輿時,釋圭節次,不卽贊讀,事體所在,萬萬未安。當該引儀,所當重勘,而本院請推之外,無他可施之罰,何以爲之乎?上曰,推考,可也。出擧條乘輿詣明倫堂。上曰,到記儒生,卽令入庭,試官進前,可也。考官左議政蔡濟恭,行司直徐有隣,行副司直洪明浩,對讀官大司成李勉兢,行副司直李晩秀,修撰金熙朝,副司果徐榮輔進伏訖。濟恭曰,侵曉動駕之餘,聖候,若何?上曰,一樣矣。上命有隣·明浩,書御題箋本朝太學生·進儒生等,謝於降聖舊甲,奠酌于啓聖祠,次謁先聖,試到記生於齋所,諭以此倣釋菜前一日,先試射藝於澤宮之遺意也。書訖,仍命懸題。上曰,東西齋掌議,使之入侍,可也。掌議洪準源,金益彬進前訖。上敎準源曰,祭享時儒生諸執事,各別擇差,今日入庭儒生挾冊禁斷,專諉於爾等,各別申飭,可也。仍命退,準源等承命退出。上命益運書傳敎曰,左右史久未備員,翰圈,待謁聖科唱榜後,卽爲之事,言于都堂。上曰,春秋館堂上未差代,政官牌招,開政差出。出榻敎耆曰,作門內假家,自有飭禁,而成均館假家,至設於神門咫尺之地,事甚可駭。當該堂上,推考,何如?上曰,依爲之。出擧條耆曰,朝服之承以白衫,旣有新定式飭敎,則毋論官職之高下,所當惕念恪遵,而前導引儀李萬羽秦潚,不着白衫,事之可駭,莫此爲甚,所當重勘。而本院請推之外,無他可施之罰,何以爲之?敢稟。上曰,後更如是,當汰去,以此嚴飭,可也。出擧條濟恭曰,今因言端,敢此仰達矣。每於文廟酌獻禮時,明倫堂懸板,必爲改金矣。今番則見甚偸色,故問于泮長,則該曹不給物力,仍不改金云。事面極甚未妥矣。上曰,申飭戶曹,從近改金之意,承旨分付,可也。勉兢曰,本館公廨,在在頹圮,每以修改之意,移文戶曹,而必云姑徐,其所修改,亦以塗抹苟完爲事,纔過數月,又復頹落,雖以今番言之,謁聖命下之後,卽爲移文,而晩乃籌摘,惟事剋削,典祀廳享官廳,所重尤別,而日字急迫,初未始役,祭物無奉安之所,齋官無住接之處,此而如此,其他諸處,尤無可論,親臨時亦不修改,追後擧行,斷無是理,若過今年潦雨,將不免全數頹圮,大興工役,如是之際,所入經費,不知比今幾倍,誠甚可悶,迨此時一新修補,在所不已。故適因言端,敢此仰達,而至於典守之節,尤不可不念,食堂所屬及齋直輩,毁瓦畫墁,坼窓扶環之習,比比有之,而掌務官權輕,不能如法禁戢,守直輩無料,不欲盡心看護,任其所爲,莫可奈何,掌務官變通,旣承下敎,謹當往復銓曹,趁卽差出,久任責成。而享官廳·尊經閣兩處守直,亦依丕闡堂例,自戶曹給料布,使之着實典守,則似無如前抛置之患,此亦宜有一體成節目,永久遵行之道,故敢此附奏矣。上曰,依爲之。司成,三司中通融擇差,久任直講·典籍各一窠,依筵奏,亦作久任窠,分掌事務,書籍俾勿如前抛置,公廨修補事,往復該曹,指一停當草記,可也。出擧條勉兢曰,太學之建閣貯經,以資多士之講習,法意儘美,當初印頒,非不多矣。間緣典守之不謹,毁破遺失,百無一存,每於通讀月課之際,四書·三經,移文借用於芸館,事體所在,極爲苟艱,不可無區劃印出,成節目典守之道,故敢此仰達矣。上曰,尊經閣建置之法意有在,而書無完帙,豈非太學之貽羞事乎?北漢所在經書各二件,韻冊五件印出,令內閣每卷安寶,藏于尊經閣,近年所下冊子及帖冊,果皆見存乎?相考草記,此後本館書籍,令新定式久任窠,典籍句管,如是定式之後,不謹典守,則直以公貨不謹典守律論,春秋釋菜,承旨奉審摘奸日,亦爲抽栍考閱事,定式施行,仍以此意,書付閣中壁上,可也。出擧條上命試官,就座考試,取生員權烒等六人。命履翼書傳敎曰,春到記居首生員權烒直赴殿試,之次進士柳之羽·孟欽圭·李觀吾·柳光鎭直赴會試,生員申光軾給二分。上命衍德書傳敎曰,讀聲大低微,如是而何以立殿陛贊笏乎?贊儀任遫,仍以引儀施行,聞其本事,皆由於禮判之不能預先知委之致,贊儀汰去分揀,仍令仍任,親臨酌獻禮,所重何如,則係是初行之事,儀節前期草記稟旨,或請問議大臣,事理當然。而至于昨日,無一言提問之後,草草成樣,以致今日行禮時,節次之不如式,禮曹判書吳載純,爲先從重推考。上曰,藝文提學許遞,前望單子入之,待下批牌招察任。出榻敎上曰,藝文提學洪良浩,更爲牌招,申飭行公。出榻敎上命衍德書傳敎曰,如是撕捱,極爲未安。北伯旣行公,吏判之深引,豈成說乎?藝文提學洪良浩,從重推考,更爲牌招,申飭行公,以藝文提學洪民浩,三牌不進推考傳旨,命衍德書傳敎曰,飭敎之下,三違召命,揆以事體道理,豈可如是,從重推考,此傳旨勿施,仍以前牌催促,違牌,勿爲呼望。以知春秋吳載純,牌不進推考傳旨,命衍德書傳敎曰,翰林備三員,然後可以會圈,而時任一員外,曾經中堂下亦只有一人,當都堂會圈,館閣堂上,不可不備員,許遞。今日政,以在京無故人備擬,命設夕食堂,禮畢後。上曰,賜第儒生,呼名進退,可也。酌獻禮時至,上具冕琉冠·絳紗袍,乘輿至神門外降輿,仍詣殿內,行酌獻禮訖。出神門乘輿,入大次,改具遠遊冠·絳紗袍,乘輿至南神門外,降輿乘輿,由集春門至春塘臺入大次。
上在昌德宮。停常參·經筵。
謁聖放榜罷後,內閣·政院·玉堂·藥房口傳問安。答曰,知道。
申耆啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于申耆曰,左承旨入侍。
有政。吏批,判書洪良浩進,參判具庠式暇,參議李祖承進,都承旨徐邁修進,以鄭民始·吳載純爲奎章閣提學,李日運爲吏曹佐郞,金弼龍爲司饔主簿,故參判李齊華贈吏判例兼,判尹李獻慶父,典籍單金憬,氷庫別提金興得,以上文武科壯元。
兵批,判書李進,參判柳誼病,參議金履成入直進,參知沈晉賢病。以李奭爲僉知,金景濂爲內禁將,高亨謙爲五衛將,金重玉爲景福將,徐世輝爲黑山島別將,副護軍申禹相,副司直金光岳,副司果朴東俊·丁志元,以上竝單付。
金履翼啓曰,吏批官敎安寶時,奎章閣提學鄭民始·吳載純,官敎不爲書待,未及安寶,今始來告,事體所在,萬萬未安。當該吏曹堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允。拿處。
洪聖淵啓曰,問啓事,命下矣。問于禮曹判書吳載純,則以爲臣全昧禮節,不能審思致詳,小次不爲磨鍊於儀註中,此莫非臣儱侗昏憒之致,問啓之下,惶恐隕越,不知所達云矣,敢啓。傳曰,知道。
兵曹口傳政事,以洪秉聖·孟至大爲曹司衛將。
以對讀官李書九,牌不進罷職傳旨,傳于金履翼曰,只推。
以原春監司啓本流民搜訪事,傳于徐邁修曰,以此啓本,相準各該本道領受形止後,令該廳草記事,分付。
趙衍德,以戶曹言啓曰,卽接廣興倉所報,則今朔頒祿次,倉官進去于新門外判府事金鍾秀所住處,請受祿牌,則以爲待罪出城,不得行公云。祿牌不爲出給,何以爲之?敢啓。傳曰,旣出肅又登筵,而此後去就,無得自爲質言於筵席,更出城外,不受祿俸,豈非萬萬過當之事乎?卽爲入城事,遣史官傳諭,仍令倉官輸送,可也。
趙衍德,以戶曹言啓曰,各道年終錢穀御覽會計,每於翌年二月二十五日,啓請受出,修正入啓,自是前例矣。今年各道會案,幾盡上來,而慶尙道,則以咸陽郡還穀,以備邊司關文,今方反閱詳覈,未及停當,都會磨勘,因此遲滯,限內不得上送之意,該道道臣,旣已狀聞,御覽會計,待會案上來,修正以入之意,敢啓。傳曰,知道。
申耆,以兵曹言啓曰,依下敎,隨駕禁軍及駕後禁軍·武藝別監內吹兼內吹近仗軍士·標下軍兵等處,設粥以饋之意,敢啓。傳曰,知道。
申耆,以都摠府言啓曰,今日入直內三廳武兼禁軍及軍兵等,當爲中日習射,而春塘臺殿座相値,不得爲之之意,敢啓。傳曰,知道。
申耆,以壯勇營言啓曰,依下敎,本營隨駕將校軍兵等處,饋粥債磨鍊分給之意,敢啓。傳曰,知道。
申耆,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
申耆,以禁衛營言啓曰,依下敎,隨駕本營槍劍軍及兼內吹等處,設粥分饋之意,敢啓。傳曰,知道。
申耆,以御營廳言啓曰,依下敎,駕前別抄兼內吹及留陣將校·軍兵等處,設粥分饋之意,敢啓。傳曰,知道。
徐邁修,以成均館大司成言啓曰,去正月初七日,儒生上旬輪次,更稟草記批旨,謁聖日更稟事,命下矣。依下敎更稟之意,敢啓。傳曰,待下敎。
金履翼,以義禁府言啓曰,黃海前監司李洪載嚴問口招捧草供以聞事,命下矣。李洪載今方待命,卽爲拿囚之意,敢啓。傳曰,知道。
文廟酌獻禮祭報府,東從享奠酌官行副司直沈煥之,禮曹參議曺遠振,西從享奠酌官行副司直洪文泳·李泰永,典祀官奉常正柳文養,廟司典籍李基禎,大殿執尊校理徐配修,配位執尊副司果李普天,東廡奠酌官掌樂正洪樂恒,副司果宋翼孝·金載翼·李尙度,獻納李遇濟,掌令金熙采,副司果李東稷·申獻朝,掌令崔景岳,持平李儒修,副司果朴崙壽,吏曹正郞趙鎭井,副司果柳畊·朴瑞源,正言尹在陽,廟司直講文光瑞,西廡奠酌官副司果徐榮輔·李錫夏,兵曹正郞徐有鍊,副司果曺允遂·韓光植,修撰金熙朝,正言閔昌爀,持平朴奎淳,司諫洪樂淵,司僕正李永穆,副司果張錫胤,吏曹正郞鄭東愼,兵曹佐郞李相璜,吏曹佐郞朴思機,副司果崔重圭,廟司典籍金膺著,典儀贊儀任藗,贊者引儀崔珽·金東覽,謁者兼引儀李命心·李孝達,贊引假引儀成殷柱,贊引兼引儀李英孝。
庚戌二月二十五日寅時,上御春塘臺。謁聖文武科試取入侍時,都承旨徐邁修,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,記事官徐有聞,假注書洪樂游,記注官趙慶遠·金鳳顯,待敎金祖淳,以次侍立。上敎耆曰,傳敎之前,儒生已入靑陽門外放鑰,宣傳官及守門將,査實以奏,可也。上曰,文武科試官入庭行禮,可也。讀券官左議政蔡濟恭,吏曹判書洪良浩,禮曹判書吳載純,漢城判尹李獻慶,行副司直徐鼎修·金載瓚·李秉鼎,吏曹參判具庠,漢城左尹洪檍,行副司直權,對讀官吏曹參議李祖承,前參議曺允大,大司成李勉兢,行副司直李晩秀·李集斗·洪文泳·沈煥之·李鼎運,兵曹參議金履成,參知沈晉賢,工曹參議姜彝正,行副司直李宗煥,副司果徐榮輔,校理徐配修,副司果李尙度,修撰金熙朝,副司果申獻朝,前佐郞朴崙壽,前正言尹悌東,兵曹佐郞趙得永,考官行判中樞府事李福源,行副司直徐有大,行副司直李漢豐,參考官行副司直柳焵,行副護軍李基成,副校理林道浩,副司果白東遠,以次入庭訖。引儀唱四拜行禮訖。分左右就板位,以次進伏。福源等曰,達夜勞攘之餘,聖體,若何?上曰一樣矣。上曰,入場儒生之數,比前夥然矣。予以西北之饑荒,意謂不得多赴矣。今見入門之數,恰過萬餘人,誠異矣。福源曰,擧子比前數多,而聞西儒亦多上來者矣。上曰,武科卽爲開場,可也。耆跪告皷手執皷,上命良浩·鼎修,書御題賦,自生民以來,未有盛於孔子,書訖。命懸題。上曰,武所之告箭幻弄,聞甚駭然。當該分軍衛將及禁軍,拿入可也。宣傳官承命,曹司衛將具修溫·李壽咸,禁軍李弘濂,竝拿入訖。上曰,事關師律,則兵判猶可拿入,爾等名雖文官,職是衛將,拿入之際,焉敎至相推諉,揆以事體,罪固難貰。且以本事論之,科場之法意,何等嚴祕,而爾等初不申飭,又不照檢,致此幻弄之弊,事之寒心,莫此爲甚。爾等烏得免重罪乎?命耆檢杖,決棍七度後,命書榻敎曰,曹同衛將具修溫·李壽咸,一竝汰去,令該曹口傳差出。上曰,讀券官洪良浩·吳載純·李獻慶·洪檍,對讀官曺允大·李集斗·李家煥·徐榮輔·徐配修·李尙度,竝推考。出榻敎命益運書傳敎曰,今場入門之數萬,近來初有,收券亦過八千張,鄕儒觀光之夥然,可以推知,人日製之遲待至今,蓋爲鄕儒,明日弘文提學牌招,待御題書下,進詣泮宮,人日製,設場於丕闡堂,試取以來,試紙以度支大好紙,依近例爲之。預令入庭諸生知悉。又命書傳敎曰,旣經昨年冬榜,今春兩榜,內閣講製文臣抄啓事,政府內閣知悉。又命書傳敎曰,抄啓有命,而內閣時無提學,未差之代,今日政差出。上曰,鹵簿使李推考。出榻敎命益運書傳敎曰,新恩政事,當日爲之。又命書傳敎曰,今番謁聖,取三人。又命書傳敎曰,坼榜後見之京儒不參,加取一人,考試訖。取幼學金璟·沈能燮·尹持訥·李重蓮等四入。益運曰,翰圈都堂會圈,謁聖唱榜後爲之事,命下矣。領監事館閣堂上·春秋館堂上,竝待明朝牌招,何如?上曰,依爲之。出擧條唱榜受賀訖,上乘輿,由靑陽門·明光門·景光門·銅龍門·建陽門,入協陽門,至宣化門還內,諸臣以次退出。
庚戌二月二十五日未時,上御重熙堂。左承旨入侍時,左承旨趙衍德,記事官徐有聞,記注官金鳳顯,記事官金祖淳,以次進伏訖。上命書傳敎曰,是歲謁聖,豈無殊異之擧,況經宿於泮宮,仍設食堂,泮人宜有紀勞,本館守僕書吏,令該曹分等米布題給,事知守僕洪五蕃,卽予入學時前導,至今生存,年過七十,限己身加給料布,泮人懸房贖,限三十日勿徵事,分付。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹,翌日口傳問安。答曰,知道。
藥房提調徐有隣,副提調徐邁修啓曰,歲回降聖,禮成親酌,侵曉回鑾,臨殿試士,伏未審夜間,聖體,若何?寢睡·水刺之節,何如?連日勞動之餘,不瑕有損節,臣等率諸御醫,趁早入診,詳察,聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于徐邁修曰,卿等以翌日問安,旣已來會,二十九日次對,進定於今日事,招致備郞,言于大臣。
金履翼啓曰,今日次對,兩司長官,當爲進參,大司憲李聖圭,大司諫南玄老,竝卽牌招,何如?傳曰,允。
傳于申耆曰,大臣·備局堂上引見。
洪聖淵啓曰,今日抄啓文臣課講時,以何承旨進去乎?敢稟。傳曰,左副承旨進去,今月朔親試,今日兼行。
洪聖淵啓曰,抄啓文臣親試,今日兼行事,命下矣。處所,以何處爲之乎?敢稟。傳曰,便殿爲之。
兵曹口傳政事,副司正尹持訥單付。
春秋館堂上前望軍子入之,知春秋鄭好仁·洪良浩,同春秋金憙落點。
徐邁修啓曰,今日翰圈時,春秋館堂上,當爲備員,同春秋金憙,更卽牌招何知。傳曰,許遞。
徐邁修啓曰,弘文提學徐有隣,旣已承牌,奎章閣提學鄭民始·吳載純藝文提學洪良浩,同參考試,自是法典,一體牌招,何如?傳曰,允。
傳于洪聖淵曰,藝文提學更爲牌招。
洪聖淵啓曰,到記殿講,則與去朔日次講,還宮後,更爲稟旨擧行事,命下矣。以何日爲之乎?敢稟。傳曰,明日兼行處所,便殿爲之。
洪聖淵,以都堂言啓曰,翰圈以都堂會圈擧行事,命下矣。時任翰林,依前例削職,何如?傳曰,允。
徐邁修,以都堂言啓曰,翰林會圈,以都堂擧行事,命下矣,時任翰林金租淳,旣請削職蒙允。曾經翰林李相璜,一體削職,何如?傳曰,允。
以全羅監司狀啓,細鱗石秀魚,節序尙早,限內不得封進,惶恐待罪事,傳于趙衍德曰,勿待罪事,回諭。
趙衍德,以戶曹言啓曰,卽接廣興倉所報,則依傳敎,二月三月兩朔祿,倉官輸納于判府事金鍾秀家,則以爲負犯至重,供職無路,常祿不敢冒受云。俸祿不爲領受,何以爲之?敢啓。傳曰,更令倉官輸送,雖至十日百日,傳致後,草記,可也。
事變假注書柳師模書啓,臣敬奉聖諭,馳往傳諭于西部餘慶坊新門內契行判中樞府事金鍾秀所住處,則以爲臣負犯至重,旣不敢遽入城闉,亦不敢冒受常祿,只日夕悚懍蹙伏,意外中夜,史官臨宣聖諭,指敎丁寧,臣奉讀感泣,有不容以積罪之未勘,而敢生方命之計,今方入還私次,以爲留護母病,共祝天恩之地云矣,敢啓。傳曰,知道。
洪聖淵,以弘文館言啓曰,新除授副提理吳泰賢,修撰韓光植,竝卽牌招察任,何如?傳曰,允。
徐邁修,以禮曹言啓曰,各宮展拜,當於園行後爲之事,曾已命下矣。各宮展拜吉日,以何間推擇乎?敢稟。傳曰,以晦初各日擇入。
申耆,以都摠府言啓曰,副摠管申光履,以同知義禁府事,本府坐起,晝仕出去之意,敢啓。傳曰,知道。
大司諫南玄老,司諫洪樂淵,掌令金熙采·崔景岳,持平朴奎淳·李儒修,獻納李遇濟,校理徐配修,正言閔昌爀·尹在陽,修撰金熙朝,副修撰李龜雲啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷,一行刀割措辭見上大司諫南玄老,司諫洪樂淵,掌令金熙采·崔景岳,持平朴奎淳·李儒修,獻納李遇濟,正言閔昌爀·尹在陽啓曰,請養遂·獻遂,竝令王府設鞫嚴問,還寢會遂絶島定配之命,仍令王府設鞫得情,還寢李觀源定配之命,更令王府設鞫得情。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府設鞫嚴問,期於得情,快正典刑。請物故罪人國榮亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。請遲晩罪人宇鎭,更令王府卽速拿來,仍前設鞫,期於得情,快正典刑。請減死定配罪人廷楫,亟令王府設鞫嚴問,期於得情。請荐棘罪人時偉,亟令王府更加設鞫得情,快正王法。請物故罪人在簡,亟施孥籍之典。措辭見上持平朴奎淳啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法,請還寢李魯春絶島安置之命,亟令王府,設鞫嚴問,期於得淸。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯設鞫得情,快正王法。請翼魯亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。措辭見上請新除授執義宋銓,時在京畿富平地,斯違乘馹上來事,下諭。獻納李遇濟啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟令王府,設鞫得情,快正王法。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請逆臣承烈,亟令王府,快正典刑。請驥顯設鞫嚴問,期於得情,快正典刑。請翼魯亟令王府,嚴鞫得情,以正典刑。請逆賊驥顯弟龜顯,設鞫嚴問,期於得情,前大司諫尹尙東,施以竄配之典措辭見上答三司合啓曰,不允。五字刀割答兩司曰,不允。答府曰,不允。下諭事,依啓。答院曰,不允。第十一件事,斯速停啓。
禁府啓目,長興前府使沈鳳淳,順天前府使李祉源,寶城前郡守金光百,樂安前郡守李膺福,光陽前縣監李近胄,興陽前縣監梁等原情云云。傳旨內辭緣,泛稱遲晩,所當刑推是白乎矣,曾經都摠經歷都事及宣傳官,勿爲請刑,載在大典通編,竝只議處爲白乎旀,李祉源段,傳旨內辭緣,泛稱遲晩,刑推得情,何如?判付啓,依允。李祉源段置,除刑推議處爲良知敎。又啓目,連源察訪許策,栗峰察訪趙景逵等原情云云。傳旨內辭緣,泛稱遲晩,竝只刑推得情,何如?判付啓,揆以國體,已現發之事,不可仍置兺不喩,賓筵出擧條之後,趙景逵之登科,已過十年,自在出六之科,以此以彼,豈可帶職放送,竝只汰去放送爲良如敎。又啓目,淸州牧使李趾光原情云云。傳旨內辭意,出問目嚴問,則其所納供,全事發明,終不直陳,究厥罪狀,極爲痛駭,刑推得情,何如?判付啓,臺諫所謂送別郊外之日,卽囚供所謂入直該廳之時,堂郞間元無伻喝之體例,以公事轉訊從弟云者,皆是爲渠自明之端,卿等措一論理議處爲良如敎。又啓目,咸陽前府使李得駿·張集紹·金魯岳,前郡守金思䄷等原情云云。傳旨內辭緣,泛稱遲晩,刑推得情,何如?判付啓,竝只保放,以待御史復命爲良如敎。
奎章閣提學鄭民始疏曰,伏以天休滋至,玉候遄復,園寢展省謁之誠,文廟行酌獻之禮,鑾和穩旋,羽旄欣瞻,慶忭之忱,中外惟均。仍伏念,臣偏蒙不世之遇,頂踵毛髮,摠屬造化,乃自昨冬以後,又費一番異數,如臣無似,一無可取,而惟聖上庇覆憐憫,隨處曲保,以至行己處世之方,亦莫不警曉而指導,不啻若慈父之愛護穉子,臣於是,惶隕感激,不知死所,伏況不任緊要之敎,尤出金保終始之恩,臣仰恃明命,如得安身之所,竊自期昵近京輦,優游冗散,遠避睢盱之場,粗遂瞻依之悃,以卒承生成之澤矣。內閣新命,忽降於千萬意外,愕然失圖,惶汗自下,臣於本閣,曾忝直學之任,此已濫竽之極,顧今進一步而據長席,豈臣始料之所及,平生兜攬,孰非不稱,而若其詞垣之職,尤是可笑之事,譾劣空疎,最居人下,而夤緣倖會,叨冒至此,每一循省,愧懼交功,矧此內閣提學,乃是淸朝極選,從前居是任者,文華才具,無非一代之望,今已臣之蒙陋無聞,苟然備數,其如累聖簡而玷名器,何哉?抑臣且有所大懼者,以臣孤弱之踪,名位已極,過福之災,理所必至,雖處閒漫,相忘江湖,而猶不免鬼猜而人非,今乃卒然進處於職淸地密,爲一世艶稱之官,其勢必無幸矣。臣身顚沛,固不足恤,而將不能保有前後如天之恩造,此尤臣之惕然危慄者也。牙牌體重,不敢違傲,雖不得不章皇出肅,而因仍蹲據,斷無其望,爲敢悉暴衷懇,仰瀆崇聽。伏惟聖明,天地於臣,父母於臣,察臣情踪所以爲臣之地,必不待臣言之畢矣。伏乞亟賜鐫改,以安微分,千萬幸甚。答曰,省疏具悉。以卿久次,亦云晩矣。卿其勿辭行公。
庚戌二月二十六日卯時,上御熙政堂。藥房入診,大臣·備局堂上引見入侍時,都提調蔡濟恭,提調徐有隣,副提調徐邁修,記事官徐有聞,記注官趙慶遠·金鳳顯,醫官金光國·李翊臣·李敬培·周命新,行司直鄭昌順·李文源,禮曹判書吳載純,行副司直鄭好仁,兵曹判書李,刑曹判書金思穆,漢城判尹李獻慶,訓鍊都正徐有大,左副承旨申耆,假注書洪樂游,事變假注書柳師模,以次進伏訖。濟恭曰,達夜勞動之餘,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,向日水原科李運行之登第,已非偶然,而今番尹持訥之決科,亦不偶然,予甚欣悅,故昨日特命賜樂矣。卿其聞之乎?濟恭曰,昨年十月以後,李運行·尹持訥之次第登科,誠亦異常,此必天感聖孝,事事曲遂而然也。外間雖或有物色云云之說,臣則以爲上之呼吸,必能盛通於天,而有不容人力者,臣於昨日歸後,伏聞尹持訥之賜樂之擧,而遊街之路,通遇臣家,故臣果招見而欽歎之矣。上曰,此家之人,予何不收用乎?命書榻敎曰,新及第尹持訥,假注書差下。令該曹口傳付軍職,冠帶常仕。仍敎曰,新差假注書,使之登筵。賤臣承命出傳,上敎濟恭曰,鄭翼憲公祭文中,孌彼曲儒云云者,卿果見之乎?伊時南溪,年纔二十有餘,豈能深知堪輿之理,而別立己見,力詆他議者,誠爲未妥,故予於翼憲祭文,如是云云矣。濟恭曰,臣尙未伏見矣。上曰,內閣所在者,謄見可也。上曰,右副承旨與弘文提學,持此御題,偕往泮宮,試取以來,昨日入場擧子,比前夥然,所見則果好,而隨從挾冊,聞亦甚多。且其見捉於禁亂所者,只是鄕儒,而無一京士云,誠不成說矣。有隣曰,今日科場,則搜挾等節,何以爲之乎?上曰,此非賜第之科,不必一一苛察,而亦須稍可提飭,俾知禁令之不可犯,可也。今此試題,卽策與賦,而賦限申時,策限酉時,不必促迫呈券,須趁限收來,可也。上曰,次對爲之。濟恭曰,卽見泮民等所懷。其一,以爲各道監兵營及一二邊邑貿販之弊,漸至難支之境,故自備局,關問便否於各道,就其言便處,下送典僕矣。年前因各邑濫觴之弊,竝監兵營及一二邊邑,而還爲防塞,生涯轉致倒懸,依前分送爲辭,而批旨有令廟堂稟處之命矣。泮民之分送各營邑,爲貿販之業,揆以國法,決難仍置,數年前,因大臣筵奏,竝爲革罷矣。近因原春·忠淸兩道道伯,以貿販之使營屬擔當,其弊反有甚於泮人,不可支堪,論報備局,故不得已使泮人擧行之意題送,而若因渠等之呼籲,復許旣罷而旋設,則朝令有類例之患,牛禁無申明之路,今此所訴,勿施宜矣。但此後各道營門,若果有民弊,而枚擧論報,如原·忠兩道之爲,則審察而許之,至於郡邑,則決不當許施,敢此仰達矣。上曰,依爲之。出擧條濟恭曰,槐院,近甚積滯,至有登科十四年,尙在參下者,不可不一番疎通,方帶槐院實銜及郵官非久出六者外,限十年以上,竝爲陞六調用,何如?上曰,依爲之。出擧條濟恭曰,纔以槐院積滯之弊仰陳,而有李萬運者,登科已十四年,尙不擬堂后假銜,蓋此人卽肅廟朝大司憲李元祿之後孫也。元祿,與故判書李元禎,爲兄弟,而元禎,曾有所干連於庚申獄事矣。辛·壬年間,元禎之子聃命,有爲其父報仇之說,以故收司之律,至及於元祿之孫,登科後至今枳廢,而李萬運之人器文藝,則誠甚可惜矣。上曰,向來尹持範,終不檢擬於假官望,故問其委折,則或者以爲此乃鐫之孫,故不爲檢擧云。世之所以枳人者,類多如此矣。濟恭曰,雖同是尹姓,而鄕貫各異,似此不知而臆對者,誠無可論矣。昌順曰,或有不知昱·甲之爲兩人,而稱爲金昱甲者,如是誤認而持論者,誠有之矣。上曰,尹持訥則復誰有他說乎?觀其面貌,亦自秀脫矣。濟恭曰,昔年孤山之言曰,水原吉地,若爲國葬,則吾子孫亦自此見用於世云矣。上敎濟恭曰,近以用卿之故,或有爲換局之說者,此誠不足論,大抵在前,則指斥一邊,謂有疵累,而旣有辛·壬焉。又有丙·丁焉,則純然無累者,亦幾希矣。設有瑕摘之事,五世澤斬之後,固不當以此永枳,況於此於彼,無甚異同者乎?在今之道,莫如各思自靖,偕之大道而已,此所謂時措之宜也。濟恭曰,導迎和氣,卽王政之所當先也。近來滯囚於列邑者,厥數夥然,其中固有情罪之輕重者,而一竝牢囚,酌決無期,安知無暗地傷和之端乎?亟令各其守宰,一一報聞,區別處斷,可罪者罪之,可釋者釋之,俾無一夫之抱冤,恐是仁政之先務矣。上曰,此輩幽冤,誠所矜悶,而其中蓋或有朝家所不知,而逮繫許久者,此尤矜憐之甚者也。濟恭曰,誠如聖敎矣。許多滯囚之中,亦豈無朝家所不知,而莫之爲而被逮者耶?朝家雖令一一査報,邑倅各以己見,任自存拔,此非所以對揚仁政之道,飭令諸邑,一竝報來,以待朝家處分,恐好矣,上敎思穆曰,向來關問列邑而報來者,今在秋曹矣。思穆曰,然矣。上曰,卿卽爲退去,爲先以見在者,一一査正,就議大臣後,登對稟處,可也。濟恭曰,適因言端,敢此仰達矣,臣旣以匹夫匹婦之俾無幽冤,才有所陳,而臣於昨年湖西之行路,過平澤,有女人叩地呼天,訴其怨鬱之情,故臣使人問之,則乃是成泰柱之後妻也。聞其成婚三日,卽遭其夫之遠配,于今十四年,不得蒙宥,以此至冤弸結,冀或有轉聞之路矣。雖其新婚久別,情理絶惻,此事實非敢上聞者,故臣以爲與其倖冀轉聞,無寧隨往配所云爾,則其女入言有老姑在堂,年過八十,無他備養之人,今若從夫遠往,則老姑必有轉壑之慮云云。因隨到京城,屢日伏乞於臣家門外,雖以好言慰遣,至今思之,尙切矜惻之心矣。向聞渠果上言,處分得宜,在渠實爲感結之恩矣。上曰,此事處分,未知妥當,而今番園幸時,路次有一上言女人,幾于露面,哀籲徹天,見甚切悲,此則成泰柱妻也。泰柱於丙申年間,疏請啓禧配享,而其時李宜哲·趙重晦諸人,有疏斥啓禧者,蓋啓禧,以故判書李縡之門生,李縡文集中,有所非斥於渠者,悉皆刪去,以此大爲李縡門徒之所攻矣。其後啓禧家,遂爲惡逆,而泰柱亦被投竄之典,到今其妻之呼冤雖如此,爲禧請院之人,豈可遽然疎釋乎?玆以關係至重,命配其妻於其夫之配所,而若使許久編配,則其老姑之無人備養,又甚可矜,故只以徒二年勘律,蓋亦有斟量者,向來弘燮弟婦籲冤時,特令竝配於其夫配所,而伊後聞得生産云,此亦爲導和之道矣。今番事,亦欲援用此例,如是處決,此或近於慈悲之政,而若成泰柱輩,不過鄕曲無知之類,雖爲威勢所使,自就罪科,若其女人輩,何所干與,究其情狀,豈不矜憐乎?濟恭曰,此,與躬犯惡逆,有異矣。上曰,近來世故多端,人多見傷,殊甚悶然矣。濟恭曰,臣嘗伏見政院日記,在昔辛亥年間,全羅監司辭朝時,先大王命入侍。下敎若曰,一道全活之責,在於方伯,而戊申逆家眷屬,爲奴婢編配者甚多,若以逆屬之故,營邑不爲付賑,則渠輩何聊活乎?雖是釁孽之類,任其餓死,亦非仁政,以此特加申飭,蓋戊申逆孽,豈合容息於覆載之間,而大哉之言,猶且如此,此正堯·舜之心,而迓續景命之休,厥惟在玆矣,臣不勝欽仰讚歎之至矣。上曰,如有稟定之事,續卽陳稟,可也。濟恭曰,別無廟務之可稟者矣。上曰,諸堂以次稟事可也。曰,昨日武兼金光屹事,何以爲之乎?上曰,渠以義州武弁,擧止之不能畏愼,極爲駭然。前日李聖輪·韓啓玉輩,俱以進士文官,亦有放恣之態,故心常駭惋矣。況此遐鄕武弁之不知嚴畏,尤豈不萬萬痛駭乎?然決棍放送而勿汰,可也。上曰,諸堂,亦有稟事者乎?僉曰,無有矣。上曰,三司傳啓,則退去臺廳爲之,可也。上曰,春秋館堂上,牌去來知入,慶遠,承命出。回奏曰,知春秋趙瑍,同春秋洪檍·李度默,皆違牌,其餘則承牌矣。上命書榻敎曰,違牌春秋館堂上,許遞。前望單子入之,待下批,牌招察任。又命書榻敎曰,藝文提學洪良浩違牌,勿爲呼望。上曰,今日翰圈,不必多取,務令精抄,可也。濟恭曰,聖敎誠然矣。上曰,抄啓文臣入來與否,知入。慶遠,承命出。回奏曰,姑未及整齊矣。文源曰,石築,今幾垂畢矣。上曰,卿則先爲退去看檢,可也。徐邁修曰,諭書筒不卽待令,當該尙瑞院官員,所當請勘,而本院請推之外,無他可施之罰,何以爲之乎?上曰,拿處,可也。出擧條上曰,新恩,謝恩爲之。吏·兵房承旨擧行,而引儀使之入來,皷吹入之。新恩,皆呼進退,可也。引儀唱新恩謝恩訖。上曰,文科壯元,地處,何如云耶?益運曰,臣於昨日歸聞,則文科壯元,卽六代弘文錄之後孫云。其地處果甚好矣。上曰,今番謁聖,異於他科,吏兵房承旨,率新恩進詣泮宮,使之卽日謁聖,因於試所,呼新來後退送,可也。命退,諸臣以次退出。
庚戌二月二十六日巳時,上御春塘臺。抄啓文臣課講入侍時,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,假注書洪樂游,記注官趙慶遠·金鳳顯,一提學鄭民始,二提學吳載純,二直提學金載瓚,檢校直閣徐鼎修·李晩秀,待敎金祖淳,以次侍立。上命晩秀,書儒生應製御題詔賦訖。上敎鳳顯曰,持此題往傳弘文提學,揭示入場儒生,使之再明日製進,可也。鳳顯承命往傳。上曰,抄啓文臣親試御題,使之在家製進,可也。上曰,刑判如已入來,使之入侍,可也。賤臣承命出,與刑曹判書金思穆,偕入進伏。上曰,刑判進前,可也。思穆進前曰,京外滯囚之類,有就議大臣,入侍稟處之命矣,忠淸道公州罪人李圭錫,僧正一,李亨䎘,全羅道全州罪人金必鑑等罪名,俱係不輕,有難遽然酌決云。大臣之意如此,故敢此仰達矣。上曰,捧結案,可也。出擧條思穆曰,內而訓鍊都監,外而各道報來者,或有回啓未下者,各項罪犯,分輕重照律,而至於逆屬干連之滯獄者,有不容議到矣。上曰,或刑配或放送,斯速決處狀聞之意,分付道臣,至若逆屬,姑爲仍囚,都監罪人,移捕廳,可也。命退,思穆承命出。上曰,人日製試券,斯速捧入,弘文提學,畢捧後卽爲入侍。賤臣承命出傳。上曰,弘文提學,藝文提學入侍。賤臣承命出,與弘文提學徐有隣,藝文提學洪良浩,偕入進伏。上曰,抄啓文臣,使之對讀,兩館提學閣臣·承旨,分考,可也。考試訖。命益運書傳敎曰,人日製賦居首三上幼學韓羽奎,策居首三中進士沈厚鎭,竝直赴會試。之次賦三中進士孟賢大,策三下進士柳晦文,生員金處巖,賦三下幼學尹光厚·李用九·金孝進·趙道寬·李基重,生員李普澈,幼學李東參·金命庠·洪秉正·尹行復·李雨榮·朴昌壽·尹錫說·鄭思益·鄭在文·李晢,貢生白守謙,生員鄭灝,幼學吳學沂·趙宗學,進士吳致權,幼學洪熙祖·柳彭老·金履行,進士金致均,各給一分,策以上申光軾等十人,賦次上金魯行等九十人,各紙一卷賜給。命益運書傳敎曰,入格儒生,皆令明日待令。上曰,抄啓文臣,課講爲之,以次課講訖。上還內,閣臣承史諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房·朝廷二品以上·六曹堂上·兩司長官·宗親,翌日問安。答曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
洪聖淵啓曰,來初一日輪對日次,而國忌齋戒相値,頉稟之意,敢啓。傳曰,知道。
傳于金履翼曰,明日出宮門路,以協陽門爲之。
以抄啓文臣尹永僖,連三次居首傳旨,傳于洪聖淵曰,今若加資,則抄啓之減下可惜,熟馬一匹,面給。
以金光鉉囚單子,傳于洪聖淵曰,放。
傳于趙衍德曰,左承旨入侍。
以忠淸監司狀啓各樣還穀加分,令廟堂稟旨分付事,傳于洪聖淵曰,依狀請施行事,回諭。
李益運,以內醫李完白言啓曰,領議政金熤病症,今日更爲來審,則脈度與症勢,一如昨日,別無加減之可言,而主家以爲久病沈深,時月之內,無望差減,藥治前後所用,少無所效,今將停藥,以爲徐觀動靜之地,王人之逐日來往,實爲萬萬惶悚,卽爲罷歸之意,縷縷言及,而臣旣承往來看病之命,不敢擅便,仍爲依前往來之意,詮次啓達。傳曰,自有商量之道,間日往來。
洪聖淵啓曰,都堂翰圈,已爲啓下矣。左右史不可不備員,而在前如此之時,有完圈後,敍用還付之例,前檢閱金祖淳,方在削職中,何以爲之?敢稟。傳曰,與前翰林李相璜,依例給牒敍用。
注書徐有聞病,代以沈能燮爲假注書。
假注書沈能燮有頉,代以李重蓮爲假注書。
假注書尹持訥有頉,代以沈象奎爲假注書。
假注書李重蓮有頉,代以鄭文始爲假注書。
徐邁修啓曰,假注書鄭文始時無職名,令該曹依例付軍職,冠帶常仕,何如?傳曰,允。
吏批,有政。判書洪良浩進,參判具庠式暇,參議李祖承進,都承旨徐邁修進。以申獻朝爲副校理,朴基正爲修撰,徐鼎修爲同春秋,尹悌東爲兵曹佐郞,南景義爲連原察訪,金和鍾爲栗峰察訪,兼春秋單李光鉉。
兵批,判書李,參判柳誼,參議金履成病,參知沈晉賢入直進,左副承旨申耆進。以金守基爲備邊郞,同知單金重玉,副司正鄭文始單付。
李益運,以禮曹言啓曰,各宮展拜吉日,何間推擇草記,以晦初各日擇入事,命下矣。卽令日官推擇,則今二月二十八日吉,二十九日拘忌,來三月初一日初二日國忌齋忌及正日初三日拘忌,初四日初五日國忌齋戒及正日,初六日初七日拘忌,初八日·初九日毓祥宮忌辰祭齋戒及正日,初十日拘忌云,何以爲之?敢稟。傳曰,以二十八日爲之。
傳于洪聖淵曰,明日毓祥宮展拜有命,而是歲卽周甲重回之年也。仰惟先大王聖意,豈可展拜而回,仍卽酌獻,祭文當親撰,以此分付該曹。
兵曹口傳政事,副司果李相璜,副司正金祖淳,竝單付。
洪聖淵,以禮曹言啓曰,今此毓祥宮酌獻禮親行時,自上當有散·致齋之禮,而正日只隔一日,散齋勢未及,依例磨鍊,殿下自今日,致齋一日於正殿,諸享官及近傳之官,應從升者,陪享百官諸衛之屬,各於本司,淸齋一宿事,知委,何如?傳曰,允。
申耆,以兵曹言啓曰,依下敎,尙瑞院假官武臣兼宣傳官金光屹,決棍十度後,放送之意,敢啓。傳曰,知道。
申耆,以禁衛營言啓曰,來三月當十二番後部中司,屬慶尙右道五哨軍兵逢點實數六百五十二名,已爲點閱齋整,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
申耆,以禁衛營言啓曰,來五月當十二番後部右司,屬慶尙左道二哨,右道三哨合五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
申耆,以御營廳言啓曰,本廳來三月四月兩朔應立前部前司,屬慶尙左道五哨軍兵六百七十名,已爲逢點整齊矣。三月初一日,與後部後司軍兵,替代立番後,舊畢放送之意,敢啓。傳曰,知道。
申耆,以御營廳言啓曰,本廳來五月六月兩朔應立前部左司,屬慶尙左道五哨軍兵,四月二十五日,京中逢點,五月初一日,與前司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
洪聖淵,以漢城府言啓曰,每式年成籍後翌年春,京中帳冊一件,發遣本府,郞廳載往江都,舊籍曝曬,竝與新籍藏置矣。今己酉式年帳冊,當爲藏置,而結裹雜物,令各該司,依例進排帳冊,載運馬及官吏所騎馬,亦令該曹,依例題給,何如?傳曰,允。
金履翼,以刑曹言啓曰,京外滯囚人等,依筵敎,江陵縣保授罪人如愚·如訥·如退·如迂·仁蘭·如海·德順·如直·心啓·心璧·心發·心傑·心沃等十三名,竝放。三水囚金德基,嚴刑三次放送。坡州囚鄭妻所率女人,刑推放送。寧遠囚處一,考律決處。江東囚右丁·郁·直·勒·京等五名,考律散配。大阿只,爲婢,牙山囚億重,嚴刑三次,卽其地方爲奴。咸興內韓俊尙·金鳴魯等二名,嚴刑絶島爲奴。仁川囚河鶴鳴,令道臣斯速決處後狀聞。三陟囚黃世綱,分付道臣,詳考原案,斯速決放後狀聞。會寧囚洪太山,問于道臣,如非魁首,考律決處後狀聞。咸興囚金重采·馬盛河·安孝顯等三名,捧結案狀聞。訓局囚權糾,移送捕廳事,發關,分付于各該道臣及訓鍊都監。右捕廳囚申萬大·尹弼壽,自臣曹捉來,萬大,嚴刑一次後,全羅道綾州牧定配,卽爲押送。弼壽嚴刑一次,放送之意,敢啓。傳曰,知道。
金履翼,以義禁府言啓曰,明日動駕時,各差備都事,當爲備員,出使都事蔡潤銓,令該曹口傳相換,以爲分排之地,何如?傳曰,允。
吏曹口傳政事,禁府都事蔡潤銓,監察朴趾源相換。
庚戌二月二十七日卯時,上御熙政堂。日次儒生殿講入侍時,都承旨徐邁修,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,假注書沈象奎·鄭文始,記注官趙慶遠·金鳳顯,檢校直閣徐鼎修·李晩秀,檢校待敎金祖淳,以次侍立。上具翼善冠·衮龍袍,御座,引儀唱侍臣行禮。考官右議政金鍾秀,禮曹判書吳載純,行副司直李時秀,兵曹參知柳焵,行副司直尹㬦,參考官副校理鄭萬始,校理尹光顔等,行四拜禮,分東西進伏。命書傳敎曰,當該成均館入門官拿處。上曰,行司直鄭昌順,行副司直申光履,兵曹參議金履成,行副司直李晩秀,試官加差下,日次儒生分所考講事。出榻敎日次儒生,以次進講訖。命書傳敎曰,春到記殿講居首純通幼學李元八直赴殿試,旣無通栍,直赴會試,勿論,略儒等,給一分,粗儒等,紙三卷筆三枝墨二笏賜給。又命書傳敎曰,日次殿講居首純通幼學李肇源·李明淵·李元八·金孝秀,初次比較,六通一略,幼學李肇源·李明淵,再次比較純通,幼學李肇源·李明淵,三次比較,居首通,幼學李明淵,直赴殿試,之次幼學李肇源·金孝秀,竝依例,直赴會試,略儒等,各紙二卷·筆三枝·墨二笏,粗儒紙一卷·筆三枝·墨二笏賜給。申耆啓曰,殿講告栍之後,講儒手書法意有在,而幼學呂榮徽名下,塡以四略三粗,一不合計爲八栍,事不審愼,極涉未安,出榜時原栍,勿施,何如?上曰,依爲之。出擧條兵曹判書李啓曰,明日動駕時,以何營軍兵隨駕,何營軍兵留陣,而禁軍及馬步軍幾番幾哨磨鍊乎?上曰,訓局步軍八哨,馬軍二哨,爲先後廂,禁軍二番隨駕,留營留陣,置之。仍命退,諸臣以次退出。
庚戌二月二十七日午時,上御重熙堂。左承旨入侍時,左承旨趙衍德,假注書沈象奎,記注官趙慶遠·金鳳顯,以次進伏訖。上命書傳敎曰,翰林召試,再明日爲之。又命書榻敎曰,翰林召試處所,便殿爲之。又命書傳敎曰,翰林召試有命,館·閣堂上,不可不備員,同春秋未差之代,政官牌招,開政差出,命讀公事,書判付訖。命退,諸臣以次退出。
上在昌德宮。停常參·經筵。
大駕,詣毓祥宮,展拜罷後,內閣·政院·玉堂·藥房·朝廷二品以上·六曹堂上·兩司長官,口傳問安。答曰,知道。王大妃殿·惠慶宮,遣承旨問安。答曰,知道。
大駕,詣宣禧宮,展拜罷後,內閣·政院·玉堂·藥房,口傳問安。答曰,知道。
大駕,詣彰義宮,展拜罷後,內閣·政院·玉堂·藥房,口傳問安。答曰,知道。
大駕,還宮後,內閣·政院·玉堂·藥房·朝廷二品以上·六曹堂上·兩司長官,口傳問安。答曰,知道。
洪聖淵啓曰,吏曹郞廳來言,今日酌獻禮時,贊禮不可不備,而禮曹判書吳載純,內閣守宮進,參判金載瓚病不進,何以爲之?敢稟。傳曰,竝許遞,前望單子入之,待下批牌招察任。
吏曹口傳政事,以金文淳爲禮曹判書,朴宗岳爲禮曹參判。
申耆啓曰,司僕內乘來言,捲簾,取稟。傳曰,捲三面。
洪聖淵啓曰,臣王大妃殿·惠慶宮,問安進去,下直之意,敢啓。傳曰,知道。
傳于申耆曰,諸司預備。
以禁衛營習陣頉單子,傳于洪聖淵曰,便殿殿座,亦豈可不得行操乎?此托辭,卿則推考,依例設行。
洪聖淵啓曰,明日翰圈,被抄人召試事,命下矣。領監事館·閣堂上·春秋館堂上,竝待開門牌招,何如?傳曰,允。
申耆啓曰,假注書鄭文始身病猝重,勢難察任,今姑改差,何如?傳曰,允。
鄭文始改差,代以李海隣爲假注書。
兵曹口傳政事,以金頤柱爲知事,吳載純·金載瓚爲副司直,柳畊爲副司果。
傳于申耆曰,錦城尉家,遣御醫,不離看病。
以押班監察李福休·南宮玾等拿處傳旨,傳于洪聖淵曰,分揀。
以鄭東愼·洪養默囚單子,傳于洪聖淵曰,分揀放送。
兵曹口傳政事,以崔東岳爲慶尙左水使。
以忠淸監司狀啓黃澗縣監申光儀身死事,傳于洪聖淵曰,令該曹口傳差出。
吏曹口傳政事,以金永聃爲黃澗縣監。
以黃海監司狀啓,遂安郡穀物不足之數,量度列邑事勢,有裕邑中量宜移轉事,傳于洪聖淵曰,谷山民食之不敷,爲宵旰之憂,今見狀辭,遂安亦然云。裕食之策,專委於道伯,多般拮据,優數分排後,形止狀聞。關西穀受來在何間,亦卽狀聞事,令廟堂郞爲行會。
傳于洪聖淵曰,坐直承旨入侍。
洪聖淵,以弘文館言啓曰,新除授副校理申獻朝,修撰朴基正,竝卽牌招察任,何如?傳曰,允。
洪聖淵,以戶曹言啓曰,卽接廣興倉所報,則依傳敎,二月·三月兩朔祿,倉官輸納于判府事金鍾秀家,則祿俸米·太,領受云矣,敢啓。傳曰,知道。
金履翼,以義禁府言啓曰,時囚罪人沈鳳淳·李祉源·金光百·李膺福·李近胄·梁等,以不應爲律勘放事,命下矣。沈鳳淳·李祉源·金光百·李膺福·李近胄·梁,以不應爲事理重律,各杖八十收贖,奪告身三等,放送之意,敢啓。傳曰,知道。如有功議,各減一等,至於李祉源,殊勞自殊勞,邑事自邑事,惠郞·訓郞中,帶罷行公之窠,今日差下事,分付。
金履翼,以義禁府言啓曰,沈鳳淳·李祉源·金光百·李膺福·李近胄·梁等,各杖入十收贖,奪告身三等事,草記批旨內,如有功議,各減一等事,命下矣。沈鳳淳九代祖瀚,佐理功臣。金光百祖重元,揚武原從功臣。李膺福十一代祖克培,佐理功臣。李近胄九代祖成幹,靖社功臣。梁十二代祖誠之,佐理功臣云。竝功減一等,各杖七十收贖,奪告身二等,李祉源十代祖石亨,佐理功臣。寧城君五寸親云。功議各減一等,杖六十收贖,奪告身一等之意,敢啓。傳曰,知道。皆已罷職公律擧行。
掌令崔景岳疏曰,伏以臣於日前,猥陳蒭蕘之說,而惟我聖上,克恢虛受之量,十行批旨,逈出尋常,眇末賤品,何以得此於君父,仰感殊眷,俯激微衷,臣雖退塡丘壑,豈有餘憾哉?第臣素患關格之症,越添於換節之際,調將失宜,毒感兼發,見方委頓床玆,全廢食飮,顧此病情,時月之內,實無起動之望,今日陪班,亦未進參,而況此見職之一向虛縻,病裏惶悶,如添一病,玆不得不略控短章,疾聲呼籲。伏乞聖慈,俯垂諒察,亟許鐫遞,俾得以安意調治,不勝幸甚。臣於目下一事,有不勝駭惋者,玆敢附陳,惟聖明垂察焉。藝苑掄揀,自古稱參下極選,必也人望才華,允合公議,然後方可擬議,而乃者都堂會圈,或出循私,或至違式,圈事纔完,物情大駭,是豈淸朝愼簡之意哉?主圈之大僚,拘於格例,雖不得請譴,而至於參坐之諸堂,竝施譴罷之典,亟命改圈,以重翰選焉云云。答曰,省疏具悉。翰薦之爲圈,出於祛堂私之聖意,忽於圈選,又如是云云。今則改圈爲三望,然後方可愜於爾心乎?旣曰,循私。又曰,違式,凡事甲者之稱公者,乙者則稱私,此一款,固不足索言,所謂違式云云。又何所指,諸堂譴罷之說,姑捨是。無難侵斥大臣,爾事萬萬駭然。付之不欲激成之科,原疏則賜批,施以譴削之典,所請竝不允。
吏曹參判具庠疏曰,伏以酌獻展禮,聖慕克伸,玉體勞動,回鑾萬安,臣民欣悅,曷有甚極。臣於早朝,爲參陪扈,三堂齊待矣。忽然政府下隷,突入於前,捽拽隨廳書吏,責出號牌,喧聲狼藉,蓋以臣等之詣班,後於大臣,故文臣有摘來號牌之令,而下隷作憑藉紛亂之擧也。臣目見其狀,不勝駭然。高聲呵責曰,摘一號牌,何如是亂雜,此乃上司下輩作弊之一端,固已可惡。況於卿·宰齊會之座,放恣至此,汝爲何等漢也。仍令曹隷,考其號牌,則又擠却曹隷而去。未幾,大臣使下隷,分付於臣曰,吏參不可參班,臣乃擡厚顔而退矣。噫,百室齊到,然後大臣就位,卽班聯之例,而臣之未能先於大臣,臣之罪也。臣固可愧不可怒,而臣之所以嚴呵府隷者,卽以其作拿,初非有激而發也。事理固如此,事件又各異,衆目所覩,臣安敢誣也。大臣非不尊重,而朝廷亦貴禮敬,果然大臣聞此事狀,則致責府隷,未爲不可,而今反不究委折,偏聽下隷,至有不可參班之言,何也?設使臣有激而然,請罪臣身,可也。推治臣隷,可也。乃以見過於大臣,至令不參於陪蹕者,誠未知其輕重之如何,而此亦臣言行素輕,不能相孚之致,尙復誰咎哉?班行之中,逢此擧措,實無面目,可廁周行,本來匪分之職,每有盤礴之愧,到今情勢,蹲仍無路。況臣旣書進字於隨駕,而忽無影響,事極惝怳,雖以日月之明,有所未盡俯燭,則私心惶蹙,益無容措,敢入自訟之章,仰瀆崇嚴之下。伏乞聖明,俯賜諒察,亟許鐫斥,以存體貌,以靖私義,千萬幸甚云云。答曰,省疏具悉。以臺章之侵斥大臣,才有處分,而卿疏不踰刻又踵至,卿事之駭然。殆浮於臺臣,近來大官之不尊,由予敬禮未至而然,而自卿·宰以下,凌侮若此,則今之爲大臣,不亦難乎疲乎?卿之此疏,決,知出於言楚意越,故欲起惹,卿則施以譴罷之典。
庚戌二月二十八日卯時,上詣毓祥宮。酌獻禮擧動入侍時,都承旨徐邁修,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,假注書沈象奎·鄭文始,記注官趙慶遠·金鳳顯,檢校直閣徐鼎修·李晩秀,檢校待敎金祖淳,以次隨駕。上具翼善冠·衮龍袍,乘輿,出宣化門·協陽門降輿,乘輦,由肅章門·進善門,出敦化門,由景福宮前路,至毓祥宮大門前降輦,乘輿,入齋室,改俱遠遊冠絳紗袍,至廟內,行酌獻禮訖,上入齋室,改俱翼善冠·衮龍袍。命書傳敎曰,宣禧宮展拜時,百官行禮,置之。又命書傳敎曰,東西班·押班監察拿處。又命書傳敎曰,是日酌獻,起感於舊甲之重回,先朝下敎,尙以戊戌之重回,何以堪過爲敎?是歲之回薄,聖孝寓慕爲何如,本宮私親,贈領議政家,明日遣官致祭,都摠管崔東岳,閫帥及當窠守令中瓜近人作窠,今日令該曹口傳擬入,使之當日謝恩,少頃,乘輿出宮大門,由挾路,至宣禧宮,降輿入宮,展拜訖。敎曰,懿昭廟及藏譜閣御容奉安處展拜時,百官行禮,置之。乘輿出宮大門,詣懿昭墓展拜訖。少頃,上乘輿,出墓大門,降輿,乘輦,由景福宮前路,至月城尉主第駐輦。敎申耆曰,挾輦軍作門,金頤柱,使之入侍。賤臣承命出傳,與之偕入。上敎頤柱曰,近來病勢,果已差勝否。頤柱曰,近得少差,僅爲房闥出入矣。上敎刑參魯永曰,頃者所下御詩,知已賡次,入送喉院,仍命頤柱先退。命書傳敎曰,周甲日錫宴賜詩,而以其衰老,不得延接,進箋時,緣擾又未見之,駕至主第,召見輦路,先朝外孫,豈比於外朝諸臣乎?向欲陞秩而未果,行副司直金頤柱,知中樞,令該曹加設單付,使之謝恩,貴主主第,遣儀賓,明日致祭,祭文當製下,以次分付,仍前詣至敦化門,下標信解嚴,由進善門·肅章門,至協陽門,降輦,乘輿,入宣化門還內,諸臣以次退出。
庚戌二月二十八日申時,上御重熙堂。左承旨入侍時,左承旨趙衍德,假注書沈象奎,記注官趙慶遠·金鳳顯,以次進伏訖。上曰,旬題試券入之。上曰,今日金魯永牽馬下人,果不救乎?衍德奏曰,以路中入侍有命,疾馳之時,以至氣塞云,而其回甦與否,未及聞知矣。命退,諸臣以次退出。
庚戌二月二十八日酉時,上御重熙堂。坐直承旨入侍時,左承旨趙衍德,假注書沈象奎,記注官趙慶遠·金鳳顯,檢校待敎金祖淳,以次進伏訖。以忠淸監司黃澗縣監申光儀身死狀啓。上曰,使在院承旨,以令該曹口傳差出,書出,可也。賤臣承命出,分付。命退,諸臣退出。
上在昌德宮。停常參·經筵。
傳于洪聖淵曰,禮房承旨馳詣宗廟·景慕宮,奉審摘奸以來,先蠶壇,一體奉審摘奸以來。
金履翼啓曰,大司憲李聖圭,執義宋銓,掌令金熙采,持平朴奎淳·李儒修,牌不進,掌令一員未差,監察茶時之意,敢啓。傳曰,知道。
徐邁修啓曰,假注書李海隣,時無職名,令該曹依例付軍職,冠帶常仕,何如?傳曰,允。
傳于徐邁修曰,右承旨左副承旨入侍。
以尙衣院進上單子,傳于徐邁修曰,慈殿水刺所用盤品着漆,如是不精,提調從重推考,郞廳先汰後拿下吏,令攸司嚴校照律。
以京畿監司狀啓,薦新生蛤,限內不得封進,惶恐待罪事,傳于徐邁修曰,勿待罪事,回諭。
以監事蔡濟恭命招不進,藝文提學洪良浩,奎章閣提學鄭民始,弘文提學徐有隣,知春秋鄭好仁·洪良浩·李獻慶,同春秋徐鼎修,奎章閣直提學金憙·金載瓚等,牌不進,推考傳旨,傳于徐邁修曰,旣有筵敎,必當聞知,本事姑無論,外面觀之,此非黨私之舊習而何?今日朝廷,雖無紀綱,此等舊習之彌縫,誠恢恢,雖不必過費聲氣,而目下光景,亦不可一向任置,昨日臺疏,猶謂之萬萬不緊,則今日如弘文提學·內閣提學之無情勢者,重臣吳載純一人外,亦皆隨衆違牌,萬萬寒心,雖以應試人言之,俄筵亦有下敎,使之分付者,何必登諸文字乎?違牌諸臣牌去來,竝勿施,仍以前牌催促,設有情勢者,考試然後當有商量,自大臣命招,違牌勿爲呼望,被遠人,以渠輩處義言之,旣有沈勗之·李廷烈等因特敎遭彈後,冒赴之已例,亦皆詳敎於入侍承宣,使之卽爲來待,待來待,仍爲詣閤。
申耆啓曰,卽者議政府錄事來言,左議政蔡濟恭,以爲屢飭之下,承膺無路,泥首禁門之外。伏乞嚴誅云,仍納命召,何以爲之?敢稟。傳曰,承史侍衛,詣閤已久,勿待命,卽爲入侍事,遣史官傳諭,仍傳命召。
傳于申耆曰,次對進定於今日。
申耆啓曰,今日次對,兩司常爲進參,除在外外,未肅拜呈告人員,竝卽牌招,何如?傳曰,允。
傳于申耆曰,大臣·備局堂上引見。
申耆啓曰,問啓事,命下矣。問于知春秋洪良浩·鄭好仁·李獻慶等處,則以爲臣等猥忝館銜,隨忝圈事,臺論峻發,謂以循私違式,至請譴罷,則臣等溺職僨事之罪,無以自解,人言深緊,廉防難壞,抗顔冒進,益增無忌之罪,故洊召之下,斷無承膺之路,來伏闕外,恭俟重勘矣。伏承問啓之命,惶懍震越,不知所達云矣,敢啓。傳曰,旣有登筵後商量之敎,則當初逡巡,伊後懸牌,萬萬未安。從當入侍後下敎,而其中知春秋洪良浩,姪當入場,叔豈考券。自初圈坐,嫌不可否云,許遞。前望單子入之,待下批牌招。
知春秋前望單子入之,李文源落點。
傳于徐邁修曰,春秋館堂上中,時帶文任人,許遞。前望單子入之,待下批牌招察任。
藝文提學前望單子入之,吳載純落點。
傳于徐邁修曰,藝文提學吳載純,同春秋徐鼎修,先參班後,謝恩。
以奎章閣提學鄭民始罷職傳旨,傳于申耆曰,今則事皆妥帖,且於昨日臺批,有不欲激成之敎,此等事,莫若速卽究竟,此傳旨勿施。
傳于趙衍德曰,左承旨入侍。
吏曹口傳政事,檢閱單丁若鏞。
金履翼,以刑曹言啓曰,因尙衣院進上單子,盤器着漆不精,下吏令攸司,嚴杖照律事,命下矣。當該執吏書吏張泰謙,嚴杖六十度後,取考律文,則大明律造作不如法條,有曰,凡造作不如法者,笞四十,其應供奉御用之物,加二等杖六十。制書有違條,有曰,凡奉制書,有所施行,而違者杖一百。名例云,二罪俱發,以重者論,張泰謙,依此律勘處,何如?傳曰,允。
金履翼,以刑曹言啓曰,當該司鑰,令攸司科治事,命下矣。司鑰尹昌烈,係是出身,移禁府處之,何如?傳曰,渠輩,何必移送,更勿煩稟,可也。
申耆,以義禁府言啓曰,黃海道徒流案中,豐川府徒三年定配罪人崔重敎,緣坐安置罪人心吉等,移配道內稍實邑,椒島鎭緣坐爲婢罪人奉順·永人等,移配道內罪人所無島事,命下矣。崔重敎,道內白川郡移配,而仍前罪目,依例發遣府書吏,自豐川府執捉,仍今押送,心吉延安府移配安置,奉順·永人,長淵縣白翎鎭移配爲婢,竝仍前罪目,令刑曹押送于各其配所,何如?傳曰,允。
左議政蔡濟恭箚曰,伏以臣於昨夜,伏見前掌令崔景岳疏批,始知以都堂翰圈,厚招人忌矣。噫,臣之苦心對揚者,保合大和之聖意也。極意遴揀者,妙年登用之才俊也,又況均齊方正,庶不負平天下之要道,而世路難平,人欲無限,其所云循私違式者,雖未知其所循者何私,所違者何式,而其心之只在於厮壞圈事,可以推之,一圈之成不成,顧何足道,而臣實爲世道慨歎也。雖然主圈者臣也,侵斥若是備至,臣何可抗顔於三事之列乎?纔違命招,敢陳短箚。伏乞亟降威罰,以重臺言焉。臣繼伏見前參判具庠疏批,其全本雖未得見,而可想其以昨日班行事,爲先發之計也。凡有動駕,嚴皷下,則東西班預爲齊整待二嚴下,大臣始爲出坐,朝儀從古然矣。近來國綱無處不解,大臣雖出班次,卿·宰慢不動,聞大駕將至,暫伏路傍,臣於數十年前,未嘗見朝儀之若是無統也。昨日動駕之際,令禮都監預整東西班行,二嚴之後,臣始出坐,則卿班之有軺床而虛其位者,尙有三四,臣使錄事摘發而囚其吏。吏曹參判具庠,晩始緩出,唱政曹吏,摘取政府隷,捉囚曹吏者之號牌以去,臣始焉不信,招政曹吏問之,則答以參判分付如此矣。如是査問之際,東西班無不聞之,焉可誣也。嗚呼,國之爲國,紀綱是已,上不能束下,下以之凌上,是無紀綱,無紀綱而能國者,臣未之聞也。翼成公黃喜之坐政府,拿入戶部尙書,尙矣。雖不可望,自設政府以來四百年,未聞有如許駭異之擧也。臣分付政府吏曰,待明朝登筵當論勘,吏參不可坐班行,退去宜矣。事實如此,在庠道理,固當屛伏俟勘,而乃反汲汲陳疏,爲晏然自脫之圖,何其不自反之甚也。聖批嚴峻,雖命譴罷,臣未知譴罷等罰,可以整頓已頹之綱耶?箚成之後,召牌又降,賓對有命,而顧臣情勢之不可蠢動,如右所陳,百爾思量,萬無趨簉之路,臣罪至此,實合萬殞,益不勝戰慄俟譴之至。取進止。答曰,省箚具悉卿懇。圈事之如許,由於偏私舊習,畢竟妥帖,特在一號令間事。違牌諸堂,皆已承召,以卿之尋箚引義,應試諸人到闕下,尙無動靜,卿須安心造朝,至於具庠事,觀於卿箚,益知其所不知,卿箚中,未知譴罷等罰,可以整頓已頹之綱耶云者,誠然誠然。待卿登筵,當有加等處勘,竝須諒之。仍傳曰,此批答,遣史官傳諭,賓筵諸宰,來會已久,卿須卽爲造朝事,一體傳諭
副校理申獻朝疏曰,伏以臣俄以崔景岳譴削之命還收事,略陳短疏,屢呈喉院,終爲見阻,顧其言則雖似草率,原其心則實出憂愛,其在惟允之地者,阻搪至此,抑何故也。實爲朝廷惜之也。臣旣在言事之地,而陳言事之疏,政院不以言事待之,則臣亦豈可以言責之官自處,玆敢冒入文字,徑出禁扃。伏乞聖慈俯垂鑑諒,亟降威罰,治臣擅離之罪,以肅朝綱焉。傳于申耆曰,此是因特敎勿捧,則徑出何義,原疏還給,牌招入直。
左副承旨申耆疏曰,伏以臣卽伏見副校理申獻朝徑出疏本,則以俄者到院之疏請,收前掌令崔景岳譴削之命,而屢呈喉終始見辭,至加阻搪之目,臣滿心慙恧,無地自容,坐直僚員,旣在試所,臣獨留院,遭此非斥,事當引義徑出,而門鑰已下,轉動無路,玆敢陳短章,仰請威罰。伏乞聖明,俯垂諒察,特賜鐫免,以謝人言,以靖私義,千萬幸甚。傳曰,此是因特敎勿捧,則自引何義,原疏還給。
副修撰申馥疏曰,伏以園寢祗謁,回鑾萬安,聖孝彌光,群情胥悅,如臣愚賤,蟄伏遐陬,虛縻華銜,未遂陪扈之誠,慙惶震悸,尤增死罪。仍伏念,臣之積犯違傲,凡幾遭矣,受恩如天,圖報無階,惟有竭蹶奔走,不擇燥濕,以爲一半分效答之地,而第臣私情之萬萬煎迫,實一鄕人士之所共矜憐,昨冬一再承諭,或在道蒙遞,或陳章未徹,情事莫暴,惶隘轉切,乃於本月十五日,伏承初五日下諭有旨,以臣爲弘文館副修撰者,臣伏奉華誥,血涕被面,逋慢之宿釁未勘,特除之恩命荐降,臣是何人,聖眷及此。且感且愧,無地自容。念臣偏母,素抱貞疾,年齡雖不甚篤,老而風痺痞結之症,數年以來,輾轉沈痼,奄奄如八九十歲老人,自去冬以後,危症百出,藥餌無效。見今重添毒感,僵臥床褥,飮啖全却,轉側須人,有時胸膈痞積,精神昏窒,輒被傍人救甦,臣終鮮兄弟,晩無兒息,獨自扶將,方寸焦灼,萬無暫刻離捨之望,而屢次恩除之下,義分是懼,遂不得不黽勉就道,以爲肅恩命,少伸臣分之地,行到陰竹地,得接家信,則臣母病狀,數日越添,症勢危惡,有朝廷雖保之憂云。臣猝聞此報,五情如焚,南望涕泣,按住不得,忙搆短章,徑尋鄕路,臣罪至此益無所逃矣。噫,民生於三,事如一,南逾鳥嶺,縱有同母子之喜,北望淸漢,每結隔君臣之戀,苟使臣有一弟一子,得以在家將護,則臣身已非臣有,曷敢不長依日月之光,粗伸不俟之義,而計日長短,古人先獲,巢鵲哺翼,微物猶然,臣之情事,亦云悲且苦矣。念臣玆行,終南孔邇,六舍纔滿,二宿可至,而情私所迫,又犯違逋,瞻望雲天,有隕如瀉。伏乞天地父母,諒臣私情之難强,亟削臣職名,仍治臣逋慢之罪,爰命送府,勿復檢擬,以肅朝綱,以安賤分,不勝千萬。省疏具悉。爾其勿辭,往護母病。
庚戌二月二十九日辰時,上御熙政堂。翰林召試大臣·備局堂上引見入侍時,都承旨徐邁修,左承旨趙衍德,右承旨李益運,左副承旨申耆,右副承旨洪聖淵,同副承旨金履翼,假注書沈象奎·李海隣,事變假注書柳師模,記注官趙慶遠·金鳳顯,檢校直閣李晩秀·尹行任,司直鄭昌順,刑曹判書金思穆,知訓鍊徐有大,行副司直李柱國,弘文提學徐有隣,一提學鄭民始,藝文提學吳載純,同春秋徐鼎修,以次侍立。上曰,大臣果已造朝耶?耆曰,臣於入侍之際,聞大臣方詣閤云矣。上曰,今旣詣閤,卽次監事入侍事,傳諭于大臣,師模承命出。回奏曰,臣傳宣聖諭於左議政,則以爲臣初伏承次對入侍之命,故冒沒詣閤,方欲少陳衷曲而退矣。侍衛承史,今皆入侍,則乃是召試殿座也。至於以監事參試之命,臣不敢承當云矣。上曰,予御法服,臨殿已久,而以監事之不入,尙未開場,方此苦待矣。旣詣閤外,而反着時服,無意承命,其在國體,豈容如是,卽爲改服入參事,更爲傳諭。師模承命出。回奏曰,臣更傳聖諭於左議政,則以爲聖敎之下,極爲惶悚,而目下情勢,決不敢入參試事云矣。上曰,親臨召試,若無監事,則誰將考券乎?卽速入來事,更爲傳諭,師模承命出。回奏曰,臣更傳聖諭於左議政,則以爲旣已親臨,則監事有無,似不關緊,臣決難承命云矣。上曰,然則將使予親考試券乎?監事不可不參,斯速入來,先爲參坐,至於考券時立落,自有諸堂之議定,然則試事與處義,可得兩便之道,以此意更爲傳諭,師模承命出。回奏曰,臣更傳聖諭於左議政,則以爲聖敎至此,臣尤增死罪,而至於參試之命,百爾思之,決不敢奉承云矣。上曰,予甚苦矣。旣已設場,而寧可以無監事罷場乎?卽爲入來事,更爲傳諭,師模承命出。回奏曰,臣更傳聖諭於左議政,則以爲若以次對,有入侍之命,則臣謹雷冒沒承膺,而臣昨旣以圈事,厚被臺論,今又以試事,晏然入參,則道理廉防,豈可成說乎?寧被方命之誅,臣不敢奉承云矣。上曰,私義雖欲自引,國體獨不可顧乎?卽速入來事,更爲傳諭。師模承命出。回奏曰,臣更傳聖諭於左議政,則以爲臣之不敢承命之意,已盡仰暴矣。今方冒萬死退去闕外,以爲俟勘之計云矣。上曰,大臣方在何處?師模曰,已出到肅章門矣。上曰,然則以次對入侍事,兼春秋更爲傳諭,處遠承命出。回奏曰,大臣令方入來矣。上曰,注書出去引接,可也。象奎承命出,偕入進伏。上曰,大臣今方勉出,而次對班列,豈可以武將一人爲之乎?禁營習,陣似已罷矣。禁將催促入來,御將則病勢難强,退去,可也。濟恭曰,昨日侵早動駕,今又臨殿,連日勞動之餘,聖體,若何?上曰,一樣矣。濟恭曰,緣臣無狀,誤了圈事,至被人言,臣何敢抗顔登對,而史官屢臨,聖諭鄭重,至有次對進定之敎,故臣雖爲陳衷曲,黽勉登筵,臺論旣如是峻發,名以大臣者,視若尋常,揚揚冒進,則一身之廉防,已無可言,而國體損傷,後弊所關,當如何哉?伏願聖明,亟治臣罪,以謝人言。上曰,過矣。人言雖有所云云,不果示以慨然之意,別無深緊之語,則卿何必如是過引乎?濟恭曰,臺疏所謂主圈之大臣,拘於格例,不得請罷云者,豈可但以慨然論哉?以此所遭,若不處義,而視同無故者然,則竊恐臺言反輕,而廉防掃地,伏願早賜斥退焉。上曰,俄者箚批,已爲悉諭,姑以不欲激成之意,處分止此,然可知臺疏之出於挾雜,此何足深責乎?召試開場,已至半日,予亦臨殿企待,而以卿不卽膺命之故,尙此遲延,寧有無監事而考試之例乎?卿旣一番陳箚,則亦足爲一伸,卿須諒之,卽爲勉膺,可也。濟恭曰,臣旣忝在具瞻之地,而人言之來,不知自引,則臺閣論事之風,其將弁髦而大官之僨事者,亦無所知懲,此豈細故也哉?更願深加體諒焉。上曰,卿言然則然矣,而今此試事,所關甚重,半日開場,不容遽撤,私義姑無論,國體不可不念,卽爲勉膺可也。濟恭曰,臣若有一分承膺之路,則聖諭如是縷縷,何敢不思奉承,而第臣情地,實難承命,臣謹當縮伏於此,以待試事之畢而退去矣。上曰,予雖欲曲爲之地,首揆旣可勉出,卿方獨賢,豈可因一微事,輕許曲副乎?到今國體事面,不得不勉回卿心,予不必多誥,卿若終不回聽,則只有終日竟夕,相對默企而已。濟恭曰,聖敎至此,臣惶恐抑塞不知所達矣,良久。耆曰,今日擧措,曾所未有之事矣。殿下臨殿,試官入庭,而上下相持,節拍無期,臣不勝憂慨,敢此,仰達矣。上曰,予欲不言,而承宣有此奏,今日國體果是前所未有之事矣。濟恭曰,承宣之言,果是矣,到此地頭,臣身固不敢自有,雖今日膺命,明日遭言,亦何可顧恤乎?奉承之外,無他可達矣。上曰,卿善思矣。今則事將就緖卿卽爲出去,改服入來。仍敎曰,贊儀引接,可也。上曰,沈勗之翰圈事,在於何年。耆曰,甲戌年間,曾有是事矣。聖淵曰,應試人方待閤外當着黑團領,而屢次申飭,終不操着,事體所在,誠極未安。本院請推之外,無他可施之罰,何以爲之乎?上曰,斯速入來事,更爲嚴飭,履喬等不卽承命入來。上曰,竝招入,可也。履喬等又不承命。上曰,召試姑無論,旣有招入之命則其在分義,寧有不入之理,而是必院吏傳命,不能分明之致,院吏事極爲駭然。兵判出坐閤外,捉入當該院吏,決棍十度,首吏則決棍五度,可也。履喬等,乃承命進伏殿庭,引儀唱試官以下四拜,履喬等,不爲參拜。上曰,旣入殿庭不拜君父,此輩,亦可謂有臣分乎?無論應試與否,焉敢不爲拜禮乎?履喬等,隨參拜禮訖。上命試官書御題揭板,仍命頒紙,履喬等,不卽祗受。上曰,自上頒給之物,何救不受乎?承旨以此申飭,使之卽爲領受,仍令分坐製進,可也。耆·益運等俱以上敎,屢度飭諭於應試諸人,履喬等,遂皆祗受。上曰,應試人等,稍稍承命,試事將成矣。仍敎曰,抄啓文臣,亦或有自書之例,陪入書吏,竝令出送,各自乎?書以進,可也。履喬等,雖已分券就坐,無意操筆應製。上曰,今此御題,卽先朝改翰薦爲圈點之事也。先大王盛德大業,在於祛偏私三字,題意所重若此,而爾等如不欲應製,則其罪當如何?予之必欲完成圈試者,非爲爾等地也。亦所以仰體之意也。爾等則試畢後,當被違拒之罪,其在爾而處義,亦宜卽速製呈,仍被當被之罪,然後可安爾等之心也。斯速製呈之意承旨,更爲嚴飭,可也。上曰,次對爲之。濟恭曰,近日備局公事,別無稟定者矣。上曰,具庠事,旣有待卿登筵加等處勘之敎,其委折何如也。濟恭曰,凡於動駕時,東西班待初嚴下,預爲整齊,大臣則二嚴後出坐,朝儀卽然,而昨日動駕時,臣申飭禮都監,使之預整班行,二嚴後臣始出班,則宰臣班中,有數三軺床虛坐者,故臣使錄事摘發,捉囚其下吏,則吏曹參判具庠,晩始出來,反使其曹吏,摘取政府下隷之號牌云,故臣始也不信,招問曹吏,則果有是事,如許駭擧,臣實初見,名爲大臣而按例董飭之事,卿宰如是起怒,至有無前之擧,此豈非大關紀綱乎?臣不勝駭異,以爲吏參則從當筵稟論罪,便在待勘中,不可參班之意,分付曹吏矣。渠旣不能屛伏俟罪,而乃反汲汲陳疏,敢爲先發之計,豈有如許體統乎?譴罷之典,恐涉太輕矣。上曰,然則加施削職之典,可乎?濟恭曰,雖從末勘,削職斷不可已也。上命書傳敎曰,昨於箚批,以登筵後加等處分爲說,而今筵聞卿言,具庠事,節節駭然。益知其所不知,此而尋常處分,朝廷體統,何以振礪,前參判具庠,加施削職之典。上曰,旣無稟達之事,則大臣先爲就座,諸堂以次稟事,可也。昌順曰,本廳都試,春秋設行,而有故不爲,則節目中本無進行之例,其後因特敎,使之追行,而前右相,以本廳年前未行之都試,竝爲設行事,筵稟蒙允矣。見年條,則年前都試之積滯未行者,竝當年條爲五次矣。有難一時設行,故敢此仰達矣。上曰,春取三次,秋取二次,可也。出擧條文源曰,關西定配罪人,有移配之命,而昌城罪人廷楫,江界罪人崔鍾岳,旣是逆獄干連之罪人,則不可移配於近地,臣府不敢擧行矣。上曰,何必如是,一體擧行,可也。上曰,頒紙已久,應試諸人,尙無操筆之意,御題所重何如,而屢次飭敎之下,焉敢如是乎?春秋館堂上,各別申飭,可也。上曰,其中或不無製進之意者,而鄭文始獨不操筆,故諸人亦無先發者,守禦使,亦必勸令應試,而不遵君命父敎,豈不萬萬痛駭乎?至於金履喬,則予雖不欲索言,渠家便是再生之人,而有何不欲竝試者,敢爲逡巡乃爾乎?卽速製進之意,館堂連爲嚴飭,可也。民始曰,臣有區區愚見,敢此仰達矣。翰圈自是參下極選,苟有人言,則不得赴試,自古已然,其所以重名器存廉防之非比等閑官職,故臣於冒參翰圈時,有以遺珠爲言者,此雖竝被彈有異,旣有人言之云云。則有不敢晏然赴試,遂以此引義,而至有改圈之擧,今此圈事之被論,不啻等閑說去,則應試人之不欲冒赴,固無足怪,而殿下督迫太過,使之悶隘罔措,此豈淸朝之美事哉?臣愚死罪,竊以爲此乃御極後初有之過擧也。擧措由是而乖當,名器職此而玷汚,廉防以之而打壞,此所謂一事三失,伏願亟加三思,更勿强迫,是臣區區之望也。上曰,卿非矣。卿則罷職,退去可也。仍命書傳敎曰,今日臨殿之擧,出於收殺究竟之意,則今此重臣筵奏,萬萬意慮之外,旣云御極後,初有之過擧,又以束縛新進,玷汚名器等說,張皇支蔓,看作名義關頭者,果何所據,館堂堂上鄭民始,爲先罷職。敎昌順曰,以卿子之故,鄭民始之所奏如此,不意此重臣之亦爲是也,卿亦退去可也。上曰,雖無鄭文始,豈不可設場乎?其一向方命之罪,當施竄配之典,鄭文始爲先出付□直下義禁府,可也。敎濟恭曰,卿徒以古人之見慮,事未及周□□,苟欲各圈二人,則新榜中,豈無他人乎?雖以薦規言之,何必□登科三日內,汲汲薦引,而致此葛藤乎?予果固已慮之矣。金履喬則固當畏約,而沈能迪之尙無動靜,亦何故也。乃□□如可許赴,使之卽爲入來,至於尹持訥,則臺章□無姓名露出者,而又何逡巡乎?渠輩初不入來則已,旣已入來,而及夫參拜,頒紙應試之際,節節抗拒者,抑何義也?渠輩所執,必有準限,欲以竄配爲限乎?抑以抵死爲限乎?卽爲問啓可也。履喬等曰,惟願被罪矣。上曰,罪有輕重,果以何者爲限乎,斯速仰對,可也。履喬等曰,被罷輕重,只俟自上處分而已矣。上曰,渠輩終始頑拒,無意承命,雖係過中之擧,何可顧念乎?予當親問一竝具格待令於肅章門,可也。如是嚴敎之後,終不承命,則可謂有臣分乎?履喬等,始乃操筆謄題。上曰,渠輩今已回聽,方欲製呈,鄭文始俄者處分,可謂適中其願,卽令故送,入參召試,可也。聖淵曰,試所承旨望尙未下,故敢此仰達矣。上曰,以禮房爲之。上曰,差備忠義,臺爲出去,事甚駭然。仍命書榻敎曰,忠勳府有司堂上中,公事堂上罷職。上曰,次對退去,試官及侍衛,亦爲權退,可也。諸臣以次退出。
上在昌德宮。停常參·經筵。
自初昏至夜五更,灑雨下雨,測雨器水深二分。
申耆啓曰,來初五日朝參日次,而國忌正日相値,頉稟之意,敢啓。傳曰,知道。
金履翼啓曰,合辭方張之時,兩司無詣臺之員,事甚未安,未署經外,未肅拜呈告人員,竝卽牌招,何如?傳曰,允。
金履翼啓曰,大司憲李聖圭牌不進,執義,掌令持平俱未差,監察茶時之意,敢啓。傳曰,知道。
申耆啓曰,檢閱丁若鏞,謂有情勢,陳疏徑出,原疏雖已退却,禁推傳旨未下之前,不得出去,旣下飭敎,則遽有此徑出之擧,其在事體,誠極未安,所當重勘,而本院請推之外,無他可施之罰,何以爲之?敢稟。傳曰,爲先禁推捧供。
申耆啓曰,副司果朴崙壽,去二月朔朔書,無緣不書,依定式,禁推傳旨捧入之意,敢啓。傳曰,知道。
傳于李益運曰,右承旨入侍。
申耆啓曰,別付料兵房來言,西北別付料軍官試射,每年春季朔初一日,取稟事,定式年,今春季朔試射,以何日爲之乎?敢稟。傳曰,禁軍試射日,同爲設行。
傳于申耆曰,付料試射春等禁軍試射日,同爲設行。
金履翼啓曰,卽者刑曹郞廳來言,再昨日動駕時,衛外擊錚人等,所當卽爲捧供,而連値齋戒,不得用刑,待無故日,擧行云矣,敢啓。傳曰,今日捧供。
傳于趙衍德曰,左承旨入侍。
以黃海監司李時秀狀啓,瑞興府使韓栢林罪狀査覈事。傳于申耆曰,觀此査啓,臺疏推剝貪饕云云。無異於責衲食肉。若此則無勢者無罪而橫被,有力者陵民膏血,牛駄馬輸,而名不登於白簡,蓋充其溪壑之欲乎?若以日俸贏餘之入,已謂不法,則外此八道道伯·三百六十州守令,先被不法之律,然後次勘如渠殘蔭,可也。至於査啓中,所謂儲置立本二百金一款,卽不過吏屬之誤錄,元非儲置之名色,而亦出於爲民防弊之擧,則吏供以此指告,如非故爲抉摘之計,則必是移咎官長之意。本府吏屬,素稱頑悍,曾不料若是無形,該吏等刑一次照律定配。該倅,今無可罪之端,此後吏習,則更加矯革,官事,則益念潔己之意,卿其各別嚴飭事,回諭。
金履翼,以刑曹言啓曰,因義禁府啓辭,豐川府緣坐安置罪人心吉,延安府移配,椒島鎭緣坐爲婢罪人奉順·永八等,長淵縣白翎鎭移配爲婢,竝仍前罪目,令刑曹押送事,命下矣。罪人心吉·奉順·永八等,方在黃海道內配所,竝卽押送于各其移定配所事,發關,分付于該道道臣之意,敢啓。傳曰,知道。
禁府照目,檢閱,丁若鏞矣。入庭逡巡,萬萬駭然,禁推傳旨未下之前,不得出去,旣下飭敎,則遽有此徑出之擧,其在事體,誠極未安,從重論,笞五十收贖,解見任。別般私罪啓,奉敎付過放送,仍令政院,牌招入直爲良如敎。
庚戌三月初一日午時。上御春塘臺。右承旨入侍時,右承旨李益運,假注書李海隣,記注官趙慶遠·金鳳顯,以次進伏訖。上曰,大司成,率旬題入格儒生,集春門外待令事,分付。賤臣承命出傳。上曰,大司成,率儒生入侍。賤臣承命出。大司成李勉兢率儒生等,以次侍立。上命益運,呼名頒賞訖。命退,諸臣以次退出。
庚戌三月初一日酉時。上御重熙堂。左承旨入侍時,左承旨趙衍德,假注書李海隣,記注官趙慶遠·金鳳顯,以次進伏訖。上曰,時囚供辭,斯速入之。賤臣承命出傳,命衍德讀公事。仍書判付訖。命退,諸臣以次退出。
上在昌德宮。停常參·經筵。
藥房提調徐有隣,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金履翼啓曰,大司憲李聖圭,牌不進,執義·掌令·持平,俱未差,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,左承旨入侍。
傳于申耆曰,軍士房承旨入侍。
傳于申耆曰,左承旨許遞,前望單子入之。
承旨前望單子入之,李晩秀落點。
假注書李海隣改差,代以趙台榮爲假注書。
以檢閱丁若鏞牌不進罷職傳旨。傳于金履翼曰,勿施,更爲嚴飭入直。
以檢閱丁若鏞,牌不進罷職傳旨。傳于金履翼曰,飭敎之下,新進小官,焉敢若此,只推,更爲牌招。
弘文提學前望單子入之,洪良浩落點。
洪聖淵啓曰,私文提學洪良浩,牌不進推考傳旨,今方捧入,而三日製命下之後,如是違牌,不卽膺命,事甚未安,更卽牌招,何如?傳曰,允。日勢已晩,更爲牌招,違牌,勿爲呼望。
洪聖淵啓曰,弘文提學洪良浩,旣已承牌藝文提學吳載純,奎章閣提學鄭民始·吳載純,一體牌招,同參考試,何如?傳曰,允。
洪聖淵啓曰,藝文提學吳載純牌不進推考傳旨,今方捧入,而同參考試,自是法典,如是違牌,事甚未安,更卽牌招,何如?傳曰,許遞,今日政差出。
洪聖淵啓曰,藝文提學,待下批牌招,以爲同參考試之地,何如?傳曰,允。
以平安監司狀啓,寧邊府使許,柔院僉使權應稷罷黜,其罪狀,與熙川前郡守鄭勗世,竝令攸司,拿問嚴勘事。傳于金履翼曰,寧邊·熙川民戶流離,比谷山頗少,比臺章稍異。大抵許多民戶之若是離土,而身爲守宰,任其所之,究厥罪狀,不可尋常處之。況寧邊一邑,昨年水患,挽近所無,則不能着意接濟,致此現發,可謂罪上添罪,道臣雖請罷黜,仍請拿問嚴勘,而拿問豈有他說乎?與柔院僉使權應稷,待其自現,令該府,定配所,分配事,分付。
有政。吏批,判書洪良浩試所進,參判未差,參議李祖承進,都承旨徐邁修進。啓曰,判書洪良浩試所進,參判未差,小臣獨政未安,何以爲之?敢稟。傳曰,只出緊任,以李東稷爲執義,鄭益祚爲司諫,閔彝顯·李祉永爲掌令,崔重吉·李敬臣爲持平,柳雲羽爲獻納,張至冕爲正言,黃仁燾爲刑曹正郞,徐浩修爲藝文提學,李書九爲寧邊府使,故輔德宋瓚,贈禮參提學例兼,故通德郞宋廷澤,贈左承旨,故郡守宋搏,贈司僕正,以上右尹宋濟魯三代進贈,氷庫別提金興得,禁衛哨官李在天相換。
兵批,判書李進,參判柳誼病,參議金履成入直,參知沈晉賢病,右副承旨洪聖淵進。以尹進五爲柔院僉使,副司果單李祉源。
洪聖洞啓曰,藝文提學徐浩修,牌不進推考傳旨,今方捧入,而同參考試,自是法典,而如是違牌,事甚未安,更卽牌招,何如?傳曰,允。
以慶尙道按査御史鄭萬始査啓。傳于申耆曰,今番按査之擧,一則曲循私囑,囚治尙州吏妓事也。一則營舍造成,所用濟倉錢三萬兩事也。觀此査啓,本事或脫空或爽實,受囑與否,姑勿論。吏妓之向前倅,詬辱於街路,裂破其喪服,則風化所關,一欲推治,無足爲罪,況妓則略治,吏不受刑,此一款,別無更査之端矣。濟倉錢事,昨年記付,實留數爻,只是二千,則三萬云云。太不襯似,然毋論暫時貸用與別般換用,係是廟堂句管錢穀,則私自推移之跡,旣發於繡啓,道伯不可無罪,而初欲貸換,旋卽中止,則亦無可以執此勘律,御史卽待居昌·咸安査事出場,卽爲復路,該道伯,亦卽申飭發巡事,回諭。
以義州府尹狀啓,傳諭史官,不得許令渡江,惶恐待罪事。傳于申耆曰,爾事可謂得體,勿待罪事,回諭。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
申耆,以兵曹言啓曰,內禁衛將張集紹,方在保放中矣。宿衛領軍之任,不可久曠,改差,何如?傳曰,允。
洪聖淵,以大司成意啓曰,尊經閣建置之法意有在,而書無先秩,豈非太學之貽羞事乎?北漢所在經書各二件,韻冊五件印出,令內閣,每卷安寶,藏于尊經閣,近年所下冊子及帖冊,果皆見存乎?相考草記事,命下矣。依聖敎,近年所下冊子及帖冊,一一考出,則帖冊時無見在,如國朝寶鑑·明義錄·摛文院講義·禮款類輯·字恤典則·宮園儀·弘文館志·奎章閣志·大典通編·羹墻錄·文苑黼黻·表忠綸音·加髢申禁事目等諸冊,俱爲完秩,見存之意,敢啓。傳曰,知道。
洪聖淵,以義禁府言啓曰,時囚罪人朴崙壽,依下敎放送之意,敢啓。傳曰,知道。
庚戌三月初二日辰時。上御重熙堂。軍士房承旨入侍時,左副承旨申耆,假注書李海隣,記注官趙慶遠·金鳳顯,以次進伏訖。上命書傳敎曰,翰林召試殿座時,因大臣筵奏,前參判具庠,有加施削職之命,傳敎承旨,分明承書,而尙無頒布云,事甚可駭。其委折,令政院,査實於史官院吏等處以啓,又命書傳敎曰,昨於箚批,以登筵後,加等處分爲說,而今筵聞卿言,具庠事,節節駭然。益知其所不知,此而尋常處分,朝廷體統,何以振勵,前參判具庠,加施削職之典。命退,承史以次退出。
庚戌三月初二日巳時。上御重熙堂。左承旨入侍時,左承旨趙衍德,記事官徐有聞,記注官趙慶遠·金鳳顯,稟事閣臣徐有防,以次進伏訖。上命書傳敎曰,政官牌招開政。有防曰,南陽府殺獄罪人韓灌子廷郁,以其父枉罹殺獄事,有所擊錚,自水原府,捧供馳啓矣。卽下判付內,人命至重,三尺至嚴,殺人者,豈可倖逭?而渠奴,死於獄中,誠如渠供,能無一獄兩犯之嫌乎?令本道伯,詳考査案,論理狀聞事,命下矣。取考其原情,則廷郁之所藉口稱冤者,當初打殺禮分時,隨往執杖之林致位,卽渠奴子,而同囚一獄,不勝桁楊之苦,死於獄中云云。而所謂林致位,本非渠奴,不過以隣漢,隨往於韓灌推奴之行,執杖使喚而已矣。旣係干連故,同爲囚禁,而時値藏刑,不加一楚,後因身病,閱朔保授之餘,仍爲致斃,今此杖死獄中之說,專是誣罔。而況致位,初非渠奴者乎?蓋其本獄事,不但檢案中實因,詞證之無容更議,前因其子之呼籲,累經査啓,鐵案已成,至承各別嚴訊,期於取服而判付,則到今別無可以更査之端,其原情勿施,廷郁誣罔之罪,不可以爲父訟冤,置而不論,自臣營從重科治,何如?上曰,依爲之。出擧條有防曰,道內楊根郡殺獄罪人鄭千己·姜萬周,及楊州牧殺獄罪人兪彥郁等,皆其子之擊錚原情,自秋曹,令道伯,詳査啓聞後稟處事,覆啓蒙允矣。殺獄罪人之因判付究覈者,捉致營門,別定査官,眼同擧行,卽是格例,而毋論元犯與干連切隣,一獄應問者,其數殆近數十人,許多且留連營下,爲弊滋甚故,臣於年前,以罪人所在邑巡到時,按例參覈,此後則定式施行事,有所筵達蒙允,故揚州兪彦郁獄事,巡到本牧時,已爲定査官參覈矣。楊根郡兩罪人獄事,亦依此例擧行,何如?上曰,依爲之。出擧條有防曰,因有旨,高陽郡大慈洞所在永豐君墓修治之意,有所知委矣。該郡守金思義牒呈內,郡守躬往大慈洞,遍訪洞里,全沒墓形,又無誌碣,難以憑尋,廣問古老,亦無所知云矣。自臣營,招問永豐君後孫李在天,則在天,亦以爲永豐君墓,雖在高陽大慈洞,而荒廢年久,已無墳形,爲子孫者,尙未得尋訪云矣。該邑報辭,子孫所言,旣如此,無路搜訪,則修治一款,亦無可以擧行之道,故敢此,仰達矣。上曰,然則就本洞設壇,令度支,劃給香火之需,可也。出擧條有防曰,本道安山居幼學李尙周,以海安君臣㟓長派宗孫,所當奉祀,而旣失其統,詳査辨別事上言,據禮曹回啓,關內西陵君,旣因判付,爲海安君奉祀,則神主之中間移奉於烏川君之支孫,緣何委折,事在久遠,無以憑考,令道臣,査實狀聞後,更爲稟處,何如?依回啓施行事,判下矣。今此李尙周,謂在畿內安山,禮曹循例,以令道臣,査實爲請。而第宗派辨別等事,自是宗簿寺所關,元非方營邑可以擧行者,令宗簿寺査處,何如?上曰,依爲之。出擧條命退,諸臣以次退出。
上在昌德宮。停常參·經筵。
金履翼啓曰,大司憲李聖圭,掌令李祉永,持平崔重圭·李敬臣未肅拜,執義李東稷,掌令閔彝顯俱在外,監察茶時之意,敢啓。傳曰,知道。
傳于李益運曰,左承旨馳詣懿昭墓,奉審摘奸以來。
傳于李益運曰,左副承旨入侍。
李益運啓曰,奎章閣提學吳載純牌不進推考傳旨,今方捧入,而同參考試,自是法典,則如星違牌,事甚未安,更卽牌招,何如?傳曰,允。
李晩秀啓曰,藝文提學徐浩修牌不進推考傳旨,今方捧入,而特敎申飭之下,連事違召,終不承膺,事體所在,誠極未安,更爲牌招,以爲同參考試之地,何如?傳曰,允。
李益運啓曰,藝文提學徐浩修再牌不進,推考傳旨,今方捧入,而同參考試,自是法典,則如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于李益運曰,除拜經宿,尙不出肅,事體道理,寧有如是,藝文提學徐浩修,從重推考,牌去來催促。
傳于金履翼曰,藝文提學徐浩修上疏入之。
徐邁修啓曰,藝文提學徐浩修疏批已下,卽爲牌招,以爲同參考試之地,何如?傳曰,允。
申耆啓曰,臣承命與弘文提學洪良浩,偕往泮宮,儒生試取收券一千一百六張捧入之意,敢啓。傳曰,知道。
傳于李益運曰,科次入侍。
李益運啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,曺遠振落點。
以咸鏡監司狀啓,自洪原至明川,各邑民情緩急,論列馳啓事,傳于金履翼曰,觀此伏辭,北民事,庶可一分弛心,任怨捧糴,能免嶺穀之轉運,此一款,雖謂之功罪相準,亦可也。然近聞於筵席,北來之說,無不以昨年糴品,在在虛穀,不可食之物爲說,誠如是也。方春種糧,何以拮据乎?此所以弛心半關心半處,勿以民食之就緖,爲自假之端,益講賙活之策,俾圖息愆之方,卿則雖以端川倅,爲不知異俗異宜云。而外此南關諸倅中,安知無耽於穀價之騰踊,敢萌益己之計者乎?然則其罪,豈比端倅之無妄乎?至於北靑之約己誠心,三載如一,而民之溝壑,轉爲袵席,予則曰,此倅有勞云爾,昨秋懷襄之災,明·吉黎庶,急於燃眉,而活我濱死之民命者,一則鏡判之功也。二則鏡判之功也。任怨自有許多般,豈有如鏡倅乎?奉公亦有許多般,豈有如鏡倅乎?折米四千,卽萬包穀物,而昨年本邑,竭力移轉,朝廷紀勞之政,不施於此等人,而何先以嘉乃之意,略及於回諭中,以此回諭,宣布道內守令,使能者益勉,劣者知懼事,回諭。
藝文提學徐浩修疏曰,伏以達孝,上格皇穹,默佑園寢,改卜於吉岡,邦籙永鞏於泰盤,元春展禮,聖慕愈新,鑾蹕穩旋,玉候彌康,於萬斯年之祝,朝野惟均,臣於窮廬苫塊之中,竊伏見義理斁晦,亂逆層生,而復·謙之懲治太疎,宇·偉之腰領尙貸,根帶未鋤,禍胎滋長,以至於昨冬之變而極矣。島置之逆,潛入城闉,宗祏之危,迫在呼吸,幸賴我慈聖殿下,至明至哲,誕布諺敎,折兇謀於將萌,扶國步於旣蹙,而噫,彼簡賊之徒,敢逞梟·獍之肚,表裏和應,排布至憯,此莫非王章不嚴,禍本自在,隄防日漸虧壞,兇孼無所忌憚而然也。上下相持,玩歲愒日,三司之啓,殆同故紙,聲討之章,徒歸文具。是固群下不誠不忠之罪,而亦豈不有憾於天地之大乎?臣雖纍然在疚,獨阻籲庭之班,而中夜無寐,每切枕戈之痛,仍念臣,積負釁尤,獲戾神明,數年之中,奄失怙恃,禍罰之荐酷,殆無二於人,而冥頑苟活,視息猶存,居然祥禫已畢矣。歸依楸壠,萬念都灰,秪自限其不早溘然,乃者收簪之恩,遽下闋制之初,秋官之命,敦府之除,不踰數日,華誥聯翩,臣雙擎九頓,摧咽掩抑,不自覺其淸淚之無從也。伏念先臣,十年內閣,偏荷眷遇,生而有錫號之異渥,沒而有印集之殊典,哀榮曠絶,幽明感結。今臣之所自勉者,惟在於策勵陳力,移孝爲忠,仰答洪私之萬一,俯卒先臣之志事。而況臣之逖違天陛,幾年于玆,以臣一飯不忘之心,豈不欲顚倒趨承,瞻觀耿光,少效其戀結之微誠哉?秪緣窮毒殘命,疢疾沈嬰,神精消亡於內,血氣耗鑠於外,形殼雖在,而生趣索如,尙何能彯纓結綬,復廁榮塗,以自齒於平人之列乎?餘哀未盡,無非觸緖之感,聖恩愈摯,莫伸叩謝之忱,臣情到此,吁亦慼矣。且臣於三昨秋晉秩之命,竊有所區區惶恧者,夫跡忝龍圖,編校雲章,乃是職分之常事,安有勞勩之可紀,而況於持衰之時,混被格外之典,尤豈非猥越之甚者乎?臣誠惝怳隕越,不敢以旣久而一日安于心也。玆敢來伏私次,短章哀籲。伏乞聖明,憐臣悲苦之情,諒臣肝膈之懇,收還臣資秩,鐫免臣職名,以重恩賞,以安私分,不勝幸甚。臣治疏將上之際,忽伏奉藝苑除旨,以同參考試,召牌踵臨,臣於此職,不但自劃之有素,目下情事,轉動無路,荐犯違傲,誠非獲已。乞伏逋慢之誅,以爲人臣孤恩方命者之戒焉云云。答曰,省疏具悉。卿其勿辭行公。
庚戌三月初三日卯時。上御重熙堂。左副承旨入侍時,左副承旨李晩秀,記事官徐有聞,記注官趙慶遠·金鳳顯,以次進伏訖。上命書傳敎曰,以耆耋大臣,立朝四十餘年,秉軸亦過卄載,事蹟本末,卽輿人之所誦,而殫心於廟務,先朝許之,予亦稱歎。今聞奄逝,殊甚嗟惜。卒領府事金致仁家,吊祭致賻,按例擧行。祿俸,限三年仍給事,分付。命退,承史以次退出。
庚戌三月初三日辰時。上御熙政堂。科次入侍時,右承旨申耆,假注書趙台榮,記注官趙慶遠·金鳳顯,奎章閣提學鄭民始,弘文提學洪良浩,對讀官申獻朝·李龜雲,以次進伏訖。上曰,二提學及藝文提學,姑不承牌乎?耆曰,未及入來矣。命民始·良浩分考,民始等考訖。以三下申夔朝等出榜。命書傳敎曰,三日製居首幼學申夔朝,直赴會試。之次進士朴長鉉,幼學李維命,進士南惠寬,各給一分。次上儒生,令政院考例,捧傳旨施賞。上曰,兩提學如已承牌,使之入侍。賤臣承命出,與二提學吳載純,藝文提學徐浩修,偕入進伏。上敎浩修曰,久未見卿矣。今旣出仕,自今當頻數見之矣。命試官以下,竝先退。命書傳敎曰,爲念府屬之貽弊,使之待待命,自現後,定配所發配,而更思,熙川數差,少柔院何足責也,寧邊以關防大都會,兼有昨秋懷襄之災,則渠之竭力接濟,宜信他倅,而四百流戶,旣登道啓,其所勘斷,豈循常例,亦豈比於熙川·柔院乎?昨日同律,終涉混淆,寧邊前府使許涎,定配外,加施禁錮之典,以懲他守令。又命書傳敎曰,昨日箕伯狀啓,寧邊·熙川罷拿事書目,流民數爻四百,誤以二千九百書出朝紙云。若此則諸倅勘律,豈下於谷山乎?外間只看朝紙者,必以爲刑政顚錯,所係非細,當該不能檢察之承旨,先遞差後禁推,該吏出付有司,過齋後,嚴杖照律草記事,分付。命退,承史以次退出。
上在昌德宮。停常參·經筵。
李益運啓曰,大司憲李聖圭,掌令李祉永,持平崔重圭·李敬臣未肅拜,執義李東稷,掌令閔彝顯,俱在外,監察茶時之意,敢啓。傳曰,知道。
申耆啓曰,來二十五日,朝參日次,而殿座相値,頉稟之意,敢啓。傳曰,知道。
傳于徐邁修曰,傳香承旨,馳詣元陵,奉審摘奸,局內諸陵,一體奉審以來。
傳于李晩秀曰,右副承旨入侍。
傳于徐邁修曰,奉審承旨入侍。
傳于曺遠振曰,右承旨入侍。
以承旨房望,傳于金履翼曰仍。
徐邁修啓曰,卽伏見咸鏡監司李秉模,有旨祗受狀啓三度,則成貼承旨,名字誤書,奏御文字,何等審愼,而有此不察,事甚未安,推考警責,何如?傳曰,允。
庚戌三月初四日辰時。上御重熙堂。右副承旨入侍時,右副承旨李晩秀,記事官徐有聞,記注官趙慶遠·金鳳顯,以次進伏訖。上命書傳敎曰,以西北民事,夙宵關心,今番諸道儒生應製之命,專出於欲知西此觀光諸生數爻,今觀呈券,西則夥然,北亦上來,足爲一分慰喜之端,至於關西二下壯元江東幼學劉學元,所作燦燦,有勝於京生學子,已極可嘉,北關壯元三上德源幼學南履夏所作,亦頗可意,兩道俱有道內參奉窠,竝卽待窠單擬事下諭于兩道伯。又命書傳敎曰,鄕儒之別試泮製,出於勸奬之意,而試券手批,在渠可謂特恩,每道入格人姓名榜目一件,安寶分給,各道壯元,又一件營上,仍令各該道臣,謄出諸件,分送入格各邑,又令地方官,謄出本地方入格人姓名分給,而賞典則壯元及二下,各給八子百選一件,壯紙五卷·筆五柄·墨五笏,三上各給正音通釋一件,壯紙四卷·筆四柄·墨四笏,三中各給正音通釋一件,壯紙三卷·筆三柄·墨三笏,三下各給正音通釋一件,壯紙二卷·筆三柄·墨二笏,次上紙二卷·筆三柄·墨二笏,而冊子則自內閣,安寶下送,紙·筆·墨則令各該道伯,秩秩彙類,與御批試券,分送各該邑,令地方官招致入格諸生分給後,仍饋酒饌,以示重恩賞之意,祗受形止,分給日字狀聞事,自內閣,下諭于諸道道臣處。命退,承史以次退出。
庚戌三月初四日申時,上御重熙堂。奉審承旨入侍時,都承旨徐邁修,假注書趙台榮,記注官趙慶遠·金鳳顯,以次進伏訖。上曰,元陵與局內諸陵,俱無頉乎?邁修曰,然矣。上曰,往返,頗神速矣。邁修曰,獻官前,臣先發行故,申前入來矣。上曰,丁若鏞入來乎?邁修曰,尙不承膺矣。命退,承史以次退出。
上在昌德宮。停常參·經筵。
徐邁修啓曰,判府事李福源,爲承候來待矣。傳曰,入侍。
徐邁修啓曰,時原任閣臣,爲承候來待矣。傳曰,入侍。
申耆啓曰,大司憲李聖圭,掌令李祉永,持平崔重圭·李敬臣未肅拜,執義李東稷,掌令閔彝顯俱在外,監察茶時之意,敢啓。傳曰,知道。
傳于申耆曰,左副承旨入侍。
傳于曺遠振曰,右副承旨入侍。
傳于申耆曰,同副承旨許遞,前望單子入之。
以黃海監司啓本,流民還集區別事,傳于申耆曰,遂安一邑流民,至千六百餘名之多,朝家刑政,不可斑駁。該守令,令該府,相考寧邊·熙川口數,勘律草記,鳳山七百口,亦與熙川相似,一體相考勘律事,分付,該府雖値坐齋,係是民事,皆令今日擧行事,分付。
申耆啓曰,卽見黃海監司李時秀,流民還集,區別啓本,則咸安前郡守張齊斗之齊字,書以商字,奏御文字,何等審愼,而有此誤書,揆以事體,不可無警,該道臣推考,何如?傳曰,允。
以黃海水使狀啓,延海兩防船失火致敗,惶恐待罪事,傳于申耆曰,勿待罪事,回諭。
以修撰朴基正牌不進罷職傳旨。傳于申耆曰,只推。
醫官邊致翰書啓,錦城尉朴明源病症大槪。脈度別無動靜,而便度微有差減之勢,腹脹氣喘,亦有少歇,而喉間捍格,一味苦劇,飮啖全廢,神氣比昨一樣,連用黃連理中湯,而主家以爲賤疾,一向支離,御醫許久淹留,私心轉益悚惶,如添一症,惟願斯速罷歸,以安病心之意,前後言及,不啻縷縷,而臣旣伏承不離之命,故仍留之意,竝以詮次啓達。傳曰,加還人蔘一兩,着意看病。
申耆,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
申耆,以訓鍊都監言啓曰,本局局別將洪龍鎭,身病甚重,勢難察任,改差,何如?傳曰,允。
庚戌三月初五日辰時。上御誠正閣。大臣閣臣承候入侍時,左承旨李益運,記事官徐有聞,記注官趙慶遠·金鳳顯,判府事李福源,檢校提學鄭民始·吳載純,檢校直提學徐浩修,原任直閣徐鼎修,檢直閣李晩秀·尹行任,檢校待敎金祖淳,以次進伏訖。福源曰,當此日,聖慕伏想無窮,聖體諸節,不瑕有損。上曰,一樣矣。福源曰,近來日氣漸至淸和,膈候,若何?上曰快勝矣。福源曰,王大妃殿氣候,何如?上曰,一樣矣。福源曰,惠慶宮氣候,何如?上曰,一樣矣。福源曰,今日時·原任大臣,事當齊會承候,而皆値有故,左相又差祭,小臣獨登前席,甚爲不安矣。上曰,事勢然矣,庸何傷乎?卿之筋力,近日則如何?福源曰,犬馬之疾,種種添劇,漸不如前矣。命退,諸臣以次退出。
上在昌德宮。停常參·經筵。
申耆啓曰,大司憲李聖圭,掌令李祉永,持平崔重圭·李敬臣,牌招啓辭未下,執義李東稷,掌令閔彝顯在外,監察茶時之意,敢啓。傳曰,知道。
傳于申耆曰,明日奉室行禮,依昨年例爲之。
申耆啓曰,今日齋宿時,承旨當爲備員,而都承旨徐邁修,左承旨李益運,所當牌招,而拘於廳規,不得請牌,同副承旨未差之代,前望單子入之,落點未下,何以爲之?敢稟。傳曰,左承旨許遞,前望單子入之,待下批牌招察任。
承旨前望單子入之,南鶴聞·尹行任落點。
申耆啓曰,明日皇壇望位禮時,侍臣當爲備員,除在外外,未肅拜呈告人員,竝卽牌招,以爲淸齋進參之地,何如?傳曰,允。
以洪聖淵囚單子。傳于申耆曰,傳旨混下,以致許久滯囚,放送後,草記。
申耆,以弘文館言啓曰,校理李羲觀,連呈辭單,不爲行公,修撰朴基正,旣有只推之命,竝卽牌招察任,何如?傳曰,允。
以校理李羲觀,修撰朴基正,牌不進罷職傳旨。傳于申耆曰,只推。
曺遠振,以禮曹言啓曰,昨年八月,因政院啓辭,三聖祠致祭,待明春設行事,命下矣。致祭吉日,卽爲推擇,以爲擧行之地,何如?傳曰,允。
徐邁修,以吏曹言啓曰,全羅道羅州居幼學羅璧天來言,其五代祖忠烈公德憲延諡,今月二十日,定行於羅州地云矣,敢啓。傳曰,知道。
曺遠振,以戶曹言啓曰,各道年終,錢穀御覽會計,待慶尙道會案上來,修正以入事,前已,啓下矣。該道會案,今始來到,御覽會計,受出修正之意,敢啓。傳曰,知道。
申耆,以兵曹言啓曰,僉知中樞府事曺允亨,素患痰癖之症,當此換節之時,一倍添劇,時月之內,無望供職,呈狀乞遞,西樞雖是閑局,不可一向虛縻,改差,何如?傳曰,允。
申耆,以都摠府言啓曰,副摠管金夢華,以同知義禁府事,本府坐起,晝仕出去之意,敢啓。傳曰,知道。
申耆,以濬川司言啓曰,濬川之役,自今日始役之意,敢啓。傳曰,知道。
申耆,以御營廳言啓曰,本廳把摠兪漢忠,哨官宋文喆,身病甚重,勢難察任,竝改差,何如?傳曰,允。
申耆,以義禁府言啓曰,時囚罪人洪聖淵,依下敎放送之意,敢啓。傳曰,知道。
申耆,以義禁府言啓曰,遂安流民,至千六百餘名之多,朝家刑政,不可斑駁。該守令,令該府,相考寧邊·熙川口數,勘律草記,鳳山七百口,亦與熙川相似,一體相考勘律事,命下矣。所考平安監司沈頤之流民狀啓,則寧邊口數,爲一千二百九十九口,熙川口數,爲八百九十六口,而有待其自現,分配之命矣。今此遂安流民口數,爲一千六百六十餘口,則比諸寧邊,其數尤多,鳳山流民口數七百二十五口,比諸熙川,其數稍少,而柔院鎭流民一百九口,該僉使,尙有待自現分配之命,則不可以此,有所區別,遂安·鳳山兩邑當該守令等,當依寧邊·熙川等邑例,定配所分配,而鳳山郡守王漢禎辭朝,在於昨年十二月二十四日,遂安郡守張鉉國辭朝,在於今年正月二十九日,以道臣狀啓觀之,則民戶之流散,在於昨年秋·冬之間,王漢禎·張鉉國莅任,俱爲屬耳。其不善奠接之責,似在前官,而外邑事情,臣府未能料度,更令道臣,民戶流散時,當該守令,指名伏聞後,定配所分配,而新舊守令,當罪與否,道臣初不區別狀聞,事甚疎忽,推考警責,何如?傳曰,允。遂安·鳳山倅,不必更捧現告,以前倅擧行事,分付。
申耆,以義禁府言啓曰,遂安鳳山倅,不必更捧現告,以前倅擧行事,命下矣。遂安前郡守李謙煥,慶尙道尙州牧定配,依寧邊例,加施禁錮之典,鳳山前郡守李夏保,全羅道金溝縣定配,而竝以傳敎內辭意,具罪目,依例發遣府書吏,押送于各其配所,何如?傳曰,允。
禁府啓目,尙衣主簿李光春原情云云。傳旨內辭緣,泛稱遲晩,刑推得情,何如?判付啓,分揀放送爲良如敎,又啓目,羅州牧使李厚源原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎,又啓目,粘連,向前李趾光亦,臺啓體重,聲罪至嚴,不可以其矣發明,全然置之於落空之科,更爲發問取招,何如?判付啓,別無更問之端,放送爲良如敎。
以刑曹啓目,司鑰尹昌烈,考律嚴勘事。傳于申耆曰,分揀放送。
知事金頤柱疏曰,伏以皇穹默佑,玉候遄復,誠展園寢,禮伸宮享,區區蹈抃之忱,有倍他人。仍伏念臣本以庸愚之姿,過蒙剪拂之私,前後兜攬,罔非踰分。每自循省,若隕淵谷,平日所自勉者,惟於策勵鹵鈍,殫竭筋力,以少效塵刹之報,而不幸四五年來,遽嬰痿跛之疾,轉成癃殘之形,跬步之間,亦必恃杖几,於大小朝儀,一未進身,由是惶蹙,寤寐靡寧,而間有除旨,輒蒙遞解,此實我聖上天地覆燾之仁,父母顧復之私,雖在床褥宛轉之中,臣未嘗不日夕感咽而已。不料春初,以臣犬馬齒甲,猥荷聖念,爰有地部之珍頒,又宣梨園之法樂,此皆出常格萬萬,而至若奎藻之誕降,尤是曠絶之榮寵,從古爲人臣得此者,果幾人乎哉?含恩戴德,繼之以踧踖悚悸,彌日經時,尙不能自安于心,乃者天蹕過門,召接有命,渙宣溫音,垂問賤疾,加臣以超秩知樞之銜,又有臣父母賜祭之擧,蓋爲特念先故,不遺其孤,德音隆重,陪班聳聽,在臣闔門愴榮,庸可以文字言語,盡之乎?顧臣一身之私,非不赫然光耀,而念玆八座之列,視諸惡卿,位望自異,局非踐歷旣優,勞勩可紀,則上不可遽授,下不可竊取,況如臣樗櫟之不材,重以蒲柳之先衰,罪積逋慢,恩誤簡擢,不惟名器玷辱之爲可懼,揆以私分之病廢,何所據而冒膺也。噫,臣之舊躋,已是冥升,升而不已,將必至於顚蹶舊踐,已是涯踰,踰而不已,將必至於疐跋,此不但爲臣身過福之災,亦豈不有傷於聖世全保之德乎?顚倒一肅,雖怵義分,因仍蹲據,終恐僥濫,玆暴由中之懇,敢塵聽卑之天。伏乞聖明,俯垂鑑諒,亟收新資,俾淸朝峻秩,不至輕褻之歸,亦令螻蟻微喘,獲蒙終始之澤,千萬幸甚。答曰,省疏具悉。晉秩出於念舊之意,卿其勿辭行公。
司諫鄭益祚疏曰,伏以吉地移奉,啓萬年無疆之業,仁天默佑,得翌日乃瘳之慶,聖孝克伸於園寢,縟儀誕擧於文廟,區區欣忭,曷有其極。仍伏念臣,以孤根弱植,墻壁無依,而兄弟聯武,策名淸時,幸蒙洪造,受恩如天,闔門感祝,猶屬歇後語也。嗚呼,丙午之變,其所慟隕,何人不然,而獨臣家之悲憤痛冤,實有百倍於人者,誠以臣兄述祚,則膺輔導之責於復設之初,臣則效敦匠之役於冊禮之時,前後恩榮,曠絶千古,而不幸變生頃刻,報答無所,臣兄執手而語曰,吾家受國家罔極之恩,有讎而不能報,有賊而不能討,則生亦何爲,相對抆涕,而誓不俱生,臣兄先呈討復之疏,臣又繼之,而終緣誠意淺薄未蒙宸心之格字,伈伈泄泄,以至于今,而星霜已四周矣。讎賊則尙共戴天,臣兄則含冤入地,臣獨頑然不死,一縷猶存,萬念都空,而斷斷一念,常在於復讎二字,雖不能刳腹以自明,尙何忍揚揚束帶,自同無故耶?前冬一肅,出於逖違之餘,爲伸叩謝,而重入備門,涕淚如府,生無以仰答聖恩,死無以歸見亡兄,惟讎冤未復之前,卽賤臣自靖之日,臣之情私,吁,亦慼矣。且臣兩夏瘴鄕,重爲水土所傷,濕痰衝亘,喘息急促,奄成癃廢,與死爲隣,而日前差祭東壇,係是駭奔之役,義不敢辭,力疾趨參,重觸風寒,又添暴泄,宛轉床笫,㱡㱡欲絶,此際除命又降,而以臣情私,以臣病狀,冒沒承膺,斷無其理。伏乞天地父母,俯賜鑑憐,亟命選部,永拔臣名於臺望以全微諒,以保殘喘焉。臣雖不以言官自處,而憤冤之極,意結心肝,消滅他不得,更以前疏未盡之意,略申之,惟殿下垂察焉。噫,合辭中諸賊,無非□□□而臣之日夜腐心痛骨者,在於丙午之變,蓋不滿於定號之初,立異於同仇之際者,前而有宇·偉,後而有在簡,凶肚逆腸,如印一套,其讎視國本,潛蓄異圖,無所不至,則逆醫妖媼,特其指使耳。窩窟已露,而尙稽究覈之擧,根柢已彰,而迄無殲夷之期,坐送荏苒之歲月,遂作古事,而鬼誅先及於在簡,則噫彼宇·偉,幾何而亦不自斃也。自斃之後,雖欲盤覈,而實無其階,此豈非至憂憤,極痛迫者耶。且其逆節,醞釀有素,非一朝一夕之故,則其奴傔門客,豈無知情之類也。謀計雖祕,而言語酬酢之間,必有參聽者,排布雖密,而締結往來之際,必有預知者,宇·偉·在簡諸賊之奴傔門客,一竝收捕,多般詰問,則必當鉤得其端縮,而有復讎之望,今日百千萬事,無過於此事。臣只知有此事,不知有他事,敢效古人補綴復奏之義,更此附陳,惟聖明,勿以人而廢言,夬賜允兪,亟洩至憤,不勝大願。傳曰,如許陳談,旣有禁令,則何敢煩陳,亦何可捧入,當該捧納承旨推考,臺臣亦爲從重推考。原疏還給。
副修撰李龜雲疏曰,伏以臣才稟愚庸,初無短長,文識鹵莽,莫辨帝虎,直是無才識一棄物耳。雖冗官末職,猶不敢承當,況瀛選淸華之銜,經幄論思之職,是豈如臣之萬分一近似者乎?臣自知則明,而區區鐵限,竊有所矢之於心者,故前後恩除之下,或在途陳章,或伏闕違牌,一味逡巡,罪戾山積,不意聖度天大,不但不治其罪,又復加之謬恩。正月二十九日,除臣以副修撰。前月初五日,馹召繼降。臣於是驚惶震越,不知所以措躬,臣欲趨承恩召,則臣非其人,欲退守私分,則辜負天恩,進退不得,情地憫隘,臣竊自私度於心,以爲館職,雖不可一日冒據,而聖恩亦不敢一向違傲,只有一謝因命,旋卽退伏田野,永自絶於名途,是爲伸義守分之道,故臣竭蹶望程,冒沒出肅,適値僚。員不備,仍入禁直,而脫出不得,尸居直次者,已過八九日矣。一日在直則是一日玉暑之官,二日在直則是二日玉署之官,目今所處,有若以本職自居者,回顧初心,已自愧恧,人器不稱,物議云何?臣於此,實無頃刻自安之心,而況臣又有私情之迫隘者,臣父今年六十九歲,臣母今年七十三歲,自少多疾,老益沈淹,宛轉床褥,朝夕難保,事日長短,古人之先獲,七十歸養,國典之所載。伏乞聖明,察臣無狀之實,矜臣迫切之私,亟賜鞶裭之恩,俾遂烏鳥之情焉。臣又竊有區區私悃,不得不仰呼仁天之下者,臣之父母,旣篤老且病,臣乏家蒙,蓋至貧且窶,菽水之供,無以遂誠,藥餌之節,亦未盡意,八耋支度之方,殆是少年之所不可堪者,則氣力之衰敗,疾病之沈痼,未必不由於奉養之失宜,臣身不孝之罪,誠不容誅,而臣猶不知其自訟,妄欲得君父之賜,以贖夫不孝之罪,若及今父母之在,得一小縣之養,則衰敗之氣,或可以少完,沈痼之疾,或可以少蘇,而桑楡須臾之命,或庶幾少延,臣雖隕結,豈足以報其萬一哉?伏乞聖慈,少垂矜察焉。臣未參一番經筵,而遽尋乞外之章,人或以爲不可,人之不可者,誠是也。而以臣愚陋無識,雖置十年經筵,決知其無一毫裨補於聖學,臣之此擧,蓋出於自量之審,而迫於情私之急也。噫,臣之不才,不但不堪於館職,雖十室之長,百里之治,亦知其不可堪,而私情所迫,冒請而不知避焉。臣尤增慙懼之至,省疏具悉。疏辭,下該曹,稟處。
庚戌三月初六日辰時。上御春塘臺。禁軍試射入侍時,左副承旨申耆,右副承旨李晩秀,記事官徐有聞,記注官趙慶遠·金鳳顯,兵曹判書李,禁軍別將任嵂,以次進伏訖。上命書傳敎曰,西北尙武之地,朝家勸奬之政,宜奬武技,不宜勸文藝,而日前應製,見諸作篇篇可意,人人實才。且以昨年告歉之餘,能自力遠赴京試,爲西北人深喜,纔有魁作兩人收用之命,而若於武技,不恩別般興勸之方,殊非求馬冀北,貢竹荊南之意。大抵勁弩之遠射,芻馬之善騎,每稱西北,而向以百五十步鐵箭,求之關西,無一人應赴,卽此可知。武技之抛置,西邑如許,北路亦足反隅,然今瘡痍未蘇,肄課難責,關西則限以臘初,鐵箭自二百步,至一百五十步能射者,北關則限以來春三月,騎芻每次四五中者,嚴飭各邑,使之抄報,待其報來,仍卽登聞,兩西無異海西,鐵箭抄報,亦依關西例定限,因此而有釐正者,西土武士出身子支之付忠順等衛,原初創始,雖出慰撫之美法,到今流弊,徒歸徵斂之痼瘼,以今恥武趨儒之俗,無收布之苦,尙患赳赳之不如古,況侵困之政,自朝家先導之者乎?自今關西武出身子支,有廳收布。依北關例,特爲革罷,俾有興勸之效。嵂曰,禁軍取才納馬之規,春·秋兩次試取,每等閑良納馬,則毋過十四匹,各名色納馬,毋過十六匹,各名色遠射,毋過七人,合爲三十七人,以次之數,次次塡充,則一年之內,幾盡充額,而每年春·秋,必設取才,故閭巷閑良輩,無不聳動勤工,顒望其取才矣。一內設置之後,非徒元額是減數,近來納馬之道,不有節目之法意,過濫捧之,以至於百餘匹之多,未口傳積滯,未有甚於近間。以此之故,取才不得設行,至于四年之久,閑良輩初不留意於習弓,各射亭,幾至空虛,此實可悶處。臣意則取才納馬之法,申復舊制事。出擧條嚴飭,而元額七百之時,每等納馬三十七匹,則今當六百額數,不必以三十七匹爲準,參量其分數,每等毋過二十五匹定限捧之,則一年之內,充額之節,以無積滯,而閑良輩之勤工,自在其中。如或有未納馬,未口傳積滯之事,不拘前規,一年一次試取之事,更爲定式施行,恐合事宜矣。上曰,此後申復舊制,取才則必準春·秋兩次,納馬則依卿所奏,定式,可也。出擧條試射罷後。命退,承史以次退出。
上在昌德宮。停常參·經筵。
自卯時至午時,灑雨下雨,測雨器,水深一寸一分。
自午時至申時,灑雨下雨,測雨器,水深八分。
藥房提調徐有隣,左承旨曺遠振啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿慈宮氣候一樣,卿等不必入來矣。
王大妃殿·惠慶宮·中宮殿,藥房口傳問安。答曰,知道。
上詣皇壇,入齋室後,內閣·政院·玉堂·藥房口傳問安。答曰,知道。
望位禮罷,入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
申耆啓曰,來十一日,輪對日次矣,敢稟。傳曰,爲之。
申耆啓曰,來十一日,朝參日次矣,敢稟。傳曰,停。
申耆啓曰,禁衛營將官來言,今日本營軍兵日次私習云矣,敢啓。傳曰,知道。
申耆啓曰,御營廳將官來言,今日本廳軍兵日次私習云矣,敢啓。傳曰,知道。
申耆啓曰,全羅兵使李潤彬,五鎭營,三山城行操試射放,及道內各邑山城軍器,有無頉啓本,前年十一月,以多有誤書之故,改修正上送之意,知委矣,今於五朔之後,始爲封啓,原啓本,纔已留院,而奏御文字,如是遲滯,揆以事體,萬萬駭然。該帥臣,所當重勘,而本院請推之外,無他可施之罰,何以爲之?敢稟。傳曰,啓本入之。
傳于尹行任曰,同副承旨入侍。
傳于申耆曰,都承旨許遞。前望單子入之。
都承旨前望單子入之,趙尙鎭落點。
以左副承旨南鶴聞,牌不進罷職傳旨。傳于尹行任曰,只推。更爲牌招。
承旨前望單子入之,洪聖淵落點。
傳于尹行任曰,左承旨入侍。
傳于尹行任曰,坐直承旨入侍。
吏曹口傳政事,禮曹參議曺遠振,仍任事承傳。
以大司憲李聖圭牌不進推考傳旨。傳于尹行任曰,勿施。
以開城留守狀啓,還穀加分,令廟堂稟處事。傳于尹行任曰,依狀請施行事,回諭。
申耆,以禮曹言啓曰,通禮院官員等,去己酉年秋冬等褒貶等第,依聖敎,與吏曹堂上眼同,更加試議後,磨鍊以入之意,敢啓。傳曰,知道。近來引儀·唱才之不能長進,未入屬人之亦不着意鍊習者,安知不由於參上岐元定不易之窠與人而然乎?此意,年前亦有下敎,而渠輩尙無成就,到今聳奬之擧,莫如擇其優者,先陞御前唱,以勸後進與方外,明日從公論,更抄可合者,待令于政院。大抵引儀,職雖末官,階多假銜,立殿陛之間,通謁傳臚,所任固已不輕,況大·小享祀,亦掌贊唱,前後屢勤申飭之敎意,豈徒然乎?向來吏曹草記定式之後,未聞有實效,此後吏曹堂上之不用廳薦者,令廟堂草記重勘,而差出時政望,亦書薦主,或監鍊贊儀姓名。新除人如不成樣,竝與薦者同罪事,分付該曹,薦主與贊儀間,誰某懸註當否,令吏曹,指一草記定式事,亦爲分付,可也。
尹行任,以刑曹言啓曰,昨日箕伯狀啓,寧邊·熙川罷拿事書目,流民數爻四百,誤以二千九百,書出朝紙云。若此則諸倅勘律,豈下於谷山乎?外間只看朝紙者,必以爲刑政顚錯,所係非細,當該不能檢飭之承旨,先遞差,後禁推,該吏出付有司,過齋後,嚴杖照律草記事,命下矣。當該院吏朴私修,各別嚴杖六十度後,取考律文,則大明律公式條,有曰,奏事錯誤,當言千石而言十石之類者,杖六十。制書有違條,有曰,凡奉制書,有所施行,而違者杖一百。名例云,二罪俱發,以重者論。朴弘修依此律,從重勘處,何如?傳曰,允。
庚戌三月初七日卯時。上詣皇壇。望位禮入侍時,都承旨徐邁修,左承旨曺遠振,右承旨申耆,右副承旨李晩秀,同副承旨尹行任,記事官徐有聞,假注書趙台榮,記注官趙慶遠·金鳳顯,一提學鄭民始,二提學吳載純,檢校直提學徐浩修,檢校待敎金祖淳,以次隨駕。上具翼善冠·衮龍袍,乘輿出永肅門,由明禮門,詣齋室。具冕服執笏,入朝宗門就板位,行四拜禮。入冽泉門,詣壇上奉審,詣奉室奉審訖。還詣齋殿,改具翼善冠·衮龍袍,乘輿出明禮門,入拱北門,還內。諸臣退出。
庚戌三月初七日卯時。上御重熙堂。同副承旨入侍時,同副承旨尹行任,記事官徐秀聞,記注官趙慶遠·金鳳顯,以次進伏訖。上曰,左副承旨病勢果難供劇耶?行任曰,然矣。上命書傳敎曰,左副承旨聞有實恙,許遞。前望單子入之。待下批,牌招察任。命行任讀公事書,判付訖。命退,承史以次退出。
庚戌三月初七日二更。上御重熙堂。左承旨入侍時,左承旨曺遠振,假注書趙台榮,記注官趙慶遠·金鳳顯,以次進伏訖。上命書傳敎曰,新進小官,稱以情勢,偃處闕外,已至多日,寧有如許紀綱,擧措極爲無嚴,檢閱丁若鏞,湖沿定配。又命書傳敎曰,左承旨,仍任前職。前望單子入之。待下批,牌招察任。命退承史以次退出。
上在昌德宮。停常參·經筵。
尹行任啓曰,合辭方張之時,兩司無詣臺之員,事甚未安,除在外·陳疏入啓外,未肅拜呈告人員,竝卽牌招,何如?傳曰,允。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
尹行任啓曰,訓鍊大將徐有大,以本營習陣,明日出去矣。兼帶右邊捕盜大將命召及大將牌傳令牌,何以爲之?敢稟。傳曰,仍佩往來。
傳于李晩秀曰,傳香承旨,馳詣昭寧園,奉審摘奸以來。
傳于尹行任曰,推考房承旨入侍。
傳于李晩秀曰,右承旨入侍。
傳于李晩秀曰,昨因狀本,知卿穩旋,又從左副言聞渡江後,愼度向差,何等慰喜,卿須益存少愈之戒,極意愼攝。雖踰旬朔,必以快瘳爲期,而勅書與賜物,則付之差員,亦無不可,竝須自量,切勿趲程復路事,下諭于李判府事,成送有旨,令所到處地方官,傳諭。
傳于李晩秀曰,右副承旨聞其實,勢難供劇云,許遞。與未差之代,前望單子入之,待下批牌招察任。
承旨前望單子入之,金憙·李敬五·尹㬦落點。
以同副承旨李敬五肅拜單子。傳于尹行任曰,承旨座次,有此不審,左承旨同副承旨遞差,前望單子入之,待下批,牌招察任。
承旨前望單子入之,洪明浩·朴聖泰落點。
李晩秀啓曰,新除授左承旨洪明浩,時在忠淸道鎭川地,斯速乘馹上來事,下諭,何如?傳曰,許遞。
承旨前望單子入之,姜彝正·李命勳落點。
兵曹參知前望單子入之,李命勳落點。
以平安監司狀啓,三登等六邑,病氣熾盛事。傳于李晩秀曰,旣云熾盛,則一邑之中,方痛與札瘥之數,決不止此,如非守令之一一盡報,必是里掌之匿不告官。令該道臣,各別申飭,與其顧恤於死者,曷若不至饑而瘠,瘠而捐,賙救得宜,俾免薰染而熾蔓乎?大抵荒歲,必有癘氣,若不先期糊口,及時救療,則目前領還之類,無異投諸炎火之中,所謂不忍人之擧,適足爲忍人之政,興言及此,寢豈便而食豈甘乎?方痛口數,申飭以實報聞,周活蘇痊之方,一依年前南邑頒示之別諭,期有一分廣濟之效,則庶副委寄之責,莫或一毫放心,申加蕫飭事,令廟堂,卽爲行會。
以平安監司狀啓,道內各邑遺棄兒,依字恤典則,申飭搜訪給糧事。傳于李晩秀曰,雖非金石之法,令王言當信,況年前字恤典則之印頒京外,實惠之遍及固難必,而意則在於聿倣如保之經訓,意謂京外擧行,無至怠忽,年來登聞之數甚罕少,間有提飭之敎,至於昨年北道,亦已責飭道伯,而今見箕伯狀辭,不待飭敎,如是修擧,該道臣事,極爲嘉尙,而勿以若而口塞責,謂能對揚,更加惕念,以關以面,嚴飭列邑,俾有濟活之成效事。令廟堂,分付關西,則擧行如彼其勤勵,而北道則不有前下飭敎,近所報聞,多不過四五口,少只一口或二口,列邑之不盡心,專由巡營之不致察。且聞流民之抱携匍匐者,渠幾頷顑不起,則往往棄置道傍,誠有是也。其切矜至慘,殆甚於推納,今因箕伯回諭,復此申複,北伯若念隨處息愆之義,何待頻繁之飭敎乎?可謂無往非罪,若是而何顔還朝,更以此意,亦令廟堂,嚴飭該道。
李晩秀,以吏曹言啓曰,卽接京畿監司徐有防所報,則永豐君墓所設壇之役,自地方官,今方擧行,而其後裔氷庫別提李在天,方在京中,知委下送,以爲眼同擧行之地云,氷庫別提李在天,自臣曹知委下送之意,敢啓。傳曰,知道。
尹行任,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭齋戒相値,不得爲之之意,敢啓。傳曰,知道。
李晩秀,以禮曹言啓曰,通禮院官員等,去己酉秋·冬等褒貶等第,依聖敎,與吏曹堂上,眼同試議後,更爲磨鍊以入之意,敢啓。傳曰,知道。
尹行任,以備邊司言啓曰,今此回還節使行,順付詔書入京時,迎接儀節,令該曹,考例擧行之意,分付,何如?傳曰,允。
庚戌三月初八日辰時。上御重熙堂。同副承旨入侍時,同副承旨尹行任,記事官徐有聞,記注官趙慶遠·金鳳顯,以次進伏訖。上命書傳敎曰,都承旨·右承旨聞有實,許遞。前望單子入之,待下批,牌招察任。又命書傳敎曰,太學卽試士之所,科題之謄置,自是本館故事,予於幼時,見肅廟朝,命泮儒無時應製,考下諸券,以優等四五人,竝賜及第,其後節製,或賜第,或賜初試書題,俱有載錄之謄錄,年前聞之,本館近無題錄冊云。特令復舊錄置,而久遠科題,如難聚謄,則自丙申爲始,御題與試官之題,分謄兩冊之意,有所定式,則今日取見丙午以後無端闕却,此似小事,名以特敎定式,而擧行極爲慢忽,當該大司成,自政院査出,施以罷職之典。命退,承史以次退出。
庚戌三月初八日初更。上御重熙堂。右承旨入侍時,右承旨李晩秀,假注書趙台榮,記注官趙慶遠·金鳳顯,以次進伏訖。上曰,軍士房承旨入侍。出榻敎賤臣承命出傳,軍士房承旨尹行任進伏。上曰,兵曹參知,許遞。前望單子入之,待下批牌招。出榻敎命書傳敎曰,前承旨李敬五,已經左承旨,而以同副肅拜故,俄有處分,今聞事實果然,處分傳敎勿施,與前左承旨仍任,仍卽牌招察任。命退,承史以次退出。
上在昌德宮。停常參·經筵。
自初昏,至夜二更,月暈。
李晩秀啓曰,卽見北評事金方行,穩·源·興三邑,中巡救急人口穀數,開錄事狀啓,則連幅不爲着銜,奏御文字,何等審愼,而如是錯漏,極爲未安,原狀啓,纔已入啓,而事體所在,不可無警,從重推考,何如?傳曰,允。
傳于洪聖淵曰,禮兵房承旨入侍。
尹行任,以禮曹言啓曰,今此齎來勅書,旣以頒詔出來,迎詔翌日,當有仁政殿權停例,頒詔之擧,應行節目,依前例擧行,何如?傳曰,允。
尹行任,以禮曹言啓曰,今番節使回還,齎來勅書入京時儀節,令該曹考例擧行事,自備局草記,允下矣。取考謄錄,則庚子·乙巳兩年,頒詔勅書入京日,百官郊迎,而殿庭,自上行禮之節,依常時受勅習儀時例,以權停例,磨鍊矣。今此勅書入京日,行禮等節,依此擧行之意,敢啓。傳曰,知道。
以禁軍鄭元大,鐵箭入格單子。傳于尹行任曰,三矢近二百步,可謂罕見。況遠射申飭之時,宜有別般勸奬之擧,聞是關西抄上禁軍,本道邊上萬戶權管中,如有瓜近人作窠,待政調用,如無瓜近,則待窠,卽爲擬入。
尹行任,以訓鍊都監言啓曰,漢人牙兵等鳥銃邊三中一名,木綿三疋,布子二疋。邊二中六名,各木綿二疋,布子一疋。貫一中二名,各木綿一疋。邊一中十四名,各布子一疋。依判下,入格試記,分等施賞之意,敢啓。傳曰,知道。直赴殿試二名,書送姓名。令政院,捧傳旨,可也。
尹行任,以訓鍊都監言啓曰,依下敎。罪人金浩彬,今日習陣時,回示三帀,決棍二十度後,充軍次,出付秋曹,具興遠決棍二十度放遠之意,敢啓。傳曰,知道。
上在昌德宮。停常參·經筵。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
尹行任啓曰,備邊司郞廳來言,今日賓廳日次,而領議政金熤未肅拜,左議政蔡濟恭身病,不得來會云矣,敢啓。傳曰,知道。
尹㬦啓曰,今月十七日,黃海道文化縣三聖祠,遣近侍致祭事,禮曹單子,啓下矣。何承旨進去乎?敢稟。傳曰,左承旨進去。
尹行任啓曰,前慶尙右兵使尹得逵奪符次,標信密匣請出之意,敢啓。傳曰,每念其姪晉閫置對事,常所矜惻,今番之使之待待命,又使之待過齋者此也。本事亦非大段罪過,以罷職勘處,可也。
傳于尹行任曰,同副承旨入侍。
傳于尹行任曰,有司堂上入侍。
都承旨前望單子入之,徐邁修落點。
以承旨房望。傳于尹行任曰,仍。
兵曹口傳政事,副司直金憙單付。
傳于洪聖淵曰,中官崔鳳佐拿處。
以領議政金熤家,看病醫官書啓。傳于尹行任曰,辭疏之姑不宣批者,以隨疏隨批,徒近欠誠敦迫之方,自有商量,而所愼之尙未夬差,極爲悶慮,加傳藥物後,看病以來。
以同副承旨姜彝正許遞傳旨。傳于李晩秀曰,前職仍任,此傳旨,休紙還給。
以刑曹坐不坐單子。傳于尹行任曰,初六日,旣非齋日,至於望位禮前一日齋宿,元無用齋之事,則各司之以齋戒書入,極爲未安,齋令事體,何等至重,而焉敢若是乎?他司姑無論,掌禮之地,有此做錯,禮曹堂上,從重推考,其餘各司堂上,推考,當該捧入承旨,遞差。
以全羅監司狀啓,南原紙弊釐正事。傳于尹行任曰,以此狀辭觀之,所謂劃給公穀,以除民弊者,不過爲凍足之溲,烏在其添益之效乎?更與邑倅相議,必以紙賤價輕,爲期後,蘇弊緣由,從實狀聞事,嚴飭,分付。
以慶尙假都事狀啓,雨澤農形事。傳于尹行任曰,査啓後處分,已過多日,道伯想亦聞知,脫空之後,已有筵飭,而又以假都事狀聞,紀綱所在,萬萬駭然。設有如干情勢,藩臣自異,義不敢力抗朝令,況人言,無異僧梳,本事亦歸烏有,然又逡巡,反涉於坐要飭敎,此狀啓還下送,後勿如是,無陷方命之科事書目,嚴飭題送居昌·咸安査事,計其日字,優已出場,則査啓之尙不來到,殊甚可訝,問于該道以啓。
以統制使啓本,舊所非等鎭,壬戌後反作米蕩減,長木浦鎭,癸卯後,反作各穀督捧,三南各邑鎭,軍餉捧未捧,成冊上送事。傳于尹行任曰,聞於曾經道伯之言,嶺南各鎭之還弊,十倍甚於列邑云,此說旣發於筵席,則豈可仍以置之乎?昨今年現發之舊所非南村·永登·長木等鎭,可以反隅,矯救釐正之道,令廟堂,知悉擧行。
以水原防禦使啓本,白分占擊錚辭緣査啓,令該曹稟處事。傳于尹行任曰,依狀請施行事,回諭。
徐邁修啓曰,未下直守令,當日辭朝事,命下矣。黃磵縣監金永珃,兩司俱未署經云。兩司除在外外,未肅拜呈告人員,竝卽牌招,今日政,新除授臺諫,待下批,一體牌招,以爲備員署經之地,何如?傳曰,允。
李晩秀,以成均館大司成意啓曰,回學之製,分四等設行,而有過限之事,則當等季朔旬間,以限內不得爲之之意,自本館草記事,曾已定式矣。卽接兩學牒報,則兼東學敎授鄭萬始,兼南學敎授崔顯重,奉命在外,當等學製,不得設行云。令政院,稟旨擧行,何如?傳曰,竝許遞,今日政差代申飭,限內設行,可也。
有政。吏批,判書洪良浩進,參判未差,參議李祖承服制,都承旨徐邁修進。以金憙爲吏曹參判,李思祚爲司諫,朴司機爲掌令,朴聖集爲持平,朴基正爲獻納,徐浩修爲知春秩,金光鉉爲禮曹佐郞,兪漢參爲惠陵令,崔履亨爲尙衣主簿,金熙朝爲南學敎授,申獻朝爲東學敎授,朴絅壽爲南部奉事,韓始裕爲崇陵別檢,韓尙鎰爲律學敎授,耆老所守直官單李泰熙,書題單曺彥臣,工曹參議姜彝正仍任事承傳。再政。以金世根爲敦寧參奉,宋載緯爲惠陵令。
兵批,判書李進,參判柳誼病,參議李命勳入直,參知金履成病,右副承旨尹行任進。以金頤柱爲都摠管,李鎭翼爲副摠管,金煹爲僉知,李漢棟爲內禁將,安必濟爲訓鍊判官,李儒燁爲宣傳官,趙榮豐爲忠翊將,柳東興爲武兼,朴瑬爲全州營將,許礛爲龍媒僉使,崔佑梁爲助泥萬戶,大坡兒權管鄭元大,同知單高亨謙,僉知單金景濂,副護軍李鴻運,副司果李元植。
禁府啓自粘,李厚源議處云云。以此照律爲白乎旀,兵使李潤彬段,孱劣駭妄,必居其一,其在振紀律之道,不可置而不論,拿問處之,何如?判付啓,依允。
兵批,再政啓曰,全羅兵使今當差出,而擬望之人乏少,未準朔禁軍將及他道守令中軍,竝擬初如。傳曰,允。以李章漢爲全羅兵使,同知單金鳳麗。
洪聖淵啓曰,未下直守令,當日辭朝事,命下矣。黃磵縣監金永珃,兩司俱未署經,而兩司多官,或牌不進,或在外,憲府則只有持平崔重圭一人,不得署經,大司憲李聖圭,更卽牌招,諫院則大司諫南玄老所當更請牌招,而無以備員署經云,何以爲之?敢稟。傳曰,竝許遞。今日政差代,待下批牌招。
吏批,四政。以李度默爲大司諫,李昌漢爲大司諫,李普天爲執義,李運彬爲司諫,許晪爲掌令,李日運爲持平,林道浩爲獻納,柳畊·李敬心爲正言。
傳于尹行任曰,坐直承旨入侍。
傳于尹行任曰,次對明日來會。
尹行任啓曰,臣與同副承旨李敬五伴直矣,纔已遞差出去矣,伴直無人,左副承旨洪聖淵,所當牌招,而拘於廳規,不得請牌,何以爲之?敢稟。傳曰,牌招。
以禁府都囚徒,傳于尹行任曰,李錫心半百餘日滯囚,亦是懲罪,湖沿定配放送。
以刑曹都囚徒。傳于尹行任曰,奴二歲李始春·朴澤龍·李大烈·李集敬·申龜顯·鄭淵,尙今置之。欲待稍靜,卽爲放送,如或遲滯,當該堂上,當重勘,以此嚴飭。
洪聖淵·尹行任啓曰,卽伏見刑曹都囚徒書下者,有罪人二歲等放送之命,此何事也?此何擧也?秋坐輸供,端緖盡露,而尙稽究覈,不施典刑,神人之憤,積二年如一日矣。況其中龜顯,卽逆驥之第,逆湛之姻也。其凶謀陰計,路人所知,兩司峻發,聲討方張,而遽然全釋,不少留難,將使假息於覆載之間,古今天下,寧有是耶?原傳敎,所當繳還,而防禁至嚴,雖不得不頒布,忠憤所激,未暇緩聲,玆敢冒死忙陳。伏乞聖明,亟加三思,特寢諸罪人放送之命,惶恐敢啓。傳曰,還給。
洪聖淵·尹行任啓曰,臣等俄因罪人二歲龜顯等放送之命,敢控愚衷,冀蒙還寢,及承聖批,不徒不賜允兪,至有還給之命,臣等相顧愕眙,誠不勝慨惜之忱也,不審我殿下,以嚴命所及,雖劇逆大憝,亦可以全釋,而喉司噤默,法官奉承,而有此萬萬非常之敎也耶,顧今亂本不拔,逆魁尙在,人不得爲人,國不得爲國,久矣。此曷故焉?卽窮凶絶悖,如二歲·龜顯等諸賊,而王章未加,食息自如,亂賊無所懲畏而然也。思之及此,豈非痛哭而流涕處乎?臣等職忝近密,目見無前之過擧,衷情所激,不避瀆撓之罪,玆敢更籲。伏乞聖明,穆然深思,亟寢成命,千萬顒祝,惶恐敢啓。傳曰,還給。
以京畿監司任實居李達孝山訟査啓事,判付內,直憲公山地之彝得,旣在乙酉,則到今二十六年,何去而今始呼籲乎?當初行査之命,出於追念渠家祖先之勳勞,而慮或渠則無勢,彼則有力,別有甚般武斷之弊端乙仍于,前下判辭,如彼其諄復是如乎,觀此査啓未尋得前事,何責於渠,而旣尋得之後,迄無一言者,民習可駭是旀,雖以權哥言之,旣知其勳臣墳塋,則此後決不敢如前犯葬,兩隻處。卿於巡到時,招致分付爲旀,鎭安大君塋域,昨年尋得,今番又聞開國勳臣葬地之推尋,事不偶然。卿其撰書小碣,首錄國初敎書,次記事實,立于封前,印本三件,送于內閣入啓,三伴給主家,巡到日,當遣卿致祭,祭之文,亦當親撰,以此知悉擧行爲旀,上言人李達孝段,擧措極爲顚錯,後勿相訟之意,各別嚴飭,與權姓人,更結同山所之義,則渠在遐鄕,彼在京中,在渠守護之方,安知無藉力於權姓者乎?此意,竝以申明分付,俾知朝家感舊念古,不憚懃懃之意爲良如敎。
尹㬦,以弘文館言啓曰,校理李羲觀,修撰朴基正,旣有只推之命,竝卽牌招察任,何如?傳曰,允。
徐邁修,以吏曹言啓曰,以禮曹通禮院官員等,去己酉年秋·冬等褒貶等第,草記批旨內。大抵引儀,職雖末官,階多假銜,立殿陛之間,通謁傳臚,所任固已不輕,況大·小享祀,亦掌贊唱,前後屢勤申飭之敎,意豈徒然乎?向來吏曹草記定式之後,未聞有實效,此後吏曹堂上之不用廳薦者,令廟堂草記重勘,而差出時政望,亦書薦主,或監鍊贊儀姓名,新除人,如不成樣,竝與薦者同罪事,分付該曹,薦主共贊儀間誰某,懸註當否,令吏曹指一草記定式事,命下矣。所謂薦主,則就其願入生徒,能習唱才者,擇其人物與門地,各薦五六人,則前顯成才與否,未必預料,似難專責於薦主,至於贊儀則廳薦時,旣已取才完薦。且於月三講時,監鍊勸習,則成才之責,比薦主較重矣。謹考戊申正月,本曹草記批旨,若曰初擬時,懸註薦主事定式,誤薦則薦主及贊儀,令該府拿處,而贊儀施以不能爲私律,薦主施以制書有違律事,載之受敎,分付該院該府,可也。受敎如是嚴重,則贊儀與薦主,恐不可自下區別,此後則引儀擬望時,贊儀及薦主,一體懸註,使之另加愼擇,着意勸習之地,何如?傳曰,允。
李晩秀,以宗簿寺提調言啓曰,因京畿監司徐有防所啓,本道安山居幼學李尙周,以海安君臣㟓,長派宗孫,所當奉祀,而旣失其統,詳査辨別事上言,據禮曹回啓內,關內西陵君,旣因判付,爲海安君奉祀,則神主之中間,移奉於烏川君之支孫,緣何委折,事在久遠,無以憑考。令道臣査實狀聞後,更爲稟處,何如?依回啓施行事判下矣。今此李尙周,謂在畿內安山,禮曹,循例以道臣査實爲請。而第宗派辨別等事,自是宗簿寺所關,元非外方營邑,可以擧行者,令宗簿寺査處,何如?依爲之事,命下矣。取考本寺所在璿源本錄,則海安君,有庶子六人,烏川君,以良妾所生故,初授副正,後書襲君。爲海安之長子。而西陵君,以婢妾所生故,初授守,後書陞君。年紀比烏川,雖加十三歲,而反爲海安君之第四子。且考本寺謄錄,則曾於丙辰年,烏川後孫李松齡,與西陵君後孫李重昌,以海安奉祀事相爭。李松齡上言,據自本寺,另爲査實,參以公證,以至奉安之行,考出五臺山久遠璿錄,則烏川君,以海安之良妾子,承襲封君,昭然載錄。宣廟朝,特許立後之說,旣涉無稽,西陵君傍題之事,自歸幻眩故,海安君奉祀,屬之烏川君後孫李松齡處矣。今此李尙周,以西陵君後孫,又呈上言,此事旣有璿錄之昭載,已經本寺之稟處,移宗重事,不可輕議,李尙周上言內辭意,勿施何如?傳曰,允。
尹㬦,以義禁府言啓曰,藝文館檢閱丁若鏞,湖沿定配事,承傳,啓下矣。丁若鏞忠淸道海美縣定配,而以承傳內辭意,具罪目。依例發遣府羅將,押送配所,何如?傳曰,允。
尹㬦,以義禁府言啓曰,平安監司沈頤之狀啓,據刑曹粘目內,价川前郡守任聖尹,雲山前郡守承膺祚等,移本府處之事,允下矣。任聖尹以大興中軍,時在任所云,依例發遣府書吏定假將後,拿來。承膺祚下去平安道定州地,發遣府羅將拿來,何如?傳曰,允。
尹㬦,以義禁府言啓曰,卽接黃海兵使尹塾狀啓,則所已前萬戶尹興商,所逋穀物,準捧後,拘囚本營云矣。尹興商發遣府羅將拿來,何如?傳曰,允。
尹㬦,以刑曹言啓曰,因訓鍊都監啓辭,罪人金浩彬充軍次,出付秋曹事,命下矣。依傳敎,罪人金浩彬全羅道興陽縣充軍定配,卽爲押送之意,敢啓。傳曰,知道。
刑曹啓目粘,罪人趙雲起等,時偉之動靜云爲,陰祕情跡,自當詳知,而忍杖抵賴,去益獰頑,竝只各別嚴訊,鉤得情實後啓聞之意,分付道臣,何如?判付啓,首犯,令道臣刑推定配,其餘刑放事,分付爲良如敎。
尹行任,以備邊司言啓曰,副司直姜游上疏批旨內,西南穀多之邑,耗條作錢,以除其殖,仍以價錢,移補信蔘之價,爾言亦有所據,令有司諸堂,與爾爛商就議,大臣草記稟處事,命下矣。臣等依下敎,齊會本司,與姜游爛商後,仍爲就議于大臣,則以爲穀多邑耗條作錢,朝家本意,出於除民弊之道,而旣已作錢之後,自歸於經費之補用,信蔘價移補,此亦經費中一事,言者之言,誠有意見。而第信蔘一次所需,已有年前措備,或蔘或錢,留儲京外,今不必疊劃。且耗條作錢,使之付諸度支,以補經用則到今事勢,有難專付於信蔘,自今爲始,就西南穀多邑耗穀,每年作錢條中,限十分一除留,以備日後信行貿蔘之資,實合事宜云矣,敢啓。傳曰,知道。
刑曹判書金思稱疏曰,伏以臣卽伏見本曹都囚徒書下者,有曹囚七罪人放送之命矣。惟此罪囚,關係何如,干犯何如?而端緖已露,尙未究覈,義理將晦,輿憤益切,其中龜顯,以逆驥之弟,五字刀割凶謀逆節,爛漫綢繆,臺啓方張,聲討至嚴,囚擊經年,一未刑訊,已是失刑之大者,何可遽議於酌放乎?臣忝在獄官,決不敢奉承,玆將執藝之義,仰瀆崇嚴之天。伏乞聖明,亟寢成命,以杜亂源,以絶逆萌,不勝幸甚。傳曰,還給。
副修撰李龜雲疏曰,伏以臣猥以愚賤,忝叨匪分之職,咸激恩私,章皇出肅,而因循蹲冒,愧懼冞深,敢於數昨,略暴不稱之實,繼以懇迫之私,冒瀆天聽,自知僭越,凜惕俟罪,伏蒙聖慈,曲賜矜察,恩批丁寧,臣仰感孝理之錫類,俯幸歸告之有辭,忽於玆際,家伻急到,臣之母病,挾感越添,舊恙新症,交發猝劇,有朝夕難保之慮,半千之地,三日而至,臣自聞此報,方寸驚越,按住不得,玆敢忙陳短章,徑尋鄕路。臣進而蔑效於論思之責,退而稽後於將護之私,一出盤礴,徒負君親,撫躬慙悚,無所容措。伏乞聖慈,亟治臣擅歸之罪,以肅朝綱。仍削臣濫冒之職,以重名器,不勝幸甚。省疏具悉。爾其勿辭,往護母病。
副司直姜游疏曰,伏以誠展酌獻,孝篤繼述,聖德益光,群情胥悅。仍伏念臣,特蒙恩敍,幸爲入侍,顧以罪戾之蹤,獲近日月之光,仰戴恩渥,感涕無從,玉音諄諄,俯詢糴弊,而筵席體嚴,不敢以與重臣鄭昌順私酬酢之言,盡爲上聞,只擧大槪。愚迷之見,拙訥之辭,雖不能對揚淸問,而臣於靑松糴弊之外,曾有區區商量者,旣借方寸之地,欲陳蘊蓄之懷,而其說頗長,有非造次,間可罄者,故遂未免泯默而退,玆敢齋沐百拜,疏以籲之。伏乞聖明垂察焉。今此各邑之耗作錢,實出於我聖上恤民革弊之盛意,臣方不勝其贊歎,顧何敢追提臣之愚見,而臣意則欲通一國而論之,以及蔘弊故,玆乃略陳其從前所懷,臣之初到靑松也。不但本邑,尙有糴弊,稔聞道內,尤多此弊,仍有所推衍隱度者矣。國內還穀最多之邑,逐年耗上生耗,大爲生民之痼弊,或有不能堪者,至於哭別生妻,削髮入山,人情到此,寧不哀痛,此宜有矯救之道,而且國用有蕩竭之憂,信蔘無區處之路,亦宜有變通之道,竊以爲若就穀多之邑,以耗條作錢,以殺其殖,以救糴弊,直納京曹,以助蔘價,仍爲定式,以補經費,則於國於民,實爲兩便,故臣只切憂國之心,不避越爼之嫌,自本邑糴事,推至於各道,煞費商度,遂成疏本,擬欲一陳於黈纊之下,曾示疏本於本道道臣,而竟未果上,及其自戶曹,以耗作錢事,往復於本道臣之所守邑,亦自願入於耗作錢秩,今則本邑,果無糴弊,而猶是各邑,只從願不願而行之,則不願者,非民之不願也。似或有難於上納之有弊,雖有穀多之邑,而亦爲不願,故慶尙一道,最稱穀多,而元還耗還作錢,不過二十餘邑,關西亦爲施行,而其數亦不夥云,其外諸道無聞焉。諸道穀簿,雖不如嶺南·關西,而亦豈無穀多之邑哉?民生無以均惠,經用無甚所補,臣甚惜之。又於昨年七月,以還穀事,陳疏到營,則國有大禮,纔已涓日,不敢以此等事瀆撓,又未上,更欲相議於今道臣而上之,臣又罪罷遞來,竟未果焉。此事尙着在肚裏,玆以三刖之意,猥附一得之見,旣有所懷,請畢其說,噫,今者還穀作錢之數少者,實由於不定穀多之邑而然也。臣謂諸道穀多之邑,亦當定限矣。以還穀,較民戶,每戶,竝元還營還分留,合爲七石者,乃穀多之邑,何者,每戶七石,以半分計之,則不過三石半,似爲不多,而分還之時,雖逐戶分之,雜頉不受戶,爲十分之二。以十戶計之,則受還者當爲八戶,而又以大·中·小殘分之,則八戶半分,旣爲三十五石,先以三十三石,分排於八戶,則大戶一當受六石,中戶三當各受四右,小殘四當各受三石半,四等戶,雖間有等數之不同者,而亦不至太相懸,以三十三石,足可以推移均分,則三十五石之所餘者,爲二石矣。八戶所餘者爲二石,則八百戶所飭者,爲二百石,萬戶之邑則殆過二千石,此則留作官中公用之應下,或備意外移轉之劃給,而畢竟如無所用,則各戶又當加受於元分排矣。還戶所受,自六石至三石半,若止於此,則可謂不多不少,而若一向殖耗,無所裁減,則退計十年大戶六石,當爲十一石零。其餘中·小殘戶,可推而知,不其多乎哉?若當荒年,民皆願受,則似有不足之慮,而荒年則又當有賑戶,民不必盡爲受還,又當繼之以半留之穀,則亦足以分排矣。若當失稔之時,而如有停捧之事,元還見縮,半分不足,則姑止耗作錢,仍爲殖耗,待元還充數後,更爲耗作錢,每戶不滿七石之邑,則姑爲殖耗,滿七石後,亦令耗作錢過七石者,竝元戶而分數作錢。且與營還所在之邑,則元還分留,雖不滿每戶七石,竝營還爲七石,則元還條,亦令耗作錢。且如年還,間有一戶數十石,或十餘石者,此亦難支之弊,亦令耗作錢,而過數十石處,則竝元還而分數作錢。至於各道沿海邑,則有時相須於交濟倉及耽羅島,而嶺隘關防之邑,又以軍餉爲重,雖穀多之邑,不可用耗作錢之例,以三分二留庫,一以減半分之耗,一以爲不時之需,而若言耗作錢之規,每年市直,不同,逐年有增減,逐邑有異同,則吏緣而幻弄,民眩於擧行,以寧失於民之意,從廉價定式,永爲頒布,使之年豐而不至於病民,歲歉則反歸於利民,年年無所增減,而開倉之時,卽許耗條作錢,則民皆以知數擧行,無見欺之弊矣。大抵卽今糴弊,不可不變通,如欲裒多益寡,移之他邑,則穀不足之邑,移之固善矣。而若必欲盡移之他邑,則必有不願受而强移之慮,反爲移貿邑之民害殆近白圭之治水,終致紅腐之貽弊,無寧上納於京曹,以補經用之爲無弊,則今耗作錢之上納者,乃是便民之大惠,而實爲救弊之要道矣。至於蔘弊,臣且陳之,臣聞天下之寶,莫如金·玉,而金一分價,僅爲錢六錢,而獨人蔘,則羅蔘一分價,爲四兩江蔘一分價,爲一兩四錢,蔘價之若是騰踊,絶貴於金·玉之價者,前所未聞也。古則江蔘一錢價,爲一兩,臣於幼時,猶及見之,而今則爲十四兩,考之古例,羅蔘一錢價,爲米三斗五升,此則尙矣無論,而臣於己卯年間,適往慶州地,聞其時羅蔘一錢價,爲二十兩而今則爲四十兩,癸巳年,臣之守鍾城也。北蔘一錢價,爲四兩,而今則爲十許兩,非蔘價三本貴,如今日而然也。然則朝家之定給江蔘一錢價四兩者,亦云多矣。特以蔘商,乘時操縱,惟意刁蹬,漸至於此,竝與採蔘人而得厚價也。人蔘本來效害相半,非十全之良劑,若是踊貴,大爲公私之弊,而今有大可憂者,信使早晩當發,而信行所入蔘,爲二百六十斤矣。臣於年前,竊聞箕營及江界不得貿蔘於境內,至送蔘價於京中藥肆,而亦不得貿云,非各處之無蔘而然也。採蔘人,皆知潛賣,則可以捧厚價故,雖十分操切,而不肯以廉價納官,藥肆蔘商,亦皆潛置,以待價貴,而不肯以廉價出賣,此所以不得貿蔘,而末後以十四兩求之,則忽又以十五兩增價而始出賣云。若此不已,則又安知江蔘價,止於十五兩乎?其流之害,將至於民國俱弊矣。大抵人蔘,非採蔘人之費價得之者也。不過産於地,得於手者,而其價十倍於前者,莫非刁蹬之致,何可一任蔘商之操縱,而莫之禁乎?臣聞君相造命,況蔘價,豈可無參酌定價之道乎?向來朝家之加給江蔘價一兩者誠大惠,而民猶以爲難,視之以廉價賣出者,只以蔘商,以重價求之也。蔘價之本輕,旣如上所陳,則今雖減價而輕之,非本貴而强減之也。羅蔘東蔘,則事體異於他蔘,有不敢議到減價,而以江蔘·中山蔘·北蔘,則當酌量減價,而今則蔘商已入厚價,亦不宜猝定輕價,使之多失本錢,以明秋定限,許以相上下賣買,明秋後則朝家定價外,加一銅者,買者賣者,皆論以重律,人皆知定價外,無他價高處,則人孰敢復踵前習,而欲受厚價乎?如一向無所變通,而當信行之時,惟待貿蔘之來納,則人皆待賣貴,而不卽出賣,必無以充信蔘之數,一則有辱國之慮,一則有生釁之慮,其勢不得不從其呼價而買之,將何以當其價乎?不可不早爲之定價矣。議者,若曰,蔘價旣減,必無採蔘者云,則此有一事之可證者,臣尙記丙子年綿農失稔,十十尺,價爲一兩,庚辰年綿農大登,木三十尺,價爲一兩,而未聞庚辰人,以價輕而不織布也。夫採蔘人,一擧手之問,而優得五六兩,雖止於此,亦大利也。豈以減價而慮其不採乎?至於蔘價,若用一錢直五兩之例,則二百六十斤價,爲二十萬八千兩,若用一錢直十兩之例,則二百六十斤價,爲四十一萬六千兩。以一錢直十五兩例計之,則二百六十斤價,至於六十二萬四千兩。如無蔘價酌定之事,以此時人心,江界例納外,一錢五兩之例,初非可論。若信使臨發,而至於無奈何,則勢將以今直十五兩求之,而猶有待貴不賣之慮,則其價,恐不止十五兩。往年信行,舟中燒蔘,臨急充數,蔘價太高,此爲已然之跡也。其價之多少,有關國許,誠非細故也。臣又考之承文院前例,倭送使之來,輒費人蔘數數難支,而若皆入高價,則此又難繼之道,豈可不酌定蔘價,預爲準備耶?雖幸以用五兩之例,信蔘價,當爲二十萬八千兩,此乃應入之數也。以今國力,從何辦出乎?設令有司之臣,有所措劃,不過舊儲之移用,此臣所以初欲以耗作錢,以補蔘價者也。噫,臣於民國之計,固所昧昧,而從前屢陳無稽之言,徒犯出位之戒,固不當更言當世事,而猶欲刺口論列,可謂不自量而不勝漆室之憂。又此干瀆宸嚴。伏乞聖明,諒臣心而察其愚焉。省疏具悉。西南穀多之邑,耗條作錢,以除其殖,仍以價錢,移補信蔘之價,爾言亦有所據。令有司諸堂,與爾爛商,就議大臣,草記稟處,至於蔘價之定價事,前此廟堂之議,如李判府,金判府兩大臣,亦皆持難於添價之說,兩相俱經西南伯,所見必有所料,而其時故相金領府事,不以爲是。竟添價本,兩說雖各有主,而不齊者物情,硬定一定之式,得無掣礙之端乎?然屨大小同價,以亞聖達理之學,猶以爲行不得,而今之市屨,大小同價,古今之時措各異,執此較量,爾言未或得行耶?予則曾以故相言爲是,若於定價之後,賈用不售,韞櫝而藏笥,增直潛賣於人家切緊之求,仍竝相與隱諱,令徒不信,則於是乎法司出禁,駔儈起訟,喚生無前古之一弊,此爲審愼處,的知其無是弊,則有益於經費,姑無論,民生日用資賴不少,許令大臣與有司之臣,講究次對時,指一覆奏,因此有心常輪囷者,國中糶糴之式,出於裕食救荒之美意,暗合朱子社倉之論,而近於穀賤處穀多,蔀重困苦,其狀百端,不待荒年,民先受害,焉有朝廷,知而不之矯弊乎?其要,一曰,較戶量穀,二曰,裒峽益沿,對揚之方,亦在廟堂,使之一體消詳回啓,爾以民國之計,出位敷陳,非止一再,其誠極可嘉也。
庚戌三月初十日卯時。上御重熙堂。同副承旨入侍時,同副承旨李敬五,假注書趙台榮,記注官趙慶遠·金鳳顯,以次進伏訖。上命書傳敎曰,李判府事所愼,聞已向差,殊極多幸,在途治療,必多齟齬,相當藥物及蔘料,竝令該道臣優數,傳致事下諭于兩西伯,其間益臻夬復耶?更令地方官,傳諭此意,仍卽附奏之意,一體傳諭事,成送有旨於灣尹處,如已登程作行,而在蔭武倅地方,則有旨祗受形止,大臣當直狀聞,亦以此意,使之傳知。上曰,左承旨入侍。出榻敎賤臣承命出傳,左承旨尹㬦進伏。命書傳敎曰,政官牌招開政。又命書傳敎曰,未下直守令,皆令當日辭朝。又命書傳敎曰,都承旨病勢,難責夙夜云。許遞,前望單子入之,待下批牌招。命退,承史以次退出。
庚戌三月初十日巳時。上御重熙堂。右副承旨入侍時,右副承旨尹行任,記事官徐有聞,記注官趙慶遠·金鳳顯,以次進伏訖。上曰,有司堂上入侍,可也。賤臣承命出,與有司堂上徐有隣,偕入進伏訖。上曰,流民事,誠爲矜憫矣。近以此事,玉食靡甘,丙枕不安,憧憧此心,殆無已時。卿等須體朝家軫念之意,另究對揚之方,好矣。有隣曰,臣等敢不仰體德意,揄揚盛澤乎?上曰,流民事,有何所聞乎?有隣曰,今番四道流民,給帖文,送還本土之擧,實是曠絶之惠澤,考諸備卽之言,參以道路之傳,則親族團聚,鄰里聳觀,莫不爲之感戴頌祝。而第聞諸道各邑,或昧傳敎中,願留者許留,願還者許還之德意,多以搜訪還送爲主,數年前流寓,便成土着之類,亦入其中,反不免騷擾失所之歎云。揆以事理,誠甚乖當,更以願留願還,一從流民所願願留者,着意奠接,願還者着意領送,俾無勒還與勒留之意,行會諸道,以示朝家一順民情之本意,恐合事宜故,敢此,仰達矣。上曰,依爲之。出擧條有隣曰,本營以親兵衙門,事體與他自別,而官制尙有所未備,銓曹或眩於擧行,恐不可無一定之規,本營兵房,則官制初創,待定式後擧行,而把摠履歷,依內禁將例施行,善騎將,依五衛將騎士將例施行,以哨官陞資之人宣薦,則卽擬內外將,外此諸人,五衛將順將,亦卽收用事,分付西銓,何如?上曰,首營將官,次營猶不得移擬,龍虎營將官,訓局亦不得移擬,卿奏中,本營把摠未經內將之人,兵曹難以移擬云者誠然,竝依所奏定式,至於東銓之守令及各司亞銓之堂上·堂下內外實職,異於營門次第,則時帶堂上·堂下將官,自可通擬,而勞役自別,收用之方,宜加留意,此意,一體分付,可也。出擧條命退,諸臣以次退出。
上在昌德宮。停常參·經筵。
自辰時至未時,日有兩珥。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,今日次對,兩司當爲進參,傳旨未下,除在外外,未肅拜呈告人員,竝卽牌招,何如?傳曰,允。
以大司諫李昌漢,執義李普天,掌令許晪,牌不進罷職傳旨。傳于李晩秀曰,只推。
李晩秀啓曰,大司諫李昌漢,執義李普天,掌令許晪,旣有只推之命,一體牌招,何如?傳曰,允。
以獻納林道浩,正言柳畊·李敬心,牌不進罷職傳旨。傳于李晩秀曰,只推。
李晩秀啓曰,未下直守令,當日辭朝事,命下矣。黃澗縣監金永珃,兩司俱未署經,而大司憲李度默陳箚入啓,持平崔重圭牌不進,掌令閔彝顯,持平李日運在外,只有掌令許晪一人,無以備員署經云。執義李普天,更卽牌招,諫院則大司諫李昌漢牌不進,傳旨未下,司諫李運彬在外,獻納林道浩,正言柳畊·李敬心,旣有只推之命,一體牌招,以爲備員署經之地,何如?傳曰,允。
傳于尹行任曰,今聞史官回奏,以癖亘爲辭往來之氣,間有緊歇,則差歇時赴公,不至太難强耶?詣闕之諸宰,會且歸矣。瞻聆得無如何,而予之坐待卿造朝,亦已久矣。卿須諒之事,更爲傳諭。
傳于尹行任曰,當該備邊郞拿處。
傳于尹行任曰,當該承旨爲先推考。
傳于尹行任曰,大臣·備局堂上引見。
徐邁修啓曰,輪對官來待矣,敢啓。傳曰,入侍。
兵曹口傳政事,副司直單金思穆。
李晩秀啓曰,卽者副校理申獻朝,修撰金熙朝,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李晩秀啓曰,副校理申獻朝,修撰金熙朝,疏批已下,卽爲牌招入直,何如?傳曰,允。
李晩秀啓曰,副校理申獻朝,修撰金熙朝,牌不進罷職傳旨,今方捧入,而副校理李晴,疏批未下,副修撰申馥·李龜雲俱在外,玉堂上·下番俱空,事甚未安,校理徐配修·李羲觀,卽爲牌招,今日政,新除授玉堂,待下批,一體牌招,以爲推移入直之地,何如?傳曰,允。
以副校理申獻朝,修撰金熙朝,牌不進罷職傳旨。傳于李晩秀曰,只推。
以校理李羲觀,牌不進罷職傳旨。傳于李晩秀曰,只推。
傳于洪聖淵曰,今番浮橋之役,渠輩效勞,何如,則因一回還時事,邑吏·沙格,如有拘囚之弊,卽爲放送,地方官與差使員,朝筵猶命分揀,況此輩乎?以此意,令廟堂,卽爲分付該閫。
傳于李晩秀曰,在外承旨許遞。
傳于尹行任曰,坐直承旨入侍。
有政。吏批,判書洪良浩,參判金憙進,參議李祖承服制,都承旨徐邁修進。以南鶴聞·李集斗爲承旨,李東稷爲修撰,金頤柱爲刑曹判書,金聖準·丁志元爲吏曹佐郞,趙武範爲右通禮,金行簡爲直講,兪漢參爲監察,權爲大司諫,李尙友爲持平,奉常奉事單金乃默,故府使金漢楨贈吏判例兼,知事金頤柱本生考。故護軍權煦贈戶參例兼,故護軍權載禎贈左承旨例兼,同知權顯涇兩代追贈。
兵批,判書李,參判柳誼病,參議李命勳入直進,參知金履成病,右副承旨尹行任進。副護軍李東稷·李思祚·朴思機,副司直李聖圭·南玄老·趙尙鎭·申思運·洪明浩·趙衍德·金履翼·李益運·南鶴聞·申耆·李敬五·沈晉賢·朴基正·朴聖集,副司果張至晩·尹在陽·李國標·權文度·金熙稷·尹持範·李萬運·趙景逵,竝單付。
傳于尹行任曰,未肅拜刑曹判書,許遞。
傳于尹行任曰,今聞政廳微稟,戶判薦望,領相以未肅拜爲辭,左相,以領相之不爲,又推讓,如是之際,不但夜漏已深,更思罷遞,徒有曲副之嫌,聽聞所及,謂當如何?自劃之何事,自處之何故,雖未十分詳知,有國有紀綱,則豈可使一重臣,任其自行自止乎?戶曹判書金履素,罷職傳旨,置之。政官,使之退出。
以備邊郞金守基拿處傳旨。傳于尹行任曰,分揀。
以中官崔鳳佐拿處傳旨。傳于尹行任曰,分揀。
尹行任,以兵曹言啓曰,卽伏見全羅兵使李潤彬,昨秋道內五鎭營三山城珍島郡獨鎭,束伍軍兵操鍊後,試射放及各邑軍器點視執頉啓本,則蛟龍山城屬南原等三邑,錦山等十一邑軍器,俱有略略執頉,光州等三邑,亦以空官,一無修繕,故各該邑次知監色等,從輕重決棍懲礪,斯速修改報來之意,申飭云矣。軍物修繕,試射得中,俱係戎務,則常時不卽修改,亦不鍊習,軍器執頉,試射居末,在在皆然,其在戎政,誠甚疎忽,不可以什物之些少執頉,置而不論,軍器執頉,各邑及各鎭營,試藝居末邑,當該守令,竝推考警責,何如?傳曰,允。
尹行任,以御營廳言啓曰,本廳千摠徐英輔,身病甚重,勢難察任,改差,何如?傳曰,允。
尹行任,以壯勇營言啓曰,本營夏等試射時,將校以下,各技優等人姓名,別單書入之意,敢啓。傳曰,知道。
尹行任,以賑恤廳言啓曰,西部蓮池契居閑良張德裕,今三月初十日,渠之門前,得今年生遺棄男兒,欲爲收養,而貧不自食,願爲受料,告于本部,自該部,同月十一日牒呈,故依節目給料,使之乳養之意,敢啓。傳曰,知道。
李晩秀,以刑曹言啓曰,因慶尙前監司洪檍啓本,錄啓,罪人九名,自本曹覆啓以入矣。其中,慈仁縣權斗每,三嘉縣朴道經,固城縣千奉己,慶州府權進會,善山府李三得,義城縣丁奉益等獄事,因判付,令新道伯,詳考文案,論理狀聞事,昨年十二月三十日發關分付,而今已過限,不爲修啓,該道道臣,依定式推考,何如?傳曰,允。
李晩秀,以義禁府言啓曰,因本府啓目,全羅兵使李潤彬,拿問處之事,允下矣。李潤彬時在任所云,依例發遣府都事,交龜後拿來,何如?傳曰,允。
李晩秀,以義禁府言啓曰,時囚罪人李錫心,湖沿定配事,命下矣。李錫心忠淸道舒川郡定配,而以傳敎內辭意,具罪目,依例發遣府羅將,押送配所,何如?傳曰,允。
掌令許晪啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,夬正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫得情。新除授掌令閔彝顯,時在京畿驪州地,持平李日運,時在忠淸道瑞山地,司諫院司諫李運彬,時在京畿水原地,請竝斯速乘馹上來事,下諭。答曰,不允。下諭事,依啓。
李晩秀啓曰,憲府啓辭中,李潤彬事,發啓在於去月十九日賓筵,而其後詣臺臺臣連啓之際,獨於此啓,不停不連,無所下落,臺啓停·連,事體至嚴,如此乖當之擧,實是前所未有,前持平朴奎淳,從重推考,雖以今日詣臺憲臣言之,乃於傳啓承批之後,始以李潤彬事,停啓呼望,凡臺啓停啓,必於傳啓之時,以某啓停啓事言送政院,自政院書入,曾有定式,而有此大段違式,不可無警,掌令許晪,亦爲推考,何如?傳曰,允。其時不能提飭,或不卽請推,政院亦有其責,當該推考房承旨及臺臣,竝罷職。
左議政蔡濟恭箚曰,伏以臣濫叨匪據,憒憒尸素,致有向日臺評之峻攻,而其僨事之罪著矣。臣於伊時,胥命闕門之外,惟譴何是俟,而飭敎屢降,命以賓對,臣意以爲賓對之赴,與召試之役,差有間焉。不得不束帶趨入,末乃因國體臣分之萬不獲已,不免以春秋監事,肅試官之命,名以大官,處義之如是卽當,實朝廷之羞也。臨退奏語,猥陳衷情,此豈臣可已而不已者哉?間者,元陵受香,竊附情禮之自盡,皇壇祗陪,秖緣事體之莫嚴,而臣所區區自引之義,不敢以此而弛矣。近日以來,素患癖積,忽復發作,委身床玆,生意都盡,竊恐涓埃未報,朝露先晞,永爲孤恩負國之鬼,賓對之命,此際又下,臣以情則如右所陳,以病則不可强策,上之憂勞國事,未明求衣,若是之勤勵,而臣則身偃吟病,方命爲事,如不知嚴畏,國無刑政則已,否則感罰之降,不於臣而更於何施之?玆敢短箚呼籲,悉暴情懇。伏乞亟治臣罪,改卜賢德,以幸國事,以延殘喘,千萬幸甚。取進止。答曰,省箚具悉卿懇。引義事,極過極過,箚中所稱愼節,異於寒疾之有妨觸風,行氣則反有斡旋之效,況今諸宰,已皆來會,予亦晨起求衣以待,卿須安心勿辭,卽爲造朝。仍傳曰,此批答,遣史官,傳諭。
徐邁修·尹㬦·李晩秀·洪聖淵·尹行任等疏曰,伏以臣等,於昨夜目見處分之非常,驚遑憂慨,再陳聯籲,而終靳反汗之音,連降還給之命,相顧抑塞,達曙繞壁。夫讎視大義,力護凶逆,如驥賊者,典刑不加,偃息自如,神人之憤,久而益激,今此諸罪人,脈絡相連,情節畢露,秋曹推覈,斷案已具,而經歲伈泄,尙未得明加訊鞫,夬施王章,已是刑政之大失,而今乃不顧隄防之甚嚴,不恤臺論之方張,無端白放,如尋常罪囚者然,古今天下,寧有是耶?噫,讎冤未復,亂逆層生,言念國勢,凜若綴旒,而不能碎首天陞,仰格宸聽,一日二日,忍與俱生,此固在廷臣僚,不忠不誠之罪,而以殿下明聖,獨不念,國言不可遽咈,義理之不可終晦,而乃有此千萬非常之擧耶?論思之箚,執藝之疏,一例退却,而嚴敎之下,院啓已阻,忠憤之極,按抑不得,玆敢聯陳短章,仰凟崇嚴。伏乞聖上,穆然深思,亟收諸囚酌處之命,不勝幸甚。傳曰,還給。
刑曹參判金魯永,參議李敬一等疏曰,伏以臣等,卽伏見本曹都囚徒書下者,有曹囚七罪人放送之命,聚首愕眙,實不勝憂慨之至,惟此諸囚,干係甚重,情節已露,究覈端緖,一日爲急,而囚繫經年,尙稽盤問,已極憂憤。況且龜顯,以逆驥之弟,三字刀割凶肚連結,祕計綢繆,臺啓之聲討方嚴,輿情之憤惋益切,放釋之命,遽下於此際,是何擧也,是何擧也?臣等職忝獄官,目見凶謀之未覈,義理之漸晦,豈可恬然奉承,自陷負國之罪哉?昨緣首堂之在闕陳疏,時値夜深,未及聯名,徊徨抑塞,憤鬱轉激,玆敢聯陳短章,仰請收還。伏乞亟寢酌放之命,仍降推覈之音,以嚴獄體,以遏亂萌,千萬幸甚。傳曰,還給。
副校理申獻朝,修撰金熙朝等箚曰,伏以臣等,卽伏見傳敎下者,有刑曹罪人奴二歲等放送之命,臣等相顧愕眙,繼之以憂慨之至。噫,彼諸囚干犯何如,關係何如,端緖旣露,而尙稽究覈,情節已綻,而至今容貸,揆以典刑,已萬萬憤痛。而至於龜顯,以賊驥爲親兄,七字刀削則凶謀之所綢繆,逆節之所和應,昭不可掩,明若觀火,而今乃不恤兩司之聲討,不顧一國之公憤,全然放釋,不少留難。噫嘻,此何擧也,此何擧也?誠恐若此不已,則凶逆之徒,無以永除,神人之憤,無以少洩,思之及此,寧不痛惋。伏願聖明,特加三思,諸罪人放送之命,卽爲收還,仍允臺請,竝加嚴覈,快施邦刑焉。取進止。傳曰,還給。
副校理申獻朝,修撰金熙朝等疏曰,伏以臣等,以秋曹諸囚放釋事,昨陳短箚,仰冀成命之還寢矣。乃殿下,不賜允許,至有箚本還給之命,臣等聚首慙悚,靡所容措。噫,臣等,雖甚無似,其職則論思,其言則懲討,而只緣誠意不能仰格天心,未蒙一字之批,更以何顔,蹲冒於三司之列乎?玆敢聯陳短章,徑出禁扃。伏乞聖明,亟削臣等之職,以安微分,仍治擅離之罪,以肅朝綱,不勝幸甚。省疏具悉。爾等勿辭察職。
執義李普天疏曰,伏以皇穹點佑,玉候遄復,誠展園寢,禮伸宮享,區區蹈忭,中外惟均。仍伏念臣,姿性庸陋,言議巽軟,本不合於淸朝耳目之任,而濫蒙洪造,出入臺端,于今十八年矣。前後歷試,涓埃莫效,居常悚恧,如負大何。況今年紀衰邁,志氣摧挫,尤何敢以言責自居。而第於目下一事,有不容泯默者,玆敢附陳,惟聖明垂察焉。噫嘻,痛矣。二歲·龜顯等所坐,是何等極逆也?向來曹供,端緖已露,固於其時嚴加究覈,明正典刑,而跨歲滯囚,一味寬假者,已是失刑之大。凶逆未鋤,輿憤益切,乃者諸賊放送之命,忽下於千萬意料之外,有若尋常罪囚,循例酌處者然,豈意聖明之世,有此過中之擧也。院啓·堂箚,實出於公憤,而次第還給,未承允兪,臣愚死罪,未敢知我殿下有何顧惜於此等劇逆,而遽然全釋,不少留難乎?顧今亂本未拔,逆魁尙在,聲討方張,王章未加,神人之憤,愈往愈切。衷情所激,不避瀆撓之罪,玆敢仰籲。伏願聖明,更加三思,亟寢成命焉。傳曰,還給。
庚戌三月十一日辰時。上御熙政堂。大臣·備局堂上引見入侍時,右副承旨尹行任,假注書趙台榮,事變假注書柳師模,記注官趙慶遠·金鳳顯,左議政蔡濟恭,左參贊金華鎭,行司直徐有隣·鄭昌順·李文源,吏曹判書洪良浩,禮曹判書金文淳,行副司直鄭好仁,兵曹判書李,刑曹判書金思穆,訓鍊院都正徐有大,行副司直洪秀輔·金持默,副修撰李龜雲,以次進伏訖。上曰,宋載經·金履素,已皆入來乎?行任曰,金履素則已爲入來,宋載經,方擔舁來到閤外,而實無陞降殿陛之望云矣。上曰,然則令掖隷將來,可也。上曰,都承旨入侍。出榻敎慶遠承命出傳,都承旨徐邁修進伏。上曰,宋載經病勢,初以爲不至難强云矣,今何如是耶?邁修曰,臣亦聞其不甚沈重,故果有所,仰達矣。俄始聞之,則自數日前,忽有脚痺之症,不得行步云矣,戶曹判書金履素,行副司直宋載經,進伏訖。濟恭進前奏曰,數日陽和,益復淸暢,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,聞卿有癖積之症,而此症,不害於行氣,故俄命强入矣。卿果入來,誠好矣。濟恭曰,臣之區區私義,頃於筵退時,已以更當引義之意仰達,而目下賤疾,又無可堪之勢,玆不得遽然承命矣。乃者飭敎連下,義分是懼,不免拚棄廉隅,冒沒登對,益不勝惶愧之忱矣。上曰,過矣。私義何必更提。第卿病症,作氣則似可稍愈,未知果然否。濟恭曰,始也起動,似乎難强,久後漸步,反覺稍勝矣,抑臣有竊爲悶然者,見今鼎席不備,廟堂空虛,徒以如臣無似,充位而已。臣心不安,容有旣哉?古所謂官不必備,惟其人云者,正謂得其人,任其官,則無待乎必備也。今臣旣非其人,而官亦不備,是豈可成說乎?首揆引入,右揆未卜。伏願特軫聖念,亟備鼎席,以幸國事焉。上曰,卿之獨勞,非不可悶,而事勢適然,亦復奈何?領相病勢,久未差效,殊用悶然矣。濟恭曰,領相疏批,尙今未下乎?上曰,此非援例控辭之疏,何以賜答乎?濟恭曰,臣未見原疏,故不知所陳比前如何矣。上曰,比前,尤有甚者矣。上曰,次對爲之。濟恭曰,此黃海水使尹範行狀啓也。以爲延安防船一隻,自浮橋所離發,來到交河外洋,偶然失火,什物燒燼,船體,別無可改處,卽格軍崔泰貴,焦爛致死。海州防船一隻,回到龍媒鎭境,遇風致敗,人物雖幸俱全,船隻仍以漂流。延安前府使尹光濩,兼任白川郡守柳秉均,海州判官任希厚,不能檢飭之罪,請令廟堂稟處矣。防船所係,不輕而重,而或致火災,或至漂流,事之驚駭,莫此爲甚。帥臣之請罪地方官,固其宜也。而但三守令,或以差員入京,或以兼官權察,或遠在本邑,海洋中流之遇風失火,雖欲檢察,何可得乎?旣知其公罪,則宜有參恕,而亦不可全然無飭,延安前府使尹光濩,兼官白川郡守柳秉均,海州判官任希厚,一竝從重推考。此後則船所凡事,另加檢束,俾無大段抵罪之意,一體申飭,何如?上曰,依爲之。出擧條上曰,龍媒前僉使,卽是昨年礴石領運差員乎?前都監堂上李文源,似知之矣。文源曰,似是伊時差員,而臣亦未詳矣。上曰,兵判出去知入,可也。濟恭曰,卽見東萊府使金履禧報備局者,則枚擧訓別等手本,以爲開市大廳之改建,已承姑待年限之處分,而從前倭館燒燼後改建,或在五年·六年之後,裁判差倭,今忽謂有島主之令,援引庚申·戊子五年之例,懇縷不已,爲延拖遲留之計,雖以年限言之,今年許施,例於明年始役,則又準六年之限,許施之後,裁判倭,自當無辭退歸,開市大廳改建一款,更爲稟處爲辭矣。開市大廳改建別無年限之所定,而係是不可不一番改建。且況燒燼,已爲五年,今雖許施始役,則當在明年,裁判倭之以此遲留,亦甚可悶。開市大廳,依報辭改建之意,分付嶺南道臣,何如?上曰,依爲之。出擧條濟恭曰,卽見京畿水使南憲喆,黃海水使尹範行所報,則以爲春耕方張,種糧絶乏,而餉留庫中,依前加分爲請矣。今年諸道加分之請,自上皆已許施,兩閫不可不均視,海閫小米限八百石,喬桐米限四百石,依報辭,特許加分,何如?上曰,依爲之。出擧條濟恭曰,日前以谷山移轉事,命有司堂上,就議於臣,故臣與之爛商,使箕營穀,從本道移給谷山,平壤民,則受之中和,中和民,則受之黃州兵營,蓋黃兵,纔以穀多民病,有所狀聞,故爲此區劃,發關分付於當該營閫,關西道伯,則以依數出給谷山之意報來,黃海兵使,則昨日論報本司,而以軍餉穀勅穀之正·二月已盡分給,今無一包留庫爲辭,平壤民當此農節,以其種糧口食之資,出給谷山之民,渠等則更無可以受來之處,民勢之切急,從可想得,今有一條可以變通之路,平壤與三和·咸從等邑,相距不甚遼遠,而三和·咸從,又與海西之長連·安岳等邑,隔浦相望,舟楫往來,常時不絶,若使安岳·長連傍近之穀,移轉三和·咸從,平壤之民次次受來於咸·三附近之處,則似不至有大段難便之端,以此意,分付兩道道臣,使之往復相議,務歸便民之地,恐好矣。上曰,依爲之。出擧條濟恭曰,前府使姜游疏中,人蔘定價事,有次對時稟處之命矣。見今病弊,莫尙於蔘價之絶貴,欲自朝家,一定其買賣之價,俾不得操縱者,其言誠爲矯救之要。而但念物本不齊,不特不可以人力硬定,目今人心至詐,朝綱不嚴,以不嚴之綱,抑至詐之心,勒令不捧,其日前翔貴之直,而忽以至廉之價,受授和賣,實恐有行不得者矣。令出而不得行令,則反不如不令之爲愈,使入侍諸宰,各陳意見,恐好矣。上曰,定價當否,諸堂以次陳達,可也。華鎭曰,物本不齊,價因難同,雖欲低價而賤售,反易翔貴而生弊。以江界蔘弊言之,定價申禁,非不嚴截,而潛相和賣,或有稅納未充數之患,江界一府,猶如此,況擧國蔘價,何以勒定乎?今此定價之論,恐是行不得之政矣。有隣曰,蔘價之難於硬定,昨日筵席,已爲仰達,而量度事勢,終是行不得之政矣。昌順曰,今以蔘料之翔貴,欲爲價本之酌定者,蔘農有豐凶,而價本無高下,決是行不得之政,果使定價之後,能無踊貴之患,則奚特人蔘,米穀百物,皆可定價,物有貴賤,價無低仰,已非順人情通事理之道。古人所謂發令於流水之源者,恐不當若是。臣於昨日籌司,亦與姜游,有所酬酢,勒定價本之說,終歸迂闊之論矣。履素曰,凡係物價,隨時高下,則以翔貴之蔘料,硬定元價,無敢低仰,恐是行不得之政矣。文源曰,蔘價硬定,諸臣各陳其不可行之意,臣之愚見,亦與諸臣一般矣。良浩曰,物之不齊,物之情也。物有貴賤,價隨低仰,如米穀之翔貴,官府不能裁定其價,則何獨於蔘價而可以硬定乎?恐是行不得之政矣。載經曰,臣老病昏耗,不識世間事故,本事全然不知,無以仰對,而凡事定式,有乖活法,恐似有後弊矣。文淳曰,蔘價之勒定,實是行不得之政,臣之愚見,亦與諸臣無異矣。好仁曰,臣之意見,與左參贊所奏一般矣。思穆曰,臣於籌司爛商時,已有參聞,亦於就議大臣時,略論事情。而第此蔘價之高下,自在採取之豐歉,今以隨時貴賤之物,欲爲硬定價本之事,實是行不得之政矣。有大曰,凡價之高下,隨物之豐歉,豈可硬定物價乎?臣之意見,與諸宰,別無異同矣。秀輔曰,臣之愚見,與諸宰所奏,別無異同矣。持默曰,蔘價事,諸臣已奏,臣之愚意,別無異同矣。濟恭曰,諸宰之見,無不以不可行爲奏,定價一款,姑置之,何如?上曰,予意自初亦然,依爲之。出擧條上曰,蔘價一定之法,決是行不得,如吏判所言車制之決不可用也。吏判今亦以爲車制可用乎?品順曰,北道則多用車運矣。濟恭曰,北道雖或用車,以我國山谿之險,果難通行矣。上曰,京中亦似難用矣。濟恭曰,如欲用車,則我國田稅,必多減縮矣。上曰,何謂也?濟恭曰,中國則九街八逵,平遠坦直,固合運軌之形便,而我國地勢,本自欹側險狹,村野阡陌之間,無非田畓連境之地,雖小小農車,固不可容運,況欲運任載之大車,則必割田爲道,然後可以行矣。田縮則稅縮,固其勢也。未見車利而徒減田稅,則車者所以利用厚生,而反有損於國用民食矣。良浩曰,臣意則以爲不然矣。我國道里,自有尺量,而車制亦有大小,不過修治已定之尺量,而以馬駕車,量路運用,似無所妨矣。上曰,何不以馬載運,而必用駕車爲哉?濟恭曰,中國則驢馬繁殖,取用無難,而我國馬政,自來不贍,故今之軍門所用大車,皆以駕牛而不得用馬矣。良浩曰,我國之馬貴者,政以專用駄卜,而不知駕車故,馬多玄黃,不得繁殖矣。上曰,何不以牛駕車,而欲以馬駕車耶?良浩曰,馬能致遠,故用之尤好,而以兩馬駕車所載,優當四馬之駄。且店路村巷,無不可行之地,至於平地則尤好矣。上曰,卿,文人,終不免疎闊矣。姑舍是,更陳廟謨,可也。濟恭曰,昨日姜游疏批中,以山沿穀簿之不均,至有輪囷之敎,臣竊仰爲民之聖意矣。山邑則紅腐積置,民不支堪,沿邑則倉庫空虛,民無口食,此其弊,專由道伯之係念於市直高下,賣穀之際,有偏用偏不用之致也。營門日用,雖曰多係於此,身爲道伯,不特不能爲興利除害,民國之弊,親自作爲,若能念及於此,豈不有所愧悚也哉?朝廷旣知此弊之爲痼,則決不宜仍以置之,無所矯救。自今以後,廟堂詳察穀簿,某邑之中,有昨年穀少而今年穀增,前時穀多而今時穀損處,則一一覈出,當該道臣,繩以重典,則庶可爲救弊之道矣。上曰,有司堂上,各陳所見,可也。有隣曰,平糴之道,聖批中,較戶量穀,裒峽益沿八字,已挈其要領,臣不敢更事覶縷。而第伏念姜游疏所謂,自大戶七包,至小戶三包爲式,邑邑準此之論,未免太局,今若於大戶數十包,小戶六七包以上邑,思所以減之,大戶四五包,小戶一二包以上邑,思所以增之,則大體穀簿,庶不至於偏多偏少,若乃山峙沿虛,果未必不由於道臣那移之弊。弊到極處,宜有一切之嚴法,而道臣,卽朝廷委授一方之人,先以法拘束,亦非所以誠信待之之道。謹將此意,申明知委營穀所在處,參量其穀貴穀賤邑,分排均置,以爲得失相當,支放無縮之道,每歲末,取考各道各邑穀簿,如有前多今少,前少今多處,隨其數爻,分輕重,論勘道臣,則矯救之策,無逾於此,而法綱亦不至於太密矣。昌順曰,我國穀簿,惟在還穀,而移去移來,偏積偏虛,本所以裕民之食,而今反爲屬民之端。至有月前咸陽穀蕩減之命,不惜近十萬穀包,以救屢十年積弊,此後穀多爲弊之邑,當有次第矯救之道,而今此言者之言,則欲以每戶七包,較民量穀,永作通一國遵行之式,而無全利,無全害者,法之常也。雖如其言,久則弊生,若令爲道伯者,仰體朝家爲民蘇革之意,察其道內偏積偏虛之處,條列狀聞,隨時裒益,則庶可無如前之弊矣。文源曰,穀積於山郡,穀虛於沿邑,其弊源,非一朝一夕之故,積處則價賤,虛處則價貴,營門公私用,年年作錢,只取價貴,不顧積弊,以至於目下生民,俱被困瘁,豈不萬萬寒心哉?諸臣仰奏,皆有意見,毋論各道先從還弊之尤甚邑,亟施裒多益寡之政,今年除一弊,明年除一弊,則不出多年,庶可以均其穀而矯其弊矣。思穆曰,還穀儲置之法意,卽爲備荒裕食之要道,而近年以來,山郡穀賤處,數益夥多,沿邑穀貴處,數甚尠少,徒有其害,未聞實效,弊源旣痼,民生日困,此皆道臣不能留心於均平,擅自移來移去之致,今若嚴飭諸道,察其偏多偏少之處,不計貴賤,隨卽釐正,無敢那移,則自無如前之弊,可爲矯革之方矣。濟恭曰,廟堂詳察穀簿之意,臣旣仰陳,而爲道伯者,如有不可不移用穀物之事,則必論報備局,受題然後,始爲移之,如不然則雖一包穀,不得擅自來去之意,著爲定式,以此意,知委諸道道臣,俾無犯科之患,何如?上曰,依爲之。出擧條濟恭曰,昨日姜游疏中,盛論較戶量穀之道,而臣意則治道,去其泰甚而已。年前穀多邑,自朝家作錢定式之後,如或有山邑穀多之處,而以吏鄕之不欲出賣,見漏於作錢除弊之中者,則道臣必有見聞所及,使之詳察邑弊民願,鱗次狀聞,以爲依他例矯救之地,宜矣。以此分付諸道道臣,何如?上曰,依爲之。出擧條濟恭曰,適有民隱之不可不上聞者,敢此仰達矣。方今聖明在上,如傷若保之澤,遍及八域,宜無一夫之不得其所,而聞湖南沿海民力殆竭,有不勝誅求,臣怪而探之,則弊源專在監營而然矣。雖以順天一邑言之,民庫一年應入,不爲不多,而不能支一年之用,至有再斂三斂之時,蓋營門卜定之物,以本邑備納,則雖至稱極美,皆不免執言退却,必以價本,然後始得無事磨勘,而其所謂價本,較之本邑原價,不啻爲倍蓰。然則民庫之事,安得不加斂,小民之勢,安得不倒懸乎?順天如此,他邑可推,哀彼生民,何以支保?雖然,其所救弊,專係道伯嚴束詳察之如何,營門設或時不免卜定,待其本邑上納,親自照檢,勿爲點退,則屬邑爲弊,豈至於此乎?身居承流宣化之地,旣聞此弊,則其所悚然警動,必欲矯救,當不待飭勵而爲之矣。以此出擧條各別申飭,何如?上曰依爲之。此外有弊邑名,此後釐弊形止,竝令鱗次狀聞事,申飭分付,可也。出擧條濟恭曰,槐院以公事主管之無人,當此使行不遠之時,事多苟簡,提調徐有隣,使之察有司之任,何如?上曰,依爲之。出擧條濟恭曰,金頤柱纔已陞資矣。其嘉善時,亦依例推恩於本生親,今亦依此爲之事,分付銓曹乎?上曰,唯。濟恭曰,邊慶遇以忠淸兵使,移喬桐水使陞資矣。未赴任而見遞,故聞兵曹,以依例降資之意,草記入啓,自上還給其草記矣。草記旣命還給,則似當仍其嘉善階,而無下敎文跡,故方在非通政,非嘉善之中,宜有一番稟定,敢此仰達矣。上曰,旣與營將之未準限,罪遞有異,年與履歷,俱合金圈,降資一款,置之,可也。出擧條曰,依筵敎,問於本都監牌將處,則龍媒前僉使黃重錫,果以礴石載運差員,領付於園所都監云矣。上曰,前勞宜念,特爲仍任,可也。出擧條昌順曰,臣以南漢巡審事,明將發行,仍行都試,而都試之規,必以本府所居軍校,考籍捧單,使之赴試,而前年本府日用·松東兩面,移屬水原之後,所居軍校,本以廣州之民,今爲水原之人,他邑人赴試,固無其例,而今此都試,非但當年條,前此未行之都試,又當追行,則兩面所居應赴軍校,在渠移屬之前,俱是入籍之人,其所願赴,事理無怪,而今旣移屬,一體許赴,事係科試,有非自下所可擅便,敢此,仰達矣。上曰,一體許赴,可也。出擧條上曰,卿曾見埋火乎?昌順曰,向來陪從時見之矣。上曰,誠壯觀矣。昌順曰,物力多入云矣。上曰,今欲爲之乎?昌順曰,欲從略爲之矣。文淳曰,卽接寧陵·翼陵兩陵官牒報,則以爲本陵諸處,或有補土修改處云故,敢達矣。上曰,寧陵向旣修改,而今又有頉云耶?文淳曰,聞非年前修稱處,卽新頉處云矣。敎文源曰,卿果知之乎?文源曰,向來兩陵修補處,則今姑無頉,而今此寧陵陵官所報,果是他處云矣。上曰,道伯奉審之行,似當非久入來,與之爛商後,該曹更稟擧行,可也。文淳曰,溫陵碑石役事,趁今爲之乎?待秋擧行乎?上曰,待秋好矣。曰,卽見水原府使趙心泰所報,則今番別試武科放榜時,金福實姓名,所塡紅牌,無所受之人,自試所,出付本府,使之傳給,故金福實爲名人推尋,則同名有三,一則壯勇軍,一則束伍軍,一則閑良,壯勇軍·束伍軍已受紅牌,而閑良金福實所告以爲元無登科之事,其紅牌上送本曹云矣。取考榜目,則果有同名三人,閑良金福實,則出榜時,必是做錯加書之致,臣亦其時參試,未能察飭之失,不勝惶恐,而金福實原榜中付標紅牌,令政院爻周,何如?上曰,依爲之。出擧條濟恭曰,西北麻布遺在數爻,道臣今玆區別報來矣。見今日晷漸暄,用布時急,此旣許給布廛民人,以爲及時救急之資,不必遲延時日,使之卽往該道監兵營,分別其完品間破,定價納價,分受以來,一如月前白木廛之爲該營之日後區處,亦必如白木廛發賣時所是之規,俾無花消之意,各別申飭,何如?上曰,依爲之。出擧條濟恭曰,聞關西木發賣之後,廛人所納之價錢,自戶曹貸用,不送該營云。此是關西百年積置之財貨,而今因發賣,府庫一朝空虛,其價則爲戶曹所用,如不得照數還推,則此豈非大可悶惜處乎?秋後,自關西上納戶曹之錢,必多有之,依所貸數,一一除留,使之貿木,或貿穀之意,更爲申飭於該道伯,恐不可已矣。上曰,所奏好矣。依爲之。出擧條思穆曰,臣於二歲等放釋之命,有所仰達者矣。上曰,卿更何提說乎?仍命書榻敎曰,刑曹判書金思穆遞差。上曰,摠我使金思穆,令該曹口傳付軍職。出榻敎命次對諸臣先退。命履素進前敎曰,太古亭,果始役乎?履素曰,今方修治,而此是臣一家屋子,故聞命而惶悚,未卽始役矣。政院又爲分付,故日前纔始爲之矣。上曰,卿何故引義不出耶?履素曰,臣於近來,疾病連仍,凡於官職,實無可强之望,而荐承嚴敎,怵迫義分,玆敢登筵。而又況次對班行,素有自劃之義,決無行公之望矣。上曰,卿何如是煩奏乎?至於自劃,有何所執乎?仍命書傳敎曰,筵奏支蔓,行戶曹判書金履素遞差。履素曰,伏承嚴敎,雖極悚惶,臣有區區所懷,今於君父之前,敢不仰達乎?臣與左議政蔡濟恭,奏語未畢。命書傳敎曰,遞差之後,敢欲畢說乎?前判書金履素罷職。命載經進前。敎曰,卿之筋力,尙云强旺矣。向者,卿子之罪遞事,予所不得已處分,而原其委折,果何故也?載經曰,伊時僚員,皆不欲自現,故臣子乃爲替當矣。上曰,果如卿言,則承旨分付銓曹,隨窠調用,可也。命載經先退。上曰,輪對官入侍。賤臣承出,與工曹正郞羅烈,尙衣直長尹厚東,氷庫別檢南鶴玄,忠勳都事洪載淵,義盈奉事李憲圭,偕入進伏。上,下詢職姓名所懷訖。敎烈曰,今此甄復,特出念舊之意,爾亦日後,當爲百里之任,須曷心奉公,以効報答,可也。命書傳敎曰,政官牌招開政。命退,諸臣以次退出。
庚戌三月十一日申時。上御重熙堂。提調入侍時,右副承旨尹行任,假注書趙台榮,記注官趙慶遠·金鳳顯,以次進伏訖。上命讀公事,書判付訖。上曰,吏參近來,雖內閣之任,不欲行公,至於政牌,一不承膺,揆以事面,極未安,其委折,卽爲知入。賤臣承命出回奏曰,問于吏曹參判金憙處,則以爲近有實病,不得承膺於政命云矣。上曰,有下詢事,卽爲入來事,分付。賤臣承命出傳。上曰,抄啓文臣親試及課講,明日爲之。出榻敎命退,諸臣以次退出。
上在昌德宮。停常參·經筵。
藥房提調徐有隣,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪聖淵啓曰,大司憲李度默牌不進,執義李普天傳旨未下,掌令閔彝顯,持平李日運·李尙友俱在外,掌令許晪疏批未下,監察茶時之意,敢啓。傳曰,知道。
洪聖淵啓曰,執義李普天,正言李敬心牌不進罷職傳旨,今方捧入,而黃磵縣監金永珃,兩司俱未署經,除在外及疏未下外,大司憲李度默,持平李尙友,大司諫權,獻納林道浩,正言柳畊,卽爲牌招,以爲備員署經之地,何如?傳曰,允。
洪聖淵啓曰,大司憲李度默,大司諫權,獻納林道浩,牌不進推考傳旨及罷職傳旨,今方捧入。而正言柳畊陳疏入啓,司諫李運彬,掌令閔彝顯,持平李日運·李尙友俱在外,執義李普天,正言李敬心,傳旨未下,掌令許晪疏批未下,守令署經事命下,而兩司無行公之人,不得備員擧行,何以爲之?敢稟。傳曰,違牌人員,只推,更爲牌招。
傳于尹行任曰,軍士房承旨入侍。
傳于南鶴聞曰,左承旨李集斗江陵縣監除授,左副承旨南鶴聞梁山郡守除授,使之當日辭朝。時任守令,令該曹,遞付京職。
傳于南鶴聞曰,承旨前望單子入之,待下批,牌招入直。
吏曹,江陵縣監李集斗,梁山郡守南鶴聞除授事承傳。
承旨前望單子入之,徐瀅修·呂萬永落點。
傳于南鶴聞曰,下直守令入侍。
以平安監司狀啓,价川郡民家失火事。傳于南鶴聞曰,聞甚矜惻,其所接濟,豈待勤諭?而另加殫誠,俾紓宵旰之念。元恤典外,別給穀包,新舊還上,身役,竝蕩減,斯速結構,期於奠接,形止狀聞事,卽爲回諭。
李晩秀,以兵曹言啓曰,五衛將金鳳麗,景福宮衛將尹晉錫,除授在外,過限已久,尙不上來,竝依例改差,何如?傳曰,允。
禁府照目,羅州牧使李厚源矣。兵馬使巡操之際,因軍器之有頉,棍治監色,固其體例間事,不可爲該守令自引之端是白乎矣,至於抵人私書,譏辱管下,不知辭意深緊之如何,而以厚源所供,與傳說稍異,招說見之,書中譏辱之大同小異,推此可知是白乎矣,執其軍器有頉之多少,狀啓論罪,可也。捉治該邑,可也。而不此之爲,與人私書,全事侵辱,揆以帥臣之體例,一則孱劣,一則駭妄,雖所失在彼不在此,而旣遭此境,則必遞爲期,以伸廉隅,乃是當然底道理,而再呈辭狀之後,尙今仍居,雖緣事勢之所拘,旣登臺評,不可全釋,以此照律,罪杖八十收贖,奪告身三等,私罪,奉敎依允,功減一等爲良如敎。
判府事金鍾秀疏曰,伏以臣情蹤危蹙,疾病沈痼,重以犯染甫逾,半旬抄啓文臣親試之官有命,而末由趨承,虛辱恩點,荐犯違傲,惶悚之極,無地自容。伏乞聖明,亟降嚴譴焉。臣昨接朝紙,始知有二歲等,秋曹諸囚放送之命,臣於病伏中,不覺蹶然驚起,拊膺憂歎,而顧念負罪至重,不敢以生人自居,則冒入文字,分所不敢,徊徨掩泣,夜不成寐。竊更思之,臣身雖廢,一息尙存,宗國之憂,欲忌不得。況玆事,上關慈聖之誣,儲君之讎,臣之頃忝相職也。數朔之間,每一登筵,未嘗不披瀝肝血,而只緣臣誠意無素,感格路阻,壓於天威,不得畢說而退,遂令天經地義民彝之日就斁滅者,擧一世置之相忘之域,將至國不國人不人,臣至今思之,心骨俱痛,自知臣罪當死,今此傳敎下者,固知爲今日臣子者死不敢奉承,而過計之憂,不敢不附陳。又不敢猥有縷列,不遠而復,惟是顒祝而已。僭易及此,冞增戰慄。臣無任屛營祈懇之至。答曰,省疏具悉卿懇。曹囚放釋之命,烏可已乎?爲念滯囚之弊,今始疎放,亦出待息鬧之意。卿何若是煩陳乎?所請不允。試官未參,事勢然矣,卿其安心勿辭。仍傳曰,此批答,遣史官傳諭。
正言柳畊疏曰,伏以臣年淺學蔑,百不猶人,而屢叨臺銜,動輒僨誤,瘡疣畢露,愧懼徒積,不自意,恩遞未幾,新除又降,署經有命,庚牌儼臨,臣因當竭蹶趨承之不暇。而第臣有區區情地之難安者,臣於月前,待罪柏府,以李潤彬駭悖不法之狀,有所論啓,而聖批雖靳於允許,公議不可以仍寢,故筵退之後,出付啓草於府吏,使待他僚之詣臺矣。臣於遞職之後,得伏聞持平朴奎淳傳啓之際,初不簡通於臣,置之停連之間,忽於數日之後,送吏傳言曰,李潤彬事,旣異目下懲討,故停而不傳云云。噫臺閣啓體,本自謹嚴,旣發之後,如有可停之議,則一邊簡問於初發之人,而仍呼停啓,乃是不易之規也。今乃不顧體例,晴地獨停,不爲呼望,亦不出朝紙,擧措之乖當,前所未有,緣臣巽劣,不能見重於同僚,以致臺規之壞了,若論其罪,臣實爲首,豈可以時日之稍久,職名之差異,乃敢爲晏然冒進之計哉?承膺無路,屢犯違傲,撫躬慙悚,靡所容措。伏乞聖上,俯垂諒察,亟削臣職,仍治臣罪,以肅朝綱,以安私分焉。至於李趾光之一番納供,旋卽脫空,臣則以爲按査之體,恐不當如是,在直不可郊別,轉囑有異,伻問者,果如渠供,則何爲而傳說狼藉,有耳皆聞,無人不道耶?握手慇懃,付耳囁呫,卽渠之斷案,則因渠之遊辭粧撰,惟意漫漶,卽置之落空之科者,議讞之道,已失其審覈,負犯之類,顧何所懲畏耶?伊時行止,跡非幽隱,簡賊之傔屬,惠局之帶隷,一加嚴訊,則自當綻露,臣謂亟令攸司,更爲嚴覈,期得其情,實爲嚴隄防之一道也。噫,言路開閉,有國之存亡係焉,則至如沬血之請,執藝之論,可知輿情之不可遏也。殿下日昨處分,卽是萬萬過中之擧,而乃又設爲禁令,使群下不敢進一言,喉院之覆啓而不爲賜批,三司之聯章而卽爲還給,末乃閽者咆喝,臺吏莫近,群情未達,景色愁沮。嗚呼,此何事也,此何擧也?臣非獨以隄防之益壞,懲討之未伸,爲之驚惶罔措而已。臣亦治疏詣闕,亦見阻當,今已經日矣。憂慨之極,敢此尾陳焉。伏願聖明,亦爲垂察,亟收成命焉。省疏具悉。臺啓之不停不連,有壞臺體,昨已勘罷,今無可論,李趾光事,不已甚乎?曹囚放釋命下之後,諸臺之迭上箚疏,寧不駭眼,旣有原啓,則以箚疏勿復替陳之意申飭,此與門禁稍異,無論眞箇門禁與否,爾言極不緊,爾則罷職。
慶尙監司李祖源疏曰,伏以臣猥以庸品,待罪重藩,半載尸素,無一善狀,常居愧懼,如負大何,畢竟因一行關海邑事,臺評之聲罪狼藉,繡啓之勘斷益嚴,滿心悚縮,恭俟重譴。乃蒙聖度天大,曲加涵貸,始則歸之風傳,念其䵝昧,特降按査之命,俾開辨明之地,終又十行判下,逐條昭釋,郵罰不加,職名自如,雖使臣,自爲之謀,何以加此?北望欑手,不覺感涕之盈襟。臣之今番所遭兩件事,旣蒙天日之照燭,臣將奉此而自明,更不欲呶呶,而惟彼繡啓之臚列,莫非臺疏之註脚,毋論理之當否,只要實其言。且置事之有無,必欲求臣罪,以擬議之跡,歸專輒之科,逆探向後之事,先誅未然之心。以此爲案,臣固有罪,抑臣又有所萬萬恧蹙者,按査體重,凡於究覈之際,如有可疑之端,裨與吏之或刑或囚,無所不可。而營關邑報,一一按閱,事之虛實,旣而査得,而猶且把持捃摭之不足,至有施威枷囚之擧,非謂渠輩有罪而然也。雖以州縣小官言之,下吏如有替治之事,則稍知廉恥者,輒皆深引,以必遞爲期,臣雖非人,顧其任則方面也。而貽羞一營,莫此爲甚,在臣自處之義,豈可諉之以本事之出場而苟然而已乎?噫,臣之前後受恩,與天無極,報答之願,寤寐天心,莅藩以來,兢兢致愼,惟以守法恤民四字,爲一分自效之圖,目下營建王役,係是事勢之不容已者,而亦不敢責定一邑,調用一丁,竊自期不煩朝廷,不費民力,措劃經紀,務從簡便,而人之爲言,乃至於此。夫憑藉公用,擅犯倉儲,卽一貪吏之伎倆,爲藩臣而負此罪,法不容於誅矣。果使臣,廉謹足以律己,忠信有能孚人,則顧何爲致此目也。已虧之質,不可復完矣。已玷之名,不可復濯矣。臣何顔面,重理營務,更對守宰,憑恃寵靈,晏然自居以七十州觀察之任哉?臣泥首私次,亦已多日矣。瘝曠之憂,一時爲悶,申飭發巡,特敎雖勤,鐵限在前,惟有一遞。且臣於藥院草記置之之敎,益不勝惶懍者,貢蔘事體,何等重大,不善監封,致有此山家之相混,若論其罪,難逭不謹。聖明雖加曲貸,私心轉益危蹙,亦爲臣難冒之一端。伏乞天地父母,俯賜體諒,亟命鐫削臣職,以伸自靖之義,以卒終始之澤,仍勘臣當勘之律,以爲人臣孤恩者之戒,不勝幸甚。答曰,省疏具悉。事旣脫空,何事云云。卿其勿辭察任。
庚戌三月十二日辰時。上御春塘臺。抄啓文臣親試課講試射入侍時,都承旨徐還修,左承旨李集斗,右承旨李晩秀,右副承旨洪聖淵,同副承旨尹行任,假注書趙台榮,記事官趙慶遠·金鳳顯,以次進伏訖。引儀唱抄啓文臣親試課講試射試官以下入就位,行四拜禮,一提學鄭民始,二提學吳載純,檢校直提學徐浩修,一直提學金憙,原任直閣鄭東浚,大司成李勉兢,行副司直李益運·洪義浩,率抄啓文臣鄭晩錫等,行拜禮訖。命載純,書賦題,仍命懸題,命試射,晩錫等,以次試射十巡訖。上曰,課講退去摛文院爲之。親試亦爲製進,可也。命退,諸臣以次退出。
庚戌三月十二日酉時。上御重熙堂。下直守令入侍時,前承旨南鶴聞,假注書趙台榮,記注官許鞏·趙慶遠,江陵縣監李集斗,以次進伏訖。上敎集斗曰,本縣卽嶺東咽喉,素稱難治。且聞僧徒凋殘,梵宇殆空云。此亦不可不顧恤處,另念撫摩,可也。敎鶴聞曰,梁山雖是殘邑,亦必惕念爲之。大抵嶺東則弊在魚戶,嶺南則弊在還穀,其弊已至切痼,爾等今以外補出去,如有釐革之端,以疏陳達,可也。命退,諸臣以次退出。
上在昌德宮。停常參·經筵。
徐邁修啓曰,右承旨李晩秀,今日不爲仕進,卽爲牌招,何如?傳曰,允。
洪聖淵啓曰,合辭方張之時,兩司無詣臺之員,事甚未安,除在外疏批未下傳旨未下外,未肅拜人員,竝卽牌招,何如?傳曰,允。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本營軍兵,日次私習云矣,敢啓。傳曰,知道。
傳于徐邁修曰,校役相妨,左承旨許遞,仍令該曹口傳付軍職,前望單子入之,待下批,牌招察任。
承旨前望單子入之,李益運落點。
以承旨房望,傳于徐邁修曰,仍。
兵曹口傳政事,副司直徐瀅修。
傳于徐邁修曰,藥房提調許遞,前望單子入之。
內醫院提調前望單子入之,吳載純落點。
傳于洪聖淵曰,右副承旨入侍。
徐邁修啓曰,假注書趙台榮,身病猝重,勢難察任,今姑改差,何如?傳曰,允。
趙台榮改差,代以鄭文始爲假注書。
徐邁修啓曰,修撰李東稷,時在忠淸道公州地,經筵入番事緊,斯速乘馹上來事下諭,何如?傳曰,允。
徐邁修啓曰,玉堂上下番俱空,事甚未安,副校理申獻朝,修撰金熙朝,旣有只推之命,一體牌招,何如?傳曰,允。
徐邁修啓曰,玉堂上下番俱空,已至經宿,事甚未安,校理徐配修,李羲觀,卽爲牌招入直,何如?傳曰,允。
以執義李普天牌不進罷職傳旨。傳于徐邁修曰,只推。
以獻納林道浩,再牌不進罷職傳旨。傳于徐邁修曰,只推。
徐邁修啓曰,執義李普天,獻納林道浩,旣有只推之命,竝卽牌招,以爲備員署經之地,何如?傳曰,允。
傳于李晩秀曰,因權裕配所草記之至今遲滯,聞之,判金吾,謂有情勢云,意謂此亦近於黨習所致。更思之,果怳然矣。所謂情勢,必是昨日臺疏中被彈,然則强令行公,非禮使之意,判義禁李文源許遞,前望單子入之,待下批牌招,先草記後,謝恩。
傳于李晩秀曰,判義禁所稱情勢,旣非本事,則早宜警咳,而不此之爲,至今含默,以致枉費酬應,承宣事,萬萬駭然,當該承旨罷職,伴直右位承旨,從重推考。
李晩秀啓曰,臣與同副承旨呂萬永伴直矣。纔已罷職出去矣。右副承旨尹行任,卽爲牌招入直,何如?傳曰,前望單子入之,待下批,牌招入直,可也。
承旨前望單子入之,金履正落點。
判義禁前望單子入之,韓光會落點。
李晩秀,以禁府言啓曰,權裕施以流竄之典事,命下矣。權裕慶尙道昌原府流竄,而以傳敎內辭意,具罪目,依例發遣府書吏,押送配所,何如?傳曰,允。
尹行任,以都摠府言啓曰,副摠管李應爀,以禁軍等戎器點考坐起事,慕華館晝仕出去之意,敢啓。傳曰,知道。
執義李普天,正言李敬心啓曰,臣等姿性鹵莽,言議巽軟,本不合於淸朝耳目之任,而署經有命,召牌屢降,不敢言私,章皇出肅,而迺於秋曹諸囚放送之命,有不容泯默,略效憂憤之忱矣。卽自政院,有新啓拔去之口傳下敎,臣等之所論列,不過數箇曹囚,關係雖重,微賤則甚,而臣等所執,亦是執法之常規,則我殿下,不惟不賜允兪,乃有此非常之嚴敎,臣等雖甚疲劣,豈敢創無前之規,以貽臺閣之羞哉?此莫非臣等誠意淺薄,不能見孚於君父之致,滿心惶恧,無地自容,其何敢一刻晏然於臺次乎?請命遞斥臣等之職。答曰,依啓。
庚戌三月十三日未時。上御重熙堂。右副承旨入侍時,右副承旨尹行任,記事官徐有聞·許鞏,記注官趙慶遠,以次進伏訖。上命書傳敎曰,此等之說,敢進於今日朝廷乎?不知之事,可以警咳,而忽以前銜,有此投疏,語不擇發,其力戰角爭之習,萬萬切駭,日前筵敎之後,敢爲此擧,抑何心乎?一試再試,必欲甘心於大臣而後已,寧有如許國綱乎?此猶餘事,筵敎後,有此擧,不可但以侵試一事言,權裕施以流竄之典,原疏還給。命退,承史以次退出。
上在昌德宮。停常參·經筵。
李晩秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,傳香承旨,馳詣宗廟景慕宮,奉審摘奸以來。
傳于尹行任曰,禮兵房承旨入侍。
李益運啓曰,明日懿昭墓酌獻禮,祭文當爲製進,藝文提學徐浩修,卽爲牌招,何如?傳曰,允。
以校理徐配修·李羲觀,副校理申獻朝,修撰金熙朝牌不進罷職傳旨。傳于李益運曰,只推,更爲牌招。
李晩秀,以都摠府言啓曰,今此穀昭墓動駕時,侍衛不可不備員,而副摠管金夢華·申光履呈辭在外,都摠官李灃鍼灸,呈辭入啓,金頤柱未肅拜,尹蓍東身病,一員未差,侍衛將不得備員,在外及未肅拜,呈辭身病,與未差之代,合有變通之道。令政院,稟旨變通,仍令該曹,卽爲口傳差出,以爲備員侍衛之地,何如?傳曰,竝許遞,與未差之代,政官牌招,開政差出。
李益運啓曰,校理徐配修·李羲觀,副校理申獻朝,修撰金熙朝牌不進罷職傳旨,今方捧入,而副校理李晴疏批未下,修撰李東稷,副修撰申馥·李龜雲俱在外,玉堂上·下番俱空,已至多日,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
徐邁修啓曰,大司憲李度默牌不進推考傳旨,今方捧入,守令署經,已至多日,尙不擧行,事甚未安,更卽牌招,持平李日運,自鄕上來云,一體牌招,以爲備員署經之地,何如?傳曰,允。
徐邁修啓曰,大司憲李度默牌不進推考傳旨,今方捧入,而黃磵縣監金永耼,諫院則旣已署經,憲府則只有持平李日運一人,兩未署經云。大司憲更卽牌招,今日政,新除授執義,待下批,一體牌招,以爲備員署經之地,何如?傳曰,兩司在外人,一竝許遞,今日政差出,一體牌招。
徐邁修啓曰,掌令許晪,一體牌招,以爲備員署經之地,何如?傳曰,允。
徐邁修啓曰,羅州牧使,今當差出,而本州,以湖南雄邑,物衆地大,素稱難治,不可不各別擇差,他道有聲績,已準限,未準朔守令,竝擬,何如?傳曰,允。
吏批,有政。吏曹判書洪良浩,參判金憙進,參議李祖承服制,都承旨徐邁修進。以徐浩修爲刑曹判書,洪彦喆爲執義,張至冕·李相璜爲正言,金載翼爲副校理,金魯永爲戶曹參判,韓光綮爲右尹,趙瑍爲分內局提調,金尙礪爲典籍,李禹圭爲羅州牧使,申禹相爲司諫,申思澳爲持平,鄭萬始爲校理,尹序東爲修撰,成均博士單李德淵,學正三單安邁權·李益烈·方在岳,學錄單承慶恒,學儒二單盧橙·盧鎛。
兵批,兵曹判書李進,參判柳誼病,參議李命勳入直進,參知金履成病,同副承旨尹行仕進。以鶴林君焴·李聖圭·金文淳爲都摠管,李義行·南玄老·元厚鎭爲副摠管,副護軍李普天,副司直金頤柱·宋濟魯·洪檢·尹㬦·李鼎德,副司果李敬心單付。
李益運啓曰,刑曹判書徐浩修,旣入闕中,不爲出肅,直爲出去,事甚未安,推考警責,何如?傳曰,允。
以校理鄭萬始,修撰尹序東,牌不進罷職傳旨。傳于李益運曰,只推。
傳于李益運曰,明日藥房班,都提調如不進參,則提調以下掌務官,皆勿待之事,分何。
傳于李益運曰,明日都提調,不欲隨駕,則雖茶飮之屬,勿爲待令事,使掌務官往傳。
徐邁修啓曰,明日動駕時,京畿監司,當爲導駕,未差之代,政官牌招,開政差出,何如?傳曰,允。
金履正啓曰,大司憲李度默,掌令許晪,牌不進推考傳旨及罷職傳旨,今方捧入,而執義洪彥喆,掌令閔彝顯,持平申史澳俱在外,守令署經,已至多日,只有持平李日運一員,無以備員擧行云。大司憲李度默,更爲牌招,何如?傳曰,允。在外人員許遞,今日政差出。
吏批再政。以李太亨爲校理,宋翼孝爲副校聖,宋載經爲知敦寧,趙宗鉉爲刑曹參判,金思穆爲京畿監司,姜彝正爲順興府使,李思祚爲執義,權儐爲持平,沈鏶爲掌令,朴思默爲正言。
兵批,再政,知事金思穆,副護軍李運彬,副司直李尙友單付。
以專經文臣殿講,專經武臣講射文臣製述,何日爲之事啓辭。傳于李晩秀日,二十日爲之。
以慶尙道咸陽郡宣諭兼査正御史崔顯重狀啓,宣諭査正形止及留庫穀物簸揚事。傳于徐邁修曰,觀此狀辭,咸民之回咷爲笑,爾必與有幸矣。前後守令事,益知其無狀,待結末,從當分等處置,而邑倅如此,則逋吏之作奸,奚特止於導之使然乎?墨倅旣不査出置辟,先用法於逋吏,可謂本末倒置,況一人所逋,多者不及千萬數遠甚者乎?然則忠州所不施之例,豈可用於本邑,其中最奸而最多者,嚴刑勘配,斷不可已,此外諸件。竝依狀請施行,而當此咸民欲蘇之時,萬一有徵族侵隣之擧,則是欲懲吏奸而民反受困,此意,爾須各別惕念知悉。向於別諭中,未及提敎,該倅之濟私,姑無論,補公,亦必有着手倉穀者,今於穀簿査正之後,洪纖畢露,如指諸掌,則此後拮据塗抹之際,能無反有民弊之慮乎?日前次對,大臣以湖南諸邑民庫之弊,有所發端,纔已行査,無弊之邑,其弊猶若此,況本郡乎?倉穀釐正後,掣肘與否,元來民庫弊瘼有無,爾問于守宰,詳詢物情,還朝時回奏,因此而又有反隅者,關西民庫之弊,爲生民切苦之瘼,釐弊之成命已久,而纔又有關問湖南,則本道諸邑,安知無如許之弊乎?以此有旨,謄示道伯,遍問所管各邑,以何邑無弊,何邑有弊,秩秩區別,仍將救弊之道,論理狀聞事,令道伯知悉。爾行之許久遲滯,廚傳之外,必多民邑貽弊,卽速擧行上來事,回諭。
徐邁修,以吏曹言啓曰卽接通禮院牒報,則明日懿昭墓酌獻禮親行時,左右通禮,不可不備,而右通禮趙武範在外未肅拜,卽速變通,以爲備員進參之地云。右通禮趙武範改差,其代口傳備擬以入之意,敢啓。傳曰,知道。
吏批,有口傳政,以柳河源爲右通禮。
李晩秀,以兵曹言啓曰,今三月十五日,大駕詣懿昭墓展拜時,右邊捕盜大將徐有大,以訓鍊大將,領軍隨駕矣。回鑾間,左邊捕盜大將趙圭鎭,姑令兼察,何如?傳曰,允。
李晩秀啓曰,因兵曹草記,大駕詣懿昭墓展拜時,右邊捕盜大將徐有大,以訓鍊大將,領軍隨駕矣。回鑾間,左邊捕盜大將趙圭鎭,姑令兼察事,允下矣。左邊捕盜大將趙圭鎭,待開門,牌招聽傳敎,何如?傳曰,允。
記注官金良倜啓曰,臣敬奉聖諭馳往傳諭于南部廣通坊二間屛門契,議政府左議政蔡濟恭所住處,則以爲臣情勢危蹙,疾病沈篤,擬以由中之血懇。仰瀆聽卑之天聰,而神精迷瞀,數行疏語,苦未締成,遂至日晩。千邁夢寐之外,來待有命,繼而史官儼臨,傳宣別諭,而字字恩言,逈出常格。臣驚起奉讀,不勝抆千行感淚,臣情抑塞,臣心驚惶,忙急附奏之啓,未能盡感激之忱,祈懇之誠,謹當續陳咫尺之箚,悉暴結轖之私云矣。傳曰,知道。
李益運,以禮曹言啓曰,今此懿昭墓親臨酌獻禮時,自上當有散致齋之禮,而正日只隔一日,散齋勢未及依例擧行,殿下自今日,致齋一日於正殿致齋,有司不啓刑殺文書,惟啓享事,諸享官及近侍之官,應從升者,竝致齋一日於本司,陪享百官諸衛之屬,各於本司淸齋一宿事,知悉。何如?傳曰,允。
洪聖淵,以義禁府言啓曰,慶尙道接査御史鄭萬始書啓,以草記稟處事,命下矣。取考其書啓,則以爲居昌縣監元宅鎭,諉以量田,改色留布,貴賣而取剩,歇價而立本,如是之際,奸吏從而染指,小民偏受其害,犒饋時收米,果出於民夫,而除出結還二斗,移捧於大同者,意在擇其色品,濫其斛內,則從後民怨,烏可得免?而至於昨年遷園時,百餘箇石榴,數十斤熟麻,俱係土産,有何難辦,而不體朝家之德意,橫斂民間,究厥罪狀,合施重勘爲辭,咸安前郡守張齊斗,船運穀物,數爻多募,與臺章相左,而二百五十石,雖曰本官所用耗條,竝與營作之米,盡數船運,送之北路,則牟利之目,固已難免。百三十包之貿取奴廳給貰之牟,同時添載,其所與販之計,至此難掩,渠雖卑微,身爲官長,有此射利之擧,恐不可以遐方之人,有所容貸爲辭,元宅鎭則諉以留布改色,貴價取剩,犒饋收米時,濫其斛內,遷園時所用土産之收斂民夫,俱極駭痛,不可不拿問査處,而時在任所云。依例發遣府羅將拿來,張齊斗則北運穀物數爻,雖與臺章相左,身爲官長。興販牟利之罪,亦不可不拿問査處,而當初臺疏批旨,有待畢賑拿來嚴問之命,畢賑後拿問勘處,何如?傳曰,允。元宅鎭事,以本邑土俗改量後,能無後言者,雖謂之能吏,可也。至於留布之發賣,不但非渠擅爲,價猶闊㣣,而犒饋收米名色之移此易彼,意在便民,亦非自專,不識裏面之謗言,無足爲罪,上項二件事,皆有補於民瘼軍弊,設有略干弊端,可謂功過相準,至於昨年莫重所用些略物種,依例用民力,雖極可駭,該邑謬例,必有如許而然也。此邑外,亦安知無襲謬之處乎?問于前伯,更爲草記議處,張齊斗事,俸餘區處,無論牛載馬駄人負船運,非朝廷所禁,非渠所屬公除,非廉白之別於人,豈可遽責其不用一錢一粒乎?外此別般與販之端,拿問可以知之,依初下敎擧行,可也。
領敦寧洪樂性箚曰,伏以卽伏見傳敎下者,有明日穀昭墓展拜之命矣。臣職忝藥院,固當趨參陪扈之列,而癃廢之病,一味沈頓,萬無蠢動之望,虛縻重任,今已閱月,日次起居,一未進身,瘝曠之罪,固已難逃,而今此墓所行幸,又不得參班,揆以國體,誠極苟簡,私心惶阨,尤不勝萬萬,玆敢冒瀆。伏乞聖明,亟遞臣內局之任,必爲備員隨駕之地,千萬幸甚。取進止。答曰,省箚具悉卿懇。所愼之尙未夬可,何等悶慮,兼帶藥院之任,特副所請,卿其安心愼攝。仍傳曰,此批答,遣史官傳諭。
左議政蔡濟恭箚曰,伏以臣之情事,亦云窮且隘矣。欲守自引之義,則聖意勤摯,臣分之不敢孤負也。欲承勉飭之旨,則廉愧蔑如,廷議之所當嗤點也。徊徨歷日,不知所以爲計,乃於昨者,伏讀流竄罪人權裕處分之敎,有侵詆大臣等句,始知臣名之復入其中矣。臣未見疏本,雖未知其侵詆者何事,語脈之何如,而如非罔赦之勘斷,裕以不居言責之身,出位攙論,何至於是乎?噫,近日朝廷之上,入而告于君,所攻者臣也,出而登諸章所攻者,亦臣也。秖緣聖上,曲爲臣,曲護臣太過,竝不布諸中外,聖恩之與天無極,何往不然,而獨奈辨明之無路何哉?顧今廊廟空虛,臣獨尸居,以平日王室之一念,何敢顧自已之便宜,而以私義則必一遞,乃可以謝國人,以朝廷必無臣,乃可以息爭鬧。臣之失心,不獨臣自知之,雖輿人,亦當知所處矣。念臣痰癖之症,卽十年貞疾,見方負席叫苦,無望復起爲人,束帶赴公,非可擬議,而臣不欲以此陳籲者,蓋以情勢之急切,實有百倍於此者耳。以此含意,文未及成,來待之命,忽下於夢想之外,繼以史官來臨,傳致別諭,臣推枕覓衣,乾喉雖難,緩讀昏眸,尙能辨字,雙擎奉覽,首尾爲二百有八十有六言,而其文則典謨也。其旨則父母之敎諭穉子,或譽之使喜,或誨之使悔,或勉之使赴,以成家內事功,靡不用極耳。中書勉出之諭,前後何限,而未見有若是之勤懇至到,臣非木石,安得不感激涕泣也。但念執恩之道,不在於趨走爲恭,匹夫之諒,有時乎賁育莫奪,臣若徒知身不敢自有,罔念義有所不可,則雖幸一時之苟免罪戾,實恐百世之不免譏議,以殿下用臣之苦心至意,豈不思所以究竟臣身之道哉?來待之敎,別諭之勉,俱未能承膺,明日動駕,又不得陪扈,臣罪至此,實合萬隕,玆敢疾聲仰籲於仁覆之下。伏乞亟遞臣相職,仍勘臣罪負,以幸國事,以靖私義,千萬幸甚。答曰,省箚具悉卿懇。俄於敦諭,略敍用卿之本意,豈或無端捨卿,附陳愼節,殊用悶慮。卿須安心勿辭,竢少間,卽起視事。仍傳曰,此批答,遣史官傳諭。
判府事金鍾秀疏曰,伏以臣伏承內閣守宮恩點,而病未承命,致煩付標,方深懍恐,此際又伏奉藥院都提擧之命,尤不勝驚惶感激,保護重地,何敢爲言私之計,而罪負之蹤,杜門悚蟄,旣不敢自比生人,則官識去就,初無可論。況今狗馬賤疾,數旬沈劇,兩耳全聲,左臂不仁,擁被叫楚,無復陽界貌樣。雖欲冒沒承膺,其勢末由,目今郊外動駕隔夜,此時保護之任,有不容蹔曠,玆不得不疾聲呼籲。伏乞聖明,竝遞臣藥院提擧,仍治臣逋慢之罪,以肅朝綱,公私之幸。答曰,省箚具悉卿懇。久未見卿,才有特除,以耳聾臂麻之症爲辭,旣異於表氣之畏風,如可强力,必須來參。仍傳曰,此批答,遣史官傳諭。
京畿監司徐有防疏曰,伏以臣於巡路,得聞老母病劇之報,星夜疾馳,今始歸省,則諸般症樣,轉益危篤,寒熱交作,嘔泄不止,眞元大脫,氣息奄奄,連用蔘·附,少無分效,臣方左右扶將,焦遑煎泣,心神飛越,如焚如灼,親側旣無以暫捨,任所又不敢擅離,臣於此,誠萬萬罔措矣。況明日穀昭墓展拜,有命道臣導駕,格例則然,而臣之情私,如右所陳,霎時往來,斷無其望,玆敢疾聲呼籲於天地父母之前。伏乞聖慈,特賜鑑諒,亟遞臣畿藩之任,以幸公私,不勝大願。答曰,省疏具悉。情理旣如彼切緊,所辭藩任許遞。
副校理李晴疏曰,伏以皇天默佑,玉候遄復,園寢展省謁之誠,文廟行酌獻之禮,聖慕克伸,鑾和穩旋,慶忭之忱,中外惟均,臣於其時,以亡母改葬事,往于海西之地,未參祗候之列,旣極惶懍,繼又悵缺,忽於前月二十一日,伏奉下諭有旨,以臣爲弘文館副校理兼西學敎授者,臣於是,益不勝驚惶感激,罔知措躬之所矣。固當不俟上來,叨謝恩命,而葬日隔宵,承膺無路,自犯違傲,日限已過,臣罪至此,尤合萬死。噫,從古人臣之受恩於君父者何限,而豈有如臣之罔極者哉?天地河海,不足喩大,頂踵毛髮,摠屬造化,臣雖糜身粉骨,實無以報其萬一矣。以臣情地,豈敢言私,而第伏念,臣幼而無父,祖猶父也。祖老而無子,孫猶子也。祖孫兩人,相依爲命,而臣祖年今八十有四矣。衰病纏綿,氣息凜綴,今年比去年不及,今日比昨日不及,正如下山之日,泮春之氷,奄奄床褥,不絶如縷,一日離捨,情理憫隘,較日短長,昔人有言,臣讀書至此,未嘗不抆涕彷徨,而不意今者,實踐此境。況臣在朝廷則如江湖之鳧雁,在臣祖則如淵谷之瞽相,鳧去而無所加換,相失則立見顚仆,恩義雖無輕重,忠孝有各其時,生逢孝理之世,沐浴錫類之仁,而含此至情,囁嚅而不敢言,則是臣自阻於仁覆之天也。恩除之下,分義是懼,不得不黽勉出肅,而久留京邸,情所不忍,玆敢不避煩畏之誅,復伸疾痛之呼。伏乞聖慈,矜臣情私,鐫臣本兼職名,仍命選部,勿復檢擬,以爲安意便養之地,千萬幸甚。臣於陳情祈免之章,不宜贅及他說,而受恩如天,圖報無地,區區願忠之誠,未嘗不以食息而少忘,誠之所結,不覺臨紙而自發,惟聖明,恕其狂愚而少垂省察焉。臣竊念經筵之設,聖學攸係,日三進講,無時召對,自是列聖朝傳授之規,而以其行之已久,有若常例故,雖不可以時日責效,而至於遠大資益之道,未嘗不深切,臣竊覸我殿下,以堯·舜之姿,有禹·湯之學,雖於燕濩之中,常懋緝熙之工,其所以切磋刮磨,似或無待於經筵。且登對之臣,或有鹵莽蔑劣如臣無似者,亦得以爲然充數,則實不足以備顧問而資啓沃,以副對揚之責,而茶飯之設,不可以凡常而廢之也。臣於丙午,忝叨侍講之列,其時進講籤紙,在於中庸二十八章,昨年夏,更入本館,則伏覩法講冊子,纔畢中庸,始至大學經一章,四年之間,所講若是其少,則經筵之稀闊可想,臣之前後入直,殆過百日,而其間召對,只是數次,此莫非臣空疎譾劣,無所裨益之致,而堂堂聖朝,許多儒生,豈無可與講討者也?亦未聞有頻賜晉接,朝夕論思者,此雖出於群下無足槪於聖心,而亦不能無憾於天地之大也。顔淵,以多問於寡,以能問於不能,大舜,多問而好察邇言,此其所以爲聖人也。假使筵臣,無一可取,對冊疑難,猶賢乎已。又況未必盡然乎?伊尹曰,惟斆學半。程子曰,敎小兒書,有效,雖以此觀之,講筵之不可廢,尤可見矣,蓋其裨益之道,日比則不足,歲計則有餘,以聖人取人爲善之義,豈或忽於此等事也?大僚儒臣之前後敷陳,不啻縷縷,則輒賜嘉納,而迄無實效。伏願殿下,益加勉勵,以副區區之望焉。臣於向日西行,目見流民滿路,一日所逢,殆至百數,其男負女戴者,姑無論,而間或有駄之牛馬,有若搬移者然故,臣怪而問之,則皆以爲流丐彌滿,求乞成弊,安居者亦不能支存,貪富俱困,胥至流離,臣聞其言,不勝驚慘矣。及於歸路,又見列邑吏校,領率流民,各送其土,莫不歡欣哺飽,頌祝聖德,實不勝欽歎之至。而第伏聞西來人言,則流民初旣傾家破産故,今雖返故,猝難奠居,官家之賑恤有限,居民之借貸難繼,則許多弊端,層生疊出,居民之困悴,無異於前日云,此亦不可不念,臣待罪西邑者屬耳。稔知關西穀簿之零星,道臣守宰,雖欲竭力拯濟,實有民多穀少之慮,目今救活之策,雖未知其設施之如何,而旣無豫備,則猝難辦得,理勢固然,年前湖南設賑之時,朝家大開賞勸之路,故其時多有私賑之民,濟活甚衆,今若又用此例,先事申令,則西路素多當民,必有應募捐財,以助賑政者矣。公私合力,賑路稍廣,則亦足爲一分之補耳。流民之旣歸者,則久當有安接之道,而若欲一向搜訪,沒數送還,則或有不願,反致紛擾,及到中路,間多逋亡,從今以後,則各其所到處,從其自願,姑爲安接,不害爲隨時方便之道,亦令廟堂,裁擇行會,恐合事宜矣。夫節用愛民,古聖攸訓,而當此歉歲,尤當致力措施之方,政宜自近而遠,雖事之應行者,苟有關於經費,則亦當十分撙節,君臣上下,專心致慮,惟以民事爲重,孜孜汲汲,有若救焚拯溺,然後方可以全活生靈,臣於元朝,適在直所,目見闕中火災,不覺驚惶,直欲卽地修葺,以復舊樣,而顧今西北民憂,實有急於此役,及今愛惜財力,先彼而後此,以待秋成,徐徐改造,使愚民,亦知朝家至意,專在於民事,則尤爲盛德中一事,而其他修改之不係時急者,一切待秋擧行,恐爲便宜矣。顧今世道日下,廉防漸壞,雖以今番翰圈事言之,臺章峻發請罪,館堂又請改圈者,寔出於一國之公議,則參圈諸堂,被選新進之逡巡固守,在所當然,而諸堂則蒼黃冒出,新進則惶怯赴擧,事之驚駭,莫此爲甚,壞了廉防,雖其自取,嚴束群下,使不得自由,實爲聖德之累,本事則雖屬旣往,人心則轉益不協,在聖朝扶張四維之道,不當若是,主試之大僚,雖不敢自下請勘,而參考諸堂,竝施譴罷,赴試新進,一竝削圈,以重公器,以勵廉防焉。答曰,省疏具悉。首陳事,當留意,次陳民事,亦當留意,削圈事,參考諸堂,譴罷事,爾安敢乃爾,此豈爾所辦,一則黨私,二則舊習,如爾之說,雖日有十百輩,何難酬應乎?崔景岳爲前第,權裕爲後殿,爾居間,甘作聲援,此等當試之習,敢售於今日乎,大官侵斥,姑無論,不敢輕易論勘等說,除非繡啓之論及道伯,則寧有如許朝體,姑付不足責之科,施以譴削之典。
庚戌三月十四日巳時。上御重熙堂。禮兵房承旨入侍時,左副承旨李晩秀,同副承旨尹行任,記事官徐有聞·許鞏·趙慶遠,以次進伏訖。上命晩秀,書傳敎曰,各陵春謁,每年園幸後,依例爲之,自有定式,而今年則園幸差遲在二月,今則農作方張,此時遠近道陵幸,雖有所重,民弊宜念,而旣有定式,則亦不可空過,當就最近處行禮,明日當詣懿昭墓展拜,以此分付。又命行任,書傳敎曰,明日擧動,隨駕百官,以大臣宗親儀賓外,六曹堂郞隨駕,餘皆只於郊外迎送,還宮時,依例合班事,分付。上曰,明日擧動時,挾輦軍一百名,槍劍軍三十名,禁軍二番,訓局馬兵二哨,步軍六哨,爲先後廂,留陣置之,御將,率本營鄕軍留營,侍衛則五衛將武兼,以入直磨鍊。出榻敎命書傳敎曰,予之用卿至此,豈阿好而曲庇乎哉?伸一世爲之煩冤之沸論,副都民爲之想望之輿情,全之保之,又從以拂曬之,辛勤周章,擧以畀之,一則公,二則公,私於予與卿何有,然難齊之物情,不樂成人之美,已痼之黨習,妄料偏聽之漸,注措發施之出於空蕩蕩,而彼肉眼看者,小瞠而大譁,觸類演繹,掛嘗試之跡,啓爭奪之端,自置中書數載,迭手而出者,無非躛譚,使卿殆不能一日安於朝,噫,卿一人耳。昔卿,猶今卿,昔何爲而詡者多,今何爲而攻者衆,於是乎益覺俗所謂物情,莫不由於黨習,予曾不於初筵對卿,首提祛黨二字,爲相須之第一義乎?多少外至之說,在卿無非不虞,何咎何損,予惟在卿可莫念退步之思,矧今揆地,卿外無他分勞之所,溢目民憂,於何諮諏,玆因敦召之行,略布心腹,卿宜卽日幡然,以對揚予本來用卿之苦心至意。仍傳曰,此傳諭,史官往宣于左議政。又命書傳敎曰,左議政食後來待事,傳諭。命退,承史以次退出。
庚戌三月十四日申時。上御重熙堂。軍士房承旨入侍時,同副承旨尹行任,記事官徐有聞·許鞏,記注官趙慶遠,以次進伏訖。上命書傳敎曰,金判府事爲藥院都提調。上曰,明日出宮門路,以協陽門爲之。出榻敎命書傳敎曰,畿伯旣命許遞,所佩兵符守摠使,旣是實兵使,出代間,姑今摠戎使兼佩,牌招聽傳敎。又命書傳敎曰,本道宜付熟手,畿伯之代,拔例擇擬,皆以曾經道伯人擬入,將任通融備擬事,分付。又命書傳敎曰,此後懿昭墓,以有押定式事,分付。又命書傳敎曰今聞金判府,俄於掌務官傳諭,當爲進參於陪班云,判府之情勢,豈下於左相而猶且勉膺,則備郞傳諭,亦必聞知,況郊行議政班,無隨駕之大臣,國體朝儀,姑無論,在大臣道理,寧容如是,左相如不欲出仕,則百官班隨駕單子,勿爲書入,以此意知悉量處事,更令備郞往傳。命退,承史以次退出。
上在昌德宮。停常參·經筵。
大駕,詣懿昭墓,入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。
金履正啓曰,臣王大妃殿·惠慶宮問安,下直進去之意,敢啓。傳曰,知道。
酌獻禮罷後,內閣·政院·玉堂·藥房·朝廷二品二上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
大駕,詣宣禧墓,入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。
展拜罷後,內閣·政院·玉堂·藥房·朝廷二品以上·六曹堂上口傳問安。答曰,知道。
大駕,詣孝昌墓,入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
尹行任啓曰,領議政金熤,親納命召,方下去高陽縣獄云,何以爲之?敢稟。傳曰,遣知申更傳命召,卽爲偕來。
傳于金履正曰,禮兵房承旨入侍。
備邊司,以李漢豐爲摠戎使。
尹行任啓曰,新除授摠我使李漢豐,方在罷散中,何以爲之?敢稟。傳曰,敍用。
尹行任啓曰,新除授摠戎使李漢豐,時無職名,令該曹口傳付軍職,何如?傳曰,允。
兵曹口傳政事,以李漢豐爲副司直。
尹行任啓曰,新除授摠戎使李漢豐,卽爲牌招,以爲傳授密符及敎諭書,何如?傳曰,允。
李益運,以內醫院都提調意啓曰,今日動駕時,提調當爲備員,而提調吳載純,謂有情勢,不爲入來,令政院,卽爲牌招,何如?傳曰,允。
金履正,以吏批言啓曰,正二品監司,京職兼差事,載在法典矣。京畿監司金思穆資級,乃是資憲,依例兼監司下批後,送西之意,敢啓。傳曰,知道。
洪聖淵,以賑恤廳言啓曰,依下敎,孝昌墓守衛官二員,各米三石式,植木監官二人,各米二石式,守僕二名,各米一石式,舍音一名,米一石,本廳待令書吏四人,庫直三名,各木一疋式,萬里倉軍直一名,木一疋·米三斗,軍士四名,各木一疋式,合米十三石三斗,木十二疋,分給之意,敢啓。傳曰,知道。
李晩秀,以義禁府言啓曰,居昌縣監元宅鎭,稟處草記批旨內,昨年莫重所用些略物種,依例用民力,雖極可駭,該邑謬例,必有如許而然此邑外,亦安知無襲謬之處乎?問于前伯,更爲草記議處事,命下矣。問于慶尙前監司洪檍處,則以爲熟麻段,因戶曹關,分定産麻各邑,直爲上納。石榴段,因內局關,分定産榴各邑,而價本,依例以常賑穀會減,則除非邑吏用奸,必無橫斂民間之理。而該邑謬例有無,此外邑襲謬與否,俱未及探知云矣。元宅鎭無論襲謬與邑吏用奸,上項兩件物種價本,旣以常賑穀會減,則不有朝家飭禁,收斂民間之說,至登繡啓,不可全然無罪,而旣有問于前伯草記之命,上裁,何如?傳曰,本邑謬例有無,他邑亦然與否,令道伯,詳査狀聞。
敎京畿監司金思穆書。王若曰,旬宣丕責,此時尤難,畿輔重藩,非卿莫可。盤根恢刃,熟路輕車,惟卿,短少精悍之姿,綜明敏達之識,自乃祖乃父,與國同休,以是家是人,致位至此,隨事而曲費指導,蓋出念舊之方,晉秩而平步公卿,奚但嘉爾之意,眷玆千里周甸,分我九重殷憂,在漢如馮翊·扶風,山川拱天作之襟帶,於唐若萬年杜·鄠,陵園奉月遊之衣冠,聲敎惠澤之均覃,縱王城之密邇,絲麻粟米之任貢,嗟節屋之凋殘,況自隨城奉仙寢以來,尤重觀風膺方岳之任,龍飛鳳舞之咸華,幸占億萬歲無疆之休,鸞輅羽旄之恒臨,政須三十州承流之責,井閭之奠接方急,將何以聳動觀瞻,乾崗之種植惟勤,蓋欲其增鞏體勢,當是時屬之誰也。非伊人難與議乎?玆授卿以京畿觀察使兼兵馬水軍節度使開城留守江華府留守巡察使,卿其勉恢良圖,祗服寵命,前度今又,可見制定而治成,外重內輕,所以望深而責大,撫摩經紀之策,前令尹之成績斯存,彈壓澄淸之風,舊刺使之宿望不改,凡厥裁稟,自有典常。於戱,出則擁節旄,入則處戎垣,毋負予簡惟心之眷,小而登章牘,大而稟前席,玆煩卿寄方面之勞,速往欽哉,行且召矣。故玆敎示,想宜知悉。左副承旨李晩秀,同副承旨尹行任等製進。
庚戌三月十五日卯時。上詣懿昭墓,擧動入侍時,都承旨徐邁修,左承旨金履正,右承旨李益運,左副承旨李晩秀,右副承旨洪聖淵,同副承旨尹行任,記事官徐有聞,假注書鄭文始,記注官趙慶遠·金鳳顯,一提學鄭民始,二提學吳載純,二直提學金載瓚,原任直閣鄭東浚,檢校待敎金祖淳,以次隨駕。上具戎服,出協陽門,由肅章門·進善門,出敦化門·降輿乘馬。出崇禮門,至藥峴駐駕。命書傳敎曰,置相,有國重事,元輔,有國重任,而甌卜今已有月矣。卿以不出爲期,予以勉出爲準。上下相持,止泊未易,若箚若疏,隨到隨答,欠誠之責,予固自反之不暇,在卿心,得無不安于中者乎,予有必致之思,卿無承當之意,太非平日所望於卿,卿須思之,有甚可去之義,有甚力辭之端,而聽我藐藐。言未見信,於是乎安得不別求拔例脫臼之擧,以冀幡然之效乎?今行豈徒然耳。路出宅前,政欲躬迓而還,玆駐駕於卿第門外,遣隨駕承宣,宣此別諭兼傳臨第之由,先須知悉。仍傳曰,此別諭,都承旨往傳,邁修回奏曰,領相伏承別諭,不勝悚惶,前詣墓所洞口待罪云矣。上進詣墓洞口,敎邁修曰,領相勿待罪,卽爲隨駕事,都承旨更爲傳諭,刑曹判書徐浩修牌招,先隨駕後謝恩,京畿監司察符,以摠戎使密符仍佩,先隨駕後謝恩事,駕前下敎。上詣懿昭墓齋室前,降馬入大次。敎曰,領議政入侍。賤臣承命出傳,與之偕入進伏。熤曰,勞動之餘,聖體不瑖有損。上曰,一樣矣。予以爲卿之病症,不甚大段矣。今見卿之狀貌,果然瘦瘠矣。燿曰,臣之病勢,姑無論,情地有難冒膺於見職,今若出脚,則實有萬古與亂逆同歸之慮矣。雖伏兩觀之誅,誠不敢承命矣。上曰,俄欲臨第而未,果何如?是過辭乎?熤曰,俄者別諭,實是過中之擧,寧有以君臨臣之道乎?今於敦迫之下,雖是冒沒登筵,其於去就,則臣亦有秉彝之心,不敢承膺矣。上曰,誠過矣。不必如是矣。熤曰,今日不宜入侍,而旣怵於敦迫之辭,不得不登筵,而方因此畢陳衷曲,惟冀慈覆之天,有所許諒矣。上曰,疾病之來,聖人所不免,而今已差復,旣又登筵,何如是邁邁耶?熤曰,今若一出,則當爲亂逆同歸之科,此豈可冒沒承命乎?上曰,何爲出此言也。近於自誓之嫌矣。熤曰,今日臣言,可謂罪上添罪,無非死罪,惟願鈇鉞之譴矣。上命承旨曰,速傳命召。仍謂熤曰,予欲親授,卿其勿辭受之。俗所謂躬臨,或不無外面例談,而今番則果然,實欲躬臨,因卿不在,不得躬臨矣。熤曰,躬臨之敎,實爲過擧,還收今日下敎,然後可成體面,日後左右史所記,豈無後議者乎?上曰,躬臨相宅,有何關係,而國體亦不可不顧,寧有如許事面乎?旣受命召之後,還納,可也。待命,亦可也。向來趙判府事,卿或聞見,此外豈聞有如是相持之例乎?切勿過辭,切勿過辭。熤曰,今此敦迫,太涉過擧矣。上曰,政亟重矣。豈不如是乎?初欲直以幸卿第下敎,而此則或慮反爲不安之端,今因幸行欲臨,向者醫官書啓批答,略有云云者矣。熤曰,臣旣不欲仍冒,則命召登筵時暫受,回步卽納,此豈誠實底道理乎?其於命召一款,固不敢承命矣。上曰,當問諸諸大臣,左相金判府事入侍,左議政蔡濟恭,判府事金鍾秀,以次進伏。上謂濟恭曰,昨今因卿達夜矣,所愼果已差勝乎?濟恭曰,爲賤臣失睡爲敎,實無仰對之辭矣。昨日下敎之下,有難偃然,不得不隨駕矣。上謂鍾秀曰,卿何爲近日連陳辭疏乎?鍾秀曰,奉老出城,有異於前日,不敢自擅,故未免屢瀆,而辭不達意之致,實非爲官職去就而然矣。上曰,今日別諭於領相者,卿等聞之乎?濟恭·鍾秀曰,未見矣。上曰,初欲躬臨而未果,稍異於別諭中辭意,而領相至於免冠路次,屢勤下敎,始爲隨駕,而如是登筵,又此力辭,不受命召,豈不過當乎?卿等之意,亦以爲如何?濟恭曰,領相所奏,雖未及聞,上敎至此,宜卽承命,可謂得當矣。鍾秀曰,自上敦迫,使不得辭巽,然後似可以承命矣。上謂熤曰,僚相皆如此,則卿何爲過辭耶?熤曰,俄已盡達,而臣旣忝首相,則與左右僚相處義,有間矣。上曰,相職一也。有何首僚之別乎?卿若以此引義,則今日在廷之臣,皆可以引義,卿何獨如是耶?卽受命召,可也。向來趙判府外,先朝亦有李光佐,而此則不好前例,不必爲據,更勿過辭。熤曰,臣若一受命召,則又增一層死罪,旣受旋納,此豈誠實道理乎?上曰,趙判府,亦受而還置,寧有筵席不受之例乎?仍顧諸相曰,卿等聞此例乎?濟恭·鍾秀曰,未聞矣。熤曰,今日廷臣,臣不被罪,而誰可被罪,雖伏兩觀之誅,實難承命,惟願速降威罰焉。上曰,旣欲授命召,而還施罪罰,其可成說乎?熤曰,臣今膺命,當與亂賊同歸矣。上曰,此何言耶?不必出此不祥之語,更勿出此等說。熤曰,屢犯死罪,語未竟。上曰,當有決斷,何如是相持,日勢已晩,承旨速傳命召,行任向前傳授。熤曰,此是非臣所可佩者,上敎至此,喉院想必不捧命召,將何以區處,而如是之際,豈不駭瞻乎?上曰,卿言過矣過矣。更勿長短語,深思受命也。熤曰,只有死而已。上曰,祭時已迫,予且不御早饍,卿亦知之。日勢向晩,而尙且未御水刺,且近因卿等,煩勞甚矣,宜卽受之也。熤曰,上敎若此,臣今受之,而還納之路,幸勿壅塞焉。上曰,爲先着銜。熤曰,臣旣不佩,則何敢着銜乎?上謂承旨曰,速令着銜,熤着銜已,命濟恭·鍾秀先退,熤又進伏。還納命召。上曰,承旨受來,予將親授矣。熤曰,御手,臣子豈敢相接乎?上曰,古有執手之禮,此何足嫌。熤曰,傳于承旨,則臣當受之矣。上仍命邁修傳授。熤出而復進,如是者三。上曰,然則屢次,雖未可知,一番還納之路,當分付政院矣。仍命權退,諸臣以次退出。少頃,上改具翼善冠·衮龍袍,乘步輦,詣紅箭門降輿。詣版位前,行酌獻禮如儀訖。還入大次。敎承旨曰,百官揷羽。又敎曰,自懿昭墓洞口,至崇禮門,捧上言。又敎曰,宣禧廟歷拜時,百官行禮,置之。又敎曰,本墓墓官,弓矢一部賜給,京守僕及本墓守僕,依例施賞。其中行首守僕羅萬雄,自壬申封墓時立役,今至三十九年之久,帖加特爲成給。上改具戎服乘馬,前詣宣禧墓,至齋室前降馬,入大次。改具翼善冠·衮龍袍,詣墓上,行再拜禮訖。還入大次。敎曰,本墓所屬,考例施賞。又敎曰,當歷臨孝昌墓,百官行禮,置之。軍兵路上留駐事,分付。少頃,上改具戎服乘馬,前詣孝昌墓,入大次。少頃,詣墓上,行禮訖。還入大次。少頃,上具戎服乘馬,還由崇禮門,入敦化門,出標信解嚴。隨駕軍兵,由肅章門,進善門,至協陽門,降馬乘步輦,還入大內。諸臣以次退出。
上在昌德宮。停常參·經筵。
藥房提調吳載純,左承旨金履正啓曰,歷展墓所,情禮俱伸,侵早動駕,向晩回鑾,伏未審夜間,聖體,若何?寢睡·水刺之節,何如?勞動之餘,不瑕有損節?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。
大殿,朝廷二品以上,六曹堂上·兩司長官翌日口傳問安。答曰,知道。
李晩秀啓曰,知敦寧宋載經,除拜後過三日不爲出肅,依定式推考警責,仍卽牌招察任,何如?傳曰,允。
李益運啓曰,合辭方張之時,兩司無詣臺之員,事甚未安,除在外·疏批未下·傳旨未下外,未肅拜呈告人員,竝卽牌招,何如?傳曰,允。
尹行任啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,左承旨馳詣受香所,奉審摘奸以來。
李晩秀啓曰,大司憲李度默,屢度催促,謂有情勢,懸牌關外,已至經宿,終不承膺,事體所在,誠極未安,推考警責,何如?傳曰,懸牌旣非古例,況有飭禁,則無情勢者,如是擅犯,仍以前牌申飭,謝恩後卽令署經,下義禁府推考,待下敎捧供。
尹行任啓曰,大司憲李度默,下義禁府推考事,命下矣。依定式遞差傳旨捧入之意,敢啓。傳曰,知道。
尹行任啓曰,假注書鄭文始,時無職名,令該曹依例付軍職,冠帶常仕,何如?傳曰,允。
尹行任啓曰,假注書鄭文始身病猝重,勢難察任,今姑改差,何如?傳曰,允。
假注書鄭文始改差,代以鄭馦爲假注書。
假注書鄭馦在外,代以南履翼爲假注書。
李晩秀啓曰,玉堂上下番俱空,已至多日,事甚未安,校理鄭萬始,修撰尹序東,旣有只推之命,更卽牌招入直,何如?傳曰,允。
李晩秀啓曰,今日政新除授校理李太亨,副校理宋翼孝,一體牌招,以爲推移入直之地,何如?傳曰,允。
傳于李益運曰,右承旨入侍。
以刑曹坐不坐單子,傳于李益運曰,本曹多官之連日懸病,極爲駭然。豈以上疏事,敢如是乎?竝罷職。訟司之連五日不坐,政院之論啓,自是故事,昨日無一言捧入,亦爲駭然。當該承旨從重推考,未肅拜在外堂上許遞,與未差之代,前望單子入之,待下批牌招開坐。
傳于金履正曰,左副承旨入侍。
以漢城府坐不坐單子,傳于洪聖淵曰,在外堂上許遞,前望單子入之,待下批牌招察任。
以都承旨徐邁修狀啓,領議政金熤命召不爲祗受姑爲仍留事,傳于尹行任曰,昨見於筵席,病色滿面,可知其所愼之沈痼,而以鞍馬作行數十里地,必多受損,安心勿待命,姑先還第事,偕來承旨,傳諭。昨使承宣,肅拜前傳命召,出於拔例敦迫之擧,而退自筵席,納符尋鄕,而仍有勿許納符之命,則命召去就之無節拍,係是無前之擧。因此竝與入京而路阻,則旣違勉出之意,亦近迫束之嫌,大臣如欲還第,爾則持所納命召,先爲上來事,回諭。仍以前遣御醫,齎往藥物,看病書啓。
以都承旨徐邁修狀啓,領議政金熤無意還第事,傳于尹行任曰,爲其勉出,則拔例授符,勸其捲還,則姑寢前命,意謂到此,卿必强回初守,卽日入京,續見書啓,一味固執,以郡獄一席之地不可移步,至發矢心之語,卿之此擧,過乎,不過乎?當乎,不當乎?緣卿而莫重命召,尙在承宣袖裏或囊中,往古來今,寧有如許國體事面乎?卿之還途,卽命召區處之階稊,而然猶相持,竊爲卿慨然。予則何事,曲軫體諒之方,卿獨何意,必思拒旨之擧乎?不待多諭,卿必犁然,待朝卽爲還第事,更爲傳諭。爾則觀大臣去就,依初下敎擧行事,回諭。
以北評事狀啓,穩·源·興二月朔終巡人口穀鹽數爻開錄事,傳于尹行任曰,觀此北評事狀聞,民勢不但晏然,以海業之豐饒,濱海民人,多有不願受還云,無艱食之患,推此可知云。今此所陳,必非過情之語,則爲北民萬萬幸甚。觀於飢口數爻,亦不逾千餘,向於申飭之後,猶復若是其不多,北關民事,勝於南關而然乎?勿以民勢之稍安,一分放心,益加惕念賙救事,回諭。
傳于金履正曰,右承旨入侍。
傳于金履正曰,左副承旨入侍。
尹行任啓曰,卽者中樞府錄事來言,行判中樞府事徐命善·李福源,以爲闕禮虧分,罪合萬殞。下敎之下,不勝萬萬震懍,走伏金吾門外,恭俟鈇鉞之誅云矣。係是大臣去就,敢啓。傳曰,予姑不衰憊,數里往返,豈甚爲難,而翌日廷候,係是典禮所在,則無故大臣,無一人進參,古有是例否?朝果以此有所云云,而卿等何從而得聞,有此過中之處義,況大臣亦非卿等而已,則又何爲獨自替擔乎?以此以彼,過矣,卽爲還第事,遣史官,傳諭。
尹行任啓曰,卽者敦寧府錄事來言,領敦寧洪樂性,以爲虧分闕禮,罪合萬殞。下敎之下,不勝萬萬震懍,走伏金吾門外,恭俟鈇鉞之誅云。係是大臣去就,敢啓。傳曰,卿之如是,大是意外。箚批以安心愼攝爲說,則昨日路左祗迎,猶且爲之悶慮,今此胥命之擧,萬萬過當。安心勿待命事,卽遣史官,傳諭,還第後史官知入。
李益運啓曰,卽者義禁府都事來言,領敦寧洪樂性,走伏金吾門外云。係是大臣去就,敢啓。傳曰,知道。
李益運啓曰,卽者中樞府錄事來言,判府事金鍾秀,以爲闕禮虧分,罪難倖逭,下敎之下,不勝惶懍,走伏金吾門外,恭俟重勘云。係是大臣去就,敢啓。傳曰,卽爲還第事,遣史官,傳諭。
李益運啓曰,卽者義禁府都事來言,判府事金鍾秀,走伏金吾門外云。係是大臣去就,敢啓。傳曰,知道。
以兵曹武臣堂上祿試射試官望筒,傳于金履正曰,先朝頻有親臨之擧,而近年則久未爲之,亞將以下,以射技,認爲賤役,一味抛置,今番以親臨磨鍊,試官望筒,自政院依例差擬。
以武臣堂上祿試射試官望筒,傳于金履正曰,分所命官,以守禦使爲之。
以兵曹侍衛節目,傳于尹行任曰,親臨事體自別,各營堂上將官雖入直,以堂下將官替代後,皆令應試,而年限已過者,勿論禁軍將官,年限外無論入直與否,差出假將,一體應試事,分付。
以水原防禦使狀啓李憲默上言內辭緣査實事,傳于尹行任曰,庚午·庚辰適或移寓,旣是原居原籍而已,加資中,安知無以原居適出他,未瞻羽旄乎?此等處,不必過加綜核,一體加資,今日成送官敎事,分付該曹,仍以此意,回諭。
以校理李太亨·鄭萬始,副校理宋翼孝,修撰尹序東牌不進罷職傳旨,傳于洪聖淵曰,只推。
洪聖淵,以弘文館言啓曰,本館下番闕直,事甚未安,校理李太亨·鄭萬始,副校理宋翼孝,修撰尹序東,旣有只推之命,竝卽牌招,以爲推移入直之地,何如?傳曰,允。
尹行任,以訓鍊都監言啓曰,今三月十七日春塘臺殿座時,因兵曹節目,弘化門軍三十名除出,把摠李東善,哨官兪鉉商率領。挾輦侍衛弘化門軍六十名,金虎門軍九十名除出,一百名,把摠趙升鉉,哨官柳鎭爀率領,觀豐閣前路排立,馬路作門。五十名,哨官徐泰彦率領,各門及春塘臺下排立,雜人一切嚴禁,事畢後,各還直所,而竝待標信擧行之意,敢啓。傳曰,知道。
敎摠戎使李漢豐書。王若曰,中宸聽鼙,政須宿練之望,北城授鉞,爰降摠督之音,一以委之,再斯可矣。念彼漢北一鎭,卽我海東重防,與沁都水陸相連,緩急賴桑土之備,竝南城保障對峙,左右成輔車之形,參論廟籌,內而倣三局大將,摠轄戎政,外則若諸道兵營。惟卿,以忠武孫,抱靲鞱略,雄才屢試於邊閫,幾紓南顧之憂,重寄曾托於戎垣,尤著北營之績。方當摠帥選簡之日,政合熟手委畀之謨。玆授卿以摠戎使,卿其克恢舊猷,祗服新命。措置關隘,想有已試之規,訓鍊師徒,益勉申明之律。於戱,體今日復畀之意,莫曰宿趼之易治,追向來節制之風,佇期熟路之斯就。故玆敎示,想宜知悉。知製敎金載翼製進
左議政蔡濟恭箚子,伏以,風日淸暄,郊駕穩旋,欣欣相告,大小同情。仍念臣之日來危蹙之情,豈敢復廁三事之列,而適値郊幸有命,班首無人,夜下飭敎,實有所萬萬惶懍者。臣於是,不暇他顧,冒沒參班,遂得昵侍耿光於墓所齋室之中,區區下情,雖切欣幸,若論廉防,掃地無餘。噫,以大臣爲名,旬日之內,四遭人言,未知古有是否,而猶且謂有飭敎,乘時冒出者,亦未知古有是否。對參班之百僚,則羞顔發騂,見觀光之都人,則中心有蹙,如是而其能晏然入禁門之內乎?向夕還宮之際,獨住敦化前路,聞大駕入協陽門,然後直還私次。翌日起居之禮,卽典禮所重,而亦不敢爲趨進之計,當曉無寐,瞻望北宸,只有生不如死之歎矣。卽伏見兩原任胥命之批,至有大臣亦非卿等而已之敎,臣於自來罪負之外,卽此一事,又犯難赦之科矣。玆敢席藁陳箚,申暴情懇。伏乞聖明,亟降威罰,以勵臣分,以肅朝綱焉。答曰,省箚具悉卿懇。旣出旋入,何乃困予至此?大臣前後何限,而以卿之故,輒貽酬應,予亦不已憊乎?日前敦諭,何等隆摯,而聞此尙有却顧者,何異於卿所云讀出師表不爲流涕者耶?而今以後,更當發處義二字乎?慨歎云云,猶屬歇後語,卿須安心視事。仍傳曰。此批答曰,遣史官,傳諭。
黃海道海州儒生鄭知勤·尹得浩·呂善完·安思采·呂運永·柳雲瞻·禹煥謨·呂善簡·安益采·南宮默·金載坤·尹道浩·宋柙·吳泰章·柳雲夢·金達源·尹善弼·李誠培·愼文欽·姜乃錫·鄭勛祖·李得耉·沈勉之·安·蔡師洙·尹大浩·趙愼默·洪栻·尹彦國·崔一儼·安澓·沈海之·鄭知永·柳錫寅·李得仁·閔啓采·呂祚永·黃時秀·閔錫潤·李成橘·李春熙·崔一淵·趙宗瑾·李珌·李範弘·李誠集·鄭粹儉·朴載卨·金應默·朴致和·崔道謙·白東晦·黃一明·鄭匡倫·吳鼎重·兪宅贇·韓黽文·黃坤·李百源·李鼎岳·李瑞疇·尹達甫·崔永晉·李成楫·呂宗憲·申泰周·尹鎭權·吳普明·尹鎭邦·朴能祖·閔再南·尹致熙·趙禧龍·鄭好眞·申漣·金聖欽·洪聖肇·權實·朴鼎休·梁亨坤·鄭弘載·朴致默·李逸儒·李善養·趙錫中·李魯麟·李繩木·安璞·李尙木·李培仁·崔永羽·吳普元·尹時黽·吳載喆·尹鎭順·鄭敬采·朴志熙·趙若欽·柳永玉·崔永老·趙尙基·南宅羲·吳泰信·李以道·閔載爀·李宅道·權愻·李文林·柳永福·權時均·柳廷五·姜錫農·尹道基等疏曰,臣等竊伏念,漢封元氏縣,唐建興聖院,古帝王所以表章毓靈之蹟,闡揚興王之鄕者,有如是也。是以,我國家永興之璿源殿,松京之穆淸殿,蓋亦追古帝王之事,而表聖祖毓靈之蹟,闡聖考興王之鄕也,則今玆海州,卽我太祖大王勝捷之地,宣祖大王駐蹕之所,粵亦我元宗大王潛德之舊邸,仁祖大王誕降之遺基也。其毓靈之蹟,興王之鄕,一般於永興·松京,則元氏之封,興聖之建,固亦宜矣,而設殿薦苾之擧,獨後於永·松兩府,使四聖祖留躅之地,尙闕崇奉之禮,亦於駐蹕舊所,潛德古址,獨無立石表異之擧,朝家之闕典,臣民之缺望,當如何哉?臣等俱以海鄕遺民,自切感慕之忱,不避煩猥,相率聯名,仰瀆崇嚴,伏願聖明,垂察而裁處焉。在昔辛禑三年,島夷入寇,陷我海西,名將鍊帥,相繼僨績,而洪惟我太祖大王,討之于州城之東,追逐戰酣之際,遇數丈泥濘之池,幾不得渡,所御馬一躍騰過,以大羽箭十七,連射殪賊,因縱兵大捷,至今所稱躍馬池,卽當日勝捷之所也,偉乎烈哉。天以神駒,畀我聖祖,有如漢昭烈之的盧,而丈餘泥淖,如過平地,竟成維掦之烈,爰肇丕顯之基,則是州之於我國家,已非等閒列縣之比也。逮夫萬曆壬辰,我宣祖大王,西狩龍灣,翌年還都,八月十八日,駐蹕于本州,先作行宮八間於芙蓉堂西畔,又建宗廟六間於柏林亭舊址,蓋以山川之美,城池之固,有此設施,而勢難久留,迺於九月之二十三日,回鑾京師,自駐蹕至回鑾,凡三十六日,而懿仁·仁獻兩聖母及諸王子,奉宗廟社稷,留于玆州者,爲五年之久矣。迄今累代,遺蹟不泯,柏林亭前太室之墟,依然尙在,芙蓉堂西行宮之址,宛其如昨,烏可與暫時播越之地,偶然歷臨之鄕,匹美而竝論哉?伊時我元宗大王在潛邸,寄寓於州城南門內,今所稱君玉洞,卽其遺址也。顧其洞名,不知肇錫於何時,而天作是地,神慳鬼祕,留待龍潛於草莽之中,安享於搶攘之際,則是豈曰尋常地哉?至乙未十一月七日,惟我仁祖大王,膺時誕降,猗歟盛哉。是日也,異香滿室,赤光照耀,且府夫人申氏夢,赤龍騰于室中,其地靈之所毓,禎祥之所告,有如此也,而天所以篤生聖人,使我宗祊億萬年無疆之休,基於此地者,夫豈偶然,而伊後聖神相繼,本支蕃昌,溯考毓慶之源,則此實肇於仁嬪之誕聖,而玆州亦仁嬪生長之鄕也。竊惟明廟異夢之兆,果符宣廟則百之慶,豈不休哉,豈不盛哉?肆我列聖朝,視是州異於他州,宣廟乙未,設科于本州,仁廟甲戌,又設別科,孝廟庚寅,昭降揀宰撫民之旨,顯廟乙巳,易田築墻垣于誕降舊基,肅廟戊辰,立碑記蹟,先大王朝壬戌,以御筆特書芙蓉堂三字,使之揭之,以光玆州。又於癸巳,因本州儒生之上章,豎石於躍馬池上,而表以御筆,竊伏惟前後聖意,不專爲海人之慰悅,蓋取諸是州,旣有山川效靈之事,故特軫表章之方,丕彰聖祖之蹟,則前後盛典,非敢曰不至,而竊伏念,四聖祖徽烈遺躅,若是其班班,不讓於永興·松京,則濬源·穆淸之制,宜乎竝擧於是地,而累百餘年之間,迄無崇奉之事,邦民之過是地,瞻是墟者,孰不咨嗟而興感乎?嗚呼,宋太祖之夾馬營,只是一時降生之所,而未聞有多年潛德之美也,漢光武之白水鄕,亦是累世奕業之地,而未聞有奏捷樹功之蹟也,則以一地而萃衆美者,古亦尠矣,而惟此一片濱海之州,偏受岳瀆靈秀之氣,聖祖宣武於初,以兆化家之基,而神孫駐仙蹕於艱危之日,聖子潛龍德於寄寓之時,因否回泰,祈天永命,而天縱聖人,又重以毓慶於此,爰啓中興之運,則鍾靈降聖,松京之所無,而是州有之,勦賊垂勳,永興之所無,而是州有之。有兩府所無之奇蹟,而無兩府所有之盛擧,均是興王之鄕,獨何表章之異也?若以海鄕之僻遠,不合聖祖之妥靈,則永興已有濬源之崇奉,又若以年代曠久,難議縟儀之載擧,則辛卯又有肇慶之創立,豈以地之僻遠,年之曠久,泯然而止哉?至若太祖勝捷之地,仁祖誕降之基,竝鐫雲根,以寓永慕之衷,而獨於行宮舊墟,尙無宣廟駐蹕之碑,君王古洞,亦無元廟潛德之碑,一城中外,共是四聖朝遺蹟,則表異之,豈容相殊也?噫,勝捷之地,誕降之基,三尺貞珉,數行宸墨,猶未盡徽躅之萬一,郭外方池,徒像洗兵之神功,城南短墻,尙留繞電之祥光,西氓之齎咨興歎,厥惟舊矣,而駐鑾之舊墟猶存,如聞警蹕之響,潛龍之遺基依昨,若覩蔥鬱之氣,千秋今日,猗歟我列聖朝未遑之事,亦安知不待我殿下之繼述也?臣等居是遐陬,跡雖疎賤,生長四聖朝遺躅之鄕,便同沛中子弟,沐浴四聖祖八人之化,何異南陽父老?嗚呼,過去乙未,惟我仁祖大王誕降之三回甲也。衷感所激,每欲叫閽,而天陛截嚴,星霜屢遷,追慕之懷,去而冞切。玆陳古蹟之如是,敢請裁處之如何。伏乞聖明,穆然深思,惕然起感,仰想四聖朝不泯之偉蹟,克體列聖朝記舊之盛念,考諸邑誌,斷自宸衷,命於是州,創立四聖祖崇奉之殿。亦於駐蹕舊所,潛德古址,特施一體立石表異之典,揄揚聖烈,使一隅海鄕,竝耀於永·松兩府,而毋獨專美於漢之封唐之建,上以光追遠之聖孝,下以慰西民之顒望焉,臣等不任云云。答曰,省疏具悉。本州有四聖盛蹟,豈不知之乎?兩朝特命豎碑於兩處,聖意亦可仰認,今又加豎,或近太疊。至於建置殿宇,未可輕議。然爾等以草野之蹤,意在闡揚,有此疏陳,誠意則可嘉。爾等推此心,退修學業。
庚戌三月十六日酉時,上御重熙堂。右承旨入侍時,右承旨李益運,記事官徐有聞·許鞏,記注官趙慶遠,以次進伏訖。上命書傳敎曰,近來人無論文武,所謂故事,率皆昧然。雖以堂上朔試射事言之,若有親臨之擧,則試官除非將臣,皆以文臣備擬,載在銀臺事例,而兵曹則錯引外試所恒用之例,亞將之曾經捕將者,堂上武弁之時在宣傳官者,竝以應頉秩,不入於試記,事甚駭然,不可無飭。當該兵曹堂上,從重推考。政院之不卽請勘,亦甚未安,該房承旨,亦爲推考。又命書傳敎曰,領議政上來時,依例給馬,道臣陪行,差使員差定等節,往復行中,如例擧行事,分付。命退,承史以次退出。
上在昌德宮。停常參·經筵。
藥房提調吳載純,右副承旨洪聖淵啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,還給。
王大妃殿·惠慶宮·中宮殿,藥房口傳問安。答曰,知道。
藥房都提調金鍾秀,提調吳載純,左副承旨申耆啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
殿座罷後,內閣·政院·玉堂口傳問安。答曰,知道。
金履正啓曰,來二十一日輪對日次矣,敢稟。傳曰,爲之。
金履正啓曰,來二十一日朝參日次矣,敢稟。傳曰,停。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
金履正啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
金履正啓曰,大司憲未差,執義李思祚,掌令閔彝顯·沈鏶,持平權儐在外,持平李日運陳疏入啓,監察茶時之意,敢啓。傳曰,知道。
金履正啓曰,今日殿座時,承旨不可不備員,而都承旨徐邁修,方以偕來奉命在外,何以爲之?敢稟。傳曰,姑待入來,更稟。
金履履啓曰,卽者刑曹郞廳來言,再昨日動駕時,衛外擊錚人等,所當卽爲捧供,而判書未差,不得擧行云矣,敢啓。傳曰,待差出牌招,今日內捧供。
金履正啓曰,卽者刑曹郞廳來言,擊錚人等,今日內捧供事,命下,而判書未差,次堂例不得擧行云,何以爲之?敢稟。傳曰,令次堂擧行。
刑曹堂上·判尹前望單子入之,判書金文淳,參判洪檍,參議洪聖淵,判尹李文源落點。
承旨前望單子入之,曺允大·洪義浩落點。
承旨前望單子入之,李命勳落點。
傳于洪義浩曰,兵曹無侍衛堂上,前參議李命勳,仍任牌招,承旨未差之代,前望單子入之,待下批牌招察任。
傳于洪義浩曰,都承旨許遞,與未差之代,前望單子入之,待下批牌招察任。
承旨前望單子入之,柳戇·申耆落點。
傳于金履正曰,左副承旨爲軍士房。
柳戇啓曰,判府事金鍾秀有稟達事,來詣請對矣。傳曰,屢遣史官傳諭,何如是更煩乎?卽爲退去事,更爲傳諭。
柳戇啓曰,卽者義禁府都事來言,左議政蔡濟恭,今方待命於金吾門外云。係是大臣去就,敢啓。傳曰,知道。
柳戇啓曰,卽者議政府錄事來言,左議政蔡濟恭以爲,昨日恩批,誨責備至,而所患痰積,夜來添劇,考官之命,無路承膺,擔舁胥命於金吾門外,乞被嚴誅云,仍納命召,何以爲之?敢稟。傳曰,箚批已悉,安心勿待命,卽爲入來事,傳諭史官傳諭,仍傳命召。
假注書南履翼書啓,臣敬奉聖敎,馳往傳諭于中部堅平坊典醫監契議政府左議政蔡濟恭所住處,則以爲,昨日恩批,誨責至嚴,惶悶抑塞,求死不得,此際又有春臺考官之命,臣以情則至危蹙也,以病則至難强也。擔舁胥命於金吾門外,恭俟斧鉞之誅矣,史官荐臨,至諭以還家調息,入參於後日次對,以此意書啓爲宜,愛之欲生之意,謁然於辭旨之間,臣伏枕感泣,不知所云。臣非長往之身,若蒙遞解職名,特賜旬月之暇,使之任便調息,則差待少愈,卽當趨詣文陛,叩謝肉骨之恩云矣,敢啓。答曰,知道。卽聞還第之報,便宜將攝,雖可幸也,猶以遞解二字,復提於付奏,卿之待予,何太不若予所待卿?從前多少情勢,以近日所加之恩禮,所示之責勉,伸之又伸,更無事乎控引則曰遞曰解,如是頻煩爲辭者,得無違於古大臣盡瘁匪躬之義乎?處義則義自有時撟之各殊,卿其擇之事,更遣史官,傳諭,仍以俟間造朝之意,知來。
事變假注書柳師模書啓,臣敬奉聖諭,馳往傳諭于中部堅平坊典醫監契議政府左議政蔡濟恭所住處,則以爲,朝者史官之臨宣,雖伏承勿待命之敎,罪負至重,不敢遽歸私次,泥首俟譴,卽者史官荐臨,復傳聖諭,而辭旨之丁寧勤懇,愈往愈至。臣雖愚迷,比豚魚猶有一分省覺,則豈不益自感激,思效盡瘁之義乎?雖然分義爲重,則處義時或有妨,處義爲重,則分義時或有不顧,人臣去就之從古爲難者,未始不由於二者之未易得其中也。噫,今臣所罹處義二字,橫在肚裏,擺去不得。故聖批誨責,雖反覆於分義之不當如是,而株守之迷,無以變動,論其罪戾,金木猶輕。然而臣是與國同休共戚之臣,聖明在上,臣將焉往?如得長暇,病不至死,則敢不趨覲耿光,悉暴弸中之懇,而遲速久近,亦未料度,瞻望雲天,不勝戀結而已云矣,敢啓。答曰,知道。卽爲還第安心調理事,更遣史官,傳諭。
都承旨徐邁修狀啓,今月十六日右副承旨洪聖淵成貼有旨內,爾以領議政金熤無意還第事,馳啓矣。爲其勉出,則拔例授符,勸其捲還,則姑寢前命,意謂到此,卿必强回初守,卽日入京,續見書啓,一味固執,以郡獄一席之地,不可移步,至發矢心之語,卿之此擧,過乎,不過乎?當乎,不當乎?緣卿而莫重命召,尙在承宣袖裏或囊中,往古來今,寧有如許國體事面乎?卿之還途,卽命召之區處之階梯,而然猶相持,竊爲卿慨然。予則何事曲軫體諒之方,卿獨何意,必思拒旨之擧乎?不待多諭,卿必犁然,待朝卽爲還第事,更爲傳諭。爾則觀大臣去就,依初下敎擧行事,有旨,本月十七日寅時量,臣在高陽郡祗受後,以所下傳敎,傳諭于議政府領議政金熤胥命處,則以爲,臣於席藁待誅之中,又伏承聖諭下者,開示牖曉,十行諄勤,聖諭愈往而愈隆,臣罪愈往而愈積,臣崩迫隘塞,益無以容得一步矣。命召之三日陋鄕,相守獄門之外者,在古無聞,緣臣致此,只以此勘臣,猶不容萬戮,而威罰尙此不加,恩諭只令還第,此臣所以路益窮情益迫,死不敢承命者也。今若渙發明命,先罪臣身,則上可以命召卽還,國體無損,下可以獲全迷執,庶有不負恩旨之路矣。臣之日夜攢祝于天地父母之前者,只在於此而已云。臣旣承觀大臣去就,依初下敎擧行之命,故姑爲仍留之意,馳啓爲白臥乎事。傳曰,上來還第,則或有觀卿愼節,一分商量於遲速之道,而一直如此,萬萬非所期於大臣,此意傳諭。爾則隨大臣去就,留則留,來則來事,回諭。昨日回諭有旨,初昏書下,使之三更前往傳,則今日寅時,始爲祗受云者,稽滯甚矣。如非政院之遲滯,必是撥路之怠忽,令政院査實以啓。
洪義浩啓曰,昨日回諭有旨,初昏書下,使之三更前往傳,則今日寅時,爲祗受云者,稽滯甚矣。如非政院之遲滯,必是撥路怠忽,令政院査實以啓事,命下矣。査問于堂后及畿營撥所,則院隷之出付畿營,在於三更一點,畿營之騎撥出送,在於子時云。初昏所下之有旨,三更後始爲出給,稽緩之失,專在正書之遲滯,不可諉之於撥站之費了三時而已,當該注書,所當重勘,而本院請推之外,無他可施之罰,何以爲之?敢稟。傳曰,注書所爲,萬萬駭然。拿處,可也。
以承旨房望,傳于洪義浩曰,仍。
以校理鄭萬始,副校理宋翼孝,修撰尹序東牌不進罷職傳旨,傳于申耆曰,只推。
洪義浩啓曰,卽者副校理金載翼,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以注書徐有聞囚單子,傳于洪義浩曰,放。
以京畿監司狀啓,大臣行期未定,差員夫馬,一竝勿待事,傳于洪義浩曰,上來時依例擧行事,回諭。
醫官李完白,臣依下敎,以下敎內辭意,傳于領議政金熤胥命所,齎來藥物,更爲傳致,則以爲,積犯難赦之罪,歸身郡獄,泥首俟誅,而此際藥料之特頒,別是格外隆恩之渥,今下傳敎,又若是諄摯,則感泣惶懍,何敢爲辭遜之計,而一邊席藁劃地,仰請嚴誅,一邊冒當謬恩,祗承恩賜,實非義分之所敢出。死罪之上,又添死罪云,而終不領受,病勢則脈度之浮數有加,諸症自昨夕更添,膈氣煩滿,呼吸喘促,左邊麻痺,今日尤甚,運用爲艱,而藥則難於定路,姑未試用之意,竝以詮次啓達。答曰,觀此書啓,極爲悶慮。愼節旣如許,藥亦難於定路,不得試用,則決非陋處席藁之時,一向相持,不但可悶,到此不可不另軫便心之方。偕來承旨持命召,先爲上來。如是之者,欲其速卽還京,無負申諭之敎,則上來之後,豈無商量之道乎?此意卽令偕來承旨傳諭事,成送有旨,嚴飭畿營,傳撥下送。
洪義浩,以弘文館言啓曰,本館下番闕直,已至多日,事甚未安,校理鄭萬始,副校理宋翼孝,修撰尹序東,旣有只推之命,竝卽牌招,以爲推移入直之地,何如?傳曰,允。
申耆,以都摠府言啓曰,今日入直內三廳武兼禁軍及軍兵等,當爲中日習射,而春塘臺殿座相値,不得爲之意,敢啓。傳曰,知道。
申耆,以義禁府言啓曰,熙川前郡守鄭勗世,待其自現,令該府定配所分配事,承傳,啓下矣。鄭勗世今方自現,全羅道長城府定配,而以承傳內辭意,具罪目,依例發遣府書吏,押送配所,何如?傳曰,允。
吏曹啓目,粘連靈巖幼學尹坊,扶安幼學崔鎭夏等上言云云。士庶年九十加資,旣有定式,則該道之不爲抄啓,未免疎漏,令道臣詳査實年,更爲稟處,何如?判付啓,老人之事,不必遲待査啓,令漢城府詳考帳籍,如無差錯,今日內口傳下批,加資官敎安寶,給其子下送爲良如敎。
左議政蔡濟恭箚曰,伏以,臣卽伏見典獄署牒報刑曹者,始知有二歲·龜顯等七罪人,竝出付畿營之敎,殿下何爲而有此萬萬過當之事也?諸罪人就囚之時,臣方在原任,未能推見其納供文案,而第聞綢繆謀議,極其叵測,潛懷異圖,肆爲誣逼。不可容置於覆載之間,而只緣天網太恢,王章久屈,閱時經年,一不拷訊,尙未得窮覈亂源,永折奸萌,忠志之竊歎,久矣。今因秋曹三堂之有窠未差,直使宣傳官,持標信出諸獄門,刑政之乖當,孰有過於此者乎?伏惟殿下,體夏禹泣辜之心,追殷湯解網之德,凡諸政令施措,無一不出於大德曰生,在廷臣僚,帀域民生,孰不曰一哉王心,而世道日下,彝倫斁敗,妖腰亂領之自干天誅者,雖天地之化,聖人之敎,有時乎無奈之何,不然,五刑五用,何以載夏書,劓殄滅之,何以登殷誥?聖王之治天下,禮樂刑政四字而已。禮樂固刑政之本,而非刑政,則禮樂亦不可以徒行。以此言之,殿下今日之事,無或近於徒禮樂,而不用刑政也哉?臣方悰地危臲,病情添劇,於朝廷事,不宜與聞,而心懷憂歎,口則囁嚅,此負國家也。玆敢呼燭草箚,仰塵丙枕。伏乞更加三思,亟寢諸罪人放出之命,仍令王府,嚴訊盤覈,以正王法,以洩輿憤,千萬幸甚。答曰,省箚具悉卿懇。今世無田叔,於是乎予不得不替行,卿何乃爾?昨批之後,意謂更不言私,試取命官,又懸頉,此豈如是之事,慨然之外,有關事面,朝廷之敬禮,視具僚固自別,大官之自措,寧或放忽於分義邊乎?屢勸而不出,申諭而不膺,到此,予果如何周章,如何彌綸,挽卿執而挽卿意乎?卿須諒之諒之,卽起簉朝。仍傳曰,此批答,遣史官,傳諭。
行判中樞府事金鍾秀箚曰,伏以,臣罪著逋慢,胥命金吾,恩批之下,雖不敢不退伏私次,而闕禮虧分之罪,職在保護者,比他尤倍,私心懍悚,置身無地。噫,以臣負犯,以臣釁累,雖蒙聖上過賜寬暇,曲加湔條,而大質已虧,息補無路,崩迫傷痛,不敢爲復齒人類計,至於抗顔天日,廁跡朝班,不但臣分之所不敢出,堂堂聖朝,寧有是哉,而日昨陪扈,雖出於萬不獲已,放恣無忌憚,臣自知罪,人其謂何?保護重地,本不容暫曠,況昨日闕禮之罪,尙未蒙勘處之中,今日日次問安與殿座問安,又末由進身,罪上添罪,跡近怙終。臣罪之日漸層積,姑舍毋論,國體之日漸傷損,關係非細。玆不得不冒萬死重犯瀆撓之誅。伏乞聖明,亟命遞解臣藥院兼任,重勘臣前後罪負,以肅朝綱,以安私分焉。答曰,省箚具悉卿懇。藥院日次,問候啓辭還給,待卿入來後入之,卿須安心入來。仍傳曰,此批答,遣史官,傳諭。今日問候,欲知都相來參與否,遲待已久,而中官無狀問候啓辭,不卽捧入,懸病委折,未早知之,當該承傳色中官,刊名。近來藥院問候承傳色之下去,每致遲滯之弊,而初無一言論勘之故,渠輩無嚴畏之心,有此種種犯科。此後毋論大罪小犯,無敢如前掩置之意,承旨知悉。仍錄藥院膽錄,而使掌務官各別提醒,毋或放忽。
大司諫權疏曰,伏以,臣日前以兩司新啓請卽賜批事,猥陳一疏,喉院謂涉禁令,固拒不捧,臣方憂慨悶鬱之至,伏聞去夜,秋曹七囚,出付畿營,而初無政院之頒旨,又非該曹之擧行云,臣未知此事,古有是否。當初放送之有命,喉院覆難,該堂爭執,堂箚臺疏,相繼而發,則此實擧國共公之議也。今殿下排遏公議,俾不得少伸,而乃於不意之中,行此非常之擧,聖世刑政,固不當如是矣。雖歲輩蟣蝨之微,所關非細,則亟宜究覈端緖,而況龜顯則以臺啓中所論言之,嚴鞫得情,所不可已者,而今忽竝令出獄,則臺啓罪人之不得出獄,國朝常典,而一朝壞毁者,此豈細故也哉?臣之所憂嘆者,不但在於公議之未伸而已。臣於言議之地,自劃有素,況今所叨,千萬不稱,署牌屢違,甘犯逋慢,舁疾一肅,只緣怵迫,而積瘁之祟,數旬淹苦,郊迎之路,觸風添劇,見方宛轉床笫,殆乎不省人事,而得聞此報,蹶然驚惶,衷情所激,輒敢冒陳。伏願聖明,亟加三思,七囚出獄之擧,特命還寢,竝令該府該曹,一依臺啓加訊覈,以伸公法,以存臺體焉。臣方治疏將上,召牌又臨,而病情危苦,蠢動無路,坐犯違傲,益增死罪,臣無任。傳于申耆曰,還給。
持平李日運疏曰,伏以,日吉辰良,禮展墓所,鑾輿穩旋,玉體康寧,臣民慶忭,曷有其極?仍伏念,臣本以庸愚之賤品,猥叨耳目之重任,固自知才器之不稱,承膺之無路,而適値動駕之時,分義所在,不得不章皇出肅,廁列陪班,而其在重公器安私分之道,不可因仍蹲冒矣。玆控衷懇,仰瀆崇嚴。伏乞聖慈,俯垂諒察,亟許鐫遞焉。臣於乞免之章,不宜贅他,而事在目下,冒進一言。噫,秋曹諸囚,是何等凶徒也?龜顯之指嗾,妖兄之罪臬,敬輩之脈絡相貫,情節畢露之狀,俱是罔赦之賊,而前有放釋之命,故臣不勝驚惶憂慨,以請寢成命之意,猥陳一疏矣,喉院謂涉禁令,拒而不捧,臣方抑塞悶鬱之際,又伏聞去夜,有諸囚徒出付畿營之擧。噫嘻,此何擧措,此何處分也?夫刑政,人君之大柄也,討賊,擧國之公議也。臺啓罪人之不得出獄,自是國朝之常典,而今於不意之中,行此非常之擧,旣無政院之頒旨,又非該曹之擧行,則公議之未伸,已非細故,刑法之乖當,莫此爲甚。以殿下日月之明,何不念公法莫撓,凶賊之難貰,而有此萬萬過中之擧也?臣得聞此報,愚衷倍激,玆拜短章,冒瀆崇聽。伏顯聖明,亟加三思,七囚出獄之擧,特命還寢,更令有司,嚴加刑訊,一竝究覈,俾公議伸而臺體存焉。無任云云。傳于洪義浩曰,還給。
金判府事鍾秀箚批。原本未下答曰,省箚具悉卿懇。原箚留中,所請不允。仍傳曰,此批答,遣史官,傳諭。
原任大臣箚批。答曰,省箚具悉卿等之懇。原箚留中,所請不允。仍傳曰,此批答,遣史官,傳諭。庚戌三月十七日。
庚戌三月十七日卯時,上御春塘臺。武臣堂上祿試射入侍時,行都承旨柳戇,左承旨金履正,右承旨李益運,左副承旨李晩秀,右副承旨洪聖淵,同副承旨尹行任,注書徐有聞,假注書南履翼,記事官許鞏,記注官趙慶遠,檢校直提學徐浩修,直提學金憙,檢校待敎金祖淳,考官行司直李文源,訓鍊都正徐有大,成均館大司成李勉兢,行副司直洪仁浩,奉常寺正柳文養,副司果李錫夏,以次侍立訖。上命益運書傳敎曰,命官左議政代,判尹李文源爲之。益運曰,伏聞昨夜有秋曹罪囚放送之命,而臣旣在直,不能覺察,不職之罪,誠萬萬惶悚。第伏念,朝家大小命令,自喉院頒布,此是不易之規也。今此諸囚等所犯,關係何如,而迺者半夜之間,使幺麽一宣傳官,就獄放囚,而喉司不知,廷臣未聞,是豈所望於我殿下者乎?且以典獄官言之,地閥雖云卑微,彝性人各有之,則宜有瞋目張瞻,不欲俱生之心,而只憑宣傳官口傳下敎,徑先放送,不問可否於政院。事之可駭,莫此爲甚,後弊所關,不可不嚴飭。伏願聖明,亟賜處分,仍卽還收放送之命,嚴覈得情,以洩輿憤焉。上曰,本事,何以聞知乎?更勿煩達,可也。益運又復陳達。上曰,安敢乃爾?益運退出。命書傳敎曰,曹囚七人,夜間放出之由,該署報來,則承宣之爲該房者,過致驚惑,似非異事。旣云以標信相準,以傳敎領往,則奉使人之姓名誰某,非承宣所可探問者。問之固不可,答之亦無狀,此路一開,後弊難言。苟有所懷,則入告於筵席,出陳於院中,卽其職耳,何必對武弁,爲此損體之擧,然後方可謂盡其職乎?不可以生疎,曲加寬恕,該房承旨,爲先削職。簪筆幾年,似此邦禁,知之必熟矣。新入之僚員,設有徑情之擧,在傍參聞,無心泛看,其爲罪甚於該房,宜施加倍之律,當該承旨,亦爲削職。武弁之摘奸宣傳官,卽文臣之暗行御史,復命之前,家間猶不敢傳說,況使其帶隷,來告行止,又況漏通於外廷乎?筵說傳播,猶有先正請置一律之說,況以武弁,傳於文臣,又況旣傳之,又當付乎法禁之外,大關師律。卄一度嚴棍,不足以懲其罪戢他弁,當該宣傳官李益彬,爲先汰去,仍施禁錮之典。上曰,通禮院書員,令攸司科治。出榻敎晩秀曰,今日親臨試射時儀節,無異法殿殿座,而儀注不爲磨鍊,該曹擧行,極爲未安,當該禮堂,從重推考,何如?上曰,罷職,可也。上曰,承旨前望單子入之,待下批牌招察任。出榻敎命書傳敎曰,武臣之技藝,如文臣之功令,不可斯須抛棄,出身之後,有堂下朔試射,陞資之後,又有堂上朔試射,舊例,必以將臣外試官,皆以文臣差出,名編堂上,則亞將以下咸赴,其勸奬之法意,有以仰認。在昔先朝,頻行親臨之擧,欲令諸武弁,雖於出身已久,進步稍高,無敢惟意怠忽也。予於御極後,未遑頻設,觀於今日,未滿四矢之夥然,甚覺瞿然。自上勸課,旣如是泛泛,諸弁之未能着意肄習,亦勢也。片箭一枝,旣命除之,射未準巡,才落一款,今無可論,其中亦有無分人,一竝勿施,太涉何如,而十五年之間,親試不過二次,則決不宜獨責於渠輩。無分人論罪,亦竝勿論,後當間間試取,考其勤惰。此意令兵判各營將臣,知委各廳武臣。戇曰,判府事金鍾秀,有稟達事,請對矣。上曰,久未召接,非無欲見之心,而第今連日勞動之餘,酬接爲難,所欲稟達之事,附奏史官之意,傳諭,可也。有聞承命出傳,回奏曰,臣往傳聖諭,則以爲,登對然後始可稟達,不可附奏於史官云矣。上曰,酬應甚難,以文字陳達之意,傳諭,可也。有聞承命出傳,回奏曰,臣往傳聖諭,則以爲,不可煩諸文字,惟願得借方寸之地云矣。上曰,所欲稟達之事,果何事?略擧其大槪附奏事,傳諭,可也。有聞承命出傳,回奏曰,以曹囚事,有所登對稟達之事云矣。上曰,酬接爲難,退去之意,傳諭,可也。有聞承命出傳。仍命退,諸臣以次退出。
上在昌德宮。停常參·經筵。
洪義浩啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
曺允大啓曰,三皇忌辰日望拜禮,前期一日取稟事,曾有先朝受敎矣。今十九日毅宗皇帝忌辰日,親行望拜禮,何以爲之?敢稟。傳曰,當親行矣。
曺允大啓曰,明日皇壇望拜禮時,闕字牌爐盒,當爲奉來,門路,以何處爲之乎?敢稟。傳曰,依前爲之。
申耆啓曰,專經武臣講射,二十日爲之事,命下矣。講處所,以何處爲之乎?敢稟。傳曰,講則畢射後,以未滿四分以下應講事,分付,處所,以昨日設行處所爲之。
李晩秀啓曰,專經文臣殿講及製述,二十日爲之事,命下矣。處所,以何處爲之乎?敢稟。傳曰,以試射處所爲之。
傳于柳戇曰,都承旨入侍。
傳于申耆曰,軍士房承旨入侍。
傳于李晩秀曰,留院公事入之。
傳于柳戇曰,政官牌招開政。
李晩秀啓曰,玉堂上下番俱空,已至經宿,事甚未安,今日政新除授玉堂,待下批牌招,以爲推移入直之地,何如?傳曰,允。
李晩秀啓曰,明日皇壇望拜禮時,兩司長官,當爲進參,大司諫權,卽爲牌招,今日政新除授大司憲,待下批一體牌招,以爲淸齋之地,何如?傳曰,允。
李晩秀啓曰,明日望拜禮時,九卿當爲進參,而戶曹判書金履素,漢城判尹李文源,病不進,卽爲牌招,今日政新除授禮曹判書·刑曹判書,待下批一體牌招,以爲淸齋之地,何如?傳曰,允。
李晩秀啓曰,皇壇望拜禮時,侍臣當爲進參,除在外·傳旨未下外,持平李日運,卽爲牌招,以爲淸齋之地,何如?傳曰,允。
以持平李日運牌不進罷職傳旨,傳于洪義浩曰,只推。
洪義浩啓曰,大司憲未差,執義李思祚,掌令閔彝顯·沈鏶,持平權儐俱在外,持平李日運牌不進,監察茶時之意,敢啓。傳曰,知道。
柳戇以吏曹言啓曰,新除授順興府使姜彝正戶奴呈狀內,奴矣上典,病狀沈重,不得赴任云,故以調理往赴之意,題送矣。今又呈狀內,所患寒熱之症,每一發作,動經時月,數日以來,諸般症形,一倍添劇,萬無起動赴任之望云。身病旣如此,則不可强令赴任,依例罷黜,何如?傳曰,允。
有政。吏批,判書洪良浩服制,參判金憙進,參議李祖承服制,行都承旨柳戇進。啓曰,判書洪良浩,參議李祖承竝服制,小臣獨政未安,何以爲之?敢稟。傳曰,仍爲之。以洪秉纘爲大司憲,鄭東觀爲校理,李彦祐爲副校理,徐浩修爲禮曹判書,鄭昌順爲刑曹判書,南玄老爲右尹,兪彦脩爲工曹參議,柳文養爲兼中學敎授,鄭萬始爲兼西學敎授,鄭東觀爲兼南學敎授,徐有鍊爲兼東學敎授,李鼎運爲順興府使,崇靈殿參奉單劉學元,前僉知權瓛年八十,今加通政加資事,承傳。
兵批,判書李病,參判柳誼病,參議李命勳入直進,參知金履成病,左副承旨申耆進。副護軍許侙·洪彦喆,副司直李獻慶·趙宗鉉·徐邁修·申史澳,竝單付。
曺允大啓曰,校理鄭東觀,副校理李彦祐牌不進罷職傳旨,今方捧入,而修撰李東稷,副修撰申馥·李龜雲俱在外,玉堂上下番俱空,已至經宿,事甚未安。校理鄭萬始,修撰尹序東,卽爲牌招入直,何如?傳曰,允。
以春塘臺親臨武臣堂上祿試射入格別單,傳于曺允大曰,親臨異於外試,且於昨日,十巡內,旣除片箭一技,亦可謂未盡技,今番則特爲勿拘十五矢以上付料之近規,準五十元額,從次第給祿事,分付。
以京畿監司狀啓,泰川縣移配罪人,到高陽郡逃失,該郡守金思義罪狀,令攸司稟處事,傳于申耆曰,中路逃躱者雖有之,竝與邑校,符同隱匿,寧有如許紀綱乎?高陽倅,不可以逃失言,身在他地方,而厥漢之逃走,又在新門外,則監司以附近地方當其罪,猶可也。該倅似非罪,抑其次泰川倅,宜當其罪,又其次京畿中軍,無異討捕使,則營下失囚,尙不捉送者,萬萬可駭。定限五十日捉納,而萬一愆限,該郡守·該中軍及泰川前倅,竝狀聞論罪事,回諭京畿諸鎭營。貽弊生民,符同竊發,甚至今番誅求於村閭,勒騎驛馹,無往而非罔赦之罪。前伯特以荏弱之故,向於竊發人用法時,不能竝誅廣校之尤無良者,有法則廣校一人,懸首山城門外,然後竊發可除,生民可安。令廟堂嚴飭該道,先自定配逃躱人,令廣校捉納,而又或多數發送,一毫貽弊,則府尹當於卽其地方定配,一體嚴飭,分付。
以忠淸監司狀啓,黃澗縣民家失火事,傳于金履正曰,民戶被燼,至於卄餘戶之多,方春失所,極爲可矜。拔例助恤,斫給材木,卽爲結構畢,奠接形止,亦爲狀聞事,回諭。
洪義浩啓曰,卽見慶尙道農形雨澤狀啓,以假都事封啓矣。日前飭敎,何等截嚴,而又有此替行之擧,揆以事體,萬萬未安。原狀啓係是民事,雖不得不捧入,而當該道臣,不可無警,從重推考,何如?傳曰,允。
記注官金良倜曰,臣敬奉聖諭,馳往傳諭于南部廣通坊二間屛門契議政府左議政蔡濟恭所住處,則以爲,臣罪積違逋,恩深體諒,以金吾泥首之蹤,占私次偃身之便,攢祝鴻私,達宵耿結。匪意史官儼臨,傳宣聖旨,以明日望拜禮,三公班不可全曠,引先朝已例爲敎,仍命强力必參。噫,事體至重至嚴,無過於明日望拜,而以臣之故,三公之班,遂至空虛,則臣之罪不容誅,未暇論,其在國體,當何如也?狗馬賤疾,雖歇劇無常,一縷未泯之前,猶可擔舁以進,待明曉,謹當祗詣班次云矣,敢啓。答曰,知道。
都承旨徐邁修狀啓,今月十七日同副承旨洪義浩成貼有旨內,爾以姑爲仍留事,馳啓矣。上來還第,則或有觀卿愼節,一分商量於遲速之道,而一直如此,萬萬非所期於大臣,此意傳諭,爾則隨大臣去就,留則留,來則來事,有旨。當日酉時量,臣在高陽郡祗受後,仍以有旨內辭意,傳諭于議政府領議政金熤胥命處,則以爲,一日之內,再承聖諭,誨責之嚴,指導之勤,丁寧反覆,殆若父詔而師敎。至有商量遲速之敎,字字感結,不知死所。臣於此,更不敢一向淹留,謹當歸伏私次,仰俟處分,而顧今病情越添,無以劃卽登道,將欲少加調息,寸寸前進云。大臣旣將還第,臣則依下敎先爲上去之意,詮次善啓向敎是事。答曰,知道。
前都承旨徐邁修狀啓,今月十七日同副承旨洪義浩成貼有旨內,觀此書啓,極爲悶慮,愼節旣如許,藥亦難於定路,不得試用,則決非陋處席藁之時,一向相持,不但可悶,到此不可不另軫便心之方。偕來承旨,持命召先爲上來。如是之者,欲其速卽還京,無負申諭之敎,則上京之後,豈無商量之道乎?此意卽令偕來承旨傳諭事,成送有旨,嚴飭畿營,傳撥下送事有旨。當日戌時量,臣在高陽郡祗受後,仍以有旨內辭意,傳諭于議政府領議政金熤胥命處,則仍爲復路緣由,詮次善啓向敎是事。踏啓字。
醫官邊致翰,錦城尉朴明源病症,大槪脈度,比昨一樣,便度之頻數,喉膈之壅閼,似有分減,而脹喘及飮啖,別無動靜。間間入睡,神氣與言語,一如昨日,故用蔘附湯之意,詮次啓達。傳曰,加送蔘附。
柳戇,以吏曹言啓曰,因全羅道靈巖居尹坊,扶安居崔鎭夏等上言,本曹回啓判付內,老人之事,不必遲待査啓,令漢城府詳考帳籍,如無差錯,今日內口傳下批,加資官敎安寶,給其子下送事,命下矣。卽接漢城府移文,則靈巖尹坊父達胄,年果九十,故依例加資單子,今方啓下,而扶安崔鎭夏父道濟,年始八十二矣。其子之冒年干恩,欺瞞天聽,萬萬痛駭,事當令攸司嚴加科罪,而崔鎭夏,聞已下鄕云,令本道道臣照律嚴治,以徵遐氓詐濫之習,何如?傳曰,允。
申耆,以兵曹言啓曰,專經武臣講官加抄啓人員及減下人員別單,書入之意,敢啓。傳曰,知道。
申耆,以兵曹言啓曰,五衛將李長益,除授在外,過限不爲上來,依例改差,何如?傳曰,允。
曺允大,以刑曹言啓曰,再昨日動駕時,猥濫擊錚人中,金浦童蒙權彭興,則以爲,其父一彦,以本邑座首,沁都事出後,自畿營謂以不能拒塞,三邑吏鄕,一竝刑配,其父亦入其中,定配於盈德縣。去月上言,自上特敎放送事,分付,而該曹防啓,其父年近七十,素抱奇疾,實無生被恩宥之澤事也。童蒙金重觀,則以爲,其父慶渙,以金浦吏房,沁都事出後,自畿營謂以不能拒塞,三邑吏鄕,刑推散配,而其父亦入其中,定配於高原郡,而渠之家,有七十老祖,生死存沒,彼此無聞。去月上言,特蒙放送之典,而該曹防啓,不得蒙宥事也。昨冬畿營之刑配鄕色,專出徵後弊之意,今春本曹之陳疏方命,亦係嚴隄防之道,而權彭興·金重觀輩不知懲畏,又復呼籲,敢稱該曹防啓,欲售僥倖之計者,揆以紀綱,萬萬痛駭。此等猥越之類,不可以爲父請宥,有所參恕,原情勿施,而其中彭興,年未滿限,雖不得請勘,重觀則自臣曹從重嚴處。西部良人趙得伊,則以爲,孔萬彬,打殺渠父之後,減死定配,稱以蒙恩還歸,拔劍欲刺渠之兄弟,俾免見殺之弊事也。孔萬彬,以殺獄罪囚,酌配旋宥,特出好生之德意,則不思懲畏之道,敢復作挐於屍親之家者,究厥情狀,誠極痛惋。雖以趙得伊言之,不呈法司,鳴金煩瀆,亦涉無嚴。趙得伊·孔萬彬等,竝自臣曹,各別懲治,後勿爭鬪之意,嚴飭放送。順天幼學朴敬圭,則以爲,洪大哲光陽稅穀無面後,遽生奸計,一百石上納前,出給渠父樣,誣詐戶曹,發關光陽,渠父元白,嚴囚督納,鄕所推論時浮費二百兩,亦爲徵捧矣,稱以戶曹促關下來,渠父更囚還徵,乞令放釋事也。爲父至情,雖曰切急,月前因此事上言,今又鳴錚,揆以民習,萬萬無嚴,考律勘處。至於本事,則已納之物,欲爲再微,牢囚嚴督云者,言不近似,而一籲再籲,終不知止,必有委折而然,令道臣詳査結處後狀聞之意,分付。沃川幼學李溶,則以爲,渠之高祖廷喆及渠祖埰與渠之伯父澤鎭等,孝行逈異,乞蒙棹楔之典事也。廷喆·與埰,旣蒙贈職之恩,則在渠足矣,而不知感祝之義,復生干恩之計,無難呼籲,極涉猥越,原情勿施,嚴飭放送。慶州幼學李鼎鎬,則以爲,其父憲熹,頃在壬寅,與一鄕多士,重刊玉山書院太極問辯書,癸卯秋,其仲父故參判憲默,以一本登進內閣,纔經睿覽,特加歎尙,以不卽印進推考道臣後,亟令印上矣。千萬意外,星州檜淵書院儒生鄭忠弼,敢爲打破原書,刊出別本,至使睿覽之冊,終歸虛僞之本,此不可以口舌相爭,而亦不可以私力能禦者。年前自賢關,發通於檜淵,昭析是非,俾卽毁板,亦爲貽書嶺中學宮,峻斥其不能禁斷矣。士風不古,公議見挫,終使僞本,肆然行世,故其仲父以是爲痛,每欲陳章,以破新本,而有志未就,不幸長逝,無路伸辨。其父則專心於衛斯道之書,重刊於數百載之後,而一朝毁去之擧,忽出文穆之裔,以其父扶寒岡撰集之論,反謂架鑿,必欲擠陷,飛通列邑,百般詬辱,或曰,誣及先賢,或曰,亂極斯文,眞所謂我歌爾唱也。其父年迫七耋,性素剛直,一自被誣之後,憂憤成疾,人子至情,萬萬焦迫。亟命毁破僞本,使其祖先道學相傳之書,依舊行世,其父白地被誣之冤,獲蒙伸雪事也。此事本不當推上朝廷,而況再昨年道儒上言,禮曹覆啓勿施,則今又擊錚,極爲無嚴。原情勿施,其猥濫之罪,自臣曹考律勘處,何如?傳曰,金浦權彭興·金重觀等事,旣有特放之成命,則何如是遲滯乎?依前下敎,卽爲擧行。西部趙得伊事,孔萬彬之以死囚倖生,已失刑,宥還之後,行惡若此,此可謂亂民,毋論所訴之稱當與否,萬彬之所爲痛惡,嚴刑一次,還發配所。順天朴敬圭事,沃川李溶事,慶州李鼎鎬事,竝依卿等言施行,可也。
曺允大,以刑曹言啓曰,依下敎,宣傳官廳書員金得秋,內吹牌頭李福大等,各嚴刑一次後,得秋全羅道興陽縣鹿島鎭,福大慶尙道巨濟府,充軍定配,竝卽押送之意,敢啓。傳曰,知道。
曺允大,以刑曹言啓曰,因星州居奴貴采,爲其上典崔柱範定配請放上言,令該曹詳考草記事,命下矣。取考曹上配案,則崔柱範,以庭試時借射罪,乙巳十一月,充軍定配於甕津水營,而貴采上言中,同罪充軍人李慶福,則丙午二月,因其子上言蒙放,羅就星則丁未六月傳敎內,宜有記勞之典,放送事,下敎矣。就星之宥還,旣出特敎,則宜不敢援例爲說,慶福同罪而蒙宥,則其奴之稱冤呼籲,容或無怪,而事係科場用情,臣曹不敢擅便,上裁,何如?傳曰,不可一放一仍,放送。
刑曹啓目,擊錚人孫再孫,爲先放送,所供如此,上裁,何如?判付啓,本罪旣非關緊,則捕廳滯囚,至於周年,必有委折,取考該廳文案,論理回啓爲良如敎。又啓目,擊錚人韓召史,爲先放送,所供如此,上裁,何加?判付啓,首從之換互,誠如其矣所供,稱冤不是異事兺不喩,犯手該裨姓名,無人不知,則其間徑放委折,不可不一番査實。且況殺獄,自有不易之規式,設令李維愼,眞箇無犯,錄啓之前,干犯之無端出獄,亦屬訝惑之端。令道伯詳査狀聞爲旀,原案登聞,成命已久,尙今遲滯者,擧行極爲駭然。道伯則纔經交龜,今姑參酌,而不卽成獄之當該守令等,令該府拿問處之爲良如敎。
校理鄭萬始疏曰,伏以,臣猥以無似,向奉按査之命,恐或僨誤終抵欺負之科,今雖竣事,尙切愧懼,乃者道臣自引之章,盛加移乙之怒,多發憤捷之辭,何其言之不思之甚也?今其疏,一則曰,惟彼繡啓之臚列,無非臺疏之註脚,毋論理之當否,祗要實其言。一則曰,把持搶摭之不足,有施威枷囚之擧,非爲渠輩有罪而然也。臣之奉命按査,旣因臺疏而發,則事之有無虛實,不爲註脚於臺疏,而將何立說?若使臣臺疏之外,別行査究,則道臣怒臣,豈止於此?彼方被論,臣主按査,則把持之目,理固難辭,搶摭之說,抑又何指?臣誠莫曉其所以也。至於裨屬吏輩之施威枷囚,則道臣雖曰體重,按査亦自不輕,方行究問於裨吏,而不敢施威而枷囚,必欲臣之溫辭而平問者,在道臣自重之道,似或爲宜,而在奉命按査之體,恐非所以嚴君命之義。且臣之囚禁裨吏,亦在於營關邑牒未憑覈之前,則本事未究竟之前,先爲放送其裨吏,臣實愚迷,只知按査之體當然,而不知道臣之重自別也。其言是非,姑捨毋論,身爲繡衣,躬奉王命,反被詆斥,乃至於此,僨事辱命之罪,臣無以自解,此莫非臣蒙騃見輕之致。新除之下,冒膺無路,屢違嚴召,懸頉試役,臣罪至此,尤合萬殞。伏乞聖明,亟降威罰,以爲奉命不職者之戒,仍治臣逋慢之罪,以肅朝綱焉。臣於治疏將上之際,得見昨日大臣館僚箚辭,始知龜顯等凶徒之在囚者,逆節已露,究覈未竟,而乃有特敎放送之命,臣誠憂嘆之極,寧欲無訛。目今人心之疑懼轉甚,凶逆未鋤,輿論之憤惋益切,而乃使端緖旣露之逆,有此意外疎釋之擧,王法無處可施,亂逆從此生心,國家之憂,容有極哉?臣之目下情勢,雖不敢以三司自居,而玆附人得以誅之之義,敢此尾陳。亦願聖明,亟收成命,俯循輿論,秋曹諸囚之移送畿營者,竝命還囚,仍令王府,設鞫嚴覈,期於得情,千萬幸甚。傳曰,還給。
修撰尹序東疏曰,伏以,天祐宗祊,園寢改卜,聖孝克伸,休慶將至,臣民顒祝,曷有其極?臣旣經舊園之官,歡忭之忱,有倍於他人。仍伏念,臣獲戾于天,禍及偏母,一縷未絶,三霜已畢,俯仰寄壤,此何人斯?苫塊餘喘,萬念都灰,不意聖明,復收簪履,恩除荐降,積年逖違,固宜一伸叩謝,獲覲耿光,而喪威之餘,疾病沈痼,罪犯逋慢,每蒙例勘,恩出曲庇,只切惶懍。曾未數月,復叩館銜,奉誥怵惕,無所容措。顧念臣本無知識,屢致僨誤,情地危蹙,自劃有素。今於荐召之下,不敢承膺者,蓋以自靖之義,前後無異故也。玆敢呼籲於天地父母之前。伏乞聖慈,俯察臣情病之俱苦,亟削臣所帶之職名,俾蒙終始之恩,以卒生成之澤,千萬幸甚。臣旣不以見職自居,則豈宜有所論列,而憂憤之極,不以泯默,敢此附陳焉。噫嘻,痛矣。數年以來,亂賊層生,賊簡之六字刀割妖驥之肆發凶疏,俱是覆載難容之極惡大憝,而或未施顯戮,遽爾徑斃,或不加究覈,旋卽竄逐,神人之憤鬱,久而彌切。至於曹囚諸賊,實是亂賊之根柢,究覈之階梯也,一施平問,端緖已露,而閱時經歲,更不盤詰,則天綱之疎,於是甚矣,王章之屈,亦已久矣。乃於諸秋堂未差之際,有此持標信徑放之擧,伏未知我殿下,何爲而有此萬萬過中之擧也?夫如是也,則亂賊之根柢,將至滋蔓矣,究覈之階梯,因以滅絶矣,此豈非大可懼大可憂者哉?堂箚臺疏,次第迭發,忠憤所激,公議可見,而非但允可之尙靳,乃至疏本之還給,此恐有欠於大聖人翕受之量,臣竊爲憂歎,繼之以悶迫。伏乞聖明,亟寢諸罪人放釋之命,仍令王府,更加嚴訊,以正王法,以洩輿憤焉。傳曰,還給。
庚戌三月十八日卯時,上御重熙堂。都承旨·軍士房承旨入侍時,行都承旨柳戇,左副承旨申耆,假注書南履翼,記事官許鞏,記注官趙慶遠,以次進伏訖。上敎戇曰,卿重入銀臺,爲幾年乎?戇曰,十二載矣。上曰,無承旨前望,誠可怪。卿年今,幾何?戇曰,六十八矣。上曰,筋力,何如?男子動物,勝於向者刑參行公時矣,承旨所見,何如耶?耆曰,然矣。上曰,備堂差下事,屢次下敎,而終不奉承,甚可怪也。朝廷間碩大者,沈撥後,無如卿者矣。東萊以後,更不爲字牧乎?戇曰,又經寧海·江界矣。上曰,筋力可强,則姑爲行公,好矣。上曰,出疆大臣,何日入來云耶?耆曰,昨日宿黃州云矣。上曰,然則何間當入城?耆曰,似當四五日後入來矣。上曰,黃州爲幾日程?耆曰,四百里云矣。上曰,同副承旨入侍。出榻敎賤臣承命出傳,同副承旨洪仁浩進伏。命書傳敎曰,明日望拜禮應參官,因先朝受敎,例以三公·九卿磨鍊,大臣雖有原任,不過以大臣班入參,則三公之班,不可全曠,夜間所愼,何如?如可强力,必須參班事,遣史官傳諭于左議政。命退,諸臣以次退出。
上在昌德宮。停常參·經筵。
上詣春塘臺。望拜禮罷後,內閣·政院·玉堂·藥房口傳問安。答曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,司果朴猷煥·金養根,竝單付。
傳于申耆曰,軍士房承旨入侍。
傳于曺允大曰,聞卿行今日當還第云,撼頓餘不瑕有添損,命召之旣傳旋收,求之舊例比例,卽無於例之例。雖緣急於挽行而有是擧,國體與事面之如何,庸有旣乎?玆遣史官,問卿加減節,仍及從近出膺之意,卿須體此至意,指一附奏事,史官傳諭于領議政。
曺允大啓曰,校理鄭萬始,修撰尹序東牌不進罷職傳旨,今方捧入,而修撰李東稷,副修撰申馥·李龜雲俱在外,玉堂上下番俱空,已至經宿,事甚未安。未差之代,政官牌招,開政差出,待下批仍卽牌招,以爲推移入直之地,何如?傳曰,允。
有政。吏批,判書洪良浩服制,參判金憙內閣進,參議李祖承進,行都承旨柳戅進。啓曰,判書洪良浩服制,參判金憙內閣進,小臣獨政未安,何以爲之?敢稟。傳曰,只出緊任。又啓曰,海州判官,今當差出,而本州以營下劇邑,素稱難治,不可不擇差,他道有聲績,已準朔未準朔守令,竝擬,何如?傳曰,允。以申馥爲校理,沈能翼爲副校理,李錫夏爲修撰,曺命峻爲海州判官,徐重修爲恩津縣監。
兵批,無政事。
以副校理沈能翼,修撰李錫夏牌不進罷職傳旨,傳于曺允大曰,只推。
曺允大啓曰,玉堂上下番俱空,已至多日,事甚未安,副校理沈能翼,修撰李錫夏,旣有只推之命,卽爲牌招入直,何如?傳曰,允。
傳于曺允大曰,用齋一款,有此做錯,當該承旨遞差。
柳戇啓曰,明日殿座時,承旨不可不備員,同副承旨未差之代,政官牌招,開政差出,何如?傳曰,前望單子入之,待下批牌招察任。
承旨前望單子入之,洪聖淵落點。
傳于曺允大曰,犯與不挽,輕重各異,今日異於他日,前承旨尹行任敍用。
兵曹口傳政事,副司直單尹行任。
以忠淸監司啓本,罪人丁若鏞海美縣到配事,傳于曺允大曰,放送事,分付。
申耆,以禮曹言啓曰,西部居閑良金再亮,以其五代祖贈參議雲,與遼東伯金應河,同爲殉節於深河,請竝享褒忠祠事上言,啓下臣曹矣。雲與應河,旣已同時殉節,則忠義之卓然,亦可謂一般,而伊時褒賞之典,止於贈職·旌閭者,必有斟量而然,到今久遠之後,又請俎豆之享,已極猥屑。況事係書院,不以疏以上言者,草記勿施事,曾有定式,上言內辭緣,置之,何如?傳曰,允。
申耆,以兵曹言啓曰,今三月二十日文臣朔試射日次,而殿座相値,不得爲之之意,敢啓。傳曰,知道。
申耆,以訓鍊都監言啓曰,今三月二十日春塘臺殿座時,因兵曹節目,弘化門軍八十名,金虎門軍八十名除出,一百名,把摠金致五,哨官李邦九率領,觀豐閣前路排立,馬路作門,六十名,哨官鄭潤玉率領,春塘臺下及各門分把,雜人一切嚴禁,事畢後各還直所,而竝待標信擧行之意,敢啓。傳曰,知道。
李晩秀,以義禁府言啓曰,海美縣定配罪人丁若鏞放送事,命下矣。丁若鏞卽爲放送事,分付該道道臣之意,敢啓。傳曰,知道。
李晩秀,以義禁府言啓曰,因刑曹啓目,衛外擊錚人韓召史原情判付內,扶餘縣殺獄罪人閔毅澈,不卽成獄之當該守令等,令該府拿問處之事,命下矣。當該守令等,令本道道臣指名狀聞後,拿問處之,何如?傳曰,允。
大司憲洪秉瓚疏曰,伏以,臣不存緘口之戒,自觸危身之機,見忤時相,聲罪狼藉,一奏再奏,必欲無臣而後已,聖度天大,不加深誅,略施譴罷,恩敍遽下,如臣□累,何以得此?倘非我殿下日月之明,察臣無他,則臣身之虀粉,亦已久矣。臣於是,感激洪造,杜門縮伏,除非起居之班,駿奔之列,則不敢爲抗顔周行,進身榮途之計矣。向於景慕宮入齋之夕,得伏承柏府除旨,旋蒙恩遞,臣且惶且感,久而冞切,迺者本職新命,又下於千萬夢寐之外,臣聞命惝怳,益不知措躬之所也。噫,臣之言議氣力,最居人下,初何嘗紡紼於淸朝風憲之長,而前此再叨,俱値事會,每不免有命輒膺,若固有之,果如前冬合辭之際,溺職貸事之罪,畢露無餘矣。蓋其三司齊發之擧,實出一世共公之論,而啓紙纔上,嚴敎荐下,迷執未固,莫效抗爭之風,威命所迫,竟歸承順之科,名亦臺閣,自發自停,殆是前所未有之事,苟勘其罪,鈇鉞固甘,而薄竄旋宥,匪罪伊榮,臣實久益慙悼,無面可顯。今若以歲月之旣更,諉以宿趼,掦掦冒出,則繼此而爲臺閣者,其將視臣爲例,惟意低仰,無所忌難,臺風之掃地,聖世之貽累,臣實啓之也。臣雖欲感恩怵分,冒昧承膺,其於四維之莫嚴,何哉?臺端一步,便屬鐵限,見職去就,初無可論,而臣之自來遭罹,有萬萬罔測者。玆不得不重冒忌諱,申暴衷情焉。蓋臣之昨年問政時酬酢之言,曾已擧實於前疏之中,以聖上燭微之明,伏想有所鑑別於其間者,臣不必復事覶縷,仰煩聰聽,而惟彼大臣之奏,初旣噴而架虛,終焉窘遁而遂非,惟意增刪,徒事構勒,忽地做出臣所不道之外議二字,終始斷斷,疑惑群聽,何其持人之太甚也?臣之當初所言,不過隨問隨答而已,則外議云云,自是題外,初非插入於語次者。且臣亦非病風之人,豈可以劇逆之兄,假托外議,而與尹蓍東,竝擧於餘望也哉?此雖家諭戶說,人必不信,何足多辨,而顧臣拙規,初不瞷於抑勒手段,則其所謂演出所不言之言者,未知何謂?至若自欺欺人之目,無乃責人則明耶?臣反謂之慨惜也。此莫非臣疲軟見輕之致,夫何尤人哉?以情以勢,萬無冒膺之路,昨於天牌之下,敢犯違傲之科,臣罪至此,尤合萬戮。玆敢瀝血哀籲。伏乞聖明,亟削臣職,以肅朝綱,以謝人言焉。臣於乞免之章,不宜贅及他說,而憂憤所激,敢此尾陳焉。噫嘻,痛矣。龜顯等之綢繆凶圖,醞釀禍機,罪案已悉於原啓,情節盡露於供辭,而經年繫囚,一不究覈,窩窟未破,刑政乖當,神人之冤憤,愈久愈切矣。得伏見朝紙所出,則秋曹諸囚之干連此獄者,盡爲白放,而承宣則漠然不知,該堂則適會未差,直使一宣傳,持標信放釋,此何事也,此何擧也?臣竊以爲,此路一開,則喉院·法曹,都屬冗官,雖盡汰,可矣,臣不勝憂嘆而慨然也。伏乞更加三思,所放諸罪人,亟命還囚,仍令王府,嚴覈得情,以洩輿憤,千萬幸甚。傳曰,還給。
庚戌三月十九日卯時,上御春塘臺。望拜禮入侍時,行都承旨柳戇,左承旨金履正,右承旨曺允大,左副承旨申耆,右副承旨李晩秀,同副承旨洪義浩,記事官徐有聞,假注書南履翼,記事官許鞏,記注官趙慶遠,一提學鄭萬始,二提學吳載純,檢校直提學徐浩修,一提學金憙,檢校待敎金祖淳,以次侍立。上具翼善冠·黑團領袍,出宜春門,步詣拜禮所。行禮後,仍爲還內宜春門。諸臣以次退出。
庚戌三月十九日辰時,上御重熙堂。軍士房承旨與兵曹判書入侍時,左副承旨申耆,假注書南履翼,記事官許鞏,記注官趙慶遠,兵曹判書李,以次進伏訖。上曰,皇朝人子孫黃世中·王道平進前。世中·道平,進伏階下。上曰,向者以諸般事,有所下敎矣,渠輩之願,如何耶?世中等曰,問于諸人處,則皆以爲,得免軍役,實爲至願矣。上曰,若免軍摠,而爲衣冠之人則好矣。新設之窠不足,失其舊料,則將無糊口之策,此豈不可悶乎?世中等曰,雖難資闊,免役則萬幸矣。上曰,捉魚事,何以爲之耶?世中等曰,捉魚事,安敢辭乎?上曰,捉魚始自何年?世中等曰,庚寅年矣。上曰,何庚寅年乎?世中等曰,孝廟朝庚寅矣。上曰,此是孝廟朝元年矣。上曰,捉魚雖非賤投,着笠衣天翼廳上拜者,捉魚以納,事甚如何也。曰,然矣。上曰,諸人皆待令乎?世中等曰,想必來待矣。上曰,兵判與軍士房承旨出坐內兵曹,招致諸人,詳細問之,以文字奏達,可也。曰,明日親臨文臣製述時,兵曹郞廳八員,竝爲赴試,侍衛及禁喧,無以備員。在前重試時,旣有假郞廳差出之規,今亦依此例,假郞廳二員,令吏曹啓下,以爲備員擧行之地,何如?上曰,依爲之。命退,諸臣以次退出。
庚戌三月十九日申時,上御丹楓亭。軍士房承旨與兵曹判書,率漢人牙兵入侍時,左副承旨申耆,假注書南履翼,記事官許鞏,記注官趙慶遠,兵曹判書李,以次進伏訖。上曰,漢人牙兵,皆已待令乎?耆曰,待令矣。上曰,皆令進前。牙兵等進前訖。上曰,汝等得免軍摠,而發身則好矣,猝地無料,豈不難乎?且新設窠數不多,而日後汝等之子孫繁盛,則何以爲之耶?上意則有不然者。日後爲生計,或有願入軍摠者,亦爲許入,實是兩便之道,汝等之意則何如?各陳所見,而欲永革者,不起,許入之爲好者,起立。牙兵等皆起立曰,上敎出於曲保之恩矣。上仍命書傳敎曰,漢人之陪歸東土者,孝廟朝,命使之寄接於宮底,及登寶位,屬之內需司,計口給糧,旋又編管,訓局牙兵色,漁業資生,此其漢人牙兵設置之顚末也。在其時則流寓屬耳,聊活無策,加之以滄桑初改,祕諱又甚,不惟渠輩得此爲足,人之待之,亦不必慢忽。以至近日,設施已久,而風習不如古,渠所自甘,人之侮之,可謂無餘地。甚至閱武敎場,或作假倭哨,渠輩以中朝薦紳士夫之遺裔,爲此至賤極鄙之役,聞此,豈勝嘆惜?爲渠輩,必欲另求脫濕就燥之方,兼開極坑遷喬之路,而事係變制,趑趄者,久矣。今日卽皇壇望拜禮日也。尊周之思,下泉之感,無地可以少伸,不憚煩勞,竟夕以此事,反覆詢問於皇朝人子孫,其所矯救,豈或踰日?旣曰漢人,又稱牙兵,不可不先卽釐正。自今牙兵之名革罷,因此而有嘗所耿耿,未遑定式者,皇壇儀品,轉益寢備,爲不悖不惑之擧,而在初多草創,守直之節,中官掌之。後增守僕,更增門部將,公私文蹟,皆無所拘,獨守直官員,外廷不知,終是欠事。今則編兵之制旣罷,歸屬之方宜念,皇壇守直,以皇朝人子孫中,定爲三窠,稱號守直官,令兵曹擬望,差出牙兵等,稱號漢旅,仍定三十額,屬于訓局,節制挨次,用龍虎營之禁旅,鎭撫營之義旅·壯旅,立番供役,用訓局之局出身,禁營之別騎隊,祭享時奉神榻·設饌·撤饌等事,以代忠義之擧行,以此岐遷轉於守直官,守直官定瓜準限,則因其窠加一資。至於別般收用之道,在於人與才,而外此不堪於校列,窮無以資生者,如訓局馬步軍中梢潔岐,從願許屬,亦不害爲兩便。以此傳敎,令兵判就議廟堂,成出事目,分付訓局。上曰,參班諸儒生竝進前。幼學李命鉉進伏。上曰,汝誰之孫乎?命鉉曰,祥原君世寧之玄孫矣。上曰,汝老矣,年幾何?命鉉曰,六十六矣。上曰,汝踰年紀,以汝之子,收錄,何如?命鉉曰,自上處分矣。幼學任尙濂進伏。上曰,汝誰之子孫?尙濂曰,貞禧公有後玄孫矣。上曰,汝任埅之族乎?尙濂曰,遠寸矣。上曰,年幾許?尙濂曰,五十八矣。上曰,居在何處?尙濂曰,居沈橋矣。上曰,汝祖延諡乎?尙濂曰,官敎已爲安寶,而事力不逮,尙不得爲之矣。命書傳敎曰,貞僖公任有後,家貧不能延諡云,食物宴需助給事,分付該曹。幼學金民柱進伏。上曰,誰之孫乎?民柱曰,贈左承旨弘翼之五代孫矣。誰之族乎?民柱曰,無遠近族矣。上曰,汝觀科耶?民柱曰,科工雖蔑如,亦爲觀光矣。上曰,故監司金弘郁,爲汝傍祖乎?民柱曰,臣之五代祖之弟也。幼學宋曦進伏。上曰,誰之孫?曦曰,忠愍公圖南之七代孫矣。上曰,前日入侍乎?曦曰,初登筵席矣。上曰,忠愍公則卓然矣。幼學金宗濩進伏。上曰,誰之孫?宗濩曰,愍肅公琂之五代孫矣。上曰,誰之族屬乎?宗濩曰,無近族矣。上曰,外戚聯家中,豈無可對之人乎?宗濩曰,臣是愍肅公之庶孫,聯家無可達之人,而臣之高祖,卽故監司臣世翊矣。上曰,承旨知之乎?耆曰,未知矣。上曰,爲人了了矣。上曰,年幾何?宗濩曰,三十矣。業儒申滃進伏。上曰,誰之子孫?滃曰,贈大司憲㬅之玄孫矣。上曰,有近族乎?滃曰,無之,而臣之嫡姪有之,年尙幼矣。上曰,承旨知之乎?耆曰,故縣監大規之子,而贈大司憲,有名於當時矣。上曰,然矣。上曰,有諡乎?滃曰,非正卿,故未有諡矣。幼學閔光誼進伏。上曰,誰之孫耶?光誼曰,贈參判垶之五代孫,而臣家有十二旌門矣。上曰,壯哉。殉節在於何年乎?光誼曰,丙子年,而一室十二人,同時殉節矣。上曰,年幾何?光誼曰,五十四,而臣有長兄矣。上曰,官則汝兄當爲之矣。有家狀乎?光誼曰,先正臣宋時烈文集,立傳矣。幼學李重溫進伏。上曰,誰之孫乎?重溫曰,忠顯公惇五之六代孫矣。上曰,曾有承傳乎?重溫曰,然矣。上曰,承傳爲幾次?重溫曰,三次矣。上曰,忠顯公,配享於忠烈祠矣。新及第李重蓮,爲幾寸親乎?重溫曰,十四寸,而重蓮卽李惇敍之後,於忠顯爲傍孫也。上曰,汝家有八紅門耶?重溫曰,然矣。命書傳敎曰,今日召見,始知之,忠顯家四世八旌,人孰不咨嗟,而贈參判閔垶家,十二旌門,尤所卓然。一室之竝時立慬,爲十二人,似此節義,豈止於旌贈而已?表異之擧,不施於此家而何爲?今始覺悟,甚恨固陋。贈參判閔垶,加贈正卿宣諡,仍施收錄之典事,分付。又命書傳敎曰,錄忠奬節,必及於遺裔,卽欲扶植而砥礪,所補甚大。況盡節於皇朝之人,其所追奬而收錄,尤豈歇後乎?忠臣子孫之許使參班於皇壇行禮,有以仰先朝聖意,如文正公宋時烈,文正公金尙憲,文忠公金尙容,綾原大君,忠景公金壽翼,文忠公曺漢英,忠貞公尹集·金德諴,忠烈公洪命耉·黃一皓·吳達濟,忠壯公許完,忠穆公李時稷,忠正公洪翼漢,忠愍公林敬業,忠簡公尹棨,義烈公洪命享,忠壯公閔栐·李義培,忠章公李忔,遼東伯金應河,贈承旨趙廷翼,贈參判李惇敍,褒奬之擧,收錄之典,足云備矣。忠顯公李惇五後孫,旣有承傳,申飭銓曹,獨忠愍公宋圖南孫,祥原君孫,貞僖公任有後孫,贈承旨金弘翼孫五家人,俱無官職,豈非欠事?令該曹初仕次次收用。其中有老白髮者,趁不收用,朝家本意,未免闕而不行,以此意申飭銓曹。贈大司憲申㬅,愍肅公金琂家,姑無年滿嫡長,而今日召見,卽庶孫,毋論嫡與庶,令銓堂招見,收用之方,論理草記。命退,諸臣以次退出。
上在昌德宮。停常參·經筵。
專經文武臣殿座罷後,內閣·政院·玉堂·藥房口傳問安。答曰,知道。
李晩秀啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
事變假注書柳師模,臣敬奉聖諭,馳往傳諭于西部盤石坊藥田契議政府領議政金熤所住處,則以爲,臣爲人臣,而積犯必誅之罪,尙逭王章,頑然視息者,今凡五日于玆矣。歸身郡獄,席藁俟勘,鈇鉞未加之前,何敢爲移易一步之計,而及伏承日昨聖敎,不施方命之誅,曲軫措躬之路,誨責開示,丁寧反復,至令命召收還,王人復路,臣於是,竊自謂匹夫之執,庶入天日之監,而體諒之恩,朝夕且下,惶霣感激,他不暇顧,不得不擔舁病喘,寸寸前進,今始歸伏私次,北向攢手,顒俟處分之下矣。不意史官來臨,恩諭又降,特念撼頓之添損,俯詢疾病之加減,滿紙恩言,殆若父母惟疾之憂。病將垂死,省覺猶存,伏地失聲,五內掩抑,臣雖結草塡海,將何以報答萬一也?至於指一附奏之敎,臣無容復事覶縷。臣旣上質于天地神明,下誓以家族百口,疏啓煩瀆,筵席號籲,前已披瀝,而更無餘懷,今則只知有死而已。臣今病情越添,神息將盡,若不保朝夕,惟願此身未殊之前,獲蒙至仁大德,俾得以解此虛銜,得保素守,瞻天望聖,不知所達云矣,敢啓。答曰,知道。卿之事,豈不難處乎?中書重任,元輔尤重,臥閤論道,古人之所不辭,豈可以一時沈疴,有所曲諒乎?如是之故,始欲躬迓於路次,旋又授符於面前,而卿猶辭遜愈固,隨授隨納,竟尋郡獄之行。到此敬禮自敬禮,國體自國體,豈不知尊國體之方,而以必欲致之念,不暇他顧,屢勤敦勉,至今不已。連見醫官書啓,卿之病勢,竊爲之萬萬悶慮。旣知其少缷,則得以便宜將攝,而亦可不日復常。然又一直强迫,使卿病中添病,則是豈平日眷卿之本意?此所以日前敦諭,提及商量二字者也。今若待卿尋單,許久相持,至屢煩積靳,然後許免,反有欠於誠實底道理。卿之相職,特姑勉副。玆遣承宣,傳此殷勤繾綣之意,卿須安心將攝,差待少間,卽爲肅命登筵事,傳諭。仍傳曰,前領相家傳諭,右副承旨進去,大臣置處政事,今日政爲之。
以副校理沈能翼牌不進罷職傳旨,傳于李晩秀曰,只推。
有政。吏批,判書洪良浩進,參判金憙進,參議李祖承進,行都承旨柳戇進。啓曰,領議政金熤勉副事,命下矣。當爲置處,而領敦寧一窠,他大臣今方見帶,本曹時無相當窠,依例送西之意,敢啓。傳曰,知道。又啓曰,壯勇營提調,今當差出,而時無前望可擬之人,以戶惠堂時任曾經人,通融備擬,何如?傳曰,允。以柳文養爲校理,尹羽烈爲副修撰,金頤柱爲判尹,徐鼎修爲戶曹參判,徐瀅修爲刑曹參議,李秉喆爲軍資正,申光河爲司僕主簿,兪漢參爲永陵令,朴宗來爲西學敎授,李百亨爲南學敎授,權爲長寧殿別檢,鄭民始爲壯勇營提調,右議政單金鍾秀,承文都提調單金鍾秀。
兵批,判書李,參判柳誼病,參議李命勳入直進,參知金履成病,右副承旨申耆進。啓曰,領議政金熤,勉副送西事,命下矣。領中樞今方有闕,依例從座目,判中樞鄭存謙,陞付領中樞,其代金熤,判中樞下批之意,敢啓。傳曰,知道。領府事單鄭存謙,判府事單金熤,副司直單洪義浩。
曺允大啓曰,新除授校理申馥,時在慶尙道安東地,經筵入番事緊,斯速乘馹上來事,下諭,何如?傳曰,允。
曺允大,以弘文館言啓曰,本館上番闕直,事甚未安,副校理沈能翼,旣有只推之命,與新除授校理柳文養,竝卽牌招,以爲推移入直之地,何如?傳曰,允。
以副校理沈能翼,修撰李錫夏牌不進罷職傳旨,傳于申耆曰,只推,更爲牌招。
以承旨房望,傳于柳戇曰,仍。
兵曹口傳政事,以南志默爲宣傳官,副司直單李文源。
曺允大啓曰,卽者議政府錄事來言,右議政金鍾秀,今方出城云,係是大臣去就,敢啓。傳曰,卽爲入城事,遣史官傳諭。
記注官金良倜,臣敬奉聖諭,馳往傳諭于西部盤松坊茵匠里契議政府右議政金鍾秀所住處,則以爲,臣於千萬夢寐之外,伏聞議政重拜有命,驚惶懍慓,心魂震盪,蒼黃作逃遁之行,烏鳥私情,亦有所不暇顧也。卽者史官踵臨城外,諭以卽爲入城,臣尤不勝惶感悶阨之至。噫,臣旣自陷死罪,而荷聖上再造之恩,得有今日,庶幸優遊散地,獲保危喘,以卒承我殿下好生之德,而今忽至此,則此殆臣命卒之秋也。向來聲討之論,罔非覆載難容之案,則重入王城,冒肅樞銜,藉曰,迫於上命,已多壞盡臣分。至於復據具瞻之地,自蹈已覆〈之〉轍,是豈一分有人理者,所敢擬議也哉?謹當稍俟收召神精,締成文字,以覬天地父母之惻然垂憐。目下判尹之譴遞,實係臣悚蹙俟勘之一大端,而亦不及附陳云矣,敢啓。傳曰,多少不須說,卿若不入城不出仕,以向日匪怒之敎,把作有心之擧,卿反藏怒于中心,移怒於見任也。卿獨不念君君臣臣之天經地義乎?以卿平日達見明識,不待索言,想有所犁然。向來過去人言,無非敲撼,此則已於月前,敦諭備悉,今何架疊乎?以判尹遞差事,添有難進之端云爾,則此則收還,何難乎?卿若動念,而傾聽於上所謂一句語,先卽入城,以明本心之不然,可也。至於一番辭箚,亦豈必强令勿爲,俾壞中書故事耶?竝須諒之事,更卽傳諭,入城與否,知入。傳曰,專輒是豈無難之事?大臣則日前已有先言於承宣者,而承宣則伊後姑未登筵,不卽提稟云,而曹囚七人放釋之後,使其家人,跟探去處云云之說,今日始聞之。俄有判尹處分,而右相以此旣引義,且與專輒稍異,該府往復,大臣姑不分明擧行云,判尹遞差,分揀,依朝者下敎,問于家人一款,切勿爲之事,分付。伊日傳諭史官之言於承宣,不令卽爲微稟,注書事,萬萬駭然。當該注書,爲先拿處。
曺允大啓曰,卽者議政府錄事來言,右議政金鍾秀以爲,卽伏見書啓批旨,萬萬震懍,有非臣子所敢晷刻承聞者,今方席藁待命於金吾門外云矣,敢啓。傳曰,卿若從近勉膺,則字句釐正,有何難乎?勿待命還第事,遣史官,傳諭。
曺允大啓曰,卽者義禁府都事來言,右議政金鍾秀,今方待命於金吾門外云,係是大臣去就,敢啓。傳曰,知道。
柳戇啓曰,假注書南履翼,身病猝重,勢難察任,今姑改差,何如?傳曰,允。
南履翼改差,代以洪樂游爲假注書。
傳于洪聖淵曰,同副承旨入侍。
徐有聞拿處,代以沈象奎爲假注書。
申耆,以都摠府言啓曰,今日入直內三廳武兼禁軍及軍兵等,當爲中日習射,而春塘臺殿座相値,不得爲之之意,敢啓。傳曰,知道。
曺允大,以義禁府言啓曰,寧邊前府使許,待其自現,令該府定配所,加施禁錮之典事,承傳,啓下矣。許今方自現,慶尙道咸昌縣定配,加施禁錮之典,而以承傳內辭意,具罪目,依例發遣府書吏,押送配所,何如?傳曰,允。
持平李日運啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯設鞫得情,夬正王法。請翼魯亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。噫嘻,痛矣。龜顯輩之逆節,是何等關係也?渠以驥賊之親弟,五字刀割潛懷異圖,肆誣逼之狀,已悉於原啓中,而二歲等之往來綢繆,參涉凶謀,情節之叵測,脈絡之相貫,昭載於秋曹供案,則經歲係囚,一未究覈,已是失刑之大者,而今忽出諸獄門,全然放釋,使凶逆之種,容息於覆載之間,刑政之乖當,輿情之憤惋,已無可言,而義理因此而晦塞,亂賊將無以懲畏,思之及此,寧不寒心?請龜顯·二歲等七罪人,竝令王府,更爲捉囚,嚴鞫得情,夬施當律。新除授執義李思祚,時在忠淸道忠州地,掌令沈鏶,時在京畿富平地,持平權儐,時在安山,司諫院司諫申禹相,時在京畿交河地,正言張至冕,時在平安道龍岡地,正言朴師默,時在原春道原州地,請斯速乘馹上來事,下諭。答曰,不允。下諭事,依啓。
知敦寧府事宋載經疏曰,伏以,臣老病轉深,與鬼爲隣,最是脚力痿弱,便成癃廢,跬步之間,蠢動無路,向者賓對嚴召之下,欲起還仆,自速逋慢之罪,揆分惶懍,措躬無地。聖度天大,不以爲罪,特降入侍之命,到此地頭,不敢坐違,匍匐登筵,逖違之餘,昵近耿光,恩數曠絶,區區下情,榮幸極矣。雖卽日滅死,更無餘恨。第伏念,臣之頂踵毛髮,罔非我殿下眷庇之恩造。噫,如臣無似,不足備數於人,一半分報效之責,惟在於筋力奔走,而臣年邁病痼,亦斷其望矣。嗚呼,已矣。此生此世,將何以報答其萬一乎?思之及此,臣竊自悼,不如無生也。至於見帶之職,臣旣無敦寧,曾於年前,屢叨是職,俱以格例恩遞,則官職去就,非所可論。玆敢不避煩猥,短章陳籲。伏乞聖慈,亟命照例遞改,俾存公格,以安私分,千萬幸甚。答曰,省疏具悉。疏辭,下該曹稟處。
庚戌三月二十日卯時,上御春塘臺。專經文武臣製述講射入侍時,行都承旨柳戇,左承旨金履正,右承旨曺允大,左副承旨申耆,右副承旨李晩秀,同副承旨洪聖淵,記事官徐有聞,假注書南履翼,記事官許鞏,記注官金鳳顯,一提學鄭民始,二提學吳載純,檢校直提學徐浩修,一直提學金憙,二直提學金載瓚,檢校待敎金祖淳,製述試官左議政蔡濟恭,吏曹判書洪良浩,吏曹參判金憙,對讀官大司成李勉兢,行副司直洪文泳·金履成·李家煥,文臣殿講試官考官行刑曹判書鄭昌順,行副司直鄭好仁,刑曹參判洪檍,參考官行副司直朴天行·李敬五·洪仁浩,工曹參議兪彦脩,武臣試射試官兵曹判書李,行副司直徐有大,參考官行副司直李泰永,副護軍李潤禧,司成李百亨,副司果朴猷煥,以次侍立訖。濟恭進前曰,連日勞動之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,卿見漢人牙兵區處傳敎乎?濟恭曰,見之矣。上曰,何如?濟恭曰,極好矣。上曰,卿之病情加減,何如?濟恭曰,積氣有時發作,若動而升氣,則卽地如死,靜而降氣,則似謀病矣。上曰,可悶矣。濟恭曰,臣之病勢,不但如許,且情勢亦難行公矣。上曰,誠過矣。上曰,表題誠難矣。濟恭曰,難而好矣。命書銘題。濟恭曰,四言,古文也,科題之懸,箴銘頌也。如欲免白,夫人皆可能,務不失古意,則非科臼中學究所可畫葫,以故以四言闡者,比比登館閣,四言之難,槪如是矣。近來則雖揭題以箴銘頌,非序引之,或以文,或以表者,例不能獲雋,士子之致力,專在於序引,而下段四言若干句,雖謂之狗尾續,未爲不可。朝家如欲試之,以表以題之,可矣,何必以箴銘頌乎哉?臣意則此後箴銘頌,專取四言,若序引者,如有合作時,或參錯其間,或可以崇奬古文之一助,故敢此仰達矣。上曰,依爲之。上曰,左相先退。上曰,武所上試有頉入來之意,傳諭于左相。賤臣承命出傳,諧入。命書傳敎曰,鼎席多曠,左揆獨賢,前右議政金鍾秀,復拜相職。上曰,右議政下批政事,當日爲之。出榻敎命書傳敎曰,政官牌招開政。上曰,漢城判尹李文源遞差。出榻敎上曰,分所試官李文源,口傳付軍職。出榻敎命書傳敎曰,行首宣傳官口傳差出。又命書傳敎曰,專經文臣殿講居首典籍劉師坪,製述表居首玄重祚,銘居首前校理申獻朝,竝考例施賞,捧傳旨。命退,諸臣以次退出。
庚戌三月二十日酉時,上御重熙堂。同副承旨入侍時,同副承旨洪聖淵,假注書南履翼,記事官許鞏,記注官金鳳顯,以次進伏訖。上命書傳敎曰,堂下武臣試射,昨年則未滿四矢,至於三十九人之多,而今番則講與鐵箭未試之前,已不過十餘人,及其試講,無未滿四分之人,射技似有成就之效,甚可幸也。居首禁衛哨官韓有文,半孰馬貼賜給,守禦把摠南熙,射技無分,雖以講牲之通劃七分,倖居腰中,才劣之外,不能肄習,可知。令該營決棍汰去。訓鍊正吳文常,宣傳官李性林,俱以通牲七劃,僅免未滿四分,而射劃皆一分,亦甚可駭。令兵判從重決棍。其中吳文常,騎芻鐵箭,俱未準式,決棍減度數,以示勸懲之意。又命書傳敎曰,開國功臣商山君李敏道,隴西人也。佐我國初,名在元勳,而其墓地,近始推尋,事屬稀貴。親撰祭文,令道伯致祭。仍命詞臣撰碣,而更思昨年得隴西譜冊於燕肆,今又撰商山之墓道,延安之李,系出隴西云。原任內閣提學李判府事撰進,檢校直閣李晩秀書進事,分付。命退,承史以次退出。
上在昌德宮。停常參·經筵。
自辰時至午時,灑雨下雨,測雨器水深四分。
自午時至酉時,灑雨下雨,測雨器水深八分。
曺允大啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
申耆啓曰,來二十五日朝參日次,而以國忌齋戒,頉稟之意,敢啓。傳曰,知道。
申耆啓曰,輪對官來待矣,敢啓。傳曰,入侍。
傳于申耆曰,未下直閫帥,皆令當日辭朝。
傳于申耆曰,下直閫帥入侍。
傳于申耆曰,留待閫帥入侍。
備忘記,全羅兵使李章漢,慶尙左水使崔東岳下直,各長弓一張,長箭一部,片箭一部,筒兒一介賜給。
曺允大啓曰,大司憲洪秉瓚,持平李日運牌不進,執義李思祚,掌令閔彝顯·沈鏶,持平權儐俱在外,監察茶時之意,敢啓。傳曰,知道。
傳于申耆曰,右副承旨許遞,前望單子入之。
承旨前望單子入之,尹行任落點。
傳于申耆曰,新除授承旨,待開門牌招察任。
兵曹口傳政事,副司果單李晩秀。
以校理柳文養,副校理沈能翼牌不進罷職傳旨,傳于申耆曰,只推,更爲牌招。
傳于申耆曰,政官牌招開政。
有政。吏批,判書洪良浩,參判金憙,參議李祖承,左副承旨曺允大進。啓曰,大丘判官,今當差出,而本府以營下劇邑,素稱難治,不可不擇差,同道及他道有聲績已準限未準朔守令,竝擬,何如?傳曰,允。以朴東俊爲持平,李普天爲校理,成種仁爲副校理,朴思機爲奉常正,崔履亨爲監察,金圭夏爲義盈主簿,金頤柱爲司譯提調,李羲寅爲大丘判官,李錫夏爲中學敎授,贈參判閔垶,贈戶判例兼加贈事,承傳。再政。以洪大淵爲文義縣監。
兵批,無政事。
傳于申耆曰,聞卿所愼,近得少差,雖甚可幸,殿陛陞降,似必難强。勅書則到館後傳于他大臣,未爲不可,副使如或趁期上來,則使副使替行亦好,量宜爲之,形止狀聞事,下諭于回還冬至正使。
傳于申耆曰,軍士房承旨入侍。
假注書沈象連在外,代以尹寅基爲假注書。
假注書洪樂游在外,代以趙台榮爲假注書。
事變假注書柳師模書啓,臣敬奉聖諭,馳往傳諭于中部堅平坊典醫監契議政府右議政金鍾秀所住處,則以爲,席藁泥首之中,史官臨宣勿待命之批,至以前批字句釐正之聖意,預賜開示,臣於是,尤不勝惶恐感泣。前批辭敎,雖萬萬非人臣所敢承聞者,臣若有一分轉身膺命之理,則脫死就生,已知有其道矣。況今聖敎及此,臣非不欲毁棄一已廉防,唯以前批之反汗爲急,而獨無奈王法至重,臣分至嚴,三司諸人之以惡逆聲討臣者,墨猶未乾,而乃敢生心於進據董率百僚之地,則是尙可謂有王法乎,有臣分乎?臣雖萬被誅戮,斷無轉動一步之望,則自是臣坐見前批之自在,而長作身負死罪之人也。衷情抑塞,涕泗流落,只願亟就鈇鉞之誅,以謝國人而已云矣,敢啓。答曰,知道。意謂還第,又陳附啓,卿之事,豈不過乎,又過乎?其中聲討上二字,何等不欲提不可道之說,則卿何容易發此乎?況前此章箚,把制驅勒,多在本情常理之外,至於二字句語,未能記得。如有之,伊時豈不用反坐之律乎?因卿附啓,細看疏叢,元無近似於二字字句。藉令人有云云,在卿自惜自恤之道,尙不可露說,而倡引乃爾,又況初無云云之近似者乎?以予爲卿之心,見二字,猶覺若浼,豈或留在案頭?原啓還送於史官之行,卿須卽爲還第事,遣史官更爲傳諭,還第然後捧書啓入侍。
傳于申耆曰,上京守令,明日下送後,草記。
以江華留守狀啓,廣城堡別將尹宅莘,拯活船人十五名,褒賞之典,令該曹稟處事,傳于申耆曰,尋常拯活,自有例施之賞典,況浮橋所用船隻所載人物乎?其拯也極可嘉,其生也萬可幸。拯活人廣城堡別將尹宅莘,特爲加資,沈水船隻,如有可以改修處,令本府卽爲助力改修事,回諭。若已發船,自本府以此有旨,謄移完伯,申飭地方官,斯速顧助。因此而有申飭者,今番浮橋所用船隻,劃送自願處。前惠堂行公時,已有下敎,而上來後劃送各倉時,亦須從願,必擇無弊有益之處,雖一船一格一工,無或有一分貽弊之端事,分付京司。
以咸鏡監司狀啓,本道武出身,雖無收布京納之事,以米錢收捧,添補營需,不可遽議存減事,傳于申耆曰,尙武,西北無異,綏遠,北勝於西,而無論京納營納,納米錢則一也。西旣特蠲京納,如何獨責營納乎?應捧數爻,用處緊漫,及自本道可以從便給代與否,卿其論理狀聞,待啓下,仍令廟堂稟處事,回諭。
申耆,以弘文館言啓曰,本館上番闕直,事甚未安,新除授校理李普天,卽爲牌招入直,何如?傳曰,允。
以校理李普天牌不進罷職傳旨,傳于申耆曰,只推。
申耆,以弘文館言啓曰,新除授副修撰尹羽烈,時在京畿仁川地,經筵入番事緊,請斯速乘馹上來事,下諭。傳曰,依啓。
申耆,以守禦廳言啓曰,今日武臣堂下朔試射時,射技無分人,本廳把摠南熙,決棍汰去事,命下矣。依傳敎,本廳親牙兵中司把摠南熙,決棍十度後汰去之意,敢啓。傳曰,知道。近來各軍門射會,名實不孚,漸成戱劇之擧,各營將官射技之不能進就,職由於此。此後每朔,如爲兩次,一次依前以小布爲之,一次以柳葉箭貫革爲之。一月若一爲,而前月試小布,則次月試貫革,以爲相間輪試之地。若此則賞罰亦當,而小布試所差異,各營相議,指一草記。雖以小布長廣言之,營各不同。曾聞本營最大,卿與他營將臣相議,就其不大不小之制,定其尺度,各營均一,無敢違越,仍以此意,令別軍職宣傳官廳,知悉。射會皆用此規。
庚戌三月二十一日卯時,上御熙政堂。左承旨·軍士房承旨與輪對官入侍時,左承旨金履正,左副承旨申耆,假注書南履翼,記事官許鞏,記注事金鳳顯,掌樂僉正洪益烈,宗廟令南公轍,承文正字黃載實,司宰僉正尹行儼,禁府都事柳範休·洪大協·申湜·李榮祚·尹秤·沈鳳錫,以次進伏訖。上曰,輪對官竝奏職·姓名,可也。益烈等進奏訖。上下詢益烈職掌。益烈曰,樂工色矣。上敎公轍曰,廟中修掃,善爲也。上敎在實曰,居在何處?在實曰,在嶺南順興矣。上曰,誰之族乎?在實曰,故判書黃俊之族矣。上下詢行儼職掌。行儼曰,無矣。上敎範休曰,有可達之事耶?範休曰,無之矣。上敎大協曰,免堂直乎?大協曰,免之久矣。上敎榮祚曰,與運行行列,何如?榮祚曰,臣之姪行矣。上曰,尹秤,誰也?履正曰,尹行修之子矣。耆曰,昨日堂下武臣射講計晝時,取考大典通編,則兵典講書條,以通七分略五分粗三分載錄。故榜目則依此規修正以入,而且聞訓鍊院擧行科規,增廣式年則用此例,庭別試計晝,則講書通四分略三分粗二分云,而此則初無法典之可稽,只是本院之揭壁而已。大凡科規,宜有不易之典,而增試·庭別之各自不同,事甚可訝。此不可不一番稟定。其外試射取才等講書給分,竝宜一體釐正,令該曹廣考前例,辨其同異之別,著爲一定之制,恐合事宜,故敢此仰達矣。上曰,令兵曹稟處,可也。上曰,左承旨,故家也,不經吏郞,實怪矣。與戶判家,世閥差勝矣。履正曰,同矣。上曰,經大成乎?履正曰,未經矣。上曰,吏議當爲之矣。命退,承史以次退出。
庚戌三月二十一日未時,上御重熙堂。禮房承旨·軍士房承旨與下直閫帥入侍時,左副承旨申耆,右副承旨李晩秀,假注書趙台榮,記注官許鞏·金鳳顯,全羅兵使李章漢,慶尙水使崔東岳,以次進伏訖。上命閫帥等進奏職·姓名。李章漢仰奏職·姓名。上曰,今玆差遣,特以久勤耳,按閫後必略己奉公,隨事惕念,可也。東岳仰奏職·姓名。上曰,今以念舊之意,特命差送,下去後隨事另念,毋如前日按閫之時,可也。若復如前,大非朝家差遣之意,亦須惕念,可也。命耆宣諭訖,命章漢等先退。命退,承史以次退出。
上在昌德宮。停常參·經筵。
藥房提調吳載純,副提調金履正啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
尹行任啓曰,合辭方張之時,兩司無詣臺之員,事甚未安,除在外·傳旨未下外,未肅拜呈告人員,竝卽牌招,何如?傳曰,允。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
尹行任啓曰,新除授戶曹參判徐鼎修,除拜後過三日,不爲出肅,依定式推考警責,仍卽牌招察任,何如?傳曰,聞有實病,許遞。
尹行任啓曰,藥房啓辭中,提調姓字,誤書入啓。奏御文字,何等審愼,而有此大段做錯,事體所在,極爲駭然。當該注書,所當重勘,而本院請推之外,無他可施之罰,何以爲之?敢稟。傳曰,汰去。
傳于尹行任曰,應製七言排律居首三中一弘文提學洪良浩,豹皮一令賜給。三中二檢校直閣李晩秀,三中三假注書柳師模,各鹿皮一令賜給。三下都承旨柳戇,吏曹參判金憙,兵曹佐郞李福潤,各紙三卷,筆三枝,墨三笏賜給。次上左承旨金履正,左副承旨申耆,修撰李錫夏,吏曹參議李祖承,右承旨曺允大,各紙一卷賜給。
傳于尹行任曰,禁府文書,無非議讞,所關至重。時囚之一放一仍,先有流音傳旨,又有下府傳旨,旣囚之後,又有囚單,法意何等嚴密乎?昨日專經文臣禁推囚單,卽命書放出給,而今日因監軍望,始知尙在不放,及其査實,政院擧行,有此前所未有之做錯。原單卽爲還入,改書頒布。昨日入侍承旨,該房承旨,先遞差後禁推,在院承旨,一竝遞差。院吏,令攸司從重科治。再昨日大臣書啓事,政院擧行,亦甚駭然。當該承旨,從重推考。
傳于尹行任曰,前望單子入之,待下批牌招察任。
承旨前望單子入之,具㢞·權·洪檍·柳焵·徐郁修落點。
以承旨房望,傳于尹行任曰,仍。
承旨前望單子入之,洪明浩·沈晉賢·金樂洙落點。
具㢞啓曰,新除授左承旨洪明浩,右副承旨金樂洙,同副承旨沈晉賢,竝卽牌招察任何如?傳曰,允。
傳于尹行任曰,同副承旨,聞有應避之嫌云,許遞。
承旨前望單子入之,李得濟·李敬五落點。
以承旨房望,傳于尹行任曰,仍。
傳于尹行任曰,同副承旨入侍。
尹寅基汰去,代洪樂游爲假注書。
以金履正·曺允大囚單子,傳于尹行任曰,放送。
傳于尹行任曰,御賜王牌,事體自別,而丙申釐正時,混入於出稅秩云。此宮房,異於代遠宮房,則尤不容若是。貞明公主房全羅道康津助藥島及務安嚴多山面田畓出稅條,自今年特爲免稅,以此傳敎,載錄於成冊,成出公文,踏印送于主家事,分付戶曹。
以全羅監司狀啓,全羅水使李煜,軍官李維愼跟捕事,傳于尹行任曰,日前見上言一張,以原犯該裨之徑先見放,事甚訝惑。本事則行査,守令則拿處,觀此狀辭,益覺其湖邑擧行之萬萬無嚴。設令該裨,眞無所犯,行査有命,則揆以査體,未回下之前,豈可先放臺疏指擧之當者乎?藉令未及聞疏奇,名以殺獄,未成獄之前,毋論原犯干犯,亦豈可議到於放與不放乎?且或該裨爲加功,閔哥果原謀,似此等案,指使之罪,甚於原謀,則該裨李維愼之急急解放,抑何故也?況維愼不在京不在鄕,有此完伯具由措語之狀聞,此非逃躱而何?嚴飭捕廳,登時捉送該道,殺越與逃躱之罪,爲先限死嚴刑,卽捧直招,具格狀聞。到今當初成獄檢官事,不可但以誤決言,拿處太輕,先罷後拿,不能申飭之道伯,自政院捧現告以啓。雖以完伯言之,幺麽水使裨屬,成命之下,不卽取招,乃以遲滯緣由登聞者,貽羞甚矣。一事二事,每煩飭敎,該伯誠可悶。爲先從重推考,以此意,令廟堂別加嚴明飭責,俾有知警之效。
以全羅監司狀啓,潭陽府民家燒燼事,傳于尹行任曰,前後被燒,殆近百戶,方春失所,極爲矜惻。原恤典外,別顧恤畢,奠接後形止狀聞,所授還上,實戶停退,獨戶蕩減事,分付。
吏曹口傳政事,以鄭昌老爲沃川郡守。
以平安監司狀啓,空名帖八百張,特許加劃,添補賑資事,傳于尹行任曰,依狀請施行事,分付。
事變假注書柳師模書啓,臣擎奉聖諭,馳往傳諭于中部堅平坊典醫監契議政府右議政金鍾秀所住處,則以爲,臣於席藁俟勘之中,史官次第臨辱,先之以口諭,後之以批旨,慰撫恩勤,促令還第,至有還第然後捧書啓入來之敎,臣雙擎九頓,自不覺感淚之被面也。城外書啓批旨中,不敢聞之敎,一日未反汗之前,臣無以自立於天地之間,則臣之懦弱,雖未辦一死,以白本心,凡於求所以反汗之道,焦心竭力,靡極不用,道理則然。況不待臣之猥煩哀呼,而釐正何難之敎遽下,則此係臣人鬼關頭,臣雖無狀,亦具常性,豈不思所以他不暇顧,顚倒趨承之道,而咫尺之守,死不知變,則是其中必有萬萬不獲已者存焉爾。臣之終不敢冒覆載難容之案,而玷民具爾瞻之位者,臣非敢爲一己計也,正所以存天下之大防,而竊自附於塵刹之報也。雖然昨批之尙遲反汗,緣臣方命之故,則未伏邦憲之前,何敢爲轉動一步計,而王人相守,已極惶蹙,書啓路阻,亦甚迫阨。不得已方將席藁私次,恭俟嚴誅,至若聲討上二字之云,合啓抹下之外,亦有一二箚疏。臣亦人耳,何敢爲鑿空自衊計,而猥屑是懼,不敢縷列,臣尤死罪云矣,敢啓。傳曰,知道。
記注官金良倜書啓,臣敬奉聖諭,馳往傳諭于北部觀光坊契議政府右議政金鍾秀所住處,則以爲,臣迫於嚴命,冒還私次,待勘未勘,達宵懍慄,史官卽又來宣聖諭,十行惻怛,開示無餘。至以速卽出仕爲敎,臣奉讀感泣之餘,惶蹙窮阨,直欲鑽地以入,而不可得也。前批反汗之時,急以臣之冤悶崩迫,固不敢片刻忘諸心,況承丁寧之指敎,明知刪正之有路,則尤安敢不顚倒承命,而猶且一向違拒,迷不知變,至煩此多少提敎,此臣之死罪也。跼天蹐地,此何人哉?今方治上一疏,畢暴肝血,以請鈇鉞之誅云矣,敢啓。傳曰,知道。
內醫院醫官李完白書啓,臣依書啓批答所下傳敎,卽以藥料,齎傳于判中樞府事金熤所住處,則以爲,日昨郡獄胥命時,伏承藥物特頒之恩,而一邊席藁請勘,一邊冒受珍劑,揆以分義,尤萬萬惶蹙,不敢爲祗受之計,而今又有加傳之命,日前所下,旣不得承領,則今此繼頒,尤何敢冒受云,而不爲祗受之意,詮次啓達。傳曰,然則還爲持來,以前下藥物,更傳後退去。
內醫院醫官李完白書啓,判中樞府事金熤病症,今日更爲看審,則脈度與本症,與昨日一樣,而左邊麻痺,又復有加,腹痛滯下,亦未止息,藥則連用茋附君子湯之意,詮次啓達。傳曰,加送藥物,爾則退歸,間三日看審,書啓。
傳于尹行任曰,軍士房承旨入侍。
以趙得永·玄重祚·申星模·申義淳·許珥·李德升囚單子,傳于尹行任曰,放。
傳于尹行任曰,時囚罪人徐有聞,以公律勘處放送。
尹行任啓曰,勅書入京翌日,當爲頒敎。藝文提學徐浩修,待開門牌招,敎文使之製進,何如?傳曰,允。
尹行任,以吏曹言啓曰,上京守令下送後,草記事,命下矣。上京守令溫陽郡守朴綏源,纔已下送,而星州牧使洪守榮,臨陂縣令尹光孚,俱有親病。朔寧郡守徐命全,謂有身病,屢度催促,終不下去,事體所在,誠極未安,本曹請推之外,無他可施之罰,何以爲之?敢稟。傳曰,飭敎之下,無論實病與否,稱以身病,不卽下去,殊甚駭然。當該守令罷職,與未差守令之代,口傳差出,可也。
吏曹口傳政事,以任希一爲朔寧郡守。
尹行任,以吏曹言啓曰,贈大司憲申㬅,愍肅公金琂家,姑無年滿嫡長,而今日召見,卽庶孫,毋論嫡與庶,令銓曹招見,收用之方,論理草記事,命下矣。申㬅玄孫滃,金琂五代孫宗濩,招見於朝房,觀其人物,問其嫡孫有無,則兩家嫡孫,皆在幼穉,而申滃·金宗濩,俱以儒業行世,別無他技從事云。差待前頭當窠之出,次次收用,何如?傳曰,允。
尹行任,以兵曹言啓曰,依傳敎,訓鍊院正吳文常,決棍十度,而宣傳官李性林,今方入直,待明朝替直後擧行之意,敢啓。傳曰,知道。
尹行任,以兵曹言啓曰,依傳敎,宣傳官李性林,決棍十度之意,敢啓。傳曰,知道。
尹行任,以賑恤廳言啓曰,北部觀光坊部契任掌申光澤,今三月二十一日,路傍得五六朔遺棄男兒,本契居良女金召史,欲爲收養,而貧不自食,願爲受料,告于本部,自該部同月二十二日牒呈。故依節目給料,使之乳養之意,敢啓。傳曰,知道。
李敬五,以弘文館言啓曰,本館上番,連日闕直,事甚未安,校理李普天,旣有只推之命,卽爲牌招入直,何如?傳曰,允。
洪明浩,以義禁府言啓曰,時囚罪人徐有聞,以公律勘處放送事,命下矣。徐有聞傳旨內,專輒是豈無難之事,大臣則日前已有先言於承宣者,而承宣則伊後姑未登筵,不卽提稟云,而曹囚七人放釋之後,使其家人跟探去處云云之說,今日始聞之。伊日傳諭史官之言於承宣,不令卽爲微稟,萬萬駭然,爲先拿處。罪取考律文,則大明律事應奏不奏條有曰,若事應奏而不奏者,杖八十云矣。徐有聞杖八十,以公律收贖放送之意,敢啓。傳曰,知道。
義禁府啓目,粘敦寧都正趙鎭寬上言內辭緣,置之,何如?判付啓,伊時處分,出於一初淬勵之意,其後道伯守宰,果皆視作他山之石,知有懲羹之懼是隱喩,此一款,姑捨是。上言中所謂三件事,渠家稱冤之外,世亦有致惑之端云爾,則三件中某件是實,某件可疑是如,區別分析,無相混淆,使當者之家與一世聽聞,曉然知委折虛實,不害爲綜核之政,待大臣備員後論理,更爲回啓爲良如敎。
持平朴東俊啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,快正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。措辭見上答曰,不允。
右議政金鍾秀疏曰,伏以,臣纔於史官之回,草草附奏,而惶懍之極,辭不達意,惟是前批之爲日漸久,而臣之罪日積一日,臣於是,跼蹐徊徨,如窮人之無所歸。玆不得不畢瀝腔血,冀幸天地父母之垂憐焉。噫,抹下之啓,留中與還給之箚疏,臣固不敢言,而外此危怖凶慘之目,無非惡逆之注脚者,今可歷數,則此與直書二字,元無毫髮殊矣。嗚呼,國家不幸,亂逆踵出,人皆狃於見聞,凡在不相好之間,而一或陷於罪戾,則輒以惡逆之目驅之,不少持難,其爲傷國體而壞世道,無復餘地,此臣宿昔之所隱憂也。臣今不幸罹此,崩心痛骨,不欲自齒於人類,乃所以存天下之大防,而竊附塵刹之報者,寔臣片片赤心語,此臣之死不敢承命者也。苟非然者,臣非病風喪性,尙何忍坐見前批之歷多日,刪正之有其路,而恬然恝然,不思所以汲汲反汗之道也哉?噫,君臣猶父子,亦何言之不可盡?念臣庸陋,最居人下,重以天性,狂妄褊滯,不見容於一世,久矣,而一自遭遇聖明,眷注寵愛,曠絶今古,歷揚添竊,何莫非千不近萬不似,而至於經邦論道之職,人器之遼遠,自知者尤明甚矣。臣於拜命之初,非不知抵死不承命,而適値國有大禮,逃遁不得,遂不免抗顔一出,從他笑罵,福過災生,其理孔昭,立地顚沛,果如所料。噫,天幸不可以屢冀,舊習亦難於驟革,則一之已誤,況可再乎?以臣之爲人本末,而較論於是職之爲任,則是職也,便是臣必死之地也,求生於必死之中,其爲仰煩聖慮也,已多矣。臣若不自量度,敢生冒膺之計,則是殆無異於赤子之匍匐將入井也。臣之一身生死,雖不足言,所大懼者,傷聖上知遇之明也。夫豈拯之於死地,而及其僅尋生路之後,又使之自就死地,豈非我聖上所當惻然矜愍處乎?臣之日夕泣祝,惟此而已。且臣區區情私,前已畢暴,今不敢張皇爲說,而歸養之至今未準請,已不免爲名敎罪人,所仰恃者,只是將母上京,時不以職事相責之聖敎也。臣之間叨是職,不過數朔,而離捨老母,經宿曠日者,亦屢矣。臣每一念之,怵焉傷痛,肝血煎沸,幾成心恙。況今臣母年益高病益痼之後,尙可擬議於陳力就列也哉?仰惟聖人在上,以孝爲理,臣亦大化中一物,而獨未霑錫類之澤,則臣安得無抑鬱之心乎?伏乞聖明,曲垂鑑燭,亟解臣相職,仍命有司,議臣前後罪犯,勘以重律,俾王綱樹而臣分礪焉。答曰,省疏具悉卿懇。屢次附奏之批,罄悉欲言之蘊,今豈有別般說話?一則期於勉出而後已,二則期於勉出而後已。卿亦決知其竟當承應,爲此應文之擧,不嫌其頻複,誠過矣。卿須安心,卽起視事。仍傳曰,遣史官傳諭。何間出肅與否,知來書啓。
幼學李岳日·金載龜·李偉祐·元在亨·金履尹·李春老·趙學元·尹善養·兪豐柱·趙鎭翊·李恒誠·兪漢翼,進士沈宇鎭,幼學任默·金履儉,進士李英源·黃鍾五,幼學沈繼之·金履元·閔命爀·金履實·柳仁根·朴弘壽,進士吳燧·權太應,幼學黃基宇·兪定柱·朴鼎壽·兪建柱·洪俊榮,進士兪殷柱,幼學朴履壽·洪致榮·洪樂義·兪漢九·申光禮·權大應,進士李輪祥,幼學宋啓樂·朴晩壽·尹崇烈·兪鉉承,進士李羲坤,幼學兪民柱·權中倫·李羲元·李惟命,進士金碩鉉·兪海柱,生員兪台柱,幼學金煥星·吳相夏·李儒祜·任頤周·金基肯·李羲甲·安光集·趙學成·徐有祥·吳載紳·任履周·李灝永,進士嚴耆,生員安檍,幼學李志淵·金基胥·兪漢石·吳淵常·金遠根·徐鼎輔·鄭存大·元在行·申綮,進士李雨肅,幼學韓容修·金敬淳·朴宗益·李文淵·白東旭·閔慶大·李樂·李謙秀·鄭時和·李致謙·李英玉·李東五·李存謙·韓謙鎭·金觀海·李吉源·李祖謙,生員權時中,幼學閔孝寬·李宜楫·李健修,進士閔光曮·金漢奎·李鍾直·魚用升·李光顯·金鎰,幼學魚致成·黃夏鎭·宋相淳·魚錫一·李宜一·李述初·申熽·洪秉恒·李周鼎·李惟乘·李周豐·沈鏘·李儒準·李東楹·沈新之·張志默·李泰元·李趾憲·李潚·崔命錫·李業·李·韓致重·崔昌錫·崔慤·吳載永·黃基南·申慤·李顯昌·朴致浩·柳光顯·朴聖垕·朴晉和·金載駿·金鎭誠·李憲中,進士趙文源·韓海升·鄭述·蔡蓍幹,生員黃莘老,幼學申在儉·徐有儼·申在俊·李周冕·趙尙協·具命龍·許明·李憲邦·李尙謙·具命益·李仁謙·朴光貞·蔡時元·文應奎·徐道瑀·鄭成權·孫慶一·曺尙振·朴必龍·李賢吉·徐時復·朴基賢·曺友敬·安景商·鄭海俊·蔡明鼎·李弘儉·孫希魯·朴春貞·李重翰·金宗訥·朴重評·李仁宬·朴南運·柳宗秀·張建初·李泗範·洪致潤·李之發·朴南珌·金宗璞·洪履宗·曺龍協·柳栻·朴存周·李元述·金宅鎭·李漢祥·黃瑞獜·權東亨·申光洛·曺景玉·洪震光·金光漢·蔡時澤·李宗表·朴南樞·金世光·沈一海·南坖·閔應賢·李衡國·朴永禧·趙振玉·權尙喆·蔡師規,進士李得和·權思襄,生員蔡蓍崇·金圭,進士鄭泰膺·李德遠·朴齊寧·權鼎三·李昌璉·崔演重·黃磻老,生員李克祿·李之權·權得仁·金宗軾·李益中·李能鎭·李樹仁,幼學李弘心·李儒惇·金述光·金躍海·鄭相錫·鄭洛·吳在源·鄭涉·李儒一·安承烈·安承天·李儒恰·鄭塾·李宗魯·林希遠·宋得烈·南極燁·柳敬華·柳保華,進士南彦河·洪樂河·柳善性,生員朴鳳章·奇泰溫,幼學金碩寶·邊相五·朴東元,進士金必基·愼師俊·李以錫,生員林成憲·李以鏶,幼學李陽濟·邊相宅·申恒祿·柳輝錫·高萬覺·林期遠·柳道弘·羅學臣·羅得緯·金珠海·林奎鎭·金達德·梁濟來·洪明周·洪鳳榮·朴聖·朴聖俊·李成泰·兪升柱·金宗新·柳宅奎·成漢祚·李啓·金鎭夏·崔震夏·蔡思玄·崔九錫·徐光涑·曺復龍,生員朴光輔·朴春培·申鼎辰·金誠應,幼學李德和·吳淑麟·任益輔·李祥發·申木仁·李宜明·朴忠翊·任鼎輔·具東運·南正宅·吳光國·權顯仁·金養心·楊大源,生員金陽晉·朴胤儉·金禹復·李漢宗·具東昌·朴昌德·孫載東·權宗權·吳命賢·朴啓春·曺國大·安載重·孫海龍·朴理源·蔡師穆·申潤和·鄭道權·李仁煥·洪漢機·韓錫柱·趙聖奎等疏曰,伏以臣等,以先正臣文靖公金麟厚從享文廟事,前已齊聲仰請者,非臣等之所可獨辦也,此實八路章甫之百世公議,而其亦有待於今日乎?洪惟我朝文治菀興,儒賢輩出,前後陞享於聖廡者,歷歷可數,而率多百有餘年後,始擧其禮,則其所愼重,自昔然矣,而苟有其人實合從祀,則不得不必循輿論,終未違拂也。若以事體之重大,一切廢而不行,則國朝儒賢之從享於先聖者,安能如彼其多哉?嗚呼,先正臣道德之合於從享,臣等已痛陳之,聖明亦默諒之,今不必疊床,而若言其大略,則先正臣文正公宋時烈有曰,國朝人物,道德節義文章,兼有而不偏者,無幾矣。天佑東方,鍾出河西金先生,殆庶幾矣,河西卽麟厚之號也。先正臣文成公李珥亦曰,淸水芙蓉,光風霽月,出處之正,海東無與倫比,惟此兩先正,俱是從享之大賢也。夫以從享之大賢,其所景仰而讚美者,至於如此,若使文靖,在於聖人之門,而遊於群弟子之間,則恐不多讓於升堂入室之人,而且其光霽之氣像,芙蓉之標致,亦與洛閩諸賢,可以伯仲,則其於從享之議,孰敢間然哉?伏況我殿下,嘗於臣等之疏批,若曰,文靖之造詣,予嘗所尊慕。又曰,從享之擧,其事則至嚴,其禮則至重,非忽景仰,有難輕許。我殿下以君師之尊,猶且尊慕而景仰者,豈在乎他哉?誠以文靖之賢,拔萃出類,能使聖心,愛之重之而然也。然則其在表章之道,崇報之方,宜無所不用其極,而乃於從享之請,有難輕議,一向靳允,是殿下於文靖,不過尊慕而已,景仰而已安得無憾於崇報之未盡其道乎?臣等竊稽我東儒賢之從祀文廟者,今古相望,而其道德節義文章之兼有而不偏者,孰如文靖哉?粵我仁廟,養德春宮,伊時先正,出入講筵,直廬之親臨,墨行之宣賜,可想其恩遇之非常,而至於己卯諸賢之冤,快伸於嗣服之初者,實先正一言,則斯豈非扶正斥邪之義乎?及夫昇遐以後,永謝當世,遯于丘園,終沒其身,亦可謂保其晩節者也。蓋其明知達識,實根於道學之正,而著於節義者,如彼其卓犖,然而生不得展布於當時,歿不得從祀於聖廡,臣等竊以爲,朝家非靳於文靖而然,姑未之遑耳。今幸我殿下,治尙右文,政先尊賢,凡係斯文之闕典,無不闡揚,靡有餘蘊,向於祭先正之文,若曰,遂倡絶學,又曰,大本中正,此所謂曠世感而朝暮遇也。夫遂倡絶學,則功存繼開也,大本中正,則學貫體用也。從古儒賢之於斯文,有繼開之功,極體用之妙者,豈不得從享於先聖之廡哉?況今人心日益陷溺,名節日益委靡,其所以振刷頹綱,扶植風聲者,莫如表揚節義,而節義之卓異,亦莫尙於文靖,文靖之節義,自從於道學,則尊文靖而躋聖廡者,尤豈非今日之所當先務者乎?伏乞聖明,俯察先正之道德文章,出處大節,實合於聖朝之所崇奬,百世之所宗仰特命攸司,亟擧先正臣文靖公從祀文廟之典,以重吾道,以光世敎,千萬幸甚。答曰,省疏具悉。文正之道學文章,出處大節,尊尙而感慕之者,豈不若爾等?躋配聖廟,是何等重典?前此諸儒之從祀也,亦未始有疏卽允,我朝邦典則然,所以尊斯文也,尊聖廟也。予所鄭重難愼者,亦此意,爾等退修學業。
庚戌三月二十二日辰時,上御重熙堂。軍士房承旨入侍時,左副承旨申耆,假注書趙台榮,記注官趙慶遠·金鳳顯,以次進伏訖。上命書傳敎曰,還第雖幸,深引若前,卿何不念進退之意,一日二日,如是聒聒?至於向日合啓沫下句節,不但不近似於昨啓中聲討上二字。所謂沫下處,不過下語之過重,亦無頒示於朝紙之事,卿何從而得見,何從而得聞,乃有此云云?此外一二疏章之拶逼於二字邊句語,反覆溯考,終未覺得。然則卿之看過,無或太重乎?前批數句,悉於勉出,語到情外,聞卿有勉膺之漸,則卽當刪去,予豈可食言於卿?竝須諒之。如具箚本,今日送呈政院,以爲承批後,速卽出仕之地事,更遣史官,傳諭于右議政。命退,承史以次退出。
庚戌三月二十二日午時,上御重熙堂。同副承旨入侍時,同副承旨尹行任,假注書趙台榮,記注官趙慶遠·金鳳顯,以次進伏訖。上命書傳敎曰,近日本曹堂上不備,委屬可悶,更思徑遞,終涉可惜。刑曹參判洪檍仍任,使之開坐。又命書傳敎曰,右副承旨年限已過云,許遞,前望單子入之,待下批牌招察任。又命書傳敎曰,左承旨,以其實病違牌,左副承旨,病勢亦難供劇云,竝許遞,與未差之代,前望單子入之。命退,承史以次退出。
上在昌德宮。停常參·經筵。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
具㢞啓曰,左副承旨徐郁修,今日不爲仕進,卽爲牌招,何如?傳曰,聞有實病,許遞。
具㢞啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,洪聖淵落點。
以鴻山縣監·扶餘縣監望筒,傳于具㢞曰,猶未知獄情,且元犯換互,聞是以裨換裨,査問然後可知,待捧供差代。
傳于尹行任曰,軍士房承旨入侍。
具㢞啓曰,大司成李勉兢,率司成李百亨,直講韓興裕,典籍李升運來待矣。傳曰,入侍。
傳于洪聖淵曰,召對爲之。
傳于洪聖淵曰,頒敎文中,赦句添入。
洪聖淵啓曰,頒敎文中赦句添入事,命下矣。某罪以下,宥之乎?敢稟。傳曰,雜犯死罪以下,竝宥。
洪聖淵啓曰,頒敎文中赦句添入事,命下矣。藝文提學徐浩修,旣在闕中,使之製進,何如?傳曰,允。
王若曰,執壤之使華言旋,誠拱北極,呼嵩之縟儀載擧,恩覃東藩,式遵典彝,庸修播告。猗上國際五百熙運,而中宸享八旬邵齡,鴻化丕闡於萬方,西被東漸,鳳曆大衍於五紀,日升月恒,調玉燭於蓂階。九五福曰康曰壽,添寶籌於海屋,八千歲爲春爲秋,燕賀纔騰於中州,龍光旁流於左海。玉節之聘特寢,軫貽弊於小邦,紫泥之封付頒,嘉同慶於內服。況侈一幅寶墨,別是千古異恩。奎翰寓祈祝之辭,迓休命於則百,箕疇演敷錫之化,占靈籙於斯千。兼荷錫齎之便蕃,倍覺榮寵之隆摯。攀瑤函而抃手,遙切頌恩之誠,望玉墀而翹心,詎緩飾喜之典?玆承一視之渥,爰頒肆赦之章。自本月二十六日昧爽以前,除謀反大逆謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所,未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戱,雲章渙宣,與三春而同惠,天休鼎至,曁八域而騰歡。故玆敎示,想宜知悉。藝文提學徐浩修製進
傳于洪聖淵曰,當該知製敎禁推。
事變假注書柳師模書啓,臣敬奉聖批,馳往傳諭于北部觀光坊契議政府右議政金鍾秀所住處,則以爲,臣封章請譴,顒企兪音,夜中史官臨宣聖批,開曉諄複,未準所請,臣於惶感之餘,愕然失圖。至於應文之敎,前後五啓一疏,雖其辭語拙訥,而積誠號呼,自謂瀝盡腔血,以聖上日月之明,尙有遺燭,此莫非臣言行無素,不能上孚之致,附躬慙恧,無面可顯。聖敎至此,而咫尺之守,變動無路,致令前批字句刪去之恩敎,尙未卒承德意,卽此一事,臣罪萬死。惟願早伏王章,使國體不至漸傷而已云矣,敢啓。傳曰,何如是乎?待開門造朝事,更爲傳諭。
李敬五,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李敬五,以備邊司言啓曰,卽見咸鏡道流民領去宣傳官鄭周誠書啓,則以爲,安邊居李光允,旣非流民,乃是有田土家舍牛馬好居之人,持馬行商之路,適其時入城,敢生冒受斗米之計,詐稱流民,誣罔天聽,混入於減還減布之中。如此奸民,不可尋常處之爲辭,而有草記回啓之命矣。李光允,旣有家舍田土,身爲持馬販商之業,則可謂有恒産之民,而混稱流乞,欺罔天聽,冒受斗米之賜者,實是無恒心之人。事發論啓之後,不可不治罪,以懲民習,而至於身布還上之旣入蕩減者,詔令已行區別,還徵亦涉屑越,殆近已甚。仍施蠲減之澤,不害寧失之義,而該府使則府內民人,有此欺冒之習,初無摘發之報,今始現發於宣傳官回奏之啓者,不可無責,施以推考之典。光允,令本官治罪之意,分付該道道臣,何如?傳曰,允。
洪聖淵,以守禦廳言啓曰,本廳草記批旨內,近來各軍門射會,名實不孚,漸成戱劇之擧,各營將官射技之不能進就,職由於此。此後每朔如爲兩次,一次依前以小布爲之,一次以柳葉箭貫革爲之。一月若一爲,而前月試小布,則次月試貫革,以爲相間輪試之地。若此則賞罰亦當與小布試取差異,各營相議,指一草記。雖以小布長廣言之,營各不同。曾聞本營最大,卿與他營將臣相議,就其不大不小之制,定其尺度,各營均一,無敢違越。仍以此意,令別軍職宣傳官廳,知悉。射會皆用此規事,命下矣。謹依聖敎,往來相議於各營將臣,參考各營試射規例,構成節目,商確可否,歸一停當後,小布制樣則本廳小布,比諸各營,果爲差大,長廣尺數則訓局小布,乃是古制,流來不變者,各營將臣之議,皆以訓局爲準,則可合於不大不小之制云。故磨鍊尺數,著爲定式,竝與賞罰節目,別單書入,而別軍職宣傳官廳,則待啓下,一體知委之意,敢啓。傳曰,知道。名以節目,則講陳片騎當同錄,原節目中添書,啓下。今番以柳葉箭貫革與小布輪試之命,只爲勸奬而已,無於前之罰名,豈必多列乎?無論小布貫革,論罰時片騎通計,而年限之堂下無期限者,殊無意義。若使姜太公至今生存,我國講射,將旡除免之時乎?此後六十以上,除講而射,則觀於近日,御將弓技,七十老人,堪可爲之,此則仍舊貫。但論賞勿論罰事,定式,可也。
李敬五,以成均館大司成意啓曰,本館公廨修補擧條判付內,往復該曹,指一停當草記可也事,命下矣。臣依聖敎,往復戶曹公廨諸處,一一籌摘,今方始役之意,敢啓。傳曰,知道。當考勤慢,畢役後卽爲草記,可也。
李敬五,以成均館大司成意啓曰,本館公廨書籍典守等事,依擧條判下,成節目書入之意,敢啓。傳曰,知道。
庚戌三月二十三日巳時,上御重熙堂。軍士房承旨人侍時,右副承旨尹行任,記事官徐有聞,記注官趙慶遠·金鳳顯,稟事閣臣鄭民始,以次進伏訖。上曰,日氣甚好矣。民始曰,近日日候,極爲調順矣。民始曰,本閣所在鑄字,數多不足,不可不添補加鑄。戶曹銅鑞,多有儲置者云,倭銅一千三百斤,鍮鑞三百斤,移來取用,木本所入黃楊木,亦以戶曹物種取用,何如?上曰,依爲之。出擧條民始曰,校書館校理成大中,瓜限已過云,仍任前職,使之察任,何如?上曰,依爲之。出擧條民始曰,壯勇營事,有所仰達者矣。上曰,何事乎?民始曰,沁都換銀條,小米耗爲二千石,而昨年自本道,因元穀之渾入於停捧耗條二百十石零會案中,減數以來,旣有酌定數,決不可減縮。卽令該道,各衙門穀中,準此數給代充補,而元穀未捧者,待秋卽捧,以充元數之意,申飭知委,何如?上曰,依爲之。出擧條命退,諸臣以次退出。
庚戌三月二十三日午時,上御誠正閣。召對入侍時,參贊官尹行任,檢校直閣李晩秀,檢討官李錫夏,記事官徐有聞,記注官金良倜·趙慶遠,以次進伏訖。上命開講。錫夏·晩秀·行任,以次進前,讀貞觀政要第二卷訖。上曰,各陳文義,可也。錫夏曰,此篇贊房玄齡之用人,曰不以己長,格物收敍,無隔疎賤,錄魏徵之進言曰,陛下導臣使言,臣所以敢言。其曰,不以己長,無隔疎賤,卽取人爲善,立賢無方之義也。乃若下之所以敢言,卽係於自上導之使言也。大抵用人進言,卽有國之第一大事,惟彼貞觀之治,不過後世中主,而其所稱美,乃能如此,況於聖明在上,而旁招俊乂,樂聞忠讜之世乎?伏願於此等處,深加體念焉。上曰,好矣。閣臣·承旨亦各陳達,可也。晩秀曰,玉堂所奏,甚好,惟願聖上體念焉。行任曰,諸臣皆已陳達,別無可達者矣。上命諸臣退出。錫夏曰,臣於近日事,竊有所憂嘆者,略此仰陳焉。夫有國之設官也,置言議之職者,以其可言之事,得有以行其言也,置出納之任者,以其承宣之際,亦有可爭難者也,以至執藝之箴,亦皆有不可不採施也。日前曹囚放出,實是聖明朝萬萬過中之擧,則言官之各陳章箚,喉司之必欲爭執,刑官之不敢奉承,固其職耳。殿下不惟不賜允可,凡於疏啓,一例還給,使不得言,臣於此,不能無感於天地之大也。噫,彼諸囚,情節何如,關係何如,而經年繫囚,一未刑訊,半夜放出,仍沒去處,刑政之乖戾,已無可言,輿情之駭憤,自當倍前。其所以或疏或啓,必欲得請者,卽是秉彝之不容已也,而自上所以處之者,反涉於力排公議,鉗制群下之歸,其爲聖德之累,甚非細也。若此不已,內而喉司三司,外而刑法之官,恐不必備其位,而擧一世,將不識有明義理嚴懲討之論,使亂本自在,禍機潛長,尤豈非大可憂大可懼者哉?伏願淵然深思,惕然改圖,懲討之衆論,竝賜允兪之音,放出之諸囚,亟降囚鞫之命,使輿憤泄,而王章伸焉。上曰,過矣。出所懷命退,諸臣以次退出。
庚戌三月二十三日午時,上御誠正閣。大司成與郞廳入侍時,同副承旨李敬五,假注書洪樂游,記注官趙慶遠·金鳳顯,大司成李勉兢,司成李百亨,直講韓興裕,典籍李升運,以次進伏訖。上曰,召對久未爲之,召對官詣閤之意,分付,可也。慶遠承命出傳。上曰,泮長與郞廳進前,可也。勉兢·百亨·興裕·升運進前訖。上曰,泮宮役事,將何如?勉兢曰,臣與戶郞偕往看審,則役處浩大矣。上曰,始役當自何處耶?勉兢曰,尊經閣·六一閣及東廡石築,當先爲始役,而其外啓聖祠齋舍,盡爲頹破,東西食堂·四賢祠,亦多傾圮處,不可不及今修補矣。上曰,聖廟事體自別,經費雖多,今番盡爲修葺,可也。上曰,尊經閣所置冊子,何以爲之耶?勉兢曰,將以北漢所在板印來,而冊板甚刓,今方滌板云矣。上曰,食堂貌樣,漸不如古云,然否?勉兢曰,臣在進士時,屢參食堂,而今於謁聖時,入見其擧行,則大異前日,而食堂擧行之人,都是烏合無賴之輩,故公廨材瓦之偸竊,亦不無此輩之所爲,而甚至今番謁聖後,又有偸瓦之事矣。上曰,甚駭然矣。上曰,泮民逐戶坐更事,果何如耶?勉兢曰,八百戶中,除減獨戶與無率丁,則一年當再次坐更云云,而臣招問頭頭人,則渠輩所言,皆曰,聖殿至近之地,旣已居生,而此等之役,何可辭免乎云矣。上曰,守直於何處耶?勉兢曰,聖殿及啓聖祠近處,當守直矣。上曰,捕校巡更,又果何如耶?勉兢曰,徐鼎修爲泮長時,有此議,而以諸議之岐異,尙今因循矣。臣意則捕校率一捕卒,來待泮中,夜必巡審公廨,則應無如前竊發之患矣。上曰,然則從長善處,可也。勉兢曰,泮中塡土之役,自是浩大,而防民本來擔當矣,近則移屬泮人,使之塡土,而泮人又若爲坐更之役,則塡土一事,皆願還屬防民云矣。上曰,當初防民之塡土,似因有弊而除之,今不必以此推諉。其在一視泮民都民之道,不可不念。旣令捕校巡更,則泮人之守直一事,置之,可也。上曰,召對入侍,可也。賤臣承命出,與召對官偕入進伏。上敎勉兢曰,陞補爲幾抄耶?勉兢曰,爲三抄矣。上曰,司成參考耶?百亨曰,臣姑未參試矣。上曰,古則司成設取陞試矣。入直時旣無事爲,則率儒生月講,好矣。上敎勉兢曰,築壇處,此是來龍後阜,則不必高築,而種以松杏兩樹,可也。上曰,公廨修補後,誰當主管申飭耶?勉兢曰,典守之節,各有下人,而入直官員,事當另念察飭矣。上曰,郞廳入直處所,甚狹窄矣。勉兢曰,然矣。上曰,正錄廳,卽一空大廳,設房於此廳,以爲入直番所,則似好耶?勉兢曰,此堂設館之初有之,而泮儒之大小公事,或於此堂爲之,春秋釋菜時,奉香儒生,必迎接於此云矣。上曰,出去後,詳議移設,可也。勉兢曰,臣當商確擧行矣。上曰,此堂偏近於各處,郞官入直時,申飭看檢之道,最爲便宜矣。勉兢曰,然矣。上曰,郞廳番次,似頻數矣。勉兢曰,司成爲二日番,直講·典籍爲三日番矣。上曰,此亦不久將爲厭避之窠,月俸與騶從,必思加定之道。兩司中年少文官,皆入抄啓中,後必難於排望,以抄啓中人通瀜差擬,使之製讀於直所,則亦好耶?勉兢曰,甚好矣。勉兢曰,本館久任郞官擇差之規,譬諸騎曹軍色郞之自辟久任,事體尤別。今於定式之初,雖已另擇責成,時月稍久之後,難保其始終如一。及今嚴立科條,別般申飭,然後始可以永久遵行,此後差代之際,勿拘抄啓文臣,通瀜備擬。雖値三司望苟艱之時,必待啓請而後,始爲移擬事,永爲定式,何如?上曰,依爲之。政望懸註,亦依軍色郞官例爲之,可也。出擧條勉兢曰,鹽醢廛許貸官錢事,曾已稟定,而戶惠廳尙不出給,故泮民以此呼訴矣。上曰,言于該堂,從近出給,可也。命敬五書傳敎曰,明日當由逌瞻門展拜,該房知悉。命泮長與承史先退,諸臣以次退出。
上在昌德宮。停常參·經筵。
傳于洪聖淵曰,出宮門路,以協陽門爲之。
傳于具㢞曰,關西暗行御史入侍。
事變假注書柳師模書啓,臣敬奉聖諭,馳往傳諭于北部觀光坊契議政府右議政金鍾秀所住處,則以爲,史官夜深臨辱,傳宣聖諭,至有待開門造朝之敎,臣於是,驚惶感激,繼之以悶阨罔措也。區區迷執,變動無路,謹當待天明,治上一疏,仰請鈇鉞之誅云矣,敢啓。傳曰,知道。
洪明浩,以弘文館言啓曰,本館上番,連日闕直,事甚未安,今日政新除授玉堂,待下批,卽爲牌招入直,何如?傳曰,允。
傳于具㢞曰,政官牌招開政。
吏批啓曰,養賢庫主簿,以久任典籍,兼差主管檢察事,節目,啓下矣。時帶主簿南述毅,今姑改差,其代以久任典籍李升運,單付以入之意,敢啓。傳曰,知道。
吏批,判書洪良浩,參判金憙,參議李祖承進,行都承旨具㢞進。以朴天行爲大司諫,李冕膺爲校理,金載瓚爲戶曹參判,金光岳爲左通禮,黃延祚爲寧陵令,金永弼爲尙衣主簿,南公轍爲任實縣監,養賢主簿單李升運。
兵批,判書李進,參判柳誼病,參議李命勳入直,參知金履成病,右副承旨尹行任進。以洪檍爲都摠管,任嵂爲兼訓鍊都正,金光冕爲景福將,金爔爲內禁將,曺信·尹載復爲五衛將,副護軍閔修益,副司直柳戇·徐鼎修·權·金履正·曺允大·申耆·柳焵·金樂洙·沈晉賢·徐郁修,以上單付。同知單金挺麗,僉知三單,韓命鵬·金輔明·柳載河。
傳于洪聖淵曰,玉堂番次苟艱,在外及未肅拜人員,竝許遞,前望單子入之,待下批牌招察任。
洪聖淵,以御營廳言啓曰,今三月二十四日景慕宮展拜時,依兵曹節目,集春營入直軍五十名,領軍把摠金得海,入直哨官姜碩璜,領付于訓鍊都監領陣,東營入直軍三十名除出,入直把摠朴瀅,哨官閔大爀率領,宮大門外把守,而竝待標信出用,解嚴後還入直間,集春營哨官李命源,率該哨標下軍七名代直,東營哨官李光玄,代直之意,敢啓。傳曰,知道。此後由月覲·逌覲門展拜時,出番將官,勿爲代直,入番千別將把摠中,推移領軍事,定式擧行,可也。
尹行任,以守禦廳言啓曰,依下敎,各營諸將官射講節目,別單改修正以入之意,敢啓。傳曰,知道。
洪明浩,以成均館大司成言啓曰,本館公廨諸處,旣有典守之看護,又有校卒之巡警,泮民輩坐更一款,依傳敎節目,卽爲除出,更爲修正以入之意,敢啓。傳曰,知道。
右議政金鍾秀疏曰,伏以,臣於半夜史官之回,數行附奏,不敢費辭,臣之日昨疏籲,前後書啓,披瀝腔血,辭意窮竭,而天聽愈邈,趣敎洊降,臣於是,惶懍迫阨,靡所用極。噫,城外書啓批旨中不敢聞之敎,有非爲人臣子所敢晷刻承受者,而金吾胥命後,釐正何難之敎,又指示臣可生之道,不翅丁寧,臣旣明知前批反汗之有其路,則在臣道理,他不暇顧,顚倒承命,實是臣分人事之斷不容已者,而臣乃冥然若無省覺,悍然不思變動,則匹夫之志,縱云難奪,三尺之法,在所罔赦。至於昨下批旨中語到情外之敎,眞古人所謂推赤心置人腹中者,開示之洞快,天地同大,恩渥之隆摯,瞻聆俱聳。以臣感泣銘鏤之心,卽地趨膺,尤不容少緩,而臣又冥然若無省覺,悍然不思變動,則死罪之中,又添死罪矣。國有常憲,臣安敢終逭,而處分至今不下,職名常在身上,跼天蹐地,惟願速死。臣方請譴俟勘,豈敢爲雍容辭遜計,而儻聖上謂臣任使日久,務欲曲加涵貸,則從前廷臣之有情勢者,雖不至深重,輒蒙體諒之恩,咸頌禮使之盛。況臣名忝大官,遭罹罔極,而獨未蒙一視之澤,則臣心抑鬱,當如何哉?玆敢冒萬死更煩號呼,情溢辭蹙,未暇緩聲。伏乞天地父母,察臣言之非出例讓,念重任之不容久曠,亟命遞臣之職,勘臣之罪,公私不勝大幸。答曰,省疏具悉卿懇。辭巽之愈摯,緣予誠意之未孚,章箚之不撤,亦緣予恩禮之未篤,予則必欲致卿而後已,卿須安心,卽起視事。仍傳曰,此批答,遣史官,傳諭。
庚戌三月二十四日卯時,景慕宮,擧動入侍時,行都承旨具㢞,行左承旨李得濟,行右承旨洪明浩,左副承旨洪聖淵,右副承旨尹行任,同副承旨李敬五,記事官徐有聞,假注書洪樂游,記注官趙慶遠·金鳳顯,一提學鄭民始,二提學吳載純,檢校直提學徐浩修,一直提學金憙,二直提學金載瓚,檢校直閣李晩秀,檢校待敎金祖淳,以次隨駕。上具翼善冠·衮龍袍,乘輿出協陽門,由建陽門·銅龍門·景光門,出弘化門,入逌瞻門。上曰,本宮提調入侍。賤臣承命出,與提調李文源,偕入隨駕。上詣齋室,降輿入廟門,行展拜禮,仍詣廟內奉審訖。上曰,文禧廟歷臨。出駕前下敎乘輿出宮大門,至凝鑾橋,命都提調·提調,率濬川都廳柳鎭茂,植木監官金鼎夏進前。都提調蔡濟恭進奏曰,近日聖候,若何?上曰,一樣矣。上曰,川邊植木,比前茂盛矣。濟恭曰,然矣。上敎文源曰,石築爲幾步耶?文源擧手指奏曰,自此至某矣。上至觀旂橋降輿。上曰,儒生祗迎,何其數少也?行任曰,儒生未及出來云矣。上曰,食堂到記,爲幾人耶?行任曰,今日朝食堂,姑未爲之云矣。上曰,儒生祗迎,皆生進耶?行任曰,今日學製設行,故司成李百亨,以學敎授今方祗迎,而儒生祗迎中,幼學多來參矣。上曰,設行於何處耶?行任曰,設行於丕闡堂云矣。上曰,明倫堂設行之意,分付,可也。上命行任,書御題賦萬世土,詩一枝花訖。仍敎曰,此兩題,出給居齋儒生,使之製進,可也。乘輿由館峴,入弘化門,由景光門·銅龍門·建陽門·肅章門·進善門,出敦化門,由備邊司觀象監峴,至桂生洞口。上曰,駕過此洞,切欲臨見,而俄者送人探問,則病勢實難動作云,故不得往問,玆遣史官,病患加減,必須詳報之意,傳諭于錦城尉家,可也。賤臣承命往傳。回奏曰,臣敬奉聖諭,馳往傳諭于錦城尉朴明源所住處,則以爲,惶恐不知所達,而病勢則一向沈重云矣。上詣文禧廟,行奠酌禮訖,仍詣宜嬪廟,行奠酌禮後,乘輿出廟門,由觀象監峴備邊司,至敦化門,下標信解嚴,由進善門·肅章門,入協陽門,至宣化門還內。
庚戌三月二十四日巳時,上御重熙堂。平安道暗行御史入侍時,左副承旨洪聖淵,假注書洪樂游,記注官趙慶遠·金鳳顯,平安道御史李冕膺,以次進伏訖。上曰,御史進前,可也。冕膺進前訖。上曰,御史以侍下人事,作此遠行,深以爲慮矣,無事往還,誠爲幸也。來時歷見老親乎?冕膺曰,臣直入闕中矣。上曰,觀此書啓,果善爲之,而可謂近來初見矣。飢荒之目今所見,何如耶?冕膺曰,近日以來,民情之遑急,差勝於昨冬與初春云,而行路者必裹糧後,始可喫飯,而甚至豆太之屬,磨入行橐,以爲糊口之資矣。上曰,周視道路,如無捐瘠之色,顚連之患,則比之昨年北關,果爲差勝耶?冕膺曰,似然矣。上曰,癘氣則果不熾盛乎?冕膺曰,間多有之矣。上曰,各邑之賑政,果何如耶?冕膺曰,其中寧邊·德川·龜城等三邑所謂還穀,塵土相雜,無非空殼,十斗租僅爲一二斗米,而此亦猶勝於食土云,衆民之艱食,推此可知矣。上曰,鐵山府使,何以爲治乎?冕膺曰,雖是初手,賑政則善爲,而間多酒失,或致駭擧云矣。上曰,熙川前倅事,果不成說矣。冕膺曰,日食斗米,而治績則未免素餐矣。上曰,尹孝儉,何如?冕膺曰,年淺之故,不識事面云矣。上曰,祥原則何如?冕膺曰,果善爲,而所貴者廉白矣。上曰,鄭文在,何如?曾以不治有聞矣。何爲褒啓耶?冕膺曰,其治績,頗有可觀,而束戢吏鄕,大有聲譽矣。上曰,然耶?西邑守令,如無賣鄕之說,則足可謂善治矣。上曰,寧邊則其貪饕,果是狼藉耶?冕膺曰,書啓旣已臚列,而臣纔入平壤之境,已聞此倅鄙悖之說,其狼藉傳播,推可知矣。上曰,城役·門役,似出藉此掩跡之計耶?冕應曰,果然矣。寧·德兩邑座首·吏房,道伯已囚治云矣。上曰,箕伯則,何如?冕膺曰,民望方洽然矣。上曰,韓栢林謗言甚多,何也?冕膺曰,過於濫杖,以此招謗,而此則以渠地望,難於殫壓故矣。上曰,似或無怪矣。上曰,黃海兵使,以淺斟低唱爲目,何謂也?冕膺曰,莅任以後,專事張樂,而以曾經松留之故,爲松人徵債,各邑之人,輒皆推論,以是招怨矣。上曰,所謂金店貽弊之端,自是不少,況當歉歲,不可不一切防禁,而有司之議,終是不一,何以則爲好耶?冕膺曰,此亦論奏於書啓,而目今饑饉如此,癘氣方熾,而爭趨是利,擔却農作,此不可不念,而防禁之道,只在一號令間事矣。臣奉職無狀,不善藏跡,人多致疑,極爲惶恐矣。上曰,御史於百祥樓,作詩句云,而予亦得聞矣。今行有賞玩之處乎?冕膺曰,臣父待罪道伯時,只見平壤,臣待罪江東時,略有所遊覽矣。上曰,重臣筋力凡百,近果何如耶?冕膺曰,房闥之間,亦難運動,而凡節近多落下矣。上曰,覲親似必爲急,出去,可也。命退,諸臣以次退出。
庚戌三月二十四日巳時,上御重熙堂。軍士房承旨入侍時,右副承旨尹行任,記事官徐有聞,記注官趙慶遠·金鳳顯,以次進伏訖。上命書傳敎曰,觀此本道暗行御史別單,數條敷陳,深得諮諏之體,皆適時用。糶糴之弊,何道不然?道伯爲其益己,先自賭利,守宰之效尤,特勢也,予則曰不然。在本道,不獨營邑之犯科,朝廷有以導之云爾。大抵京衙門發賣名色,卽他道所無之事,較戶量穀,裒峽益沿,日前飭敎,雖如彼其申複,大臣亦有出擧條行會,而不究端本之政,依舊爲弊而已。今若行二留一分之式,則先減年例發賣穀摠,然後可以議到於裕食便民之方。卿出自廟堂講究之餘,且慣錢穀間事,裒峽益沿,如何爲好?京衙門發賣,某處當減等合行事宜,另加商度,區別衙門穀名,指一論理狀聞,毋負特畀之眷。金店一款,卿自在有司之任,稔知朝家本意。前此防禁,不翅申嚴,度支之臣,按察之地,終不能對掦,雖不敢狼藉設店,新出之奸竇,在於所謂看色與摘奸,竟使朝令不得行,究厥所爲,專由計士營裨慫慂官長之致。事當一一追覈,而殆涉煩屑,欲觀前頭。自今申令之後,竝與看色摘奸等事,痛加禁戢。犯者竝與陳告人,用田畓誤告之律,依受敎勘以刑配。設有計士營裨之見在各邑者,一竝逐送。若此則潛採之嚴禁,在於道伯,卿與諸道道伯,知悉惕念,俾有實效,自政院亦爲嚴飭戶曹。賣鄕事,有關朝象,世道之汚隆,貪墨之益熾,族類之相混,特一邑一鄕之事,名以命吏,爲此悖戾之習,監營看作例事,朝廷知而不禁,徒規規於俸廩贏之容手,間有名登彈章。如近日瑞興·咸安等事,刑政之倒置,孰大於此?廉恥之培養,固非一朝一夕之可責,旣聞之又禁之,迄未見食效之美,則於是乎烏可不以刑法,制其已甚乎?此則令廟堂指一覆奏,卿亦須以易行而不難禁之策,別具意見狀聞。以西俗之趨末利尙雜術,丕加憂悶,綸音以印布,傳敎以鐫楣,丁寧誡告,期有觀感,而繡啓說弊,一如前日,此蓋興勸之不得其竗而然耶?十室尙有自好之士,況以本邑幅員之大,豈無斂華就實,窮居不求聞之人乎?大抵風俗之矯改,不在於法度之末,卿先加採訪,登進于朝,則何靳收用?此政斡運彌綸之一大先務,另更着意,以副朝家爲西土聳奬作成之至誠苦心事,下諭于平安監司。金店條,亦皆下諭諸道道臣。上曰,有旨卽速成記,可也。命退,承史以次退出。
上在昌德宮。停常參·經筵。
夜自一更至五更,灑雨下雨,測雨器水深一寸一分。
大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。
王大妃殿,朝廷二品以上·六曹堂上·宗親口傳問安。答曰,知道。
傳于尹行任曰,同副承旨馳詣明陵,奉審摘奸,局內諸陵,一體奉審以來。
尹行任啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于具㢞曰,奉命承旨許遞,前望單子入之,待下批牌招察任。
承旨前望單子入之,申耆落點。
玉堂前望單子入之,應敎鄭萬始,副應敎成德雨,校理申獻朝,副校理金啓洛·金熙朝,修撰徐配修,副修撰李羲觀·李鼎德落點。
具㢞啓曰,新除授應敎鄭萬始,校理申獻朝,副校理金熙朝,副修撰徐配修,副修撰李羲觀,方在罷散中,何以爲之?敢稟。傳曰,敍用。
以修撰徐配修,副修撰李羲觀牌不進罷職傳旨,傳于具㢞曰,只推,更爲牌招。
記注官金良倜書啓,臣敬奉聖批,馳往傳諭于北部觀光坊契議政府右議政金鍾秀所住處,則以爲,臣冒瀆血懇,顒俟兪音,史官卽又臨宣聖批,辭旨隆重,至以誠意恩禮爲敎,趣臣卽起視事,臣擎讀感惶,淸淚盈襟,不知死罪,臣何以獲此於聖明也?疏末體諒一款,自知非席藁待勘之蹤所敢言,而冒萬死猥有附及者,以聖上曲庇賤臣之德意,覬或俯開臣進身之路,而此亦不得請焉,則從此臣罪,將日積一日,命之窮矣,尙何言哉?伏地戰灼,不知所達云矣,敢啓。答曰,知道。知爲分明進身之節拍,則其所刪改,豈待更請?此意卽爲傳諭。
記注官金良倜書啓,臣敬奉聖諭,馳往傳諭于弘濟院路判中樞府事李性源所到處,則以爲,臣狗馬賤疾,去死如紙,王靈所曁,僅到郭外,反面之願,一時爲急,而目下症形,萬無自力詣闕之望,方擬短箚請譴矣,不自意史官遠臨路次,傳宣聖諭,旣問行止,又令直還將攝,恩言諄複,德意鄭重,臣擎讀以來,涕淚自零謹,當依聖敎直還私次,稍俟收召神精,略入文字,仰請譴何云矣,敢啓。傳曰,知道。
傳于洪聖淵曰,右副承旨入侍。
傳于尹行任曰,右議政入侍。
洪聖淵啓曰,新除授守令當日辭朝事,命下矣。中和府使鄭周誠,鐵山府使李鵬運,兩司俱未署經云。憲府除在外外,大司憲洪秉纘,持平朴東俊,卽爲牌招,諫院則或在外,或傳旨未下,只有大司諫朴天行一人,不得請牌,何以爲之?敢稟。傳曰,許遞,今日政差出。
洪聖淵啓曰,今日政新除授臺諫,竝待下批牌招,以爲署經之地,何如?
吏曹啓目云云。鐵山府使朴光迪,平山府使徐有和,中和府使柳晦源,龜城府使金衡柱,德川郡守申曮爲先罷黜,其罪狀,令有司拿問勘處。慈山前府使蔡緯夏,泰川前縣監睦萬中,繡啓論列,旣如此,雖已遞職,不可置而不論,竝令該府拿問處之。鐵山前府使洪百游,熙川前郡守鄭勗世,肅川前府使林永老,寧邊前府使許,罪犯若是狼藉,決不可尋常處之,竝令該府拿問嚴勘。其餘守令,旣無優異之跡,又無大段顯疪,竝只置之。道臣事體自異,不爲論列,令廟堂拿處,何如?啓,竝只依回啓施行爲旀,其中數邑守宰,尤極無狀,國有法綱,此輩難免重罪。聞於繡衣筵奏,以其潛往潛來之有命,無以出道乙仍于,踏印文蹟及作奸實跡,不得捉來,請令行査處之,其說果然。本曹回啓及繡衣原啓,謄關下送該道,探査者探査,取招處取招,各具啓目,斯速狀聞事,嚴飭分付爲旀,該道査啓段,以罷拿守令兺爲之事,分付爲良如敎。
尹行任,以義禁府言啓曰,明日頒赦時,本府堂上,當爲備員開坐,而同義禁金夢華·申光履在外,朴宗岳服制,不得進參,令政院稟旨變通,以爲備員之地,何如?傳曰,與判義禁許遞,今日政差出。
有政。吏批,判書洪良浩進,參判未差,參議李祖承進,行都承旨具㢞進。以趙鼎鎭爲吏曹參判,朴喆源爲濟用判官,徐敎修爲宗廟令,李潤禧爲平山府使,鄭周誠爲中和府使,李基成爲龜城府使,李鵬運爲鐵山府使,李羲觀爲德川郡守,李義行爲大司憲,金翊休爲大司諫,李東稷爲執義,李運彬爲司諫,沈鏗爲掌令,朴聖集·韓致應爲持平,李永穆爲獻納,李奭濟·朴孝成爲正言,李文源爲判義禁,趙瑍·權·鄭景淳爲同義禁。
兵批,判書李服制,參判柳誼差祭,參議李命勳入直進,參知金履成病,承旨尹行任進。副司直李度默·李敬五·申馥·成種仁,副司果李東稷·尹羽烈·李龜雲,以上竝單付。
傳于洪聖淵曰,刑曹堂上之久任,已成一副當規模,則參判之仍任,未過數日,忽又移擬,吏曹判書洪良浩,從重推考。
尹行任啓曰,卽者戶曹郞廳來言,錦城尉家,謂有生前遺托,不受禮葬云,何以爲之?敢稟。傳曰,賢都尉生前謙挹之志,不可枉拂,特從主家所請,禮葬則置之,以祭需葬需,戶曹米百石,錢三千兩,木布各十五同,令郞官輸送。禮葬旣不如例爲之,內需司護喪官處,各別嚴飭,所用諸具,無大無小,一一策應事,分付。葬時畿邑擧行,惠廳會減,拔例優厚爲之,一以從遺托之請,一以表眷待之意。神道碑當御製書下,令該道別定差員豎立,趁葬前擧行事,分付。
傳于尹行任曰,坐直承旨入侍。
以江華留守狀啓內,軍器庫弓箭偸竊賊人,嚴囚,待奉命下來,開庫詳閱後,具格狀聞事,傳于尹行任曰,典守之不謹,卿難免其責,從重推考。中軍不知緝察之政,罷職·開庫一款,依狀請,別軍職一員,再明日下送,眼同點閱事,回諭。
庚戌三月二十五日午時,上御重熙堂。右副承旨入侍時,右副承旨洪聖淵,假注書洪樂游,記注官趙慶遠·金鳳顯,以次進伏訖。命書傳敎曰,錦城尉卽賢都尉也。生而三朝恩遇備至,沒而搢紳輿臺皆嗟惜,其生也榮,其死也哀者,都尉之謂也。況予之禮待與眷念,尤有別焉。戊辰以前之事,詳載於貴主祭文,何忍提說於文字,而且昨秋以後,予又視之以恩人勳舊,寵眷倚毗,百倍於疇昔,近聞衰老日甚,沈疴彌留,昨日近洞臨駕,兼爲視疾於主第者,蓋欲一見於疾革之前,而因史官回奏,知無以收拾,未免虛還矣。豈料逝單遽到乎?平昔則加之以殊禮,身後不若平昔,則何以表傷惻驚惜之意乎?禮葬用一等,柩材以長生殿副件擇送,第三日遣承旨致吊,成服日致祭,祭文當製下,祿俸依大臣例,限三年仍給。承重孫,勿論年限,待閱服,敦寧參奉加設單付。衣衾諸具,令內需司別加拔例擧行,三年祭需,亦令度支依判下輸送。成服前賜諡,而以都尉之賢,無紀蹟之文者,甚不可,令文任不多日內撰進諡狀,使之葬前宣諡事,分付。又命書傳敎曰,聞宣傳官回奏之言,卿能力疾攢程,自高陽離發入京云,慮念之餘,何等慰幸?玆遣史官,問卿行止,卿須直還卿第,便意將攝,俟間入來事,遣史官傳諭于李判府事。又命書傳敎曰,右相間欲造朝,前下書啓批旨中,匪怒有心等句語,自政院抹去,以安大臣之心。命退,承史以次退出。
庚戌三月二十五日午時,上御重熙堂。同副承旨入侍時,同副承旨尹行任,記事官徐有聞,記注官趙慶遠·金鳳顯,以次進伏訖。上命書傳敎曰,守令多窠,迎勅進去外,政官牌招開政,各別擇差,待下批當日辭朝,催促赴任。上曰,亞銓方仕進內閣云,卽速出牌,使卽開政,可也。賤臣承命出傳。命書傳敎曰,時囚罪人李度默,放送。上曰,吏曹參判牌去來,知入,可也。賤臣承命出,回奏曰,姑不承牌矣。上曰,何時出牌,尙不承牌乎?仍命書傳敎曰,近日亞銓事,誠悶然。旣在闕中,如是逡巡,吏曹參判金憙,光州牧使見窠除授,當日辭朝。政官延勅班出郊外,只長官出牌,斯速開政。命書公事判付訖。仍命退,承史以次退出。
庚戌三月二十五日未時,上御誠正閣。右議政入侍時,左副承旨申耆,假注書洪樂游,記注官趙慶遠·金鳳顯,右議政金鍾秀,以次進伏訖。鍾秀曰,近日聖體,若何?上曰,一樣矣。鍾秀曰,王大妃殿氣候,若何?上曰,一樣矣。鍾秀曰,惠慶宮氣候,若何?上曰,一樣矣。上曰,卿復入揆地,誠爲幸矣。鍾秀曰,前後書啓,臣之情懇,屢有所達,而向者下敎之後,不敢一味逋慢,一謝恩命,政合道理,故臣方冒沒入來矣。第伏見今日批旨,以當令刪抹,俾開進身之路爲敎,且惶且感,無以仰達,而昨日書啓之以附陳爲言者,卽指前日辭疏中願蒙體諒之懇,而乃臣情理之難於供職也,非謂向日附啓所奏之語矣。上曰,然耶?命耆曰,筵退後卽爲抹去,可也。鍾秀曰,臣旣登筵席,玆敢仰達矣。臣之前後罪犯何如,而以聖朝無棄物之盛意,至使臣復廁揆地,德意隆摯,恩敎鄭重,臣豈敢不知變動,而今雖冒沒入來,至於行公一事,區區情勢,實難冒當矣。上曰,此非如是之事,過矣。鍾秀曰,上敎若此,更敢卽席乞免,而目今母病,雖云比前稍歇,大體則漸不如前,有難時刻離捨,毋論一朔二朔,當承命行公,而仍蒙體諒,是臣至願也。上曰,第觀親病之加歇,或行公或將護,可也。日候甚熱,卿則先退,好矣。鍾秀承命退出。上曰,光州牧使入侍。賤臣承命出,與光州牧使金憙,偕入進伏。上敎憙曰,邑僻事簡,風俗亦好,至於還上,無尺文可以閑養矣。但湖南竊發之類,多聚於此土云,卿須善爲緝治,可也。金將軍文集,前道伯今道伯,尙不擧行,卿旣以閣臣下去,須自本邑刻板,往復內閣而爲之。至於物力,則以公穀會減,好矣。上命耆曰,明日延勅等節,差早擧行,好矣。命退,諸臣以次退出。
上在昌德宮。停常參·經筵。
尹行任啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
以大司諫金翊休,獻納李永穆牌不進罷職傳旨,傳于洪聖淵曰,只推。
洪聖淵啓曰,頒赦事,命下矣。未承受推考傳旨,自本院依例爻周之意,敢啓。傳曰,知道。
洪聖淵啓曰,卽者義禁府都事來言,判義禁李文源,知義禁趙瑍,同義禁鄭景淳·權未肅拜,今日赦坐起不得擧行云,竝卽牌招,何如?傳曰,允。
洪聖淵啓曰,判義禁李文源,知義禁趙瑍,同義禁鄭景淳·權牌不進推考傳旨,今方捧入,而頒赦後坐起,不可不擧行,如是違牌不卽肅命,事甚未安,竝卽牌招,何如?傳曰,其中老病人許遞,前望單子入之,待下批,與判義禁更爲牌招。
同義禁前望單子入之,洪秉纘·趙宗鉉·洪明浩落點。
洪聖淵啓曰,判義禁李文源牌不進推考傳旨,今方捧入,而如是違牌,赦坐起不卽擧行,事甚未安,更卽牌招,同義禁洪秉纘,一體牌招,何如?傳曰,允。
傳于洪聖淵曰,判義禁批下,更爲牌招。
以禁府赦單子,傳于洪聖淵曰,時囚罪人朴基正·任聖尹,放。尹興商,放。下送該兵使處,治罪放送。李喆模·李晦植·李潤彬·承膺祚·成鼎柱·金正淳·張齊斗·金允謙,竝蕩滌。李爗·林致秀·李進膺,竝罪名爻周,告身還給。任觀周·柱翼,罪名爻周。
傳于尹行任曰,軍士房承旨入侍。
備忘記,西淸〈君〉煋,安恩君,百官加親授。
有政。吏批,判書洪良浩進,參判趙鼎鎭未肅拜,參議李祖承式暇,行都承旨具㢞進。以趙宗鉉爲工曹參判,沈樂洙爲司僕正,徐浩修爲尙衣提調,宋載經爲惠民提調,朴壽亨爲平市令,洪大應爲工曹佐郞,西淸君煋,安恩君,今加興祿,百官加親授事,承傳。
兵批,判書李服制,參判柳誼入直進,參議李命勳,參知金履成病,承旨尹行任進。副護軍李思祚·申禹相·沈鏶,副司直洪秉纘·朴天行·林道浩·朴東俊·權儐,副司果朴師默·張至冕,以上竝單付。
傳于洪聖淵曰,右副承旨入侍。
傳于具㢞曰,大臣·閣臣入侍。
傳于洪明浩曰,使臣入侍。
具㢞,以吏曹言啓曰,在前頒赦時,例有別歲抄書入之事,今則何以爲之乎?敢稟。傳曰,依例書入,可也。
具㢞,以吏曹言啓曰,別歲抄書入事,命下矣。居中居下永不敍用,一體書入乎?敢稟。傳曰,書入,可也。
尹行任,以戶曹言啓曰,時御所內各司,依定式發遣本曹正郞李周憲,兵曹參議李命勳,佐郞鄭觀輝,東所衛將韓命鵬,西所衛將高亨謙,南所衛將鄭㵙,北所衛將李顯昌,眼同看審後,有頉處別單書入,而修改則擇日擧行,何如?傳曰,雨漏處則待晴卽爲改瓦事,分付。至於椽木·道里等各項修改,判堂登筵時,更爲稟旨爲之,而闕內各處及宮城拔草一款,申飭何如,而近則抛棄,日前至煩飭敎,此則兵曹堂上不能事事之致。三月以後行公堂上,爲先從重推考,入直郞官,事當嚴處,而屬之宥旨前事,姑先從重推考。後復若此,本曹季朔摘奸時,竝與該所衛將等,草記論罪。此等定式稍久,則未免抛却,後勿如是,可也。
申耆,以兵曹言啓曰,卽接集春營入直哨官閔大爀手本,則集春門南邊宮墻舊築一間許蓋瓦及仰板,因雨缺落云。此雖與全體頹圮有異,而不可不圍排,爲先令紫門監,以杻把子依例堅實圍排,把守軍兵,集春營入直御營軍八名除出,限修築間,嚴加守直之意,分付,何如?傳曰,晝察夜巡,待晴卽爲改築,可也。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
申耆,以御營廳言啓曰,本廳字內集春門南邊宮墻舊築一間許蓋瓦及仰板缺落處,集春營入直軍八名除出把守事,自兵曹草記矣。集春營入直軍八名除出,將官率領,限修築間,嚴加守直之意,敢啓。傳曰,知道。
申耆,以御營廳言啓曰,集春門南邊宮墻蓋瓦及仰板缺落處把守事,兵曹草記批旨內,晝察夜巡,待晴卽爲改築可也事,命下矣。把守軍則還爲入直,別定將校一人,率入直軍四名,限改築間,晝察夜巡之意,敢啓。傳曰,知道。
洪明浩,以承文院都提調意啓曰,月食已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
判義禁李文源疏曰,伏以,臣頃忝金吾之職,自陷罪戾,至被彈劾,區區私義,不可以一時暫遞,謂已蒙勘,而今者恩命,復以是任授之,臣誠惝怳驚懍,莫知所以自措。噫,臣於李趾光議讞也,只就其供辭而論之耳,豈敢有一毫低仰於其間,而唯意漫漶,置之落空及負犯之類無所懲畏云者,有若臣暗加曲護,擅弄王法者然,是可忍也,孰不可忍也?其指意之深緊,聲討之嚴峻,實是人臣之極罪,言之者雖或無難,當之者豈不懍然?然此莫非臣昏憒不職之辜,更誰咎尤?從今以往,金吾一步,便同鐵限,雖欲拚棄廉義,冒沒復玷,其勢誠末由矣。且伏念臣之平日所自勉者,只是實心事君而已。凡於官職去就,亦未嘗以曲嫌小拘,故爲假飾,以效不誠之例讓,則庶幾殿下已有所俯燭矣。惟此金吾之任,罪犯罔赦,彈墨未乾,臣若强其不可强之情勢,而晏然復據,則固非臣誠實底道理,而亦豈殿下終始生成之德意也哉?反復思量,萬無承膺之路,恩召之下,荐犯違傲,今日頒赦,本府自有擧行,而亦未敢承命,罪上添罪,尤極惶蹙。伏乞天地父母,特賜體諒,亟許鐫削,仍治臣罪辜,以謝人言,以嚴邦憲,千萬幸甚。答曰,省疏具悉。卿其勿辭行公。
庚戌三月二十六日巳時,上御誠正閣。大臣·閣臣·使臣入侍時,行右承旨洪明浩,假注書洪樂游,記注官趙慶遠·金鳳顯,左議政蔡濟恭,右議政金鍾秀,一提學鄭民始,二提學吳載純,檢校直提學徐浩修,二直提學金載瓚,檢校直閣李晩秀,副使趙宗鉉,以次進伏訖。濟恭等曰,日間聖體,若何?上曰,一樣矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣矣。濟恭曰,今日好雨滂沱,民事誠多幸矣。上曰,皇帝之所書福字,欲使卿等見之,卿等須進見,可也。濟恭等進前奉覽訖。濟恭曰,筆力極其雄豪,而特念偏邦螽斯之慶,有此曠古殊異之擧,實不勝感謝矣。鍾秀曰,筆力如是雄健,筋力之尙爾康旺,推可知矣。此等恩數,實是往牒所無,前後繾綣之念,愈往愈摯。至於今番事,尤爲感激,抑或天誘其衷,致使眷眷於我國矣。濟恭曰,交隣之間,猶以爲感,況是大國乎?上曰,筆力異於凡常矣。上曰,副使進前,可也。宗鉉進前。上曰,萬里行役,無事往還,予庸欣悅。宗鉉曰,王靈所曁,幸得穩旋矣。上曰,今行屢被召接耶?宗鉉曰,臣等屢次被召,而正月十三日,皇帝催召朝鮮使臣,故臣等卽爲入對,則使之進前,而顧語和珅矣。少頃,有一漆函,自內而出,皇帝曰,此則朕之親筆也,爲爾國螽斯之慶,書此一福字,以寓祈祝之意。又以御卓之酒,手賜臣等曰,此酒亦出於祈祝之意也,竝須歸告爾國云,而至以金簡所傳推之,皇帝之平日眷眷於我國螽斯之慶者,可知其靡不用極矣。其晉接之節,禮待之意,逈出尋常,比他國自別,班次居先,而禮部尙書必引導而入,甚至使人扶掖而上殿陛矣。上曰,皇帝筋力凡百,何如?宗鉉曰,無異少年,都是滿面春風,而常如笑顔矣。上曰,金簡,爲人,何如?宗鉉曰,爲人精明,而於我國事,誠意甚勤,接待之節,頗眷眷矣。上曰,風俗,何如?宗鉉曰,俗習强悍,惟財利是趨,侈風漸痼,生理極艱云矣。上曰,卿行役之餘,想多憊肅,先卽退去,可也。宗鉉承命退。命大臣·閣臣退出,濟恭·民始等承命退出。命書傳敎曰,百官加下批政事,當日爲之。命退,承史以次退出。
庚戌三月二十六日未時,上御重熙堂。右副承旨入侍時,右副承旨洪聖淵,記事官徐有聞,記注官趙慶遠·金鳳顯,以次進伏訖。上命書傳敎曰,吏兵批歲抄點下者,分等捧傳旨,命讀公事,書判付訖。命退,承史以次退出。
上在昌德宮。停常參·經筵。
藥房都提調金鍾秀,提調吳載純,副提調具㢞啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣,王大妃殿·惠慶宮·中宮殿,藥房口傳問安。答曰,知道。
洪明浩啓曰,來初一日輪對日次,而宗廟夏享大祭齋戒相値,頉稟之意,敢啓。傳曰,依例受點,後日次來待。
具㢞啓曰,錦城尉朴明源家,遣承旨致吊致祭事,命下矣。何承旨進去乎?敢稟。傳曰,左承旨·同副承旨進去。
行右承旨洪明浩,左副承旨申耆啓曰,臣等卽伏見義禁府赦單子,則身死未蒙放罪人柱翼,有罪名爻周之命,臣等相顧愕眙,竊不勝憂慨之至。噫,黨與之誅,王法莫嚴,渠以劇逆大憝之族屬黨與,潛計陰謀,狼藉呈露,三招對供,一辭輸款,減死島棘之典,已是失刑之大者,臺閣請鞫之啓,可見輿憤之同然,則今此處分,有若尋常罪人身故放宥者然,隄防之不嚴,刑政之失當,誠非細故。且況罪名爻周,卽是法文所無,而乃殿下創而行之,無少留難,旣往之失,已切慨惜,方來之弊,尤當如何?繳還有禁,雖不得不頒布,臣等職忝出納,終難泯默。玆敢不避煩瀆,聯陳愚衷。伏乞聖明,更加三思,亟寢成命焉,惶恐敢啓。傳曰,被謫身死徒流案爻周,自是法典所載,特以罪名,有關係該道,該府不在擧論中,今此遇赦爻周之擧,特不過常典,卿等所謂法文所無,可謂外題矣。
行右承旨洪明浩,左副承旨洪聖淵啓曰,臣等卽伏見義禁府赦文書,有濟州牧圍籬安置罪人兪彦鎬放送之命,臣等相顧愕眙,莫省所以也。噫,兪彦鎬之罪,可勝誅哉?渠之負犯何如,關係何如,而因一赦典,忽有放釋之敎,有若尋常罪謫之遇赦蒙於者然,此何擧也,此何事也?噫,以渠罪犯,當初之特貸一律,已是失刑之大者,王章未施,輿憤尙激,臣等職在惟允之地,所當直爲繳還,而飭敎截嚴,雖不得不頒布,衷憤所激,不容泯默,不暇緩聲。玆敢冒死聯籲。伏乞聖明,亟加三思,特寢兪彦鎬放送之命,千萬顒祝,惶恐敢啓。傳曰,還給。
傳于具㢞曰,都承旨。右副承旨入侍。
傳于具㢞曰,召對爲之。
傳于具㢞曰,書狀官入侍。
傳于尹行任曰,承旨房仍。
申耆啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
兵曹口傳政事,副司果李儒修·兪漢寓·柳畊·李相璜。
冬至書狀官狀啓,惶恐待罪事。傳曰,勿待罪事,回諭。
以忠淸監司啓本,致死人朱星叔獄事初覆檢官指名馳啓事,傳于申耆曰,以此狀啓,令政院成出有旨,封下完伯處,與受囑變辭之扶餘刑吏及應問人,星火捉來,捧直招狀聞,成命已久,尙不擧行,完伯事,萬萬駭然。爲先從重推考,此意一體,下諭。
洪明浩,以吏曹言啓曰,因咸興幼學李德訓上言,咸鏡監司李秉模査啓內,庚寅年陵殿官變通以後,道內生進及幼學之入道薦者,自吏曹擬差,而毋論大王子孫與他人,惟其人地之是視,則前後陵殿官中大王子孫之差擬者,非止一二。豐沛子弟,莫非我太祖臣子,則四大王子孫之區別檢擬者,事面未安。卽令純陵參奉李昌杰,利城李榏,咸興李秀勳,俱是璿派,入於道薦,或已入仕,或已參望,則上言中一不參望之說,亦爲爽實云云。道臣狀啓,明有所據,則李德訓上言,自歸虛罔之科,事極無嚴,上言內辭緣,置之,何如?傳曰,允。
李得濟,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣,流霞亭,依定式發遣本曹郞廳奉審,則文昭殿碑閣雨漏壹庫,方甎壹立破傷,女·夫防草各壹張脫落,蠶壇碑閣方甎柒立破傷,追慕洞碑閣夫防草參張,女瓦拾張,墻垣女防草拾柒張,夫防草貮張脫落,淨業院碑閣女·夫防草各貮張脫落,火防面土剝落,流霞亭大廳庫庫雨漏,龍頭壹箇破傷,萬懷堂庫庫雨漏,東邊柱壹箇腐傷,南月廊庫庫雨漏,椽木肆箇腐傷,千慕堂庫庫雨漏,椽木貮箇腐傷,大門庫庫雨漏,中門龍脂板壹立腐傷,墻垣拾貮間頹圮,分付各該司,使之卽速修改之意,敢啓。傳曰,知道。
申耆,以備邊司言啓曰,吏曹啓目,道臣事體自異,不爲論列,令廟堂稟處,爲請矣。取見其兩西暗行御史李冕膺書啓,則以爲,平安前監司鄭昌聖,專昧事務,重以衰老,幕僚衙客,恣意濁亂,怨讟朋興,施措顚錯,列邑抄饑之政,十分減削,一切慳惜,頷顑之類,濱死之人,太半見漏,定州富人,邀致幕中,營作錢之散在淸北者,使之主管區處,差任之際,曾無罪過,初不除汰,忽地改易,呼訴紛然,貽辱朝廷,積失民心,殆難盡擧云。黃海前監司李洪載,人旣柔善,全不解事,聲望不能厭服於列邑,威令不能宣行於一路,賞罰無以得宜,施措自多乖當。前年遂·谷兩邑之歉荒,實爲一道之最,而不思區劃賑濟之方,乃反移送兩邑穀物於隣境,以副不急之需,守宰力爭,終不回聽,唉彼濱死之民,失此口沕中物,流離之四,不是異事。至於幕客之恣意營私,甘心欺蔽,廉探之眞贗相混,討索肆行,則備招譏笑,兵使之替送文報,莫敢誰何,修啓之苟且彌縫,有損體統,則自納羞侮,而聽聞所及,莫不駭歎云矣。方伯之職,按察一道,承流宣化,欲使一夫一婦,皆得其所,固是職分內事,而當此年事之凶荒,西土生靈,擧皆濱死,則爲道伯者,當極意措劃,如拯溺救焚,以無負前後丁寧懇惻之聖敎,而乃反袖手恬然,使垂髫戴白者,流散相繼,景色慘目,至登於繡啓,貽羞朝廷,猶屬細故,其孤負特簡之罪,尤當如何?黃海前監司李洪載,幕裨營屬,不能操切,恣意營私,肆行討索,可謂罪上添罪,而月前以流民事,旣已遠竄,則加罪一款,非自下所敢擅請。至於平安前監司鄭昌聖,繡啓論列旣如此,則其在勵國綱懲後人之道,豈可尋常處之?令該府拿問定罪。所謂幕僚衙客及定州富人,或以濁亂爲目,或以區處營作錢爲言,有不可仍以掩置,竝與海西營私討索之幕客,一一問名於御史處,令各該道臣嚴査狀聞,以待朝家處分,而繡啓體段,若論道臣,則例以道臣體重,不敢論列爲辭,而今此繡啓,便與守令論斷無異,少無區別之意,其在事體,不可無警。御史李冕膺,推考,何如?傳曰,兩道伯段,辜負與僨誤之罪,焉逭重典?然不無輕重之殊,海伯則不過暗昧,亦不過損體,前勘之外,別無加施之律,而箕伯則年記之衰倦,人品之疎闊,姑勿論,前罪未盡勘,而追發又如許,其在懲勵之擧,不可仍置。今雖置對,其情無出於見欺也,不察也。大抵誤畀之失,朝廷亦無以辭其責,前監司鄭昌聖,中和府,亟施竄配之典。所謂幕僚衙客事,依草記行査嚴飭,兩道伯斯速得情伏聞事,分付。封書中,首提前伯治績,次及栍邑守令,無異按査之體,啓語中有難膠守勿擧論之近例,御史勿推,可也。
洪聖淵啓曰,卽者守禦使鄭昌順,謂以情理所急,徑出江郊,陳疏到院,原疏纔已退却,而將臣之佩符出城,前所未有,揆以事體,誠極未安,守禦使鄭昌順,從重推考,何如?傳曰,允。
洪聖淵,以刑曹言啓曰,因內需司單子,明禮宮着署宮任,嚴杖一百,限己身充定太學典僕事,判下矣。依判付,明禮宮當該書員朴受敬,捉來臣曹,各別嚴杖一百後,限己身充定典僕事,分付成均館之意,敢啓。傳曰,知道。
洪明浩,以觀象監提調言啓曰,禁漏兼敎授卞光趙有頉,代本漏官前主簿朴萬億差下,使之付軍職冠帶常仕,何如?傳,允。
申耆,以義禁府言啓曰,平安前監司鄭昌聖,中和府,亟施竄配之典事,命下矣。鄭昌聖,以批旨內辭意,具罪目,依例發遣府都事,押送配所之意,敢啓。傳曰,知道。
申耆,以義禁府言啓曰,龜城前府使金衡柱,德川前郡守申曮,慈山前府使蔡緯夏,泰川前縣監睦萬中,鐵山前府使洪百游,熙川前郡守鄭勗世,肅川前府使林永老,寧邊前府使許等拿問嚴勘事,傳旨啓下矣。蔡緯夏·睦萬中·洪百游·林永老等,今方待命,卽爲拿囚,金衡柱·申曮等,自任所未及上來,依例發遣府書吏羅將,所到處竝拿來,鄭勗世,前以他罪,定配於全羅道長城府,許,定配於慶尙道咸昌縣,發遣府書吏拿來,何如?傳曰,允。龜城·德川,係是設賑邑,拿來之際,貽弊可慮。然如兩邑民觀瞻,不得不發送,沿路貽弊,卿其各別嚴飭,仍以此批旨,謄關兩西道伯,亦令各別戢飭,可也。
申耆,以義禁府言啓曰,因本府赦單子,時囚罪人朴基正·任聖尹,放,尹興商,下送該兵使處,治罪放送,未及拿來罪人李潤彬·承膺祚,竝蕩滌事,命下矣。朴基正·任聖尹,卽爲放送,尹興商,下送該兵使處,治罪放送事,發關分付,而李潤彬·承膺祚等,拿來都事及羅將所到處,知委放送事,亦爲發關分付之意,敢啓。傳曰,知道。
以禁府赦文書,傳于洪聖淵曰,當待諸道放未放處分,而此事卽早欲處分者,間因事端,未免中止。大抵外面看者,豈不曰,刑政之輕重倒置乎?雖從加倍之律,兼示大懲之意,而名以大官,則與庶僚自別,屢年絶海,亦足勘其罪。濟州牧圍籬安置罪人兪彦鎬,特爲放送。
司諫李運彬,應敎鄭萬始,掌令沈鏗,持平朴聖集,校理申獻朝,副校理金熙朝,正言李奭濟,修撰徐配修,副修撰李錫夏啓曰,請黜置罪人鄭致達妻,亟令王府,快正典刑,以洩神人之憤。請物故罪人德相,亟施孥籍之典。請逆賊尙喆,依律處斷。一行刀割答曰,不允。五字刀割司諫李運彬,掌令沈鏗,持平朴聖集,正言李奭濟啓曰,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情,還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府一依古典,趾賊等凶賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬·奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,快正典刑。請減死定配罪人廷楫,亟令王府,設鞫嚴問,期於得情。請荐棘罪人時偉,亟令王府,更加設鞫得情,快正王法。請物故罪人在簡,亟施孥籍之典。措辭見上答曰,不允。掌令沈鏗啓曰,謂大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,快正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。措辭見上新除授執義李東稷,時在忠淸道公州地,持平韓致應,時在原春道原州地,請竝斯速乘馹上來事,下諭。答曰,不允。下諭事,依啓。正言李奭濟啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,更令王府,設鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥籍之典。請逆臣承烈,亟令王府,快正典刑。請驥顯,設鞫嚴問,期於得情,快正典刑。請翼魯,亟令王府,設鞫得情,以正典刑。請逆賊驥顯弟龜顯,設鞫嚴問,期於得情。請前大司諫尹尙東,施以竄配之典。噫嘻,痛矣。龜顯之五字刀削指嗾妖兄之狀,已悉於原啓中,今不必架疊,而二歲集敬之輩,與聞逆謀,情節畢露,脈絡相貫,昭載於秋曹供案,則爲今日臣子者,固當明目張膽,沬血飮泣,究覈其端緖,打破其窩窟,而伈伈泄泄,視若尋常,以至經年繫囚,一未刑訊,生出獄門,全然放釋,國言喧騰,輿情之憤惋,猶屬餘事,義理由是晦塞,亂逆無所懲畏,將不知何樣禍機,伏於何地。思之及此,寧不骨顫而膽掉哉?請龜顯二歲七罪人,更令王府,竝爲捉囚嚴訊問,期於得情。新除授正言朴孝成,時在京畿廣州地,請斯速乘馹上來事,上諭。答曰,不允。第十一件事,斯速停啓。下諭事,依啓。
大司憲李義行疏曰,伏以淸朝風憲之長,是何等重任,而如臣百不猶人者,乃復忝叨也?臣之疲軟迂拙,淵鑑有素,近又加之以老昏健忘,尋常任使,亦自知其不堪,況於見職,何敢爲冒膺之計,徒作一身之榮哉?且臣日前獲差享官,受戒歸來,寒疾大作,除旨之下,召牌踵臨,而起動無望,坐犯違傲,臣罪至此,尤合萬殞。玆敢僅收神魂,仰瀆宸嚴。伏乞聖慈,察臣不稱,諒臣實病,亟許遞改,以安賤分焉。臣於前冬,目見國勢之岌嶪,妄陳一疏,冀回天聽,忱誠淺薄,未能孚格,居然半載,國賊尙晏然矣。嗚呼,懼亡圖存,是人主之常情,而殿下之終靳群請,是殿下未思之甚也。伏況我慈聖殿下,至有不以言視之之敎,殿下奉念,亦必有惕然驚悚之時矣。臣之受知於殿下,已三十有二年矣。中間洪造,與天罔極,近日穉子,亦蒙異渥,跡雖疎逖,心未嘗一刻不在於文陛,苟或可以賊不討而國不危,殿下遂全恩之仁,倫綱無斁絶之患,則臣亦人耳,何苦故爲是杞人之憂,以拂我殿下之聰聽哉?一則爲宗國長遠慮也,二則以宗國長遠慮也。伏願殿下,更垂深思,快允三司之啓,以答我慈殿爲聖躬血誠,以保我宗社四百年基業焉。不然,臣願以臣家百口,早伏今日鈇鉞,以正其重觸忌諱之罪也。頃疏所引大臣筵奏,果是不出於人臣之口,則公私大幸,臣何敢更事索言哉?答曰,省疏具悉。勿煩。卿其勿辭行公。
應敎鄭萬始,校理申獻朝,副校理金熙朝,修撰李錫夏·徐配修箚曰,伏以臣等得伏見赦單之下金吾者,有物故罪人柱翼罪名爻周之命,臣等相顧愕眙,繼之以憂歎之至。噫嘻,柱翼之凶圖逆節,尙忍言哉?渠以劇賊大憝之親族私黨,抵死陰護,讎視國家,旨意之凶憯,無異於詬罵,罪惡之貫盈,難容於覆載,而未擧肆市之律,至施移陸之典,王章莫伸,鬼誅先及,輿情憤惋,久而愈切,而惟其罪名,昭載丹書,則義理猶可以不墜,亂賊猶可以知懼,今於一朝,竝與其罪名而爻周,苟去其罪名,則日久歲遠,便同平人,夫孰知柱翼之情節若是其至憯,負犯若是其窮凶也哉?臣等竊恐隄防由此而蕩然,凶孽由此而覬覦,將不知隱憂深慮,至於何境。以殿下明聖,何不念及於是,而乃有此非常之擧也?至若任觀周,論其所犯,亦甚緊重,而今因曠蕩之典,竝寘宥除之中,處分之過當,又如何哉?伏願亟加三思,竝寢成命焉。答曰,省箚具悉。勿煩。
副校理金熙朝,修撰徐配修箚曰,伏以,臣等卽伏見傳敎下者,有濟州牧安置罪人兪彦鎬放送之命,臣等於此,誠不勝驚歎之至。噫,彦鎬之罪,可勝言哉?時當崩迫於聖心,將欲洞諭於廷紳,凡今日北面於殿下之庭者,孰不痛心飮泣,趨承召命,而彼彦鎬者,抑獨何心,牢臥其家,伊時廷臣之以書以伻,絡續走報者,不知其幾次,而終不驚動,晩到朝房,此已萬萬痛駭。及其紫衣之促召,始乃文陛之强登,而蹣跚之步,難掩假飾,緘結之狀,不忍正視,究厥罪狀,決難容貸,薄置海島,曾未幾何而乃加全釋,不少留難,有若尋常罪謫之遇赦卽放者然,不知殿下何爲而有此擧也?罪犯若是其深重,而疏放若是其輕遽,刑政之失當,已無可言,公議之憤惋,去而愈激,此而若不嚴懲,其何以立君綱而勵臣分哉?伏願聖明,特加三思,亟寢成命焉。答曰,省箚具悉。勿煩。
判義禁李文源,同義禁趙宗鉉·洪秉纘·洪明浩疏曰,伏以,今者身死未蒙放罪人柱翼·任觀周罪名爻周之命,臣等竊不勝驚歎之至。蓋其所犯,關係甚重,與尋常竄配物故之類有異,則雖霈澤旁流,無物不沾,而豈可遽施蕩滌之典,使干犯之類,無所懲畏乎?臣等旣忝按法之地,成命之下,有不敢奉承,只自惶恐俟譴而已。伏乞聖明,特賜鑑諒,亟許還寢,仍治臣違拒之罪,千萬幸甚。傳曰,還給。
忠淸·全羅兩道儒生,生員尹載厚·朴商楫·李膺福·李晦根,進士李顯文·韓師獻·李薰,幼學尹鳳烈·閔文洙·鄭晢明·朴周煥·朴尙鼎·金大鎭·金大鈺·朴履中·閔百會·李增祥·李㝡祥·李鎭國·金再祿·金再福·朴就瑞·朴漢瑞·朴理瑞·李鎭海·李鎭百·李雨榮·朴述煥·朴震煥·柳英弘·金弘述·金時述·柳道煥·柳章煥·朴漢老·朴漢鎭·宋履輝·宋時輝·李再光·朴事曾·李雨德·李永載·李雨及·朴光先·朴漢昇·金致俊·金致任·金鍾文·柳震秀·金鍾遠·朴柔煥·朴棨煥·朴商健·金鍾淳·朴鼎瑞·蔡明圭·蔡晉圭·洪宗顯·卞厚鎭·宋熙咸·宋載祜·宋克鉉·宋應鼎·金漢運·朴重柔·宋宜鉉·宋一德·盧新爀·宋顯增·宋顯重·盧宗爀·鄭興祚·宋壽基·李顯膺·宋慶相·柳成五·金大中·金箕中·韓慶百·宋聖文·延鳳祚·宋啓周·李仁載·宋道輝·金熀·洪宗弼·閔沃洙·朴漢吉·朴漢純·朴漢璧·蔡華爕·韓·李郁載·李昌載·閔百升·李英郁·卞會中·卞得中·鄭翼柱·鄭世輝·柳星老·卞九鎭·宋霙·宋·宋山輝·朴奎鎭·宋元泰·李泰載·閔百述·朴雲瑞·朴雲鉉·卞由鎭·蔡執圭·閔復洙·閔百協·金由正·金熲·金孝正·朴來漢·朴尙謙·金守正·金安正·金奎正·宋載賢·朴基彩·朴爀·宋台鎭·盧鼎爀·李相聖·金恒重·具廷弼·具廷尹·宋梅相·朴承大·李鵬祥·崔有鼎·申光道·具敏行·李啓朱·李宗台·申光軾·朴衡秀·宋翼相·姜龍煥·朴義大·李炯·具敬行·李邦爕·李鵬海·具純行·安宅濟·宋喜相·李允謙·李網·李弘祿·具益行·閔謐·姜鳳煥·李東標·趙志彦·崔有箕·具復行·朴宗崇·李師洙·宋煥甲·金礪中·申脩·李在祿·李雨祿·李宜茂·李朝燁·安一濟·李應台·朴三秀·黃仁綱·宋頤相·安實·朴五秀·李明謙·金脩潤·李光祿·申光轍·李升台·柳成樑·崔珪·朴獜煥·金晦淳·尹成烈·金光兵·沈寬澤·金錫蕃·羅致德·金錫武·辛命壽·金錫天·金錫河·辛興運·朴宗賢·李俊喆·尹泰爀·洪文彬·南景燁·尹致任·吳煥周·朴宗五疏曰,伏以,惟我國朝表章忠賢之臣,許以不祧之典者,其例有三,曰道學也,曰功勳也,曰節義也。夫道學爲百世之宗師,而從祀文廟,則從以不祧,功勳濟一時之艱危,而策名勳府,則于以世享,至若節義,則恭惟我英宗大王,特念其決熊魚之取捨,立天地之常經,直與道學功勳,竝立而不朽。故始自甲戌年間以義起例,於是乎有特許不祧之典。嗚呼,此誠大聖人所作爲,不拘故常,奬勵忠節,聳一世之觀聽,樹百代之風聲,曷不休哉,曷不盛哉?惟此節義之人,未必兼備於道學功勳,而朝家褒尙優異之典,式至於世祀不遷,作爲昭代之美法,而今以道學功烈節義兼備之大賢,亦已發端於不祧,而尙在於未了之案者有之,卽先正臣文簡公金淨是已。嗚呼,金淨是我朝大賢也。其平生本末,國乘野史,炳烺可考,不待臣等之猥煩,而如論其道學之盛,則生有異質,早歲志學,門路最正,造詣獨超,及其立朝行道,堯·舜君民之志,實與先正臣文正公趙光祖,同條而共貫,則其道學之高明,允爲斯文之宗師,故先正臣文純公李滉,以爲沖庵學問,高於人一等,有此見識,而不得如其志,豈不悲哉?沖庵卽淨之號也。先正臣文成公李珥,爲淨院享祝文有曰,希聖師賢,學如不及,造詣精深,升堂入室,宗師百世,繼在後儒,又按文忠公臣李廷龜撰淨碑有曰,先生天分甚高,識見超邁,安和而莊重,敦大而輝光,卽此諸先正所尙論,可見道學之大頭顱也。若論其功烈之蹟,則乙亥年請復溫陵之疏,立人紀於旣墜,護國本於將搖,蓋其反復敷陳,至爲哀痛惻怛,義理之嚴正,質鬼神而無疑,功烈之卓絶,載汗史而昭垂。嗚呼,當時之事,尙忍言哉?强臣跋扈,國母廢黜,則彝倫之變,極矣,奸凶窺覬,元子危疑,則宗社之托,殆矣。民彝斁敗,擧國齊憤,而無一人挺身抗言,則淨乃職在外郡,不避機鋒,糾合同志,抗疏力言。噫,尺紙瀝血,揭萬古之綱常,而母后之冤始暴,寸管代鉞,破群邪之心膽,而儲君之危復奠,及夫二百年後,溫陵復位,義理克伸者,莫不權輿於此疏,百代之下,凜凜有生氣。故先正臣李珥,又於淨建院奉安文有曰,生鍾間氣,學廻狂瀾,早掦王庭,辰告遠猷,蓋指乙亥疏之爲宗國遠謨而言,則功烈之不可沒,非止於濟一時之艱危也,明矣。至若節義之卓然,有不可誣者。己卯之禍,因此一疏而醞釀,淨與光祖,首罹其綱,最被慘毒,當時之事,至今於悒,忘身殉國之志,已決於草疏之日,舍生取義之烈,亦足有辭於後。故文貞公臣申欽,贊淨之氣節忠義曰,峨嵋千仞,雪色峥嶸,文正公臣李縡,記淨草疏遺蹟碑,有曰,先生之風,澟乎其不死,而君臣父子之倫,天經地義,亘萬世而長存,嗚呼,此實淨之本末梗槪,而言其道學,則如彼其高也,蹟其功烈,則如彼其偉也,考其節義,則又如彼其烈也。有一於此,尙可蒙世祀之典,況兼而有之,而獨未蒙不祧之成命者,豈不爲昭代之缺典,而士林之嗟惜者乎?蓋其事實委折,臣請歷擧而悉陳之。淨之被禍也,其妻贈貞敬夫人宋氏,痛冤自盡,臨歿有言曰,公論之定,必待百年,幽冤未伸之前,雖百代,勿埋神主,可也。蓋宋氏之意,誠以淨請復溫陵之疏,亶出於正坤位安國本之苦心血誠,受禍之酷,抱冤之深,實由於此,則溫陵之冤伸,然後淨之冤,可伸。故宋氏臨歿之言如此,子孫守其遺敎,留奉神主,以待溫陵義理之一伸矣。及至英宗己未春,溫陵復位,是年夏,自上特命致祭于淨,右議政臣宋寅明筵白曰,先正臣金淨致祭事,命下矣。聞先正被禍後,其夫人有勿埋神主之遺言,故其子孫,尙奉神主於其家云,此雖出於婦人之至痛,今當賜祭之日,旣知神主之尙在,則朝家亦何忍使之埋安耶?夫國家於從祀大名賢及功臣節死之人,皆令不祧,先正雖非從祀,先賢道德學問,旣與先正臣趙光祖竝稱,且其守正被禍,至今令人飮泣,則風烈不下於死節,況今溫陵復位,實由先正一疏,則亦可謂有功於國家。今若特許不祧,而仍令致祭於其神主,則恐合便當矣。自上歷詢筵臣後,有今番致祭,則行於墓所,不祧一款,議大臣稟處之命,判府事臣金在魯獻議,以爲國家於文廟從祀,太廟配享勳臣外,未嘗不祧,節死人之不祧,臣則未之前聞。今此先正臣金淨神主之尙奉,律以國法,未爲得當,而右相所論何忍使之埋安旣存之神主云者,誠亦然矣。爲今之道,一付諸本家,朝家勿與焉,可也。右議政臣宋寅明以爲,此事臣旣發端,則今何敢別容獻議,而金淨道德學問,旣與先正臣趙光祖齊稱,則今雖別令其不祧,未見其不可也,而況其神主之不埋,初出於慘禍後婦女哀痛之情,因事上聞,適在於二百年之後,其情則可哀,其事則可貴。且所謂不祧,非別有恩典之可以擧行,旣不忍使之埋安,則此便是許以不祧,臣之愚見,自初如此云。上命依金判府事議施行,判府事之議,旣以付之本家爲言,故至于今循襲權奉?然而朝家勿與焉云爾,則是無成命也。無成命而不祧,乃是無於禮之禮也。第念不忍使之埋安云者,兩大臣之議同,而旣不忍使之埋安,則便是許以不祧云者,亦可見微意之所在也。朝家所以不忍埋安,付諸本家者,亶出於愍念其香火之遽撤,則雖無不祧之命,有以見許不祧之意也。到此地頭,爲子孫者,非惟不忍埋安,誠亦不敢埋安也。噫,宋氏遺言,出於至痛,畢竟溫陵復位,果符其言,則其情可謂慽矣,其識可謂明矣。戊寅春溫陵誌狀之纂輯也,先大王,親覽其請復疏而下敎曰,金淨以一郡守抗章,辭嚴義正,百載之下,令人澟然,己未年,只錄其後,可謂欠典,仍命貤贈上相,嗚呼,我聖祖臨文興感,奬歎忠節,特旨褒贈之眷,誠出尋常萬萬矣。噫,當初己未收議時,則果無節義不祧之例,故金在魯之持難,蓋以此也,而自甲戌以後,始起節義不祧之例,次第蒙恩,間又旁照,追紀功烈而不祧者,亦非一二。南漢斥臣忠正公臣洪翼漢等,江都殉節人文忠公臣金尙容等,壬辰節死人忠烈公臣宋象賢,文烈公臣趙憲,忠烈公臣高敬命等,故相臣金宗瑞皆,皆以節義不祧,文忠公臣李廷龜,文肅公臣徐渻,文翼公臣李德馨,文烈公臣金誠一等,皆以功烈不祧,至於年前,文忠公臣李時稷,忠顯公臣宋時榮等,亦以節義,因儒臣疏請,而擧蒙不祧之典。又況於近年,先正臣文正公金麟厚,以其神主尙在,特命不祧,已例班班,可據非一,則淨之獨未蒙恩,豈無向隅之歎?嗚呼,金淨道德學問功烈節義,兼美於一身,可傳於百世,則今雖特令其不祧,允合事例,而況其不忍埋安,已有朝廷之定論,付之本家,實萬不祧之微意,則便是朝家已許之不祧,而特無成命耳。今也式遵恩例,仍賜處分,抑有所不容已者。假使金在魯之獻議,在於今日,則已例之可據,旣如是明白,必不獨於淨之不祧,而有所持難也。臣等或居淨生長之鄕,或居淨丘墓之邑,或居淨杖屨之地,俎豆絃誦,薰沐藏修,日月之久矣。每念其不祧一款,一任本家,尙闕成命,則是使先正祠板,居於祧與不祧之間,幽明之際,苟焉如此,而終不得列于祀典,以比於諸賢,則非徒未安於先正香火之禮,抑恐有缺於聖明崇報之道。故竊願一達於黈纊之下,而顧以愚昧疎賤,泯默至此,今伏聞溫陵有勒石之命,猗歟休哉。以聖上繼述之孝,闡先后光復之蹟,掦聖祖弘倫之烈,被之貞珉,永垂無窮,則淨之危忠大節,又將表白於紀實之顯刻,而仍念淨生前死後之屈伸,旣與溫陵義理,無不相關,則惟前日未究竟之恩典,似若有待於今日。故玆敢裹足上來,相率叫閽,瀝陳微悃。伏乞聖明,俯賜鑑諒,特許淨樹立之兼備,旁照已行之近例,遄降成命,許以不祧,一以遂先朝褒尙之恩,一以表先正殉國之忠,千萬幸甚。答曰,省疏具悉。文簡公金淨不祧事,己未溫陵復位時故相筵奏,可謂不易之常論,先朝處分,無異允可,而在其時則節義人不祧,未有成式,至甲戌以後,始有定制,如文忠公李廷龜,忠肅公徐渻諸人,亦以事功之可觀,一體不祧,寧或持疑,況文簡之室人辦命也,其說曰,公論之定,必待百年,冤未伸,雖百代勿埋神主,其言切悲,其節絶高。以此朝家勿許埋置於去己未,而今年適營溫陵立碑之役,諸儒之疏,登徹於此時,亦可謂若有待焉,特許爾等之請,仍令該曹照例擧行,卜日遣承旨致祭于文簡之祠,祭文當製下,爾等知悉。
庚戌三月二十七日卯時,上御誠正閣。都承旨·右副承旨入侍時,行都承旨具㢞,右副承旨洪聖淵,假注書洪樂游,記注官趙慶遠·金鳳顯,以次進伏訖。上曰,左承旨·左副承旨入侍。出榻敎賤臣承命出傳,行左承旨李得濟,左副承旨申耆隨入進伏。命㢞書傳敎曰,次對明日來會。又命書傳敎曰,未下守令,皆令明日辭朝。命耆書禁府草記判付。又命㢞書備局草記判付訖。㢞曰,吏曹參判趙鼎鎭,除拜後過三日,不爲出肅,依定式推考警責,仍卽牌招察任,何如?上曰,依爲之。出擧條命退,承史以次退出。
庚戌三月二十七日巳時,上御誠正閣。召對入侍時,參贊官洪明浩,侍讀官金熙朝,檢討官徐配修,檢校待敎金祖淳,記事官徐有聞,記注官趙慶遠,記事官許鞏,掌令沈鏗,正言李奭濟,以次進伏訖。上曰,臺臣退出臺廳,以爲傳啓,可也。奭濟等承命退出。上曰,開講,可也。配修·熙朝·祖淳·明浩等,以次進讀貞觀政要第二卷訖。上曰,注書兼史皆進講,可也。有聞·慶遠·鞏等,以次進讀訖。上曰,各陳文義,可也。配修曰。太宗曰,群臣皆若世南,天下何憂不理?蓋其誠意懇摯,進諫盡忠也。夫世南之於太宗,一言之善,未嘗不悅,一言之失,未嘗不悵恨,善則將順,失則諫諍,忠直自任,誠懇若此,人臣之於君父,皆有此誠懇,則天下之理,果何憂哉?雖然此不獨世南之優於諫諍,太宗能有容諫之德也。我殿下每以言路爲憂,來諫之量,包容之德,逈出百王,而顧今含默成習,言者絶罕,殿陛之上,未聞有審諤之風者,蓋緣今日廷臣,初無世南之誠懇也。然在聖上加勉之道,亦不可不一諉廷臣之失,而不思所以導使言之方也。苟殿下益加勉勵,猶恐不聞,則今日廷臣之誠意懇摯,進思盡忠者,豈獨唐朝之一世南而已也?伏願深留聖意焉。上曰,所奏,甚好,當體念矣。熙朝曰,此篇志滅凶奴之志字,政好玩味。夫唐宗之志,志乎滅虜,坐未嘗安席,食未嘗甘味,其志也,定得堅牢,無或放過,此所以出師大漠,克收偉績者也。然定志之功,不獨在於唐宗滅虜而已。書曰,丕應徯志。史記曰,有志竟成,天下萬事,寧有不定志而能成厥功者乎?今我殿下,以天縱之姿,懋日新之德,於學則志乎周·孔,於治則志乎唐虞,臣固欽仰贊歎,而但志字上面,必着堅持固字之工而後,方可以毋怠毋荒,愈久愈篤,德業之崇,化理之盛,罔不從其志矣。於此而益加聖意,是臣區區之望也。上曰,好矣。閣臣及參贊官,亦各陳達,可也。祖淳曰,玉堂所奏,甚好,惟願聖上體念焉。明浩曰,諸臣皆陳達,別無可達者矣。上命熙朝等先退。熙朝等曰,臣等有區區所懷,敢此仰達矣。夫義理晦塞,亂逆層生,其在嚴懲討存隄防之道,決不可毫忽,而迺者曹囚放釋之命,忽下於半夜之間,臺言峻發,輿憤愈激,大小諸臣,莫不沬血請討,迭上章奏,而天網太恢,兪音尙靳,是豈所望於我殿下者哉?至若柱翼,負犯何如,關係何如,而今於赦典中,遽有罪名爻周之命,此何事也,此何擧也?此而不已,則亂賊將無所知懼,隄防將無所維持,識者之憂,容有其極?伏願殿下,亟寢曹囚放釋之命,仍令王府,拿鞫得情。柱翼罪名爻周之命,亦卽收還,以存隄防,以嚴懲討焉。上曰,何乃如是煩聒乎?仍命退,熙朝等又復縷縷陳達。上曰,貞觀政要中許多好說話,無非可言,而何敢於此等不欲聽之事,煩奏乃爾乎?命退,諸臣以次退出。
庚戌三月二十七日申時,上御誠正閣。書狀官入侍時,右副承旨洪聖淵,假注書洪樂游,記注官趙慶遠·金鳳顯,書狀官成種仁,以次進伏訖。上曰,書狀官進前,可也。種仁進伏。上曰,萬里之行,善爲往還,予庸欣悅。種仁曰,王靈所曁,幸得無事往返矣。上曰,見聞見錄則多有貶言矣。種仁曰。非曰褒貶,而略以愚見仰陳矣。上曰,見皇帝乎?種仁曰,臣亦見之矣。上曰,關西饑饉,見今,何如?種仁曰,昨年則列邑賙救之政,極其疎虞矣。臣於到灣之日,道伯適巡到監賑,而飢民擧無浮黃之色,朝家德意,莫不感祝矣。上曰,沿路雖如此,他邑何以詳知乎?命退,諸臣以次退出。
上在昌德宮。停常參·經筵。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
大司憲李義行,掌令沈鏗,持平朴聖集牌不進,執義李東稷,掌令閔彝顯,持平韓致應俱在外,監察茶時之意,敢啓。傳曰,知道。
申耆,以備邊司言啓曰,今日賓對,堂上懸病,至於八員之多,事體所在,誠極未安。衆所共知實病外,懸〈頉〉人員,竝推考,卽爲牌招,以爲進參之地,何如?傳曰,允。
傳于申耆曰,大臣·備局堂上引見。
以義州府尹狀啓,刷馬驅人崔德寬等,査實馳啓事,傳于具㢞曰,當初書狀狀啓,有若密啓樣者,生疎,甚矣。至於此狀啓,亦無別般委折,則亦甚生疎,還下送。
以原春監司狀啓,鐵原府使李潤謙爲先罷黜,其罪狀,令攸司稟處事,傳于具㢞曰,失囚之罪,固可駭,討食之習又無狀,如許校卒,可謂亂民。廣州校卒之作弊民間者,猶令置之重典,本道,何異?卿其知悉。決處逃躱人,限內如不捉納,見失守令,亦爲狀聞論罪事,回諭。
傳于申耆曰,右副承旨牌招。
洪聖淵,以弘文館言啓曰,本館上番闕直,事甚未安,應敎鄭萬始,校理申獻朝,竝卽牌招,以爲推移入直之地,何如?傳曰,允。
洪聖淵,以弘文館言啓曰,新除授副應敎成德雨,時在全羅道光州牧任所,副校理金啓洛,時在京畿漣川地,副修撰李鼎德,時在慶尙道慶州地,經筵入番事緊,請竝斯速乘馹上來事,下諭。傳曰,依啓。
洪聖淵,以戶曹言啓曰,時御所內各司看審執頉,雨漏處修改吉日,令日官推擇,則來四月初二日卯時爲吉云,以此日時,擧行,何如?傳曰,允。
洪聖淵,以戶曹言啓曰,參判金載瓚,佐郞趙厚鎭,進詣慶熙宮差備內及內各司,依節目眼同看審後,有頉處別軍書入,而修改則擇日擧行,何如?傳曰,允。點下處爲之,其餘不急之處,待後看審更稟,而近來四李朔看審,有名無實,此後一遵定式,無或違越,可也。
以戶曹慶熙宮差備內奉審執頉別單,傳于具㢞曰,修改後定限,限內破傷,次知中使,拿處,守直中官,刊名,內侍府事,嚴飭內侍府。
洪聖淵,以戶曹言啓曰,參判金載瓚與佐郞趙厚鎭,工曹判書邊得讓,佐郞李羲文,依定式進詣於義本宮奉審,則朝陽樓北行閣七庫,南行閣雨漏六庫,東行閣九間傾側,北邊中門二間瓦子脫落,內外御路方甎庫庫破傷,啓慶軒簾十二浮破,內墻十三間,外墻四間頹圮,分付各該司,使之卽速修改,而亦令本曹郞廳監董擧行之意,敢啓。傳曰,知道。
申耆,以摠戎廳言啓曰,本廳中軍李漢泰,身病猝重,勢難察任,改差,何如?傳曰,允。
兵曹,以元厚鎭爲摠戎中軍。
洪聖淵,以刑曹言啓曰,依下敎,左邊捕盜廳行首軍官趙德仁,右邊捕盜廳行首軍官金麟賢,放送之意,敢啓。傳曰,知道。計其程途日字,該道査啓狀本,如不來到,道臣請推,捕校還囚。仍以此意,星火嚴飭完伯處,扶餘刑吏等移送一款,亦爲嚴飭錦伯處,可也。
洪聖淵,以刑曹言啓曰,依下敎,左邊捕盜廳行首軍官〈趙德仁〉,右邊捕盜廳行首軍官金麟賢等,罪人李維新捉納間嚴囚之意,敢啓。傳曰,知道。
洪聖淵,以濬川司意啓曰,濬川自松杞橋至永都橋,畢役之意,敢啓。傳曰,知道。
洪聖淵,以義禁府言啓曰,全羅道濟州牧大靜縣圍籬安置罪人兪彦鎬放送事,承傳啓下矣。兪彦鎬,卽爲撤圍籬放送事,分付該道道臣及該牧使之意,敢啓。傳曰,知道。
洪聖淵,以義禁府言啓曰,中和府竄配罪人鄭昌聖,姑勿發配,令押去都事,仍爲押來,拿問定罪事,榻前定奪矣。押去都事朱南述,罪人鄭昌聖,還爲押來拿囚之意,敢啓。傳曰,今日開坐取招,可也。
開城留守李致中疏曰,伏以,天佑宗祊,玉候康復,鑾蹕穩旋,孺慕彌新,臣亦瞻望羽旄,曷勝欣忭,而迹阻陪扈,益切耿結。仍伏念,臣以無似,猥蒙洪造,前後淺歷,罔非踰分,而至於居留之任,尤是人望之外,莅任卄朔,一味尸素,弊源不一,而實乏蘇革之才,整理有命,而少無涓埃之報,孤負惶愧,如集于木,連値朝家有事,不敢言私,黽勉蹲冒,亦已久矣。冬春以來,素患痰眩之症,間間發作,自數昨,大段添劇,食飮全廢,運用不利,房闥之間,動輒須人,時月之內,束帶無望,點閱都試,俱是營務之緊急者,而顧此病狀,猝難還任,私心悚仄,如不自容。玆陳短章,仰瀆崇嚴。伏乞聖慈,俯賜鑑察,特許遞免,以便公私,千萬幸甚。答曰,省疏具悉。所請,依施。
大司諫金翊休疏曰,伏以,臣年紀衰邁,姿性庸愚,淸朝諫長之任,夫豈有一分堪承之望哉?從前屢叨,輒敢冒膺者,蓋爲懲討義重,他不暇顧也。每一循省,冞增惶愧,頃忝見職,隨參聯籲,忱誠未格,還抱箚本,自壞臺閣之體,竟速惠文之彈,司直之論,譏斥備至,譴罷之罰,亦云末勘,貽羞臺垣,無復餘地,今於新除之下,諉以宿趼,憑恃寵靈,揚揚冒赴,實非私分之所敢出。昨違嚴召,猶靳例勘,滿心惶感,靡所容措,賓對有命,召牌儼臨,鐵限在前,進身無路,隨詣闕外,略暴血懇。伏乞聖慈,特垂鑑諒,遞臣之職,以安微分,治臣之罪,以肅朝綱,千萬幸甚。臣方祈免,不宜贅他,而憂慨之忱,敢此附陳焉。噫嘻,痛矣。兪彦鎬之罪,可勝誅哉?頃當聖心崩迫,特降洞諭之日,凡厥臣僚,咸造在庭,毋敢或後,承聆聖敎,痛心流涕,而惟彼彦鎬,身在大官之列,少無人臣之分,肆然托疾,偃息在床,飭敎屢降,晩到朝房,略無驚動底意,不思趨承之義,究厥心腸,已極痛駭。及至頻繁掖隷,屢傳促敎,咫尺天閽,逃遁不得,强登文石之陛,故作蹣跚之步,仰承惻怛之敎,全沒感泣之誠,飾詐慢命,莫掩無嚴之狀,緘口結舌,顯有不滿之意,論其罪惡,群情齊憤,揆以公法,重辟難逭,薄置海島,初旣刑政之乖當,遽然全釋,今又處分之非常,豈因咸宥之例,曲貸難容之罪,有若尋常流竄之年久疎釋者然哉?罪犯至重,公議愈激,肆赦之典,有非可論,嚴懲之法,在所當行,其爲正法紀而扶倫常之道,寧忽失刑之歎,遽屈懲惡之章乎?伏願聖明,亟加三思,特寢成命焉。傳曰,逐日箚疏,可謂文具之文具。如是煩瀆,尤甚未安。原疏還給。順興府使除授,當日辭朝。時任府使,遞付京職,昨日詣臺,旣參於召對,今日忽復違牌。所謂次對,臺諫無登筵之時,亦可駭。掌令沈鏗,慶安察訪除授,正言李奭濟,猉獜察訪除授,竝令當日辭朝,時任察訪,遞付京職。
右副承旨洪聖淵疏曰,伏以,俄於諸承旨申退之後,四學儒生,以先正臣金麟厚配享文廟事,陳疏到院,而大凡儒疏捧入之規,在院諸僚,相議停當,然後始可捧納。故以後來呈之意,溫言退送矣。屢次往復,侵斥備至,末乃以沮戱壅蔽等說,添入於疏槪之中,儒生之如是爲言,雖未知其稱停,而在臣私義,不可仍冒於職次。玆敢忙陳短章,徑出禁扃。伏乞聖明,俯垂諒察,亟賜鐫免,仍治臣擅離之罪,以肅朝綱焉。答曰,省疏具悉。爾其勿辭察職。
庚戌三月二十八日卯時,上御熙政堂。大臣·備局堂上引見入侍時,左議政蔡濟恭,右議政金鍾秀,行漢城判尹李文源,行副司直徐有大·洪秀輔·李漢豐·金持默,左副承旨申耆,假注書洪樂游,事變假注書柳師模,記注官趙慶遠·金鳳顯,以次進伏訖。濟恭等曰,日間聖候,若何?上曰,一樣矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣矣。上曰,下直守令入侍。師模承命出傳,與順興府使李鼎運,文義縣令洪大顯,恩津縣監徐重修,任實縣監南公轍,偕入進伏。濟恭曰,日昨甘霈,以京城所得觀之,果無不足之慮,民事多幸矣。上曰,誠萬萬幸甚矣。濟恭曰,御史書啓中,道臣論勘,外面驟看,有違格例。故昨於草記,有所請推矣,及承批旨,始覺其所不然者,此乃臣不審之致也。上曰,果有所不然矣。濟恭曰,關西事,誠爲朝廷之羞恥,當此饑饉之歲,至於守宰,猶不敢如是放忽,況道伯何等重任,而其所僨事,若此之甚,誠可駭矣。上曰,當初誤畀之失,朝廷不得辭其責,故昨日處分傳敎,亦有所云云矣。濟恭曰,平安前監司鄭昌聖,名登繡啓,臚列狼藉,此實朝廷之羞,烏可免重罪,而第以朝體論之,一不査問,直爲發配,恐非綜核之政。臣意則使王府一番捧供,恐不可已矣。上曰,依爲之。出擧條上曰,中和府竄配罪人鄭昌聖,姑勿發配,令押去都事,仍爲押來,拿問定罪。出榻敎濟恭曰,觀於繡啓,守令之曾前差送者,擧多不治,近日差遣者,盡是善治,此亦異事矣。上曰,曾前守令之不治,專由道伯之過矣,前道伯之人品拙直,故第加委畀,冀幸無事矣。畢竟僨誤如此,極可歎也。頃聞其弟之言,則營穀發賣,皆以四兩錢酌定,行關設賑一事,亦卽經紀云,而第其各邑之公賑私賑,初不區別,乃於有旨成送後擧行,而亦無一丈文書之登聞者,是豈成說耶?鍾秀曰,守令之贓否,專係於道伯,道伯之責任,甚重大矣。上曰,然矣,李洪載事,專由於生疎所致,而以谷山一事言之,守令之所報,一不採施,以至饑民流散之境,渠豈敢辭其責乎?最晩之後,始乃狀啓,已極慢忽,而聞流氓還送之報,急急送裨,設賑之狀,甚爲駭怪,不可但以生疎論也。守令雖或不善擧行,爲方伯者,豈可推諉於守令,而坐視其顚連乎?濟恭曰,聖敎誠至當矣。濟恭曰,兩道幕僚衙客,將欲行査,而衆裨中莫知其某裨之當其罪也。上曰,討索云云,誰爲討索,而討索於何處耶?濟恭曰,海營裨將討索各邑之謂也。上曰,許多幕裨,有難竝爲捉問。雖以關西言之,定州富人之說,旣登繡啓,兩道新伯,詳査處決,好矣。濟恭曰,臣竊以爲,朝家之前後差送守令,未嘗不極擇,而今番關西守令之罪犯,儘如繡啓,可謂大無良矣。渠輩之自在京職時,殿下必知其可合守宰而差遣矣。畢竟則如是辜負,以此推之,知人,惟帝難之之言,誠然矣。鍾秀曰,知人果甚難,始見其了了解事,謂是可堪百里之任,及其出宰也,聞其所爲,則當初所見,有相反者,此所以難知也。上曰,然矣。鍾秀曰,奏御文字,何等至重,況御史書啓,以執法尙嚴之體,小官謹畏之道言之,尤爲十分詳審,而兩西御史李冕膺之論列黃海兵使尹塾也,淺斟低唱等句,語近嘲諧,事涉猥䙝,其在尊國體之道,不可以一時誤着而無警。兩西御史李冕膺,罷職,何如?上曰,御史之請罷,過矣。左相之意,何如?濟恭曰,語欠謹嚴,事近調戱,施以重推之典,使之知警,恐好矣。上曰,依左相言爲之,可也。出擧條上曰,以左相之故,重臣李命植,自劃於前後官職,可謂偏被其害矣。聞當初與卿頗不齟齬云,然否?濟恭曰,臣果與之最親,而年又同庚,故重臣爲北伯時,至有生日宴需備送之事,而伊後臣或往其家,與同杯酌矣。上曰,然耶?上曰,趙判府事文集,左相見之乎?濟恭曰,臣未及得見矣。上曰,已印出乎?鍾秀曰,雖已印出,而姑未粧䌙矣。濟恭曰,繡啓中亦有言端,故擬於次對時仰奏矣。平山府,素以還穀之最多,爲弊不少,一戶所受,至過五六石,故百姓以此爲難支之端,皆願減其穀數。臣曾前往來西路時,稔知其弊矣。近聞本府還穀,稱以不足,至於移轉之境,民反疲於轉輸云,臣深訝惑矣。必是吏輩利於耗剩,有此移轉之擧,民所不願,而吏則若此,誠極駭然矣。書啓雖不論例,臣之所聞如此,故敢此仰達矣。鍾秀曰,發關問之,似好矣。上曰,此亦監司不善按察之致也。向來遷園時所用生葛,分定於平山,而該倅以富民,差出都監,至有徵捧五六百兩之說,聞甚駭然矣。鍾秀曰,該倅事誠極無狀矣。上曰,事關本園,不欲貽一民弊,而居昌斂民云云,旣甚無狀。又有此平山斂錢之事,當初分定,到今思之,甚不緊矣。鍾秀曰,以西南兩處觀之,其弊如此,安知無他處之倍於此者乎?上曰,果然矣。旣有言端,平山事,査實,好矣。上曰,次對,可也。濟恭曰,今番別無可稟之事,而繡啓中關西賣鄕矯弊事,雖伏承指一草記之命,此則實無好道理矣。上曰,何以則可祛此弊耶?鍾秀曰,臣待罪關西時,始雖別般申飭,終不免如舊生弊,誠無如之何矣。上曰,此不可不講究別般申飭之道,而似無好策矣。濟恭曰,坊面各有尊約之名色,尊是尊位之尊,約是約正之約也。雖以平壤一邑論之,坊面最多,而賣帖之錢,絡續不絶,或五六日而遞,或七八日而遞,甚至鄕所輩之朝除暮改,致有此等鄙悖之說矣。然豈有邑邑皆同,人人如此之理乎?若使正月差出,限一年久置其任,則似免賣帖之說矣。鍾秀曰,古有平壤倅之遞任後,數千金捧去之說,以此觀之,武弁賣鄕之弊,推可知矣。濟恭曰,道伯若能各別申飭,而以此事至登殿最,則似或知戢矣。上曰,列邑民弊,不一而足,至於里代定之法,李成中時,創出是例,故虛作人名,至有靑山白雲之說云矣。濟恭曰,是說果爲有之矣。濟恭曰,江民市民,或上言或白活,紛紜於道路者,無非爭奪之計,如是而民習,何以淳厚乎?今日此漢得之,明日彼漢奪之,互相攘奪,訖無底定了當之日,此亦觀世道矣。上曰,市民等上言·白活之事,猶有了當之時,朝廷之事實,無了當之期,是可悶也。濟恭曰,江民以鹽醢㕓事,方此紛紜矣。上曰,江民曾已捷訟云,然否?濟恭曰,右相決給江民矣。上曰,泮民江民,互相稱冤,未知孰是孰非,左相意見則,何如?濟恭曰,臣意則此是江民所可當着之事,而聞其本事,則當初江民,以此爲業矣。中間適賣於一富民,而富民用泮人之錢貨,故泮人憑藉推債,奪取鹽醢之業矣。江民又給價還退,十餘年爲業,而其間江民泮人,互爲爭訟云矣。右相曾爲秋判時,決給江民,訟理極爲穩當,而近日泮人,謂有朝家處分,當以均廳貸下錢出給云云,而憑此脅持云矣。上曰,正月詢瘼時,有所云云矣。向因同成均聞之,則渠輩願得五千兩貸下條。故果使之依所願許給矣,今又有紛爭之擧。貢市堂上意見,何如?文源曰,左相所奏,誠然矣。鹽與醢盡是江上所出,江民所可爲業者,而泮人必欲爭奪之習,誠可痛矣。濟恭曰,泮民人心,甚無據矣。上曰,向者宮房手本,有所處分者,卿等見之乎?濟恭曰,處分甚至當矣。文源曰,近聞屠肆以向日傳敎辭緣,至於揭板云,聞甚驚駭。王言何等重大,而渠輩敢生藉重之計,如是刻懸於鄙陋之處乎?渠若知感於恩敎,則尊閣之方,豈無其道,而今此揭板之擧,已極萬萬可駭。且於板刻之下,又着堂上手決,甚是可訝,問于徐有隣,則以爲,其時捧甘時,只着手決,而懸房揭板,初無着署之事云。故泮漢輩,昨果捉來,據理嚴責,懸板則使之來納,而姑無消息矣。至於近日,肉價一倍踊貴,閭里間賣買,極爲艱辛,問其所由,則肉有定價,故如是云矣。上曰,朝家處分,只使宮房增加肉價,豈有私自賣買之價,自朝家決定之理耶?耆曰,渠輩必是藉重,而作此無前之擧矣。上曰,泮人之逞憤於江民,無足怪矣,而至於此等事,極爲駭然。有司之臣,別般申飭,可也。濟恭曰,以此觀之,上有惠澤,而下不能知感,有此藉重於法外之事,可謂無益而有害矣。上曰,豈可因㘆而廢食乎?仍敎文源曰,肉價事,宮房決定外,卿須各別申飭,無復如是,可也。上曰,纔以都尉家往吊事,有所下敎於卿等者,而大抵敦風厚俗之道,莫如養生送死之節矣。近來俗習,漸不如古,慶吊相問,無異廢却,科擧則先進之往見無聞,返虞則親知之郊迎絶罕,甚至有三年不問,而不以爲怪,又或有吊者臨門,而稱病不受者云,彼持喪而不受吊者,固是大傷風敎矣。古亦有時臺之着公服出見返虞者,則近日風俗之渝薄,氣像之蕭條,何其至此耶?濟恭曰,臣於少時,慣見搢紳家慶吊來往之風,而近自十數年來,有此不慶不吊之習矣。鍾秀曰,闕中往來之人,凡於初喪人事,不欲犯染。故至於返虞之節,亦一竝廢却云矣。上曰,十數年前,則先朝倦勤之時,廷臣擧切喜懼之心。故此等人事之廢却,不是異事,而近日之遂成習俗,抑何義也?向於乙亥以後,搢紳家皆廢慶吊云矣。近自丙丁以來,又成此套耶?濟恭曰,世故多端,懲羹太過,人皆不欲以名字留人慶吊之錄,至於日記,人皆有之,書以某日往某家,某日某人來,而今則日記亦無之矣。文源曰,慶吊之幾至廢却,誠爲俗套之不美,而至於居喪而不受吊者,雖或有之,世豈多有乎哉?濟恭曰,善居喪者,自古爲難。詩云庶見素冠兮,棘人欒欒兮,以其絶難見,故謂之以庶見也。古猶如此,以今渝俗,安保其滔滔不如是乎?上曰,風習如此,大抵專沒好氣像矣。濟恭曰,風俗之變革,專係殿下導率之如何,而導率之方,在於忠厚者,激勸而用之,伶俐者,厭簿而退之,今日而如是,明日而如是,則其爲漸磨之效,可謂日計而不足,月計而有餘矣。上曰,卿言,誠好矣。然各以其才能用之,是亦古道也。鍾秀曰,其中恬靜者,擢而用之,則庶可以維持頹俗矣。濟恭曰,朝廷之人,每當大事,先思拔其身之策,如是而安得不負國也?大凡言忠者,必曰愚忠,忠字上加一愚字者,正以樸愚之人,不知自謀之術,而乃能殫竭於國事故也。謀身二字,苟究其意,卽老子守牝之道,而見斥於聖門者,此也。上曰,近日謀身之習,可謂慣熟,而至於化矣。鍾秀曰,工於謀身者,世皆滔滔,故樸愚之人,往往見陷於術中矣。上曰,身存然後家存,家存然後國存,故世之謀身者,爲是義耶?濟恭曰,詩云,旣明且哲,以保其身,此意若誤看,則易以哲保認爲謀身,而哲保與謀身,豈是近似者耶?謀身之人,必也愼口,書有惟口興戒之訓,則不愼其口,自就禍地者,誠有違於書經之垂訓矣。然只以謀身爲能,則顧何以爲國盡忠乎?鍾秀曰,從古頓顙賊庭者,蓋或以明哲保身,爲自解之語,謀身者之巧計,誠可痛矣。上曰,然矣。上曰,備堂全不成樣矣。濟恭曰,適皆有故而然矣。濟恭曰,今番稱慶進賀方物,雖有移准次年聖節之擧,前頭使行,專爲聖節,則方物移准,恐非專价之意。方物依例入送緣由,令文任撰出咨文,同爲齎去事,分付該曹該院,詔書之順付,曾於甲辰節使之回,此後賀謝,只進表文,勿送方物,別有皇旨。故其後乙巳年登極五十年稱慶頒詔順付之時,以無方物謝恩矣,今亦依此例擧行。至於御筆親送,此是曠古之事,不可不具方物,以表別般叩謝之意,敢此仰達矣。上曰,依爲之。咨文卽令文任撰出,明日安寶,同付於齎咨官之行,可也。出擧條濟恭曰,卽見前京畿監司所報,則枚擧水原府使牒呈,以爲本府所管及禿城所管各樣軍保米錢,或全數蕩減,或三分一蠲減,而此是軍校輩逐朔支放之資。至於煙戶雜役,旣是官府策應之需,則不可置而不論,從長變通,以爲趁今給代之地爲辭矣。本府及山城所管軍保米錢,煙戶雜役,或係支放,或資需用,則旣已蠲減之後,不可不給,代以本府常賑耗,充給其數,而數或不足,則移劃於傍近邑之意,分付道臣,何如?上曰,依爲之。出擧條濟恭曰,臣於熟手等上言,見其稱冤之事,則似無怪其如是矣。熟手之許多國役,勤勞最多,而失此盤床給貰之業,則將無以聊賴,其所稱冤,不是異事矣。文源曰,公私吉凶熟手之役,可謂偏苦矣。洪奉朝賀以三分決給矣,及今廛人熟手,互相稱冤,有此紛紜矣。上曰,大體則熟手甚可矜矣。文源曰,熟手七十名一年所食,每名只爲七斗租二石米云,如失此業,則渠何以支當國役乎?上曰,善爲區處,俾無稱冤,好矣。上曰,判尹文華,雖未裕餘,識見甚是周通,有司之任,何必苦辭也?上曰,忠贊衛革罷之命,果有所以矣。先朝減布之德意甚盛,而此輩反以出身之子枝,至有收布之役,豈不矜悶乎?濟恭曰,小臣平生所欲爲者,卽革罷忠贊衛名色矣。上曰,忠贊衛旣罷之,則給代之道,合有商量。判尹旣經兵判,極意消詳,以爲區處之道,可也。外方忠贊衛,亦當革罷,其中自有所餘之物,以此添補於區處,好矣。忠贊衛旣革罷,則入直忠壯將,亦當革罷,而武弁之窠,亦難公然減之,加設於五衛將,爲好耶?文源曰,臣當往問前有司堂上,相議爲之矣。上曰,然則有廳色,不無稱冤之端耶?此亦詳問爲之,可也。濟恭曰,臣意則有廳色財力,果無不足之慮矣。上曰,關西弓馬之才,漸不如前,而科文則擧多善作者矣。濟恭曰,關西之人,自來專尙儒業,恪勤做工,故善作者多。至於武技,則出身後其子婿弟姪,卽地入於忠贊衛之故,皆不肯着力矣。上曰,以趙曮事,其子有上言,故有就議之命矣,卿等見之乎?濟恭曰,姑未見之矣。文源曰,臣日昨除拜見職,姑未及就議,而臣與故重臣有私嫌,故不敢擧行矣。上曰,所嫌者,何事?文源曰,臣父遭彈時,此重臣,力救言者之故矣。上曰,趙曮事,果何如云耶?文源曰,其時歲歉,可謂大無,而關西作錢時,竝與等令之所取剩者,而盡謂道伯之染指,此則積怨所致云矣。上曰,三件事中,其兩件爲何事耶?文源曰,一則徵債事也。其所取怨者,專由於此,而左右相曾經道伯,似可稔知矣。鍾秀曰,徵債一事,實爲招怨之端,而其爲人旣吝矣,又陋矣,處事則能猾,手段則油滑。故致有伊時事,而諸般不善之擧,多矣。一道之人,莫不怨詈之狀,左相詳知之矣。仍顧左相,使之條奏。濟恭曰,臣在西藩時聞之,趙曮取怨之端,不一而足。雖於不關微細之事,皆致怨讟,武士賞射,慮或得中者,多貫革之製,斲而小之,故應射之校屬,至今稱冤矣。鍾秀顧左相曰,針線價革罷者,何事也?濟恭曰,平壤自是游觀之場,故官妓輩無暇針線,自前有設庫放債,取殖以給之例矣。曮之莅營後,謂之不緊,革罷而屬之他處矣。鍾秀又顧左相曰,儒生飯米臥龍祠帖給事,亦有之矣。濟恭曰,鄕校朔望,焚香儒生飯白米,定給二斗,自是舊例,而以小米代之,校儒等皆以賤待渠輩,爲至恨,監司巡到永柔,則必謁臥龍祠,而亦必有下屬帖下之例矣。曮則但給皮禝一石,價不過數錢,此等事,莫非取怨之端,而有若故爲者然矣。上曰,此等微事,便同閑談,且置之。然則當初使卿等回啓,反無益矣。趙鎭寬上言內,其時區處文書,尙今見在云,然則其時,何不脫空耶?濟恭等曰,文書臣未及見之矣。上曰,判堂旣云嫌不冒當,令次堂取議大臣,其文書亦自該府取見,可也。上曰,昔年李潭,能引進淹滯之人,卿等之致位至此者,實由於此人收拾之力矣。卿等何不思李潭子孫收錄之道乎?其爲人可謂甚能矣。鍾秀曰,果是有能矣。上曰,俄者纔以俗尙之日渝,縷縷酬酢,而向時朝廷,雖云貪權樂勢,其風俗與氣像,猶有可觀矣。近來則世態日就迫隘,只以工於謀身爲能事,譬之於人,雖無元氣,猶有客氣之可以維持,及夫客氣之亦退,則終於萎薾而已,豈不大可悶哉?予於向來敦諭左相之言,果非偶然矣,予豈有一毫私好於左相而然也?戊申除拜之日,民情可見,而洪領敦寧亦以爲,其時輿儓之輩,誤認左相,而遮擁行路,幾不能前云,此豈非國人之所共推重耶?所以拯救者,國人之煩冤故也。所以除拜者,輿望之叶洽故也,予何曾有意於其間哉?右相以爲如何?鍾秀曰,今伏承下敎,左相之偏被恩造,可謂曠絶矣。人皆有秉彝之天,旣蒙若是恩造,則似當有務祛偏私,竭心圖報之道矣。上曰,予之所詢,卽予任用之故,而卿之所對,乃其報答之意,問與答殊異矣。左相,豈有偏用之失耶?鍾秀曰,苟能國耳公耳,而擧以用之,則豈可謂偏用乎?上曰,外面雖似偏用,而實則不是異事矣。假令三分百人,一分爲三十餘人也。先充此三十之數,然後始可議均齊不偏之道矣。鍾秀曰,惟其人是用,固是平蕩之道,而雖無其人,必欲對擧者,是謂偏用之失矣。濟恭曰,人皆得五行之氣以生,則豈有優於彼而少於此之理哉?上曰,近來騫騰之家,自幼少時,已爲鍊達閑習,無所礙眼。故謂之合於時用,而惟彼積久沈屈之蹤,類多鋤耰棘矜之徒,烏得免樣不入俗,而謂之無人乎?且左相別無偏用者,而不過李獻慶一人陞擢而已。其年紀與久次,俱合晉秩,則此豈有偏用之嫌耶?至於尹持訥事,唱第日,予有何官不做之言,而左相旣已聽瑩,且於登科翌日,特差假官之故,左相亦有所錯料而爲之矣。鍾秀曰,尹善道有功則有功,而子孫之收用,何可遽議乎?上曰,假注書·兵曹佐郞,猶不可爲耶?鍾秀曰,此亦似重難,而堂后假銜,亦有物議之不合者。至於翰圈,則極其不可矣。上曰,予以兵郞爲言,而卿終無一言許可,此誠過矣。豈不有異於逆家後裔耶?鍾秀曰,此則不當比論也。濟恭曰,如非逆裔,何可如是牢塞乎?上曰,予於先正,尊慕之心,豈不及右相,而右相之不許尹持訥郞官之職者,誠不知其可矣。尹善道不但有先知之鑑,抑又有適會異常之事,頃於動駕路次,觀光小兒,成群而立,其中有一美貌兒,故使人率來問之,則自言是尹孤山之孫,而又爲尹持訥之近族也。此亦孰使而孰期乎?諸童之中,偶然入矚而率來,誠亦異矣。濟恭曰,臣亦略聞此事,而今始親承聖敎矣。至於臣之受恩感激,固不暇言,而君臣之間,猶父子耳。子之於父,亦有最貽煩慮者,臣身之仰貽聖慮,亦旣屢矣,臣心惶恧,容有旣哉?第臣年旣衰邁,病又侵尋,將不得久事我殿下矣。上曰,豈可如是爲說,而大抵以卿之故,積費心力矣。仍命濟恭等就坐。鍾秀曰,曹囚推尋事,臣固冒當專輒,而頃日已以不容不然之意,有所附奏於承史矣。上曰,此事何必更提?其時史官,不卽提奏,晩始得聞於承宣矣。鍾秀曰,窩窟庶幾盡綻於曹囚之口,而端緖旣露之後,一不訊問,遽有此全釋之擧,此誠殿下之過擧也。上曰,過擧亦無妨。周公之過,不亦宜乎?鍾秀曰,與此有異,豈可如是引諭哉?且伊日擧措,恐不免有關後弊矣。上曰,不如是則事不諧矣。田叔之焚案,亦非可據乎?鍾秀曰,此則有異矣。上曰,厥輩方在何處云耶?鍾秀曰,每以難容之罪,縷縷陳達,而輒被箝制之敎,至於儒生輩,亦不敢進言,今幾置之相忘之域,不但儒生輩幾乎相忘,至於小臣,亦不免日遠而日忘,向來慈敎之丁寧懇惻,果何如,而一直伈泄,讎怨無可復之日,義理無可伸之時,豈不萬萬痛心哉?上曰,卿勿如是。卽爲就坐,可也。上曰,諸堂稟事,可也。文源曰,臣昨以金吾擧行事,聯章陳達矣,不免還給,而其中任觀周罪名,雖有差間,至於柱翼,則負犯至重,罪名爻周一款,有不敢依下敎奉行者,故敢此仰達矣。上曰,何可如是煩陳乎?卽爲擧行,可也。有大曰,漢旅軍官中守直官三員,自兵曹當備擬,而雖非軍官,唐人子孫中好身手可合者,通瀜擬望,而凡於參下官,計仕各營校久勤之規,必也四十五朔,然後始許遷轉。今此守直官瓜限朔數,依此例施行,何如?上曰,依爲之。出擧條熙朝曰,臣有區區所懷,敢此仰達矣。頃以曹囚放送事,聯陳堂箚,而未承批旨,下情尙不勝抑鬱之至。曹囚之關係莫重,臣於箚疏,已盡臚列,而今聞諸大臣所奏,其不可遽然放釋也,決矣。伏願亟寢成命焉。上曰,更何煩陳乎?熙朝曰,此事不得請則不敢止,更願亟加三思焉。上曰,校理金熙朝遞差。出榻敎上曰,卿等先退。大臣以下以次退出。上曰,下直守令進前,各奏職姓名,可也。鼎運等以次奏訖。上曰,順興府使,旣已遞職,退去,可也。上敎公轍曰,爾將何以治官乎?公轍曰,當殫誠做去矣。上曰,居官之道,莫過於絶飮屛色廉財,而如是面戒,爾須下去後,特書黏壁,常目惕念,可也。仍命退,諸臣以次退出。
上在昌德宮。停常參·經筵。
巳時午時,日暈。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,大司憲李義行未肅拜,持平朴聖集傳旨未下,執義李東稷,掌令閔彝顯,持平韓致應俱在外,掌令一員未差,監察茶時之意,敢啓。傳曰,知道。
傳于申耆曰,推考房承旨入侍。
傳于具㢞曰,召對爲之。
傳于申耆曰,判義禁持時囚罪人鄭昌聖原情入侍。
具㢞啓曰,同副承旨尹行任今日不爲仕進,卽爲牌招,何如?傳曰,待開門牌招。
以司諫李運彬,獻納李永穆,正言李奭濟,掌令沈鏗,持平朴聖集牌不進罷職傳旨,傳于申耆曰,只推。
洪聖淵,以弘文館言啓曰,本館上番闕直,事甚未安,修撰徐配修,卽爲牌招,以爲姑陞入直之地,何如?傳曰,近來玉堂番次酬應,苦矣。無情勢之人,非違牌則必請牌,豈有如許事體乎?請牌草記,違牌傳旨,竝勿施。修撰徐配修,孟山縣監除授,應敎鄭萬始,江東縣監除授,校理申獻朝,抱川縣監除授,皆令當日辭朝,時任縣監,遞付京職。
洪明浩,以吏曹言啓曰,今此宗廟朔祭大祝及雩祀壇祭獻官中,時無職名人員,令該曹口傳付軍職,何如?傳曰,允。
兵曹口傳政事,副司直閔鍾顯·金魯永·金履翼,副司果鄭益祚·沈能翼,以上竝單付。
傳于洪明浩曰,發遣吏郞,雩祀壇諸執事淸齋與否,摘奸以來。
洪明浩啓曰,卽見吏曹郞廳雩祀壇諸執事淸齋摘奸擧案,則壇下執禮沈鏶,不爲出齋,揆以事體,誠極駭然。所當重勘,而本院請推之外,無他可施之罰,何以爲之?敢稟。傳曰,拿處。
洪明浩,以景慕宮都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
李得濟,以戶曹言啓曰,慶熙宮差備內奉審執頉處及內各司看審執頉處修改吉日,令日官推擇,則來四月初十日辰時爲吉云,以此日時擧行,何如?傳曰,允。
李得濟,以戶曹言啓曰,昨日本曹郞廳聽傳敎內,伏承內入地衣,量宜給價之命,而數爻旣甚夥然,年條又多久遠,憑考無路,虛實易混,故只就元數中三分一,率爾磨鍊矣。今於飭敎之下,更爲査實,溯考貢人等置簿冊子,則自庚子以後,逐年逐朔,隨入隨錄,而初無與受者姓名懸注,輒以內入件一例書錄,旣非踏印文蹟,不過渠輩私簿,則依此無憑之白文,遽下許多之貢價,揆以事理,有非綜核之政,而量宜給價之特敎,寔出於軫念貢人之聖意,則其在對掦之道,有不敢全然置之,而所謂置簿中進排人懸錄處,或可爲一分憑據之資,故撮而聚之,通計其數,則九帳付地衣爲一千二百七十三浮,二十張付爲六浮矣。就此中五分一,以本席子參酌會減,而大抵內入物種,如無憑信之文蹟,又無各司之所報,則自臣曹實無考據之路。此後地衣內入之時,自排設房成給帖文,使之進排後,每於月終都錄啓下事,永爲定式施行,恐合事宜,而臣專昧事務,觸處昏憒,初不能詳審擧行,又不得査究釐正,其矇然溺職之罪,益無所逃,伏不勝惶恐之意,敢啓。傳曰,知道。雖無可據之文蹟,五分給一,似太不適,而文蹟無以徵信,有難臆決,卿其從便加數,參酌上下,可也。
申耆,以都摠府言啓曰,今日入直內三廳武兼禁軍及軍兵等,當以中日習射,而國忌齋戒相値,不得爲之之意,敢啓。傳曰,知道。
洪明浩,以司僕寺一二提調意啓曰,內乘金爔,以內禁將受點,當爲移直於內三廳,而內乘徐有秉,家有拘忌之疾,正沈樂洙,在外未肅拜,替直無人,不可無變通之道。內乘徐有秉,正沈樂洙,竝改差,其代令該曹口傳差出,以爲推移入直之地,何如?傳曰,允。金爔內乘禁軍將,竝改差,徐有秉,摠郞中口傳相換,可也。
兵曹口傳政事,都摠都事申純,內乘徐有秉,以上相換。
吏曹口傳政事,以李太亨爲司僕正。
申耆,以司僕寺一二提調意啓曰,兼內乘金爔改差之代,令該曹卽爲口傳差出,何如?傳曰,允。
兵曹口傳政事,以吳毅常爲兼內乘。
洪聖淵,以義禁府言啓曰,臣謹承筵敎,來詣本府罪人鄭昌聖處,讀聽傳敎,仍宣口傳嚴敎後,平安道雲山郡,勿限年遠竄,而以傳敎內辭意,具罪目卽爲發遣府都事,押送配所之意,敢啓。傳曰,知道。
義禁府啓目,慈山前府使蔡緯夏,泰川前縣監睦萬中,鐵山前府使洪百游,肅川前府使林永老等原情云云。向前蔡緯夏·睦萬中·洪百游·林永老等,亦觀其所供,語多漫漶,泛稱遲晩,所當請刑是白乎矣,睦萬中曾經敦寧都正,洪百游曾經都摠經歷,林永老曾經宣傳官,勿爲請刑,載在大典通編。蔡緯夏年過七十,法不當請刑,竝只上裁,何如?判付啓,竝只議處爲良如敎。
庚戌三月二十九日卯時,上御誠正閣。召對入侍時,參贊官洪聖淵,檢討官李錫夏,檢校待敎金祖淳,假注書洪樂游,記注官許鞏·金鳳顯,以次進伏訖。上曰,檢討官進講,可也。錫夏讀貞觀政要,自貞觀三年,止豈肯更言訖。上曰,閣臣進講,可也。祖䧐讀自貞觀十五年,止其利博哉訖。上曰,各陳文義,可也。錫夏曰,此篇卽論唐宗求諫之事,而上下諸條,皆謂之嘉言嘉謨,可也,而其中語房玄齡之言,有曰,豈以不同己意,便卽不納?此言最要於求諫。夫人臣進言,有逆耳者,有忤旨者,若於一己之意,求其苟同,則忠讜之言,何從而至乎?必也捨己從人,取人爲善,然後方可有來諫之美矣。書經之訓,亦曰,有言逆于汝心,必求諸道者,蓋以此也。伏願於此,深留聖意焉。上曰,好矣。祖淳曰,文皇以近日朝廷,無論事爲憂。夫當時宰相如房·杜,諫臣如魏徵·王珪·張蘊古·虞世南·褚遂良之屬,莫不殫竭知以補君德,則豈曰無論事者,而蓋文皇來諫之德,納言之心,愈往愈切,汲汲若常不足者,故其諭群臣也如此。夫直言者,人主所憚聞,而懦者之所憚進也。苟非至誠虛襟,從而導之使言,則臣下誰肯苦口力諍,以犯嬰鱗之怒哉?文皇貞觀之治,未必非專由於是心之所推,伏願殿下,以文皇思諫之心爲心焉。上曰,其言,亦好矣。上曰,參贊官亦陳文義,可也。聖淵曰,玉堂·閣臣,旣已悉陳,臣無可更達者矣。錫夏曰,近日以來,天討不行,王章漸屈。昨日宥一賊,今日赦一凶,擧世將不識有五刑五用之義,識者之憂,日甚一日。日昨兪彦鎬放送之命,又何爲而遽下也?噫,彦鎬之當初負犯,關係至重,前後疏啓,已有明白之證案,今不必架疊,而惟殿下特推好生之德,只施島置之典者,適足見刑政之乖當,輿情之積憤,而今於一朝,遽加全釋,不少留難,不知何爲而有是擧也。殿下之前後處分,輒以其曾忝大官,過加容貸,而此有不然者。夫名以大官,不念體國之義,自作罔赦之罪,則其在輿人之所必討,王法之所必行,自當加倍於卑微之類,殿下獨不念及於此,而乃爲此萬萬非常之擧乎?喉院之啓,堂僚之箚,可見公議之不容已,而或降還給之命,或賜勿煩之批,未見有開納之擧,臣於此,尤不勝憂慨之至。伏願更加三思,亟寢成命焉。臣又聞昨日僚員,以向來曹囚事,有所仰請,而至被遞斥,此亦過中之擧也。臣於日前,亦以玆事,略陳前席,而惟彼諸罪人,情節何如,關係何如,而忽地放出,無處盤覈,凡今在廷之臣,安得不力請囚鞫,期於蒙允乎?亦願竝賜察納,亟降兪音焉。上曰,都是過矣。命退,諸臣以次退出。
庚戌三月二十九日辰時,上御誠正閣。判義禁入侍時,左副承旨申耆,記事官徐有聞,記注官趙慶遠·金鳳顯,判義禁李文源,以次進伏訖。上敎文源曰,草供持入乎?文源曰,持入矣。上命耆讀奏訖。命書傳敎曰,日昨處分傳敎,首以誤畀之失,歸之朝廷者,何等恩言,何等曲恕乎?外此種種事件,又屬於見欺與不察,使自分疏,何以加此,以若疎闊,周年雄藩,能無見欺與不察之事乎?然猶善地薄竄,可謂匪罪伊榮,此所以賓筵請拿之時,有持疑之敎也。觀此爰辭,旣無指一發明之說,又無的確白脫之端,而其中所謂繡啓衰老之斥,犬馬之齒,已迫七十,安得不衰且老也云者,看來萬萬駭怪。臺章反詈之習,尙非朝廷美風,則況繡啓乎?又況置對之供乎?紀綱所在,不可但以無嚴言,此非玩侮而何?大抵脚踏得意地,便皆不怕不畏,使人莫敢擬議,已乖謹愼之義,況於曲費造化,略施末勘之後,乃有此不安分之擧。如鄭昌聖之仁善者,少不若意,反求愜塞稱副之方乃爾,自此資至正卿,則朝廷莫可勘斷,職是按藩,則繡衣莫敢論列乎?至於繡啓査事,猶屬緦功之察,原情勿施。時囚罪人鄭昌聖,亟施雲山郡勿限年遠竄之典,當日押送以正朝綱,以警頹俗。繡啓條件,判金吾旣承筵敎,分付該道,使之詳査狀聞。仍敎文源曰,繡啓論列中諸條及此傳敎謄出,自本府行關本道,使之一一親執査啓之地,可也。命退,諸臣以次退出。
上在昌德宮。停常參·經筵。
傳于洪聖淵曰,傳香承旨馳詣宗廟·景慕宮,奉審摘奸以來。
傳于洪聖淵曰,傳香承旨馳詣雩祀壇,奉審摘奸以來。
傳于洪明浩曰,發遣吏郞,諸執事淸齋與否,摘奸以來。
傳于尹行任曰,軍士房承旨入侍。
以龍虎營內下甲冑新造時,監董將校·匠手等別單,傳于尹行任曰,監董將校,自本曹考例論賞稟處,古則各軍門甲冑進上頻數,而近來則絶罕。取考久遠謄錄草記,領來將校則試射入格外,各給弓一張,匠手,木布施賞,竝自各該營擧行,他營準此。
以禁府錄啓,傳于申耆曰,蔡緯夏等四囚,令本道行査狀聞後,稟處,洪百游外,姑爲保放。
以京畿監司狀啓,星州牧移配逃失罪人卯怪捉得事,傳于洪明浩曰,奴卯怪,嚴刑準三次,島中爲奴,逃躱委折,取招狀聞,捉納營校,各別施賞。嚴飭之下,營校所捉,名以捕校,尙無皁白,廣校所爲,節節無狀。該府尹爲先越俸一等,首校及出使將校,先以此事,捉來嚴棍,一竝遠地充軍。此後該府校弊,若不釐正,更入於廉問首校,該校用法之外,府尹當置重典,此意知悉,嚴飭事,回諭。大抵廣校一人,尙不懸首南城門外之故,不畏朝令,侵虐民間,此豈非道臣之責乎?竝須知悉事,一體回諭。
以平安監司雨澤狀啓,傳于洪明浩曰,春後民事,漸至蘇域,果如狀辭,則何等萬幸?賑口之賙恤,猶有排比,還民之艱食,最所關念。卿之報知效力之方,在此懷保一事,益加盡心,使西民得沾實惠。守令事,辭陛時面諭,不啻申複,則其優其劣,想已領會,而論列反後於繡啓,何也?此意,回諭。
傳于尹行任曰,坐直承旨入侍。
申耆,以禁衛營言啓曰,依下敎,內下甲冑改造時,監董將校及匠手等,別單書入之意,敢啓。傳曰,此非草記事,卿則推考,可也。
尹行任,以摠戎廳言啓曰,本廳字內惡虎橫行,行旅將至難通之境,故多發善放砲手,嚴飭行獵矣。今月三十日甕巖洞近處,中虎一頭,雛虎四頭,捕捉以來,依例封進,而砲手等姓名,依下敎別單書入之意,敢啓。傳曰,知道。先再殺,旣非元軍,卿其量宜施賞。三殺軍賞木,依例內下,卽爲出給。雛虎殪則不可,放必遺患,卿其看養家中,鉗鐵以制之,圍圈而維之,俾無放失之弊,可也。
漢城府啓目帖連,李哥之偸葬,極涉無狀,卽令掘移爲白乎旀,趙漢雲以一事,一邊擊錚,一邊上言,萬萬痛駭。令本道嚴勘,何如?判付啓,依回啓施行爲旀,伊時擊錚之類,皆以上言呈納,似因聽瑩,而有此爲呈,事勢似然,勘罪,分揀,令該道嚴飭,後勿如是爲良如敎。又啓目帖,李哥偸葬之塚,定日督掘爲白乎旀,李榮復以一事,一邊擊錚,一邊上言,萬萬痛駭,令本道照法嚴勘,何如?判付啓,依趙漢雲上言回啓施行爲良如敎。
大司憲李義行,大司諫金翊休,司諫李運彬,掌令沈鏗,持平朴聖集,獻納李永穆,正言李奭濟箚曰,伏以,臣等卽伏見金吾赦單下者,有物故罪人柱翼罪名爻周之命,臣等聚首愕眙,繼之以憂慨之至。噫,彼柱翼,本以劇逆之親族,潛懷怨國之陰謀,窮凶之罪犯至重,叵測之情節畢露,揆以王章,合施典刑而減死島置,已是失刑,徑被鬼誅,未洩輿憤,而今此處分,實出群情之外。噫,以其凶謀逆節,未伏典章,尙不可謂國有常刑,又況爻周鐵案,有若尋常罪人之已故蒙放者然哉?惟其罪名,載在丹書,亂逆由此而知懼,隄防賴是而不壞,而今若竝與罪案而爻周,則懲討之不嚴,刑政之乖當,已無可言,而義理將至於晦塞,凶孼因此而覬覦,其爲憂歎,庸有其極?儻聖明念及於此,還寢之命,必不待臣等之畢辭矣。至若任觀周之負犯至重,有難容貸,而亦置赦宥之中,物情之驚惑,尤當如何?伏願特加三思,竝寢成命焉。答曰,省箚具悉。勿煩。
庚戌三月三十日初更,上御重熙堂。坐直承旨入侍時,同副承旨尹行任,假注書洪樂游,記注官趙慶遠·金鳳顯,檢校待敎金祖淳,以次進伏訖。命讀公事書判付訖。命退,承史以次退出。
上在昌德宮。停常參·經筵。
傳于洪聖淵曰,禮房承旨,馳詣宗廟,奉審摘奸以來。
具㢞啓曰,來初五日,朝參日次矣,敢稟。傳曰,停。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行任曰,軍士房承旨入侍。
兵曹口傳政事,檢閱單金履喬。
以檢閱金履喬,牌不進罷職傳旨,傳于洪聖淵曰,只推。
洪聖淵啓曰,檢閱金履喬,旣有只推之命,卽爲牌招,入直,何如?傳曰,允。
兵曹,李漢泰爲守禦中軍。
傳于申耆曰,推考房承旨,持放未放回啓入侍。
傳于洪聖淵曰,司鑰張光益·朴德起·金興大,弓房兼書房色司鑰差下。
傳于洪明浩曰,傳命司謁三人,尙無料布,內司官員二窠,差備別監二窠,換作祿窠移屬事,分付戶曹。
以平安監司啓本,罪人金召史江界府到配事,傳于洪聖淵曰,厥女與其夫,移配稷山縣事,行會該道。
尹行任,以兵曹言啓曰,龍虎營進上甲冑監董將校·匠手等別單判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄草記領來將校,則試射入格外,各給弓一張,匠手木布施賞,竝自各該營擧行,他營準此事,命下矣。取考久遠謄錄,則己卯年禁軍所着三升甲冑四百十部,及其他軍物新備修改時監董將校六人內,三人加資,三人邊將除授。辛巳年禁軍所着三升甲冑二百四十部,及諸般軍物新備修補時監董將校六人內,三人加資,三人邊將除授。戊戌年駕後禁軍所着大段甲冑五十部,禁軍所着三升甲冑六百四十四部,及如干軍物新備修改時監董將校二人內,一人加資,一人邊將除授請賞判下,而至於甲冑新造進上,不但元無其例。今此監董之數,不滿十部,則別無可記之勞,監董將校李惟直論賞一款置之,依判下,弓子一張題給,匠手金興龜等九名,各木一疋布一疋施賞,何如?傳曰,甲冑進上賞典,以內在久遠謄錄觀之,幾乎年年有之,則草記中曰以無是例者,卿之矇眛,極爲駭然。越俸一等,此草記還給,然則自上謄下,然後可以草記乎?至於龍虎營,疲殘甚矣,豈有進上之別例乎?昨日下敎,卽指他營門中,只以龍虎營前例草記者,爲駭然矣。
洪聖淵,以摠戎廳言啓曰,本廳捉虎草記,傳曰,先再殺,旣非元軍,卿其量宜施賞,三殺軍賞木,依例內下卽爲出給。雛虎,殪則不可,放必遺患,卿其看養家中,鉗鐵而制之,圍圈以維之,俾無放失之弊可也事,命下矣。先殺砲手金千彬,再殺砲手李得天等處,各木三疋布二疋,自本廳施賞,三殺砲手吳好福處,內下賞木三疋布二疋,卽爲出給,而雛虎則各別看養之意,敢啓。傳曰,知道。
洪聖淵,以訓鍊都監言啓曰,本局把摠洪龍健,身病甚重,勢難察任,改差,何如?傳曰,允。
刑曹啓目,京畿放未放回啓云云。定配罪人放未放,竝依啓聞施行,楊州充軍罪人金得九等,上裁,何如?判付啓,依回啓施行爲旀,楊州金得九,平丘鄭聖甲竝只放,利川李於仁老味,豐德金明元,南陽五,禮安城李世輝,坡州張好辰,亦爲放送爲旀,朔寧金太廣,抱川李長榮,加平洪義國,南陽金元才,陰竹安正基,永平許璉,麻田鄭仁世,振威金虎錫,抱川韓弘沃,龍仁李大植,安山柳鍵等段,皆是私掘,毋得輕放事。先朝受敎至嚴,若過十年者,似有分揀之命,更考卿曹謄錄草記,而該道啓本之只書移配日字,不書原配年月,疎漏甚矣。道伯推考,各人等原配年月,自本曹別單懸註書入,仍以此意,行會諸道,此後放未放啓本中移配之類,原配年月,亦令懸錄爲良如敎。
庚戌四月初一日午時,上御重熙堂。同副承旨入侍時,同副承旨尹行任,記事官徐有聞,記注官趙慶遠·金鳳顯,以次進伏訖。上命書傳敎曰,拔擢至三事,取其剛方,況年來眷遇,多出常格,而故待敎之未克盡用,猶以爲慘惜,豈料大臣之又繼逝乎?銜命萬里,扶病還第,擬待差可後登筵,今焉已矣,傷歎何言?尤所愍惻者,其家無主喪之人,隱卒之典,宜有自別,卒判府事李性源家,遣承旨致弔,明日進去,曾帶閣銜,自有別致祭,再明日遣閣臣擧行,錄俸,限三年輸送,奉祀孫,待年稍長調用。又命書傳敎曰,館規,例待兩朔行公,第三月付下位,而若値上下番不付之時,則有進付之例,翰林之許久俱闕,事甚未安,當次翰林,令該曹,今日口傳付職,牌招入直。命退,承史以次退出。
庚戌四月初一日酉時,上御重熙堂。推考房入侍時,左副承旨申耆,假注書洪樂游,記注官趙慶遠·金鳳顯,以次進伏。命書京畿放未放狀啓判付訖。命退,承史以次退出。
上在昌德宮。停常參·經筵。
藥房都提調金鍾秀,提調吳載純,副提調具㢞啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,樂房口傳問安。答曰,知道。
洪聖淵啓曰,卒判府事李性源家,遣承旨致弔事,命下矣。何承旨進去乎?敢稟。傳曰,右承旨進去。
傳于洪聖淵曰,右副承旨入侍。
以別軍職狀啓,內軍器庫內帑各種一體點閱事,傳于尹行任曰,依狀請施行事,回諭。
傳于洪聖淵曰,坐直承旨入侍。
尹行任,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
尹行任,以備邊司言啓曰,內需司單子,見今司儲垂乏之中,今當錦城尉禮葬時,各項所入物力浩多,米木錢拮据無策,曾有如此之時請得·戶兵曹之例,今番何以爲之爲辭,而判付內,令廟堂,取考本司各年前例,草記區劃事,命下矣。取考內需司所報各年前例,則戊寅年月城尉禮葬時,戶曹錢一千兩地木十同,請得區劃,今亦依此例劃送之意,分付戶曹,何如?傳曰,折半移送,可也。
庚戌四月初二日卯時,上御重熙堂。右副承旨入侍時,右副承旨洪聖淵,假注書洪樂游,記注官趙慶遠·金鳳顯,以次進伏訖。上曰,奉審何以遲滯耶?聖淵曰,標信未及出來留門之時,自然遲滯矣。上曰,已撤饌乎?聖淵曰,已撤故祭器入盛後,奉審以來矣。命書藥房批答訖。命退,承史以次退出。
上在昌德宮。停常參·經筵。
傳于洪聖淵曰,軍士房承旨入侍。
以黃海監司狀啓,載寧等郡民家失火事,傳于洪明浩曰,方春失所可矜,元恤典外,各別顧助,其中小殘獨戶,新舊還及當年身布蕩減,中戶以上,舊還蕩減。
尹行任啓曰,假注書洪樂游,身病猝重,勢難察任,今姑改差,何如?傳曰,允。
傳于洪聖淵曰,坐直承旨入侍。
傳于尹行任曰,政官,待開門牌招開政。
尹行任,以吏曹言啓曰,今此泰陵忌辰祭獻官實預差,以前監司尹行元,前承旨李益運塡差,而時無名,令該曹口傳付軍職,何如?傳曰,允。
兵曹口傳政事,副司直尹行元·李益運,以上竝單付。
刑曹啓目,帖連前縣監梁垸濫杖濫殺之罪,令該府照法勘處,何如?判府啓,殺死之法雖嚴,城化之分亦重,當初看我之直前,執鐙之擧,無非無嚴所致,爲官長者之一欲推治,不是異事。且其推捉,在於過數日之後,所施笞杖,亦只是十五度,而觀於諸供,皆云笞大如指,則不可謂法外之杖,濫杖一款,非所可論是旀,推治時下獄還囚,可知宿病之信然,渠之自仆氣窒,證左又甚分明,濫殺一款,尤無可言,以此以彼,別無可罪之端,此而過加勘罪,笞五十自斷之文,將焉用哉?前縣監梁垸勘罪,分揀爲旀,道伯査啓,專昧體段分除良,論理句語,無非慢冗,奏御文字,固不宜若是屑越,況事情肯綮,一竝闊略,完伯事,不可無警,從重推考爲良如敎。
上在昌德宮。停常參·經筵。
申耆啓曰,合辭方張之時,諫院無詣臺之員,事甚未安,未肅拜呈告人員,竝卽牌招,何如?傳曰,允。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于具㢞曰,右副承旨入侍。
假注書洪樂游改差,代以鄭履綏爲假注書。
傳于尹行任曰,同副承旨入侍。
傳于申耆曰,推考房承旨入侍。
傳于尹行任曰,京畿監司入侍。
承旨前望單子入之,曺遠振·朴聖泰落點。
具㢞啓曰,新除授右副承旨朴聖泰,時在忠淸道定山地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,李益運落點。
具㢞,以弘文館言啓曰,本館上番,連日闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
有政。吏批,判書洪良浩進,參判趙鼎鎭式暇,參議李祖承受由在外,都承旨具㢞進。以丁範祖爲大司諫,朴猷煥爲掌令,玄重祚爲正言,吳泰賢爲校理,柳文養爲副校理,閔昌爀爲修撰,金熙采爲副修撰,金文淳爲知敦寧,趙鼎鎭爲氷庫提調,韓鼎運爲右通禮,朴趾源爲齊陵令,趙鎭坤爲漢城主簿,鄭毅祚爲忠淸都事,沈達漢爲慶尙都事,具紞爲鐵原府使,李永喆爲海美縣監,綾恩君單具允明,前牧使鄭履煥·吳大益,前兵使孫相龍,前府使權以綱·李尙說·林載洙·李潤春,前郡守尹敬喆,以上復資事承傳,兼執義單成種仁,減下事承傳。
再政。以吳載純爲同成均,閔鍾顯爲知春秋,徐浩修爲知經筵,鄭弼祚爲社稷令,李基禎爲監察,洪龍燮爲禁府都事,金魯敬爲掌樂主簿,宋翼孝爲京畿都事,宋銓爲司諫,柳雲羽爲獻納。
兵批,判書李病,參判柳誼入直進,參議李命勳,參知金履成病,同副承旨尹行任進,僉知單徐英輔,以吳載徽·申大偀·李宗胤·李東植·吳載衡·沈趾賢·金聖和爲副護軍,以宋載經·金文淳·具庠·李致中·李敬一·李昌漢·呂萬永·李鼎運·姜·姜彝正·李夔·金熙朝爲副司直,以朴廣源·尹致性·姜世綸爲副司果,以金龍見·李顯秀爲司正。
尹行任啓曰,卽見北靑府使柳知養上疏,則不但紙本之體樣甚短,皮封不書臣謹封,有違格例,事甚未安,原疏,旣係民隱,纔已捧入,而事體所在,不可無警,推考,何如?傳曰,些少違式,何必致責?勿推,可也。
以京畿監司狀啓,罪人卯怪,待日限準次卽爲發配事,傳于申耆曰,別無隱情,不必準三次,卽爲還發配所事,回諭。
以京畿監司啓本,罪人金得九等放送,張好辰段,姑不擧行事,傳于申耆曰,赦文書何等至重,則以今方請寢姑勿擧行等語,謄關該道,事未前聞,該道之循例登聞,亦關紀綱,此啓本還下送,令該曹,原關文使卽釐正下送後,更爲修啓事,回諭。
以咸鏡監司狀啓,本道忠順衛營納數爻,更爲論理登聞計料事,傳于申耆曰,待南北兵營報來,與本營事例,詳細條列,更爲狀聞事,回諭。
以全羅監司狀啓,金店防禁有旨祗受事,傳于申耆曰,設店之弊,爲民邑俱困之端,奚獨金店爲然?銀店亦然,銅店亦然,則有旨措語,雖因繡啓枚擧,不得不單擧金店,而所謂看色與摘奸之弊,無異隨矢立的。朝令,若嚴防於金店,則奸弊移託於銀銅,其弊不一其端。今觀本道狀辭,只斷斷於金一字,太欠別白,道伯推考,狀啓還下送,使之改修正上送。仍以此意,更爲下諭于諸道伯處。
醫官李完白書啓,判中樞府事金熤病症,今日更爲看審,則脈度與本症,三日之間,大體別無動靜,而寒熱往來,神氣昏涔等症,日來尤甚,似是外氣所添,寒痰益肆之致,藥則以外氣姑停前方,連以和解茶飮之屬,略略試用之意,診次啓達。傳曰,爾則待其快差退去。
具㢞,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,風雲雷雨壇·先農壇·先蠶壇·祈雨壇·司寒壇·漢江壇·雩祀壇·厲壇,次第摘奸,則各壇壇上,俱爲無頉,而風雲雷雨壇西邊紅箭門傾側,西北邊墻垣,間間剝落,先農壇東南墻垣,間間剝落,先蠶壇四面墻垣,間間剝落,南邊紅箭門傾側,祈雨壇墻垣,間間剝落,司寒壇東邊紅箭門傾側,西邊墻垣,間間剝落,階砌石間間剝落,西邊紅箭門柱木一箇傾側,北邊紅箭門橫立,漢江壇東邊墻垣,間間剝落,厲壇東邊墻垣,間間剝落,故竝卽修改事,分付該監,此後修掃看護等節,着實擧行事,各別申飭之意,敢啓。傳曰,向來申飭何如,則執頉若是夥然?此蓋守護不謹之致,其委折詳査,仍究救弊之策,論理草記,可也。
申耆,以禮曹言啓曰,郊壇摘奸執頉草記批旨內,向來申飭何如,則執頉若是夥然?此蓋守護不勤之致,其委折詳査,仍究救弊之策,論理草記,可也事,命下矣。招致各部書員及營繕書員,依下敎詳細査問,則以爲八壇,皆在郊埛閒曠之地,而無墻垣扃鐍之固,苟非輪回往審,各別守護,則執頉之頻數,勢所固然,見今守護之人,每壇雖定爲四名,而分在各處,相距絶遠,不能這這往審。況以無料布之故,視同苦役,惟事規避,從前守護之不謹,專由於此云云。旣無料布,只責苦役,實是行不得之事,而每壇直四名之竝給朔料,亦甚掣礙,今若以每壇附近里居民,各定二名爲壇直,磨鍊四等衣資以給,則渠等旣有沾漑之路,而守護之節,管束之方,似勝於前,使壇直二名,間三日輪回往審,部官又每朔往審,則此後執頉,庶不頻數,而事係變通,臣曹不敢擅便,何以爲之?敢稟。傳曰,知道。
具㢞,以成均館官員,大司成意啓曰,因館堂所奏,鹽·醢廛還退之價,令戶曹·均廳,從長拮据後,草記可也事,命下矣。臣依聖敎,往復戶曹·均廳,本館給代條中戶曹錢二千兩,均廳錢四千兩,典僕等處,卽爲先下許貸,鹽·醢兩廛,使之還退,限五年每年一千二百兩,償納於本館事,各別嚴飭之意,敢啓。傳曰,知道。
尹行任,以兵曹言啓曰,去春三朔能麽兒考講時,都摠府經歷朴光進,訓鍊院判官金致淇,主簿李麟臣·李熙燮,右邊捕盜廳從事官朴祥煥,武臣兼宣傳官李顯喆·金志學,守門將孫仁寬·崔天祿·金理一·全宗善等一次不通,都摠府都事元永龜·金㝡煥,訓鍊院判官李邦幹,主簿權就一,武臣兼宣傳官朴基成·金宗鉉·李烜·金復淵·柳孝臣·柳東興,部將洪疇九·柳相文,守門將柳成逵·吳顯忠·楊達源·崔一元·高景洙·李宅懋·南志復等二次不通,武臣兼宣傳官金光屹·河潤海,部將洪禹九等三次不通,守門將金成鉉四次不通,依定式一次二次三次不通人,從重推考,四次不通人,越俸一等,何如?傳曰,允。無勢之守門將,獨四次居不,其餘武弁,講陣皆突誦乎?兵判之循例捧入草記,殊極未安,與入直該堂推考,金成鉉越俸分揀,此後兵判,或間朔或間數朔抽牲,試以已誦之陣,三陣俱不者,草記論責,可也。
尹行任,以訓鍊都監言啓曰,本局千摠趙㠎,身病甚重,勢難察任,改差,何如?傳曰,允。
尹行任,以訓鍊都監言啓曰,龍虎營內下甲冑監董將校及匠手等別單判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄,草記領來將校,試射入格外,各給弓一張,匠手木布施賞,竝自各該營擧行,他營準此事,命下矣。取考本局所在久遠謄錄,則三去庚午年,步軍所着皮甲五百九十一部造成,其中二十部封進,而監董二人內,一人加資,一人陞敍。二去己丑年,馬兵所着鐵甲冑六百十五部造成,其中二部封進,而監董人,有令該曹考例稟處之命,賞格則未有載錄。三去癸巳年,步軍所着皮甲四百部造成,無封進之事,監董人,有令該曹論賞草記之蒙允,賞格則未有載錄。三去庚子年,步軍所着皮甲一千六百六十部造成,無封進之事,監董人筵稟請賞,有考例論賞之命,賞格則未有載錄。去辛未年,詣將官及馬兵等所着鐵甲冑五百七十五部造成,無封進之事,監董人,有令該曹考例稟處草記之蒙允,賞格則未有載錄矣。今此甲冑修補之役,數旣不多,監董將校之賞典一款,不可循例擧論,領納將校,旣受試射賞格,則弓子賞給,係是疊受,置之,各色匠手三十七名等處,木綿布子分等施賞之意,敢啓。傳曰,知道。只以謄錄中所在者觀之,自三去庚午至今辛未,各年判下,皆有令該曹稟處之聖敎,則稟處之文跡,當在該曹,尙不考出,極爲稽忽。當該兵曹判書,爲先從重推考,使之斯速考出草記稟處,在前則軍器頻造,將校蒙賞,而數十年來,絶無其例,雖以今番言之,各營擧行,皆昧然,此後留意於造成之事,進上及請賞,亦復古例,俾有實效,可也。
尹行任,以御營廳言啓曰,龍虎營甲冑監董將校·匠手等別單判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄,草記領來將校,則試射入格外,各給弓一張,匠手木布施賞,竝自各該營擧行,他營准此事,命下矣。依判下,領納將校敎鍊官金鼎柱,平弓一張,匠手六名等處,各木一疋布一疋施賞,而監董將校論賞一款,取考本廳久遠謄錄,則肅廟朝丁亥年,甲冑五十部新造後,見樣甲冑三部封進,乙未年,甲冑五十一部新造後,見樣甲冑三部封進矣。判付內,令該曹考例稟處,而賞格則無載錄之意,敢啓。傳曰,知道。肅廟朝丁亥·乙未判下辭意,旣載謄錄,令該曹,詳考伊時文跡草記,此後軍器造成,復古例事,依訓局草記批答擧行,可也。
尹行任,以御營廳言啓曰,本廳千摠吳毅常,以職務相妨,連呈辭狀,今姑改差,何如?傳曰,允。
尹行任,以禁衛營言啓曰,以龍虎營內下甲冑監董將校·匠手等別草判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄,草記領來將校,則試射入格外,各給弓一張,匠手木布施賞,竝自各該管擧行,他營准此事,命下矣。取考本營久遠謄錄,則鳥銃·弓箭等新造後,或有略干封進草記之例,而至於甲冑封進,元無可考文蹟。故不得書入,依判下,領來將校·本營敎鍊官任興秀,弓子一張施賞,匠手六名等處,各木一疋布一疋分給之意,敢啓。傳曰,知道。依訓·御兩營草記批答,擧行,可也。
尹行任,以守禦廳言啓曰,龍虎營甲冑監董將校·匠手等別單判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄,草記領來將校,則試射入格外,各給弓一張,匠手木布施賞,竝自各該營擧行,他營准此事,命下矣。本廳久遠謄錄,一一詳考,則只有南漢鳥銃·環刀新造後,若干柄進上之規,而賞格則不爲載錄,至於甲冑內入,初無可考之例不得書入,領來將校,則本廳敎鍊官朴昌華,以監董將校,仍爲領納,而旣有成命,弓一張賞給,其餘匠手十一名等處,各木一疋布一疋分給之意,敢啓。傳曰,知道。依三營草記批答擧行,可也。
尹行任,以摠戎廳言啓曰,龍虎營內下甲冑新造時監董將校·匠手等別單判付內,監董將校,自本曹考例論賞稟處,古則各軍門甲冑進上頻數,而近來則絶罕,取考久遠謄錄,草記領來將校,試射入格外,各給弓一張,匠手木布施賞,竝自各該營擧行,他營准此事,命下矣。本廳所在各年謄錄,一一溯考,則島銃·環刀進上,間多有之,而至於甲冑封進,久遠文跡,極甚疎漏,無一可考之例。故監董將校之論賞一款,不得書入,領來將校,則本廳敎鍊官韓命喆,以監董將校,仍爲領納,而旣有試射入格外賞給之命,弓一張施賞,其餘匠手十一名等處,各木一疋布一疋分給之意,敢啓。傳曰,知道。本廳設營最久,以甲冑軍器等事,內在文跡最多者,亦莫過於本營,今以無乎草記何也?卿則推考,此草記還給。
李得濟,以戶曹言啓曰,時御所內各司看審執頉雨漏處修改吉日,更令日官推擇,則今四月十一日卯時爲吉云,以此日時擧行,何如?傳曰,允。
李得濟,以賑恤廳言啓曰,南部二間屛門契任掌金長金,今四月初三日路傍,得三歲遺棄女兒,本契居良女金召史,欲爲收養,而貧不自食,願爲受料,告于本部,自該部,同月初四日牒呈。故依節目給料,使之乳養之意,敢啓。傳曰,知道。
申耆,以義禁府言啓曰,柔院前僉使權應稷,待其自現,定配所發配事承傳啓下矣。權應稷今方自現,慶尙道慶山縣定配,而以承傳內辭意,具罪目,依例發遣府書吏,押送配所之意,敢啓。傳曰,允。
申耆,以義禁府言啓曰,依下敎,時囚罪人洪百游外,蔡緯夏·睦萬中·林永老等,姑爲保放之意,敢啓。傳曰,允。
申耆,以義禁府言啓曰,黃海監司李時秀狀啓,據刑曹粘目內,所已鎭還穀虛留前萬戶宋錫裕·徐弘規·宋光祿·李德一·金鎭翼·尹興商等,移本府處之事允下矣。宋錫裕·徐弘規,今方待命,卽爲拿囚,而李德一·金鎭翼·尹興商等,前以此罪,已經勘斷,宋光祿身故云,竝勿論,何如?傳曰,允。
申耆,以刑曹言啓曰,京畿監司金思穆放未放啓本回啓判付內,朔寧金太廣,抱川李長榮,加平洪義國,南陽金元才,陰竹安正基,永平許璉,麻田鄭仁世,振威金虎錫,抱川韓弘沃,龍仁李大植,安山柳鍵等段,皆是私掘,毋得輕放事,先朝受敎至嚴,若過十年者,似有分揀之命,更考謄錄草記,而各人等原配年月,別單書入事判下矣。取考徒流案,則各人等定配,皆在十年之內,原配年月,別單書入之意,敢啓。傳曰,知道。
義禁府啓目,前萬戶宋錫裕·徐弘規等原情云云,問目內辭緣,泛稱遲晩,竝只刑推得情,何如?判付啓,除刑推議處爲良如敎。
義禁府啓目,執禮沈鏶原情云云,傳旨內辭緣,泛稱遲晩,所當請刑是自乎矣,曾經侍從勿爲請刑,載在大典通編,議處,何如?判付啓,依允。
持平朴聖集啓曰,妖宦壽賢之締結一種嗜利凶徒,爛漫和通之狀,渠旣明白納招,則豈可一日容貸於覆載之間乎?今此的處之命,雖出好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,亟令王府,設鞫得情,快正王法。李魯春之罪,可勝誅哉?當夏賊居銓之日,挺身出氣,扶護汲引者,卽一尹得孚,則一自劇賊逆變之後,苟有一分臣死之義者,纔說尹得孚三字,固當髮豎膽掉,深惡痛絶之不暇,而噫,彼魯春,抑何心腸,投疏附麗,極意營護,營護之不足,至於奬詡,又從以掇拾劇逆之話頭,要作化身之左契,顯售網打之凶圖,究厥旨意,萬萬叵測,卽其現發之跡,已難免黨與之誅,則渠之鬼蜮之狀,反覆之態,猶是薄物細故,世道乖亂,義理晦塞,難言之憂,迫在朝夕,如此陰謀祕計,有非一魯春所自獨辦者也。實由於近來隄防漸弛,人心陷溺,乘機逞凶,寔繁其徒,慫慂指使,必有其人,苟欲鋤治其根本,打破其窩窟,則唯有嚴覈魯春,得其眞贓,過絶亂萌之圖,而初旣囚之南間,旋又移之馬房,末乃保放,偃息自在,閱歷歲月,終未窮覈,刑法之乖當,輿情之憤菀,已無可言,而今又酌處,遽命安置,渠之負犯何等至重,關係何等不輕,而群請終不允從,王章漸就惟輕,醜類凶徒,無所懲畏,將不知幾箇魯春,闖出於何地,思之及此,寧不大可懼哉?請還寢李魯春絶島安置之命,亟令王府,設鞫嚴問,期於得情。今番逆獄,凶復逆喆,爲之機栝,則到今鉤覈之道,惟在於干·連兩賊之類,而惟彼寧鎭,卽是尙喆之子,善復之壻,則情節之交通,陰謀之綢繆,不在別人。皆出寧鎭之來往,則捨此寧鎭,更何究覈,而移送捕廳之後,未卽訊問,旋爲酌處,獄體疎忽,已無可言,刑政壞損,莫此爲甚。請罪人寧鎭,亟令王府,設鞫嚴問,期於得情。以下三十四行刀削驥顯凶疏之陰慘情節,尙忍言哉?擧國莫不齊憤,王章尙未快施,義理從此漸晦,亂賊無所知懼,思之及此,不覺毛骨俱竦,以下十四行刀削翼魯,亟令王府,設鞫得情,施以當律。驥顯弟龜顯,亟令王府,設鞫嚴問,期於得情。龜顯二歲等二罪人,竝令王府,更爲捉囚,嚴鞫得情,快施當律。答曰,不允。
刑曹判書鄭昌順,參判洪檍,參議徐瀅修等疏曰,伏以臣等昨伏見京畿放未放回啓及平安道到配狀本之下本曹者,有坡州牧充軍罪人張好辰放送,江界府定配罪人成泰柱移配之命,而兩罪人負犯至重,有不可以尋常編配遇赦酌量者言,好辰之身爲將校,責任防守,而符同凶魁,甘心使喚者,論其情跡,實涉叵測,以本州之人,充本州之軍,名雖移配,實則任便,當初處分,失之太寬,而今又全釋,有關隄防,至於泰柱,爲千古所無之逆,倡一院同配之論,只施薄竄,尙云末勘,屢經赦典,初不擧論,則今此近地移配,尤豈非失刑之大者乎?向來七囚之特放,已切漏網之憂,目下兩罪之輕宥,亦多壞防之歎。方當義理漸晦,人心漸狃之時,此等之類,苟以卑微而不免少忽,則將無以懲亂賊而定民志。臣等職忝刑官,不得奉行成命,而連値齋日,疏籲路阻,今始聯章,敢貢愚見。伏乞聖明,亟寢兩罪人放送移配之命,使頑蠢詿誤之輩,亦知有王法,千萬幸甚。傳于具㢞曰,曰宥,曰殺,坡說雖有之,近來刑官,持論太酸,纔有處分,便卽聯名上疏,事近瀆屑,原疏還給,捧納承旨推考。
北靑府使柳知養疏曰,伏以天祐宗祊,玉體益康,園幸纔廻,聖孝克伸,泮禮斯擧,儒化丕闡,區區欣忭,率普惟均,而玆當聖生之甲,益切華祝之忱。仍伏念臣保有殘喘,式至今日,每念我先王再生之恩,未嘗不中夜流涕,誓死圖報於我聖上陶鎔之中,而胄筵侍講,倏已二紀,夢裏天顔,亦未頻瞻,自分此生,含恨入地,迺於丙午冬,猥蒙分符之恩,旋有賜對之命,獲登文陛,親聆玉音,提及往事,聖意勤摯,終以盡心二字爲敎,臣纔出宮門,有淚盈襟。自此以後,萬死無憾,奧自赴任,五年于玆,夙夜戰兢,若隕淵谷,蓋未嘗一日安寢者,恐負我聖上臨筵之敎也。惟其地僻民貧,積弊旣痼,凡百矯救之方,自謂靡不用極,而時當再歉,事不知誠,簿書之暇,私自點檢,無時非罪,無處非罪,將何顔歸拜吾王乎?適有一得之見,冀徹九重之聽,而囊草已久,趑趄未上者,只以逖違之蹤,恐有自衒之嫌也。今以本道流民事,聖敎截嚴,德音渙降,至有遍給衣糧,命官護送之擧,此實前古所未有之事,凡在瞻聆,孰不感泣?臣忝在分憂之列,益覺其罪之死亦難貸也。臣方日夕俟勘之中,伏見本道監營所下有旨,天褒之及於賤臣者,極其隆重,字字恩言,有若臣有誠有勞者然,未知病劣無狀,僻處重關千里之外,何以得此於君父也?始焉警訝,終則感涕,益不知死所,況目下民勢,姑不知必免溝壑,則是臣死罪之上,又添死罪,其所惶懍,尤倍於前矣。噫,聖念方切於北顧,民事漸急於東作,接濟方張,事勢罔措,當此之時,苟有所懷,仍復泯默,則是臣終負我殿下也,玆陳首實之章,以冀天鑑之俯燭焉。大抵前春北路之民,得免塡壑者,罔非我聖上如天之澤,苟不然者,百萬蒼生,其必盡劉而無餘矣。臣每與一境父老,相對說此,南望攢祝,逮至秋冬,穡事又告歉,而公儲已盡竭,大小各庫,無一包留穀,則嗣歲救民之策,只是捧糴一事,設或狀請而移得嶺南穀數萬包,此不過滄海一粟,道臣之憂,政在於此,而臣亦不敢爲非。及夫臘月之初,還政纔了,民勢轉急,稍實之戶,擧火者絶少,無依之類,持瓢者漸多,飢而無糧,不能繼給,則旣臣之罪也,病而無藥,不能遍救,則亦臣之罪也。棄子而逃,不知父子之恩者,是誰之咎也?賣妻而歸,罔念夫婦之義者,又誰之責也?風雪之夜,呼燭而彷徨,山沿之路,對飯而噓唏,匙匙分饋,面面曉諭,妄生接濟之計,要爲安集之方,恐有一夫之顚連,更添重宸之憂念。於是乎討一公廨,留養四窮之最無告者,逐旬救急之類,其口又過三千,此皆道臣請得之穀,而非臣所自辦者也。近境逃避之民,幾皆還奠,而遠路流離之跡,或未盡歸,此臣之所日夜憂歎者,而就此中已歸已奠者,可付還則付還,可付賑則付賑,些少公穀,艱辛排比,有若貧家之婦,破東補西,朝夕焦憂。幸今農節差早,五脈已解,修梁引水,巨役方始,若使斯民,及此時極力務農,以副占豐之望,則兩年幾死之民,庶將回蘇,而顧彼村閭之間,私儲掃盡,所仰哺者,只公糶而已。以此飢餒之民,食此排比之穀,決無盡力於耕作之勢,方此渴悶之際,道臣貸得公貨,往貿嶺穀而來,以爲輕價發賣之計,臣亦得七八百包,而若先收價後給米,則無錢者不得與焉。滿船長腰,來泊近津,而無食者流涎,無種者搥胸,言念及此,臣心如燬,道臣又軫此弊。方使臣便宜擧行,臣乃得此,而均分一境中還戶,優補兩巡間農糧,幸此窮節,旣霑船粟之惠,又獲減價之利,村村饘粥,婦孺相賀,而但京司納錢之期,知在開月,若使忍飢力田,救死不贍之民,督以此錢,則非但其勢末由,誠有妨農奪時之慮,倘蒙聖慈,俯燭此矜憐之狀,特命該司,姑緩此催錢之令,使之待秋成從容備納,則臣謹當竭力對揚,上而使公貨無損,下而使飢民有賴。夫然後一方之民,庶得延活,而仍復力耕,終免仳離之患矣,此臣所以冒死陳請,不暇他顧者也。抑臣別有所大懼者,目下窮民,雖在濱死之中,而還賑兩政,艱已分排,麥苗生靑,雨暘適宜,若一向如此,差過六七十日,則猶有回蘇之望,而至於流民之初無恒産,赤身號泣者,兩年流散之餘,生計已蕩盡,雖遇小豐,將何以契活乎?若無別般優恤之策,則今雖安集,終必無效,爲守令者,力竭計窮,只自焦心而已,況明年,乃辛亥也?追考蹟,尙多懲吹之懼,以此公儲,又若値此,則其所罔措,比今年,將似天壤之分,雖使智者當之,恐無奈何?中夜靜念,不勝漆室之憂,昔漢昭烈,鑄得一兩錢,以補軍需,蓋其制,以一分代一兩而用,由是而財裕民安,此副急之良策也。今若鑄得此錢,與今行用錢,參互以用,則所費少而所得爲百陪,及今秋登豐之期,分賜列邑,俾各計口貿米,別儲一庫,預講備荒之策,則此實民國之大計,於是乎恤流民之生,減流民之役,使皆有樂生安業之心,則民安得不保,國安得不安乎?其間節目之詳,惟在有司之臣,奉以周章耳,臣抱此耿耿者久矣,今若不言而失此機會,則後雖有悔,亦何補哉?顧今保民之術,無過於此,伏願殿下,恕其僭而察其愚焉。且臣有三四條繼陳者,其一曰,興儒化。噫,北路之人,愚蠢悍急者,乃其自來之習,而風氣所使,稟質所拘,變化者絶少,一有所激,輒多自縊,此固可哀,而名以爲士者,生長於窮山絶海之間,旣無聞見之益,又無敎導之功,是非渠之罪,亦官長之責也。臣自莅任以後,設立訓長,月講小學,妄欲以禮義二字,爲激礪之方,立後者,使之必呈禮曹,成婚者,使之必行交拜,數年之間,從而行禮者,纔三四家。今若一向導之以親上死長之義,使一境之民,咸懷爲君父一死之願,則他日得力,亦未必下於諸路,但臣人微言輕,不足見信於多士,峽裏雖俗,初聞是令,或以爲此不過府官一時之所好,蓋不知祖宗朝四百年金石之典,自來如此也。每年公都會,必以講小學者試取一二人,乃諸路通行之規,而獨本道闕焉,未知中間興廢之如何,而遐儒不誦是書者,職由於此。若自朝廷,有一番修擧之令,仍立科條,使儒生之未誦小學者,俾不得入錄於大小科赴場之案,永以爲式,而又於都會,更定一二試窠,使誦是書者,得以參榜,則庶或有補於激礪遐俗之方,守土之臣,且當憑藉威靈,得有施措,不但州縣之士,有作成之效,亦必場屋之間,無紛拿之患矣。其二曰,嚴武備。噫,敎人之本,雖在文學,禦邊之策,專賴武備,況臣府,以三營要衝之地,爲一路都會之所,凡諸陰雨之具,不宜一日暫緩,而卄年廢操,百弊蝟集,逃故相續,旗隊難充,固已萬萬寒心,而馬兵,未畜馬則不可謂馬兵也,射手,不知射則不可謂射手也。幸値昇平之世,縱爲姑息之計,一有綬急,將何所恃,其餘良軍之納布者,闕額素多,況當荐歉之後,其所爲弊,不一其端,山氓野嫗,扶杖號泣,滿庭哀訴者,半是鱞寡無告之民。臣嘗不自揣量,欲一釐正,旋因賑事頻仍,癘症間熾,雖未免姑停,而蓋一府設三衙,所屬吏校,其數甚多,鄕員校儒出身忠義之自來無役者,通計其數,倍於軍戶,又有內奴海尺等各供其役者,間於其間,聽其自訴,咸有歸屬,至於軍保之役,則都歸於編戶濱死之民,一有闕額,輒責隣族,徵以番錢,索以代丁,逮捕之令,急於星火,而旣無可納之錢,又乏可代之丁。或有賣田而雇人者,或有逐戶而斂粟者,姑作彌縫之策,而顧其實則至冤弸中,近日流散,亦未必不由於此,而誠足爲感傷和氣之一端。其所矯革之方,專在於從速充代,而鄕員不可盡汰,校儒不可盡降,出身忠義之俱有所屬,亦無奈何,未知將何處下手乎?其中馬兵之所謂忠武學者,最緊於待變之需,而惟其戰馬軍裝之費,十倍於他軍,塡充之難,亦可推知。臣謹稽牒,在昔仁廟朝,武臣申景瑗,爲本道兵使,始定兵制,忠武學之號,自此爲始,使之與幼學同班,錫以美號,廣其立身之路,激以重賞,勸其習射之才,初以鄕員子弟,從願許付,仍使漸陞於哨官·千·把摠之任,一鄕諸任,無所妨礙。故當是時也,所願屬者,皆鄕中有風力之人,殘戶疲氓,莫敢望焉。隊伍有驍勇之美,塡差無艱辛之歎,今則有其名而無其實,鄕人之視武學,與步兵無異,相與譏嘲曰,是亦兵也,稍欲行身者,誓死謀免,三百其額,半是虛簿。臣乃敢爲修明舊典之計,一日會諸武士,抄出武學中年六十最久勤者二人,一差別將,一差千摠,仍以故事,縷縷曉諭,使之依節目一切遵行,凡百武班之任,一二社倉之窠,必以曾經武學之人,次第檢擬,則斯須之間,得願屬者一百三十有餘人。其所選差之法,精壯之容,與親騎衛,幾無異同,而惟其都試賜第之規,通一道只取一人,則恐無以激勸。故昨年繡衣之來北也。臣以公牒,具由悉陳,欲其試取之法,一倣親騎衛之制,要爲轉達之計,而及其筵稟,則只論北關而止。噫,朝家一視之澤,豈有南·北關之異,而南之三甲,亦何讓於北之慶會乎?此輩之聞風顒企者,由此抑鬱,間有旣屬而還悔者,若自今年都試,亦依北關例施行,則一路武學,不期精而自精,此武學矯弊之策也。至於布軍之額,計其各營當納之數,則合錢爲三千七百八十八兩零,若以此錢,分徵於一境七千餘戶之民,則每戶所納,不至甚多,此先輩戶布之論,而均役之策,亶在於此,若其闕伍,則只當隨闕隨補,錄其姓名,庸備赴戰之用,而更無徵布之苦,則此實補弊蘇民之一大政,而但邊上撫摩之方,惟以循土俗從民願爲上,如或創規而招冤,則反爲騷撓之端。且念瘠土之民,本無貧富之相懸,而見方上下俱困,瘡痍未合,不當以此時,猝用更張之論,此臣有意而不敢爲者也。今年番布之應納於各營者,俱是定額,且有定限,臣府流民,自畿甸與他道歸者,摠爲六戶,而其中二人,有身役,自當依朝令減布,而其餘自近境還集者,初聞聖旨,無不雀躍,謂可以得生,臣方一一賙賑,此皆名載軍籍者也。若一切減布,則各營公用,亦無可支之勢,臣不敢擅自闊狹,若依舊侵徵於此輩,則塡壑易而納錢難,終使我聖上山海之澤,不能遍及,則臣罪尤如何?臣欲私自減給,推移充數,則殘廩已渴,措手沒策。蓋臣府,名雖都護,其實縣也,若論八路中貧窮,則本道爲最,若論一路中凋殘,則臣府尤甚,各處公下,孔道責應,比他邑十倍。每當一役,上下憂遑,惟以目前免罪爲幸,豈有餘力暇及於恤民乎?臣以此焦悶,如添一病,倘我聖上,更賜曲憐,特以某樣錢四五千兩,限三年許貸,則臣謹當以此創立一庫,方便生殖,以補各樣軍民之弊,可減者減,可恤者恤,成置節目,雖臣遞歸之後,俾得依此遵行,則積弊稍蘇,殘局賴保,從前斯民之身係疊役,左右見督者,擧皆有太平耕鑿之樂,而窮閻髫白,庶將鼓舞於仁天雨露之中。臣敢以疾痛呼父母之情,竝此哀懇,蓋臣所仰恃者,惟聖明在上耳。其三曰,正穀簿,臣府還穀中,有所謂唐米者,蓋自壬戌大歉之後,變爲皮唐,名雖米而實則皮穀也。至今四十九年之間,逐歲襲謬,莫能釐正,而惟其名,是唐米也。故凡諸上下之法,與田米無異。噫,唐米·田米,本有差等,固不可通用,況今爲皮唐者乎?每當歉歲,唐未告熟,則不獲已許以代捧,而唐一石代所當捧者,太爲二石,租粟爲二石七斗五升,若論其價,則唐與太粟,不甚縣殊,而其所代捧,則或倍於唐,又或倍而有餘,哀彼殘氓,其何能倍價以納乎?是故雖有代捧之令,而未蒙代捧之惠,此亦北民生死之機也。臣嘗以此屢陳於道臣之前,而每値數易,未暇上徹,殆若久病已痼,無人可醫,今若以此詢諸廟堂,就唐米條量減折米之規,俾與田米,大有差等,則名實始相符,惠澤將下究,臣不勝大願焉。其四曰,除峽弊,臣府地方,殆近數百里,分社爲二十一,各於二三社之內,設置一倉,蓋欲使民,便於糶糴也。其中有曰,交濟倉者,臨海創設,以備荒年移粟之資,論其事體,比他尤別。且其所儲之穀,永爲二留一分之規,穀品斗量,最稱精實,石繩包裹,十分用力。故當其輸納之際,不無艱辛之歎,從前使一府之民,平均分受,俾無偏苦之患,此誠不獲已也。但該倉,距本府爲四十里,至於近峽三四社,則又距本府,或七八十里,或一百餘里,通計其程,有或爲二日程者。每値春糶秋糴之時,殘戶之民,必費五六日之勞,山路崎嶇,牛馬或疲死,方農之節,其害尤大,欲一矯正,他無好策,若以此穀,盡分沿海附近之民,則近日海民之苦,殆甚於山氓,今又添之以一弊,則恐有難支之歎。噫,海民旣未偏分,山戶又難均受,則不得不爲別般區處之策,竊念諸路山城之穀,俱有此弊,而不敢爲變通之計者,以其所重,在於軍餉也。至於該倉之穀,則實異於此,三南移粟之擧,或間五六年,或間十餘年,雖當此時,一倉之穀,亦未必全數移轉。若以此穀之半,儲置於該倉,又於近峽中半之地,別設一倉,以藏此穀之半,若値移粟之時,則自山倉,移海倉,不過一時之勞,其勢如反掌,比諸山氓逐年春秋之苦,優劣誠判異。今若許臣別立一倉,亦名曰,交濟,藏以該穀之半,春分秋捧,俾除山氓往來之費當其移粟也,使其民,一齊移納於海倉,俾爲轉運之地,則公私兩便,山海均幸,乞令廟堂稟處焉。此皆臣私憂過計,積費商量,所嘗欲言而未敢言者也。今臣精神已耗,死亡無日,豈有一半分餘念,而區區願忠之誠?誠不忍自外於天地父母之前,乃敢忘僭冒廉,披瀝無餘,臣罪至此,尤合萬死。伏乞聖慈,先治臣辜恩不職之罪,又賜俯憐,不以罪廢其言,則臣雖死之日,猶生之年,臣無任瞻天望聖涕泣祈懇之至。省疏具悉。北關民事,爲寤寐關心之端,際見爾疎,第一條之京納錢,稍緩期限,在京司無所損,在北民爲大益,特爲許施,仍令廟堂,分付各該衙門。第二條之請鑄兩錢,不須遽議,而計口貿米,爾說實好,更與道伯,面議書質,爛熳停當,仍使道伯,論理狀聞。第三條之公都會,依他道例,兼試小學,必有補於牗蒙,下該曹回啓稟處。第四條之嚴武備,最爲本道當務之先,況忠武學設施之本意,到今蔑如,爲弊至此,則其所奬拔興勸,寧容少忽?年前繡衣之只論關以北科岐,獨漏以南,殊未可知,今欲召問繡衣,續當別下傳敎矣。第五條之市軍痼瘼,聞甚切矜,見今軍役之弊,何道不然?而爾邑救弊,果有其策,則何靳何惜?亦須就議道伯,俾卽詳陳意見便否,至於今春流民還集之類,身布還上,自在勿論之中,而觀於疏辭,似有區別就捨者何也?第六條之代捧之弊,第七條之別立交濟山倉,許令廟堂,以草記稟處。大抵北靑之民,暫弛宵旰之念,意謂主倅之得其人,後加隨事惕念,以副前下褒嘉之諭。
庚戌四月初四日卯時,上御誠正閣。右副承旨入侍時,右副承旨洪聖淵,假注書洪樂游,記注官趙慶遠·金鳳顯,以次進伏訖。上曰,都承旨·左副承旨入侍。出榻敎賤臣承命出傳,行都承旨具㢞,右副承旨申耆隨入進伏。命耆書傳敎曰,成命已久,似此不難擧行之事,如是遲滯,殊甚未安,漢旅節目,使之斯速啓下事,申飭兵判處。上曰,吏判入來乎?㢞曰,然矣。上曰,弘文提學入侍。出榻敎賤臣承命出,與弘文館提學洪良浩偕入進伏。上敎良浩曰,錦城尉諡狀,今至何境?良浩曰,家狀,再昨始來,故今方起草矣,家狀首記,果何語耶?良浩曰,先錄世系,次書國家恩禮及前後疏辭矣。上曰,卿當撰出全篇矣?良浩曰,右通禮柳河源,親病甚重,呈狀乞遞,不可强令供職,今姑改差,何如?上曰,依爲之。出擧條良浩曰,忠淸都事洪鳳周,除拜限過限不爲肅謝,依例改差,何如?上曰,依爲之。出擧條命退,良浩承命先退。上曰,昨年北道御史鄭大容來待事,分付,可也。賤臣承命出傳,命㢞·耆書公事判付訖。命退,承史以次退出。
庚戌四月初四日未時,上御重熙堂。同副承旨入侍時,同副承旨尹行任,記事官徐有聞,記注官趙慶遠·金鳳顯,稟事閣臣鄭民始,以次進伏訖。上曰,右承旨何不仕進云耶?行任曰,實無以供劇云矣。上命書傳敎曰,右承旨·右副承旨許遞,前望單子入之,待下批牌招察任。民始曰,臣以壯勇營事,有所仰達者矣。上曰,何事乎?民始曰,本營軍餉色需用不敷,不可不及今變通,臣之待罪箕藩時,因民情之願受,悶市廛之殘弊,別餉錢十萬兩,狀請給債,每年利條一萬五千兩中七千三百兩,分屬於廛民,營屬之給代七千七百兩,儲留該庫,還作本錢,限十三年滿原數後,仍爲蕩減給債本錢之地矣。儲留利錢中,限二年條取來,以補軍需,而還報之期,展定二年,則營底給代之類,必當以爲大幸,而於公貨,亦無所損,故敢此,仰達矣。上曰,依爲之。出擧條命退,諸臣以次退出。
庚戌四月初四日酉時,上御重熙堂。左副承旨與京畿監司入侍時,左副承旨申耆,假注書鄭履綏,記注官趙慶遠,記注官金鳳顯,京畿監司金思穆,以次進伏訖。上曰,水原事,幾至何境耶?思穆曰,材木今方精斲,而望間當上樑矣。上曰,先建正堂乎?思穆曰,然矣。上曰,麥還,何以爲之?而已給於新移民戶,募民新接,亦幾許云耶?思穆曰,臣未及聞知矣。上曰,本府凡百,便同草創,須與前道伯相議,尙未領會,是豈成說乎?予之拔例特畀,意有在矣,卿須着意擧行,可也。思穆曰,道內還穀,元來不敷,狀請加分,便成已例。今當農務漸殷,民勢益渴之時,較戶量穀,實難排比,而諸邑加請之報,逐日來到,臣非不知分留本意之甚重,而有不可膠守常法,不思所以變通之道,依近例,就應留中參量加分後,分給實數,從後狀聞事,令廟堂稟處,何如?上曰,量宜加分,可也。出擧條上曰,陵役處,何如?思穆曰,翼陵曲墻後沙汰處,甚緊矣,入侍承旨,曾於奉審時亦審見矣。上曰,如可以過夏,則以空石,姑爲蓋覆無妨耶?思穆曰,役處則雖不大段,曲墻至近處,有雨水沙汰之慮,恐難經夏矣。耆曰,以空石覆之,有難防其水道矣。思穆曰,寧陵陵役,驪牧上來時聞之,則役處雖甚浩大,此則可以經夏云矣。上曰,然則分付禮曹,更爲擇日,可也。思穆曰,道內殺獄文書,前道伯已有修置者,今仍以此封啓乎?上曰,以此爲之,好矣。思穆曰,當此農時,應問諸人,有難捉致營下,方欲別定査官修啓,而至於楊根罪人,不可不臣親問之,而病難捉致云,何以爲之乎?上曰,然則令主推官,取招以報,可也。思穆曰,各色所囚賊人,當爲發配於絶島,而楸·黑·耽羅,則非特敎,不得發配,故敢此,仰達矣。上曰,楸子島則無官長,分排於黑山島·濟州等地,押送之時,各別申飭,無如春川事,可也。上曰,錦城尉葬事,合窆於坡州云,墓上閣,雖自地方官造給,而制度不可如前高大,務從輕便省弊之方,可也。思穆曰,營邑相議,當依下敎奉行矣。上曰,露梁以南幸行道路,尙未決定,卿須一番看審,完定,可也。思穆曰,謹當奉行矣。仍命先退。上曰,廣尹入侍。賤臣承命出,與廣州府尹鄭大容偕入進伏。上曰,仍北靑府使上疏,欲問忠武學事,命爾入侍矣,北關馬兵都試請設時,何不竝擧南關乎?府尹,纔經本道御史,陳奏,可也。大容曰,臣久留北關,馬兵事詳聞熟知。故有所論列於別單,而至於南關,則來往歷路,未詳事情矣。上曰,南漢還穀無弊,而故直提學鄭志儉繡衣後所發逋欠,今已盡捧乎?大容曰,尙有未捧,且聞留庫中,有分石之擧,其弊漸滋。故臣於到任後,欲爲反庫,而連有事故,尙不得爲之矣。上曰,軍餉都數,爲幾許石耶?大容曰,各穀爲七萬餘石,而折米則爲五萬餘石矣。上曰,分給爲幾許耶?大容曰,二留一分,自是法例,將士支放之故,分給之數,差未及元數之半矣。命退,諸臣以次退出。
庚戌四月初四日二更,上御重熙堂。推考房承旨入侍時,左副承旨申耆,假注書鄭履綏,記注官趙慶遠·金鳳顯,以次道伏訖。上命書傳敎曰,商山君墓道立石事,命畿營擧行,則撰進詞臣,換改之後,宜卽分付,而尙今遲滯,近來政院,事皆若此,當該承旨,從重推考,文字撰進前,毋得出直事申飭。又命書傳敎曰,北靑倅疏批,以別下傳敎爲敎,而召問御史北關馬兵事,果以耳目之習聞熟知,有所論列,而南關馬兵,未詳事情,不得竝論云。然則本事之斑駁可知,所謂忠武學名稱,不載於京司文蹟,亦不知北靑外各邑,又有似此名稱,姑不指一處分,以此意,下諭于本道伯,詳考設施之來歷與年條,兼採南關各邑事情,仍以與北關馬兵科岐,一體增設當否,細具意見,論理狀聞。以全羅監司閔台爀狀啓,扶餘縣殺獄事,命書傳敎曰,殺死之獄,何等至重至愼處,況特敎行査,事體自別,措辭飭諭,不啻申複,則求疑於無疑,面稽而理究,剖破如破竹,爬櫛如櫛垢,使犯者不敢飭其情,然後方可謂獄具而辭備。觀此査啓,元犯,果不出逃躱之李維愼,而毆打一款,雖似自服,隱然自歸指使之科,猶以授鞭驛卒,使之打之爲說,而下馬自打,終在呑吐之中,而屢百金行賂獄吏事,亦不分明直告,只以七十兩帖給,彌縫納招,以此疎漏之案,無難錄啓者,卿之事萬萬駭然。大抵維愼老胸,閔哥孱劣,自初惹起,從後成獄,節節有全屬於維愼之所爲,則因朝令行査之時,宜卽限死嚴訊,期於一一輸款,而所謂發問也,捧供也。多沒肯綮,任渠粧撰,謂之半承款則近之,謂之得其實則未也。至於扶餘刑吏兩漢所爲,可謂殺無赦,殺獄元犯受賂變換之跡,綻露無餘,而渠輩,以幺麽蟣蝨之賤,敢於供招,維事依俙,雖下此微細査究之事,飭敎之下,奸吏奸情,尙不敢售其胸臆,況殺獄乎?然猶卿則看行常事,以儘合嚴勘,謄諸跋尾,勘之一字,用於下吏,不但不着題,以其供招,混錄原案者,反添疑眩之資,未知有甚顧藉於水閫親裨,而請此無於前之罪名乎?應問各人等農時滯囚,貽弊可悶,卽爲放送,閔毅澈,出場間保放,而原啓本還下送,李維愼行凶及圖脫逃匿等情與跡,刑吏兩漢受囑作奸之委折蹊徑,除尋常別加嚴刑,捧出明白直招,斯速狀聞。且以査官言之,旣參會査之坐,而其所擧行,全不用心,亦萬萬痛駭。以前査官仍定査官,後復若此,道伯外先自査官,另施重典,以此嚴飭分付,湖西兩邑守令,則所犯甚於所料,而請罪事,待決末處之,竝卽知悉事,回諭。命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,大司憲李義行,持平朴聖集牌招啓辭未下,執義李東稷,掌令閔彝顯·朴猷煥,持平韓致應俱在外,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而左議政蔡濟恭,右議政金鍾秀,俱有身病,不得來會云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知直。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
以承旨房望,傳于具㢞曰,仍。
傳于李得濟曰,左承旨入侍。
以忠淸監司狀啓,燕岐縣監宋時淵罷黜事,傳于具㢞曰,令該曹口傳差出。
以京畿監司狀啓,長湍民家失火人物燒死事,傳于李益運曰,方農失所,極爲矜悶,各別顧助,斫給材木,畢奠接後,形止狀聞,燒死人如有還上,蕩減事,回諭。
申耆,以兵曹言啓曰,兼司㒒將曺允彬,身病猝重,時月之內,無望供職,呈狀乞遞,宿衛領軍之任,不可久曠,改差,何如?傳曰,允。
尹行任,以摠戎廳言啓曰,本廳內下甲冑修補時監董將校·匠手等賞格草記批旨內,本廳設營最久,以甲冑·軍器等事,內在文跡最多者,亦莫過於本營,今以無乎草記,何也?卿則推考,此草記還給事,命下矣。本廳所在各年謄錄中,三去辛卯年訓鍊都監,毁破鳥銃四百三十五柄,請得改造後,其中六柄封進,而監造官賞格,令該曹考例稟處矣。相當職除授,二去壬子年鳥銃二百三十柄造成後,其中十二柄封進,而監造官賞格,則未有載錄,二去壬戌年壯抄牙兵等所授環刀二千七百餘柄造成後,其中十柄封進,而監造官賞格,令該曹考例稟處矣。相當職除授,二去戊子年屯牙兵等所授鳥銃一千柄造成後,其中十柄封進,而監造官加資,二去乙未年月課鳥銃一千柄造成後,其中十柄封進,而監造官賞格,則未有載錄,至於甲冑進上,則久遠謄錄,率多遺失。故再三考閱,可據文跡,無一見存,成命之下,終不得考出,其在擧行,伏不勝惶恐之意,敢啓。傳曰,知道。
申耆,以刑曹言啓曰,今二月園幸時,黃海道殺獄罪人海州趙命得,安岳金再重等獄事,因其妻上言,行査本道矣。今四月初三日四日,俱爲五十日之限,而尙不修啓,誠極未安,當該道臣,依定式推考,何如?傳曰,允。
上在昌德宮。停常參·經筵。
申時,日暈兩珥。
申耆啓曰,大司憲李義行,持平朴聖集牌招啓辭未下,執義李東稷,掌令閔彝顯·朴猷煥,持平韓致應俱在外,監察茶時之意,敢啓。傳曰,知道。
李益運啓曰,知敦寧金文淳,除拜後過三日不爲出肅,依定式推考警責,仍卽牌招察任,何如?傳曰,允。
傳于李益運曰,右承旨入侍。
傳于申耆曰,推考房承旨入侍。
傳于申耆曰,左承旨許遞。
傳于李益運曰,坐直承旨入侍。
申耆,以兵曹言啓曰,漢旅軍官新設節目,就議大臣,應行條件磨鍊以入,而壇所各門及明禮門把定騎兵,本是鄕軍,外面雖似不及於京雇軍,察其事勢,京雇之人恪勤使喚,反不如鄕軍,各門把定,仍舊貫以騎兵磨鍊之意,敢啓。傳曰,京軍須有一二名,爲渠廳日用之需,依此知悉磨鍊,至於元節目,文未條暢,顧何所妨?而所謂擧行事宜,多未照管,此等節目,何敢無難塵覽?捧納承旨推考,卿則從重推考,元節目還給,明日內更爲淘洗啓下。漢旅皆是皇朝人子孫,則守直官差出條,以漢旅與皇朝人子孫另擇爲言,卿所謂皇朝人子孫,或指俗所稱向化人耶?然則守直官卽官銜,不可不擇,如無隨龍東來人子孫中可合者,則不可不通擬於俗稱向化後裔,而自有主客之殊。且今此擧,專爲隨龍八姓,此意詳載節目,然後可無來頭主客相混之弊,而定式之傳敎,亦宜錄於弁首,竝須知悉,原傳敎以漢旅爲敎,則此節目,以稱漢旅軍官,何也?旣曰,漢旅,則訓鍊大將,豈敢稱軍官乎?卿之擧行,節節矇然矣。守直官差出,則當付軍銜耶?抑閑良前銜仍稱耶?若付軍銜,則當用角帶耶?抑越用鐵帶耶?無階而直鐵帶,無其例,以角帶直陞資,亦無其例,此等事,名以節目,皆不擧論,致煩下敎,卿之事,尤萬萬駭然矣。
申耆,以兵曹言啓曰,取見各營草記辭意,則禁衛營·守禦廳·摠戎廳草記中,旣無可據之例。訓鍊都監,則三去庚午年,皮甲五百九十一部造成,其中二十部封進,而監董二人內,一人加資,一人陞敍,二去己丑年鐵甲冑六百十五部造成,其中二部封進,而監董人,有令該曹考例稟處之命,三去癸巳年皮甲四百部造成,無封進之事,監董人,有令該曹論賞草記蒙允,三去庚子年皮甲一千六百六十部造成,無封進之事,監董人,筵稟請賞,有考例論賞之命,去辛未年鐵甲冑五百七十五部造成,無封進事,監董人,有令該曹考例稟處草記蒙允。御營廳,則二去丁亥年甲冑五十部造成,三部封進,乙未年甲冑五十一部造成,三部封進,而判付內,令該曹考例稟處云矣。本曹所在久遠謄錄及前例,多般考出,而只有辛未年訓局甲冑造成時監董知彀官金道熙,因本局請賞。自本曹覆啓加資,其他各年監董人論賞覆啓文蹟,無載錄處,難以憑考,臣不勝惶恐。而兩營謄錄,取來考見,則訓局謄錄中,三去庚午年皮甲五百九十一部造成,其中二十部封進,而監董二人內,把摠金述陞敍,哨宮張應一加資事,因本局書啓,特敎判下矣。今番進上甲冑,比前各該營甲冑造成時自下封進,事體自別,似當有拔例論賞之擧,訓鍊都監監董官閑良姜晦煥,御營廳監董敎鍊官前萬戶崔泰嶸,守禦廳監董敎鍊官折衝朴昌華,摠戎廳監董敎鍊官司果韓命喆,依他例竝施加資之典,禁衛營監董敎鍊官嘉善金命遇,本資係是嘉善嘉義之階,有難輕授,相當職調用,恐合事宜,而係于恩賞,自下不敢擅便,恐俟上裁。至於龍虎營敎鍊官閑良李惟直,監董之數,比他營最少,不敢仰請論賞,試射旣不入格,依判下,弓一張賞給,匠手金興龜等九名處,各木一疋,布一疋施賞之意,惶恐敢啓。傳曰,知道。恩賞關係何如,則豈以龍虎營之屬,兵曹同一效勞,而獨爲區別乎?嘉義之於嘉善,無異瞽睡,他營諸校,以角爲玉,以玉爲金之類,無難請加獨於禁校如是者,旣有斑駁之嫌,又有曲護之失,卿則推考,件數最少,造或最精,卽龍虎營也,該校加資,其次守·摠兩營也。該校一體加資,最多而最劣,卽都監,亦何必區別,與禁·禦監董營校,竝施賞加之典,可也。
左議政蔡濟恭箚曰,伏以,臣病在殊域,朝暮待盡,陽界萬事,都不省記,如廟薦應行之事,無以擧行,致勤前後飭敎,而至於昨日之日,遣備郞傳宣聖旨者再,末乃史官儼臨,開導備至,臣頑然蠢然,一味方命,臣分之虧壞,無復餘地,達宵兢惶,惟金木是俟,聖度包容,不惟不罪,備郞傳宣,今又如昨日之爲。噫,居留重任也,議薦重事也。臣於一出之後,從前許多情勢,不敢更事提說,目下處義,又無毫分可引之端,則自犯慢命之罪,甘就不敬之誅,是豈人之情也哉?第臣膏肓之疾,符到不遠,精神則若存若亡,形殼則半尸半人,若是而不念安意取盡之圖,强學承命爲恭之態,則蹲冒之譏,貪戀之目,雖死之後,難以自洗,臣雖不足恤,國家將焉用如許臣爲哉?玆敢和囈成箚,仰籲仁覆。伏乞亟免臣所帶相職,使國事無曠,殘喘少延,千萬幸甚。答曰,省箚具悉卿懇。廟薦之旬日遲留,卽罕聞之擧,昨日備郞傳諭之後,切冀無妄之今瘳,卽見箚辭,殊庸悶慮,强於做箚一本,難强於呼薦三人,得不爲瞻聆之致惑,卿須安心勿辭,俟間卽爲造朝,議薦則更無踰今日。仍傳曰,此批答,遣史官傳諭,遣御醫看病。
庚戌四月初六日辰時,上御重熙堂。右承旨入侍時,右承旨李益運,假注書鄭履綏,記注官趙慶遠·金鳳顯,以次進伏訖。上曰,左承旨·左副承旨入侍,出榻敎賤臣承命出,與行左承旨李得濟,左副承旨申耆,偕入進伏訖。上曰,水原府使入侍。賤臣承命出,興水原府使趙心泰偕入進前。上曰,新邑戶數,今爲幾何?心泰曰,竝與土窨爲六百餘戶,而土窨則次次造家矣。上曰,還牟分給事,何以爲之乎?心泰曰,臣今番上來後,見道臣當爲決定矣。上曰,家舍開基未造人預爲揷牌者,爲幾許耶?心泰曰,府近民則揷牌者,來言於臣,而京居卿宰,則雖定基揷牌,不言於本官而去,故元數未得詳知矣。上曰,左相及李秉鼎,亦欲造家云,然否?心泰曰,然矣。上曰,富民擇移事,燔瓦事,大臣出擧條,其果已知耶?心泰曰,未及見之矣,上謂承旨曰,此何不出朝紙耶?以事關錢穀,不爲頒布耶?耆曰,臣未及詳知矣。上曰,如未出朝紙,則今日頒布,可也。上曰,鎭南軒得中亭懸板,已爲懸揭耶?心泰曰,然矣。上曰,園所便路,何以爲之乎?心泰曰,已爲略略修治矣。上曰,拾蟲之役,近果何如?使守護軍爲之乎?抑雇軍乎?心泰曰,用雇軍矣。臣於日前往審,而役事頗不少,且有剪枝之役。故軍數,日入五十餘名,而爲其董飭,留置一裨而來矣。上曰,各樣事,在京時,與道伯多般相議,還官前一日,更爲來奏,可也。命先退,心泰退出。命書傳敎曰,北靑事,纔因該倅疏批,或有依施者,或有稟處者,諸條究竟之前,難付生手,雖以貿穀價京納錢退限事言之,此時民情,似或爲慰悅之道,而待秋懲捧,當與糴政相値,如是之除,反無偏重之慮乎?以此以彼,此倅不可徑遞,北靑府使柳知養準瓜,亦勿差代以待竣事事,分付該曹。命退,承史以次退出。
庚戌四月初六日酉時,上御重熙堂。推考房承旨入侍時,左副承旨申耆,假注書鄭履綏,記注官趙慶遠·金鳳顯,以次進伏訖。上曰,右承旨入侍。賤臣承命出,與右承旨李益運偕入進伏。上命書傳敎曰,製藥至爲嚴重,除非御用藥出榻敎則標紙啓下之後,仍請監製,每十日書入,未啓下文書,還啓下之後,又於朔末修啓,別單啓下,自在先朝,成憲如金石,今日藥院事,萬萬駭然。不待啓下之標紙,不稟監製之醫官,至有無端製入之擧,雖非御用之藥,甚爲擧行之違式與疎漏,前所未聞,當該提調,亟施不敍之典。院務雖不句管,與一時代房進奉之承宣有異,則蔘品不稟,監製不察,標紙不下,無一言開庫,後弊所關,亦不可無飭。當該副提調,亦爲罷職,欲問委折,首醫使之待令,則意謂金孝儉者,云是金光國。大抵首醫,異於官職,一從資級與座目,卽院中不易之故事,則渠輩雖不足責,亦具廉恥,許久越例替據,其可成說乎?今日擧行之如許,亦緣假首醫之誤訓金光國,假首醫爲先汰去刊名,該廳事,分付藥院。以平安監司狀啓,慈城餉穀加分事,命書傳數曰,城餉雖重,民食尤重,何論千數,雖過萬包,酌量民情事勢,從便加分事,回諭。曾聞本城餉穀捧時之不嚴,其弊多端,比等事亦宜釐正,竝須知悉事,一體回諭。裒益之政,前下有旨,已有申複之諭,卿必商量,從近有登聞,而爲先穀簿最乏成川等七邑裕穀之方,尤當留意,此則猶屬峽郡,外此治邑之穀貴,弊必有增而無歇。似此等處,裒益之前,先從京司發賣營耗發賣,毋論緊漫,用一切之法,限十許年二留一分,雖一包,嚴禁發賣,斷不可已。先行此規處,較戶量穀,當爲幾邑,先卽區別,條列狀聞事,亦爲回諭。
上在昌德宮。停常參·經筵。
藥房都提調金鍾秀,右承旨李益運啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓,傳曰知道。
傳于尹行任曰,承旨前望單子入之,待下批牌招察任。
承旨前望單子入之,柳戇·徐郁修·沈晉賢落點。
傳于沈晉賢曰,軍士房承旨入侍。
傳于申耆曰,咸陽御史入侍。
有政。吏批,判書洪良浩,參判趙鼎鎭進,參議李祖承受由在外,都承旨柳戇進。以柳文養爲應敎,尹㬦爲禮曹參議,鄭民始爲內醫提調,李義逸爲典簿,朴龍培爲典籍,金驥燦爲宗簿主簿,金履仁爲漢城主簿,鄭運濟爲掌苑別提,任尙濂爲長陵參奉,承文博士單尹淙,著作單黃載實。
兵批,判書李進,參判柳誼入直進,參議李命勳,參知金履成病,同副承旨尹行任進。洪檢爲副摠管,尹得逵爲內禁將,韓命祥爲兼司僕將,閔修顯爲忠壯將,徐有秉爲都摠經歷,柳文養爲文兼,具珩爲武兼,李景佐爲訓鍊主簿加設,金㷞爲江華中軍,韓再郁爲上土僉使,李基福爲西北僉使,李興俊爲大峴別將,孫世大爲長山別將,同知單李得濟,以孫相龍·尹得逵·李文喆·李煜·李喆運·曺命楫·曺命喆·李潤元·李廷老·李益懋·趙蒙錫·具純·林載洙·李潤春·尹敬喆爲副護軍,以洪明浩·鄭履煥·吳大益·洪聖淵·朴聖泰·權以綱爲副司直,曺允亨爲副護軍。再政。以吳載重,梁埉爲宣傳官。
傳于柳戇曰,出六文臣虛司果之尙今積滯云,兩司在外及未肅拜未署經許遞,卽署中次次移擬,今日政區處事,分付。
吏批,再政。以李致中爲大司憲,朴天行爲大司諫,李普天爲執義,許晊爲司諫,高應觀爲掌令,鄭最成·李基慶爲持平,李尙度爲獻納,趙得永·尹悌東爲正言,洪秉臣爲兵曹正郞,趙慶·許鞏爲禮曹正郞,申若樞·金憬爲兵曹佐郞,金弼龍爲禮曹佐郞,金圭夏爲宗廟令,金永弼爲景慕宮令。
傳于申耆曰,當該臺臣,竝禁推。
吏批,三政。以安鼎大爲掌令,鄭弼祚·李鎭宅爲持平,洪秉臣·李萬榮爲正言,崔顯重爲副校理,尹持範·李國標爲典籍,李文源爲同成均,具允鈺爲內資提調,權文度爲尙衣主簿,李萬運爲司饔主簿,金熙稷爲義盈主簿,宗廟令金圭夏,監察李基禎相換,景慕宮令金永弼,典籍尹持範相換。
申耆啓曰,大司憲李致中,持平鄭弼祚未肅拜,執義李普天傳旨未下,掌令閔彝顯·安鼎大,持平李鎭宅俱在外,監察茶時之意,敢啓。傳曰,知道。
傳于尹行任曰,坐直承旨入侍。
尹行任,以弘文館言啓曰,新除授副校理金啓洛,自鄕上來云,卽爲牌招察任,何如?傳曰,允。
以副校理金啓洛牌不進罷職傳旨,傳于沈晉賢曰,只推。
以執義李普天牌不進罷職傳旨,傳于尹行任曰,只推。
以慶尙監司狀啓,四月令薦新竹笋,限內不得封進,惶恐待罪事,傳于沈晉賢曰,勿待罪事,回諭。
尹行任,以弘文館言啓曰,本館上番副校理柳文養,以御營廳從事官,今日本營上下坐起時,晝仕出去之意,敢啓。傳曰,知道。
沈晉賢,以弘文館言啓曰,新除授校理吳泰賢,時在京畿龍仁地,經筵入番事緊,請斯速乘馹上來事,下諭。傳曰,依啓。
右議政金鍾秀箚曰,伏以臣於夜中,伏見藥院事傳敎下者,臣於此不勝驚悚之至,藥院擧行之萬萬駭然,固無所逃罪,而請標旨與開庫監劑,雖係提調所掌,其所聞知,旣在劑入之後,則要是常時不能檢飭有罪爾。臣忝一院之長,不飭之罪,臣實爲首,理難獨逭,分合蹙伏,而秪緣問候請診,事體至重,有不敢蹉過日次,不得不戴罪進身,行止昌被,尤增惶赧。伏乞聖明,亟降嚴譴,公私幸甚。答曰,省箚具悉卿懇,院務,都提調·副提調皆客耳,何必爲引,卿其安心勿辭。仍傳曰,此批答,遣史官傳諭。
庚戌四月初七日巳時,上御重熙堂。軍士房承旨入侍時,同副承旨尹行任,記事官徐有聞,記注官趙慶遠·金鳳顯,以次進伏訖。上曰,政官牌招開政。出榻敎命行任書傳敎曰,昨年北關補賑人嘉善前五衛將李基福,嘉善韓再郁,穀物願納,俱過二千五百石,以綿布準折,各過萬金,如許捐財救荒,豈比尋常效勞?繡衣復命之後,有卽除僉使之命,而昨秋因國有莫重大役,此等承傳,未免後時,此固勢也,伊後銓曹之更不擧論,萬萬駭然。過都政以後,兵曹判書從重推考,兩人,本道準瓜,僉使作窠,今日政差送。命退,承史以次退出。
庚戌四月初七日申時,上御重熙堂。咸陽御史入侍時,左副承旨申耆,假注書鄭履綏,記注官趙慶遠·金鳳顯,咸陽御史崔顯重,以次進伏訖。上曰,御史進前。顯重進伏。上曰,民情與邑弊果何如?顯重曰,民人輩,聞御史下來,以井華水顒祝而待,邑弊民情,槪可見矣。上曰,以書啓觀之,倉穀可謂尤不成說,大體言之,則百石簸揚,實穀爲幾何?顯重曰,百石簸揚,或出八九石,此則一石爲一斗四五升分數矣。上曰,邑倉與外倉差等,何如?顯重曰,邑倉稍勝矣。上曰,別單中未盡處,今旣登筵,陳奏,可也。顯重曰,咸陽,有田稅木百六十餘同,大同布百六十餘同,目下當納者,而纔經昨年綿凶,市直尙在登踊,當此咸民欲蘇之時,反有窮春愁苦之慮,今若姑緩數三月之限,待七八月布木新出,許令備納,則庶可紓一分民力矣。本郡事情,臣旣目見,故敢此,仰達矣。上曰,雖近於見牛未見羊,民願旣如此,依所奏施行事,令廟堂行會,可也。出擧條顯重曰,以咸陽還弊觀之,專田於穀多民少,而其弊至於此極,外此嶺南山郡之此弊,在在皆然。且以湖南言之,雲峰與咸陽接境,年年還穀,有耗無減,以其民戶,較彼穀數,則太不相當,差過幾年,安知此邑之還弊,又不如咸陽之爲哉?臣意則勿論湖·嶺,以其穀多之邑,移轉移貿於穀小邑,以爲戶穀相當,民邑兩便之地,恐不可緩矣,此亦令廟堂稟處,何如?上曰,此在道伯,留心裒益,斯速釐正後,以其分留數爻,論理狀聞事,令政院下諭擧條,仍令後錄下送,可也。出擧條顯重曰,沙斤驛,處咸陽境內,均是咸土,同是咸民,以其邑與驛糴糶之各異,獨未蒙今番無前之澤,況其驛還之太半虛殼,與邑還無異,其在一視之道,誠爲矜憫矣。且以數十之驛戶,受食千三四百之還穀。故一戶所受,或至數十石之多,此亦與本邑還多之弊一般,到今雖不可更用本邑之例。第令從市直減價發賣,減其穀數,則庶可慰驛民向隅之歎,此亦下詢廟堂處之,恐似得宜矣。上曰,一邑之內,均是赤子,而特以屬於驛還,有此見漏何待回啓,卽令廟堂,分付該道伯處,別遣營裨,與地方官眼同,一從時價民願,減價發賣,其中如有不合於發賣者,條列報來後狀聞事,分付,御史遲留,旣近一朔,則居在邑中,初無一言,及其還朝隔日之後,始乃云云。如許郵丞,何異偶官,當該察訪,先罷後拿,其代令該曹口傳擇差,仍令明日下送,可也。出擧條顯重曰,臣以列邑保米事,仰陳於別單,而蓋湖西則有保米斗,湖南則用稅斗,其所謂七斗或八斗者,以官斗論之,率不下於九斗十斗,已非朝家申禁之意,而所捧斗數,尙無定例。故湖南伯則以只捧六斗,關飭於列邑,湖西伯則以約捧七斗,言及守宰,斗樣之大小,旣如彼不一,而所捧之加減,又若是不均,則雖不可以此而遽罪許多守令,而及此申明舊典之時,若不別加釐正,則非但外邑之眩於擧行,亦豈不有欠於大聖人同量衡之義乎?且當列邑上納時,上司各營斗斛之高重,徵索之無節,誠一已痼之大弊,爲今祛弊之道,莫如先治其本而次及其末。雖以外邑所謂磨勘債言之,如咸陽·安義秪殘之邑,而各營門及都會官所入,幾至千餘金之多,則該色之作奸於倉穀,侵及於小民,其勢必矣。竝爲下詢廟堂,俾有消詳一定之規,恐不可已矣。上曰,昨年雖因大臣筵奏,別般嚴飭,今春又有申諭,期有去太去甚之益,而猶不能指的立法,劃一設禁者,蓋不革納米之規,則難責夬矯之效。大抵米納,異於錢捧,俗所謂塾食者此也,加之所謂一斗,其大無量,外邑則如是準捧,徒令剋削於京司之浮費。是小民不得蒙惠,京司擧懷怨苦,而無辜之膏血,滲漉於邑屬船人,何異注水於無底之釜?此所以每筵必詢救弊之好道理也。餉米之捧,禁·御兩營最多,未知昨今年擧行之何如,而外邑斗斛之弊,今聞爾言,宜先釐正,令廟堂別加嚴飭。納米諸道,朝令諄複,則身爲守令,初不議到於遵行,至入書啓中,兩邑守令,先罷後拿,可也。出擧條顯重曰,臣在咸陽時,聞本郡,有補民庫,凡諸民役,皆自本庫防給,而本庫所入財力,不過民結所捧二百七十餘兩外,無他出處。故不得不以倉穀,立本取剩,以補其不足。雖曰,謬例,其勢不得不然矣,今則穀總旣減,奸竇畢露民庫防役,更無着手,來頭塗抹,恐生一弊,若其所謂公用之許多名色,此非朝家之所可軫念,而若其內局卜定,或年例進供等節,係是莫重所用,亦不可無及今指劃之道矣。苟究通變,第有一策,今若就留庫穀中米太租各千石式,許令每年加分,永爲定式,俾作取耗補用之地,則庶免倉穀犯手之弊,而亦無民間橫斂之患,事係穀簿,廣詢廟堂而處之,何如?上曰,分留實穀,恰近四萬包,比之所料,可謂夥然,趁此大矯正之時,事關爲公而補民,不必過加靳惜,更出別弊,實在穀物三萬石外,其餘小數,劃付本官,使之年年依此數別分補用,而吏逋錢所捧,爾旣以何以區處爲言?此亦一體劃給事,令廟堂分付道伯,可也。出擧條上曰,山淸守,果何如?顯重曰,爲人振刷則稍欠,而雅拙精詳,誠切願治矣。上曰,還弊釐正之後,官長與吏輩,今則似無着手處矣。顯重曰,官樣之比前減下,姑勿論,許多吏輩,從此多有自退者云矣。上曰,許多吏逋,可謂區處得善,而果已發配耶?顯重曰,未及決配,付之道伯而來矣。上命書傳敎曰,觀此繡啓,以雲峰·南原·河東等邑宮屯之弊,有所論列,旣云出稅於戶曹,則今稱宮監之來懲,此必有土折受而然,否則寧有如許事理乎?大關民隱,決難遲待回啓,全州之內需司,火卜爲弊,於疊稅亦然云,此尤可訝,竝令道伯,親執査究,區別其有土無土,商探疊稅委折,一從見聞,卽爲論理狀聞事,下諭于完伯·嶺伯。南原紙弊事,三千石劃給之後,所謂本道節目,有名無實,塗抹之數,無益於滋益,元狀還下,使之改修正上送,而尙無皁白,方欲申飭,際見繡啓,其所論理,正合所料,爲先依繡啓施行,何時下諭,又勤飭敎,道伯事,節節稽忽,從重推考與節目,斯速修正伏聞事,一體下諭,繡啓竝爲後錄下送。又命書傳敎曰,奬褒之擧,有關風化,旣登於繡啓,行誼如是卓絶,咸陽金宗潤妻崔氏,靈光林擇基妻李氏,竝施棹楔之典事,令該曹卽爲分付。又命書傳敎曰,繡啓啓下,有司堂上就議大臣,草記稟處事,分付。上曰,新除授臺諫牌招。出榻敎上曰,右承旨聞有實,許遞,前望單子入之,待下批牌招察任。出榻敎命退,諸臣以次退出。
庚戌四月初七日初更,上御重熙堂。坐直承旨入侍時,右副承旨尹行任,假注書鄭履綏,記注官趙慶遠·金鳳顯,以次進伏訖。上命書傳敎曰,觀此繡啓,南原囚鄭宗宅獄情,有原恕之端,取見御史謄來原案,此獄之初非可以完決,兩檢官跋辭俱明的,而特因其時道伯之不善剖決,前道伯之依俙因循,而當宥者至今不宥,此可曰,能體朝家欽恤之意乎?至於時道伯到任初,審理封啓已久,而不列於錄啓秩,不論於決放中,使無辜之囚,在不生不死半解半縛之中,如許獄體,前所未見。前監司徐龍輔,從重推考,尹行元推考,時監司閔台爀,緘辭從重推考。大抵死者之死,卽自死也,卽渠妻使之死也,醉倒渠家庭畔,過半夜又過一日,且吐且瀉,而終不運置房室,御史所謂酒祟風傷云者,可謂喫緊。故曰,渠之罪也,渠妻之罪也,又況仰合面上下色不變,而體不硬枯,貼之太片,此果謂之痕損乎?細靭之箠枝,亦足謂之器仗乎?被告者又非當被告之人,家人共犯,只坐家長之律,亦非近似於此獄,渠以挽解兩子堅鎖門扉者,橫加以原犯之目,其爲顚錯,節節可駭,若以强弱有殊,不卽決折云爾,此亦大不然,殺死之獄,所關何如,捨却情犯之有無,只看形勢而扶抑,亦豈重人命之義乎?由前由後,此獄不可一日遲疑,鄭宗宅卽爲放送事,令該曹三懸鈴行會。又命書傳敎曰,觀於書啓,聞諸筵奏,所謂逋吏之當發配者,以石數假領分等,付之道伯決配云,而聞厥數,如是夥然,最多秩外,竝令道伯,區別分揀,以除編配之弊事下諭于嶺伯。又命書傳敎曰,御史擧條批答,如是誤書,當該注書汰去。命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
尹行任啓曰,訓鍊大將徐有大,以本營習陣,明日出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
申耆啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
沈晉賢啓曰,來十一日,輪對日次矣,敢稟。傳曰,爲之。
尹行任啓曰,來十一日,朝參日次矣,敢稟。傳曰,停。
假注書鄭履綏汰去,代以趙台榮爲假注書。
傳于申耆曰,同副承旨入侍。
傳于沈晉賢曰,今夜弛禁事,分付。
備邊司薦望,以具庠爲開城留守。
吏曹口傳政事,以尹光鍚爲沙斤察訪。
以執義李普天,正言洪秉臣牌不進罷職傳旨,傳于申耆曰,只推。
沈晉賢啓曰,大司憲李致中,執義李普天牌不進,掌令閔彝顯·安鼎大,持平李鎭宅在外,持平鄭弼祚未署經,監察茶時之意,敢啓。傳曰,知道。
以高應觀·鄭㝡成·李基慶·趙得永·尹悌東禁推傳旨,傳于沈晉賢曰,分揀。
以原春監司狀啓,淮陽前府使姜,襄陽前縣監洪九瑞等罪狀,令攸司稟處事,傳于沈晉賢曰,名以守宰,黃腸偸斫,前所未聞,至於姜,四十餘板之潛埋山谷,不法之外,不可但以貽羞言,兩邑守令,爲先待朝開坐,嚴問口招,捧直招以聞事,分付該府。
沈晉賢,以弘文館言啓曰,副校理金啓洛,旣有只推之命,與新除授副校理崔顯重,一體牌招察任,何如?傳曰,允。
以副校理金啓洛·崔顯重牌不進罷職傳旨,傳千沈晉賢曰,只推。
醫官李完白書啓,判中樞府事金熤病症,今日更爲看審,則本病浮脹諸症,尙無漸次向減之勢,而所添外氣寒熱昏涔之症,今則少勝,藥則用如味益氣湯之意,銓次啓達。傳曰,退去。
尹行任,以兵曹言啓曰,漢旅新設節目,更爲磨鍊以入之意,敢啓。傳曰,知道。
尹行任,以兵曹言啓曰,今此聖節進賀兼謝恩使一行,赴燕時所把驛馬,必須前期分定,然後可無窘急之患,應把驛馬三十八匹內,忠淸道七匹,全羅道八匹,慶尙道十七匹,今月二十五日,京中逢點,原春道三匹,咸鏡道三匹,同月三十日,直送安州逢點事,各道監司處行移,何如?傳曰,允。
尹行任,以兵曹言啓曰,卽接北兵使李潤慶牒報,則親騎衛別將金重郁手本內,二月朔試射時親騎衛張鉉宅·李允熙,晝習弓馬,夜讀武經,俱爲居首云,故兵使親試技藝,則張鉉宅,騎芻三次十三中,柳葉箭十巡二十一矢,李允熙,騎芻三次十四中,柳葉箭十巡二十矢,捧講則能通武經,而兩載北塞,慣習風土,才藝亦已成就,擧實牒報云矣。張鉉宅·李允熙,塡充親騎衛下送時,且騎且射,騎至沒技,射至數十矢,然後使卽報兵曹,草記放送事奉承傳,而該帥臣所報旣如此,何以爲之?敢稟。傳曰,使之星火上送,待來到,限十日更爲鍊習後,本曹敎鍊官眼同待令,可也。
尹行任,以扈衛大將意啓曰,別將成玉,身病猝重,勢難察任,改差,何如?傳曰,允。
尹行任,以訓鍊都監·禁衛營·御營廳言啓曰,訓鍊都監字內集春門北邊宮墻舊築二間許蓋瓦蓋板缺落處,及左右連接十間許,在於辛丑之間,有將頹之慮,御營廳字內集春門南邊宮墻舊築一間許蓋瓦蓋板缺落處,及左右連接九間許,在於辛丑之間,亦有將頹之慮,今四月初十日爲始,一竝撤毁,三營合力改築之意,敢啓。傳曰,知道。
申耆,以刑曹言啓曰,今二月園幸時,黃海道殺獄罪人黃州文光彩·金聲珀,海州金檢忠等獄事,因其妻與子擊錚,行査本道矣。今已過限,尙不封啓,誠極未安,當該道臣,依定式推考,何如?傳曰,允。
申耆,以義禁府言啓曰,淸州前牧使兪漢雋,林川前郡守尹昶等,竝拿處事傳旨啓下矣。兪漢雋今方待命,卽爲拿囚,尹昶時在任所云,依例發遣府羅將,拿來,何如?傳曰,允。
申耆,以義禁府言啓曰,沙斤前察訪安宗孝拿處事,傳旨啓下矣。安宗孝時在任所云,依例發遣府羅將,拿來,何如?傳曰,允。
申耆,以義禁府言啓曰,淮陽前府使姜,襄陽前縣監洪九瑞,待朝開坐,嚴問口招,捧直招以聞事,傳旨啓下矣。姜今方待命,卽爲拿囚,而洪九瑞,下去忠淸道淸州地云,依例發遣府書吏,拿來,何如?傳曰,允。
禁府啓目,罪人放秩與未放秩,竝依啓聞施行爲白乎旀,他餘罪人等,令刑曹稟處,何如?判付啓,依允爲旀,李宜耆·崔重敎放送爲良如敎。
申耆,以義禁府言啓曰,黃州牧定配罪人李宜耆,白川郡定配罪人崔重敎,放送事,命下矣。李宜耆·崔重敎,卽爲放送事,分付該道道臣之意,敢啓。傳曰,知道。
禁府照目,所已前萬戶宋錫裕·徐弘規等,餉穀糴糴,法意嚴重,而身爲鎭將,其所反作之數,若是夥然,俱極痛駭,竝只以此照律罪,宋錫裕段,其母年七十六,無兄弟獨身云,徒三年定配收贖,告身盡行追奪,又五年禁錮,徐弘規段,告身盡行追奪,徒三年定配,又五年禁錮,竝只私罪,奉敎依允爲旀,徐弘規段,功減一等爲良如敎。又照目,雩祀壇壇下執義沈鏶矣,雩壇祀禮,何等敬謹,而身爲執禮,不卽出齋,事極可駭,以此照律罪,杖八十收贖,奪告身三等,私罪奉敎依允爲旀。功減一等爲良如敎。
掌令閔彝顯疏曰,伏以臣伏承前月十二日承政院成貼有旨,復以臣爲司憲府掌令,令臣斯速乘馹上來者,臣祗奉惶感,益無以自措,竊伏念無狀賤臣,罪積逋慢,而聖恩優渥,收召頻繁,爲人臣而遭遇至此,雖使遁跡山林抗志高尙者,猶將翻然改圖,思答隆知,況臣以世祿遺裔,蔭塗恒品,何敢自比眞隱,屢犯違傲之誅哉?誠以欲趨恩命則實無寸長之可效,欲守微諒則又非分義之所安,進退唯谷,情理窮隘,玆不得不更瀝肝血,仰瀆宸嚴,臣尤死罪。噫,臣之濫叨臺職,始於甲辰,伊後除拜,已至六七遭矣。以臣庸陋,最居人下,雖於百執事之末,猶懼不堪,況風憲之任,所係甚重,有非如臣所可暫冒,前後辭疏,蓋亦仰暴靡遺,而旣遞旋縻,殆若非臣莫可者。夫以殿下知人任任,靡不明審,而獨於賤臣此事,不察物情之可否,因循假借,尙靳刊汰,豈殿下眞以臣爲遺逸,而其叨臺職亦久,一任其隨他推排耶?然則日月之明,誠有遺照,而臣之自期欺天之罪,尤無以自贖矣。夫國家用人之道,貴在綜明而覈實,人臣去就之義,亦宜量能而度分,臣於屢年從宦之日,醜拙盡露,卽其身心之顚倒,學業之荒廢,非但臣所自知,抑亦一世之所共目擊而耳聞者,則是豈可以當初誤玷之故,而一向因襲,使明器益淆而人心滋惑耶?如使臣怵迫嚴命,不能力辭,而殿下亦視以例讓,不賜鐫改,則非惟遠近之竊議,抑恐巖穴自重之士,亦不肯于于而來矣。臣之去就,雖若無甚輕重,而乃其所關於世道,誠有如此者,此臣所以寧彼誅譴而終不敢冒進者也?臣聞命以後,宜卽祈免,而緣臣老母臨年,疾病沈綿,憂遑焦煎,念不暇及,今始猥將文字,復申縣道,尤增惶隕。伏乞聖慈,憐臣危苦之衷,刊臣臺憲之職,使臣得以守分田野,母子相保,則實天地父母生成覆育之澤也。答曰,省疏具悉爾懇。爾之縻是職,凡幾遭矣,爾以世祿之臣,徒尙獨尙之志,得不有歉於幼學壯行之義乎?爾須亟回遐心,卽日登途,庸副予如渴之望。仍傳曰,此批答,下諭于掌令閔彝顯處。
庚戌四月初八日午時,上御重熙堂。同副承旨入侍時,同副承旨沈晉賢,假注書趙台榮,記注官趙慶遠·金鳳顯,以次進伏訖。上曰,山淸還弊,何如?承旨旣經本邑,似知之矣。晉賢曰,山淸民戶,不過爲二千五百餘戶,還穀,多至四萬四千餘石,故其爲弊源,有難毛擧,而臣於待罪本邑時,雖欲矯救,亦非道伯所可擅便之事,故仍未果矣。上曰,誠如是也,猶甚於咸陽矣,還米一石,價至幾許耶?晉賢曰,穀簿不但夥然,本縣係是峽邑。故素稱穀賤,米一石價,不過爲一兩二三錢矣。上曰,居昌·安義等邑還弊,幾皆釐正,而獨山淸,猶復如此,誠可悶矣。晉賢曰,今番咸陽郡所下曠蕩之典,雖不可邑邑施之,山淸痼弊,亦不可不變通矣。命書傳敎曰,近年以來,以大臣去就事酬應,殆無曠月空日,世固有無風之浪,亦豈無卿等自反處乎?卿等皆能念念於對揚,以觸類彌綸無貽酬應之煩惱,長留在心頭,則雖欲葛藤,其勢末由,卿之近日言病,何其頻仍,無妄之來,固所難免,萬有一可强地不强,大非平日委寄於卿者。況朝廷,先看事面與體貌,以廟擬事言之,閱旬不薦,屢命不膺,曰病曰疾,勉回難期,未知中書,曾有似此事例否,此所以爲卿致嘅不能已者,況相府事務,無關於筋力,臥閤論道,固其職爾,呼薦三望,不過是九箇字,此而寧有不可强之理乎?一日二日,任諸卿等不決,誠不勝憂歎,玆遣史官,傳予此意,卿須亟屈前執,卽爲擬薦事,傳諭于左議政。命退,承史以次退出。
上在昌德宮。停常參·經筵。
申耆啓曰,大司憲李致中,執義李普天牌招啓辭未下,掌令閔彝顯·安鼎大,持平李鎭宅在外,持平鄭弼祚未署經,監察茶時之意,敢啓。傳曰,知道。
傳于申耆曰,軍士房承旨入侍。
尹行任啓曰,事變假注書柳師模,身病猝重,勢難察任,今姑改差,何如?傳曰,允。
事變假注書柳師模改差,代以沈象奎爲事變假注書。
以副校理金啓洛·崔顯重牌不進罷職傳旨,傳于沈晉賢曰,只推。
以忠淸監司狀啓,淸安縣監罷黜事,傳于尹行任曰,邑弊田政,必須另擇,可以責效,依狀請,勿論文蔭武,以屢經州郡諳練田政人,今日政擇差下送,待其蘇弊,仍考實績,從後狀聞,則當卽陞遷,以示聳動之擧,以此知悉事,回諭。該倅不可罷黜而止,令該府拿問勘處。
尹行任啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
申耆啓曰,明日抄啓文臣課講,何承旨進去乎?敢稟。傳曰,都承旨進去。
傳于尹行任曰,坐直承旨入侍。
申耆啓曰,右副承旨尹行任,今方入侍,臣吏兵批兼進之意,敢啓。傳曰,知道。
有政。吏批,判書洪良浩式暇,參判趙鼎鎭進,參議李祖承受由在外,左副承旨申耆進。啓曰,判書洪良浩式暇,參議李祖承受由在外,小臣獨政未安,何以爲之?敢稟。傳曰,仍爲之。以鄭東觀爲檢詳,尹持範爲兵曹正郞,李基禎爲社稷令,趙廷鉉爲林川郡守,洪述祚爲淸安縣監,鄭最行爲景慕宮令,柳橚爲宗廟令,開城留守單具庠。
兵批,判書李病,參判柳誼入直進,參議李命勳,參知金履成病,左副承旨申耆進。副護軍宋銓·李東稷·朴猷煥·高應觀,副司直李基慶·丁範祖·徐郁修·柳雲羽·朴聖集·韓致應·鄭最成,副司果玄重祚·朴孝成·尹悌東·趙得永竝單付。
申耆,以吏批言啓曰,侍從臣父年七十人,每於歲首抄啓加資事,載在法典,而新有應推恩人,雖非歲首,亦爲抄啓加資事,曾有定式矣。侍從臣父年七十人別單書入之意,敢啓。傳曰,知道。
兵曹口傳政事,副司勇王道恒·田相龍·鄭喜元竝單付。
以訓鍊都監哨官望筒,傳于尹行任曰,本事之落空,業已知之,許多之人,必以家近族近姓名新出之人,擬之於非首非末之間,殆若擧風然者,卿之事,不緊甚矣。卿則越俸一等,聞是五代獨子,初仕見落,亦由於不干之已遞職任事,銓曹擬望,亦豈必因以拘礙乎?以此知悉。
申耆,以弘文館言啓曰,副校理金啓洛·崔顯重,旣有只推之命,竝卽牌招察任,何如?傳曰,允。
申耆,以弘文館言啓曰,本館上番應敎臣柳文養,以奉常寺合諡事,今日晝仕出去之意,敢啓。傳曰,知道。
尹行任,以兵曹言啓曰,本曹堂上軍官禁軍遞兒窠,今方有闕矣,依節目,禁軍別將,與各番將眼同試取,以其居首者塡差之意,敢啓。傳曰,知道。
尹行任,以兵曹言啓曰,曹司五衛將孟至大,身病猝重,勢難供職,呈狀乞遞,宿衛輪番之任,不可久曠,改差,何如?傳曰,允。
尹行任,以兵曹言啓曰,卽接廣智營入直哨官吳亨喆,集春營入直哨官姜碩璜手本,則訓鍊都監字內集春門北邊宮墻舊築將頹處十二間許,及御營廳字內集春門南邊宮墻舊築將頹處十間許,一竝撤毁,明日爲始,三軍門合力改築事,草記允下矣。撤毁間數,稍爲廣闊,把守軍兵,令各該營,量宜定送,限改築間,嚴加守直之意,分付,何如?傳曰,允。
尹行任,以訓鍊都監言啓曰,集春門北邊宮墻舊築二間許蓋瓦蓋板缺落處,及左右連接將頹處十間許,明日爲始,撤毁改築,而間數稍爲廣闊,把守軍兵,令該營量宜定送事,自兵曹草記矣。廣智營軍二十名除出,將校一人率領,限改築間,嚴加守直之意,敢啓。傳曰,知道。
尹行任,以御營廳言啓曰,本廳字內集春門南邊宮墻將頹處十間許撤毁,今四月初十日改築,而把守軍兵,令該營量宜定送事,自兵曹草記矣。集春營入直軍二十名除出,持官率領,限修築間嚴加守直,而蓋瓦缺落處晝察夜巡將卒,解送之意,敢啓。傳曰,知道。
申耆,以義禁府言啓曰,時囚罪人徐弘規,告身盡行追奪,徒三年定配,又五年禁錮照律公事判付內,功減一等事,命下矣。除弘規功減一等,告身盡行追奪,又五年禁錮,忠淸道牙山縣長時驛,徒二年半定配,而以議啓內辭意,具罪目,依例移遣府羅將,狎送配所,何如?傳曰,允。
禮曹啓目,粘連向前北靑府使柳知養上疏內辭緣,置之何如?判付啓,令道伯,取考疏辭,參以已見,使之狀聞後稟處,他餘條件之,令廟堂稟處者,皆令明日回啓爲良如敎。
禁府啓目,淮陽前府使姜原情云云。傳旨問目內辭緣,泛稱遲晩,所當請刑是白乎矣。曾經侍從勿爲請刑,載在大典通編,上裁何如?判付啓,贓汚千萬金虐民肥己之墨倅,古雖有之,亦自有當律,而名以官長,爲此木賊之事,旣偸斫又潛埋,其所擧措之無一分士夫淸氣,適足貽累於朝廷乙仍于,昨下傳敎,猶不索言者此也。觀此爰辭,尤覺無狀。旣曰,偸斫,則二部之於四十餘立,餘板之於未端病不用,其間不過五十步與百步兺不喩,引置山中與潛埋山谷,亦可謂朝三暮四,而似服不服,首尾橫決,渠亦有同得之廉恥,則義當羞愧欲死,求解不得是去乙,乃敢以不成說之數行說話。呑吐漫漶者,究厥所爲,逾去而逾怪,原情勿施,待明朝開坐,更良各別嚴問,數爻之相左除良,潛埋山谷間,指授方略節次,一一捧直招後,如渠鄙瑣之供,不必更請塵覽,以其槪略,論理草記,則當別下處分,以此知悉擧行爲良如敎。又啓目,寧邊前府使許原情云云。問目內辭緣,全事發明,泛稱遲晩,所當請刑是白乎矣。曾經閫帥勿爲請刑,載在大典通編,上裁,何如?判付啓,繡啓論列不翅狼藉,身爲命吏,負此罪名,何以措躬於帽帶之列,諸般所犯,一亳近似,則其罪豈可止於尋常竄配?觀此爰辭,極口發明,此則自有道伯,欺罔與否,不難推覈,嚴飭該道,各別親執,詳査狀聞事,付撥行會爲良如敎。又啓目,淸州牧使兪漢雋原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
刑曹啓目,粘連金化縣殺獄罪人金召史獄案,淺見不能無疑,更令道臣,詳覈啓聞後稟處,何如?判付啓,卿之起疑似然,更卽詳査狀聞後稟處爲良如敎。又啓目,粘連安義縣殺獄罪人林碩禎等獄事段,殺獄體重,有難輕議,上裁,何如?判付啓,使之嚴刑訊推,安東權得文事,近來討捕校卒,侵虐民間,誠一痼弊,事雖因公,犯則挾私,傅生之論,固難輕議,而卿之陳列,亦有意見,除尋常嚴刑三次,遠惡絶島,限己身減死定配爲良如敎。又啓目,粘連靈巖郡殺獄罪人千業奉獄事,臣固不敢强立意見。伏惟上裁,何如?判付啓,亞堂亦具意見,論理稟處爲良如敎。又啓目,粘連黃海道定配罪人放未放稟秩中趙重晉等段,到配未至多年,有難輕議是白遣,崔宗烈段,赴配未滿兩朔,竝仍配爲白乎旀,徒年中吳景雲段,罪名不輕,置之,何如?判付啓,依回啓施行爲旀,趙重晉·金應昊·朴處孝等,該道旣置稟秩,到配亦已有年,竝只放送爲旀,朴春恒等,仍配事依施爲旀,崔宗烈,本事旣異於吏民之告守令,近來風化邊事,不欲從輕,當初斷以流律,過矣放送,而考見發配律文,只以吏民告守令爲引,足以爲說,則以莫重二字,無難書之於上款,律官所爲皆若此,當該律官,星火捉來,自本道嚴杖,畿沿定配,雖以完伯言之,如許照律,闔眼成貼者,萬萬駭然。該道臣,爲先從重推考,不審委折,嚴關責飭,令憲府推緘,斯速捧啓爲旀,魯啓壽·崔昌謙,減等事依施爲旀,徒年中吳景雲·李召史仍配之請,是矣。大抵以渠輩所犯,徒年輕矣,移配遠地,勿限年改錄爲旀,仍秩中鄭致景,原案中犯手,本不分明,數年滯配,出於重殺獄之意,只此足矣,放送爲良如敎。
刑曹啓目,粘連咸興府罪人金重采等,令義禁府稟處爲白乎矣。會寧府囚洪太山罪犯,不可以首犯之物故,有所輕重,令道臣具格取招,狀聞後稟處,何如?判付啓,依回啓施行爲旀,重采等,何累該府,令該道,分首從具格狀聞事,分付爲良如敎。又啓目,粘連充軍罪人韓宗嵂,發配之時,給賂募人代送,無法無嚴,莫此爲甚,韓宗嵂及代配罪人韓希泰,各別嚴刑,更充遠地水軍其所換面替配,在於何時與否,令道臣,嚴問査實報來,自臣曹,照律嚴繩,何如?判付啓,依允爲旀,科賊,何等重囚,則換面替配,寧有如許紀綱,其時刑官,令政院指名現告,作奸情狀,自本曹與當者,竝只捉來,嚴刑得情以聞爲良如敎。
庚戌四月初九日辰時,上御重熙堂。軍士房承旨入侍時,右副承旨尹行任,記事官徐有聞,記注官趙慶遠,金鳳顯,以次進伏訖。上曰,政官牌招開政。出榻敎命讀公事,書判付訖。仍命退,承史以次退出。
庚戌四月初九日酉時,上御重熙堂。坐直承旨入侍時,右副承旨尹行任,假注書趙台榮,記注官趙慶遠·金鳳顯,以次進伏訖。上命書傳敎曰,近來到配狀之首尾陸續者,私掘露棺罪也,雖以今日放未放啓本言之,十之十,卽厥罪,雖由於邦禁蕩然,睯不畏法,嗜訟山地之徒,亦豈必昔少今多而然乎?此蓋各該道伯,不欲行任怨懲一之政,而不能嚴戢於未然,事之駭然?孰甚於此?況在先朝,制法之飭禁,至爲截嚴,則諸道擧行,尤豈敢乃爾?此後各道一年內,以此事發配夥然者,該道臣拿處,不禁之守令,同罪論,收贖不發配,只減配文名數,致有現發,則亦難免其責,以此謄頒朝紙,仍令該曹,嚴飭諸道,俾勿更犯。上曰,抄啓文臣親試,明日爲之。出榻敎命退,承史以次退出。
上在昌德宮。停常參·經筵。
申耆啓曰,明日常參·經筵,取稟。傳曰,只晝講。
申耆啓曰,來十一日,專經文臣殿講日次矣,敢稟。傳曰,日次儒生,專經文臣殿講,今月皆是當次,十六日同爲設行。
尹行任啓曰,備邊司郞廳來言,今日賓廳日次,而左議政蔡濟恭,右議政金鍾秀,俱有身病,不得來會云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于申耆曰,京畿監司·水原府使入侍。以副校理金啓洛·崔顯重,牌不進罷職傳旨,傳于申耆曰,只推。
申耆,以弘文館言啓曰,副校理金啓洛·崔顯重,旣有只推之命,竝卽牌招,何如?傳曰,允。
承旨前望單子入之,洪聖淵落點。
吏曹口傳政事,以鄭㝡行爲宗廟令,李運行爲景慕宮令。
申耆啓曰,充軍罪人韓宗嵂換面替配時刑官,指名現告事,命下矣。其時堂上,卽判書金魯鎭,而已爲身故,敢啓。傳曰,知道。
傳于申耆曰,坐直承旨入侍。
尹行任啓曰,明日次對,兩司無進參之員,除在外·未署經外,竝待開門牌招,何如?傳曰,允。
有政。吏批,判書洪良浩受由在外,參判趙鼎鎭進,參議李祖承受由在外,左副承旨洪聖淵進。啓曰,判書洪良浩,參議李祖承竝受由在外,小臣獨政未安,何以爲之?敢稟。傳曰,仍爲之。以李正模爲尙衣僉正,朴敬圭爲西部都事。
兵批,無政事。
申耆,以義禁府言啓曰,時囚罪人姜口招公事判付內,原情勿施行,明朝開坐,各別嚴問,捧直招後,以其槪略,論理草記,則當別下處分,以此知悉擧行事,命下矣。臣等趁朝開坐,以判付內辭意,發問目反覆嚴問,則所供內,黃腸木封進之時,果有封餘退板及端木。故不覺取用之爲死罪,果爲作板,不報營門,潛置山中,以爲日後運用之地云矣。其暗地潛埋日後運用之狀,箇箇自服,綻露無餘,而至於偸斫一款,諉之於封餘及端木,屢次盤覈,終不直招,究厥情狀,萬萬痛駭,所當請刑得情,而旣有別下處分之敎,上裁,何如?傳曰,渠之無形無狀,昨日判下,已有條列,而觀此草記所供,猶且不分明,黃腸木之許多株斫取擇執之際,所餘板數,不止四十餘立,則此而犯手,雖一立,自有偸取公物之罪,何關於多少乎?旣與無時偸斫有異,則株數,似不必較量,大抵所犯與所爲,律無所據,罪未前聞,本罪之外,貽羞搢紳,莫此爲甚。時囚罪人姜,爲先邊遠勿限年定配,仍施禁錮之典,可也。
申耆,以義禁府言啓曰,原春監司尹師國狀啓,據刑曹粘目內,鐵原府使李潤謙,移本府處之事允下矣。李潤謙時在任所云,依例發遣府書吏,交代後,拿來,何如?傳曰,允。
申耆,以義禁府言啓曰,淸安前縣監李宗魯拿問勘處事,傳旨啓下矣,李宗魯時在任所云,依例發遣府羅將拿來,何如?傳曰,允。
申耆,以義禁府言啓曰,時囚罪人姜,邊遠勿限年定配,仍施禁錮之典事,命下矣。姜全羅道海南縣,勿限年邊遠定配,仍施禁錮之典,而以批旨內辭意,具罪目,依例發遣府書吏,押送配所,何如?傳曰,允。
大司諫朴天行,執義李普天,應敎柳文養,掌令安鼎大,正言洪秉臣,修撰李錫夏·閔昌爀,副修撰金熙采啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,□□□謀·危宗社,範能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也。當初殿下之不忍置法,姑從次律者。不過曰,恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公達孝也,以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。且以目下揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,不覺懍然,其不可一刻容貸也決矣。請黜置罪人鄭致達妻,亟令王府,夬正典刑,以洩神人之憤。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊。其可曰,國有三尺乎?且況逆復正法之後,半行刀削擧國臣民腐心之痛,切齒之讎,尤有倍於前日,請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其本,金尙喆是已。蓋尙喆,本以庸瑣之品,濫據白軸之任,眷遇何如,恩造何如,而奈其賊性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此宇鎭之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習,噫嘻,痛矣。是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩賊堅之許積,一行刀削姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間乎?請逆賊尙喆,依律處斷,十六行刀削答曰,不允。六字刀削大司諫朴天行,執義李普天,掌令安鼎大,正言洪秉臣啓曰,澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,又況會遂之罪惡,與澤遂一而二,二而一也,而忍杖不服,遽有酌處之命,有乖獄體。李觀源,以啓能之壻,兼有師生之義,啓能凶慘不道之謀,決無不知之理而以蒙騃爲敎,遽然酌處,有乖獄體,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情,還寢李觀源定配之命,更令王府,設鞫得情。噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆欑之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。噫噫,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑菀,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正法之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。噫,以國榮之亘萬古所無之窮凶劇逆,而得保首嶺,臥斃牖下,朝逆之刑政紊矣,神人之憤菀深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,整竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,推擁賊湛,視作奇貨,日夜邀致,表裏糾結,完豐之封號,陰謀叵測,二字之假稱,凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪,惡萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今逆復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也,身爲閫帥,以下五字刀削已是劇逆之斷案,而乙巳春諸賊指日擧兵之時,自擬內應,大將至於書給,四柱先占身數其所爲計,至凶極獰,以下九字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下九字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼,顧何論於待年與否乎?請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。噫嘻,痛矣。從古亂逆何限,而豈有如宇鎭者哉?渠以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下十九字刀削他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈,請遲晩罪人宇鎭,更令王府,卽速拿來,仍前設鞫,期於得情,夬正典刑。噫嘻,痛矣。今日亂逆,苟究其本,則顧不在於五月之禍變乎?復·宇之本以下十九字刀削是以壬寅之前,則有榮·德焉。壬寅之後,則有夏·焉,而畢竟則今年夏秋之喪變出矣。噫嘻,尙忍言哉?擧國臣民之悲冤疑憤,愈往愈劇,則及承我慈聖諺敎,始知兩次喪變,果有所以矣。慈敎若曰,症勢凡百,自初怪底,此豈非喪禍之源委,逆變之頭腦乎?在今日所當窮覈者,惟在於此一款,而若其窮覈之道,則亦惟在於逆醫廷楫,乳道不可斷而斷之,熱劑不宜進而進之,則其間情節,已極疑怪,而滿庭臣僚,屢朔嚴討,終不得請,尙使戴頭於竄配之中,此殆天意之有在也。噫,窮凶之謀,至憯之計,必有主張指揮於不覩不聞之中者,則此豈一廷楫所可獨爲者哉?然而端緖之鉤得,情節之覈出,不得不先自廷楫始,請減死定配罪人廷楫,亟令王府,設鞫嚴問,期於得情。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攢,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請荐棘罪人時偉,亟令王府,更加設鞠得情,夬正王法。噫嘻,痛矣。亂臣賊子,從古何限,而豈有如物故罪人在簡也哉?本以梟獍之性,兼以蛇蝎之毒,護法於鏡·虎,傳神於雲·䥃,讎視義理,背君死黨,卽渠平生伎倆,而及夫綢繆宇·偉,以下四字刀削暗地醞釀,密逕排布,固非一朝一夕之故,往在丙午冬,慈殿諺敎特降之時,率土悲遑,擧朝震蕩,孰不冤憤?思報國讎,以下七字刀削假托風病,偃臥朝房,賓啓庭籲,終不一參,晩後一疏,用意巧慝,片言半辭,初不及二字刀削之逆節,又不擧宇·偉之凶謀,其心所在,路人皆知,而況慈殿請徽號之日,晏然在家,獨不來參,而翌日肩輿之私行則自如焉。月正擧縟儀之辰,又爲懸病,不參賀班,而徑夜度支之除命則出肅焉。不滿之意,無將之心,十目所視,明若觀火,特以蛇盤蚓結,勢焰熖天,箝制一世,莫敢誰何,而至於再昨年太學之捲堂也。公議不泯,聲討峻發,則渠若有一分秉彝之心,固當改心革面,克悛舊習,而乃於昨冬大僚之聯請,搢紳之齊籲也。更售前套,復托昔疾,鎭日大論,一切謀避,若將有所恃而立節者然,喉院稠坐,肆發凶言,奉敎討逆之大臣,反擬置辟之極典,聞者莫不心寒膽掉,而惟其狠愎之性,怨毒之習,愈往無肆,末又粧出驥賊之凶疎,誣逼慈聖,嘗試朝廷,秋供一出,情節盡露,右今天下,寧有如許窮凶絶悖劇逆者哉?雖使此賊,千剮萬戮,猶未足以洩神人之憤,而只施薄竄,徑斃旅店,窮覈無路。自今以後,復有劇賊,任自致斃,而追孥之典,拘於禁令,仍不施之,則如此亂逆之徒,終無可施之法乎?輿情益沸,公憤愈激,肆市之律,雖未施於渠身,逆孼凶種,終不可置之於覆載之間,請物故罪人在簡,亟施孥籍之典。答曰,不允。
掌令安鼎大啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,夬正王法。請翼魯,亟令王府,設鞫得情,施以當律。請驥顯弟龜顯,亟令王府,設鞫嚴問,期於得情。請龜顯二歲等七罪人,竝令王府,更爲捉囚,嚴鞫得情,夬施當律。措辭見上新除授持平李鎭宅,時在慶尙道慶州地,請斯速乘馹上來事,下諭。答曰,不允。下諭事依啓。
正言洪秉臣啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍,亟命王府,設鞫得情,夬正王法。罪人克觀·克泰,以妖任之冋氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎。厚謙逆節,萬古所無,而時謙等,以逆厚之同産,偃處近郊,尙未施當律,輿情憂憤,去而益甚。請恒·善支屬,亟命散配,時謙兄弟,竝投絶島,以嚴隄防。噫喜,痛矣。朴宗集之罪,可勝誅哉?渠以乙未罷榜中人,緣於憑覈之無路,尙稽邦憲之亟加,而至於擅刪日記,漫漶義理,其跡至妖,其計叵測,科事之外,不可不一問。請巨濟府絶島安置罪人朴宗集,亟令王府,拿鞫得情,施以當律。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,以下二十行刀削驥顯之窮凶情節,尙忍言哉?擧國齊討,王章未施,義理從此晦塞,亂賊無所懲畏,思之及此,不覺髮豎而膽掉,以下五行刀削嗚呼,當此亂逆層生之日,正急臣民聲討之擧,而凡在三司之列者,尤當沬血飮泣,晷刻是爭,不容少緩,而前大司諫尹尙東,偃便在家,敢傲天牌,有若尋常時例違者然,此時臺官豈敢言私?雖未知情病之如何,而執跡論心,顯有巧避之形,請前大司諫尹尙東,施以竄配之典。噫嘻,痛矣。龜顯之以下四字刀削指嗾妖兄之狀,已悉於原啓中,今不必架疊,而二歲集敬之輩,與聞逆謀,情節畢露,脈絡相貫,昭在於秋曹供案,則爲今日臣子者,固當明目張膽,沬血飮泣。究覈其端緖,打破其窩窟,而伈伈泄泄,視若尋常,以至經年繫囚,一未刑訊,生出獄門,全然放釋,國言之喧騰,輿情之慣惋,猶屬餘事,義理由是晦塞,亂逆無所懲畏,將不知何樣禍機,伏於何地,思之及此,寧不骨顫而膽掉哉?請龜顯·二歲等七罪人,更令王府,竝爲捉囚,嚴鞫訊問,期於得情。言路之開閉,國之廢興所係,可不懼哉?殿下臨御以來,無一人以言獲罪者,仰認我聖上導言來諫之德意,而乃者前承旨臣權裕,採撤公議,出位論列,此是擧國共公之論,非有私讎於善道家,則殿下用之可也,置之可也。奈之何摧折之,摧折之不足,至於竄逐之境,是豈所望於聖明者哉?請亟收權裕竄配之典。定州前牧使吳大益,本以麤悖貪鄙之性,莅任以後,無一善政,專事剝割,憑藉氣焰,依勢營門,稱以鄕案,募民富戶四百餘人,許錄鄕案,脅捧禮錢,人各五六百,未知其數之至何,而鞭扑狼藉。若徵公債,闔境嗷嗷,不勝騷撓,原鄕之恥與作伍者,呼訴營門,則營門亦不無干涉,欲掩其跡,托以鄕戰,刑推定配,如此貪濁嗜利之類,不可旣遞而置之。請前定州牧使吳大益,施以贓汚之律,民間所捧錢貸,一一推給。都城外十里內不得入葬,法意甚嚴,而挽近以來,人心不古,禁網漸弛,城門咫尺之地,符同守門軍卒,到處入葬,而以臣所目擊者言之。惠化門外安巖洞以北,前日松木鬱密處,擧皆入葬,使成北印,山腰之童濯,職由於此,若此不已,數年之內,必無閑土,請嚴飭各該營門,俾無如前濫葬之弊。新除授司諫許晊,時在京畿振威地,獻納李尙度,時在楊州地,正言李萬榮,時在安城地,請竝斯速乘馹上來事,下諭。答曰,不允。權裕事,日前處分傳敎中,備說處分之本意,如是伸救,徒有阿好之嫌,殊甚未安,吳大益事,此等事遠外風傳,有難盡信,而誠有是也,其罪何居?況鄕案一事,年前自有朝禁,則邑倅設有所言,巡營必無從施,以此以彼,行査可以知之,令廟堂付之道伯,詳査狀聞稟處,末端事及下諭事,依啓。
正言洪秉臣啓曰,臣見識魯莽,言議巽軟,本不合於淸朝耳目之任,沐浴義重,黽勉出肅,草草數語,租效一日之責矣。及奉聖批,不惟不賜允從,誨責備至,至以伸救阿好殊甚未妥爲敎,臣伏不勝震悚之至。噫,以言被罪,非聖世之美事,有懷必陳,卽臣子之常職。故臣新入臺地,妄有論列,竊有附於匡救之意,而臣與權裕,素無雅分,豈有阿好之可論哉?此莫非臣平日言議不能見孚於君父之致,尙何顔面,仍冒於臺次乎?請命遞斥臣膱。答曰,依啓。
開城留守具庠疏曰,伏以,臣向陳自訟之章,重被匪恕之敎,一則臣罪,二則臣罪,罰止罷削,亦荷曲貸,臣實仰而感格,俯而惶蹙,不自意敍命遽下,除旨繼降,臣誠惝怳震越,罔知攸措也。噫,臣之向來事,今不欲追提於時移之後,而伊日光景,有靦周行,在臣之道,惟有自靖爲自處之義而已。雖係閑司漫職,固難飄纓結綬,而況舊都居留,責任何如哉?關阨之要衝,商賈之都會,凡他保釐之政,有非如臣譾劣,所可承當者,以此以彼,俱無冒膺之望。伏乞聖明,俯賜諒察,亟許鐫免,以重公器,以全微諒,千萬幸甚。答曰,省疏具悉。卿其勿辭行公。
庚戌四月初十日卯時,上御重熙堂。抄啓文臣親試課講入侍時,行都承旨柳戇,左承旨李益運,左副承旨申耆,同副承旨沈晉賢,記事官徐有聞,假注書趙台榮,記注官趙慶遠·金鳳顯,以次進伏訖。引儀唱,試官以下入就位行四拜禮,試官一提學鄭民始,檢校直提學徐浩修,二直提學金載瓚,原任直閣徐鼎修·尹行任,率文臣鄭晩錫等入就位,行拜禮,以次進伏訖。上命浩修書誥題,仍命懸題訖,命開講。鄭晩錫等以次進講,講訖。上曰,親試試官以下,姑先退,可也。命書傳敎曰,政官牌招開政。命退,諸臣以次退出。
庚戌四月初十日巳時,上御重熙堂。京畿監司·水原府使入侍時,右副承旨尹行任,記事官徐有聞,記注官趙慶遠·金鳳顯,京畿監司金思穆,水原府使趙心泰,以次進伏訖。上曰,邑底作舍者,當爲幾戶耶?心泰曰,今方稍稍結構,姑未知多寡之果如何矣。上曰,何以則可使邑下櫛比,各安其業耶?心泰曰,今方多般勸入矣。上曰,予之憧憧一念,欲使水原之民,得蒙厚澤。然若以水民之故,弊歸隣邑,則亦非所以一視均惠之道,卿等須體朝家苦心至意,凡於措劃之際,克念對揚之道,無或生弊於其間,可也。思穆等曰,臣等敢不竭力對揚乎?上曰,未肅拜宗廟令改差,口傳差出。出榻敎思穆曰,水原府軍保米蕩減條六百四十二石零代,粗一千六百六石零,以本府及安城·龍仁·陽城等邑所在常賑租,區劃給代矣,此是將士軍卒逐朔支放之資,則米代受租,在所當念。且就他邑受來千餘包穀物之際,徒歸縻費,將有無實之歎。米六百石零,先就本府留庫及摠廳屯餉中支放而區劃,租則自各其邑,待秋作米,趁明春還分時,以本府附近民,移轉受來,則方便之道,恐不外此,敢此仰達矣。上曰,依爲之。出擧條命退。
庚戌四月初十日未時,上御重熙堂。右副承旨入侍時,右副承旨尹行任,記事官徐有聞,記注官趙慶遠·金鳳顯,稟事閣臣鄭民始,以次進伏訖。上曰,今日日氣好矣。民始曰,然矣。上曰,各道農形,何如云耶?民始曰,均是豐登云矣。民始曰,臣以壯勇營事,有稟達者矣。上曰,何事乎?民始曰,餉色軍需中木錢,多數不足,無以繼用,不可無變通,而西關·嶺南穀多邑耗條,每年作錢,自戶曹取用者,數近十萬兩云。此非戶曹從前應入之物,則若干除出,別無關於經費,限一萬兩移劃於本營軍需不足之數,而戶曹則稅木每多餘裕,本營則木尤不足,以此錢,從便換用亦好,故敢達矣。上曰,依爲之。出擧條民始曰,軍餉米所儲庫舍,姑未及鋪板,米包多致腐傷,極爲可悶,不可不趁卽鋪板,而若以新材取用,則非但物力之浩多,材木必難得用。今年嶺·湖漕船限滿者,爲二十餘隻云,限五六隻移劃本營,以爲入用之地,何如?上曰,依爲之。出擧條命退,諸臣以次退出。
庚戌四月初十日申時,上御誠正閣。坐直承旨與有司堂上入侍時,右副承旨洪聖淵,假注書趙台榮,記注官趙慶遠·金鳳顯,有司堂上李文源,以次進伏訖。上敎文源曰,御史書啓回啓之命,已過屢日,尙不回啓,是何委折?文源曰,臣往問大臣,則左相,以爲身病方劇,姑觀數日爲之云,右相,以爲左相先陳意見,然後當爲之云矣。上曰,姜事,更招後果何如?文源曰,四十板斫取渠旣自服,四十板,卽二十株所出,考見律文,則十株已上,自是一律矣。道啓旣無株數,特推聖世無物不遂之澤,付之生路,則實爲好生之德意矣。上曰,渠之所爲,雖極無狀,以草記爲之之敎,卽此意也。命書禁府草記批旨訖,命文源先退。命書傳敎曰,次對進定於明日。命退,承史以次退出。
上在昌德宮。停常參,只晝講。
夜一更,月暈。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈晉賢啓曰,自明日溫繹間,視事頉稟之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,大司憲李致中,執義李普天,掌令安鼎大牌不進,掌令閔彝顯,持平李鎭宅在外,持平鄭弼祚未署經,監察茶時之意,敢啓。傳曰,知道。
傳于尹行任曰,大臣·備局堂上引見。
傳于柳戇曰,政官牌招開政。
傳于申耆曰,軍士房承旨入侍。
兵曹,假守門將六望李東冕·安廷善·李基慶·沈象奎·尹寅基·金履喬·張錫胤。
事變假注書沈象奎遷轉,代以南履翼爲事變假注書。
有政。吏批,判書洪良浩受由在外,參判趙鼎鎭進,參議李祖承受由在外,行都承旨柳戇進。啓曰,判書洪良浩,參議李祖承,竝受由在外,小臣獨政未安,何以爲之?敢稟。傳曰,仍爲之。以嚴思晩爲大司憲,尹行元爲大司諫,宋銓爲執義,申禹相爲司諫,高應觀爲掌令,權儐·張至冕爲持平,尹序東爲獻納,南涑·李日運爲正言,金文淳爲判尹,宋載經爲知經筵,洪良浩爲同成均,贈吏判李延慶爲貞孝,贈禮判金澍爲文端,贈領議政李墍爲莊貞,贈左贊成鄭期遠爲忠毅,卒祥原君世寧爲忠烈,贈左贊成李胤緖爲壯毅,卒知事宋岦爲壯靖,贈兵判李益馥爲襄武,卒錦城尉朴明原爲忠僖,卒右議政韓興一爲靖溫,卒大司憲權相一爲僖靖,趙煥爲分內局提調。
兵批,判書李進,參判柳誼入直,參議李命勳,參知金履成病,右副承旨尹行任進。以宋載經爲知事,柳焵爲曹司五衛將,徐有秉爲訓鍊副正,趙㞳爲都摠都事,閔有洙爲慶尙左兵虞候,訓鍊主簿盧尙樞今加折衝,副護軍許晊,副司直李文源·吳載纯·具㢞·李致中·李尙度·鄭弼祚·李鎭宅,副司果洪秉臣·李萬榮單付。再政。以梁垸爲宣傳官。
傳于尹行任曰,宣傳官遷轉之代,今日政差出。
兵批,三政。以金宗淳爲中樞都事,尹昇東爲訓鍊主簿。四政。以具縉·李光益爲宣傳官。
沈晉賢啓曰,諡號署經事,命下矣。憲府今方備員署經,諫院則大司諫尹行元,獻納尹序東,牌不進罷職傳旨,今方捧入,司諫申禹相,正言李日運·南涑俱在外,不得擧行,何以爲之?敢稟。傳曰,違牌臺諫只推,更爲牌招。
沈晉賢啓曰,獻納尹序東,再牌不進罷職傳旨,今方捧入,而司諫申禹相,正言李日運·南涑俱在外,諡號署經命下之後,只有大司諫尹行元一人,不得擧行,何以爲之?敢稟。傳曰,許遞,前望單子入之,待下批牌招察任。
正言前望單子入之,李錫夏落點。
柳戇啓曰。明曰,大駕詣慕華館後,王大妃殿·惠慶宮問安,何承旨進去乎?敢稟。傳曰,左副承旨進去。
申耆啓曰,守宮假承旨朴天行,時無職名,令該曹口傳付軍職,何如?傳曰,允。
兵曹口傳政事,副司直朴天行單付。
傳于申耆曰,左承旨入侍。
傳于申耆曰,狀啓有此做錯,該房承旨子姪,不爲論勘乎?當該都事拿處。
沈晉賢,以掌樂院提調李秉鼎·徐鼎修意啓曰,成均館樂器庫之頻數毁傷,專由於無人守直,任其毁劃之致。今當本館公廨一竝修改之時,樂器一庫,若無典守名色,則非但隨改隨毁,勢所必至,實有莫重樂器偸竊閪失之患,不可無趁今變通之道。依本館典設司遮帳庫例,定送衛軍一名,使之守直之意,令該曹稟處,何如?傳曰,允。
尹行任,以兵曹言啓曰,今四月十一日,武臣賓廳武經講書日次,而中日相値,不得爲之之意,敢啓。傳曰,知道。
尹行任,以備邊司言啓曰,忠淸監司鄭存中狀啓,有草記稟處之命矣。取見其狀本,則以爲道內穀物名色不均,牟麥數多,未免勒分,米租數少,每患難繼。淸州·木川·淸安·懷德等四邑還牟四千四百石,區別懸錄於會案,待秋成以租換捧事,請令廟堂稟旨分付矣。本道穀簿,米租不數,每有難繼之患,牟麥夥多,未免勒分之擧,則以其有裕,換彼不足,不害爲平均多寡之政。淸州等四邑還牟四千四百石,依狀請,以租換捧之意,分付,何如?傳曰,允。
尹行任,以備邊司言啓曰,北靑府使柳知養上疏批旨,第六條之代捧之弊,第七條之別立交濟山倉,許令廟堂以草記稟處事,命下矣。取見其疏本,則其一,本府還穀中唐米,自壬戌大歉之後,變爲皮唐,而凡諸上下之法,與田米無異,唐米·田米,本有差等,固不可通用,況今爲皮唐者乎?每當歉歲,唐未告熟,則許以代捧,而唐一石代,太爲二石,租粟爲二石七斗五升,若論其價,則唐與太粟,不甚懸殊,而其所代捧,則或倍於唐,又或倍而有餘。故雖有代捧之令,未蒙代捧之惠,就唐米條量減折米之規,俾與田米,大有差等事也。唐米·田米,旣有差等,則以唐米代田米,不無價直之懸殊。況今變爲皮唐之後,官家上下之法,無異於田米歉歲代捧之例,倍徵以太粟,以此以彼,其害專歸於小民,及今釐正,亦云晩矣。該倅疏中折米量減之請,固出於矯救之意,而第自壬戌至今四十九年之間,本府唐米之變爲皮唐者,爲幾許石,列邑之如北靑者,爲幾許邑,而尙今襲謬,不能變通者,抑未知緣何故而致此。以此一邑之弊,難料諸邑之如何,先令道臣,邑邑詳探,量其皮唐之多少,論其減折之便否,條列狀聞後,更爲稟處,實合事宜。其一,交濟倉臨海創設,以備荒年移粟之資,從前使一府之民,平均分受,而該倉,距本府爲四十里,至於近峽三四社,則又距本府,或七八十里或百餘里。通計其數,有或爲二日程者,春糶秋糴,民費五六日之勞,方農之節,其害尤大,而海民旣未偏分,山戶又難均受。且三南移粟之時,一倉之穀,亦未必全數移轉,若以此穀之半,儲置於該倉,又於近峽中半之地,別立一倉,亦名曰交濟,藏以該穀之半,春分秋捧,俾除山氓往來之費,當其移栗也。使其民,一齊移納於海倉,則公私兩便事也。臨海設倉名以交濟,法意有在,而但其還穀,旣不可偏分於海戶,則勢將均排於峽民。春秋糶糴之時,峽民往來之弊,固所難免而非但北靑一邑爲然。南關各邑,亦必有此弊,別置山倉之論,厥惟久矣,而尙未見施者,蓋以其交濟之意,在於海倉,不在山倉之故也。然設倉近峽,分半儲穀,及至糶糴之時,永除遠輸之勞,移粟之際,可無難運之慮者,果如疏中所論,則依此矯救,實爲便民之政,而事係創始,不可遽議,爲先關問於道伯,毋論北靑與他外諸邑,設倉便否,詳探物情,一體論理狀聞後稟處,何如?傳曰,允。
申耆,以義禁府言啓曰,明日擧動時,各差備都事,當爲備員,出使都事申湜,令該曹口傳相換,以爲分排之地,何如?傳曰,允。
吏曹口傳政事,禁府都事申湜,廣興奉事李義度相換。
禁府照目,淸州前牧使兪漢雋矣本府議啓內,保米濫捧,飭禁諄複,而無意矯革,因仍襲謬,事極痛駭,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。
大司諫尹行元,應敎柳文養,掌令高應觀,持平權儐,正言李錫夏,修撰閔昌爀,副修撰金熙采啓曰,請黜置罪人鄭致達妻,亟令王府,夬正典刑,以洩神人之憤。請物故罪人德相,亟施孥籍之典。請逆賊尙喆,依律處斷。以下一行刀削措辭見上答曰,不允。以下七字刀削大司諫尹行元,掌令高應觀,持平權儐,正言李錫夏啓曰,請養遂·獻遂,竝令王府,設鞫嚴問。還寢會遂絶島定配之命,仍令王府,設鞫得情。還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命。大逆不道罪人斗恭親屬應坐之類,一依适·雲例擧行。英材·斗恒,更令王府,設鞫嚴問,期於得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典。逆復庶子好石,不待年滿,亟施處絞之律。請遲晩罪人宇鎭,更令王府,卽速拿來,仍前設鞫,期於得情,夬正典刑。請減死定配罪人廷楫,亟令王府,設鞫嚴問,期於得情。請荐棘罪人時偉,亟令王府,更加設鞫得情,夬正王法。請物故罪人在簡,亟施孥籍之典。措辭見上答曰,不允。
持平權儐啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,夬正王法。翼魯,亟令王府,設鞫得情,施以當律。驥顯弟龜顯,亟令王府,設鞫嚴問,期於得情。龜顯·二歲等七罪人,竝令王府,更爲捉囚,嚴鞫得情,夬施當律。措辭見上答曰,不允。
敎開城留守具庠書。王若曰,公朝愼保障之才,必簡兩都之重寄,陪京授留鑰之任,庸撤貳卿之邇班,如欲得賢而畀之,其將捨卿而誰也?眷玆崧陽一域,實是漢師分司,裒然大都會繁華,民物貨寶之攸華,宛是上將軍節制,甲兵錢穀之最殷,表裏壯固之形,在漢則三輔,聲勢倚重之體,卽宋之二京,肆撫禦實難其人,伊地望迥別他鎭,第飢饉頻仍於比歲,而凋瘵偏深於一方,逋員多而府庫虛,可謂官民之俱病,商旅弊而市廛絀,遂致士農之均傷,所以人和之不及形便,諒由牧守之未盡拯濟,惟其懷保彌綸之責斯重,是於周咨揀掄之道必詳。惟卿,通敏之材,練達其器,早歲颺武於銀臺·玉署,前王不忘,中間投身於絶海窮山,往事何說?良手暫試於湖郡,蓋示湔拂之恩,宿硏復貳於天官,俾展鑑別之識,才學優贍,任經濟而莫如,機務綜明,在剸理而何有,斯實簡拔之在予,不獨薦剡之得人,玆授卿以開城留守兼管理使。卿其祗服乃司,勉體至意,攬管轄而專決折,以緩急而便宜,任牧禦而備綢繆,視輕重而措置,瞻花潭之巋廟,儒敎可興,緬竹橋之穹碑,節氣宜養,其餘裁稟,厥有典常。於戲,輿頌佇聞於甘棠,毋替來暮之詠,廟謨時登於文陛,庶慰去朝之思,往其欽哉?行且召矣。故玆敎示,想宜知悉。
庚戌四月十一日卯時,上御熙政堂。大臣·備局堂上引見入侍時,右副承旨尹行任,假注書趙台榮,事變假注書南履翼,記注官趙慶遠·金鳳顯,右議政金鍾秀,左參贊金華鎭,刑曹判書鄭昌順,漢城判尹李文源,兵曹判書李,開城留守具庠,訓鍊都正徐有大,行副司直李漢豐·金持默,大司諫朴天行,以次進伏訖。鍾秀曰,數日日候稍炎,此時聖體,若何?上曰,一樣矣。鍾秀曰,王大妃殿氣候,若何?上曰,一樣矣。鍾秀曰,惠慶宮氣候,若何?上曰,一樣矣。鍾秀曰,今日講筵臨退之際,臣始登對,故同知事奏語之淺深。臣雖未及詳聞,而遞差之命遽下,臣不勝憂歎之至,君讎國賊之至今共戴一天,實是一國臣民腐心痛骨處,而壓於天威,竝與儒疏而中綴,臣之每筵提奏,亦緣誠意無素,輒不免命止卽止,則雖謂之擧一世置之相忘之域可也,而宰臣之特地陳達,縷縷不知止者,其斷斷血忱,有足可尙,而反承譴遞之命。臣於昨冬,以秋曹罪囚事陳達時,秋判繼有所達,至承遞差之命,故臣敢以同罪仰請,獲蒙反汗矣。今日之事,臣雖不敢以同罪爲言,而同經筵李秉鼎遞差之命,特許還寢,似有光於聖聽,故敢達矣。上曰,依爲之。出擧條鍾秀曰,臣以復讎洩冤事,前後數陳,凡幾遭矣,如臣無似,雖不足備數於大官,如故相趙璥,則以未復君讎,已至沒身不仕,前領相金熤,則以未討國賊,終至相職之許解。以此揆之,則臣不勝恧怩悲冤,臣自待罪判金吾之時,本事顚末,幾皆知之,腐心痛骨之中,意謂讎賊斯得,悲憤可洩,而上下相持,一不允從,至於今番曹囚之放釋,益不勝痛迫矣。今則蹊逕將杜,脈絡幾絶,實爲抑塞無言,亟問曹囚,査得根柢,斷不可已者矣。臣於每筵,輒以此事仰陳,而屢承嚴敎,仍爲止之,一奏二奏便屬應文,豈不萬萬崩迫,而亦豈一時敢忘之事乎?上曰,卿何如是煩奏乎?卽陳廟謨,可也。上曰,臺臣旣已詣臺,則無論晝講次對,從其先入侍以爲隨入,卽例也,而大司諫,俄於講席,不爲入侍,今始登筵,大是違例矣。鍾秀曰,似是不能周旋之致矣。上曰,詣臺臺臣推考。出榻敎鍾秀曰,臣於藥院提擧譴罷之命,有不敢晏然者,敢達矣。當初不能檢飭之罪,臣與提調,少無差殊,亟蒙同罪,以存法紀,是所望也。上曰,所辭過矣,提調處分事,當分揀矣。仍命書傳敎曰,前提調吳載純,副提調具㢞竝敍用,醫官分揀,以便都提擧之心。鍾秀曰,首醫金孝儉之不可堪,向年沈豐之入侍時,有所說話,臣尙今記憶矣,卽今無可合之人,是可悶也。金孝儉雖是當次,決不可爲首醫矣。上曰,首醫事,誠無區處之道矣。此與官職有異,只從座目爲首醫,卽是本院常式,則今乃容置於藥院,只勿行首醫之任,寧有是例乎?鍾秀曰,復欲劃送於議藥廳,而以本廳醫官,屬之議藥廳,亦似無例矣。上曰,前例有無,問于本廳,可也。鍾秀曰,左相旣不登筵,事係緩歇者,則當俟後日稟處,此外緊急者,則別無,仰達矣。鍾秀曰,水原府使趙心泰,以還分太不足,牒報本司,請軍餉留庫太一千五百石加分矣。播種不遠,有難等待僚相之登對,特爲依所請施行,何如?上曰,依爲之。出擧條鍾秀曰,臣於昨冬待罪見職時,備局回啓中,有大段做錯,臣不勝惶悚,而本事,有不容不及時釐正,故敢達矣。其時判尹,承命詢瘼于江上後,以運員契人稅穀卸入時雇價與募民均分事仰達,自備局覆奏,而民瘼條件甚多,其中亦有着意釐改處,故雇價均分一款,只認均分之爲公決,而未及究覈裏面曲折,泛以均分之意,覆奏蒙允矣。其後詳考惠廳文跡,則稅穀卸入,本是募民之役,自惠廳設立後,至今數百年世傳,而中間運員契人,以納稅分役事,與募民成文相約,其時文券,昭然見在。大抵卸入之雇價,募民與運契,從前未嘗不均分分持,而特以運契,納稅於募民之故,運契雇價,折半內計,除募民處所給之稅,則彼此所食,有每石數升之差而已。到今客反爲主,誣罔呼訴,民習可駭,初不當聽理,而備局覆奏時,乃有此誤決,前惠堂徐有隣在任時,追覺其誤擬,卽筵稟釐正,至於成出笏記,故臣取見於惠廳矣。昨冬備局回啓中,此一款勿施,只今如前擧行之意,分付惠廳,何如?上曰,依爲之。出擧條鍾秀曰,近來賓對稀闊,而備堂懸病者多,武將事面,尤爲自別,而御營大將李柱國,連數次懸病不參,其在國體,殊涉未安,從重推考,何如?上曰,依爲之。出擧條鍾秀曰,今番皇壇望拜禮時,以江都節死人閔垶一門死節,至於十數人之多,特命加贈賜諡,甚盛德也。從前此等殉節人敎旨中,特許勿書虜號,多有近例,贈判書閔垶贈職與贈諡敎旨中,特許從近例施行,恐好矣。上曰,依爲之。出擧條文源曰,以舟橋事,向伏承問議于左右相之敎,而今番左相,旣不登筵,從後仰奏,似好矣。上曰,姑俟左相登對,稟處爲宜矣。文源曰,北兵營親騎衛張鉉宅事,有所仰達矣。上曰,此則卿未及知之否,日前自兵曹草記,故已有使之上送之敎矣,見其狀本,渠輩射技,已爲成就云,在渠輩實幸矣。有大曰,聞洪和輔在兵營時,敎之如親子姪,故射藝能至成就云矣。上曰,此事右相知之否?鍾秀曰,臣則未詳矣。上曰,判尹之在兵判也,張鉉宅·李允熙,見捉於代射,故以親騎衛定送北兵營,使之習射,而今其射技,能至善射,在渠誠萬幸,而判尹,可謂他山之石矣。文源曰,臣之一身,無論實兼之職,所帶將至十餘銜之多,臣不勝悚懍之忱,特蒙體諒,以卒終始之恩,卽臣區區之望也。上曰,月前賓筵,亦多曲諒之敎,而又復如是陳懇,如經筵·成均之任,當曲念許解矣。至於金吾之職,當此位著乏人之時,若非卿,亦難其人矣。鍾秀曰,此重臣,雖以無文自處,亦有智識,而至如議讞之任,似當有勝於人矣。命書傳敎曰,有司堂上李文源實兼諸任中,經筵·京兆·同成均之任許遞。曰,去己酉條諸道都試啓本齊到,已爲覆啓論賞,而獨於沁都壯義旅別抄等狀本,尙未啓下,臣曹故設都試與否,問於江華,則昨年十月都試居首人,果爲修啓云。相考政院狀啓置簿冊子,則昨冬啓下的實,而無出給該曹之置簿,居首人論賞,不可以啓本之遺失置之,分付守臣,更爲修啓後稟處,何如?上曰,依爲之。出擧條有大曰,臣於射會節目,有區區所懷,敢此,仰達矣。貫革二十矢,與小布四十矢同賞,貫革之於小布,雖有難易之別,矢數之減半同賞,終歸濫賞之科,臣意則貫革,以二十五矢爲準,而小布之四十五矢,貫革三十矢,亦相準而同賞,且小布之未滿八矢,貫革之未滿四矢,初次則罰番一三日,連二次則罰射五十巡,罰射比罰番反輕,罰射以罰番二三日,改定節目,恐合事宜矣。上曰,依爲之。出擧條上曰,勸武軍官,已令肄射,而水原武士,亦有上京留滯者云,然否?有大曰,或有等待者,而臣率諸武士,向者習射,而頗有長進之效矣。上曰,武士輩,如果等待,則明日當試射,規矩及處所前例,兵判詳考以達,可也。天行進奏曰,請大靜縣爲奴罪人金壽賢,更令王府,設鞫嚴問,依律處斷。上曰,不允。天行曰,請爲奴罪人河翼龍,亟命王府,設鞫得情,夬正王法。上曰,不允。天行曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。天行曰,請恒·善支屬,亟命散配,時謙兄弟,竝投絶島,以嚴隄防。上曰,不允。天行曰,請巨濟府絶島安置罪人朴宗集,亟令王府,拿鞫得情,施以當律。上曰,不允。天行曰,請逆賊尙魯,亟施孥戮之典。上曰,不允。天行曰,請逆臣承烈,亟令王府,夬正典刑。上曰,不允。天行曰,以驥顯事仰奏,上曰,此下三件事,竝爲聯奏,可也。當一體賜批矣。天行曰,臺啓體重,今於倉卒,何敢合奏乎?當退議諸臺後,謹依下敎爲之矣。上曰,聯奏旣非停啓,則有何持難,又無行公臺諫,則何以相議乎?仍爲合奏也。天行曰,請驥顯設鞫嚴問,期於得情,夬正典刑,翼魯亟令王府,嚴鞫得情,以正典刑,逆賊驥顯之弟龜顯,設鞫嚴問,期於得情。上曰,竝不允。天行曰,請前大司諫尹尙東,施以竄配之典。上曰,此啓之尙今連啓,事涉如何矣。近來凡事,必待自上處分,然後始欲爲之,是豈成說乎?今則已發,勢難停啓,而此後則必須停啓,可也,仍賜不允。天行曰,請龜顯,二歲等七罪人,更令王府,竝爲捉囚,嚴鞫訊問,期於得情。上曰,不允。天行,以權裕罪名還收事,欲爲仰奏。上曰,此事豈或連啓之事乎?向日批旨,旣無原啓之擧論,只責臺臣之未安,則此非究竟之事,原啓當在不停不連之中,今乃連奏,可乎?揆以臺體,其失大矣。仍命書榻敎曰,大司諫朴天行推考。天行曰,臣言議巽軟,本不合於淸朝耳目之任,而乃者賓對有命,他不暇顧,冒沒登筵,而及夫傳啓之際,未請公格,自致做錯,至承特敎問備之命,臣滿心惶愧,無地容措,以此以彼,何敢一刻晏然於臺次乎?請命遞斥臣職。上曰,公格所在,勢難仍冒,依啓命次對諸臣先退。命書傳敎曰,諡號署經,臺諫無行公之人云,在外及未肅拜未署經人員,竝許遞,今日政,以在京無故人差出,待下批牌招擧行。又命書傳數曰,勸武試射,預爲出令,欲待成就後設行,近始聞之,外方武士之因此滯京者,多有之,水原如此,則他道可知,明日當設行,以此,分付。上曰,輪對官入侍。出榻敎賤臣承命出,與司饔僉正李集星,繕工監役宋煥章,社稷令申宅權,漢城庶尹兪漢紀,長興主簿張鎔,典牲主簿朴仁素,奉常正朴思機,敦寧參奉金世根,偕入進伏。上曰,以次進奏職姓名所掌及所懷,可也。集星等以次仰奏訖。命退,諸臣以次退出。
庚戌四月十一日辰時,上御熙政堂。晝講入侍時,特進官鄭好仁,同知事李秉鼎,參贊官沈晉賢,侍講官柳文養,檢討官李錫夏,記事官徐有聞,記注官許鞏·趙慶遠,宗臣西溪君熠,武臣副護軍任嵂,以次進伏訖。上命開講,文養講大學傳九章訖。上曰,所餘無多,日勢且早,下章亦爲竝講,可也。文養繼講傳十章訖。上新受音訖,命諸臣陳文義。文養·錫夏·秉鼎以次陳文義訖。上曰,特進官·參贊官,亦各陳達好矣。好仁·晉賢等曰,諸臣皆已陳達,臣等則別無更達者矣。文養曰,臣於曹囚放釋之後,今始登筵,區區所懷,未嘗一陳於前席,今旣得借方寸之地,敢此,仰達矣。近年以來,亂逆層生,變故多端,而豈有如丙午五九月之悲冤憤痛之事乎?今此曹囚,若能嚴覈,則眞贓可破,窩窟可得,而放釋之命,忽下於半夜之間,是豈所望於我殿下者哉?至若兪彦鎬及柱翼,負犯何如?關係何如,而或命放還,或命蕩滌,刑政之乖當,姑無論,王綱之虧損,當如何?惟願聖明,亟加三思,竝卽收還,以洩輿憤,以幸宗社焉。錫夏曰,臣則向筵已有所陳達,而誠意淺薄,未能孚格,尙切愧悚,僚員所奏,實出公議。伏乞聖上,特賜允兪之音焉。秉鼎曰,玉堂旣已陳達,前此詣臣,亦皆聲討,章箚筵意,幾乎無日無之,臣不必更爲煩陳,請以大略,冀蒙兪音矣。我殿下放釋曹囚之擧,固知出於不欲窮覈打破窩窟之盛德至意,臣等雖甚無狀,豈不欲仰體德奏,但宗社之付托至重,春秋之義理甚嚴,以下二行刀削我慈聖諺敎,何等嚴明,何等惻怛,而以我聖上出天之孝,不思所以仰慰慈心之道乎?見今擧世,浸浸然將使義理,置之弁髦,幾至於國不國人不人之域,識者之憂,固已久矣,神人之憤,當如何?伏乞殿下,亟從群下之請,俾安宗社焉。上曰,何敢如是煩聒乎?秉鼎又復力請。上曰,經筵之官,以文義陳達,固其職耳,此等事,豈所掌乎?秉鼎曰,聖經賢傳,無非明義理嚴懲討之言也,義理不明,懲討不嚴,則將安用經傳爲哉?臣愚死罪,竊以爲文義莫如懲討也。文養等齊聲曰,凡討逆,夫夫皆可爲之,則經筵官之登筵力請,烏可已乎?上曰,敢如是多言乎?仍命書榻敎曰,同經筵李秉鼎遞差。命退,諸臣以次退出。
庚戌四月十一日巳時,上御重熙堂。抄啓文臣親試課講入侍時,行都承旨柳戇,左承旨李益運,右承旨申耆,左副承旨洪聖淵,同副承旨沈晉賢,記事官徐有聞,假注書趙台榮,記注官趙慶遠·金鳳顯,以次進伏訖。引儀唱試官及抄啓文臣試官以下入就位行四拜禮,試官一提學鄭民始,檢校直提學徐浩修,二直提學金載瓚,原任直閣徐鼎修·尹行任,率文臣鄭晩錫等入就位,行拜禮,以次進伏訖。民始曰,抄啓文臣張錫胤,試講命下之後,屢度知委,尙不入來,事極未安,令該府拿問處之,何如?上曰,依爲之。出擧條命開講,晩錫等以次進講,敎金祖淳曰,汝永日持被於內閣,無非讀書之暇,而專事浪遊,一不開卷,每講居不,屢勤飭敎,而猶不知戢,未知所爲者何事,所營者何計。且汝愁沮鬱悒之色,發於面貌,有不欲正視,有何不得於心而達於外者如是耶?以汝地處,久叨邇列,不念絲毫之報,甘歸辜負之科者,寧不痛駭乎?汝輩所以雄唱雌和,如鬼如蜮之狀,朝家豈不得洞悉乎?敎沈能迪曰,汝以乃叔之姪,不念乃叔,甘附祖淳,打成一圈,以汝昏蒙,乃敢如是作用,不自覺其自犯死罪者,豈不萬萬駭痛乎?且況昨日試券牛毛鶉首等句語,卽祖淳之文,汝何敢偸用乎?人孰無娚妺,而至於御考之文,亦復偸襲雷同者,寧有如許放恣之習乎?今日又若居不,當有別般處分,斯速進講。能迪進講居不。命書榻敎曰,抄啓文臣沈能迪,爲先令該府嚴囚孟子一秩突誦後,草記。祖淳進講居不。上曰,講誦居不,在汝猶屬餘事,今汝自抵死地,予亦無奈何矣,今若以汝罪罪之,則汝豈可生,而至若嶺海投竄?罷拿譴削,反近弄劇,特付不屑之科,姑不處分,爾之姓名,使之付標於內閣及翰苑先生案。從此爾將不得復入脩門,昵侍香案,此後之其生其死非朝家所知,爾其退出,惟意爲之,可也。敎沈象奎曰,汝則不念爾旣亡之父,不守本分,漸益無憚,汝豈敢若是放肆乎?諸臣講訖。上曰,古則有晝耕夜讀之人,文官亦多權管外補者,居不諸人,差下假守門將,限孟子一秩突誦間,其各分守各門,而如有雜人攔入之弊,則又當嚴加處分,此意竝須知悉,可也。親試題亦當書下,各於闕內公廨製進,可也。命試官以下竝先退。上曰,兵曹判書·訓禁兩將入侍。賤臣承命出,與兵曹判書李,訓鍊大將徐有大,禁衛大將金持默偕入進伏。敎曰,試射規矩及前例,何如?曰,親臨勸武軍官試射時處所及規矩,考例以奏事,命下矣。取考各年謄錄,則先朝己丑年親臨隆武堂試取,柳片各一巡,辛卯年親臨慕華館試取,鐵箭三矢一百二十步,騎芻一次矣。上曰,處所及規矩,皆依辛卯年例爲之,可也。出擧條曰,明日慕華館親臨勸武軍官試射時,何營軍兵隨駕,何營軍兵留陣,而禁軍及馬步軍,以幾番幾哨磨鍊乎?上曰,訓局馬軍二哨,步軍十哨,爲先後廂,留營留陣置之,禁軍三番隨駕,可也。出擧條敎有大等曰,各營勸武,當備五十人,卿等之營,皆備此數,射技亦合應射乎?有大曰,額數果備員,而射技,恐難其盡善矣。命退,諸臣以次退出。
上在昌德宮。停常參·經筵。
大駕詣慕華館,入幕次後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。宗親單子問安。答曰,知道。
傳于尹行任曰,出宮門路,以協陽門爲之。
傳于沈晉賢曰,以元戎,年且六十,而柳·騎皆得中,馳突亦可意,訓鍊大將徐有大,虎皮一令賜給,一巡得中禁軍別將任嵂,內下弓一張賜給,皆令明日親受事,分付。遠射武士等居首一人加資,一人直赴殿試,之次一人,直赴會試。
傳于沈晉賢曰,勸武軍官試射時,鐵箭三矢,俱百二十步以上,騎芻二中,合兩技入格訓局勸武鄭煥昇等三人,直赴殿試,其外一人,雖未兩技入格,而鐵箭矢數最多,御營勸武林必榮,直赴會試,騎芻單技三中禁營勸武李象鉉,亦爲直赴會試,御營勸武丁若晦·張東玉·洪淳爲之次,弓矢一部賜給,其餘三營入格勸武,依判下,令本營施賞。
以原春監司狀啓,平康縣令趙鎭完,催促下送事,傳于申耆曰,情理旣如此,曠官可悶,畿邑相換。
臺諫前望單子入之,獻納李太亨,司諫李周顯落點。
洪聖淵,以弘文館言啓曰,副校理金啓洛·崔顯重,旣有只推之命,竝卽牌招察任,何如?傳曰,允。
沈晉賢,以司譯院提調意啓曰,淸學訓長,卽官生訓誨之任,而今方有闕,以該學堂上譯官尹春咸差定,依例付祿,使之各別勸課,何如?傳曰,允。
庚戌四月十二日寅時,上詣慕華館,勸武軍官試射擧動入侍時,行都承者柳戇,左承旨李益運,右承旨申耆,左副承旨洪聖淵,右副承旨尹行任,同副承旨沈晉賢,記事官徐有聞,假注書趙台榮,記注官趙慶遠·金鳳顯,一提學鄭民始,二直提學金載瓚,檢校直閣徐鼎修·鄭東浚·李晩秀,以次隨駕。上具戎服,乘馬出協陽門,藥房都提調金鍾秀進前奏曰,早朝勞動,聖體,若何?上曰,一樣矣。駕出敦化門,由敦義門詣石橋。敎行任曰,徐判府事,今方祗迎于路左,來待館所事,遣史官傳諭。賤臣承命出傳。駕詣館所,降馬陞座,引儀唱,試官以下,入就位行四拜禮,考官右議政金鍾秀,訓鍊都正徐有大,同知柳孝源,參考官行副司直洪文泳,僉知吳毅常·金爔,都摠經歷徐有秉,率應射諸人入就位,行拜禮,以次進伏訖。上曰,來待諸大臣入侍。賤臣承命出,與判府事徐命善,左議政蔡濟恭偕入進伏。命善等曰,勞動之餘,聖體,若何?上曰,無損矣。濟恭曰。賤疾有劇,隨駕無望,特敎際降,使卽來待,故臣玆敢扶舁來待,而初未進參於班行,臣罪至此,尤無仰達矣。上曰,所辭過矣。卿之愼節,與一時感冒有異,行氣則似有差勝之道,故使之來待,如有可强,坐看試射,可也。兵曹判書李及各營將臣以次進前。行軍禮訖,行任跪告宰樞執鼓,各營勸武,以次應射,鐵箭三矢,騎芻一次訖。命善曰,在昔辛卯,臣以軍士房承旨,隨駕來此,而伊時武士之用奸,誠多駭然矣。上曰,此等試射,素有奸弊,無以痛禁矣。上曰,鐵箭遠射人,捧自願應射,可也。壯勇衛趙元範等以次應射訖。上曰,兵判以下各營將臣,亦射柳葉箭一巡,可也。等以次試射訖。上曰,訓將可能馳馬,應射騎芻,可也。有大射騎芻一次訖,命宣傳官各營行陣,又命各營進擊訖。上曰,各營中善馬技人,使之試藝,可也。宣傳官承命分付,命大臣·閣臣·承史·侍衛諸臣竝宣饌訖。仍命初吹三吹。上乘馬進發,入敦義門,詣敦化門外,命行任出標信解嚴,入協陽門還內。諸臣退出。
上在昌德宮。停常參·經筵。
自昧爽至午時,灑雨下雨,測雨器水深一寸九分。自午時至戌時,灑雨下雨,測雨器水深六分。
藥房都提調金鍾秀,提調鄭民始,副提調柳懲啓曰,郊館臨試,向晩回鑾,伏未審夜間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。大殿·王大妃殿·惠慶宮·中宮殿,內閣·政院·玉堂口傳問安。答曰,知道。大殿,朝廷二品以上·六曹堂上·兩司長官單子問安。答曰,知道。
洪聖淵啓曰,新除授漢城判尹金文淳,除拜後過三日不爲出肅,依定式推考警責,仍卽牌招察任,何如?傳曰,允。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,合辭方張之時,諫院無詣臺之員,事甚未安,除在外傳旨未下外,呈告人員,竝卽牌招,何如?傳曰,允。
洪聖淵啓曰,日次儒生殿講及專經文臣殿講,十六日爲之事,命下矣。處所,以何處爲之乎?敢稟。傳曰,便殿爲之。
尹行任啓曰,來十八日,專經武臣殿講日次矣,敢稟。傳曰,爲之。
傳于尹行任曰,軍士房承旨入侍。
備忘記,鐵原府使具紞下直,長弓一張·長箭一部·片箭一部·筒兒一介賜給。以大司諫尹行元,正言李錫夏牌不進罷職傳旨,傳于洪聖淵曰,只推。以獻納李太亨牌不進罷職傳旨,傳于李益運曰,只推。
以副校理金啓洛·崔顯重牌不進罷職傳旨,傳于洪聖淵曰,只推。
洪聖淵,以弘文館言啓曰,副校理金啓洛·崔顯重,旣有只推之命,竝卽牌招察任,何如?傳曰,允。
尹行任,以都摠府言啓曰,副摠管洪檍,以刑曹參判,本曹坐起晝仕出去之意,敢啓。傳曰,兼帶摠管許遞,該曹判堂,則本職許遞。
尹行任啓曰,守禦使鄭昌順,時無職名,令該曹口傳付軍職,何如?傳曰,允。
兵曹口傳政事,副司直單鄭昌順。
尹行任,以兵曹言啓曰,五衛將高亨謙,身病猝重,勢難供職,呈狀乞遞,宿衛輪番之任,不可久曠,改差,何如?傳曰,允。
李益運,以賑恤廳言啓曰,南部瓦有豆里契任掌徐貴得,今四月十二日本洞路傍,得年可三歲許遺棄兒女兒,本契居良女朴召史,欲爲收養,貧不自食,願爲受料,告于本部,自該部,同月十三日牒呈。故依節目給料,使之乳養之意,敢啓。傳曰,知道。
以平安監司沈頤之上疏,傳于柳戇曰,日前筵中語次,果有時道臣難以行査爲言,此不過交承間査事寬猛之難於適宜之謂也。伊後又於筵席,出此事,以舊例近例之多有,亦有酬酢。大抵此疏,決非自己之意,苟欲爲之,成命之初,何不疏陳?且聞應問各人,捉下已久云,而忽地有此辭疏,此必近日出入筵席中,承聞筵敎者,暗報走通而然。詳細思之,則以此事,發於筵中酬酢,只不過二次,一言於處分翌日,一言於李文源,而重臣所奏,與筵敎相反。然則不緊說話之走通,不出於承史之中,此雖非忌諱祕密公事,旣非至親,又無關緊,則臥內語次間語訓,已入於千里外關西宣化堂,此莫非近來舊習,種種復舊而然。此上疏還下送,査事卽爲擧行,以承史,爲此交結藩臣之擧,其漸不可長,諸承旨廳坐。其日入侍承旨·注書·兼史等,招致啓板前,使之從實自首,萬一欺隱,當下王府,査問得情,亦當行査於該道臣,或拿問該道伯査實,此意該房知悉,査問以聞。
柳戇啓曰,査問以聞事,命下矣。問于其日入侍承旨·注書·兼史等處,則右承旨申耆,以爲去月二十九日臣之入侍時,承書鄭昌聖處分傳敎,伊時下敎,亦爲承聞而退出矣。臣從弟臣湜,以押去都事下去,故作書之際,旣說都事下去時相見之語,又問以前伯査事,事關交承,必多難處,將何以爲之爲言而已。五六日前,箕伯答書始到,盛言交承間不可當之意,故臣又以爲不欲當此,來示似然,極諒善處之意爲答而已。箕伯答禮存焉,臣何敢隱諱乎?此等說話之因便往復,實爲臣不能審愼之罪,惶恐震越,不知所達云。左副承旨洪聖淵,以爲臣於其日,以召對承旨入侍,而以關西査事,上下酬酢,果未諦聽云。注書徐有聞,以爲臣於伊日,以傳命出入,上下酬酢,初未承聆云。假注書洪樂游,以爲臣於其日,參召對入侍,而其時說話,初不承聞云。兼春秋趙慶遠·許鞏·金鳳顯,以爲筵中說話,雖或承聞,如臣等無識之類,何敢生通報之意乎云矣,敢啓。傳曰,知道。申耆事,果不出所料矣。雖以筵話不傳,極口發明,渠非有司之任,又非職掌內事,則汗漫書中,提及査事,已萬萬不緊,瓜田之嫌,烏可免乎?今聞知申査奏,箕伯答札取見,則筵敎,似非得聞之語脈云,而此亦有不然,尋常書尺,旣提如許不干之事,則所謂其弟行中,安知無附傳之擧耶?同入之承宣,旣未諦聽,隨入之注書,傳命出去,則非渠所言,箕伯何以知之?設或不知而爲疏擧,不先不後封章,在於往復之後,則近來時俗,窺覘臆料,無出於承史眉睫,其爲不謹愼之罪,尤無所逃,以此以彼,不可以眞贓之不得,有所歇勘。大抵頗有客氣,爲修院務,近日頻除承宣,於是乎似此罅頉,綻出於不知不覺之際,此不嚴懲,何以戢他年淺言輕之徒?申耆本職,爲先改差,亟施湖沿投畀之典。
洪聖淵,以義禁府言啓曰,前承旨申耆湖沿投畀事,命下矣。申耆忠淸道沔川郡投畀,而以傳敎內辭意,具罪目,別定將校,押送配所事,分付畿營,何如?傳曰,允。
洪聖淵,以義禁府言啓曰,本府前都事申湜拿處事,傳旨啓下矣。申湜以平安前監司鄭昌聖押付事,下去雲山郡,未及上來,發遣府羅將,所到處拿來,何如?傳曰,允。
平安監司沈頤之疏曰,臣猥以千萬無所似之賤品,冒膺千萬不敢當之重寄,受命三朔,罪負如山,重以災荒無前,民命近止,而臣尸居其職,無所猷爲,上孤隆眷,下失民望,夙夜焦心,罔知攸措。幸賴我聖上天地慈覆之恩,洋溢域中,幾百萬生靈,擧免溝壑之慘,而承奉流化,宣掦盛德,亦未能盡誠盡分,臣罪至此,尤合萬死。此際伏見備局行會及禁府關辭,則以前道臣鄭昌聖在任時事,有令本道行査狀聞之命。臣於此一倍惶懼,不知所出,其所望之有無虛實,雖不敢知,今以繡啓所論推之,則幕裨衙客,濁亂官政,道內富人,邀致幕中,淸北營作錢,主管區處云。從中濁亂,罪雖在於幕客,使之致此,咎實執於道臣。又況營錢去來,尤非幕屬所敢擅爲,必待道臣着押踏印,則今此査事顚末,不在幕冊,當着道臣。處分至嚴,成命旣下,則在臣分義,何敢以區區私義,煩浼於崇聽,而第伏念交承之義,古人視以爲重,語到前人,不欲雌黃,事有拶逼,輒必引避,此非徒後人處義之當然,實關淸朝忠厚之美風。臣若怵迫嚴畏,晏然承當,使此筒道理,亦緣臣而壞了無餘,則此亦臣之罪也。玆敢不揆僭越,冒控至懇。伏乞聖慈,俯垂鑑諒,亟降威命,治臣方命之罪,移授可堪之人,使査體毋至苟艱,愚分得以少安焉。批答出傳敎
掌令高應觀啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,夬正王法。請還寢李魯春絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,夬正王法。翼魯,亟令王府,設鞫得情,施以當律。驥顯弟龜顯,亟令王府,設鞫嚴問,期於得情。龜顯二歲等七罪人,竝令王府,更爲捉囚,嚴鞫得情,夬施當律。措辭見上答曰,不允。
上在昌德宮。停常參·經筵。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行任曰,軍士房承旨入侍。
傳于李益運曰,左承旨入侍。
傳于沈晉賢曰,坐直承旨入侍。
吏曹口傳政事,以沈耉賢爲求禮縣監,李德鉉爲山淸縣監。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹行任,以備邊司言啓曰,咸陽査正御史崔顯重書啓別單,有司堂上就議大臣,草記稟處事,命下矣。臣文源依下敎就議大臣,而其一,軍保米布,沿路各邑之所捧,自朝家嚴飭之後,雖有所減之多寡,擧行之勤慢,而大體則無邑不減,至於淸州之已捧無減,林川之無升合所減,事極稽忽事也。左議政以爲,保米之弊,昨今年申飭之敎,何等截嚴,而軍保之未蒙實惠,專由於爲守宰者,無視民如傷之意,有越視秦瘠之患而然矣,可勝痛哉。列邑所捧斗數之差多差少,在民無甚損益,蓋其弊源,在於斗大小不齊也。假令所捧,以外面言之,雖曰,止於六斗七斗,斗制惟意所欲,旣無定限,則所謂六七斗,安知不至於九斗十斗乎?其中或有原捧八九斗之邑,則民間所納,又當至於十二三斗,以此言之,其爲切骨之冤,可以知之。我國律度量衡,雖不無參差不齊之歎,至於此事,統以同之,特一號令事耳。使戶曹,取來各軍門所捧保米斗,折衷所入,造成斗子,以鐵蒙其四邊,下送各該道監營,然後自監營,分付各邑,咸集營下,以此爲準。自營烙印以給,而弊又改爲,一從此例,以爲永久不廢之地,則庶可爲均齊方正之道,而米穀,與錢有異,無剩則易有欠縮,六斗之外,若以一斗爲添剩,則元數之補缺,京司之情債,自可以出於其中。繡啓中釐整斗制之論,誠甚得宜,以此分付,恐合事宜,而若只減給外邑之捧,京司情債,一如前日,則其弊之無窮,不如不改之爲愈。此則自廟堂,這這廉問,如或如前操縱,則當該色郞與該吏之各別科罪,姑無論,大將難免其罪,以此預爲申飭,知所惕念。至於砲保木,昨今年綿價至貴,以二兩錢,決知其無以辦備,而若用三兩四五錢以貿,則綽綽有裕,人情雜費,不在此中,則合以言之,四兩一二錢,優可爲之,而以繡啓所論列觀之,全州之五兩四錢,金溝之四兩五錢,礪山·咸悅之五兩,天安之四兩八錢,稷山之四兩六錢五分,決知其奸吏之所舞弄,而該守令之初不以爲民去弊爲心者,灼然可知。一疋之役,當爲二兩,而適因綿貴,至於倍徵,則此已切可矜憐,況於倍徵之外,又有所徵,殆近三倍者有之,該守令雖有已遞而歸者,此其罪不可不勘。臣意則上項六邑守令,捧現告先罷後拿,斷不可已,繡衣聞見,不過緣路而止,外此而如是者,亦必不無其人,此則使各該道伯,各別廉察,狀聞以處。右項所論,只就昨今年綿農絶貴而言,若於綿豐之時,稱以朝家所折定之價,至於四兩有餘,遂以此視爲謄錄,則減一疋之至仁盛德,將無所施,常年則雜費竝二兩五六錢之外,無敢一毫濫捧之意,更加申飭,斷不可已矣云。右議政以爲,別造大斗,邑各異例之弊,固不可不及時釐正,而斗斛之不同,不但保米斗而已,各邑田稅斗,官需斗之於賑斗之類,大小懸絶,甚或還穀之斂分異斗,其於同律度量衡之義何如也?斗斛釐正之議,厥惟久矣,而掣礙多端,尙未有一定之式,今若悉覈大小之制,而折其中,造成鍮斛,頒下各道各邑,使凡量穀之斛,無毫髮參差,則庶可以會極歸極,同軌同文,而官屬輩暗地幻弄之弊,勢所必至,亦須嚴立科條,可期永久有效。第念新頒斛制,雖曰,折中,保米之京營捧上,素稱高踊,各邑收捧,如或不量出而爲入,則不有船人之白徵,必致軍兵之呼冤,此亦關係不小,須於原數之外,各項耗費條,從優磨鍊,然後可無此弊。且聞京營門捧上許多奸弊,營各不同云,此亦不可不痛禁歸一云。其一,咸陽山面民人,多以一地三稅,有所稱冤,蓋火田執卜,到今十室九空,每年比摠責充,加定其卜,此與鋤農挾起,殆有甚焉。而又曰,年前金判書賜牌屯卜,來執此地矣,近年則所謂屯卜,還屬戶曹元結,而指徵無處,此亦責徵於挾起,此非外邑所可任意除減者,下詢廟堂,及今釐正事也。左議政以爲,原田之本稅外,加以火卜屯卜,雲峯等三邑宮屯,全州之內司火卜,疊稅若如,繡啓中所論列者,則窮民稱冤,誠極矜惻,其所矯救,宜不敢暫緩,而繡衣則不過行路聞見,分付各該道臣,詳察其弊源,雖外此諸邑,如有此等之弊,則論列狀聞後,更爲稟處似宜云。右議政以爲,元田畓卜數內,白地加卜,稱挾起之弊,固不可不痛禁,而至於一田三稅,似無是理,且書啓中金判書賜牌,卽臣也。臣於火田折受時,卽令戶曹草記,旣草記之後,聞自戶曹,如例出稅,而火田土薄稅重,故納稅戶曹之後,餘數之歸於田主者,不滿什之一,則此於火田元稅數內,爲九納戶曹,一歸田主者明甚,初非疊稅,而民人輩,旣以一田三稅爲言,則御史之驟聞而駭之,固其勢也。一田三稅與否,亦令道臣,嚴査狀聞,然後處之,有不可已云。其一,寺奴婢之弊,無非逃故白徵之冤,奴屬盡亡,十存一二,故一人或當七八口之布,推此咸陽之一邑,而可知他道之同然,今若革其奴婢之名,以寺保爲稱,而一依良丁歲抄例,隨闕充代事也。左議政以爲,寺奴婢之欲以寺保改稱,繡啓之意,急於矯救,爲此不得已權宜之請,而但念寺保爲稱之後,奴婢旣未易充數,則轉以爲良保,安知無此弊乎?事雖切矜,通變未得其要,仍舊之外,恐無他策云。右議政以爲,寺奴婢之弊,誠爲感傷和氣一端,其所變通,固當如救焚拯溺。而大抵各邑寺奴婢,或有生産猥多處,或有生産絶無處,如有一一搜括得實之道,則以新産之數,比已故之數多少相當而有餘。雖有立代後懸頉之法,元無難事,而只緣寺奴婢之名,民皆抵死避免,故有財則百子千孫者,以無後懸頉,無財則死,而無後者,過百年不得懸頉,至有族里替徵,此天下之至冤也。書啓中寺奴婢保之論,其於避礙通變之方,可謂得當,而第念當此良役窘乏之日,添創名色,不但必致民間騷擾而已,寺保旣創之後,奴婢頭目,必無一介生産現納之理,則不出數十年,寺奴婢之名,必無矣,此不可不念也云。其一,安義·山靑·居昌三邑,還弊同然,三邑所在舊穀條難於區處者,特許減價作錢,使之待秋備納事也。左議政以爲,安義·居昌·山靑三邑穀多之弊,未必不如咸陽,而特以博施,堯·舜所病。不得與咸陽,一例施惠,向隅之悲,人情固所難免,繡啓所稱舊穀條難於區處者,特許減價作錢,使之待秋徐徐備納,亦足爲聖朝一視之政,特爲許施,恐爲得宜。若其數爻之當爲幾許,價本之當減幾許,使道伯詳察民情,論列狀聞後,更爲稟處似宜云。右議政以爲,旣知其爲民間痼弊,則其在一視之仁寧失之義,固當一體釐正,而穀數多少民弊淺深,比咸陽旣顯異,則釐正之際,雖略倣咸陽之例,亦合有十分覈實一切從簡之道矣云。其一,咸悅聖堂倉,一自別定差員以後,百弊俱生,民困轉甚,以該邑守令,專當照驗,仍令運納,而亦値牙山例,限二年定爲遷轉窠,則無三官分轄之弊事也。其一,安興鎭移屬水營後,吏民無所統領,漸至渙散,目今矯救之策,無如還置官長,而凡百供給,一如僉使時例,兼防禦主管鎭務事也。左議政以爲,咸悅聖堂倉之使該邑守騎船運納,事係變制,恐難容易決定,安興鎭移屬水營,掣礙多端,有口者皆言,而但念朝家事面,實有銷刻之嫌,姑觀來頭,亦未爲晩云。右議政以爲,聖堂倉差員輪定後民弊,及安興鎭移屬後民弊兩件事,臣之曾所博訪而備諳者,皆如書啓中語,而賤見則皆以復舊爲是。故至或有酬酢於僚相者,書啓中所請,恐合一竝採施云。其一,咸陽反作中丙午·丁未兩年米太單,代租旣是法外,而其時郡守,不善査報之失,在所難免,戊戌以後,前郡守李殷昌等,反餘掃庫各穀,犯用夥然。雖曰,襲謬,便成邑例,事旣現發,法難容貸,竝令該府,照律嚴勘事也。左議政以爲,咸陽掃庫穀,守令犯用,固爲可駭,而西北兩道所謂掃庫剩穀等名色,無邑不有,而爲守令者,便以此視爲官況,謬規之不可猝革,有如此者。今此咸陽前後守令之不思矯革,只事因襲,旣已現發之後,烏可無重罪,而爲罪淺深,亦係於公用私用,此則令該府拿覈處之,恐不可已矣云。右議政以爲,至於反餘穀名色之不正,未有甚於此。初因斗捧作石之零餘,庫色輩升合之利,自官奪執,漸次猥增數爻,甚至於畢捧前勒定數爻,就元穀內偸用之境者,臣於待罪關西時,洞知而大駭之,發關設禁于道內各邑矣。不料南邑之弊,復至於此,雖曰,襲謬,事係不嚴,前後守令,依書啓中所請,一竝拿問嚴勘,有不容已。此事旣已登聞之後,朝家事面,決不當隨聞隨勘而止,關西之尙今遵禁與否,及嶺南他邑與餘六道此弊有無,自本司發關査問,然後嚴立科條,一切痛禁,恐合事宜云矣,敢啓。傳曰,第一條軍保米及布事,竝依左右相議施行,而各軍門保米斗之令戶曹取來更造分給事,左相議雖好,昨年因左相筵奏事,聞京軍門斗量峻歇之弊,京營中或有行用斗,大不及於戶曹鍮斗處云,槪其奸弊,別有在焉。今若爲均其制,或反添大,則邑吏船人,藉此爲說,能無加斂之弊乎?大抵予意則自初以爲,不革米捧之弊,則小民無以蒙惠,蓋米,如俗所謂熟食,熟食之偸食,其弊誠難禁。此所以爲小民盡思夜度,非不無一二商量,難可遽議於人才渺然之時,卿等第須爛商於改斗制一事,無有絲毫未盡,以致後悔,至於外方怪怪斗斛之制,名以道伯,按察一道,尙不能革罷乎?此一款,別關嚴飭,第二條咸陽山面民人一地三稅事,亦依左右相議施行,而雲峰·南原·全州·河東等邑宮稅事,已有別諭於繡衣復命日,該道想已査啓矣。第三條寺奴婢弊事,老而無夫,白首婆婆,眞所謂天下之窮民也,減貢之德意,猗歟盛矣,民亦有秉彝,豈不知於乎不忘之思?遞予嗣服,敢追繼述之義,初元頒令,卽罷刷官一事,左相卿則預聞於玆事始末,齋夕對揚卿也,節目撰進,亦卿也。旣罷內司冒減之名,更立道摠餘奴之制,使小民息肩,內屬沾漑,意謂伊後營邑之遵奉,百倍勝於刷行侵虐之時矣。年來聞之,道伯蠶棗,守令含糊,一任下吏之齎橐,甚至於北有鏡城事,而願復刷官之說,至登於民籲,南有古阜事,而皆云不如不罷,目下又有海南査啓,法之不行,令之不從,乃如此之民,豈可信如金石乎?及此繡啓登聞之會,不可無別般申禁之令,此惟在卿等承佐之如何,卿等其勉之,繡啓中作保之說,特辭未達意,意必在於欲倣西路里定之規。西軍之稱第一名靑山,第二名白雲者,豈眞有其人,而小民則不受困,此予所以深許於故相與故重臣昇平時時措之義也。況此事,該邑私自方便,則朝家雖或聞若不知,決不可使之爲之,至於保之一字,尤難輕說,我國專尙名,則所餘者,卽奴婢之名,到今箕聖遺制,不可猝更。且以事理言之,雖不罷其名色,視之一如良民,則亦豈有老無夫之冤乎?奴婢之爲弊,諸道中北關與嶺南,爲最甚,而嶺南之中,左不然而右獨然者,尤豈不可訝乎?此一條,爲先以何道何邑之弊峻弊歇,遍擧關問,使之逐邑條列狀聞後,撥例稟處,至於本邑之弊,旣聞之,豈可不卽矯救乎?乙亥釐正以後,皆用道比摠,則以本道幅員之大,若欲得摠外餘數,則小郡給代,有何持難之端乎?況本郡,無異開闢,獨令奴婢不霑惠,甚可矜憫。且考邑摠奴婢,各不滿百口,給代尤容易,該郡鬼錄中岳只助是之類,令道伯,收聚原案付丙,以今生存之類,別作開現,形止亦令狀聞事,分付。第四件三邑還弊事,安義聞幾釐正,居昌聞亦得人,最是山淸還穀之倍甚於安居,發賣難減價亦難,況時倅,如拙儒振刷難責者乎?此等事,得人然後,可議蘇弊。該倅,爲先令該曹,閑邑準瓜處移擬,其代以蔭官中屢典州郡剛核有聲績人,口傳差出,仍令道伯,三邑穀簿釐弊之方,逐一論理狀聞,咸陽已例,寧或續續取倣乎?雖無此也,自有好箇彌綸之方,此意亦令知悉。第五件咸悅聖堂倉差員事,第六條安興還爲設鎭事,此則右相言好矣,亦有酬酢於前完伯湖帥者,特無其便而未施耳。卿更與相相相議,後日次對時稟處,尾陳原單中守令論勘事,竝依左右相議施行,其中反作一事,卽按査之第一關,校以渠等爰辭校看於繡啓,於是乎始覺初科之錯認,苟究弊魁,一則丙午倅,二則李得駿,歸之公私與否,姑無論,此事此罪,得駿烏可免乎?況朝令,只行於蟣蝨之邑吏,不行於守宰可乎?渠之起弊之罪,不可以他邑聲績,有所曲恕,丙午該府使李得駿,卽其地方徒一年定配,其後各年府使郡守等,令該府分等決處,今日內放送事,分付,可也。
李益運,以訓鍊都監言啓曰,依傳敎,本局勸武軍官鐵箭三矢俱一百二十步以上李秉文等六人,各木綿三疋,騎芻二中李儒甲等二人,各木綿二疋,考例分等施賞之意,敢啓。傳曰,知道。
尹行任,以禁衛營言啓曰,依傳敎,本營勸武軍官鐵箭三矢俱一百二十步以上申在恒等五人,各木錦三疋,騎芻二中李維新等三人,各木錦二疋,考例分等施賞之意,敢啓。傳曰,知道。
尹行任,以御營廳言啓曰,依傳敎,本廳勸武軍官鐵箭三矢俱一百二十步以上張邦翼等七人,各木綿三疋,騎芻二中金和等四人,各木綿考例施賞之意,敢啓。傳曰,知道。
尹行任,以刑曹言啓曰,昨日動駕時猥濫擊錚人中,長興平日島·山日島·來德島·得良島·扇子島·眞木島居民成德喆等,則以爲六島,本以無人之地,渠等之先祖,始入開懇,高爲田而卑爲畓,屢世相傳,載在國初量案,而扇子島·眞木島,則始奪於司僕寺屯田,納稅於䄙嬪房,平日島·山日島·來德島·得良島,則初奪於本道兵營屯田,又奪於於義宮屯田矣,亦爲納稅於䄙嬪房,則六島之爲渠等世傳來歷,於此可見,而一自宮差之收稅,濫捧之數,至於一結八十斗之多,故不勝其苦。昨年八月,呈訴備局,尙未査處,導掌之勒奪民田之罪,亟加處分,俾許多島民,得保世傳之土事也。昨年備局之退訟,必有委折,而以四件外事,無難煩瀆者,民習已萬萬無嚴,且近來奸民牟利之輩,稱以民瘼,誑誘愚氓,收斂錢貨,以爲肥己之狀,誠一痼弊,此等之類,若不嚴處,無以懲猥越奸濫之習,原情勿施,自臣曹考律重勘。金浦金重觀,則以爲其父慶煥,以本郡吏房,因沁都事,自畿營,刑配於高原,連蒙放釋之敎,而該曹防塞,尙未蒙宥事也。當初畿營之刑配,專出嚴隄防之意,前此本曹之或陳疏或草記,兩次方命,亦係杜後弊之道,則在渠道理,固當縮伏,而敢稱爲父,又復呼籲,誠極無嚴,此等猥越之類,不可以四件內事,有所曲恕,原情依前勿施,亦自臣曹,照法重勘,何如?傳曰,長興六島民人事,不待回啓,又此煩籲,民習可駭,狀頭治罪,下送該道,至於本事,有司前堂登筵時,已有下敎,卿其往復稟處,金浦金重觀事,依前下敎,卽爲擧行,可也。
尹行任,以義禁府言啓曰,時囚罪人鄭勗世,米租太所食之物,若不條列直招,直以刑推之意草記,若條列直招,則亦以條列直招之意草記事,命下矣。臣等齊會開坐,以下敎內辭意,發問目反覆嚴問,則所供內,適當歉歲,方營賙賑,而四隣皆荒,措手無路之際,座首·監官等,以爲富戶中不願受還者有之,若給價預貿,可補賑資云。故急於辦穀,未及周思,果以太二百石每石二兩式,稷二百石每石一兩半錢式,耳牟一百石每石八錢式,預爲給價置。自歲前私賑二次,餘穀段,添補於歲後公賑,又以自備之意,報于巡營,而前後貿取及分賑,各有踏印文蹟,然開倉前預買還穀之罪,死固難贖,而至於偸食一款段,雖甚無狀,昨秋作夫時官廳納火粟米二百石,抄其尤甚面里,分排減給,旣不食當食之物,則豈忍奪其口吻中物,以爲榷利肥己之計乎?百爾思之,實無所犯,雖萬被誅戳,何敢爲一毫粧撰之語,重自陷於欺天之科乎云矣。觀此供辭,語涉漫漶,連以條列直招之意,嚴加究覈,而終始抵賴,不爲直告,究厥罪狀,萬萬痛惡,刑推得情,何如?傳曰,自初除拜,已知其太過,渠豈能善治乎?今於嚴聞之下,所供極爲迷劣,令該道伯,以渠供招,參以繡啓,詳査論理狀聞後稟處,可也。
庚戌四月十四日卯時,上御重熙堂。左承旨入侍時,左承旨李益運,假注書越台榮,記注官趙慶遠·金鳳顯,以次進伏訖。上命書傳敎曰,禮房承旨,馳詣宗廟·景慕宮,奉審摘奸以來。又命書禁府·刑曹草記批旨訖。命退,承史以次退出。
庚戌四月十四日初更,上御重熙堂。坐直承旨入侍時,同副承旨沈晉賢,假注書趙台榮,記注官趙慶遠·金鳳顯,以次進伏訖。上命書傳敎曰,朝因廟堂草記,以咸悅差員及安興設鎭事,纔有後日次對稟處之命,而事關民隱,又屬關防,有不容歇看,不得不更此申申。大抵咸悅捧稅差員之輪回,當初筵奏定式,姑出試可之意,至以如有弊端,許令道伯,更卽論啓革罷,向聞該伯條報,本司又因漕卒上言呼籲,有商量決處之敎,細究事勢,莫如罷之爲便,欲罷則先講行之無弊之方爲好。今若還屬本倅之後,依舊只捧稅不騎船,則穀品精麤,斛內嬴縮,孰肯悉心照察。且以漕轉之弊言之,所謂群山僉使,無異偶人,輸置與納倉之際,百弊隨以滋興,差員之名,歸之咸悅,則任渠輸置可也,捧稅之權,屬之本官,則亦任渠納倉,可也。在朝家一視之道,蔭武何間,則武弁之所能駕海領運,蔭倅獨不可爲,雖有道里遠近之稍別,牙山已例,又可按以行之,但聖堂與群山兩倉應輸穀包,不越萬數,則差員別出,政合致意,須定合倉之當否,然後可以快決,而如合設,則群山窠,亦當作久勤乎?卿等以此諸條,歸一停當以聞,至於安興之還置僉使一款,關防之外,小民切苦之瘼,不可不念,年前回啓,大臣以分設爲請者,似必只倣所江關防,未及周思於民弊至此,銷刻之嫌輕,懷保之政重。蔽一言曰,仍舊貫,然以若要衝,以若事勢,鎭將不得其人,則救弊生弊,不如不爲,前此差遣之人,非老不省昏不堪,則率是無勢無力下考洗滌之階梯,防禦而名實不副,護送則遞易無常,如不以群山邊地窠,移屬於此,則別設防禦一窠,亦未爲不可,防禦本自窠窄,地形不下永宗,此所以欲設邊禦中履歷窠也。獨些少趑趄之端,欲設防禦,則未知有甚別般所費之可以留意,卿等亦須詳加裁量稟處,更思次對日登筵奏對,每致言不盡意,莫如以文字,仔細覆奏,此亦卿等從便爲之事,令廟堂知悉。又命書傳敎曰,守令多窠,政官待開門牌招開政。命退,承史以次退出。
上在昌德宮。停常參·經筵。
洪聖淵啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副司果單金熙朝。
傳于李益運曰,京畿監司入侍。
事變假注書南履翼有頉,代以任㸁爲事變假注書。傳于尹行任曰,次對明日爲之。
尹行任啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
以京畿監司啓本,西北流民入於道內者,願歸不願歸,區別開錄事。
傳于李益運曰,繁而漏緊,不及於東伯,又不及於海伯,雖因新到之致,不可無飭,卿則推考事,回諭。日前見關東伯狀聞,其所精詳,倍勝於京畿,觀於擧行勤慢,足驗治績之,如何?不惟流民刷還一事爲然,卿其隨處着念,而向來黃腸板犯禁守令論罪,亦可見守法之一端,後必益加緝察於松政,而道內可矯之弊。一曰,浦戶。二曰,寺刹,先從二者,期於蘇弊,浦弊事,纔有從所見狀聞之命,其間果已料量就緖耶?此意竝須知悉事下諭于東伯,觀於刷還別單,不但爲然,無聞筵席,已稔知。大抵長津事,誠可悶,特以該道伯之過於周便,如許不用心不着意之守宰,不卽以其罪論斷,設邑未幾,百度任他,究厥任他之罪,渠意不難知,如許守宰,雖至十年二十年,自渠善爲釐正,然後使之還踰鐵嶺,先從昨今年添戶幾許流戶幾許,何事設施,何事修擧各項實績,採考狀聞事,下諭于北伯。
以黃海監司狀啓,道內流民已還集未還集,區別馳啓事。
傳于李益運曰,自卿莅任以來,奏御文書,無不纖悉,至於此狀啓,亦甚精詳,海民事,如在目中,甚可幸,勿以麥嶺已過,一分弛心,此後道內凡事,一直不懈,莫負今日褒諭事,回諭。
傳于尹行任曰,坐直承旨入侍。
傳于沈晉賢曰,推考房承旨入侍。
有政。吏批,判書洪良浩受由在外,參判趙鼎鎭進,參議李祖承受由在外,行都承旨柳戇進。啓曰,判書洪良浩,參議李祖承竝受田在外,小臣獨政未安,何以爲之?敢稟。傳曰,仍爲之。以尹履相爲承旨,朴師默爲正言,李遇濟·金熙朝爲副校理,成種仁爲修撰,金頤柱爲刑曹判書,徐榮輔爲司僕正,韓得良爲律學敎授,平康縣令趙鎭完,永平縣令李命暹相換。再政。以成玉爲礪山府使,李舒永爲天安郡守,韓弘裕爲金溝縣令。三政。以朴宗敬爲盈德縣令,閔光暹爲龍宮縣監。兵批,判書李進,參判柳誼入直進,參議李命勳,參知金履成病,右副承旨尹行任進。副護軍申禹相,副司果南涑·李日運竝單付。
傳于沈晉賢曰,時囚中沈能迪外,皆保放。
沈晉賢,以義禁府言啓曰,咸陽丙午府使李得駿,卽其地方徒一年定配,其後各年府使·郡守等,令該府分等決處。今日內放送事,命下矣。李得駿卽其地方慶尙道咸陽郡,徒一年定配,而以傳敎內辭意,具罪目,依例發遣府書吏,押送配所,金魯岳·金思䄷等,咸陽査正御史崔顯重書啓內,掃庫穀八百八十石零,戊申郡守金魯岳取用,二百五十石零,己酉郡守金思䄷取用。雖曰,襲謬,便成邑例,事旣現發,法難容貸,竝令該府,照律嚴勘,罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,凡私罪杖一百決杖,告身盡行追奪,雜令條有曰,王府決杖者,代以金贖矣·金魯岳·金思䄷各杖一百收贖,告身盡行追奪放送,丁未府使張集紹,繡啓中,以初不干涉爲論,別無勘罪之端,放送,何如?傳曰,允。如有功議,各減一等。
沈晉賢,以義禁府言啓曰,金魯岳·金思䄷等,各杖一百收贖,告身盡行追奪,照律草記批旨內,如有功議,各減一等事,命下矣。金魯岳十代祖謙光,佐理功臣,金思䄷七代祖命元,平亂功臣慶恩府院君曾孫云,金魯岳功減一等,杖九十收贖,奪告身四等,金思䄷功議各減一等,杖八十收贖,奪告身三等之意,敢啓。傳曰,知道。
庚戌四月十五日辰時,上御重熙堂。京畿監司入侍時,左承旨李益運,假注書趙台榮,記注官趙慶遠·金鳳顯,京畿監司金思穆,以次進伏訖。上曰,漁夫價米捧上時,雜費之弊,何如?思穆曰,論其雜費,每石加入,爲五六斗云矣。上曰,水原痼瘼,以漁夫價米,而本府三色標下軍料米,自來略少,故今欲加給米斗,而計其一年所給之數,都不過四百餘石,姑無變通之道,以漁夫價米,將欲添給,卿知此事乎?思穆曰,本事未及詳知矣。上曰,今於一視之澤,獨標下軍不得沾漑,此甚可矜,卿往復本府,詳議便宜之道,卽爲來待,可也。命退,諸臣以次退出。
庚戌四月十五日戌時,上御重熙堂。推考房承旨入侍時,同副承旨沈晉賢,假注書趙台榮,記注官趙慶遠·金鳳顯,以次進伏訖。上命書傳敎曰,懲貪之政,無則已矣,不然,如吳大益者,其敢倖逭當律乎?日前臺啓,付風傳纔命行査,際見先發之道啓,國有法綱,渠具省覺,則寧或有似此干科乎?鄕錄一事,新有朝禁,不啻嚴明,渠焉敢爲此無於古之擧措乎?況吏供所謂報各庫宿債,付各坊殖利,及其他公廨軍器修繕之說,皆歸於乾沒云爾,則大益於此,何以發明,如許無良不法之吏,不置之當律,則懲貪一事,將何所施乎?他倅之懲戢,姑勿論,西土之民。其可曰,朝廷有金石之典乎?前牧使吳大益,爲先令該府拿來,具格嚴囚,贓吏應囚之獄,同惡相濟,從而助虐,使西路衣冠之族類,盡歸蔑倫悖理之科,此輩所爲,尤所痛惡,前掌令白仁煥,前縣監趙慶輔·辛普謙,前典籍金文瑞,前注書承慶恒,前監役辛漸,前僉使李良弼,前參奉趙慶一等,亦令該府,分遣羅卒□拿來,一體與格□□後草記□□所謂鄕人之屢日入處內東軒,密議斂錢之類,令道伯親執,更加嚴刑取招狀聞事,分付。命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
柳戇啓曰,今日殿座,承旨不可不備員,而右承旨尹履相,牌招啓辭未下,不爲仕進,何以爲之?敢稟。傳曰,殿座時,豈可請牌?遞差,前望單子入之。
右承旨李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,尹㬦落點。
以大司諫尹行元,獻納李太亨,正言李錫夏·朴師默,掌令高應觀,持平權儐牌不進罷職傳旨,傳于沈晉賢曰,只推。
沈晉賢啓曰,大司憲嚴思晩,掌令高應觀,持平權儐牌不進,執義宋銓,掌令閔彝顯,持平張至冕俱在外,監察茶時之意,敢啓。傳曰,知道。
傳于李益運曰,大臣·備局堂上引見。
備忘記,開城留守具庠下直,長弓一張,長箭一部賜給。
柳戇啓曰,礪山府使成玉,旣呈肅單,不爲入來,事體所在,誠極未安,所當重勘,而本院請推之外,無可施之罰,何以爲之?敢稟。傳曰,爲先改差,仍令該府拿問處之。
藥房提調前望單子入之,吳載純落點。
傳于李益運曰,戶房·軍士房換房。
以專經武臣落點望筒,傳于李益運曰,所謂專經武講,名實太不副,喔喔蛙聲聽之,徒濃睡思,今悉則以昨今年試射未滿四矢人點下,待下敎待令,試官則不必備七員,依宣傳官試講例,臨時受點,皆以時服待令。
傳于洪聖淵曰,京畿監司入侍。
傳于柳戇曰,水原邑內儒生試取時,箋三中幼學沈綏鎭,大壯紙三卷·筆五枝·墨二笏,三下幼學趙萬元,壯紙二卷,次上幼學李東翼·趙國仁,各紙一卷,草次上幼學李得養,進士李益年,各扇子二柄,賦二下幼學辛德羽,八子百選一件,三上幼學趙崙大,壯紙二卷·筆三枝·墨二笏,三中幼學沈鍵·李弘德,各壯紙一卷,扇子二柄,三下幼學尹致慶,壯紙一卷,扇子一柄,次上進士朴,生員朴師永,幼學尹衍·金樂淵·李東簡·朴周陽·李東杓·李永錫·沈鼎鎭,各扇子二柄賜給。
洪聖淵,以弘文館言啓曰,校理吳泰賢,自鄕上來云。與新除授副校理李遇濟,一體牌招察任,何如?傳曰,允。
洪聖淵啓曰,卽者議政府錄事來言,左議政蔡濟恭,右議政金鍾秀,以爲筵敎責飭嚴重,惶愧欲死,走伏金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
沈晉賢啓曰,義禁府都事來言,左議政蔡濟恭,右議政金鍾秀,今方待命於金吾門外云。係是大臣去就,敢啓。傳曰,知道。
傳于李益運曰,戶曹判書薦望,再問大臣,皆云待勘,不爲擬薦,以前望單子入之,待下批牌招察任。
戶曹判書前望單子入之,鄭民始落點。
傳于李益運曰,軍士房承旨入侍。
以徐有聞囚單子,傳于沈晉賢曰,放送。
假注書趙台榮改差,代以洪樂游爲假注書。
承旨前望單子入之,李祖承落點。
兵曹口傳政事,副司直尹行任。
有政。吏批,判書洪良浩受由在外,參判趙鼎鎭進,參議未差,都承旨柳戇進。啓曰,判書洪良浩受由在外,參議未差,小臣獨政未安,何以爲之?敢稟。傳曰,仍爲之。以李聖圭爲知敦寧,柳焵爲禮曹參議,申宅和爲禮曹正郞,鄭在寬爲社稷令,金德老爲肇慶廟令,申大觀爲礪山府使,洪義浩爲承旨,李尙運爲司藝,白慶楷爲禮曹正郞。
洪聖淵,以兵曹言啓曰,景福宮衛將金重玉,身病猝重,勢難供職,呈狀乞遞,輪〈番〉之任,不可久曠,改差,何如?傳曰,允。
兵批,判書李進,參判柳誼入直進,參議李命勳,參知金履成病,右承旨李益運進。以宋濟魯爲副摠管,徐宅修爲五衛將,朴厚鍾爲景福將,尹衡東爲都摠經歷,金光德爲武兼,副護軍盧尙樞,同知單白光倜,僉知八單李景㷜·鄭鳳璧·姜益周·韓興信·安世伋·崔慶瑗·崔致綸·朴弼祿。
以全羅監司狀啓,南原紙弊添價節目,鱗次登聞事,傳于洪聖淵曰,一千石取剩,特因繡啓論列而許施,其爲以公補公,有益於民弊,多必益好,無論二千三千,往復該邑,一依邑倅之言,方便論理,成節目以聞事,回諭。
以平安監司狀啓,因義州金春成上言,府校李景㷜等,拯活人命,詳考狀聞,令該曹稟處事,傳于洪義浩曰,拯活猶有賞資,況於邊上重地,活此千餘民命,其功豈可止於循例加資,竝令今日政加資,仍付樞銜,官敎今日下送,仍令灣尹招集受資人及見活人頭目,宣諭朝令,俾遐陬人知朝家奬勸之本意。
沈晉賢啓曰,判義禁李文源,持罪人吳大益供辭及時囚罪人金履素口招,來待矣。傳曰,入侍。
洪聖淵,以兵曹言啓曰,專經武臣加抄啓人員,別單書入之意,敢啓。傳曰,知道。
洪聖淵,以兵曹言啓曰,司謁趙壽岡·白景旜,依下敎,決棍三度之意,敢啓。傳曰,知道。
洪聖淵,以訓鍊都監言啓曰,本局千摠朴基豐,身病甚重,勢難察任,改差,何如?傳曰,別軍職千摠,不得久任乎?極爲可駭,待該廳出番,仍入本局番,此後切勿輕遞,而別軍職營門番不入之弊,亦爲嚴飭,一或違越井間,習陣時決棍事,令卿營及他營門知悉,可也。
洪聖淵,以守禦廳言啓曰,各營諸將官射講節目,更爲釐正,別單書入之意,敢啓。傳曰,知道。
沈晉賢,以義禁府言啓曰,全州前判官李冣源,金溝前縣令吳晉秀,礪山前府使韓光迪,咸悅前縣監鄭謙煥,天安前郡守徐命珪,稷山縣監趙雲絅等,竝拿處事,傳旨啓下矣。趙雲絅今方待命,卽爲拿囚,而吳晉秀·韓光迪·徐命珪等,時在任所,李冣源下去京畿水原地,鄭謙煥下去忠淸道忠州地云。李冣源·吳晉秀·鄭謙煥·徐命珪等,發遣府羅將拿來,韓光迪,發遣府書吏,交代後,拿來,何如?
沈晉賢,以義禁府言啓曰,時囚中,沈能迪外,皆保放事,命下矣。洪百游·許·鄭勗世·申湜·趙雲絅等保放之意,敢啓。傳曰,知道。
沈晉賢,以義禁府言啓曰,本府擧行,全靠當直,而昨夜趙慶輔·承慶恒等,有具格嚴囚之命,則當囚南間,而因當直都事之不善知委,方囚西間,事未前有,極爲驚駭,趙慶輔·承慶恒段,移囚南間,該都事不可無罪,拿問處之,而臣則忝居長官,不能檢飭,惶恐之意,敢啓。傳曰,知道。
沈晉賢,以義禁府言啓曰,前掌令白仁煥,前縣監辛普謙,前典籍金文瑞,前監役辛漸,前僉使李良弼,前參奉趙慶一等,令該府具格嚴囚事,命下矣。白仁煥·辛普謙·金文瑞·辛漸·李良弼·趙慶一,俱在平安道定州地云。發遣府羅將,竝星火拿來,何如?傳曰,允。
沈晉賢,以義禁府言啓曰,因本府啓辭,昨夜趙慶輔·承慶恒等嚴囚時,不善知委之當該當直都事,拿問處之事,命下矣。當該都事李義度,今方待命,卽爲拿囚之意,敢啓。傳曰,知道。
庚戌四月十六日辰時,上御熙政堂。專經文臣日次儒生殿講入侍,大臣·備局堂上同爲引見入侍時,行都承旨柳戇,左承旨李益運,左副承旨洪聖淵,右副承旨尹行任,同副承旨沈晉賢,記事官徐有聞,假注書趙台榮,記注官許鞏·金鳳顯,以次入就位,行四拜禮,進伏訖。引儀唱試官及應講諸臣入就位,行四拜禮。專經文臣試官考官左議政蔡濟恭,行司直鄭昌順,行副司直閔鍾顯,參考官行副司直李晩秀·李敬一·洪仁浩·李蘷,率文臣趙得永等,日次儒生試官考官右議政金鍾秀,行副司直吳載純,戶曹參判金載瓚,參考官大司成李勉兢,禮曹參議尹㬦,應敎柳文養,司果金熙朝,率儒生李肇源等,入就位,行拜禮,進伏訖。左參贊金華鎭,行戶曹判書金履素,行副司直鄭好仁·李獻慶,開城留守具庠,訓鍊都正徐有大,行副司直李漢豐·金持默,事變假注書任㸁,以次進伏訖。濟恭·鍾秀曰,日間,聖體,若何?上曰,一樣矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣矣。濟恭曰,日昨甘霔,霈然知時,從此穡事,可驗大登,言念民事,不勝幸甚矣。上曰,時雨連霔,民事誠萬幸矣。上曰,民事尤重,殿講姑捨,先行次對,可也。咸陽事,卿等論列,俱爲得當,而聖堂·安興二件事,諸議,果何如耶?濟恭曰,聖堂倉,臣雖未目擊,而與曾經守令中,略有意見者,從詳講究,則以爲本倉之弊,不可不矯救,欲求矯救之道,亦莫如差員之輪回領來,故向者臣有所仰達矣。今見道伯報備局狀辭,則上言之人,果非漕卒,卽本縣退吏云。大抵本事之變通,在吏輩,實爲失利之大者,安知不由是而有此呼籲耶?至於安興之復置僉使事,昨年湖行,得聞民情,則皆願仍舊云。昨日傳敎,又有銷刻之嫌小之敎。大抵朝家政令所貴,惟在令出必行,今若變置未久,又復仍舊,其在八方聽聞,當復如何?臣則以爲,緣此而難便矣。上曰,此則古有守禦廳出鎭還入無常之例,有何持難乎?上曰,咸悅倅,以領運差員,使之騎船何如?古有水運判官,又有都事海運之例,卿等之意,何如?濟恭曰,道伯狀辭,卽二件事,一則以咸悅倅,使之騎船,一則以聖堂,付之群山矣。上曰,群山·法聖兩僉使,旣皆騎船,則獨此蔭倅,不能乘船乎?濟恭曰,蔭武雖無甚間焉。當初培養,亦不無稍異,且牙山領運,只經孫石項一險洋,故雖騎船上來,至於湖南,屢經險濤。名曰,騎船,而或從陸潛來,則是大非令出必行之義,此甚難便矣。上曰,安興則僉使差遣之時,除非老昏不堪任之人,卽是下等洗滌之類,以是之故,百弊俱生,今欲復設,則作邊禦間履歷果,然後可以蘇弊矣。濟恭曰,安興則臣所曾見,而其爲形便,卽海岸小局,如燕巢樣,有非大將節制之地,初不合防營基址,若以邊地設置,則猶可議到矣。鍾秀曰,若設防營,所費物力,似甚夥多矣。上曰,箕伯狀啓定州事,卿等見之乎?鍾秀曰,臣等果皆見之,而左相則與吳大益有親嫌,故不得可不矣。上曰,寧有如許事乎?非但朝禁之申嚴,且無入己與公用,有此無前古之事,誠極駭痛矣。鍾秀曰,果如聖敎矣。上曰,觀其狀啓,則道伯不無干科,何其助虐之若是也?本倅之死有餘罪,姑無論,道伯亦欲論勘,特命次對,左相何可置嫌而不論乎?濟恭曰,臣於此事,果有應避,不敢仰奏,而臺啓旣發,故臣與大益,亦有酬酢,渠所云云,不無所據,今若捧供,可以洞悉矣。上曰,箕伯狀啓,旣有關由之說,朝廷當先看事面,而刑政亦不可以官高者,有所曲恕矣。鍾秀曰,聖敎誠至當矣。左相旣以嫌不可否爲言,臣當仰達矣。當該監司,捧現告拿問定罪,宜矣。上曰,道伯現告,誰可當之乎?濟恭曰,本事在於昨春間矣。上曰,事或當已,與否問于戶判,可也。履素曰,本事顚末,謹當仰奏矣。臣待罪西藩時,大益來見臣曰,本牧民庫罄竭,日用無策,不可不變通,而其計有三。一則鄕案事,而間十年改修鄕案,收捧禮錢,自是流來舊規,見今物情齊願改錄,特許依願,以補民庫也。一則營錢,限四萬兩請貸也。一則大同庫田畓,欲爲發賣也。若不許此一事,則惟有遞官,特爲許施云云。故臣以爲,鄕案事,旣有朝禁,初不敢議到,營錢亦無許多兩推移之道,田畓決不可擧論,此外如有可爲之事,營門當以顧恤之意,爲辭防塞矣。其後巡路,復申前說,故臣亦依前退斥矣。齋任輩,又爲呈訴,而一如前辭,亦不爲許題矣。其後仍爲罪遞矣。伊後事,臣皆未知矣。上曰,不能嚴斥之罪,道伯難免矣。鍾秀曰,大益捧供時,因此酬酢,仍爲改錄與否,先爲取招,宜矣。上曰,判金吾進前。文源進伏。上曰,大益所坐,不徒犯禁而已,亦有入己之罪,各別嚴問,可也。卿則先退,卽爲開坐也。命書傳敎曰,定州事,觀於道伯狀辭,旣云關由於營門,則知而不禁,任其爲弊,道伯實有罪焉。朝家懲勵之政,宜自官高者始,況營邑之相制乎?該牧鄕案新錄時,當該監司,令政院査出指名,仍令該府拿問捧口招,判義禁持草供來待。上曰,戶判所奏,煩屑極矣,分疎甚矣,而卿等無一言警飭,左相於定州事,雖以相避不言可否,右相與戶判,亦有甚應避乎?鍾秀曰,臣果知戶判奏語之猥屑,而未及請罪,臣於此,惶悚萬萬,不知所達矣。上曰,朝體與筵體,近益壞了,雖問備小事,卿等輒以顔私,不敢擧議,是庸慨然也。鍾秀曰,戶判奏語之張皇分疎,臣固知之,朝體筵體,不當若是,而臣無一言警勵,臣於此,無所逃罪矣。濟恭曰,戶判所奏,以疏陳白,猶或可也。而在筵體,極爲未安矣。上曰,推考責備,卽是相規,實朝廷美風,而卿等初不開口,在其人,誠非好事,在卿等,亦是欠事,今則予當替行卿等之事矣。仍命書傳敎曰,關西事詢問奏對,極涉屑越,亦近分疎,筵中無一言糾正者,豈有如許筵體?行戶曹判書金履素,爲先罷職。鍾秀曰,左相之嫌不可否,事或無怪,而知而不言,都是臣罪,臣於此,何敢晏然乎?仍將退出。上曰,過矣,過矣。濟恭曰,臣罪亦大,雖以親嫌爲敎,嫌之一字,在小官尙可爲引,至於大官,體國而已。臣之不能體國之罪,烏可逭乎?固當先請大益錄鄕之罪,次論戶判分疎之失,而臣乃庸愚譾劣,不能爲此當然之事,更何仰達乎?上曰,戶判事,非但分疎,事在當已,旣有捧現告之說,固宜趁卽退出,而乃於傳敎盡書之後,始爲起立,尤豈成說乎?予於是,不得已玆有下敎,而卿等徒摸時俗,雖在細事,恐致小嫌,明知其謬,終始相默,以至有今日事,實爲卿等慨惜也。濟恭·鍾秀退出。上曰,諸宰中,如有所陳,以次奏事也。華鎭曰,昨年漕弊釐正時,略陳納稅民人積痼之狀,而識淺辭訥,固無足輕重,意謂因此變通,有所矯救,及見啓下節目,則不過鎭將之升爲履歷,漕卒之偏蒙恩澤而止,至於漕轉各邑之許多民弊,不在擧論,哀彼小民,豈獨無向隅之歎乎?大抵漕弊,專由於沙工之不實,米價之漸騰,而一沙工圖差之債,殆過數百餘金,下屬輩夤緣誅求,亦甚夥然,故爲沙工者,每於捧稅之時,要作償債沾利之資,符同吏鄕輩,點退濫捧,惟意所欲,防納之米價,漸致翔貴,而漕納各邑,或以各樣用下,換覓於該倉稅納,或以官用結米,竝徵於出浦稅穀,專爲倍價要利之計,如是之際,納稅之民,安得不困瘁,稅穀亦何以精實無虧欠乎?種種爲弊之端,皆從此出,如欲另加矯革,則沙工之圖差,稅米之防納,嚴立科條,一切痛禁,然後漕納之痼弊,庶可以蘇救,而或値失稔之歲,則賃船直納之邑,亦不無全數作錢,自京貿納之患云。此亦不可不隨現重繩,而若其自本道察飭之道,雖有道臣,必以漕轉事,專責一人,而後庶或有着意蘇瘼之效。臣意則都事曾有海運兼管之例,間以侍從,各別擇送,一如北評事之兼察開市,凡於漕轉之時,若有如前之弊,一一探察句檢,犯科守令,論啓重勘,作奸下屬,依律痛懲,似或爲一半分矯救之道,而今因聖堂倉事,適有言端,故敢此仰達矣。上曰,卿之所奏,十分恰好,鎭將之陞階,漕卒之沾惠,何益於小民眞箇切痼之瘼乎?況許多奸弊,無非守令之所犯,每聞如許弊瘼,不覺代羞,彼亦士夫也,朝官也,流涎於錐利,甘爲此悖理無恥之擧,眞所謂不可使聞,若使守令知戢,幺麽吏奸,何必肯數於其間?益於民而釐此弊之方,在於廟堂,以此出擧條,後日次對,的確稟處,可也。出擧條庠曰,本營軍兵聚點,每年設行於二三月間,而尙未擧行矣。今則農務方殷,軍兵各散,如欲聚默,則貽弊不少,自前如此之時,或有停止之例,敢此仰達,令廟堂稟處,何如?上曰,依爲之。出擧條命次對諸臣先退,仍命開講。敎曰,文臣儒生,分兩所進講,而文臣於楹外進講,可也。趙得永·李肇源等,以次進講。上曰,當該注書,事過後拿處。出榻敎諸臣講訖,命試官以下竝先退。命書傳敎曰,政官牌招開政。命〈退〉,承史以次退出。
庚戌四月十六日未時,上御重熙堂。軍士房承旨入侍時,右副承旨尹行任,假注書趙台榮,記注官許鞏·金鳳顯,以次進伏訖。上命書傳敎曰,專經文臣殿講居首訓導李泰熙,兒馬一匹賜給,不通人今番禁推代,施以罷職,其中初次居不人,各於本司入直,能誦後替職。又命書傳敎曰,日次儒生幼學李肇源,以略居首,依例直赴會試,之次略儒生幼學鄭存大·宋冕載·金孝進,各給一分,粗儒生幼學李壽龍·韓用鉉·趙冕鎭·許鈺·崔在昇·鄭夏容·李載寧·丁載昱·許珨·李運恒·韓永建,各筆二枝·墨一笏賜給,進士金益彬·柳諶·李鍾直,幼學李敦協,四朔居齋,講旣能誦,此後任便往來,於渠只此足矣。賞典勿論。上曰,藥房提調許遞,前望單子入之,出榻敎上曰,右副承旨許遞,前望單子入之,待下批牌招察任。出榻敎命書傳敎曰,水原邑內武士別試射時,敎鍊官折衝金之澤,帿箭四中五分,弓矢一部,敎諫官嘉善崔致驥,前銜折衝崔道義,壯勇軍金載鍾帿箭三中,各三升一疋賜給。命退,承史以次退出。
庚戌四月十六日申時,上御重熙堂。判義禁入侍時,同副承旨沈晉賢,假注書趙台榮,記注官許鞏·金鳳顯,判義禁李文源,以次進伏訖。上命晉賢,讀奏吳大益·金履素草供訖。上曰,吳大益因營題錄鄕云爾,則果有文跡而來納乎?文源曰,大益謂有文跡而初不見納,履素則謂以初不許施於本倅面請,豈有聽施於齋任狀訴乎?初無是事云矣。上曰,兩說相反,行査,然後可以覈實乎?文源曰,履素今雖發明,臣意則似或有可東可西之事矣。上曰,大益卽吳光運之親姪也。先朝下敎,曾有吳光運,功存社稷,十世宥之之敎,其在仰體聖意,雖不施刑,今若更招,而與初供相左,則在國法,不可容貸,嚴飭更招,至於履素,若有許題之文跡,身爲按察之臣,豈可如是犯禁乎?亦爲更招,捧草供來待,可也。命退,諸臣以次退出。
庚戌四月十六日酉時,上御重熙堂。左承旨·右承旨與京畿監司入侍時,左承旨李祖承,右承旨李益運,假注書趙台榮,記注官許鞏·金鳳顯,京畿監司金思穆,以次進伏訖。上曰,昨日下敎事,水原府使處,已爲往復乎?思穆曰,昨遣營裨,姑未回還矣。上曰,卿旣登筵,有何可達乎?思穆曰,造泡寺役事,多有時急處,而物力姑未齊到,是甚可悶矣。上曰,某般錢,先爲貸用,好矣。役事今至何境耶?思穆曰,今月內,盡當蓋瓦云矣。命思穆先退。敎益運曰,吳大益果是吳光運之親姪乎?益運曰,然矣。上曰,左副承旨入侍。出榻敎賤臣承命出傳,左副承旨尹㬦進伏。命書傳敎曰,筵席做錯非細,當該承旨遞差。命退,承史以次退出。
上在昌德宮。停常參·經筵。
藥房提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。傳曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
柳戇啓曰,來二十一日,朝參日次矣,敢稟。傳曰,停。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
柳戇啓曰,來二十一日,輪臺日次矣,敢稟。傳曰,爲之。
洪義浩啓曰,新除授刑曹判書金頤柱,除拜後,過三日不爲出肅,依定式,推考警責,仍卽牌招察任,何如?傳曰,允。
以大司諫尹行元,獻納李太亨,掌令高應觀,持平權儐,正言李錫夏·朴師默等牌不進罷職傳旨,傳于李益運曰,只推。
傳于李益運曰,工房承旨,推考房承旨入侍。
李益運啓曰,大司憲嚴思晩,掌令高應觀,持平權儐,牌招啓辭未下,執義宋銓,掌令閔彝顯,持平張至冕俱在外,監察茶時之意,敢啓。傳曰,知道。
李祖承啓曰,新除授右副承旨洪義浩,卽爲牌招察任,何如?傳曰,允。
傳于李益運曰,右副承旨入侍。
以成玉囚單子,傳于李益運曰,分揀放送。
以專經武臣試射居首崔日成賞格傳旨,傳于洪聖淵曰,今番以內下弓箭一部賜給。
傳于李祖承曰,除拜之後,尙不出肅,戶曹判書鄭民始,更爲牌招。
有政。吏批,判書洪良浩受由在外,參判趙鼎鎭進,參議未差,左承旨李祖承進。啓曰,判書洪良浩受由在外,參議未差,小臣獨政未安,何以爲之?敢稟。傳曰,仍爲之。以趙瑍爲判尹,李度默爲左尹,尹廷烈爲監察,李學源爲江界府使,左尹南玄老,右尹李度默,江界府使李學源加資事承傳,鄭民始爲禮賓提調。
兵批,判書李進,參判柳誼入直,參議李命勳,參知金履成病,右副承旨洪義浩進。副司直金文淳·韓光綮·尹履相·尹㬦,以上竝單付,金就明爲五衛將。
沈晉賢啓曰,判義禁李文源,持罪人吳大益更招及罪人趙慶輔·承慶恒供辭,依下敎來待矣。傳曰,入侍。
傳于沈晉賢曰,江界府使當日辭朝。
以武臣堂上朔試射單子,傳于洪義浩曰,近來凡事,占便成習。自渠口曰,前例稍久。則曰舊例,仍爲甎礴不破之典,事之無謂,孰甚於此乎?雖以朔試射事言之,別軍職之赴試,卽舊例之舊例,近忽不赴,傡與試記懸頉而不爲擧論,極爲駭然。取見近來謄錄一張,則騎士將李潤彬·王漢禎,內乘李晢,都監別將田文顯,禁衛別將曺學臣,列書於一紙而曰,以無例者,如非渠輩之稱托,則必是本曹該色之納諂於渠輩而然,此後嚴飭復舊例。
全羅監司啓本,忠淸道扶餘縣朱星淑致死根因,李維愼行凶情跡,論列馳啓事,判付內,啓本刑曹爲旀。此獄扶甲則乙爲元犯,扶乙則甲爲元犯,三朔三査,招案爲三變,皐陶以前,書契不可攷,伊後載籍,未聞有殺人之獄,如彼其觀勢改磨鍊是如乎,營邑之莫敢容私,姑無論,朝家判決,雖甚嚴截,此不過摸索把捉於言辭意旨之外,則億或屢中,亦豈必一一符契乎?將此文案,反復究理,疑眩之外,互幻無常,原初未具之獄,徑放被告之人,大是失着,道伯推官,烏可免不審之失?而及其移訟完伯,以似然不然之案,依俙論理,殆似癡人說夢乙仍于,飭令更覈,期於無疑,而今案之不瞭然,反甚於前案,所謂元犯兩人之供,本不足取信,弛則發明,束則遲晩,以渠說,豈足爲公案?而所謂干證旕萬,卽至愚至。賤不識東西之漢,前後變辭,不知爲幾次,則亦豈可以渠說,爲十分公證乎?然則執法者,斷獄之方,無出於打誠誰某,死辨人已,實因之着緊於何條?器仗之的在藤鞭,驛馹換騎與否,星淑隨行虛實,而右項諸般段落,不曾鉤詰於面稽言聽之際,只捧承服侤音於旕萬維愼,仍謄前啓,一本還爲上送,道伯査官事,不可但以駭然言,本曹判堂,姑未出仕,亞堂屢按藩任,似此獄理,必不生疎,須卽別具意見,論理回啓,仍下該道,更令逐日盤問,斯速究竟,合讞獄之體,以此爲先知悉爲良如敎。
以黃海監司啓本,平山前府使徐有和,錢還分給,鄕任特差,査實馳啓事,傳于李益運曰,吏逋之移作民還,秋糴之仍以錢捧,事出於釐弊,又已報營,則不可歸罪於渠,而鄕任事,如許有妙理手段,卽西邑痼弊外,便成前例之事,朝令何等至嚴,至有成出一行定例,頒示諸道之擧,則至重至敬,所用雖無,昨軍別般提飭,焉敢循用不屑不當之謬習乎?雖慮捧納時雜費,有此擧措云,而防給之策,豈患無其便乎?捐俸約己,難責於近來吝貨守宰枚報道伯,從便拮据,亦何苦而不爲乎?所入物種之徵出於民結,卽不過按例事,而嶺邑守令,猶有拿勘之擧,則況此萬萬猥屑,萬萬輕率之事乎?以堂堂都監之所用雜費,使富民陞監,先爲擔當者,其罪不下於賣鄕,平山前府使徐有和,令該府拿問嚴懲。
黃海監司啓本,金龜魯假稱營裨,討索委折,査實馳啓事,判付內,所謂憑藉作弊之人,旣是假托,非眞箇親裨,而前伯在任時,有所推治,拘於法典,不得發配,則矇不覺察,與縱裨行惡,差有間焉。前伯別無加罪之端,而本事至於登徹,已行按査,不可不別加嚴懲,一依狀請擧行事,令廟堂分付爲良如敎。
傳于洪義浩曰,推考房承旨入侍。
李益運,以備邊司言啓曰,頃因義禁府草記,遷園時居昌縣所封石榴·熟麻,斂民謬例有無,他邑亦然與否,詳査狀聞之意,行會矣。卽見慶尙監司李祖源狀啓,則以爲取考居昌縣謄錄,則在前別卜定沈松茸封進時,以民夫磨鍊收錢,自庚戌至丙子,踏印公文,逐年見存,今番別分定石榴·熟麻,援用此例,草溪等七邑,石榴給價貿取,慶州等十一邑,熟麻給價僧徒,使之備納,寧海等五邑,境內寺刹,依前分捧,安東等三十邑,自官庫民庫防役所,依例措備,金山等四邑,斂民果有前例,而今番則自官別備,三嘉熟麻三十三斤,每斤價二兩,梁山熟麻十三斤,每斤價一兩,從近例,收捧民夫云矣。昨年遷園時封進物種,俱係莫重所用,而朝家特軫民力,無論巨細,皆令自官府給價貿取,則在前雖有民夫收錢之謬例,爲守宰者,安敢不仰認聖意,思所以對揚,而況且分定之石榴·熟麻價本,旣以公穀會減,則或援前例,收斂民間,或以本色,分捧寺刹之狀,具極駭然。居昌縣監元宅鎭及寧海·昆陽·義城·慈仁·聞慶·三嘉·梁山等七邑,當該守令,捧現告,竝令該府拿問定罪,何如?傳曰,允。居昌倅穀簿釐正,方始待畢釐正,令道伯報該府,使之拿問勘罪,可也。
李益運,以壯勇營言啓曰,兵房柳孝源所帶別軍職,纔已汰去,時無職名,令該曹口傳付軍職,何如?傳曰,允。
兵曹口傳政事,副護軍柳孝源。
洪義浩,以義禁府言啓曰,咸陽前府使李殷昌·李膺運·李漢籌·任希雨等,拿問嚴勘事,傳旨啓下矣。李殷昌以三陟營將,時在任所,李膺運肅川府使,亦在任所云,依例發遣府書吏,交代後拿來,李漢籌下去忠淸道溫陽地,任希雨下去京畿楊根地云,發遣府書吏·羅將,竝拿來,何如?傳曰,允。李膺運外,竝依草記施行,可也。
禁府啓目,平安前監司金履素原情云云。傳旨內辭意,出問目嚴問,則其所納供,全事分疎,泛稱遲晩,究厥所爲,極爲痛駭,所當請刑是白乎矣,曾經侍從,勿爲請刑,載在大典通編,且有持草供來待之命,上裁,何如?判付啓,毋論論理許題,與兩錘說去,非勸成,則知而不禁是如乎,吳大益亦豈白地構誣乎?錄鄕事,許與不許,禁與不禁,更爲嚴問取招,捧草供登對爲良如敎。又啓目,金履素更招云云。傳旨內辭意,出問目,更爲嚴問,則其所納供,旣已自服,所當更請照勘,而旣有持草供來待之命,上裁,何如?判付啓,從前擢拔,果何如也?一則爲渠地處,二則爲渠地處,地處云者,卽指家子弟也。事係守法奉公,豈或一毫歇後,而管下邑宰,有此不美所聞,則義當責之糾之,期於無犯後已是去乙,卽此除良,始不能嚴塞於該倅面請之時,又於鄕人之齊訴也,雖不許施,不能防題一款,渠供亦不能自明,則惟此吳大益之不法,卽道伯不禁之致也。直勘以指使之律,雖似過當,下此勘斷,其敢辭避乎是旀,且以朝家之任用,自己之人品言之,果孰重而孰輕,孰了了而孰不了了乎?由前由後,不施加倍之律於似此之人,而徒立威守法於如大益沒覺無恥者,則眞所謂怒於蠅而拔刃,何益於世道,何懲於他倅乎?昨筵奏對之屑越,姑勿論,曰然曰否之間,初供再供,若是參差,此亦辜負之一端,到此嶺海之典,可謂罪重罰輕,時囚罪人金履素,關西地方,施以投竄之典爲良如敎。又啓目,定州前牧使吳大益原情云云。傳旨及道啓內辭意,出問目,反復嚴詰,則其所納供,全事漫漶,許多貪汚之罪,一直抵賴,終不直招,究厥情狀,極爲痛惡,刑推得情,斷不可已是白乎矣,旣有持草供來待之命,上裁,何如?判府啓,判堂親承筵敎,更爲發問目取招,持草供來待爲良如敎。又啓目,罪人吳大益更招云云。依下敎,施威嚴問,則其所納供,旣已遲晩,所當依律重勘,而旣有持草供來待之命,上裁,何如?判付啓,係是不法,且係一律,雖有現納之文書,公私區處,自有脈絡云,而不可以此,遽議決折,合用何律當否,議大臣稟處爲良如敎。又啓目,前縣監趙慶輔,前注書承慶恒等原情云云。傳旨及道啓內辭意,發問目,施威嚴問,則趙慶輔段,昨年四月上京後,不復干涉之說,勢或然是白乎矣,其前爛熳同議,從中捧賂之狀,箇箇自服,承慶恒段,終始參涉,同惡相濟,所捧賂錢,至於八十兩之多,竝只照法重勘,而旣有捧草供來待之命,上裁,何如?判付啓,姑爲仍囚,以待諸囚就理後決折爲良如敎。
洪義浩,以義禁府言啓曰,罪人吳大益草供判付內,係是不法,且係一律,雖有現納之文書,公私區處,自有脈絡云,不可以此遽議決折,合用何律當否,議大臣稟處事,命下矣。議于大臣,則領中樞府事鄭存謙,行判中樞府事徐命善,領敦寧府事洪樂性,行判中樞府事李福源·金熤,病不獻議。右議政金鍾秀以爲,吳大益更招中,半歸私用四字,乃是斷案,則渠所現納文書中,虛張公用之數,今無可論,更就文書數爻內,嚴問其名公用而實私用之數,的爲幾何?然後計贓用法,斷不可已,而今此問議之命,遽下於只捧私用承款之後,則有以仰見大聖人好生之德意,或有一毫貸死之道也。臣不勝欽仰感歎,而王法至重,臣何敢以急於將順,而低昻其說乎?伏惟上裁云矣。大臣之議如此,上裁,何如?傳曰,從前不法之吏,無饜難充之貪慾,固何限而皆猛知段落,用意故犯者,至於吳大益,何太反是觀於近日所供,參以本事所犯,如渠儱侗迃闊,可謂古未聞今未見,渠之目下死案,卽鄕錄也。見欺於邑人,關由於營門,在渠優可爲執言自拔之端,況好生惡死,畏罪避刑,人所同得之彝性。而依俙初供,元無別白分疎,及其更招也,不禁之道伯,先欲嚴處,且軫念舊之意,不欲如法訊推,右項辭意,亦令宣布於渠,則渠不唯不迨此機變其說,乃反自當而自擔,忽而半歸私用等語,無難納招,故又命取閱成冊所謂私用云者。除却修補名色幾許,防給名色幾許,則外此區處,不過是應求於求乞,帖給於吏奴,別無眞箇入己,眞箇染指之十分痛惡之擧,而夷叩其數,又不至於强半之歸云爾,則渠誠何心,甘欲自就重典。此所以理會不得,還覺一笑,如許孟浪無徵之案,雖欲擬律,律無可倣,欲觀公論,收議於大臣矣。觀此獻議,大臣之意亦然,而議中更取文書等,嚴問的用實數云云。大臣特未詳渠招委折而然,況所謂現納文書,不踏印,無頭緖,眼穿於利竇者,其所虛浪,乃若是乎?外此別有咨且深量者,渠叔卽故參判吳光運也。昔在戊申,有殊勞於國家,先朝奬以功存社稷,翊以十世宥之名編丹書,代以鐵券,今其姪人也憒劣,自陷大戾,藉令情實,十分難赦,死律一款,正合致意,而其犯恰若贓汚,其贓莫可摸捉,罪疑惟輕,可謂準備語,況三夜拘繫,半日施威,足抵他人準次之刑,街上之杖,而雖非乃叔之姪,如渠沒覺者,置辟十百輩,何以懲後而毖他?罪人吳大益,絶島勿限年定配,曉漏向撤,稍待城門開,卽爲發送,定民之棼然,專由禮錢與雜用之費,若不一一推懲,還屬民間。則豈可曰道有守伯乎?文書中,所在諸條,一一推還,擧行勤慢,續當發遣繡衣考察,自本府別關,嚴飭道伯,畢收殺後,形止狀聞事,分付,可也。
吏曹啓目粘連啓下是白有亦,觀此弘文館副修撰金熙采上疏,則以爲臣之從弟熙朝,昨除副校理,今方出肅矣。所帶春秋兼銜,旣有應避之嫌,亟令攸司,照例遞改亦爲白有臥乎所,相避之法,在下當遞,副修撰金熙采,所帶春秋館記事官之任,依例減下,何如?啓。依允。
沈晉賢,以義禁府言啓曰,時囚罪人金履素,西地方,施以投竄之典事,命下矣。金履素平安道定州牧投竄,而以判付內辭意,具罪目,依例發遣府都事,押送配所,何如?傳曰,允。
議政府左議政蔡濟恭,右議政金鍾秀箚曰,伏以臣等,罪在失職,待勘金吾,史官宣諭,令勿胥命,臣等銜恩訟罪,雖不得不冒還私次,而惶愧之極,置身無地,金履素昨日筵奏,萬萬寒心,假令是微眚之不甚箚着者,極口分疎,分疎不敢,況事實未必然而費了許多蔓辭,遮攔彌縫,窘態自露,事之無嚴,前所未聞,其爲傷損國綱,不但止於筵體之猥褺而已,而臣等噤無一言,至煩責敎,罪實自知,無辭可解。噫,如臣無似,備數廟堂,曾不能整頹綱糾百僚,上貽至尊之憂勞,尙何顔面,仍冒於具瞻之地乎?玆敢聯章自劾,仰請譴勘。伏乞聖明,亟命斥退臣等,以幸公私焉。答曰,省箚具悉卿等之懇。似此風習,非今斯今,太陽所使,不念含蓄之戒,昨筵有一二責備之說,是豈必自卿等所創之事乎?然朝廷莫尙於體貌,職雖崇秩,苟有屑越,以其罪罪之,可也。看顔於推考,則後必作罷職之罪,此猶看顔,又當次次志長,在公在私,豈好消息乎?此箇分數,宜令諸臣知之,卿等休咎視事。仍傳曰,此批答,遣史官傳諭于左右相。
副修撰成種仁疏曰,伏以萬里銜命,六朔反面,獲登文陛,承聆玉音,經年逖違之餘,區區寸忱,一倍歡欣,不自意玉署除旨,勿下於病伏旅邸之時,臣手捧華誥,惶感益切,臣之跡阻經幄,亦已久矣。新命之下,固當不俟駕屨,依近耿光,而第臣素患昏眩之症,又添毒感,委頓床笫,食飮全却,時日之內,蠢動無路。玆不得不略陳實狀,仰瀆崇聽。伏乞聖慈,俯垂矜諒,亟遞臣職,以便調治,不勝幸甚。嗚呼,臣於出疆之時,目見以下五字刀削國勢甚危,雖行邁靡靡,而中心憂憊,殆不能自定,惟恃天心,不日悔悟,凶逆登時勦除,人心底定,義理大明,而及夫到灣之日,先接邸報,則宗社之憂危,倫理之斁絶,有甚於向日,巨魁尙在,新逆踵出,賊驥之凶疏闖呈,妖簡之暗地主謀,陰圖盡綻,眞贓已得,而迺殿下,爲慮以下五字刀削不念公法之徒癈,十行慈敎,奉讀無地,三司故紙,謄傳依舊,以至幺麽曹囚,何難究覈,而此猶過費聖心,强拂群情,無所持疑,必釋乃已,豈意殿下過中之擧,乃至於此耶?竊覸聖衷,以庇覆爲主,朝象以玩愒爲事,勢急綴旒,而底安無期,憤切寢皮,而夬洩何日?苟如是也,論思之職,臺省之官,雖使革去,未爲不可,如臣蒙騃,亦具彝天,難言之憂,共戴之羞,參互交竝,抑塞弸結,不但目下病狀之難强,而此尤臣必辭之一端也。臣纔經使役,竊有迷見,敢此尾陳,惟殿下裁省焉。近來使行之弊,不一其端,而所謂刷馬驅人,最爲痼瘼,蓋刷馬,所以駄運乾糧之具,而其數爲八十二匹,一馬各有驅人,則人數亦如之,每當使行,自灣府責立,而人馬之價爲錢文二十二兩,往廻盤纏,亦自灣府出給銀子,而一馬一人之所需,爲十二兩六錢,總而計之,則錢爲一千八百餘兩,銀爲一千二十餘兩,近日驅人輩,無非無恒業無根着蔑法怙亂之類也。春夏之交,先受馬價,而出給之際,半歸吏奸,受去之後,都作私用,及當使行到灣之日,辦立無路,故或攘奪姻族之乘,或欺取他人之馬,以充其數,太半是玄黃蹇劣,不堪駄載,未到瀋陽,固已十顚九仆,而終至於雇車貰驢,艱辛運致,則其爲狼貝,與無馬等焉。至於驅人輩之往廻盤纏,越疆之前,幾乎用盡,每入店舖,偸竊是事,及到燕市,稱貸惟意,彼人來索其直,則反生荷杖之心,使臣痛戢此習,而不畏嚴棍之治,至若回還之際,尤屬窮竭之時,不給房貰,每先逃去,彼人之來愬者,踵相接焉。非不隨現嚴繩,而責償無策,不得已略貸不虞費銀子,而八十餘人分授,不過二三兩,則纔求一時之急,而又復如前,其爲貽羞作害,孰甚於此,蓋此輩,每年赴燕,以此成習,彼中大官,曾不忌憚,至於商胡,無難打罵,彼人類皆寬緩,或不相較,故縱恣跳踉,無所不至,辱國生事,勢所必然,逮至還歸,自灣府,督徵所貸不虞費銀子,而擧皆難捧,勢必徵族,而其族者,立馬之時,業已受困,捧銀之日,又復替納,此不但爲使行之極弊,實是灣民之大苦矣。今若欲矯此弊,則不必別般措劃,以其馬價錢文及盤纏銀子,出貰彼中雇車,則自可優優相當,旣用雇車,則驅人無隨往之路,旣無驅人,則彼此無生梗之慮,其於使行及灣民,豈不兩便也哉?或以爲專用雇車,則車價歲增云,而此有不必慮者,彼中沿路及留館時,八十人馬糧料之需,亦甚浩多。今若自我除之,則彼無所費,必以爲便好。及此時,移文禮部,以彼中通行車價,作爲一定之式,則彼必樂聞而夬從矣。至於象譯輩失業,亦未必不由於人多之致。近來燕貨無利,行商甚少,八包之數,本自難充,而一行隨行之員,殆近三十人,此外又有使臣軍官及醫官·畫員·寫字官·灣上軍官之屬,例皆有包,則人多包少,甚所艱窘,固其勢也,燕京領賞之時,受賞正官,例不踰三十人,賞則有限,而人固許多,使之均分,用皆不足,留館之費,往廻之需,常患難給,又何望以此行而爲生業乎?以使事言之,則任譯數三人外,都無關緊,以彼地事言之,則臣見他國使從員絶少,而獨我三百餘人,擾擾攘攘,爲弊無窮,但正官之數,彼旣知之,雖難減縮,而一行之中,不緊名色,竝皆除之,象譯及應赴人員,從略分定,無過三十人之數,而此外,使不得分包,則或可爲矯弊之一助,而此亦渠輩之所常願也。且我境之內,旣減乘馹傳饌之弊,彼此之中,亦省給糧供芻之費,事雖微細,實係便宜。臣目擊此等弊端,實不勝當今之憂方來之慮,玆敢不避煩猥,據實仰聞。伏願殿下,亟賜財察,及今通變焉。答曰,省疏具悉。尾陳赴燕馬弊及員額事,令廟堂趁今使行,從長論理,草記稟處。
庚戌四月十七日卯時,上御春塘臺。專經武臣試射入侍時,右承旨李益運,同副承旨沈晉賢,假注書洪樂游,記注官許鞏·金鳳顯,考官兵曹判書李,訓鍊大將徐有大,守禦使鄭昌順,參考官檢校直閣李晩秀·尹行任,以次侍立。上曰,試官肅拜除之,開場,可也。益運跪告矢數執鼓訖,應射人洪栒等,以次發射。益運曰,更鼓遲速,自有時刻,而今日罷漏,始下於開東時,晩打之罪,萬萬駭然。不能檢飭之騎曹入直堂郞,竝推考,當該禁漏官,令攸司科治,何如?上曰,依爲之。出擧條上曰,畿伯入來乎?益運曰,來待矣。上曰,京畿監司入侍。出榻敎賤臣承命出,與京畿監司金思穆,偕入進伏。上敎思穆曰,漁夫價米及漁鹽船稅,劃給水原,以補三色軍支放之需,則果爲省弊之方,而亦合兩便之道耶?思穆曰,然矣。上命益運書傳敎曰,水原府三色軍支放之需,卽園行時駕前所用,雖非動駕之時,長立官門,豈有如許苦役?須有米三百石,錢六百餘緡,可以拮据云,雖無,似此所重,爲支放,區劃大同,旣多久例與近例,況漁夫民之爲水原一邑民切苦之瘼,曾所熟聞,一包之容,優過數十斗,其弊何異於近來餉饋?及此得以息肩,豈非水民之幸乎?以每年本府所納漁夫米名色,全屬支放條不足數,以大同中除留,以準三百之數,如是之後,漁米之捧也,若不盡革廚院侵虐之弊。則其可曰一擧兩得乎?蘇弊固知不難,爲水民更此申申,卿與地方官知悉。各別申飭,錢條則本府事體,豈比統閫?關防則彼有設施之例,況本府乎?本府納漁鹽船稅條,特爲劃屬本府,以補支放事下諭于畿伯及水原府使。命畿伯先退。思穆承命退出。上曰,判義禁持草供入侍,可也。賤臣承命出,與判義禁李文源偕入進伏。上命晉賢讀奏草供訖。命書吳大益草供判付後,上敎文源曰,筵退後,令次堂就議大臣,可也。又命晉賢書金履素草供判付訖。上敎文源曰,今玆處分,渠何敢辭免乎?文源曰,然矣。上曰,趙慶輔等二人,姑爲解枷,仍囚南間,可也。命退,文源承命退出。試射訖,命居首人頒賞。仍敎曰,未滿四矢人員,一竝拿入,可也。宣傳官承命。鄭麟采等六人拿入訖。上敎曰,名以武夫,試射十巡,未漏四矢者,固已寒心,況汝輩前此,未滿四矢,亦已二次,兵法不云乎三令五申?汝輩三次試射,連不滿四矢,罪犯三令,事之痛駭,莫此爲甚,烏得免重勘乎?平日不能肄習,推此可知,其間委折,一一陳達,可也。麟采等曰,罪合萬死,無辭可達矣。敎曰,爾輩罪狀,所當重勘,而今姑參酌,令兵曹略施薄棍,日後試射,各別肄習,無復犯科,可也。命一傡拿出。上曰,宣傳官及堂下別軍職,亦爲試射,可也。試射訖,命居首人頒賞。仍敎曰,未滿四矢人,竝拿入,可也。宣傳官承命,趙和錫等三人拿入訖。上敎曰,爾輩俱以宣傳官爲名,而十巡試射,或未滿四矢,或不免無分,尤極駭然。事當重勘,而今姑參酌,此後試射,又復如此,則非但棍治,當汰去,各別習射,可也。命一竝拿出。上敎曰,卿則出去,未滿四矢人,施棍後入來,可也。曰,更漏事體,何等嚴重?而今日罷漏時刻最晩,始打於開東時云,事甚駭然矣。上曰,俄因承宣所奏,始聞知,而擧條已出,入直禁漏官員,棍問査實以奏,可也。承命出回奏曰,未滿四矢人,依下敎施棍,而當該漏官,亦爲棍問査實,則諉以書員之入睡,致此更鼓之遲滯云矣。上曰,如是推諉,誠極痛駭,當該漏官,加棍二度後,分付雲監,汰去,可也。曰,今此親試時,未滿四矢之人,依下敎,竝爲決棍,而大抵以武爲名,柳葉箭十巡,猶未滿四矢,此等武臣,將焉用哉?前後飭勵之敎,固何如?而渠輩未能知畏,平日全不操弓而然,事之可駭,莫此爲甚。蓋堂下朔試射設行之法,實出於朝家勸懲之政,而癸卯年間,臣待罪本曹時,一次行之,其後仍爲廢却,近無聞焉。誠爲慨然,繼自今,修明舊典,武臣堂下朔試射,依例設行之意,出擧條,定式,何如?上曰,依爲之。今之人才,不若古人,許久抛却之餘,才落必夥然,以今人情勝之時,所謂復舊之定式,其能遠爲遵守乎?不然,則又必有奸弊,如薦取才,亦豈可成說乎?曾見久遠謄錄,武臣堂上試射,古則無分者罷職,一分至三分,從重推考,今亦倣用此例,堂下試射,只以無分者汰去,其外未滿四矢人決棍,或依能麽兒三次居不例,越祿爲可乎?係是武技成就之事,不可以卿一人之見爲之,問于大臣及武將後,以其收議,尾附卿意,論理草記定式,可也。出學條上還內,試官承史以次退出。
庚戌四月十七日未時,上御重熙堂。工房承旨推考房承旨入侍時,右副承旨洪義浩,同副承旨沈晉賢,假注書洪樂游,記注官許鞏·金鳳顯,以次進伏訖。上命晉賢書狀啓判付訖。又命義浩書判付。以肅川府使望筒,命晉賢書傳敎曰,此時本邑守令,不可數遞,賙賑亦在未畢,待同罪他倅捧供,更令該府論理回啓,雖至不可不拿問,待畢賑擧行事,分付原望筒還給。命晉賢書海營狀啓判付訖。上曰,此判付,出朝報,可也。命退,承史以次退出。
庚戌四月十七日酉時,上御重熙堂。右副承旨入侍,右副承旨洪義浩,假注書洪樂游,記注官許鞏·金鳳顯,以次進伏訖。上曰,政官何如是遲滯耶?承牌與否,知入,可也。賤臣承命出,回奏曰,連爲催促,而姑未入來云矣。以平安監司沈頤之狀啓,江界府使安廷玹罷黜,渭原前郡守柳增萬罪狀,令攸司拿問嚴勘事,命書傳敎曰,特畀西藩,已有月矣。始可謂塞一日之責耶?日前定州事,知有臺啓,趁此先發,而江界論列,差强人意已故者,雖不必索言,狀中云云。實非題外,新倅之如是做治,自陷辜負之科,寧不駭痛,鍾城治蹟,大不及洪州,怠忽已著,欲觀前頭,雖不得不點下,筵席持難之敎,使渠知之,渠必得聞,然猶不肯行救焚拯溺之政於殆劉之江民,是豈曰有仁人之心乎?此等之人,不可但以不職之律勘斷,該府使安廷玹罷拿,輕矣。亟施禁錮一年之典,政官牌招開政,其代不可不擇差,以救江民塗炭,依狀請,以不寶蔘貂者,拔例擬入,而已有特敎,蔭官堂下勿拘事,分付。渭原事,卿旣按本道,聰聽異於京洛,則今此論斷,出於可已不已耶?致其邑民露刃之變,不無所由云者。此則卿言誠得之,種種可惡罔赦之罪,姑無論,昨年歉荒,該郡數百結俵災,不啻渭民頷顑者口吻中物,此而容手入已,已難逭烹阿之律,況且數百結之中,無一把半束之及於民,如許頑悍貪饕,曾所未聞,比之定州之無知不瞭然,自不覺其陷於大罪,豈可同年而語?凡事皆有情跡之別,至於此倅,又不特情兼跡而已。如渠遠外孤蹤,如無別般無恐之端,監司之所不敢犯者,一守令寧或若是無難乎?雖以已發於登徹文字者言之,殘酷鄙悖之外,許多不法,上而公穀,下而民力,可謂無所不犯,有一於此,渠之罪,不知至於何境?況共萃而竝罹者乎?大抵懲貪二字,卽朝家苦心,然於犯同情殊者,自有區別,唯渠所爲,一言而蔽之曰,無惜柳增萬,令該府拿來嚴囚,待朝開坐,直爲除尋常各別嚴刑,逐一捧直招以聞,萬一抵賴,渠敢望生出獄門乎?近日國綱,雖曰解弛,其可不施於幺麽一增萬乎?若不別般嚴覈,設置王府,將焉用哉?以此意判金吾以下知悉,亦卽回諭于關西伯,謄頒該邑,曉告民衆,災結及科外誅求之物,一一推徵,還給民間,萬一絲毫遺漏而現發於別遣暗行御史之行,則自卿先被卽地定配之律,各別惕念擧行,畢推給後狀聞,俾遐陬愚夫愚婦,知朝廷有法律紀綱事,一體回諭。上曰,大臣收議,何無消息?知入,可也。賤臣承命出。回奏曰,進去禁堂,未及入來云矣。命退,承史以次退出。
庚戌四月十七日四更,上御重熙堂。推考房承旨入侍時,右副承旨洪義浩,假注書洪樂游,記注官許鞏·金鳳顯,以次進伏訖。命書禁府草記判付訖。上曰,江界府使入來乎?義浩曰,方來待闕外云矣。上曰,持此標信,金虎門留門,江界府使,使之入來之意,分付,可也。賤臣承命出傳。上曰,江界府使入侍。出榻敎賤臣承命出,與江界府使李學源,偕入進伏。上敎學源曰,予之知人,未知何如?而每以爾之善治,當爲近來蔭官之最,雖以淸治蹟觀之,予甚嘉尙矣。江界之無倅久矣。噫,彼江民,亦吾赤子,昔之數萬餘石,今焉不過四五千?此專由於挽近邑倅之無一善政,興言及此,豈不寒心?今者特簡,意豈徒然?予則曰,得人焉而已。爲治之要,必須赫然改觀,然後可以無負委毗之意,非但字恤現在之民衆而已。要使轉而之他者,聞風還集,可也。爾其勉之。學源曰,聖敎及此,臣惶隕不知所達矣。上曰,大抵治法,要不出威生於廉蔭路特資,實出賞格,須體此意,十分淬勵,使遐土窮民,知有朝家擇吏之效,可矣。學源曰,臣未嘗往來西路,故邑弊民隱,素是茫昧矣。上曰,無滯卽發,可也。仍命宣諭訖,除七事,退去。學源承命退出。義浩曰,入侍命下之後,上番兼春秋許鞏,不卽待令,以致兼史不得備員,事體所在,誠極未安,所當重勘,而本院請推之外,無他可施之罰,何以爲之?敢稟。上曰,拿處,可也。出擧條命退,承史以次退出。
上在昌德宮。停常參·經筵。
卯時,日有左珥。
李祖承啓曰,明日常參·經筵,取稟。傳曰,停。
沈晉賢啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
以大司諫尹行元,獻納李太亨,正言李錫夏·朴師默,持平權儐牌不進罷職傳旨,傳于沈晉賢曰,只推。
傳于洪義浩曰,同副承旨入侍。
傳于沈晉賢曰,該房擧行,有此做錯,爲先從重推考。
傳于沈晉賢曰,柳增萬所爲,可謂殺無赦,推問加刑時,令宣傳官眼同考察,雖云猛杖,其所納供,萬萬巧慝,觀於供招,渠於貪虐,已覺滋味妙理,將爲無所不爲之擧,渠若無端,倖免當律,其可曰國有法乎?然而禁府擧行,未免稽忽當該本府首都事拿處,行首羅卒,令攸司科治,罷坐後,捧傳旨。
傳于李祖承曰,刑曹放未放回啓,令亞堂擧行事,分付。大小回啓公事及判堂擧行,曹務出仕間,皆令亞堂爲之,俾無淹滯之弊事,申飭該曹。
李祖承,以弘文館言啓曰,副應敎成德雨,自鄕上來云,修撰成種仁疏批已下,竝卽牌招察任,何如?傳曰,允。
沈晉賢,以義禁府言啓曰,罪人吳大益,絶島勿限年定配,待城門開,卽爲押送事,命下矣。臣等開坐本府,罪人吳大益處,宣諭傳敎後,慶尙道南海縣,勿限年定配,而以傳敎內辭意,具罪目,依例發遣府書吏,押送配所之意,敢啓。傳曰,知道。
沈晉賢,以義禁府言啓曰,寧海府使任焴,昆陽郡守李運春,義城縣令李弘源,慈仁縣監韓永逵,聞慶縣監金在明,三嘉縣監尹光柱,梁山前郡守李鼎德,竝拿問定罪事,傳旨啓下矣。任焴·李運春·李弘源·韓永逵·金在明·尹光柱等,俱在任所,李鼎德時在慶州地云,依例發遣府羅將,竝拿來,何如?傳曰,允。
沈晉賢,以義禁府言啓曰,保放罪人申湜·趙雲絅,還囚捧供之意,敢啓。傳曰,知道。
沈晉賢,以義禁府言啓曰,罪人趙慶輔·承慶恒,依下敎,解枷杻之意,敢啓。傳曰,知道。
掌令高應觀啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府設鞫得情,夬正王法。請還寢李魯春絶島安置之命,亟令王府設鞫嚴問,期於得情。請罪人寧鎭,亟令王府設鞫嚴問,期於得情。請逆臣承烈,亟正邦刑。請驥顯設鞫得情,夬正王法,翼魯亟令王府設鞫得情,施以當律,驥顯弟龜顯,亟令王府設鞫嚴問,期於得情,龜顯·二歲等七罪人,竝令王府更爲捉囚,嚴鞫得情,快施當律。新除授司諫院司諫李周顯,時在全羅道全州地,請斯速乘馹上來事下諭。答府曰,不允。下諭事,依啓。
禁府啓目,龜城前府使金衡柱原情云云。問目內辭緣,一辭粧撰,泛稱遲晩,所當請刑是白乎矣,曾經都摠經歷,勿爲請刑,載在大典通編,上裁,何如?判付啓,論理議處爲良如敎。又啓目,全州前判官李冣源原情云云。傳旨內辭緣,泛稱遲晩,刑推得情,何如?判付啓,今日內,考律勘放後,草記,功議區別減等爲良如敎。又啓目,稷山前縣監趙雲絅原情云云。傳旨內辭緣,泛稱遲晩,刑推得情,何如?判付啓,依李冣源供辭判付擧行爲良如敎。又啓目,林川前郡守尹昶原情云云。傳旨內辭緣,泛稱遲晩,刑推得情,何如?判付啓,依李冣源·趙雲絅等供辭判付,擧行爲良如敎。又啓目,鐵原前府使李潤謙原情云云。問目內辭緣,泛稱遲晩,所當請刑是白乎矣,別軍職,勿爲請刑,載在大典通編,議處,何如?判付啓,削職放送爲良如敎。又啓目,禁府都事李義度原情云云。問目內辭緣,泛稱遲晩,刑推得情,何如?判府啓,分揀放送爲良如敎。又啓目,禁府都事申湜原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,淸安前縣監李宗魯原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,平山前府使徐有和原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。
禁府啓目,渭原前郡守柳增萬原情云云。傳旨問目內辭緣,惶恐遲晩,道啓中諸條之瑣細者,其所發明,語涉呑吐是白乎矣,至若二百結俵災事段,連加訊問,則把束不及於小民,區劃盡歸於私用,節節綻露,無辭自明,所當依律重勘,而旣有草供捧入之命,上裁,何如?判付啓,本罪除良,觀於供招,添却渠死,案上死案,渠是何人,敢於特敎嚴問之下,飾詐舞奸,以謂自服,無非自明,如許不怕無怯之頑物,不卽以其法快斷,以謝渭民切齒戟手之冤恨。其可曰朝廷有王府關和乎?以本邑千餘結田摠,二百結俵災,可謂多且厚矣。苟能從實派及於被災民結,當濟得幾許民命,哀彼懸磬呼庚之類,望哺者此,而身爲牧守,寧忍下手於把束,而以渠破補杜撰之說,全不及民一款,猶不得隱諱。設如渠供中多少云云,眞有防給邸役之擧,不但名目各異,這間政容,別般奸狀,可謂欲巧反拙,如是乎?大抵剝割殘虐,浚民益己,雖渠伎倆中能事,而名以災結之劃付者,朝禁至嚴之下,如是無忌無憚,豈無所以而然乎?卽此而渠敢欲倖逭王章,苟保軀命,其可得乎是旀,外此倉監捧賂事,穀品換作事,鋤耕執稅事,比災結偸食,猶屬緦功之察,而此亦民貨也,公穀也。其所究覈得情,豈容少忽乎?渠之大罪小犯,不啻指不勝數,而道伯荏弱,萬不擧一,非不知別遣御史,更加査櫛,目下登徹之數件,優爲三尺之斷案,他件事端,姑不一一究出,以此以彼,渠之人鬼判斷已久,到此地頭,其所發明,在渠無益而有害是置,一日內,二次之刑,係是法外,待拷訊限滿,日次加刑,期於捧具格侤音次,爲先以此判下,更良施威嚴問以聞爲良如敎。
禁府啓目,罪人柳增萬更招云云。判付內辭意,發問目,施威嚴問,則諸般罪狀,箇箇直招,所當依律勘斷是白乎矣,旣有捧草供以入之命,上裁,何如?判付啓,待栲訊限滿後坐起時,依前問目,未盡條件,更爲加刑取招,照法議處次,嚴飭救療爲旀,本罪大體,渠旣遲晩,卿等罷坐退去,都事拿處,首羅卒科治分揀爲良如敎。
禁府啓目粘,原春道放未放回啓云云。本府所管,定配罪人放秩與未放秩乙良,竝依啓聞施行,他餘罪人等,令刑曹稟處,何如?判付啓,依回啓施行爲旀,江陵縣李彙段,減等爲良如敎。
禁府啓目粘,全羅道放未放回啓云云。本府所管定配罪人放秩與未放秩乙良,竝依啓聞施行,他餘罪人等,令刑曹稟處,何如?判付啓,依回啓施行爲旀,任實縣金啓淳段,與李熻無異徒年,而踰限不放,係是法外遇赦,勿論,亦關後弊,依湖西啓本,判下施行爲旀,靈光法聖鎭田光遇段,雖放自有禁錮,長城府李忠佐段,頗知氣力,胡爲干科?大抵本事,有難曉者,與近日現發他倅所爲,不可同年而語,南原府金星甲段,不過申飭,竝只放送事,分付爲良如敎。
禁府啓目粘,慶尙道放未放回啓云云。本府所管定配罪人,放秩與未放秩乙良,竝依啓聞施行,他餘罪人等,令刑曹稟處,何如?判付啓,依回啓施行爲旀,大丘牧金尙集·金光默等段,不過申飭卿宰坐竄,事體有異,分揀放送爲旀,盈德辛在復,釜山鎭柳光璧等段置,一體放送爲旀,長鬐縣柳煥輔,熊川縣宋徵一等乙良,減等爲良如敎。
禁府啓目粘,忠淸道放未放回啓云云。本府所管定配罪人放秩與未放秩乙良,竝依啓聞施行,他餘罪人等,令刑曹稟處,何如?判付啓,依回啓施行爲旀,隄川郡李熻段,所坐雖曰不輕,名編徒配,則丁未坐謫,至今不放,係是法典之外,苟難輕釋,稟請改錄,勿限年則可也。以徒年而踰限仍配,有關後弊,其時該堂及道伯推考,卽爲放送,而計朔如未準限,推考分揀,此後此等謬例,一切嚴禁事,本府知悉。該曹及各該道良中,行移申飭爲良如敎。
刑曹啓目粘,全州府殺獄罪人李維愼獄案云云。前水使李煜段,身居閫任,私護幕俾,多輸錢貨,屢行關節,旣發査庭之後,不可置而不論是白遣,湖西推官等段,莫重獄事,初不審究,行兇元犯,無難換易,旣乖獄體,且關後弊,竝令該府拿問處之,湖西前道臣段,只憑檢官之論報未究竟之前,徑放被告之人,事未前有,所當請拿論勘,而係是二品,臣曹不敢擅便,上裁,何如?判付啓,觀此回啓,剖析頗甚詳備,依此跋辭及昨下判付,謄關該道,使卽拔例詳覈,不多日內,修啓事,嚴飭分付爲旀,完伯問備事依施,査官之徒仰巡使之頤指,或緩或急,終涉未妥,全州判官尹光護,長城府使韓文洪,竝只待更査究竟,令該府拿問處之爲旀,湖西檢官事,依回啓施行,係是已遞之官,何待照律改差?差代事,分付該曹爲旀,該水使李煜段,卿曹論理亦然,與錦伯拿勘事,依回啓施行爲良如敎。
刑曹啓目粘,甲山府定配罪人金昌炫,逃還本土,而自原籍官,捉付該邑之際,因病物故,常時不能檢飭,以致逃還物故者,萬萬駭然。當該府使,令該府拿問處之,何如?判付啓,依回啓施行爲旀,當該守令之代,令該曹口傳,各別擇差爲良如敎。
刑曹啓目粘,慈仁縣殺獄罪人權斗每獄事云云。斗每段,已歸白脫,自當放送是白遣,今旣反案,則成獄之檢官,不可無罪,而道啓之初不論勘,有違格例,道伯推考,當該兩檢官,拿問處之爲白乎旀,三嘉縣殺獄罪人朴道經獄事云云。元犯之以此自明,不爲無據,此一端乙,更令道臣,另加盤覈,論理稟處爲白乎旀,此獄之參證目覩者,惟在於雇婢明心,而年未滿十五,法不當取招,而道臣之不爲題飭,檢官之視同應問,俱有所失,竝只推考爲白乎旀,固城縣殺獄罪人千奉已獄事云云。依前嚴覈,期於取服爲白乎旀,慶州府殺獄罪人權進會獄事云云。另加嚴訊,期於取服爲白乎旀,善山府殺獄罪人李三得獄事云云。更令道臣,親執窮覈,指一狀聞後稟處爲白乎旀,義城縣殺獄罪人丁奉益獄事云云。依前訊推,期於取服,何如?判付啓,慈仁縣權斗每獄事段,觀於道啓,如覺前料之不爽,何必滯囚?卽爲決放。德心段,反坐則過矣,令道伯參酌懲治。李化得段,置決放,崔世杰段,置,亦令道伯嚴處,檢官拿處事,依施,道伯推考分揀爲旀,三嘉縣朴道經獄事段,夫殺妻之案,曾有論理判決者,今豈有異見是旀,況於渠之妻母之供,可謂必然之常情,朝家於此獄,欲傅之生科,未知獄官之見,亦果何如?論理草記回啓爲旀。固城縣千奉已獄事段,當初起疑於無疑,使之更考文案,論理狀聞者,出於十分致審之意,而道伯曰不可宥,卿等曰亦以爲然,到此,姑令仍推之外,無他更起疑端之語,依回啓,依前仍推,而待此後新伯到任審理時,更以意見論理,別具狀聞事,分付慶州府。權進會獄事段,更査之擧,出於詳愼,而推官結語,信有意見,道狀曹啓,皆主常憲,到此,仍推之外,豈有他說?依回啓施行,而獄情猶有未可知者,所謂疝症與浮瘇,或有一分其然之端是喩,此一款,後次同推,宜加究覈是旀。善山府李三得獄事段,道伯之見,信有意見,亞堂郞錄啓之道伯,不必更詢,參議別具意見,草記回啓爲旀。義城丁奉益獄事段,參議一體具意見,草記回啓爲良如敎。
刑曹啓目粘,靈光殺獄罪人金會兌獄事云云。縱奴鳴冤,以冀僥倖,尤極痛惋,一依道啓,嚴訊取服爲白乎旀,不行掘檢,衆證成案,終乖獄體,有關後弊,當該道臣及檢官,竝推考,何如?判付啓,此獄段,以被刺後,行走三里之地,爲發明,與起疑之端兺不喩,反覆原案,多有違舛,且其看證,其說二三,以此以彼,不可不更加審閱後處斷,亞堂別具意見,回啓爲旀。道臣及檢官推考事,依回啓施行爲良如敎。
刑曹啓目粘,寧海府殺獄罪人崔太京獄事云云。依前同推,期於取服爲白乎旀,昌原府殺獄罪人金有福獄事云云。或有傅生之道是白乎乙喩,事係殺獄,有難輕議,上裁是白乎旀,居昌府殺獄罪人朴昌孫獄事云云。傅輕之論,不無所據是白乎矣,殺獄體重,有難輕議,上裁敎是白乎旀,獄案中,元犯兩妻,同庭取招,終有證夫之嫌,大違法文之義,初覆檢官段,竝只推考警責,何如?判付啓,寧海崔太京事段,無論生者之緊搪,死者之歇踢,彼此元非有心,而臨死戒勿告官,恥生至欲自刎,道啓原恕之論,不無意見是旀,昌原金有福事段,揆以扶倫之政,寧靳原情之典,況旀通編律文,若爲此獄準擬,傅生一款,無容更議是旀,居昌朴昌孫事段,卿之跋辭,可謂盡出眞境,其死非由於被打云云。亦甚的確是置,太京·昌孫等,令道伯嚴刑一次,以過誤及威逼律照勘收贖後,卽爲放送,有福乙良,分揀放送,居昌檢官推考事,依回啓施行爲良如敎。
刑曹啓目粘,全州府殺獄罪人金禾里奉獄事云云。雖欲求生於必死,亦不可得,依道啓嚴訊取服,法所當然是白乎旀,長興府殺獄罪人申汝倜獄事云云。依前訊推,期於取服,何如?判付啓,全州·金禾里奉獄事段,此可謂已具之獄,而獄旣審理時,亞堂亦爲看詳,如有意見,論理草記,否則依前判堂回啓跋辭施行爲旀。長興申汝倜獄事段,非死則殺,而殺之者渠也。文案昭在,渠焉敢發明乎?然究其本事,萬萬虛悖,決知非用意於故殺,亦無可以執以從輕之端,亞堂更加細閱,論理回啓爲良如敎。
庚戌四月十八日辰時,上御重熙堂。同副承旨入侍時,同副承旨沈晉賢,記事官徐有聞,記注官金良倜·金鳳顯,以次進伏訖。上曰,右承旨入侍。出榻敎賤臣承命出,與右承旨李益運,偕入進伏。上曰,右副承旨入侍。出榻敎賤臣承命出,與右副承旨洪義浩,偕入進伏。上命益運·義浩·晉賢等,啓書啓目狀啓等判付訖。仍命退,承史以次退出。
上在昌德宮。停常參·經筵。
洪聖淵啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
洪聖淵啓曰,禁衛營將官來言,今日本營軍兵,日次私習云矣,敢啓。傳曰,知道。
洪聖淵啓曰,御營廳將官來言,今日本廳軍兵,日次私習云矣,敢啓。傳曰,知道。
柳戇啓曰,新除授漢城判尹趙瑍除拜後,過三日,不爲出肅,依定式,推考警責,仍卽牌招察任,何如?傳曰,許遞。
柳戇啓曰,今因專經武臣試射賞典事,取考乙巳四月二十五日日記,則當日試射殿座時,入侍日記,初不修正,無以考出,事之駭然。莫此爲甚,當該注書,所當重勘,而本院請推之外,無他可施之罰,何以爲之?敢稟。傳曰,拿問處之,可也。
柳戇啓曰,明日常參·經筵,取稟。傳曰,停。
洪義浩啓曰,大司憲嚴思晩,掌令高應觀,持平權儐牌不進,執義宋銓,掌令閔彝顯,持平張至冕俱在外,監察茶時入啓之意,敢啓。傳曰,知道。
傳于洪聖淵曰,左副承旨入侍。
傳于李祖承曰,近來諸道徒流案及放未放啓本,或因編配夥多,而移配他道者,其時處分傳敎,擧行草記,全本載錄之故,列書沒緊之各人姓名,徒煩披閱,此後移配之類,節該到配月日,移配委折書之事,分付各該道。
以黃海監司狀啓,海州·延安紫蝦進上,依前擧行事,傳于李益運曰,一年內通計,則封進爲幾次,每次爲幾斗,應封各邑爲幾邑乎?卿其條列狀聞,海州之弊如此,則兵營所封,黃州之弊,亦當如許,竝與封進次數缸數及邑名,使之一一報來後,一體論理狀聞,細蝦鹽之封進,旣爲弊瘼,則蝦卵甘冬鹽,亦豈無弊乎?亦爲詳探狀聞,此雖一事,旣知爲民隱,則豈可泛看耶?此意知悉事,回諭。
有政。吏批,判書洪良浩受由在外,參判趙鼎鎭進,參議未差,左承旨李祖承進。啓曰,判書洪良浩受由在外,參議未差,小臣獨政未安,何以爲之?敢稟。傳曰,仍爲之。以洪夏俊爲典籍,吳載純爲社稷提調,徐浩修爲平市提調,金晉柱爲鴻山縣監,李圾爲扶餘縣監。
兵批,無政事。
以副應敎成德雨,修撰成種仁牌不進罷職傳旨,傳于洪聖淵曰,只推。
洪義浩,以弘文館言啓曰,副應敎成德雨,修撰成種仁,旣有只推之命,竝卽牌招察任,何如?傳曰,允。
以副應敎成德雨,牌不進罷職傳旨,傳于李祖承曰,只推。
傳于洪義浩曰,坐直承旨入侍。
李益運,以備邊司言啓曰,全羅監司閔台爀狀啓,有草記回啓之命矣。取見其狀本,則以爲本道穀簿,原來不敷,第以應分穀摠,較計當受民戶,則排比實無其路,民間形勢,未免艱乏,道內列邑所在元還餉留庫中,限六分一特許加分事,請令廟堂稟旨,分付矣。本道還穀,每患不足,狀請加分,已多近例,方農乏糧,亦所當念,依狀請使之詳探緩急,略綽加分後,數爻登聞之意,分付,何如?傳曰,允。
洪義浩,以義禁府言啓曰,原春監司尹師國啓本,據刑曹粘目內,咸鏡道甲山府定配罪人金正炫,今二月逃還本土,自原籍官,執捉還配之際,到伊川,因病物故,當該府使,常時不能檢飭之罪,令該府拿問處之事,命下矣。當該甲山府使黃泰彦,時在任所云,依例發遣府書吏,交代後,拿來,何如?傳曰,畢賑拿來,新除府使,亦令依此爲之,可也。
吏曹口傳政事,以金處漢爲甲山府使。
洪義浩,以義禁府言啓曰,時囚罪人李冣源·趙雲絅·尹昹等,今日內,考律勘放後,草記,功議區別,減等放送事,命下矣。李冣源·趙雲絅等,傳旨內,砲保木,昨今年,綿價至貴,以二兩錢,決知其無以辦備,而若用三兩四五錢以貿,則綽綽有裕,人情雜費,不在此中,則合以言之,四兩一二錢,優可爲之,而繡啓所論列觀之,全州之五兩四錢,稷山之四兩六錢五分,決知其奸吏之所舞弄,而該守令之初不以爲民去弊爲心者,灼然可知,一疋之役,當爲二兩,而適因綿貴,至於倍徵,則此已切可矜憐,況於倍徵之外,又有所徵,殆近三倍者有之,該守令,雖有已遞而歸者,此其罪不可不勘,拿處罪〈人〉尹昹傳旨內,朝令諄複,則身爲守令,初不議到於遵行,至入書啓中拿處。罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。李冣源·趙雲絅·尹昹等,各杖一百收贖,告身盡行追奪,而李冣源十代祖石亨,佐理功臣,尹昹十一代祖師路,佐翼功臣云,竝功減一等,各杖九十收贖,奪告身四等放送,趙雲絅九代祖世勛,靖國功臣,麟坪大君異姓五寸親云,功議各減一等,杖八十收贖,奪告身三等放送之意,敢啓。傳曰,知道。
洪義浩,以義禁府言啓曰,因原春道放未放啓本,本府回啓判付內,依回啓施行,李彙減等事,命下矣。原州牧徒配罪人韓光傳放送,江陵府定配罪人李彙減等,徒三年施行事,分付該道道臣之意,敢啓。傳曰,知道。
洪義浩,以義禁府言啓曰,因忠淸道放未放啓本,本府回啓判付內,堤川縣李熻所坐。雖曰不輕,名編徒配,則丁未坐謫,至今不放,係是法典之外,苟難輕釋,稟請改錄勿限年則可也。以徒年而踰限仍配,有關後弊,其時該堂及道伯推考,卽爲放送事,命下矣。李熻卽爲放送事,分付該道道臣之意,敢啓。傳曰,知道。
洪義浩,以義禁府言啓曰,因慶尙道放未放啓本本府回啓判付內,大丘牧金尙集·金光默,卿宰坐竄,事體有異,分揀放送,盈德縣辛在復,釜山鎭柳光璧等,一體放送,長鬐縣柳煥輔,熊川縣宋徵一等,減等事,命下矣。金尙集·金光默·辛在復·柳光璧等,卽爲放送,長鬐縣,卽其地定配,罪人柳煥輔,熊川縣邊遠充軍,罪人宋徵一,減等徒三年施行事,分付該道道臣之意,敢啓。傳曰,知道。
洪義浩,以義禁府言啓曰,因全羅道放未放啓本,本府回啓判付內,任實金啓淳與李熻,無異徒配,而踰限不放,係是法外,遇赦勿論,亦關後弊,依湖西啓本,判付施行,靈光法聖鎭由光羽,雖放,自有禁錮,長城府李忠佐,頗有氣力,胡爲干科,大抵本事,有難曉者,與近日現發他倅所爲,不可同年而語,南原府金星甲,不過申飭放送事,命下矣。金啓淳·田光羽·李忠佐·金星甲,卽爲放送事,分付該道道臣之意,敢啓。傳曰,知道。
洪義浩,以義禁府言啓曰,慶尙監司李祖源,審理啓本,據刑曹粘目內,慈仁縣殺獄罪人權斗每成獄時,當該兩檢官拿問處之事,允下矣。當該初檢官慈仁前縣監沈達漢,今方待命,卽爲拿囚,而覆檢官河陽前縣監朴吉源,下去河陽地云,依例發遣府羅將拿來,何如?傳曰,允。
刑曹啓目粘,本曹所管平安道定配罪人未放秩乙良,竝依啓聞施行爲白乎矣,稟秩奴卜贊,參的放送爲白乎旀,未放秩中,金日采·裵德允等,依道啓仍配是白乎旀,咸泰柱·金召史等段,頃因到配啓本,旣命移配忠淸道稷山縣,今無可論是白遣,朴師賢分揀放送,李玉才·宣太才等,今姑減等移配,未至配所罪人奴得才·金辰吾發配,未至配所罪人高重恕等,竝仍置之之意,分付道臣,何如?判付啓,竝依回啓施行爲旀,金日采·裵德允等段,罪名旣如許,則移錄加等之律,可也。不可以徒配而踰限,以違金石之典,依此知悉。更爲回啓爲旀,此後段,稟旨改錄外,無得以徒年,無端爲勿限年爲旀,仍秩中,他道同罪,因判下蒙放,而勿論於本道者,更卽詳考,論理粘目爲良如敎。
禁府啓目,德川前郡守申曮原情云云。問目內辭緣,游辭漫漶,終不直招,泛稱遲晩,所當請刑是白乎矣,曾經侍從,勿爲請刑,載在大典通編,上裁,何如?判付啓,志在貪饕,政未必刻酷,而入於奸猾袖裏,致使無告失所,果不多讓於不治他倅是隱則,繡啓中,各項疵類,謂之不知,而自陷則可也。豈可曰暖昧乎,䵝䵢乎?其矣所供,雖無噴說去者,或稱豈忍爲此,或稱寧或爲此。渠所謂豈忍而寧或者,一邑萬口,無人不傳,使渠自作繡衣,往探民情,則必有怳覺其難貰,究厥本情,一則疎闇所致,二則昏憒故耳。事旣現發,罪在蔑法,不可曲加寬恕,嚴加照律,以懲他倅爲旀,賑還之許多奸弊,皆由邑吏,乘機作孽,如許亂民,若不覈出痛繩,何以慰德民怨咨之情?令道伯拔例査究,其中首惡,別加訊推,如有分明偸食,毒流民生者,捧遲晩取招以聞爲旀,穀價之濫徵於民者,賑資之不歸於民者,一一推徵,還卽分給後,形止狀聞事,分付爲良如敎。
正言朴師默疏曰,伏以,臣百不猶人,一無可取,而間忝臺地,曾不能出一言論一事,以裨我聖上淸明之治,厚速噤默之機,徒切尸素之愧,每一循省,有靦面目。向者薇垣除旨,遽下於蟄伏鄕廬之日,馹召繼降,促臣登途,臣他不暇顧,倉皇跋涉,行至半程,旋蒙恩遞,至今感激,迺者新命又辱,在臣義分,固當卽地竭蹶,以伸叨謝之忱,而第臣於旅次,猝得重感,痰結氣喘,呼吸不通,有時昏瞀,不省四到,以此病狀,實無束帶供職之望,屢犯違逋,徒增罪戾,耳目之官,責任有別,則決不可虛縻病軀,一任瘝曠,敢將疾痛之呼,仰煩崇高之天。伏乞聖慈,俯垂諒察,亟遞臣職,以幸公私焉。臣於一切世務,便同聾瞽,顧何敢開口刺論,而至於近日事,竊有所憂慨者,略此附陳焉。秋曹諸囚,關係何如,罪犯何如,而放釋之命,實出於萬萬意慮之外,則喉院覆啓,三司聯章,一例靳批,竝皆還給,上下阻隔,景色愁沮。噫,此何事也,此何擧也。凶逆由是而不懲,輿情由〈是〉而益激,臣竊爲聖明惜之也。伏願亟寢成命,前後箚啓,亦命還入,一一賜批,以爲嚴隄防伸懲討之道焉。今於關西御史李冕膺事,臣又有所訝惑者。吳大益之募錄鄕案,恣意徵斂,柳增萬之偸食災結,隨手剝割,若是狼藉,有口皆傳,無人不知,則身爲按廉之臣,何獨置而不論乎?若使初不聞知,則烏在其廉探之意?如或知而不言,則自歸於掩護之科,關緊於朝綱法禁者,全然疎略之,乃反以閑漫近諧之言,敢瀆於奏御文字之間,至被大僚之請譴,雖以聖度之包容,罰止問備。而至於定·渭兩邑事,難免不審不實之罪,臣謂關西御史李冕膺,亟施削職之典,斷不可已也。答曰,省疏具悉。勿煩。附陳事,繡衣體段,至嚴密,除非栍邑事,不敢拖及,題外原啓中,一句近諧,固有不審之失,不論定·渭兩邑,有何可斥之端?爾亦難免生疎,姑先推考,勿辭察職。
庚戌四月十九日巳時,上御重熙堂。左副承旨入侍時,左副承旨洪聖淵,假注書洪樂游,記注官金良倜·金鳳顯,以次進伏訖。命書傳敎曰,政官牌招開政。上曰,未下直守令,皆令當日辭朝。出榻敎命退,承史以次退出。
庚戌四月十九日初更,上御重熙堂。坐直承旨入侍時,左承旨李祖承,假注書洪樂游,編修官許湜,記注官金鳳顯,以次進伏訖。命書傳敎曰,情理宜念,同副承旨許遞,前望單子入之,待下批,牌招察任。又命書傳敎曰,時囚罪人沈能迪,府內保放,能講後,草記。上曰,右副承旨牌招。出榻敎又命書傳敎曰,今番放未放啓本,或有罪犯之相似,而一放一否者,令該曹詳考草記事,分付。命退,承史以次退出。
上在昌德宮。停常參·經筵。
自辰時至午時,日暈。
洪聖淵,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,明日常參·經筵,取稟。傳曰,停。
洪義浩啓曰,合辭方張之時,兩司無詣臺之員,事甚未安,除在外·傳旨未下外,未肅拜人員,竝卽牌招,何如?傳曰,允。
洪聖淵啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫尹行元,獻納李太亨,正言李錫夏,掌令高應觀,持平權儐牌不進罷職傳旨,傳于洪聖淵曰,只推,更爲牌招。
洪義浩啓曰,大司憲嚴思晩,掌令高應觀,持平權儐牌不進,執義宋銓,掌令閔彝顯,持平張至冕俱在外,監察茶時之意,敢啓。傳曰,知道。
傳于柳戇曰,左承旨入侍。
承旨前望單子入之,金履正落點。
以承旨房望,傳于李祖承曰,仍。
柳戇啓曰,公事出納,何等莫重?而文臣朔試射試官落點望筒,中間遲滯,致有本院入稟之境,事未前有,大關後弊,當該次知司謁及別監,令攸司從重科治,何如?傳曰,當査出照律,以杜後弊,以懲他漢,而此雖一事,近來紀綱漸弛,內外之分不嚴,敢以千然之事,欲作推委之計,自傳命司謁以下,一漢置重典,然後可以戢後,雖以卿等言之,司謁掖隷等事,每多活略,渠輩之不畏政院如此,此後事關掖屬,一毫欲勘,卿等先被重罪,以此知悉,惕念,待査出出給,以此啓辭及批答,分付該曹,可也。
傳于柳戇曰,在外司僕正改差,口傳差出。
吏曹口傳政事,以李東稷爲司僕正。
兵曹口傳政事,副司果單徐榮輔。
以全羅監司啓本,罪人李顯大等,更加嚴刑得情事,傳于金履正曰,李顯大·宋成昌仍囚取服,金用宅等,分輕重勘斷後狀聞事,回諭。
以全羅監司狀啓,南原紙弊,諸般冗費,可以防禁者,可以矯革者,嚴立科條,永爲定式,著成節目,上送備邊司事,傳于李益運曰,節目不爲後錄狀啓,卿則推考,原狀啓還下送事,回諭。
洪聖淵啓曰,吏曹郞廳來言,臺諫有闕,政事,取稟。傳曰,待開門,牌招開政。
傳于李益運曰,近來國綱之解弛,專由道伯之不能遵奉,犯者不卽摘發致察,又不少則糾飭,大則狀聞之故,尋常法令,其效未聞,雖以乘轎一事言之,令後道內守令,私行與大小使星之公行間,果無犯禁之人乎?卿之特界何如,則此等事,又欲闔眼,此豈非卿病處乎?宿處難忘,古人所戒,卿須亟改前失,更須惕念,掩諱之事,卽爲狀聞,此後另加察飭事,下諭于箕伯,外此諸道,豈無犯者,以此下諭,一體成送,有旨掩置處,自首後,必益加察飭,無若今番之先已登徹事,下諭于諸道。
李益運,以備邊司言啓曰,頃因兩西暗行御史李冕膺書啓,平安前監司鄭昌聖,幕僚衙客濁亂之跡,定州富人,營作錢區處等節,嚴覈狀聞之意,覆啓分付矣。卽見平安監司沈頤之査啓,則枚擧應問各人等招辭,以爲戶房裨將尹昌文,定州富人金南楚,俱以無賴牟利之類,公貨十有萬餘兩,或出付市人,屢朔殖利,或換送京中,任自乾沒,各庫庫儲,盡入於兩裨姦欺舞弄之中,倉庫開閉,錢穀出納,前後作俑,初無字折,亦無簿署,而本營公貨勅庫,尤爲至嚴幺麽幕裨,擅自取用,是何等變怪?至於穀簿,渠以戶裨,執其分劃之權,憑藉京外發賣,內自營庫,外至各邑,去來損益,任自爲之,雖以營還言之,謂以營門發賣,多執代錢,近萬石本穀作錢之代,移送外邑之故,平壤之民,因此而幾殊,列邑發賣,不揆民食之足否,只從米直之高下,如熙川·寧邊之尤甚處發賣之數,各爲三千石,而剩餘偸食,恰爲一萬三千餘兩,故當此分糶之時,以是絶巡,而至若金南楚,其所作奸之數,雖不若尹昌文之夥多,潛出勅需,換錢取用,劃得發賣,暗售高價,駄錢往來,無少忌憚,尹昌文·金南楚,當一傡限死嚴刑,許多奸狀,一一覈出,前後呑食之物,準數推送於作錢諸邑,以補賑資,恐不可已。至於鄭海觀作奸之數,又不若金南楚,而兵曹餉穀,換以營庫穀物,就其價騰,折太以賣,一包米直,遠過十兩,其偸弄情狀,亦極駭痛,移文秋曹,星火捉致,所食之數,嚴治徵捧計料,而冊客金光涑·鄭昌後,或以代勞,或以看病,多月留住,必有干預官政,濁亂作弊之端,而屢次嚴問,終無首實之事,亦爲嚴刑,期於覈出重勘爲辭矣。外方毋論營府郡邑,凡於庫門下鑰之時,必以紙牢封匙入之處,然後從以着押,重以踏印,又有所謂掛封書,以某年某月某日封,如有開封之時,則必有字折,以納於官前,其防奸之嚴,有如是矣。設有裨屬之作奸使權者,乘其因公開庫之際,符同下屬,科外出納,不可謂全無此弊,而若其不稟主將,不用字折,惟意開鎻,爛用公貨,無少疑難,今於關西査啓所云云,始見之矣。尹昌文之計多罪狀,俱不用誅,不可憚摟,而本營勅庫,所重尤別,雖道臣毋敢犯手那移者,營例卽然,而此猶移用,如視地芥,其他各庫,尙何論乎?以故前後舞弄反動之數,至於十萬餘兩之多,且其穀物作錢,不計民食,惟事肥己,恣意捧價,剩餘偸食,恰爲一萬三千餘兩,當此之時,關西營門十五庫,雖謂之無主管之人,亦非過語,此實無前變怪,豈可但以驚駭言也。金楚南之作奸,比諸尹昌文,雖似略有差等,揆以國法,不可傅生,實無彼此之殐,今日國綱,雖曰解弛,右項二人,決不可使復出獄門,而但一問之後,便施極律,其在愼刑之義,或有遽爾之嫌,分付道臣,嚴加刑訊,竝與外此情節,而一一鉤覈後,使之狀聞,更待回下,尹昌文·金南楚以一律處斷,斷不可已。至於鄭海觀之所犯,又不若金南楚,則宜有減等之擧,刑訊究問,更無加數現發者,則準三次後,施以定配之典,恐似得宜。金光涑·鄭昌後,雖姑無所犯之捉贓,亦不可遽議放釋,姑待昌文等更招之狀,同時決處,亦似未晩,雖以前道臣言之,幕屬輩,無字折,無簿署,任開庫門,肆用公貨,若知而不禁,其罪固當如何,又或不知而坐其罪,又豈可恕乎?雖被竄配,條件各異,此事旣發之後,不可置而不論,前監司鄭昌聖,合施極邊遠竄之典,且以時道臣言之,啓下行査,事體何等嚴重,則諸囚盤問時,一不加刑,揆諸査體,誠極未安,其所擧行,宜有論勘,而當此賑政方殷之時,臨陣易將,在所當念,平安監司沈頤之,姑先從重推考,毋或如前泛忽之意,一體申飭,分付,何如?傳曰,作奸該裨尹昌文之不可復出獄門,豈有二辭乎?非不知大會民衆,登卽懸首大同門前,而許多錢貨收殺前,非可論,妨先定日,每次道臣,親執嚴刑,箇箇除尋常考察,一依同推例,與同推諸囚,朔末狀問,若於不多日內,不卽收殺道伯,亦難免重勘,金南楚,準昌文例爲之事,分付。大抵前伯之爰辭,乃弟之筵奏,皆謂爲念饑歲,貽弊京司,發賣營穀作錢,率以每石四數,酌定云矣。觀比査啓,奸裨欺帥,酌定四數之外,皆作渠物,其數過萬云。此則只擧京司發賣者,其外又有營穀,則餘剩偸食之倍蓰於京司條,不難知也。然則通計,洽過數萬,此一款,兩裨處,嚴刑詳問數爻,一邊狀啓,一邊徵出,使之星火督捧,別置一庫後,付營與散給各邑間狀聞,令廟堂覆奏,待回下擧行,渠輩雖姑不卽用法,豈可徒然徵捧乎?定日訊推,切勿一毫顧藉事嚴飭,此外微細奸狀,皆屬閑漫猥屑,竝勿問,只以右項營耗剩錢,偸食區處事,捧遲晩,至於所謂冊客兩人,別無更問之端,卽爲逐送,鄭海觀事,依施,鄭昌聖極邊遠竄事,見欺亦有許多般,營下如許罔測無據之事,漫不覺知,貽羞極矣。加律之請依施,以時伯言之,朝令之下,一不加刑於如許奸裨者,終不免却顧之病,爲先越捧三等,擧行形止,收殺形止,與取招文案,星火登聞事,一體嚴關分付,可也。
洪聖淵,以兵曹言啓曰,卽接廣智營入直哨官洪章煥,集春營入直哨官李光玄手本,則訓鍊都監字內集春門北邊宮墻舊築十二間許,及御營廳字內集春門南邊十間許,撤毁處,今已畢築,把守軍兵,各該營還入直之意,分付,何如?傳曰,允。
洪聖淵,以兵曹言啓曰,卽接廣智營入直哨官洪章煥手本,則訓鍊都監字內,集春門北邊宮墻舊築七間許,今日頹圮云,爲先令紫門監以杻把子堅實圍排,依例樹柵把守軍兵,廣智營入直砲手二十名除出,限改築間,嚴加守直之意,分付,何如?傳曰,允。
洪聖淵,以訓鍊都監·禁衛營·御營廳言啓曰,訓鍊都監字內,集春門北邊宮墻舊築,蓋瓦蓋板缺落處二間許,左右連接將頹撤毁處十間許,及御營廳字內,集春門南邊宮墻舊築,蓋瓦蓋板缺落處一間許,左右連接將頹撤毁處九間許,今已畢築,把守軍兵,本處還入直事,自兵曹草記矣。集春門北邊把守廣智營軍二十名,集春門南邊把守集春營軍二十名,竝還入直所,將校解送之意,敢啓。傳曰,知道。
洪聖淵,以訓鍊都監言啓曰,集春門北邊宮墻舊築七間許,頹圮處把守軍兵,令該營定送事,自兵曹草記矣。廣智營軍二十名除出,將校一人率領,限改築間,嚴加守直之意,敢啓。傳曰,知道。
金履正,以義禁府言啓曰,時囚罪人沈能迪,府內保放,能講後,草記事,命下矣。沈能迪府內保放之意,敢啓。傳曰,知道。
戶曹啓目粘,後漕倉漕船一隻,到金海菉島前詳致敗,地方官金海府使李禹鉉,領運差使員薺浦萬戶黃仁爀,竝令該府拿問嚴勘,穀物段,以留庫米太改備,未拯與拯劣米太徵捧,待究竟,狀聞施行,他餘穀物,令該衙門稟處,何如?判付啓,依回啓施行爲旀。金海倅,纔有特敎仍任,爲先重推,蘇弊後拿來爲良如敎。
義禁府啓目,襄陽前縣監洪九瑞原情云云。傳旨內辭意,發問目嚴問,則九立板取用,雖已自服,卄二株斫置推諉,監色極口發明,專事粧撰,究厥罪狀,萬萬痛駭,所當請刑是白乎矣,曾經侍從,勿爲請刑,載在大典通編,上裁,何如?判付啓,論理議處爲良如敎。
義禁府啓目,慈仁前縣監沈達漢原情云云。問目內辭緣,泛稱遲晩,刑推得情,何如?判付啓,照律功議區別減等,勘放後,草記爲良如敎。
義禁府啓目粘,平山前府使徐有和議處云云。以此照律,何如?判付啓,違越軫弊之飭敎,其罪猶歇,援用不屑之悖例,其情可痛,渠非昏憒者流,似此人事,優可知之,乃敢冒犯於不敢犯之事,畢竟不用與自當,姑無論,一出富監,已屑難貰,以此知悉,照律爲良如敎。
義禁府啓目粘,龜城前府使金衡柱議處論勘,有欠綜核,令道臣詳査狀聞後處之,何如?判付啓,依允。
義禁府粘目啓,淸安前縣監李宗魯議處云云。以此照〈律〉,何如?判付啓,依允。
義禁府啓目,兼春秋許鞏原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
義禁府啓目,前假注書李德鉉原情云云。傳旨內辭〈緣〉,泛稱遲晩,刑推得情,何如?判付啓,考律重勘後,草記爲良如敎。
李益運,以義禁府言啓曰,時囚罪人李德鉉,考律重勘後,草記,沈達漢照律,功議區別,減等勘放後,草記事,命下矣。李德鉉傳旨內,乙巳四月二十五日,試射殿座入侍日記,初不修正,無以考出,事之駭然,莫此爲甚,拿問嚴處,罪取考律文,則大明律制書有違條有曰,稽緩制書者,一日笞五十,每一日加一等,罪止杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李德鉉杖一百收贖,告身盡行追奪。沈達漢刑曹啓目內,慈仁縣殺獄罪人權斗每獄事段,當初成獄,只憑德心之一言,末梢反案,亦由應心之一言,所謂德心,不過十五歲女兒,則以鄕谷蒙騃之女,當官庭嚴問之日,不懾不撓,如怨如訴,說到光景,聞者涕酸,四年推覈,一辭供招,到今更査,一反前案,向來許多之辭說,徒歸白地之杜撰,伊時推官不究事理之當否,惟從德心之供招,出死入生,在其口吻,飭辭假說,認爲眞情,以其所供,作爲屍帳,當該檢官,拿問處之,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,而其十三代祖澮,佐理功臣云,功減一等,杖七十收贖,奪告身二等,放送,何如?傳曰,允。
義禁府照目,德川前郡守申曮矣,關西暗行御史李冕膺書啓內,奸鄕作俑,締結衙客,恣意賣任,納錢于官,則千金之樻,列置左右,朝夕愛玩,闔境笑罵,前年捧糴,全沒頭緖,或捧五兩,餘代錢,或捧三兩,而納錢之數,不至夥然矣。及夫分給也,通四巡,皆以三兩錢勒分,其中大同米,則以八兩代捧,而官廳小米二石,春分於民,秋捧一石大米,例也。今春則不得米分,折錢以給,以其小米,移充於大同,饑口則或加數虛錄,消融賑資,還戶則或竄入別人,稱以分給,淆難紛雜,無不受害,倉屬則民間分還之錢,給債取息,每巡應分之時,東西推移,流民則或多已納之還,而皆以全未納懸錄,前年未捧之戶,以今年應受之錢,折入,民多空手而歸,設粥,則只設三次,而不能成錄,粥又不足,則代給生太一掬,事事乖當,恐聲載路,又況未捧而反作甚多,其中稍精之穀,或入於官之換折發賣,監色之從中作奸,各倉枵然,而巡營則只按文簿,認而梢裕,移送一千五百石於寧遠,來頭接濟,尤極茫然,邑事之愁難,民情之遑急,實爲尤甚之尤甚,秋冬流亡之多不下寧鄕,其許多罪狀,宜施重勘,罪從重論,杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
李益運,以義禁府言啓曰,時囚罪人申曮,杖一百收贖,告身盡行追奪,流三千里定配,照律公事判付內,功減一等事,命下矣。申曮功減一等,杖一百收贖,告身盡行追奪,忠淸道淸州牧栗峯驛徒三年定配,而以繡啓內辭意,具罪目依例發遣府羅將,押送配所,何如?傳曰,允。
刑曹啓目,粘連李漢培之推諉鎭卒,苟且彌縫者,覆檢官所執,前道臣論啓,俱有所據,無容更議是白遣,李中大段,係是緊切干犯,而自初逃躱,必有所以,分付道臣,期於捉得,嚴刑取招爲白乎旀,屍親崔春石段,死者妻子,不患無人,而漢培之贖奴,挺身發告,不但蔑分,舊奴之告舊主,自有其律,本獄究竟後,依律勘處爲白乎旀,前營將李昌培段,將家之設置鎭營,只爲治盜一事,則受人私囑,捉送平民,任其侵虐,以致殺死之變者,誠極痛駭,其罪狀,令該府拿問嚴勘,何如?判付啓,卿之論理當,竝只依回啓施行爲良如敎。
刑曹啓目粘,江華軍器庫弓箭偸竊罪人車萬大,旣已承款,報議政府,詳覆施行爲白乎旀,萬大弟七孫,以强盜律照勘之意,分付守臣,何如?判付啓,本獄事,其犯至重,其情可恕,七孫當爲元犯,而卽十四歲迷劣無知覺者,此而用法,徒近戱劇,白翎鎭減死爲奴,車萬大段,終非罪魁,以次犯勘節事,分付守臣爲良如敎。
刑曹啓目粘,原春道罪人放未放回啓云云。本曹所管定配罪人放未放秩,竝依啓聞施行爲白乎旀,宋維寬等所坐,俱係不輕,竝仍配爲白乎旀,奴厚昌段,私掘露棺,且其到配,不過七朔,而本道輕擬稟秩,大是不審,厚昌仍配,道臣推考,金破回段減等,朴貴太等段,曾有遇赦啓聞之命,上裁,何如?判付啓,竝只依回啓施行爲旀,朴貴太·金占發等放送爲旀,黃載楹·韓震景放亦無妨亦爲放送爲旀,未放秩中,麟蹄宋應昌·尹時安·南履爲,金化李東宅,三陟金採雲,狼川徐相德,杆城李聖章,俱有一分參恕之端,竝卽放送事,分付爲良如敎。
刑曹啓目,慶尙道罪人放未放回啓云云。本曹所管定配罪人放秩未放秩,竝依啓聞施行爲白乎旀,未放秩中,安守林等所坐。雖曰稍重,旣因特敎減等,改錄徒年,則不可仍置,一體放送之意,分付,何如?判付啓,竝只依回啓施行爲旀。英陽李國才段,以渠罪犯太輕,卽其地永屬官奴,除非大赦,勿揀赦典,以徵院隷,假托閣吏邏卒僞印僞札之罪爲旀,巨濟李福大,與興陽金得秋放送事,分付各該道臣爲旀,晉州咸英得,密陽金唜男,慶州朴尙爀,巨濟有連,蔚山莊好采·梁壽,晉州安永大,昆陽金濟豐,草溪車以元,金海李彦星,河東鄭光瑞,英陽金得福等罪犯,略有輕重之別,似此情跡,如無參恕,烏在其頒赦之意,一竝放送事,分付爲旀,延日李綏福,與他邑發配趙漢儀·權一彦·金慶煥·金錫範·姜翊文,及梁山閔挺朝,與他邑發配李寅亨·洪逸濟等,竝只放送爲良如敎。
刑曹啓目,全羅道罪人放未放回啓云云。本曹所管定配罪人放未放秩,竝依啓聞施行爲白乎旀,稟秩中,鄭來伯等,宥釋一款,非所可論是白遣,遇赦更稟秩中,殷仲吉等段,本以古阜之奸吏,尙方奴婢已故之十三口,多年徵貢,奸狀綻露,永屬殘驛吏是白遣,崔碩興段,劫奸未成,而流配亦因傳敎,移送原籍官充軍是白如乎,以渠輩所犯,還送原籍官,實是格外之恩典是白乎則,決難容議於流放之典,而旣有遇赦更稟之命,上裁敎是白乎旀,未放秩中,李貴福段,其到配,已滿三年之限,合有參恕之道,依定式放送爲白乎旀,未知配所罪人中,僧右采·曺夢緝·金光日·林龍孫·金應杓等段,罪名俱爲不輕,且未及到配,不可放釋,竝只仍酌爲白乎旀,放秩中,元永喆段,罪係科場,則十年內勿赦,載在法典,安宗彦段,誣告官長,事關風化,罪實不輕,而道臣之輕置放秩,極涉誎忽,該道臣推考,元永喆·安宗彦等仍配之意,分付,何如?判付啓,依回啓施行爲旀,古阜殷仲吉等,雖有遇赦更稟之命,本道海南奴婢事又出,如許奸吏,經先流放,何以懲他?除非大赦,勿爲擧論事,分付爲旀,泰仁崔碩興分揀放送爲旀,珍島尹之益,靈巖鄭德漢,康津李奉才,長城朴宗性,南平崔潭,興陽金聖欽,和順兪重哲,潭陽琴德徵,綾州徐甲福,興德林加福,綾州李守里同,古阜崔辰柱,鎭安李厚春,和順張世福,長與崔興富,光州朴三,扶安韓日福,靈巖李時培,寶城方德淸,求禮趙泰瑞,鎭安李大成,萬頃鄭克哲,興陽李重燁,竝只放送事,分付爲良如敎。
刑曹啓目粘,忠淸道罪人放未放回啓云云。本曹所管定配罪人放秩未放秩,竝依啓聞施行爲白乎旀,稟秩中,金漢重等段,罪犯非不深重,而名是徒配,竝放送,田昌禹段,雖有待限滿分揀之命,徒限尙餘,三孫段,旣有遇赦更稟之敎,上裁敎是白乎旀,高三俊等段,竝放送,崔夫貴段,借佩號牌,替人擊錚,情狀絶悖,李昌郁等段,編配未久,竝置之,未放秩中,梁應祚等段,到配雖云屬耳,罪名俱係徒年,竝放送,李允正等段,雖是徒配,關係不輕,不可以遇赦卽放,竝以勿限年改錄仍配,未至配所罪人金宗學等段,罪名皆是私掘,竝仍配之意,分付,何如?判付啓,放仍,竝依回啓施行爲旀,回啓請放中,梁啓賢段,同罪之吳景運,移錄勿限年,則不可一放一否,金巨福段,廚院之誠求外邑,近來難矯之瘼,而當初逃躱,尤甚可痛,竝只移錄於勿限年爲旀,田昌禹·任三孫段,竝放送爲旀,朱壽長·曺達彦·李允昌等段,何足責?亦爲放送爲旀,未放秩中,連山白尙純,德山海昌,文義金宗海,韓山李箇說,靑山鄭德裕,溫陽金有才等段,容有一分參量之端,一體放送爲良如敎
刑曹啓目,全州府金禾里奉獄事,反覆原案,亦無愚見,謹依判付內辭意,嚴訊取服之意,行會爲白乎旀,長興府申汝倜獄事段,渠亦無辭發明,則從輕之論,恐不可遽議,上裁,何如?判付啓,全州金禾里奉獄事,依回啓施行爲旀,長興申汝倜段,鬪因不緊,何關於渠乎?打尤無義,何干於渠乎?鬪打之不足殺,以結其末,死者之以微細物,致有䦧墻之變,風化所關,人理滅絶,以比隣之義,起血氣之忿,趕往力救,猶不是理外之事,止此足矣。次次層激,渠反替溺於死律,此所以殺獄,不可遽議原情,此獄,必欲拔例三致意者,觀此回啓措語,守法之論,不可不從,依前同推事,分付爲良如敎。
刑曹參判洪檍疏曰,伏以,臣待罪是任,兩朔于玆,年紀衰邁,精神短銷,尋常簿牒,六失勘檢,而適植首席之有故,屢當曹務之替行,自知僨誤,非朝伊夕,果然,臣於昨日,慶尙道放未放回啓,有所萬萬昏謬,萬萬惶懍者,慶山縣減等徒年罪人安守林,尙州牧減等徒年罪人徐宗郁,干係何如,而臣衰憒且昏,凡係一切世事,便作聾瞽,某漢之爲某賊家人,而坐謫漠然不省,而終日曹坐,文書堆積之中,未及細究,只認其假托宮房畫署,已經特敎減等,不暇他思,經先請放,至承依回啓施行之判付矣。更考原案,以下七字刀削臣於是,不覺心驚神,寧欲無生。噫嘻,痛矣,君讎國賊,從古何限?而豈有以下二行半刀削今乃矇然混置於循例請放之秩,臣之顚錯之罪,因已噬咋無及,誅戮猶輕,玆敢冒死首實,仰請勿施。伏乞聖明,先治臣失職無狀之罪,特許安守林等更置仍秩,一以警具僚,一以嚴隄防,不勝幸甚。際伏見判付中,有罪人李綏福等十二人放送之命,臣繞壁不寐,憂憤弸中,玆又尾陳焉,噫彼諸罪人,事關讎賊,罪係罔赦,不誅而謫,於渠可謂失刑之大者,而未經一年,遽然疎釋,則當此人心狃安,日遠日忘之時,亂賊何以懲畏,義理何以扶植乎?且朴宗性等三人,或與德相往復,或爲德相通文,罪犯至重,則決不可遽議放釋。臣雖被誅殛,實無奉行之望。伏乞更加三思,傡令亟寢成命,使隄防無壞,義理益嚴焉。以刑曹參判洪檍上疏,傳于李益運曰,還給。
刑曹參議徐瀅修疏曰,伏以,臣卽伏見各道放未放回啓下者。安守林·徐宗郁等兩罪人,以律名徒年,混入於蒙放秩,而又有權一彦等十二罪人特放之命矣。噫,彼諸罪人之干連何如,辜犯何如?情節之凶慝,關係之深緊,豈可與尋常編配,竝議於肆赦之典,而以下四字刀削未鋤,王網日紊,懲討之論,便成故紙,憂虞之端,不一其形,此實今日廷臣,沬血飮泣,誓不共戴之時,凡係寔繁之徒,正合劓殄無遺,俾不易種,則尙令以下五字刀削從以疎釋,此何事也?至於朴宗性等三罪人,右祖德相,罪著護逆,前後宥音之乍下旋格,非一非再,則莫嚴者隄防,難遏者公矣。今於成命之下,亦豈有奉行之理哉?玆敢略構短疏,冒貢愚見。伏乞聖明,亟加三思,特寢權一彦等及朴宗性等放送之命,安守林等兩罪人,仍以勿限年改錄之意,知委該道,斷不可已也。昨日各道啓本之覆奏也,臣亦赴衙參坐,則泛忽不察之失,臣與亞堂,別無差殊,亦願同被重勘,以爲溺職者之戒焉。以刑曹參議徐瀅修上疏,傳于李益運曰,還給。
應敎柳文養疏曰,伏以臣於貪贓罪人吳大益南海縣定配之命,竊不勝憂慨之至。夫奬廉懲貪,卽我聖上礪世之苦心至意,而挽近以來,廉白無聞,貪墨成風,現發抵罪者,殆乎項背相望,而豈有如大益贓汚狼藉,爲西氓血怨骨讎者哉?不有邦禁,假稱鄕錄,勒斂禮錢,至於六萬餘兩之多,虛張名目,盡歸私橐,不施一杖,箇箇自服,則如此饕餮無厭之類,宜施烹阿之典,而殿下特以乃叔之姪,曲加十世之宥,至有海島薄竄之擧,勳勞自勳勞,贓汚自贓汚,誅殛之罰,不行於此輩,則貪夫墨倅,於何所懲畏?八方生靈,將不免椎剝之患,此豈細故也哉?贓律至嚴,決難容貸,伏願聖明,更加三思,亟寢定配之命,夬施一律,少礪濁婪之習焉。今日臺臣,目見刑政之乖當,宜有據法爭執之論,而側聽有日,無一人抗言者。何其含默之至此耶?臣謂兩司諸臺,竝施譴罷之典,斷不可已也。日前掌令高應觀之詣臺行公,又何等變怪之事也?以渠臺通之不合,疵摘之論,峻發於候班稠坐之中,無人不傳,有耳皆聞,銓官至以此引嫌,則渠雖卑微無識,職是淸朝耳目,宜思縮伏自靖之道,而佯若不知,冒赴臺廳,士大夫處義,雖不可責之於渠輩,而其貽羞搢紳,莫此爲甚。臣謂掌令高應觀,亟令改政,以重臺選,以礪廉恥,宜矣。省疏具悉。吳大益事,亦獨念世宥之義,丹其犯科,專由沒覺,按法典贓物,屬于公者,許其貸死,中間花消,旣命一一還他,此豈非屬公乎?酌處之擧,政由斟量,兩司譴罷事,不允。似此等事,臺閣之一番爭執,不害爲故例,而近來竝與殺獄酌決,此規之廢却久矣。豈特行公臺閣之失?不允。高應觀事,不知委折,當一問於爾之登筵時矣。
庚戌四月二十日辰時,上御重熙堂。左承旨入侍時,左承旨李祖承,記事官徐有聞,記注官金良倜·金鳳顯,稟事閣臣鄭民始,以次進伏訖。上曰,日前聞水原府使言,新邑內作舍者,稍稍來集云,殊可幸也。民始曰,朝家軫念之方,憧憧靡弛,故移邑未幾,村落一新,臣等誠不勝欽仰之至矣。民始曰,園所所用水車十五坐,自本營今方製造,所入物種,已盡措備,而車板次廣板,萬無覓得之路,聞長生殿退板餘儲數多云,此是自戶曹請得發賣者,則今於莫重所用處,若干立推移以用,恐無妨,退板限三十立取用,何如?上曰,依爲之。出擧條命退,諸臣以次退出。
上在昌德宮。停常參·經筵。
李祖承啓曰,明日常參·經筵,取稟。傳曰,停。
李益運啓曰,來二十五日,朝參日次矣,敢稟。傳曰,停。
李益運啓曰,臣以入直禁軍戎器點考進去下直之意,敢啓。傳曰,知道。
李益運啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意,勞問則亦皆好在云矣,敢啓。傳曰,知道。
傳于洪聖淵曰,輪對官入侍。
金履正啓曰,合辭闕啓,事甚未安,今日政新除授兩司諸臺,竝待下批牌招,何如?傳曰,允。
有政。吏批,判書洪良浩受由在外,參判趙鼎鎭進,參議未差,行都承旨柳戇進。啓曰,判書洪良浩受由在外,參議未差,小臣獨政未安,何以爲之?敢稟。傳曰,仍爲之。以李昌漢爲大司諫,朴猷煥爲掌令,崔聖圭爲持平,林道浩爲獻納,沈奎魯·申史澳爲正言,金文淳爲判尹,鄭來鼎爲漢城判官,申光浩爲長寧殿令,成均博士單方在岳,學諭單金乃默。
兵批,判書李病,參判柳誼病,參議李命勳病,參知金履成入直進,左副承旨李益運進。副司直單趙瑍·沈晉賢。
以專經武臣試射時,居首人崔日成,全布入格別單,傳于李益運曰,未滿四矢之人,能爲全布,極爲可嘉,追聞御營哨官金錫憲,曾亦以此加資云,今番一體捧傳旨。
柳戇啓曰,未下直守令辭朝事,命下矣。盈德縣令朴宗敬,兩司俱未署經云,而憲府只有持平崔重圭一人,不得署經,大司憲嚴思晩,更卽牌招,諫院則大司諫李昌漢,獻納林道浩,傳旨未下,司諫李周顯,正言申史澳·沈奎魯俱在外,不得備員署經,何以爲之?敢稟。傳曰,違牌臺諫,更爲牌招署經,一司署經後,仍卽下送。
金履正啓曰,大司憲嚴思晩,大司諫李昌漢,獻納林道浩,再牌不進推考傳旨及罷職傳旨,今方捧入,而憲府只有持平崔重圭一人,不得署經,飭敎之下,如是違牌,事甚未安,大司憲嚴思晩,所當更請牌招,而係是一日三牌,諫院則司諫李周顯,正言申史澳·沈奎魯俱在外,無以備員署經,何以爲之?敢稟。傳曰,兩司長官,俱有情勢云,與在外諸臺,竝許遞,前望單子入之,待下批,牌招擧行。
持平前望單子入之,吳泰賢落點。
金履正啓曰,大司憲嚴思晩,一體牌招,何如?傳曰,允。
以大司諫李昌漢,獻納林道浩牌不進罷職傳旨,傳于金履正曰,只推。
傳于洪聖淵曰,坐直承旨入侍。
洪義浩,以兵曹言啓曰,卽接廣智營入直哨官洪章煥手本,則訓鍊都監字內,集春門北邊宮墻舊築,已頹圮把守處,其南邊七間許及其北邊三間許,將頹處,一竝撤毁,明日爲始,三軍門合力改築事草記矣。兩處撤毁,間數稍爲廣闊,把守軍兵,令該營量宜定送,限改築間,嚴加守直,亦令紫門監,以杻把子,堅實圍排之意,分付,何如?傳曰,允。
洪義浩,以訓鍊都監·禁衛營·御營廳言啓曰,訓鍊都監字內,集春門北邊宮墻舊築七間許,頹圮處,其南邊舊築七間許,其北邊舊築三間許,俱有將頹之慮,今四月二十二日爲始,一傡撤毁,三營合力改築之意,敢啓。傳曰,知道。
洪義浩,以訓鍊都監言啓曰,集春門北邊宮墻舊築七間許,頹圮處,其南邊將頹處七間許,其北邊將頹處三間許,今四月二十二日爲始,撤毁改築,而間數稍爲廣闊,把守軍兵,令該營量宜加定事,自兵曹草記矣。廣智營軍十名除出,將校一人率領,與前把守軍二十名,將校一人合力,限改築間,嚴加守直,而廣智營軍五十名內,三十名出用,則宮墻外巡邏,無以分排,出番軍十名,依例添入之意,敢啓。傳曰,知道。
洪聖淵,以義禁府言啓曰,平安道雲山郡遠竄罪人鄭昌聖,極邊遠竄事,承傳啓下矣。鄭昌聖本道朔州府移配,而以承傳內辭意,具罪目,發遺府都事,自雲山郡執捉,仍令押送配所,何如?傳曰,允。
金履正,以義禁府言啓曰,時囚罪人金衡柱,所患背瘡,一陪肆毒,食飮全却,症刑危重,實有難保之慮,自前罪人病勢如此,則有保放救療之規矣。金衡柱姑爲保放,何如?傳曰,允。
義禁府啓目,忠淸前監司權,全羅前右水使李煜,扶餘前縣監成鼎柱,鴻山前縣監金正淳等,原情云云。權·李煜等段,問目內辭緣,泛稱遲晩,所當請刑是白乎矣,曾經侍從及閫帥,勿爲請刑,載在大典通編,議處爲白乎旀,成鼎柱·金正淳等段,問目內辭緣,泛稱遲晩,刑推得情,何如?判付啓,權段,初則意謂徑決於未具之獄,屢煩飭責之敎,向於完營査啓中,見錦營原案,始知檢狀,分首從之後,依其言決折,到今別無可罪之端兺不喩,水使折簡之說,尤無襯合把捉者,所當分揀放送,而道査曹讞之體,雖異於臺章繡啓。而曰然曰否之間,但當平說委折而已。豈可帶得噴口氣,全昧無辨之戒乎?卽此一款,萬萬未安,爲先不能得爲而爲,事理重,公罪勘放較挈,非可已不已之事,則此豈非準備律乎是旀,李煜段,不待囑簡有無之究覈,推官兩倅,以聲響所不及之人,自初原狀,力拔李維愼,此足爲渠發明之資,捉去時行資扶助,亦未必爲罪,而書札之獄中往復,雖無緊關語,終失官長體貌,削職放送爲旀,成鼎柱·金正淳等段,閔·李兩裨,自有强弱之殊,則經先扶抑,轉致葛藤,不可拿問而止,然本獄反與不反間,姑未出場,待結末處置次,今姑放送,出場後,令該曹更卽論理回啓,勘罪爲良如敎。
金履正,以義禁府言啓曰,時囚罪人權,以不應得爲而爲,事理重,公罪勘放,李煜削職放送,成鼎柱·金正淳,待本獄結末處置次,今姑放送事,命下矣。李煜削職放送,成鼎柱·金正淳姑爲放送,而權以不應得爲而爲,事理重,公罪,杖八十收贖,放送之意,敢啓。傳曰,知道。
洪聖淵,以刑曹言啓曰,因善山府殺獄罪人李三得獄事,回啓判付內,李三得獄事段,道伯之見,儘有意見,亞堂卽錄啓之道伯,不必更詢,參議別具意見,草記回啓事,命下矣。起疑於無疑之地,求生於必死之中,實出大聖人審恤之德意,臣不勝欽仰攢誦,而臣於年前,待罪江東縣,見本縣殺獄罪人李守兼獄事,以堅執腎囊爲致死之根因,心甚疑訝,與伊時道臣,有所酬酢,而旋因遞歸,未及更査,今觀此獄,其實因之不眞的,一如守兼,而詞證之沒把捉,殆有甚於守兼,囊岸如果被踢,豈有柔軟之理?頭部縱云成孔,初無骨綻之形,而當其喘急將盡之時,囊腎尙云舒垂,則此不足爲當下致命之祟,的然可知。況且同坐之兩漢,卽地跳去,參覩之其妻,翌日隨斃,則隣里之所指議,檢官之所成案,不過以三得之有私於守丹,爲平日嫌隙之端。然不但屍親之供,亦云道聽塗說,如使三得眞有隱情於守丹,而欲售戕害其夫之計,則潛囑守丹,暗地逞憾,何患無術?而必於三人鼎坐之會,公肆拳踢,結果人命,豈非事理之外乎?然則道啓所謂毆鬪之餘,氣必恚鬱,泡酒之屬,喫或隔滯者,不無依據,而醫人之招又以爲,手按中腕,無堅結痞塞之事,則此又推說不得。大抵及見介金之鬪後死前者,惟有診病之李熙晙,干連之徐春得,其被打內傷之分開,莫如目覩者之反覆究問,令道臣另定剛明査官,兩人處,各別詳覈,論理啓聞後稟處,儘合於服念五六之義,上裁,何如?傳曰,考之屍帳,終淺款晦,痕損之不硬不變,何故也,詞證之曰踢曰擣,孰是乎?該道行査,迄可休無,更與啓堂細究詳念,仍卽措一回啓,可也。
洪聖淵,以刑曹言啓曰,因三嘉縣殺獄罪人朴道經獄事,回啓判付內,夫殺妻之案,曾有論理判決者,今豈有異見是旀,況於渠之妻母之供,可謂必然之常情,朝家於此獄,欲傅之生科,未知獄官之見,亦果何如?論理草記回啓事,判下矣。此獄,臣於昨年,待罪本道成案錄啓,已陳賤見,無容更議,而第伊時判下中,死者有知,必幸其夫生出之敎,出於酌量情法,分釋幽明之聖意,臣不勝欽仰攢祝之至。大抵朴道經,忽移打奴之怒氣,大肆毆妻之毒手,旣執頭髮,撲之門閾,又以麻機亂打背上,致命猝遽於半餉,傷痕狼藉於兩檢,則其情節之至兇極獰,非比尋常夫殺妻之獄,此而或傅生科,則犯者之殺心有無,死者之含冤與否,姑勿論,遐土傷倫之習,恐無以懲戢。至於其妻母之供辭,只出念穉兒之無依,而有此原恕之說,則不可以此較論於三尺償命之法,罪人朴道經,更加嚴刑,期於得情之意,分付道臣,何如?傳曰,似此情理,以此實因,有傅生之案,何道何邑,某某人乎?詳考草記,可也。
洪聖淵,以刑曹言啓曰,因義城縣殺獄罪人丁奉益獄事回啓判付內,丁奉益獄事段,參議一體具意見,草記回啓事,命下矣。大凡殺獄肯䋜,專在實因與詞證,而此獄則實因不爲不明,詞證不爲不備,特以元犯之無所指的,人皆圖生,供亦屢幻,甚至於屍親之招,首尾橫決,對質之辭,前後互屈,而轝杠倒觸之說,崖岸跌壓之疑,將使九地之冤,永抱幽鬱,三尺之嚴,未免撓奪,則法貴守經,何囚不然?而獄慮生奸,此案尤甚,況奉益之於命金,吏民之强弱不同,而伐喪之擧,旣挑其憤,擔轝之軍,足張其勢,則當時毆踢,何惜不爲?渠雖以合面傷處,爲發明之端,宗甲之執䯻俯首,政好奉益之杖打項背,則在合面,不在仰面,暗合於命金臨死之言,而吾可擔當,渠供旣輸,覓給藥物,眞贓已露,毋論指使與手犯,奉益之爲元犯,更無可疑,使之依前同推,期於得情,何如?傳曰,允。
持平崔重圭啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府設鞫得情,快正王法。請還寢李魯春絶島安置之命,亟令王府設鞫嚴問,期於得情。請罪人寧鎭,亟令王府設鞫嚴問,期於得情。請逆臣承烈,亟正邦刑。請驥顯,設鞫得情,快正王法。翼魯,亟令王府設鞫得情,施以當律,驥顯弟龜顯,亟令王府設鞫嚴問,期於得情,龜顯·二歲等七罪人,竝令王府更爲捉囚,嚴鞫得情,夬施當律。新除授掌令朴猷煥,時在京畿果川地,司諫院正言沈奎魯,時在京畿龍仁地,正言申史澳,時在全羅道珍山地,請竝斯速乘馹上來事下諭。答府曰,不允。下諭事,依啓。
義禁府啓目粘,咸鏡道罪人放未放回啓云云。本府所管定配罪人未放秩,竝依啓聞施行,他餘罪人等,令刑曹稟處,何如?判付啓,依回啓施行爲旀,名以赦典,本道之獨無蒙放之人,其可乎?强覓之,則重獄外,只有閔致和一人,姑爲放送事,分付爲良如敎。
義禁府照目,平山前府使徐有和矣,議處公事判付內,違越軫弊之飭敎,其罪猶歇,援用不屑之悖例,其情可痛,渠非昏憒者流,似此人事,優可知之,乃敢冒犯之事,畢竟不用與自當,姑無論,一出富監,已屬難貰,以此知悉。照律罪,杖一百收贖,告身盡行追奪,徒二年定配,以父年七十九,無兄弟獨身收贖,私罪。奉敎,依允爲旀,功議各減一等爲良如敎。義禁府照目,淸安前縣監李宗魯矣,田政事體,何等嚴重,而下戶脊土,白徵疊賦,論厥所爲,極爲可駭,以此照律,罪杖一百收贖,告身盡行追奪,私罪。奉敎,依允。義禁府啓目,咸陽前府使任希雨原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依同罪他倅例,勘放後,草記爲良如敎。義禁府啓目,天安前郡守徐命珪原情云云。傳旨內辭緣,泛稱遲晩,刑推得情,何如?判付啓,依同罪他倅例,勘放後,草記爲良如敎。義禁府啓目粘,向前許鞏議處云云。以此照律,何如?判付啓,附過放送爲良如敎。
刑曹啓目,粘連靈光金會兌獄事,更令道臣另加査究,期於取服,何如?判付啓,査案疎漏,當問不問,果如卿曹跋語,道臣推考,纔已許施於判堂回啓,今不更論,而殺死之獄,何等致愼處,則按問之際,初不索意用心者,營邑事,萬萬可駭,原狀本勿施,使卽更覈改修正上送事,嚴飭。大抵本道文案,輒費數次點退之酬應,揆以國體,屑越甚矣。此意,竝以各別措辭行會爲良如敎。
庚戌四月二十一日卯時,上御誠正閣。輪對官入侍時,同副承旨洪義浩,記事官徐有聞,記注官金良倜·金鳳顯,軍資判官李英胄,禮曹正郞申宅和,兵曹正郞李龍柱,戶曹佐郞趙厚鎭,校書校理成大中,以次進伏訖。上曰,輪對官以次進前。奏職·姓名及職掌,可也。英胄進前,奏職·姓名訖。仍奏曰,掌米麪矣。宅和進前,奏職·姓名訖。仍奏曰,臣掌典享色矣。龍柱進前,奏職·姓名訖。仍奏曰,臣掌政色矣。厚鎭進前,奏職·姓名訖。仍奏曰,掌判別房矣。大中進前,奏職·姓名訖。仍奏曰,掌書籍矣。上曰,遺在以次進奏,可也。英胄曰,大米三千四百二十三石零,太七百六石零,田米五百四十六石零矣。厚鎭曰,白綿紙一萬五百八十卷零,厚白紙一千二百八十卷零,楮注紙八十卷零,黑角二百五筒,貂皮一百十二丈,豹皮十二丈,虎皮八丈,獺皮八丈,鍮鐵四百四十斤,丹木一千二百五十六斤,紬十同三十九疋,木一百四十八同,布三百八十一同二十八疋,牛皮四十二令,鼠皮九十張,銅四百斤,鑞三百斤矣。上曰,輪對官先退,可也。英胄等以次退出。義浩曰,假注書洪樂游,以其親病,須資出去,昨日省記,旣不塡入,今日廳坐,又不仕進,雖與無端不進有異,事體所在,殊甚未安,所當重勘,而本院請推之外,無他可施之罰,何以爲之乎?上曰,汰去,可也。出擧條命讀公事,書判付訖。命退,承史以次退出。
庚戌四月二十一日酉時,上御重熙堂。坐直承旨入侍時,同副承旨洪義浩,記事官徐有聞,記注官金良倜·金鳳顯,以次進伏訖。上命書傳敎曰,水原新治,每歲園幸之路,自多試射放賞格所用,又有間月,或逐月賞射之新式,及五哨新作哨軍,各項射銃賞格箭竹木綿,本府待令之際,苟且莫甚,自今年爲始,嶺營射軍木五同,兩湖備局納箭竹百浮,區劃本府,仍令本府儲置進排事,令廟堂分付畿伯及三道伯。命退,承史以次退出。
上在昌德宮。停常參·經筵。
藥房都提調金鍾秀,提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪聖淵啓曰,明日常參·經筵,敢稟。傳曰,停。
李祖承啓曰,大司憲·執義·掌令一員未差,掌令閔彝顯在外,持平崔重圭·吳泰賢呈辭,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御管廳將官來言,今日本廳軍兵,日次私習云矣,敢啓。傳曰,知道。
洪樂游汰去,代以李海隣爲假注書。
柳戇啓曰,假注書李海隣,時無職名,依例付軍職,冠帶常仕,何如?傳曰,允。
傳于李祖承曰,同副承旨入侍。
傳于李益運曰,軍士房承旨入侍。
傳于李益運曰,坐直承旨入侍。
以全羅監司狀啓,二月令藥材中,馬藺花·玄胡索,節候尙早,未及産出,限內不得封進,惶恐待罪事,傳于洪聖淵曰,勿待罪事,回諭。
洪聖淵,以弘文館言啓曰,副應敎成德雨,旣有只推之命,卽爲牌招察任,何如?傳曰,允。
洪聖淵,以內醫員都提調·提調意啓曰,慶尙道春等退送,改封進人蔘爲一斤五兩,而臣等率諸醫官,十分看審,則無一可合於進御者。就其中,只捧二兩八錢,而其餘一斤二兩二錢,又爲退却矣。御藥事體,何等嚴重,而初旣不善察飭,以致多數退却,及其過期改封,蔘品之劣下,又甚於前,其在國體,萬萬未安,差員之不爲定送,亦涉疎忽,慶尙監司李祖源,拿問定罪,該道審藥,令攸司從重勘治,何如?傳曰,允。道伯姑先推考,可也。
李益運,以備邊司言啓曰,水原軍兵試射放賞格所用,以本司納兩湖箭竹一百浮,今年爲始,區劃本府事,命下矣。每年各五十浮,分定兩道,不如一道之全,當以兩道,輪回輸送,又不如一道之永定,且湖西各邑,年年所納,數未滿百浮者居多,竹品亦不及於湖南,全羅兵營所納箭竹一百浮,今年爲始,直爲輸送水原府之意,分付,何如?傳曰,此甚便好,依草記行會,可也。
金履正,以義禁府言啓曰,忠淸監司鄭存中査啓,據刑曹粘目內,淸州前營將李昌培,移本府處之事,允下矣。李昌培下去黃海道金川地云,依例發遣府書吏,拿來,何如?傳曰,允。
李祖承,以義禁府言啓曰,因咸鏡道放未放啓本,本府回啓判付內,閔致和姑爲放送事,命下矣。茂山府遠地定配罪人閔致和姑爲放送事,分付該道道臣之意,敢啓。傳曰,知道。
金履正,以義禁府言啓曰,時囚罪人任希雨·徐命珪,原情公事判付內,依同罪他倅例,勘放後,草記事,命下矣。任希雨傳旨內,戊戌以後,反餘掃庫各穀,犯用夥然。雖曰襲膠,便成邑例,事旣現發,法難容貸,令該府拿問嚴勘,罪徐命珪傳旨內,砲保木昨今年綿價至貴,以二兩錢,決知其無以辦備,而若用三兩四五錢以貿,則綽綽有裕,人情雜費,不在此中,則合以言之,四兩一二錢,優可爲之,而以繡啓所論列觀之,全州之五兩四錢,金溝之四兩五錢,礪山·咸悅之五兩,天安之四兩八錢,稷山之四兩六錢,決知其奸吏之所舞弄,而該守令之初不以爲民去弊爲心者,灼然可知,一疋之役,當爲二兩,而適因綿貴,至於倍徵,則此已切可矜憐,況於倍徵之外,又有所徵,殆近三倍者有之,該守令,雖有已遞而歸者,此其罪不可不勘,拿處,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。任希雨·徐命珪,各杖一百收贖,告身盡行追奪,放送之意,敢啓。傳曰,知道。如有功議,各減一等,可也。
金履正,以義禁府言啓曰,任希雨·徐命珪,各杖一百收贖,告身盡行追奪,照律草記批旨內,如有功議,各減一等事,命下矣。任希雨祖守迪,揚武原從功臣,全昌尉異姓五寸親,徐命珪四代祖景霌,扈聖功臣,達城尉四寸親云,竝功議各減一等,各杖八十收贖,奪告身三等之意,敢啓。傳曰,知道。
刑曹啓目,粘連定配罪人放秩未放秩乙良,竝依啓聞施行爲白乎旀,甲山金昌賢物故,徒流案頉下是白遣,未至配所罪人陳忠伊段,合有流釋之典,而因特敎赴配,則有難擅便,上裁,何如?判付啓,只依回啓施行爲旀,陳忠伊本曹回啓,雖請放送,廚院作弊,害歸民邑,況同罪之人,旣命移錄仍配,何無論理乎?以勿限年改錄,而甲山金昌賢之逃且死,該邑尙不覺察,至登於未放秩,本罪之外,尤可駭也。該府使,待拿來重勘,道伯亦爲推考爲旀,未放秩中,永興府田相議放送,慶興延德潤不足責,若知德相本罪,以湖中衣冠之倫,明於逆順之別,豈後於京華?況旀,以延爲姓,則要是己巳忠臣延最績之後,德相流外本罪,渠之沬血,又必倍於他家人,切勿持疑,卽爲放送,俾作平民,以效湔釁之方爲旀,文川姜翊文,高原金慶瑍等段,已有日前判下,依此擧行爲良如敎。
刑曹啓目,粘連靈巖郡殺獄罪人千業奉,獄事已具之案,有不敢一二起疑之見,遽議傅生,上裁,何如?判付啓,大凡殺獄原恕之規,除非實因之不明,屍帳之沒緊,詞證之無人,不可議到於低昻,設或三者俱備,求之於法理之外。一曰關係天倫。二曰參量本心,外此,寧或容異辭別見乎?此獄段,自初審理必付仍推之科者,非忽於欽恤,非歇於審愼是置,崔哥得明者之死,死在打,不在病,實因明矣。脅非要害,破非發變乎?屍帳緊矣。證佐雖似參差,要不出業奉·癸同。業奉,兄也。癸同,弟也。得明之死於彼兄弟中一人,固躍如,則兄弟共犯,首從雖難別,家人共犯,只坐家長,爲此獄準備語,況業奉之跡,較勝於癸同者乎?然則詞證豈可謂無其人乎?常於殺死之獄,文案一徹,看閱百回,値夜不覽,燭屢跋,當飯每致,食失時,恐有橫羅之怨,仍成金石之案乙仍于,揆諸法而不可活,則反之於情,情與法,莫可闊狹,又必較看於痕損之鎦銖分寸,供招之字句旨意,自以爲十分無疑,然後始開口於下筆,斷斷此心,期欲冤無覈盆,殺必償命,惟齊不齊,庶不夫其正是如乎?此獄耳,亦何必如是靳持,而姑不得其犁然會心之端乙仍于,道伯再傅生科,而旣問於亞堂,又問於爾,咨且不能遽決,到今兩堂之見,亦無新奇之語,則此獄長在殺活未判間乎?第令道伯別具意見,嚴飭推官後,同推時,一一盤覈於正犯,斯速狀聞,方當農節,應問各人,不必無端捉來,徒貽弊端,若有違舛,不可不對造者,亦必卽問卽放,俾無滯囚之事事,竝以申飭分付爲良如敎。
庚戌四月二十二日二更三點,上御重熙堂。坐直承旨入侍時,左副承旨李益運,同副承旨洪義浩,記事官徐有聞,記注官金良倜·金鳳顯,以次進伏訖。上命益運書傳敎曰,柳增萬之渭原貪饕悖戾之罪惡,奚獨殺無赦?近來紀綱,雖曰解弛,如渠幺麽賤弁,恣行不法,毒流生民,渭原之民,果何辜也?卿之莅任幾朔,僅始登聞,所謂狀辭,似緊似歇,無到底嚴明之意,何惜於增萬而玩愒乃爾乎?於是乎,益覺渠暗中權力,廣布京鄕,增萬之行胸臆,無事不犯,無處不汚,纔有一一推給之朝令,而勿論災結與諸般所犯,先從渠供及卿之狀辭,刻期推給,而時倅亦武弁,拘於交承之顔私,以不捧爲已捧,以不給爲已給,則當該郡守,拿致王府,嚴刑得情,斷不可已。卿於已捧給樣,報來之後,別遣營裨,眼同分給民間,可以屬公者,會付該郡,仍作賑需,增萬今爲死囚,以卿荏弱咨且之病痛,寧或顧藉乎?無論渠之親屬衙客,牢囚營獄,星火督徵,而日次訊推,亦照他擧行,使法紀稍舒,貪風少戢,卿之狀聞外,許多未盡覈之事端,拔例嚴覈狀聞,增萬今方具格拘繫,連加嚴刑,期於一一輸款而後已。若於囚供所吐之事,道狀不出,豈可曰關西有監司乎?仍以此意知悉。今番懲貪事傳敎,與增萬供辭前後判付,作成一冊,大書踏印,分給道內各邑,俾各常目知戢,小民之受困,不特守宰而已,邊將亦然。至於本道,以其有貂蔘,浚膏於土卒鎭民,尤屬絶矜,卿爲先嚴飭所管諸鎭,仍令兵使,亦爲採探不法無形之類,大者狀聞,小者捉來重棍,期有大懲創之實效事下諭箕伯。大抵西關則適會事端,守宰之抵罪,踵相接也。南邑立本之弊,甚於西土賣鄕,外此,不正名色,非理誅求,豈獨西邑爲然?然而不卽摘發,以致朝廷之先有照燭,則如許方伯,烏可免重勘乎?繡衣藏蹤極難,每致貽笑列邑,近日則皆令潛往潛來,還朝後,始出書啓,或竝與書啓而不出,爲今日守令者,雖欲放心,其可得乎?若不頒示,無異罔民,有此敷諭,卿等知悉。各令諸倅知之事,下諭于關西外諸道監司。以平安監司沈頤之,鐵山前府使洪百游,龜城前府使金衡柱,寧邊前府使許,慈山前府使蔡緯夏,泰川前縣監睦萬中,德川前郡守申曮,熙川前郡守鄭勗世,肅川前府使林永老等,不治不法等罪狀査啓,命益運書傳敎曰,諸倅所爲,或所覈不及所料,或所査過於所知,今若一一以傳敎,分等酌處,無異該府議處公事,事涉屑越,令判金吾,待朝開坐,與諸堂聚會詳閱,拔例逐條,論理議處,仍以可勘律名稟裁,則自有措辭判下處分矣。其中賣鄕之類,爲先令道伯,所謂作俑之衙客冊客,一竝牢囚營獄,盡數徵給各該邑民間後狀聞,未收殺前道臣,親執日次訊推,與同推狀啓,同爲修啓,而若於徵給之際,虛實相蒙,道伯之首先被勘,姑無論,各該守令之瞞報者,當令道伯拿致營門,嚴加決杖,卽其地方定配,仍施禁錮之典。此意,令廟堂先卽行會於箕伯處,仍令星火知委該邑,俾各惕念擧行。上曰,政官,待開門牌招開政。出榻敎命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪聖淵啓曰,明日常參·經筵,取稟。傳曰,停。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,右承旨入侍。
傳于金履正曰,罪人柳增萬拷訊限滿,今日開坐,依例日次加刑云,前供中,未輸款諸條,一一取招,捧草供以入事,分付。
金履正啓曰,合辭方張之時,兩司無詣臺之員,事甚未安,今日政新除授兩司諸臺,竝待下批牌招,持平崔重圭·吳泰賢一體牌招,何如?傳曰,允。
有政。吏批,判書洪良浩病,參判趙鼎鎭進,參議未差,行都承旨柳戇進。啓曰,判書洪良浩病不來,參議未差,小臣獨政未安,何以爲之?敢稟。傳曰,仍爲之。以李致中爲大司憲,李敬一爲大司諫,許晊爲執義,尹行履爲司諫,柳河源爲掌令,柳匡天爲獻納,李基恒·鄭晩錫爲正言,朴奎淳爲校理。
兵批,判書李進,參判柳誼病,參議李命勳病,參知金履正入直,左副承旨李益運進。以李樸爲同知,崔溪爲武兼,具綘爲備邊郞,李羲星爲三陟營將,朴慶履爲造山萬戶,同知單朴厚種,僉知單徐宅修·閔修顯·趙榮豐,副司直單嚴思晩·李昌漢·張至冕,護軍單宋銓·李周顯·朴猷煥,副司果單申史澳·沈奎魯。
洪義浩,以御營廳言啓曰,本廳千摠柳增萬,貪贓旣已現發,不可置之於將官之列,汰去之意,敢啓。傳曰,知道。
金履正,以義禁府言啓曰,保放罪人蔡緯夏·洪百游·金衡柱·許·睦萬中·鄭勗世·林永老等,査啓旣已啓下,依例還囚後,議處之意,敢啓。傳曰,知道。
洪義浩,以刑曹言啓曰,因三嘉縣殺獄罪人朴道經獄事,草記回啓批旨內,似此情理,似此實因,有傅生之何道何邑某某人乎?詳考草記可也事,命下矣。溯考年來獄案,則夫殺其妻,或爲同推,或爲結案,因特敎傅生者,其數爲屢十名,而實因情犯,各自不同。其中任實金永化,與其妻林召史,靜夜同坐,夫織席,女緝麻,語及永化之多負債錢,轉成爭詰,揮檠一打,頭部破傷,翌日致命,而永化之一子一女泣訴營邑,乞活其父。臨陂石奉伊,發怒於其妻韓召史之趁不斗量穀物,擧食床打頭部,四日致命,而無母十歲之兒,呼訴營邑,乞活其父。新溪朴春卜,與其妻姜召史,七年同居,連生二子,而醉怒於時或不炊,或打或踢,翌日致命。開城府徐仁行,與其妻李召史,十年同居,初無反目之事,而販商出往,屢月還家,則其妻不得志於其母其嫂,故因此爭詰,半把松木,三次連打,翌日致命。自初承款,已爲結案,陽德金命千,與其妻張召史,結髮五年,別無反目,而因一偸粟之事,拳踢交加,傷處狼藉,卽日致命。安城柳重采,與其妻李召史,結髮同居,殆過卄年,有子女,而籠中失物,致疑其妻,乘醉發怒,大木亂打,卽日致命矣。以上六罪人成獄事情,似與朴道經獄事,有所彷彿,而皆蒙我聖上酌量情法,恩及幽命,竝置傅生之科矣,敢啓。傳曰,此獄情實,與金永化等獄案,若相彷彿,惟是稚子幼女,泣訴營邑一款,不載於此案,然子若女之往訴,卽母雖已矣,父必救全之意也。出於油然之天倫,不足爲輕重於其間,而此獄則正犯妻母,爲此念死女,活生壻之說,如使渠壻,眞有欲殺之心而故殺,則戀女之情,寧或不及於愛壻,而極口分疎乃爾乎?以此以彼,宜用一副當規度,正犯朴道經,更加各別嚴刑,依已決同罪之類,律名勘放事,分付道臣,可也。
義禁府啓目,向前淸州前營將李昌培亦,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,聽囑借卒,竟作殺擧,如許營將,不可歇勘,嚴加照律以聞爲良如敎。義禁府啓目,咸陽前府使李漢籌亦,原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,上裁,何如?判付啓,其矣發明之說,亦足可據是喩,論理議處爲良如敎。義禁府照目,襄陽前縣監洪九瑞矣,本府議啓內,黃場封山,事體何等至重,而二十二株之加斫,道臣論啓,殊甚明白是白乎乃,渠供則縷縷稱冤,極口發明,今不可專倭之於犯禁潛斫是白乎旀,至於九立板之取用,渠旣自服,情雖似然,罪因難恕,以此照律,罪告身盡行追〈奪〉,減死定配,私罪。奉敎,依允。
刑曹啓目,粘連海州牧殺獄罪人趙命得,更令依前訊推,期於得情之意,分付道臣,何如?判付啓,不殺淫婦,只殺婢夫,見此案者,孰不振腕乎?命得,尙掣媦妹而情,彦星又何故而目見寡嫂與惡漢行淫之擧,不能登時竝殺乎?成獄則等耳,一殺而一縱,於渠果何益?蔽一言曰,痴物。此猶不關於斷獄之方,而反復原案,參情究理,節節有可生之端,段段無用法之意是置,原初彦星諸人之往詰婢夫家也,與渠妻渠妾命得·命大等,作伴趕追,而先犯手勢,且縛且曳者,命得兄弟也。從傍助力,執而毆之者,渠妻與妾也。渠特在這裏,爛熳混論而已。眞所謂誰知烏之雌雄兺不喩,命得處,被打實狀,鄭斗心立證,而斗心,死者之父也。彦星之躍出捽毆趙召史納招,而趙召史,命得之妹也。無論如此如彼,皆非公證之命得·彦星,未必爲眞箇正犯。此一可宥也。按律文,士族婦女,恣行淫慾瀆亂風敎者,竝婢夫絞,所謂趙與李,皆非常賤,則婢夫絞律死者,烏可免乎?此二可宥也。其母潛婢,其子殺婢夫,猶近於義父而殺,不許償死,殺嫂與妹之婢夫者,其罪何至於必誅而莫可貸乎?此三可宥也。淫奔之妖物,漏網於三尺,而爲弟爲妹,門戶爲綱常,雪憤逞怨者,豈令瘐斃於獄中?此四可宥也。婢夫京文,在法應誅,去法當殺,特以本夫之作故已久,不死於當死之手,而今其被死,非浪死,非橫死也。償命,何足爲慰死者之冤,傅輕,何可曰屈三章之憲乎?此五可宥也。共毆而同犯,男三女二,寧有彼此涇渭,則孰當作尊長,孰當爲家人?此六可宥也。六條可宥之端,傡姑捨是,卓矣彦星妻吳女,痛夫非命,辦死於成案之前,此獄而若償命,則是欲償京文不必償之命,而還使是女,結恨茹鬱於九泉,雖以有司者,執法之論,於此定容別見。此七可宥也。海州囚趙命得·李彦星等,一竝放送,以不告官擅殺律,刑推一次爲旀,淫女趙召史段,罔之生,倖也。雖不追施死律,止降本邑婢案,太失於寬,令道伯親執嚴刑三次日次,次次準次後,遠惡地永屬官婢爲旀,吳女之死,縱不免傷勇,勇夫猶難責之以中行,矧乎女人褊性,其死也,死於夫事,視諸趙女禽獸之行,不啻氷蘗,在朝家樹風敦俗之道,宜有別般嘉尙,令禮曹以合施之典,覆奏稟旨事,竝以分付爲良如敎。
刑曹啓目粘,安岳郡殺獄罪人金再重,依前訊推,期於取服之意,分付道臣,何如?判付啓,本道何多悍校頑隷?黃州旣判官隷犯案,安岳又有邑校此獄,犯之輕重,情之如何?姑無論,此等獄案,輕議原情之論,道內小民,將不得放心餘啄,依回啓施行爲良如敎。刑曹啓目,黃州牧殺獄罪人奴廣彩,更令道臣嚴刑窮覈,期於得情,當該初檢官推考,何如?判付啓,安岳旣有似此之獄。大抵本道官人之悍惡可知,傅輕一款,姑難遽議,依回啓施行爲良如敎。刑曹啓目,海州牧殺獄罪人金檢忠,依前訊推,期於取服之意,分付道臣,至於屍親段置,渠父被打之後,趁不告官,不可無罪,亦令道伯,嚴刑懲礪,何如?判付啓,道啓曹讞,俱有意見,依回啓施行爲良如敎。
右議政金鍾秀箚曰,伏以,臣卽伏見義禁府覆啓判付,有茂山府定配罪人閔致和,姑爲放送之命,臣於此,不勝驚惑憂歎之至。噫嘻,致和罪犯之關係非常,雖只以伊時堂箚中,雅說誑惑不測難言等語見之,可知其爲罔赦,則初不覈訊,徑先酌處,已是失刑之大者。當此國憂孔殷,世道日敗之日,似此陰邪凶悖之類,決不可使之復近京輦,欲望聖明淵然深思,亟寢成命焉。臣於日前聯箚批旨中,有悚澟不敢自安者。顧安敢爲言事計?而過計之憂,中心耿耿,玆不得不戴罪冒瀆,亦願早被嚴譴,以肅邦憲,公私之幸也。取進止。答曰,省箚具悉卿懇。閔致和放送事,非不知近於小人之幸,而名以赦典,北關不可無一人擧論故耳。際見卿箚,以國憂孔殷,陰邪凶悖之類,不可復近京輦爲言,認出爲世道之意。所請依施,赦令亦不可不信,仍令該府他道量移。仍傳曰,此批答,遣史官傳諭。
吏曹判書洪良浩疏曰,伏以,臣伏蒙由暇,往省先隴,恩榮所被,松楸動色,獲伸霜露之感,倍切攢祝之私。仍伏念,臣猥以無私,久叨匪據,孑然一身,冥然獨行,觸處昏憒,全無省覺,每一行政,罪戾層生,而幸蒙聖度包容,隨事指導,譬如慈父之誨迷子,首尾五朔,無非含恩待罪之日,乃於向日臺通事,臣之顚妄昏謬之罪,死不足贖矣。蓋伊日之政,諸臺作窠,而仍有虛司果五人區處之命,將以郞署實職,通擬臺望,而倉卒之際,思量未周,事會忙遽,偶見高應觀之名在於禮郞之案,而聞是湖南之高姓,其族之登科者,擧皆通淸,故初不置慮,昧然充擬於掌憲矣。追後得聞,則不但渠之地處,本自卑微,親屬亦在鄕任,初不近似於臺選,且以偉賊之私人,常所卵育,無異傔僕,人多指目,至發於候班稠坐,臣於是,不覺神魂驚悸,毛骨澟悚,不知所措躬也。噫,彼時偉,是何等劇逆大憝?臣於向年,亦嘗聲罪致討,而尙今任其容息,共戴一天,常切憤痛之心,凡其黨與部曲之屬,唯恐斥絶之不暇,況彼應觀,以蟣蝨之賤跡,作凶逆之血黨,本不宜置之衣冠之列,則雖微官末職,猶不可照擬,而臣獨多年屛蟄,耳目聾瞽,渠之來歷,全然不知,乃敢擧擬於臺憲之淸選,平日所藉手而嚴討者,自歸壞了之科,撫躬慙痛,無面可顯。此實死期將迫,天奪其魄之致,而幸賴宰臣,慨然發憤,抗言朝端,俾得以開發矇迷,淸汰仕路,因此隄防,可以益嚴,醜類可以知懼,而臣適受暇下鄕,未及自列,稽緩之罪,益無所逃,今始歸伏私次,忙陳短章,據實自劾,恭俟嚴譴。伏乞聖明,俯垂諒察,亟將應觀臺望,卽行刊改,削名朝籍,以淸官方,以峻隄防,仍命重勘臣僨誤失職之罪,以嚴銓法,以警具僚,千萬幸甚。答曰,省疏具悉。高應觀事,卿於訾議,受以爲謝,則遂事不必說,而其人不可置之䵝䵢之科,其委折之果然與否,詳考草記。
李祖承,以吏曹言啓曰,高應觀通淸事,臣疏批旨內,其人不可置之䵝䵢之科,其委折之果然與否,詳考草記事,命下矣。其弟應祿被謫委折,取考徒流案,則己酉年,應祿以靈光座首,漕倉討食之罪,因營關,定配於郭山矣。其弟之罪名雖如此,應觀之與偉賊親密之狀,公議峻發,綻露無餘,且其弟之爲鄕任,明載文案,則其兄不可置之臺閣之列,依臣原疏所請,施行,何如?傳曰,然則因偉事端而發配稍異,豈或律名與本情相左故耶?否則別無可拘之端,常時親密與否,査問於該道,俾免䵝䵢,實合綜核之政,而親密亦有許多般,無故時往來知面而已,無他綢繆於言論事爲之跡,則亦不必爲拘,以此知悉擧行,可也。
吏曹參判趙鼎鎭疏曰,伏以,臣備數銓官,冒沒行政,凡幾日也?秪緣當局而昏錯,臨事而惶懼,放倒淸朝之四維,恬不自處,畢竟僨敗,理所必至,果於向日候班,以高應觀掌通事,公議峻發矣。應觀之人地不似,固無論,渠以時偉家私人,爲世指目,則郞署漫職,猶不可仍置,況於臺望之新通乎?噫,偉賊是何等凶逆,何等大憝也?至今共戴一天,必誅之義,同憤之情,臣固自倍於他人,若知應觀出入於此賊之家,則固當驚,反走若浼之不暇,而臣於應觀,不識面目,素昧聲息,其門閥之卑微,逆家之親密,初不聞知,當其通擬之時,漫不可否,臣罪於是乎萬死猶輕,而適値齋日,自劾之章未卽登徹,嚴命之下,不敢更引,有政輒應,殆若無故,長堂陳疏,而臣以同罪之人,厭然承膺,始因長堂疏還給之敎,惶愧震越,逬出關外,五內失守,求死不得,而終又怵迫義分,竭蹶赴政,重自陷於無忌憚之科,臣實自取,尙誰尤哉?噫,臣受殿下陶甄之恩,拂拭之私,天地何海,未足以形容,而今此自作之孽,無異於匍匐而入井,仰累曲保之恩,自速罔放之罪,此亦臣窮命所使,靜言思之,如不欲生,玆敢席藁朝房,瀝血陳籲。伏乞聖慈,依賜鑑諒,將臣所帶銓職,先令鐫削,仍命攸司置之重辟,以爲人臣孤恩負國者之戒。高應觀臺望,亟令刊改,以重淸選,以嚴隄防,千萬幸甚。以吏曹參判趙鼎鎭上疏,傳于洪義浩曰,高應觀地處之如何,未必拘議之信然,且其弟之定配,亦由漕滄事云,則尤不必以此爲拘,而所謂人之云云,雖屬情外之誚,付之無辨之科,可也。日前政牌之無端違召,旣違受以爲罪之意,反淺悻悻之跡,誠不善思矣。況於伊時,只參議席,不容一辭,業已照燭無餘,何必露作處義?殆若與之較挈,然後方可謂風采模稜乎?無論甲乙,此等事,但當摧謝而已。近來風習,唯以相抗爲勝事,其猥屑之習,無嚴之態,反有甚於舊日黨戰方張之時,此非獨謂今亞銓事也。此疏還給。廷臣此等之習,各別嚴飭。
庚戌四月二十三日午時,上御重熙堂。右承旨入侍時,右承旨金履正,假注書李海隣,記注官許鞏·金鳳顯,以次進伏訖。上曰,柳增萬供辭,其果入來乎?履正曰,未及入來矣。上曰,供辭到院後,承旨卽爲詣閤,可也。仍命退,承史以次退出。
庚戌四月二十三日未時,上御重熙堂。右承旨持草供入侍時,右承旨金履正,假注書李海隣,記注官金良倜·金鳳顯,以次進伏訖。上命讀供辭,仍書判付。上曰,吏判上疏入之。賤臣承命出持入。上命讀,仍書批答。又命讀右議政箚子,書批答訖。仍命退,承史以次退出。
上在昌德宮。停常參·經筵。
洪聖淵啓曰,明日常參·經筵,取稟。傳曰,停。
金履正啓曰,大司憲李致中未肅拜,執義許晊,掌令柳河源,持平吳泰賢·崔重圭呈辭,掌令閔彝顯在外,監察茶時之意,敢啓。傳曰,知道。
傳于柳戇曰,右副承旨入侍。
傳于李祖承曰,査啓旣出之後,鄭勗世罪狀,萬萬無狀,別軍職爲先墨名事,分付。
柳戇啓曰,未下直守令,皆令當日辭朝事,命下矣。龍宮縣監閔光暹,兩司俱未署經云,憲府除在外·未肅拜呈告人,竝卽牌招,鴻山縣監金晉柱,扶餘縣監李圾,憲府則雖已署經,諫院則大司諫·正言未差,司諫尹行履,獻納柳匡天,正言李基恒俱在外,不得備員署經,何以爲之?敢稟,傳曰,近來有除輒稱在外,寧有如許事體乎?元居鄕外,禁推在外及未肅拜呈告諸臺,竝許遞,政官牌招,開政差出,待下批,牌招察任,昨日飭敎之後,勢難行公,判堂情勢亦然,竝許遞,前望單子入之。
吏曹判書·參判前望單子入之,吳載純·李秉鼎落點。
柳戇啓曰,吏曹判書吳載純,參判李秉鼎,牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
有政。吏批,判書吳載純進,參判李秉鼎牌不進,參議未差,左承旨李祖承進。以曺允大爲吏曹參議,李義行爲大司憲,洪秉聖爲大司諫,李東稷爲執義,宋銓爲司諫,許晊爲掌令,李敬心·柳畊爲持平,李尙度爲獻納,李萬榮·李相璜爲正言,安秀民爲刑曹正郞,成種仁爲中學敎授。
兵批,判書李病,參判柳誼入直進,參議李命勳病,參知金履成病,同副承旨洪義浩進。副司直單洪良浩·趙鼎鎭。
傳于李益運曰,明日當由逌瞻門展拜,該房知悉。
以京畿監司金思穆狀啓,楊州牧使李儒敬,長湍府使李運昌,農形稽報,罷黜事,傳于洪義浩曰,稽報罪小,跟捕勞多,姑先推考事,回諭。
洪聖淵,以弘文館言啓曰,新除授校理朴奎淳,卽爲牌招察任,何如?傳曰,允。
金履正,以義禁府言啓曰,時囚罪人洪九瑞,告身盡行追奪,減死定配,照律公事判付內,依允啓下矣。洪九瑞全羅道康津縣減死定配,而以議啓內辭意,具罪目,依例發遣府書吏,押送配所之意,敢啓。傳曰,知道。
金履正,以義禁府言啓曰,罪人金文瑞·辛漸·李良弼·趙慶一,已爲拿來,依承慶恒·趙慶輔等例,具格嚴囚南間之意,敢啓。傳曰,知道。今日開坐時,爲先施威嚴問,捧草供以聞,可也。
禁府啓目,罪人柳增萬口招云云,準次嚴訊之下,箇箇自服,旣犯死罪,所當直捧結案是白乎矣,有捧草供以入之命,上裁,何如?判付啓,二百結偸用一款,今招竝與作錢數爻,雖曰自服,攛挪破補之外,所謂入已云云,不逾六百數,此非欺瞞而何?大小米換弄事,所招亦不一一直陳,賣任事,豈如是數少乎?外此諸條,無不游辭呑吐者。其矣原情,節節痛惡兺不喩,公貨公穀之許多犯手及非理不法之剝割,亦不可勝計,則屢次嚴訊,一直漫漶,渠是何人,獨不畏死而畏刑乎?待後日次,更良加刑,期於得情爲良如敎。
刑曹啓目,粘連知禮前縣監李性重,係是朝官,移義禁府處之,金泰亨段,元不見軍保,而誣罔呼籲,誠極痛駭,分付道臣,照法勘處,田民還屬一款,田土旣在沃川地云,令土在道臣,詳査決處,何如?判付啓,依回啓施行爲旀。事實旣如此,該守令,濫重推考爲良如敎。
刑曹啓目粘,善山府殺獄罪人李三得獄事,亞三堂具意見論理回啓云云。按獄之法,不當若是疎漏,當該兩檢官,一竝推考警責,何如?判付啓,此獄之治,可殺者,兩檢官,前前道伯,前道伯,前前判堂,前判堂也。治不必殺者,兩檢官也,時道伯也,本曹參議也。欲從衆,則殺論者,亦欲獨斷,則不成體段之獄理,難以一時意見,遙度而臆決,且況前度判付,未覽有十分可恕之端乙仍于,伊時措語,反不免緊束,到今雖不必憚於先見之轉圜,而果難摸索說去,分明執定,世無臯陶,將於何就質辨疑乎?第付道伯與推官,親執詳閱,仍又別出意見,究覈狀聞後,稟處爲有矣。時値農務,無隙應問各人,除非不得不對質者,切勿輕易推捉,問亦須卽放送事,竝以分付爲良如敎。
崇政大夫行龍驤衛司直兼判義禁府事臣李文源,嘉善大夫工曹參判兼同知義禁府事臣趙宗鉉,嘉善大夫行龍驤衛副司直兼同知義禁府事臣洪秉瓚,嘉善大夫行龍驤衛副司直兼同知義禁府事臣洪明浩等疏曰,伏以臣等,忝叨金吾之任,凡於讞獄議律之際,每恐輕重之失宜,以致自陷於大戾,日前茂山罪人閔致和特放之命,臣等俱極昏昧,未覺其罪犯之至重,視若尋常竄配,率爾奉行矣。卽伏見大僚之箚,臣等愚迷之失,怳然自知。噫,彼罪人之陰詐凶悖,實關世道之憂,而固不可輕議於放釋,則臣等旣在接法之地,只知將順爲美,不知據法以爭,臣等不職之罪,實無所逃矣。至於他道量移之敎,雖仰轉環之德意,而臣等於大僚之言,惶愧之不暇,則其何敢更爲奉承乎?跡涉慢命,益增死罪,玆敢聯章自效,仰瀆崇明。伏乞特加深思,亟寢成命,仍降威罰,以治臣等失職之辜焉。臣等無任屛營祈懇之至。答曰,省疏具悉。卿等疏引,誠過矣。大臣豈有深意於卿等之擧行乎?至於竝與量移而不爲擧論,尤過矣。卿等勿辭,行公。
庚戌四月二十四日辰時,上御重熙堂。右副承旨入侍時,右副承旨洪聖淵,記事官徐有聞,記注官金良倜·金鳳顯,以次進伏訖。上命讀公事,書判付訖。仍命書傳敎曰,未下直守令,皆令當日辭朝。命退,承史以次退出。
上在昌德宮。停常參·經筵。
上詣景慕宮。入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
洪聖淵啓曰,明日常參·經筵,取稟。傳曰,停。
金履正啓曰,未下直守令,皆令當日辭朝事,命下矣。大司諫洪秉聖,司諫宋銓,執義李東稷,掌令許晪,持平李敬心·柳畊牌不進罷職傳旨,今方捧入,而大司憲李義行,掌令閔彝顯,正言李萬榮,俱在外,正言李相璜未署經,只有獻納李尙度一人,無以備員署經云,何以爲之?敢稟。傳曰,違牌臺諫,只推,更爲牌招,申飭署經。
柳戇啓曰,今四月二十九日,忠淸道淸州地文簡公金凈祠,遣承旨致祭事,禮曹單子啓下矣。何承旨進去乎?敢稟。傳曰,右副承旨進去。
柳懲啓曰,吏曹郞廳來言,御覽官案修正次請出矣,敢啓。傳曰,知道。
傳于李益運曰,出宮門路,協陽門爲之。
以次對頉稟,傳于李益運曰,還宮後來會。
傳于李益運曰,大臣·備局堂上引見。
傳于洪義浩曰,同副承旨入侍。
李益運,以訓鍊都監言啓曰,今四月二十五日,景慕宮展拜時,因兵曹節目,弘化門軍三十名,把摠趙升鉉,哨官兪鉉商率領,挾輦侍衛弘化門軍五十名,哨官鄭潤玉率領,出付排立當次營門,還宮後,還爲入直,而竝待標信擧行之意,敢啓。傳曰,知道。
李益運,以御營廳言啓曰,今四月二十五日,景慕宮展拜時,依兵曹節目,集春營入直軍五十名,新營入直千摠曺命喆,領赴禁衛營都領陣,該入直哨官閔大爀,率標下軍七名,仍爲入直,東營入直軍三十名除出,入直把摠朴晉煥率領,宮大門外把守,而竝待標信出用,解嚴後,各還本處入直之意,敢啓。傳曰,知道。
李益運,以備邊司言啓曰,頃因關西道臣狀聞,陽德縣還逋三千三百餘石,詳細覈出,勿計處地耗條,只以原穀幾許登聞後,限年捧入之意,筵稟行會矣。卽見平安監司沈頤之狀啓,則枚擧陽德縣監宋俊載牒呈內,色吏金宅珪等所供以爲,癸巳夏等,都色吏鄭而平與吉成就等,會計成冊中,均役廳小米四千石之四字,擦改以三字,一千石,自在隱漏中,自癸巳至昨年,耗上生耗者,乃爲三千三百八十石零,而吉成就等所逋小米元數,則爲一千石,皆以貧寒身故無物,又無可徵之支屬,且本縣,以尤甚災邑,民勢窮竭,隣族侵徵,尤非可論,原穀一千石中,多石者,限以三年,其次,限以二年徵捧,則可紓民力,令廟堂稟處爲請矣。當初所逋原穀一千石,竝計近二十年耗條,今爲三千三百八十石之多,所謂耗條,卽不過營門磨勘之紙上空簿,而其在重公穀,杜後弊之道,耗條蕩減,雖涉難愼,月前行會中,已以原穀,限年捧入之意,有所措辭,且朝家旣聞之後,許多穀物之盡數責徵於隣族,亦所當念,右項逋穀三千三百八十石內耗條,依前筵稟,特爲蕩減,原穀小米一千石,亦依狀請年限,許令次次徵捧,期於準數充逋,而癸巳都色吏鄭而平等,偸弄公穀之罪,旣己身故,今無可論,至於各年監官色吏等,雖無同情之現發者,不察之罪,亦難全釋,從輕重勘放之意,竝爲分付道臣,雖以癸巳該縣監言之,色吏輩刀擦穀簿,爛熳幻弄,而任其所爲,全不照檢,莫重公穀,有此作奸之弊者,亦極駭然。不可以事在年久而置之,癸巳夏等勘簿該縣監,捧現告拿問處之,何如?傳曰,允。當捧該吏,皆身死,無近族云爾,則折米千石,極爲不些,斗邑隣族之徵,其害必遍一境,此所以詢問於俄筵者也。卿等之意旣參差,先以可捧於監官者,當爲幾石,査問該邑,使之狀聞後,更爲稟處,可也。
金履正,以義禁府言啓曰,前司諫尹行履,前正言李基恒等,推考事傳旨啓下矣。尹行履今方待命,卽爲拿囚,而李基恒下去京畿驪州地云,依例發遣府羅將拿來,何如?傳曰,允。
金履正,以義禁府言啓曰,罪人趙慶一,年近七十,依判付解枷嚴囚之意,敢啓。傳曰,知道。
金履正,以義禁府言啓曰,因平安監司沈頤之査啓,西邑不法守令等,今方勘律,而至於德川前郡守申曮,旣因特敎,已勘流配之典矣。以道臣査啓觀之,別無更請加律之罪,勿論,何如?傳曰,允。
禮曹啓目,粘連吳女合施旌閭之典是白乎矣,事係恩數,非臣曹所敢擅便,上裁,何如?判付啓,發遣郞官,議于大臣稟處爲良如敎。
禁府啓目粘,咸陽前府使李漢籌議處云云。以此照律,何如?判付啓,依允。
禁府啓目,咸悅前縣監鄭謙煥原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,沙斤前察訪安宗孝原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
禁府啓目,前典籍金文瑞,前監役辛漸,前僉使李良弼,前參奉趙慶一等原情云云。亦以道啓內辭意,發問目,施威嚴問,則其捧賂一款,雖有多寡之別是白乎乃,終始干涉,同惡相濟之狀,箇箇自服,所當照法重勘是白乎矣,旣有捧草供以入之命,上裁,何如?判付啓,未及拿來諸囚推覈間,姑爲嚴囚爲旀,其中年近七十人,解枷爲旀,往呈議送於監營是在,金潭·李敏堉·承永述等朝官則拿來捧供,白徒付之道伯,究覈爲良如敎。
禁府照目,淸州前營將李昌培矣,杖六十收贖,告身盡行追奪,徒一年定配,私罪。奉敎,依允,功減一等爲良如敎。
禁府照目,肅川前府使林永老矣,從重論,杖一百收贖,告身盡行追奪,徒三年定配,私罪。奉敎,依允,功減一等爲良如敎。
禁府照目,泰川前縣監睦萬中矣,從重論,杖一百收贖,告身盡行追奪,徒三年定配,私罪。奉敎,依允,功議各減一等爲良如敎。
禁府,龜城前府使金衡柱照律啓目,奉敎,一言而蔽之曰,憒憒不堪任,百瘼皆從此出,本府還弊鄕弊,皆云一路之最,則渠於是邑,爲此毁畫之擧,安得免謗言乎?最是房嬖親屬之作奸,而渠之徒仰其口,尤甚無狀,依此律勘配爲有矣,待救療發配,所謂作奸之房嬖段,嚴飭道伯,依前下關辭,一一推給民間後,厥漢,嚴刑照律定配事,分付爲良如敎。
禁府,寧邊前府使許照律啓目,奉敎,寧邊重鎭也。渠經閫帥,亦大吏也。初見繡啓臚列,與慈山·鐵山兩倅,俱係罔赦,待査啓,欲爲按法重繩,及見査啓,異於繡啓,昨下傳敎中所覈,不及所料者,此也。然慈倅則年過七十,法當除刑,鐵倅則無異死僧,何足深誅?至於此倅,各項條件,設有相左之端,此等雄弁,宜用加倍之典是置,檢百兩面徵稅事,比歉摠,元式旣蠲,卽五十包欲蠲,初何督徵?城役運灰事,別給雇價,似恤民弊,所給不及所費者,何也?圖差五任事,還穀折米幻弄事,最爲積弊與奸竇,而旣有作奸之冊客姓名,差異於身犯,發賣穀剩條事,猶屬藉口之弊,右項諸條,道臣査啓,旣不明白捉贓,渠之發明,容或無怪。外此,又有許多可問者。設賑,若能悉心殫誠,和水之說,何從而出乎?李宗憲補賑錢貨,宗憲差人,輪行一境,分給民間,餘數付賑,旣甚零星,則入已與否,無關於渠罪輕重,而此而得談,是可忍乎?竝與許多補賑人之許以差任,不卽差任,果何意也?分憂新政,駭悖乃爾乎?況於昨年本道民事,渠有仁人之心,則長日之醉,非辜之杖,添一不治之一案,由前由後,節節痛惡兺不喩,秩高守令,異於年少初除不解事之類,則其矣許多疵政,無非鼠竊蟊賊之習,不可以一度査啓,付之原恕之科,循例照律放送,其不能爲民誠心營賑,役心於瑣屑之事,從以縱客容奸等罪狀,更良嚴問事,捧口招,待朝開坐擧行爲良如敎。
禁府,慈山前府使蔡緯夏照律啓目,奉敎,特敎差除之擧,意謂不猥雜,豈料若是昏憒乎?況過年限,姑留勿出代,亦出於念其勞之意,則其所奉法,宜倍他人是去乙,圖報未聞,僨誤至此,渠有人心,何顔更入脩門乎?繡啓道査之許多論列,比之他邑,十倍甚焉。其中任窠發賣,訟理受賂,公穀犯用等罪狀,名以官長,豈不歸之於衙客嬖妓與奸吏輩乎?此等之人,不可循例照律,其辜負罪狀,見欺委折,一一嚴問,捧口招以聞爲有矣,待朝開坐擧行爲良如敎。
禁府,熙川前郡守鄭勗世照律啓目,奉敎,眞所謂使人大慙,卿等議啓中,官鄕互換,至登民謠云者,除却許多所犯,卽此貽羞大矣。渠之分外濫叨,已自差擬時,固已慮之乞官,則知覺若是透徹,治郡則手脚若是慌亂,如許無狀者類,宜施重律,況渠雖不足言,以尋舊之意,更除別軍職,則尤焉敢干科於不法不治秩乎?勿限年最遠地定配,其立本料販等罪犯之出於査啓者,付之道伯處之爲良如敎。
禁府,鐵山前府使洪百游照律啓目,奉敎,所爲之駭惡,不可但以無狀言,渠若有一分嚴畏之心,焉敢若是狼藉乎?立本挪移,亦有許多般,而代糴萬數,豈鼴腹所可生意乎?如是之故,毒流一境,民不堪苦,渠之罪,不待賣鄕,卽此可謂罔赦,雖以無勢沒覺,自初付之不足責之科,而其職命,吏也,其責分,憂也。如許蔑法之類,不可循例照律,其無嚴不畏之情節,一一推覈,捧口招,待朝開坐擧行,如干賣鄕,比本罪,猶屬薄物細故,但令申飭該道,與立本斂貨,俾卽還屬民間爲良如敎。
庚戌四月二十五日卯時,上詣景慕宮。展拜入侍時,行都承旨柳戇,左承旨李祖承,右承旨金履正,左副承旨李益運,右副承旨洪聖淵,同副承旨洪義浩,記事官徐有聞,假注書李海隣,記注官金良倜·金鳳顯,一提學鄭民始,檢校提學吳載純,檢校直提學徐浩修,二直提學金載瓚,檢校直閣李晩秀·尹行任·以次隨駕。上具翼善冠·衮龍袍,乘輿由協陽門,出建陽門·弘化門,由逌瞻門,詣景慕宮,入大次。展拜時至,上改具冕服執圭,詣板位,行再拜禮,仍詣廟內奉審訖,詣大次,還宮時至,上改具翼善冠·衮龍袍,乘輿出逌瞻門,由弘化門·建陽門,入協陽門,還內,諸臣以次退出。
庚戌四月二十五日卯時,上御熙政堂。大臣·備局堂上引見入侍時,左議政蔡濟恭,右議政金鍾秀,行戶曹判書鄭民始,行司直李文源,吏曹判書吳載純,行副司直鄭好仁,兵曹判書李,行副司直李柱國,訓鍊都正徐有大,行副司直李漢豐,戶曹參判金載瓚,行副司直金持默,左副承旨李益運,假注書李海隣,事變假注書任㸁,記注官許鞏·金鳳顯,校理朴奎淳,以次進伏訖。濟恭曰,侵早勞動,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,向承箚批之後,雖不敢更爲胥命,而以臣情勢,今又晏然登筵,不勝惶悚矣。鍾秀曰,臣於向日箚子,略陳悚蹙之私矣。上曰,頃觀卿箚,果有自引之意,而予不知指意之何居,故批旨略之。今聞卿等之言,始知向日箚意,所謂情勢,果是何事?鍾秀曰,向來聯箚批答,伏見休咎二字,未知聖意之所在,果與僚相有往復矣。上曰,卿等之言,果是意外,休咎自是行用之語,予亦信筆書之,而豈意卿等錯看乃爾乎?濟恭曰,上段有太陽所使四字,勿辭之上又有休咎二字,故臣等不善見解,意謂休咎二字,恐屬太陽所使一句,故不勝惶恐,往復於僚相,而容俟登筵時,欲請收還矣。上曰,休咎·休請·休辭等句,先朝屢用之,不允批答,亦多書之,予果偶然書,不料今日,爲卿等之情勢也。濟恭曰,今承聖敎,始覺臣等迷見之誤解矣。上曰,近日日氣,甚好矣。濟恭曰,果如聖敎矣。上曰,昨聞知申言,關西麥事,別無可謂豐登云,果然否?濟恭曰,豈有是理?臣聞西來人之所傳,大抵今年麥事,關西不及海西,海西不及京畿,而大體言之,均是豐年云矣。上曰,目下所見,果甚好,而未知方來之如何,是可慮也。鍾秀曰,顒祝邦慶之餘,伏聞左相有所仰質於前月賓筵,而外間所聞,近甚藉蔚,或云迫近,或云五六月云,臣方待罪藥院,豫知,然後藥院擧行,可以爲之矣。上曰,此是外間之言也。何以的知?第內間,果有云云。而內間祕而不說,予亦不知詳知,揆以人情,無怪乎內間之如是矣。濟恭曰,臣於向筵,伏承使卿知之之敎,臣方顒俟下敎,而今則外間之人,無不知之,上自卿宰,下至韋布匹庶。莫不曰的然無疑,自上雖欲祕之,不可得矣。上曰,卿等何由得聞?予則不欲詳知,而一付之於天矣。鍾秀曰,非獨臣等知之也。萬口一談,皆如此,預有下敎,然後前月晦當朔初,可以依例擧行矣。醫官雖不令待令,至於常用之劑,宜令製進矣。濟恭曰,常用之劑,雖常時連服,有益無害,當用湯劑,不可一直不用矣。上曰,予亦豈無其疑,而不欲的知,荏苒至今,姑無一貼藥試用矣。鍾秀曰,果是來月,則臣不可待罪於藥院,卽當退去矣。上曰,陽德縣屢千逋穀,有可以徵捧之道乎?濟恭曰,癸巳年間,本縣色吏輩,四千石之四字,擦改以三字,則一千石,自在隱漏中,今至十八年之久,耗上生耗者,爲三千餘石,而當該色吏四人,皆已身死,則雖不可如例準捧,至於原穀一千石,其在重公穀杜後弊之道,豈可全然見失乎?多石者,限三年,其次則或限二年,鱗次捧入,亦甚便好,而至於徵族之事,各邑已例,在在皆然,蓋逋欠之穀,有徵族之擧,然後可爲懲後之道矣。上曰,今年則捧糴已過,非所可論,況當此時,豈可徵捧乎?第草記稟處,可也。濟恭曰,此平安監司沈頤之狀啓也。枚擧价川郡守趙雲祥牒呈,以爲本郡被災穀物,更爲摘奸,則各穀折米六百七十八石內,全燒爲六百六十八石五斗,煙燻爲九石十斗,而燒燼穀之全數蕩減,煙燻穀之除耗改色,曾有已例,蕩減改色一款,竝令稟處,大同庫燒燼雜物,懸頉修報爲辭矣。本郡穀物之或爲全燒,或爲煙燻,旣無差錯於摘奸之時,則蕩減與改色,固當用前例,至於大同庫雜物,亦不可不趁卽修補,竝依狀請許施之意,分付,何如?上曰,依爲之。煙燻穀物,極爲零星,不必改色,仍給該邑,可也。出擧條濟恭曰,安興鎭復設事,前道伯權盛陳於前席,今番繡啓,亦請之,而以爲年前革罷安興鎭,爲水使行營,而使虞候替守之。元山報警之地,安興關防之所,非但自此疎虞,兩失便宜,僉使革罷之後,本鎭民弊,不一其端,虞候無以坐鎭,鎭卒殆若倒懸,曰距保寧水營,恰滿數百里,鎭卒土民之來往屑屑,鎭牒民訴,委決無人,故民卒輩,皆願復設鎭將爲辭矣。蓋安興之移屬水營,不無掣礙,議者皆以復設爲便,而臣亦於昨年下往洪州時,號訴於臣者,皆是鎭民之請設僉使者,而第以朝家政令言之,有若何所聞而來,何所見而去,不無銷刻之嫌,姑觀來頭,亦未爲晩,而且其地形,臣之繡衣時遍踏而熟知,大抵前臨大海,城壘懸崖,有若燕巢,不足爲關防,設有不虞之患,爲主將者,當晏然折衝,指揮方略而已。豈必臨水邀敵,有若突擊將乎?上曰,右相之意,何如?鍾秀曰,臣亦屢聞曾經水閫者言,曾已稔知,而銷刻之嫌小,救弊之政大,不可以此爲拘矣。上曰,武將之意,何如?柱國曰,大臣雖以銷刻爲嫌,而臣則曾經水閫,故稔知安興革罷之弊,事端旣發,恐不可不復設矣。有大曰,臣見亦如此,從民願復設,恐不可已矣。上曰,如欲復設,則鎭將之號,何以則爲好耶?濟恭曰,防禦則便成營門貌樣,設施之際,經費不些,爲內邊地窠,爲好矣。漢豐曰,安興復設,不必關於關防輕重,只係民情利害,而不過數三鎭卒,首倡復設之論云矣。上曰,筵退後,與諸武將及摠帥,相議草記,可也。上曰,武臣朔試射,諸說不無參差,而左相收議中,定爲年限之說,誠好矣,前則未滿四矢者,不過推考而已。汰罷之法,未知創於何時,而一番試射,以無分見汰者,多至數十人,小不下十餘人,豈不可矜乎?故重臣洪象漢,逐朔試射時,才落者雖多,仍卽次次收用,而其後趙曮爲兵判時,試射才落者,尙有至今未甄復者矣。文源曰,其時才落之人,臣之騎判時,復職者數人矣。柱國曰,篤老之人則無分,姑無論,初不能關弓者多矣。上曰,予亦欲限年,而姑未下敎,左相之限年六十者,可謂不謀而同,此議甚好矣。上曰,關西査啓,卿等見之乎?偸開公倉,幻弄公物,已是可死之罪,寧有如許之事乎?鍾秀曰,偸竊開金,暗開公倉,偸弄公穀,誠一大變怪,開金之几,必在於監司之左右,加以字折署封,則孰敢容手?於其間,而褊裨惟意開閉,道伯不問出入,若非常時,洞開庫門,初不封鎻,則必是濫猾親幕,自備鑰匙,恣意偸弄也。濟恭曰,巡營開金與印信,同其出入,今番關西事,果是無於前之變怪矣。鍾秀曰,如此之類,用一律,然後可以爲懲後之道矣。上曰,吳大益事,何如?鍾秀曰,甲辰年,大益以臺官論斥臣身,臣果全然忘却,冒當回啓矣。濟恭曰,大官不當以此爲嫌,右相之言,誠過矣。上曰,旣不能專爲入己,而乃至有此事矣。種秀曰,聖意雖欲使渠求生於必死之地,而渠供旣云半歸私用云爾,則事當嚴問其入己委折,而徑先酌配,此足爲渠他日藉口之資矣。上曰,半歸私用之說,蓋有其由,非謂渠自染指,如各廳帖下,多人賙給,皆謂之私用也。其叔之功,先朝有十世宥之敎,渠雖犯逆,合有商量,況其所犯,不全出於肥己乎?私之爲言,亦有許多般,大益私用之私,譬若中庸所謂形氣之私,人慾之私矣。予使判金吾,亦言可宥之意,而矇無省覺,有此半歸私用之供矣。金履素許之,則罪在履素,大益何足責也?履素向日筵奏,極爲非矣。文源曰,臣之捧口招也,渠云帖給賙飢,異於公用,故以私用納供,而或入於各庫流逋,或入於防民役繕公廨,或分給民戶,營邑皆有踏印文書云,此不可謂全歸私用矣。上曰,予以形氣之私,譬喩大益,而判金吾善出註脚矣。上曰,金履素事,不意此重臣之有此事矣。崇品重臣之體貌,何等自別?而咫尺筵席,乃有此擧,是豈成說乎?此事猶屬餘事,自前予所未妥者多矣。鍾秀曰,臣向以黨私阿好,前席自引,而臣之本意,果不如此,只是倉卒之際,未能周思而然矣。上曰,大抵鄭昌聖,有何罪也?當初朝廷之差送,乃是咎在朝廷,人旣昏憒,則畢竟僨誤,乃次第件事也。予則曰,其弟非矣。旣竄中和,則才至高陽,可謂罪重罰輕,而畢竟對理,竟至於遠竄雲山,守禦使事,豈不非乎?予所尤以爲未妥者,卽其弟向日辭疏也,如昌順者,寧敢乃爾?濟恭曰,昌順以其兄之不得一陳爰辭,直蒙行譴,抵書稱冤,故臣果請拿問,今承下敎,不勝惶悚矣。上曰,洪良浩事,豈不萬萬未妥乎?高應觀通淸,言者之言,豈敢分疎?而初疏盛言其不然,有若橫遭人言,露章對辯者然,嚴敎之後,始以自服之意,略及於再疏,此豈成說乎?事關時偉,則人之爲言,固當受而爲過,而不欲少屈於人,必欲登聞,其習無異向日黨論,況趙鼎鎭疏擧,尤極無嚴,其意雖出於嫉怒言者,有此悻悻,而事係時偉,則以渠地處,尤何敢如是乎?若知其爲時偉之家人而爲之,則極爲無狀,乃敢一疏再疏,有若角戰,渠必右袒時偉,故有此擧矣。豈不放恣乎?鍾秀曰,臣則今始聞知,而事極驚駭,漸不可長,雖以洪良浩言之,十年積塞,所坐何如,而豈敢如是乎?濟恭曰,良浩·鼎鎭,極爲非矣。不可無罪矣。上曰,何必請罪?鍾秀曰,此而不罪,則世道之憂,容有旣乎?上曰,予有加勉於卿者,卿言雖出公心,誰謂公言,以向日尹蓍東事言之,必欲汲汲奬用,惟恐不及,此豈美事乎?如是之故,尙今不爲擢拔者,良以此也。其各勉之。上曰,聖堂漕轉事,何以則爲好耶?咸悅倅之難於騎船,向日左相之言是矣。然而稅穀則差員捧之,騎船則群山僉使當之,亦不成說矣。鍾秀曰,差員輪回之法,不可不罷矣。咸悅旣是地方官,則權在地方差員,如容故執錢之弊,固自如矣。至於情債雜費,則本倅與差員下吏,兩路受之,其勢固然,是欲祛一弊而反生兩弊,故至有漕卒之上言矣。濟恭曰,或不無如是之弊,而見完伯所報,則向來上言之漕卒,非眞漕卒,乃是咸悅退吏云,其習誠可痛矣。以此推之,差員輪回之法,可知本邑之失利,而未必爲害於漕卒矣。上曰,昨年左相之筵奏,變通輪回差員,亦出試可之意,而以此以彼,無以救弊,誠悶然矣。卿等須博採物情,更商稟處也。曰,以加設及復職事,不可不一番稟定,故玆敢仰達矣。或有實職窠,則區處加設人,故復職一切不得擧論,此亦可悶矣。上曰,豈有是理,限虛司果畢區處,加設諸窠,便同實窠矣。當初設加設岐者,專爲虛司果積滯之慮,欲以此區處,而無有闕勿補之敎矣。曰,加設諸窠,固當仍置,而有實職見窠,則以加設權付者,不可不鱗次移擬,而加設窠,則區處虛司果,故落仕復職之積薪,固自如矣。上曰,復職與虛司果,參互差擬,可也。柱國曰,五營哨官中,有以實職陞六,仍加設窠,或付哨官者,而同是加設區處人,擧皆移差,獨此人尙在,極可矜悶,臣營亦有自辟守令,或以此差送,則亦似便好矣。上曰,令兵判區處,可也。濟恭曰,聖節進賀兼謝恩使拜表日子,今將推擇入啓,而前副使金魯永罷職蒙敍之後,姑未還付,聞其親病連仍,有難遠役,自朝家合有軫念之道,且皇帝詩中有曰,覲謁應來能句人,此指今番聖節使而言,事面比常時自別,臣意則不必以從二品爲定,文任中,雖正卿,依重臣姜世晃例,特爲差送恐好。書狀徐榮輔亦有親病,而今則日子甚迫,不可等待其差復,卽爲許遞差代,然後似可免臨時窘速,故敢達矣。上曰,依爲之。出擧條濟恭曰,慶尙監司李祖源,向日陳疏之後,一味引義,狀啓等節,雖曰擧行,至於邑牒民訴,一不酬應云,公務之積滯可知,如是之際,其弊當如何也?前後開釋,丁寧備至,而不思奉承,欲決去就者,揆以分義,萬萬未妥,從重推考,從速察任之意,嚴加申飭,何如?上曰,依爲之。出擧條民始曰,內氷庫出置江上之後,氷庫及守直處所,城內都家,乃是不可無者,而姑未及區處,每年賃用,事多苟簡,而自戶兵曹,各給二十兩貰價,此則逐年給貰,未免空費,亦甚無義,今以戶兵曹所給貰價限十年都下買得氷庫及守直處內都家,以爲住接之地,則旣免苟簡之弊,亦無借貰之費,似爲便宜,故敢達矣。上曰,依爲之。出擧條民始曰,臣於北關內寺奴婢宣頭案口錢事,欲有仰陳者,適因言端敢達矣。當初推刷官革罷節目中口錢,依前以每口五錢收捧事,定式之故,他道事情,未知如何,而北道則奴婢元數甚多,收貢奴婢外,至於邑吏軍卒海夫之類,太半是內奴,雖以他役之故,不爲收捧,而宣頭案則無不入錄,試以改案時所捧言之,聞其時道臣,特減老弱口錢,只捧於壯奴婢,而其數猶過萬兩云。二十四卷案冊所入,安用許多錢,而奴婢則自貢雜費外,所謂口錢,一家數十口,亦費十許兩,此亦難支之一端,今若參量案冊費入之數,則雖捧一二錢,亦足支用,餘數特爲減除,以爲一分除弊之地,何如?上曰,出擧條,問于本道,使卽狀聞後稟處,他道一體關問,可也。出擧條文源曰,有司堂上鄭昌順不爲行公,只有臣一人而已。臣方帶金吾之任,連日赴坐擧行,每未免窘速,合有變通,故敢達矣。上曰,卿言甚爲迃闊,卿則當推考。仍命書榻敎曰,有司堂上李文源推考。又命書榻敎曰,備局堂上鄭昌順,有司之任減下。仍命退,諸臣以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,明日常參·經筵,取稟。傳曰,停。
金履正啓曰,合辭方張之時,諫院無詣臺之員,事甚未安,除在外·傳旨未下·未署經外,獻納李尙度,卽爲牌招,何如?傳曰,允。
柳戇啓曰,吏曹郞廳來言,承旨有闕,政事,取稟。傳曰,當日爲之。
傳于李祖承曰,左承旨入侍。
洪義浩啓曰,大司諫洪秉聖,司諫宋銓牌不進罷職傳旨,纔已捧入矣。憲府則雖已備員,諫院則正言李相璜未署經,李萬榮在外,只有獻納李尙度一人,不得備員署經,何以爲之?敢稟。傳曰,申飭之下,又復違牌,萬萬駭然。捧納承旨遞差,違牌臺諫傳旨勿施,仍以前牌,卽爲入來擧行,未署經臺諫,亦有署前行公之例,一體牌招察任。
金履正啓曰,獻納李尙度,隨牌來詣闕外,旣出署經,旋又違牌,有乖常規,事甚未安,推考,何如?傳曰,允。
柳戇啓曰,卽者吏曹郞廳來言,政事當日爲之事命下,而判書吳載純,參判李秉鼎,參議曺允大,俱以身病不來,不得擧行云,竝卽牌招,何如?傳曰,允。
洪義浩啓曰,左承旨李祖承,纔已入侍矣。臣吏兵批兼進之意,敢啓。傳曰,知道。
有政。吏批,判書吳載純,參判李秉鼎牌不進,參議曺允大進,右副承旨洪義浩進。以李晩秀爲承旨,李思祚爲執義,柳雲羽爲獻納,朴基正爲司僕正,金得海爲戶曹佐郞,徐浩修爲進賀兼謝恩副使。
兵批,判書李,參判柳誼病,參議未差,參知金履成進,右副承旨洪義浩進。同知金光冕,副司直李益運,竝單付。
以平安監司沈頤之狀啓,以定配罪人鄭昌聖,押去都事申湜,往來時乘馬轎事,及龍岡縣令張至顯,甑山縣令吳在斗,順安縣監鄭文在,江西縣令李翊永,陽德縣監宋俊載,泰川縣監金孝建,江東縣監鄭萬始,殷山縣監李庚運等,二月臺啓申禁後,營下往來,或乘馬轎,或乘扶擔機事,及江東前縣監姜世倫,孟山前縣監尹致性等,解官上京時,乘有屋轎事,傳于洪義浩曰,不料國綱之如是掃地,此胡大事?申禁之初,必欲爭先冒禁,以此伎倆,立朝臨民,何事可爲?痛惡云云,猶屬歇後語,其中押去都事之往來乘轎,可謂變怪,當該都事申湜,爲先令該府嚴囚,待朝開坐,捧草供以聞。出自侍從,身先犯科,細事之欺君若此,將何顔面,揚揚出入於筵席,而似此情踪,雖欲作宰,能不內愧于心乎?所謂擔機,稍異於馬轎,衆所共知病重或年老者,雖不可一例責之,新令之初,豈敢先犯?況侍從之出自三司者乎?本道狀辭中,轎與機,無區別,而此輩犯科,何必更加査處?以侍從犯禁守令,一竝先罷後拿。其中尤無狀者,金孝建也。多年記注,薰沐自異,其所奉法,宜倍他人,寧忍爲此踰越欺蔽之擧名登於査狀乎?卽其地定配蔭官犯禁守令,則侍從如此,渠輩之效嚬,勢誠固然,宜有分等處分,卽令道伯區別指名狀聞。罷黜前縣監姜世綸·尹致性,時無職名,罷黜無可論,竝令該府,拿問處之。箕伯事,萬萬駭然。申禁之時,以有司堂上,擧行於行會之際,未見按道,目見守令犯科,知而不禁,猶無狀,甚至乘轎金吾郞,任渠乘往乘來,似此微事,無難壞毁令式,大於此者,何憚欺蔽?朝家於此重臣,惜才之過,近頗假借,辜負已如此,誠亦爲之嗟咄,譴罷譴削,何敢辭也?然以西民極救之政,旣畀以委之,寧復見瞞於此人?此時遞易,是豈爲西民之意乎?揆以國體,亦不可全然無罪,平安監司沈頤之,爲先越俸十等,俾知欲倣賜絹之意。
三政。以柳畊爲龍岡縣令,李遇濟爲江東縣監,洪仁浩爲殷山縣監,李泰永爲陽德縣監,沈晉賢爲泰川縣監。
承旨前望單子入之,李命勳落點。
傳于洪義浩曰,下直守令入侍。
柳戇,以景慕宮都提調意啓曰,太常所進櫻桃,今方薦新於本官,而宮苑櫻桃,尙未成熟,待爛熟薦獻之意,敢啓。傳曰,知道。
金履正,以兵曹言啓曰,今四月十七日,親臨春塘臺,專經武臣試射入侍時,兵曹判書李所啓,今此親試時,未滿四矢之人,依下敎,竝爲決棍,而大抵以武爲名,柳葉箭十巡,猶未滿四矢,此等武臣,將焉用哉?前後飭礪之敎,固何如?而渠輩未能知畏,平日全不操弓而然,事之可駭,莫此爲甚。蓋堂下朔試射設行之法,實出於朝家勸懲之政,而癸卯年間,臣待罪本曹時,一次行之,其後仍爲廢却,近無聞焉,誠爲慨然,繼自今,修明舊典,武臣堂下朔試射,依例設行之意,出擧條定式,何如?上曰,依爲之。今之人才,不若古人,許久抛却之餘,才落必夥然,以今人情勝之時,所謂復舊之定式,其能連爲遵守乎?不然,則又必有奸弊,如薦取才,亦豈可成說乎?曾見久遠謄錄,武臣堂上試射,古則無分者罷職,一分至三分,從重推考,今亦倣用此例,堂下試射,只以無分者汰去,其外未滿四矢人,決棍或依能麽兒三次居不例,越祿爲可乎?係是武技成就之事,不可以卿一人之見爲之,問于大臣及武將後,以其收議,尾附卿議,論理草記,定式可也事,命下矣。依下敎,就議大臣,問于武將,則左議政蔡濟〈恭〉以爲,武以爲名,朔射之規,矢凡五十而中不得四數者,不可以武言,汰之,顧何惜也?但其中,宦途身計,不能無絶可矜憐者,所以判兵部者,不得行朔射如法也。今承聖敎,欲援用堂上試射久遠已例,差次用罰者,不害爲通變之善,其無分者,眞所謂愛莫助之,不可不汰其職,餘外二矢三矢之類,罰棍準五度而止,則於朝家,足爲勸懲之政,在渠輩,必思肄習之方,以是定制,實無所妨,且念矢之至,力也,人老則力衰,以力衰之人,責射矢之至,其勢固難,況遐方冷宦之蹤,或有弓矢之不適其手,或有衰病之不得見諒,以致無分者,難保其必無此弊,文臣講製,皆有限年,則何獨於武而不然?臣意從今爲始,堂下朔射,限以六十,自六十一,特爲許免,則其於一弛一張之道,恐似合宜。伏惟上裁云。右議政金鍾秀以爲,人才雖曰今不如古,矢數定式,本不苛峻,舊典變改,亦涉重難,聖意倘以多年久廢之餘,曲軫武臣才落之冤,則姑限三次或五次權行,只無分汰去之例,亦或爲一道云。御營大將李柱國以爲,武臣堂下每朔試射,蓋出於勸奬之意,而自近年以來,絶不設行,以此之故,年少武臣,專不操弓而肄習,日前春塘臺親臨試射時,至有無分之境,誠極可駭,名以武臣,十巡之射,未滿四矢之類,將焉用哉?臣意則朔試射,逐月設行,未滿四矢者,依舊典施行,則專意勤習,似無落職之慮,而至若年老之人,筋力已衰,不可與年少輩責之,六十以上之人,依堂上朔試射例,以年滿懸頉,恐未知何如云。訓鍊大將徐有大以爲,武臣堂下朔試射設行之意,寔出於成就之制,而近年以來,一切廢却,年少武臣,全不習弓,至有十分無分者,其在飭勵之道,必也復設古規,而四矢之未滿者,依法勘罪,則庶可爲勸成之方,今若以人才之不古,只汰其無分,參以決棍越祿等罰,從略施之,則武技難責其勸懲,古制亦不可更張云。摠戎使李漢豐以爲,武臣堂下朔試射,則元無年限之規,比諸堂上試射,可見其定制之自別,且勘罪於未滿四矢者,旣是不易之典,而今若倣用堂上試射久遠之例,只汰於無分,則當此抛藝成習之時,恐不無尤爲解弛之慮云矣。今此大臣與武將之議,間有異同,而槪以論之,試射之法,本以寬緩之制,示其勸懲之意,儘是朝家良法美規也。挽近以來,名以武臣,一自出身之後,不知弓矢之爲何事,或當親試,才落居多,朝家特以矜憐之意,每軫闊狹之政,而猶不知感戢之方,尤肆懶惰之習,其所警礪之道,惟在於糾之以法也。自今修明舊典,每朔必行試射,其未滿四矢者,依例汰去,俾得懲畏,仍責成效,恐合事宜,上裁,何如?傳曰,堂下朔試射之逐朔設行,欲復古制,則宜講便而易行之規,豈以未滿四矢之不汰,反爲害於肄技乎?決棍亦足知恥而小心矣。至於年老之人,尤合矜念,下於此之各營射會,纔因特敎,猶令別作年限,則況官職所關乎?諸議雖有參差,不必因此中止,自今朔試射,庚暑外,復舊例,逐朔設行,而日字則勿爲元定一日,每月旬前,從便設行,前一日單子啓下事,定式,規矩則柳葉箭七巡,太少片箭二巡中一巡,移付於柳葉箭,論罪則無分及連三次未滿四矢人汰去,初再次未滿四矢人,卽其試場,待畢試,衆所見處決棍,年限則六十歲以上,特爲免射,可也。
金履正,以兵曹言啓曰,卽者金虎門守門將安廷善所告內,戌時量,別監李成春,着草笠入來,故守門將,以脫笠着巾入去之意言及,則仍發守門將,多發不恭之言,仍以所把之扇,毆打門卒之額上,血流被面云,故聞甚驚駭,使卽率來,看審被打處,則果如守門將所告,莫重闕門把守之卒,恣意犯手,至於流血之境者,極爲痛駭,其在懲勵之道,不可仍置,別監李成春,出付攸司,照法科治,何如?傳曰,近來門禁何如,則掖隷何敢犯科乎?丁酉以後,申禁之本意,渠輩雖至愚,豈不知之乎?門禁一事,掖隷犯罪,則他尙何說,當該掖隷,令兵判決棍二十度,遠地充軍,行首掖隷,決棍十五度,入番司謁,自本曹決棍,畿沿充軍,此後掖隷,勿論草笠黑笠,闕門近處着入者,以攔入律論,自本曹捉來,先決棍後草記,萬一掩置,現發於摘奸入直堂郞,守門將當重勘,以此批旨,書付本曹及守門將廳·掖庭署,可也。
金履正,以義禁府言啓曰,保放罪人沈能迪,孟子一帙能講後,草記事,命下矣。沈能迪今已能講云,敢啓。傳曰,放送。
洪義浩,以二所巡廳言啓曰,去夜二更五點量,犯夜人,出身朴二才執捉,依例移送義禁府之意,敢啓。傳曰,知道。近所切駭者,兵曹郞廳及宣傳官之監軍也。前此,執頉錄置姓名者,非止一人,待考績時,其中最甚者,欲爲竝置下考,以此先令渠輩知之,可也。
金履正,以義禁府言啓曰,因二所巡廳啓辭,去夜二更量,犯夜人,出身朴二才,移本府處之事,知道啓下矣。朴二才,今方待命,卽爲拿囚之意,敢啓。傳曰,知道。
金履正,以義禁府言啓曰,因二所巡廳啓辭,去夜二更量,犯夜人出身朴二才拿囚矣。朴二才,依例隨更數,決杖二十度後,放送之意,敢啓。傳曰,知道。
金履正,以義禁府言啓曰,罪人白仁煥,已爲拿來,依辛漸等例,具格嚴囚南間之意,敢啓。傳曰,知道。聞已年老,亦有病云,解枷一節,自本府從便擧行,取招時,無敢解枷,可也。
金履正,以義禁府言啓曰,罪人白仁煥,年近七十,病且危重,依下敎,解枷嚴囚之意,敢啓。傳曰,知道。
李祖承,以義禁府言啓曰,時囚罪人鄭勗世·金衡柱等,杖一百收贖,告身盡行追奪,流三千里定配,睦萬〈中〉·林永老,杖一百收贖,告身盡行追奪,徒三年定配,照律公事判付內,鄭勗世勿限年最遠地定配,金衡柱依此律勘配,睦萬中功議各減一等,林永老功減一等事,命下矣。鄭勗世告身盡行追奪,杖一百收贖,慶尙道昌原府勿限年最遠地定配,金衡柱告身盡行追奪,杖一百收贖,仁同府流三千里定配,睦萬中功議各減一等,告身盡行追奪,杖八十收贖,忠淸道沔川郡順城驛徒二年定配,而以議啓內辭意,具罪目依例發遣府書吏,押送于各其配所,林永老功減一等,告身盡行追奪,杖九十收贖,而徒二年半定配,其母年七十四,無兄弟獨身云,依法典許贖,何如?傳曰,允。
金履正,以義禁府言啓曰,時囚罪人李昌培,告身盡行追奪,杖六十收贖,徒一年定配,照律公事判付內,功減一等事,命下矣。李昌培功減一等,減徒加杖,杖一百收贖,告身盡行追奪,放送之意,敢啓。傳曰,知道。
禁府照目,咸陽前府使李漢籌矣,掃庫穀物,名色不正。雖曰謬例,在法難貸,以此照律,罪杖八十收贖,奪告身三等,私罪。奉敎,依允,功減一等爲良如敎。
禁府照目,前司諫尹行履矣,有除輒稱在外,寧有如許事體?推考,罪杖八十收贖,奪告身三等,私罪。奉敎,後勿如是之意,嚴飭,分揀放送爲良如敎。
禁府啓目,陽德前縣監李蘷原情云云。今年二月,果以此罪,已經勘斷,合有分揀之道是白乎矣,不敢自下擅便,上裁,何如?判付啓,廟堂草記,欲爲措辭下批,近於煩屑,未果,一事再勘,係是法典之外,分揀放送爲良如敎。
禁府啓目,金溝前縣令吳晉秀原情云云。傳旨內辭緣,泛稱遲晩,刑推得情,何如?判付啓,與同罪在囚者,明日開坐時,考律勘放後,草記,公議區別,減等爲良如敎。
金履正,以刑曹言啓曰,今番放未放啓本,或有罪犯之相似,而一放一否者,令該曹詳考草記事,命下矣。依傳敎,諸道啓本,參互考閱,則密陽盧克柱,淸河李有天,盈德盧德成,淸道朴春亨,三嘉李忠得·陰孝寬,靈山朴好才,靈巖郭啓雄,咸平李希柱,古阜李光實·趙處禧,綾州金致精,長水元處仁,淳昌李永復,求禮羅成大,羅州姜夢泰,長城黃處坤,嘉山李三得,博川尹運復,肅川皇甫稷,牙山李昌郁,溫陽李秀晉,結城李碧壽等,俱是逋欠罪,而年條之久近,錢穀之多寡,與已蒙放鳳山趙重晉,遂安金應昊,長淵朴處孝,安城李世輝,瑞山廉誦善等,無甚異同。盈德姜渭良,昌原韓夢良,星州尹起莘·尹愼亨,順興李者斤老味,永川安聖佖,知禮金東玉,谷城玄栻,井邑金宅龍,茂朱安雲駿,長城李涵,靈光鄭一鈷,宣川姜興日,三和崔允長,咸從洪顯祖·李德鉉,泰川玄樞,韓山裵千柱,兔山李景學等,或構捏土主,或侵斥訟官罪,而與已蒙放靑山鄭德裕,麟蹄南履爲等,所坐相似。草溪金尙儀,星州金奉來等,俱是田結防納罪,而與已蒙放靑陽姜遇文,或一事竝配,或罪犯相同。仁同金鳳瑞,密陽朴才允,俱是非理立訟罪,而與已蒙放文義金宗海,罪名相似。蔚山尹義謙,慶州鄭一卜,樂安奴恩金,求禮韓龍瑞,長興趙光元等,俱是劫奸未成罪,而與已蒙放蔚山梁壽岷等,綾州徐甲福等,甕津黃夢伊等,罪犯相同,竝放送。三嘉金兌文,和順趙明彬等,俱以蔘契貢人,貢蔘不卽進排罪,而與嘉山崔潤泰,一事散配,潤泰則月前關西定配罪人移配時,已爲嚴刑三次放送,金兌文·趙明彬等,不宜罪同罰異,依潤泰例,嚴刑三次放送。瑞興崔昌謙,以東萊別差邊門將,把守不嚴罪,與設門將文成豹,同時定配,成豹則前已減等之故,今番入於京畿放秩,旣已蒙放,昌謙則尙在不限年之致,日前海西放未放回啓時,雖請減等,而當初兩漢所犯,不但關係一事,亦無輕重之別,則當此同罪疎釋之日,一放一仍,不無斑駁之嫌,一體放送。宣川鄭軍敬,係是侵辱官長罪,而所犯情狀,比他稍重,且況同時定配人文化魯啓壽,博川李玉才,嘉山宣太才,俱已減等,鄭軍敬亦爲減等,今此同罪草記之命,寔出於雨露均霑之德意,臣不勝欽仰攢頌之至,而或慮有遺漏之弊,泝考配案,詳繹罪目,則甕津朴大昌,東萊姜必夏,昌原金大鳴,三和金重赫,洪州崔奎衡,德山金德河,韓山朴絲漢,順天金仁澤,海南奴好男等,俱以攔入場屋罪,充定水軍,而不但到配年久,所坐相類,甕津鄭尙翕,以同罪前,因其子之上言呼籲,已爲蒙宥,則今此大昌等之尙今在謫,宜有一視之典,而事係科場攔入,且異今番赦典同罪,則有非臣曹所敢擅便,上裁,何如?傳曰,允。竝放送事,分付,可也。
掌令許晪啓曰,臣言議風裁,本不近似於淸朝耳目,而每致事會之迫急,怵畏義分,雖不得不冒沒承膺,而瘡疣輒出,愧懼徒積,至於向來喉院之問備,而臣之生疎憒劣,益無所逃矣。李潤彬事,旣無在前之連啓,則自爲伊日之停啓,而府吏之不先報院,晩始呼望,以致大乖於格例,則不能察飭之失,臣實難免,滿心慙惶,靡所容措,不可以時日之稍久,職名之乍遞,有所自恕,其何可晏然仍冒於臺次乎?請命遞斥臣職。答曰,不停,不連仍,不呼望,事未前聞。其失在於最初諸臺之僚員。勿辭,亦勿退待。
掌令許晪啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府設鞫得情,快正王法。請還寢李魯春絶島安置之命,亟令王府設鞫嚴問,期於得情。請罪人寧鎭,亟令王府設鞫嚴問,期於得情。請逆臣承烈,亟正邦刑。請驥顯,設鞫得情,快正王法,翼魯,亟令王府設鞫得情,施以當律,驥顯弟龜顯,亟令王府設輷嚴問,期於得情,龜顯·二歲等七罪人,竝令王府更爲捉囚,嚴鞫得情,夬施當律。請南海縣定配罪人吳大益,亟寢前命,夬施當律。新除授大司憲李義行,時在京畿廣州地,司諫院正言李萬榮,時在京畿安城地,請竝斯速乘馹上來事下諭。答曰,不允。下諭事,依啓。
司諫宋銓疏曰,伏以,臣近患眼眚,首尾四朔,有劇無減,障翳昏眵,常隔重霧,蛙步之間,不得自由,源委所祟,屢經私慼,怔忡諸症,便成沈痼,而以至阿堵傷損,方技無效,復起爲人,將無其望。且臣雖無疾病,每叨見銜,竊自有恧蹙不安,未敢承當者。謹按宋朝故事,入臺百日而無言,則有辱臺之罰。臣於臺地,出入頗久,前後告身,殆將滿百,而性拙識昧,一直緘默,其孤負言責之罪,奚但辱臺而止哉?以是之故,凡於不言之斥,臣輒居一,日前儒臣之疏論也,旣在其職,亦何敢諉之以未及呈身而自恕乎?區區株守,自劃有素,而卽此一事,尤係難冒,向於鄕外尋醫之際,連伏奉除旨,未及竭蹶上來,又於數日之內,恩命荐下,署經爲急,牌召屢辱,而以情以病,束帶無路,不得不連犯違傲,悚惶悶隘,尤增鬱冒。伏乞天地父母,俯垂矜諒,亟命鐫削臣職,仍治臣罪,俾得安意調理,不至廢視,千萬幸甚。臣今其視不能分明,其口尙何能言?而竊於近日事,有難泯默,略此尾陳焉。七重囚之全釋,自有原啓之爭執,臣不敢煩瀆,而龜顯是何等凶逆之親弟也?二字刀削也,當初捉囚,意在覈情,端緖將露,諸供可按,而遽爾特放,任其所之,若是而凶徒將何所懼,輿憤何時可洩?從前罪囚之關係逆獄者,輒加涵貸,而執法之爭,一時紛然,及夫發啓後,則便謂了當,而依舊伈泄,刑政之玩,職由於此。伏願亟允臺啓,還寢成命,無或爲如前之故紙也。噫,紀綱肅而廉恥勵,則中人以下,不得不深飭名節,紀綱壞而廉恥喪,則中人之姿,皆不免濡染利慾。何者?名與利,相爲輕重,而惟在琢磨風勵之如何耳。皇朝部銜,皆稱淸吏,我朝遴選,最重廉謹,所以使居宦者,顧名畏義,有所激勸也。顧今顯宦大吏,躬犯穢汚,上而貽辱朝廷,下而重厲生民,是何淸明之世,有此蔑法無恥之風也。關西事,特因歲饑民困,若恫之憂,宵旰冞勤,道査繡察,絡繹申嚴,而適此贓貪之先發耳。此外諸道諸邑,亦安知無似此干犯也哉?近來習俗,浮靡成風,貧而倣富。賤而慕貴。一經邑宰,不能廣宅占田,則目之以庸孱,滔滔營爲專在利慾,而不如是,則謂不足以齒於人,徒知輕肥之爲可欲,不識廉恥之爲何事,貪風不矯,貪墨無以禁革,生民無以聊生,如是而國將爲國乎?伏願先飭在位,痛革侈風,凡於居家服食之節,皆尙寒素,使一世知有士夫風味之在此,而不在彼,則搢紳間名節,將不待勵而自勵矣。欽恤,聖人之美事也,好生,天心之至仁也。而贓吏之計繈擬律,三尺至嚴,則其不可容貸也決矣。亦願現捉諸吏,一從贓犯多少,斷然置辟,以謝小民,以正法紀焉。且伏聞外官之尤無良者,稱以公用,勒貸富戶之弊,其來已久,稍有貲産之民,緣此而失業者比比,而兩西爲尤甚云,似此橫斂,較諸賣鄕之類,殆有浮焉。亦宜嚴飭各道,隨現重繩,永絶此弊焉。管子曰,守國所以守穀,斯民之水旱有備,而免於顚連者,專在守穀之得其道耳。我國還上,非糶糴而得常平之意,非社倉而有備豫之實,當初之設置令甲,非不精密,而長吏不謹監守,吏鄕因緣作奸,其弊也到今極矣。守宰之遞易,太半還穀,下戶之流亡,都緣還穀,苟不及今矯正,則竊恐所以爲民者,適足以殃民,而將至於穀不守而民不保,寧不寒心?臣於外邑事,無所經歷,雖未能悉究其利病,而亦嘗略有所見聞者矣。官自斂散,而所收者,吏奴則蠹耗鼠穴之奸,將無以防納之也。精實勻淨,數又倍蓰,受之也空殼塵土,數必半減,則剜肉醫瘡之冤,將無以紓,若夫峽滯沿匱之患,誠緣營穀折色之弊,爲方伯者,罔念穀簿之不均,惟問米價之貴賤,遣裨校而詗探,飭列邑而高下,舟車不通之鄕,則陳腐相仍,市直翔踊之邑,則囷儲都罄,今番咸陽之事,足以反隅,哀彼蔀屋,終歲力作,所收幾何?而未及仲冬,缾罌俱竭,至於賣犢販釜之不足,則一邊犴狴,一邊流散,十室九空,在在皆然,洪惟如傷若保之聖念,九閽雖邃,窮閻甚邇,似此疾苦,固已照燭無餘矣。其所釐正之方,不容少緩,而旣不能大有更張,則目下救急之道,只有峽沿裒益之政而已。然而移彼就此之際,或有道路敻遙之弊,受東納西之時,必有陳朽勒給之患,苟不十分消詳,務盡方便,則雖有將來之實効,而未免目前之貽害,臣意則一從郡邑之稍近稍遠,從民所願,使之次次轉移,切勿勒配强給,亦令該邑守令,凡於劃給之際,無或彼我其民,精劣惟均之意,各別嚴飭,恐合事宜矣。臣閉目呼倩,辭甚草略,全未達意。伏乞聖明,不以人而廢言焉。省疏具悉。附陳關西外諸道贓貪事,爾言甚好,當留意矣。侈風事,爾言尤好,此非以言敎者,必因躬導未盡而然,若使宮中,有大布大帛之化,今日侈風,寧至此極?此所以自勵,而欲望一世之觀感者也。贓吏計置辟事,日前一倅之律止勘配,非屈法也。外官富戶勒貸之弊事,令廟堂別般嚴飭,穀簿裒益,道里遠近,一從民願事,依所請,亦令廟堂嚴飭該道。爾其勿辭,調理察職。
大司諫洪秉聖疏曰,伏以,臣識蔑跡畸,動遭顚躓,數十年三司,到處鐵限,非但通朝之所共知,抑亦聖明之所俯燭矣。不意伏奉除旨,以臣爲司諫院大司諫,聞命驚惶,罔知自措,淸朝耳目,本非所堪,矧玆一院之長,地望尤別,雖無情勢之可言,固不敢貪榮冒進,而向縻臺銜,重被人言,特蒙聖恩,曲賜庇覆,四字寵喩,十載感誦,然而所遭刊改之斥,自如於今日,所叨職任之責,尤重於前時,臣於是職,承膺與否,初非可論,無望進前,屢違召命,臣罪至此,益無所逃。伏乞亟命鐫改,勿復檢擬,以存廉防,以肅朝綱焉。嗚呼,此何等時也?義理晦矣,隄防壞矣。臣豈敢以不居其職,不思沐浴之義哉?噫嘻,歷溯往牒,履尊位而處艱屯者,豈復有如我殿下者哉?惟彼一種凶徒,讎視我宗祊,動搖我國本者,嚆矢於尙·禧,傳法於厚·麟,一轉而爲榮·德沮遏之謀,再轉而爲夏·明憯毒之書,人心旣陷,世道如漆,毒流帀域,禍及滔天,興訛造訕,先騷後動,以下二行半刀削窮凶極惡,愈出愈甚,餘波遺種,無處無之,至若宇·偉之擬帥,而指劃於平日者,何事?簡·驥之構疏,而綢繆於暗地者,何說?鞫招昭在,顧瞻已著,箚奏迭陳,誣逼難逃。此莫非萌芽未除,其節自生,枝葉不祛,其本愈深,今雖大其秉執,大其振作,懲討如救焚,討惡如拯溺,尙恐爲勺水捧土,而況上所施措,太過於包容,下之奉行,不免於依違,義理則仍至忠逆之莫分,隄防則竝與懲討而未聞,遂使國人之可殺,路人之所知,而以下九字刀削實恐包藏凶心之類,竊笑而傍伺,不知何樣禍機,又出於何處也?嗚呼,國如無法,賊何所憚?聖人所以遏亂而杜禍者,恃有法耳。奈何咈群情而撓大法,無少難焉,以至近日曹囚處分而極矣。此臣所以腐心而痛骨也。伏願聖明,惕然深憂,赫然亟斷,以昭乾綱,以洩輿憤,下絶三司之交爭,上除九重之煩惱,不勝幸甚。噫,有國之道,莫先於足食,而國家最重,兩西之穀,非但爲水旱之備,亦係陰雨之慮,而中朝經用,倚辦於詳定,近日貪汚,專在於關路,蓋以貨泉之流行,比他道最易也。見今數年失稔,流散若是,幾年徵貪,贓濫若是者,實是守宰之未盡審擇,民食之不顧遠慮也。臣謂自今詳定作錢,每存節酌留貯之道,文武守宰,另揀廉約有幹之人,以厚民天,以忘西顧之憂焉。有國之計,莫先於裕財,而暴殄之費,莫過於麴糵,近來城市之間,大釀彌巷,小酤連屋,擧國若狂,專事含杯,非但風敎之有傷,實爲天物之尾閭也。曾見戊寅己卯之間,禁令行久,而亦非有名之樂歲,斗米十文有餘,今雖十歲十登,此樂那可復見?蓋飮食之奢,急於他僭,比者下類崇飮,亦嫌少濁,此而不革,則民産日消於醉鄕,時風漸歸於八達,實非等閑之憂也。臣謂今則縱不如向時之大禁,宜思去其泰甚之道,使一世,少知邦禁,不溺於沈冥,則數月之間,五部之內,可得幾萬石穀,豈少補哉?噫,天道不能使堯·湯無憂故,輪循豐約,勢所必然,今人之言豐年者,必曰庚戌,幸當斯歲,大有之徵已見,亦望及秋有登,厚儲狼戾之粒,以足三年之蓄焉。省疏具悉。附陳詳定作錢,節酌留貯之道事,問于廟堂,尾陳事,糜穀雖有弊,豈至於擧國含杯乎?觀於近日出入朝行者,如右相·判金吾外,未見德將之容,觴政亦不及古人而然耶?爾其勿辭察職。
庚戌四月二十六日巳時,上御重熙堂。左承旨入侍時,左承旨李祖承,記事官徐有聞,記注官金良倜·金鳳顯,稟事閣臣徐浩修,以次進伏訖。上敎浩修曰,判府事病勢,如何耶?浩修曰,近日則稍有減勢矣。浩修曰,今番原春·全羅兩道黃腸退板,合爲七十八立,今方船運上來,依前例,移送戶曹,以爲區處之地,何如?上曰,依爲之。出擧條命祖承,讀公事,書判付訖。仍命退,諸臣以次退出。
庚戌四月二十六日戌時,上御誠正閣。坐直承旨與下直守令入侍時,同副承旨洪義浩,假注書李海隣,記注官金良倜·金鳳顯,平康縣監李命暹,鴻山縣監金晉柱,扶餘縣監李圾,龍宮縣監閔光暹,以次進伏訖。上曰,守令進前。命暹等,以次進前。奏職·姓名訖。上曰,七事除之,承旨宣諭,可也。義浩宣諭訖。上曰,守令先退,可也。命暹等,以次退出。上命書傳敎曰,龍岡縣令,陽德縣監,泰川縣監,江東縣監,殷山縣監罷拿之代,今日政差出,待下批,皆令明日辭朝,其中賑邑守令,勿拘資級,各別擇差,給馬下送事,分付。上曰,在外承旨許遞,前望單子入之,待下批,牌招察任。出榻敎命退,諸臣以次退出。
上在昌德宮。停常參·經筵。
藥房都提調金鍾秀,提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安。竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵,取稟。傳曰,停。
金履正啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
李晩秀啓曰,來初一日,輪對日次,而景慕宮夏享大祭齋戒相値,頉稟之意,敢啓。傳曰,知道。
李命勳啓曰,副修撰李鼎德下諭後,過限不上來,依定式,禁推傳旨捧入之意,敢啓。傳曰,知道。
傳于李祖承曰,左承旨入侍。
傳于柳戇曰,此兩文臣文藝,則不啻翹楚,履歷則皆經文選,欲送能句人,莫宜居先,而達夜徹朝,終不擧行,指名下敎之後,屢次入稟,萬萬駭然。當該銓官,爲先從重推考,書狀官望筒,斯速擬入。
吏批,以宋祥濂爲進賀謝恩書狀官。
傳于洪義浩曰,下直守令來待。
傳于洪義浩曰,下直守令入侍。
以大司諫洪秉聖,獻納柳雲羽,掌令許晪牌不進罷職傳旨,傳于李祖承曰,只推。
以全羅監司·原春監司狀啓,臨陂縣令尹光孚,狼川縣監鄭來百,催促下送事,傳于李命勳曰,令該曹,今日下送後,草記。
以李基恒囚單子,傳于洪義浩曰,分揀放送。
李命勳,以弘文館言啓曰,本館下番闕直,事甚未安,副修撰金熙采,卽爲牌招入直,何如?傳曰,允。
李晩秀,以弘文館言啓曰,修撰成種仁,連呈辭單,不爲行公,卽爲牌招察任,何如?傳曰,允。
金履正,以兵曹言啓曰,新除授造山萬戶朴慶履老母,今年七十六歲,法不當遠離赴任,呈狀乞遞,邊將之親年七十五歲以上者,許遞其任,載在法典,依例改差,何如?傳曰,允。
李晩秀,以禁衛營言啓曰,來五月當十二番後部右司屬,慶尙左道二哨,右道三哨,合五哨軍兵,逢點實數,六百五十二名,已爲點閱整齊,來五月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李晩秀,以禁衛營言啓曰,來七月當十三番後部後司屬,慶尙左道五哨軍兵,來六月二十五日,京中逢點,依例準二朔立番之意,本道監·兵使處,豫爲知委,何如?傳曰,知道。
李晩秀,以御營廳言啓曰,本廳來五月六月,兩朔應立,前部左司屬,慶尙左道五哨軍兵,六百七十名,已爲逢點整齊矣。五月初一日,與前司軍兵,替代入番後,舊軍放送之意,敢啓。傳曰,知道。
李晩秀,以御營廳言啓曰,本廳來七月八月,兩朔應立,前部中司屬,慶尙左道五哨軍兵,六月二十五日,京中逢點,七月初二日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
禁府啓目,廣興奉事申湜原情云云。傳敎內辭意,發問目嚴問,則其所納供,雖不發明,所乘非馬轎,卽擔機云云是白乎乃,設如渠之所供,渠是法府郞官,又當押去,嚴急之行,托以病故,借乘擔機者,其放恣無嚴,冒犯朝禁之狀,極爲駭惋兺不喩,道臣狀啓,明以濫乘馬轎爲言,且聞隨往書吏言,則以爲馬轎,借於黃州牧,往來之際,終始濫乘云,特敎嚴問,事體何如,而如是漫漶,終不直告,究其情狀,尤爲無據,所當刑推得情是白乎矣,旣有草供捧入之命,上裁,何如?判付啓,押去都事之乘轎,不但事屬變怪,本罪雖不輕,不至於罔赦難貰之案,則渠雖蔭郞,卽亦士夫。曰有曰無之間,但當從實直告,以聽處分,而渠招,以乘擔機樣,終始發明,以致卿等問于隨往書吏,始得乘馬轎之事實云者,渠之所爲,可謂罪上添罪,濫騎之律,詐不以實之律,俱難免定配,而法府郞之乘轎,係是無於古之干科,其所勘律,當自今爲式,發遣郞官,問議于左右相,定配亦有許多層節,合施律名,指一獻議,卿其論理議處爲旀,渠之私覓而僭乘,猶無嚴,身爲雄牧大吏,乃反爲此借助之擧,萬萬駭然。黃州牧使洪彦變,爲先改差,自本府,拿問勘罪爲良如敎。
禁府啓目,前掌令白仁煥原情云云。傳旨問目內辭緣,惶恐遲晩,所當請刑取服,而旣有持草供以入之命,上裁,何如?判付啓,其矣發明之說,頗有條理,問于該道決處次,爲先保放,仍以其矣供辭,卽爲關問以來後,議處爲良如敎。
又啓目,慈山前府使蔡緯夏原情云云。問目內辭緣,惶恐遲晩,所當請刑是白乎矣,旣有草供捧入之命,上裁,何如?判付啓,所供太欠別白,可知其衰憒不省事,然所犯,旣如此,不可以此寬恕,照律定配爲良如敎。又啓目,鐵山前府使洪百游原情云云。判付內辭意,發問目,反覆嚴問,則其所納供,一味粧撰,泛稱遲晩,所當請刑是白乎矣,旣有草供持入之命,上裁,何如?判付啓,所犯狼藉,而觀於所供,皆謂之吏屬之作奸,渠言雖不足取信,不可以此勒勘,供語相左與否,卽爲關問本道,待狀聞來到稟處爲良如敎。又啓目,寧邊前府使許近原情云云。判付內,辭意發問目,反覆嚴問,則其所納供,一如前供,專事發明,所當請刑是白乎矣,旣有草供捧入之命,上裁,何如?判付啓,許多條件中,昨日判下,區別盤問者,觀於渠供,雖未十分別白,多有指陳之處,則亦不可以歸之全然孟浪,然渠爲昨年西邑之倅,若能隨事殫誠,到底盡心,怨謗何從而出,毁言何故流聞,況賑政一事,問目中第一條件,而渠所謂盡心之說,何可取信,繡啓之外,道査亦無別般白脫之端,則不可以李宗憲補賑錢貨,有區處,有所參恕,加倍之律,不施於此等雄邑守令,而何施乎?最遠邊地定配,以懲賑事不誠心之他倅爲旀,其餘條件,俱係瑣屑,而冊客衙客之說,旣登査啓,令該道,嚴加照律決處後,狀聞事,分付爲良如敎。
禁府照目,沙斤前察訪安宗孝矣,本府議啓內,該驛還弊,無異本郡,則繡衣遲留之日,一不言及,及其上來,始爲說道,事極稽緩,以此照律,罪杖八十收贖,奪告身三等,私罪奉敎依允。又照目,聞慶縣監金在明原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
李命勳,以義禁府言啓曰,泰川前縣監金孝建,卽其地定配事,承傳啓下矣,金孝建,自任所,未及上來云,以承傳內辭意,具罪目,依例發遣府羅將,所到處執捉,仍令押送配所,何如?傳曰,勿送府隷,令道伯擧行,其餘以濫乘事,就理諸倅,亦令待待命拿囚,可也。
洪義浩,以義禁府言啓曰,時囚罪人白仁煥口招公事判付內,問于該道決處次,爲先保放事,命下矣。白仁煥査啓來到間,保放之意,敢啓。傳曰,知道。
洪義浩,以義禁府言啓曰,時囚罪人許近口招公事判付內,最遠邊地定配事,命下矣。許近慶尙道機張縣最遠地定配,而以議啓內辭意,具罪目,依例發遣府書吏,押送配所,何如?傳曰,允。
洪義浩,以義禁府言啓曰,時囚罪人吳晉秀原情公事判付內,與同罪在囚者,明日開坐時,考律勘放後,草記,功議區別減等事,命下矣。吳晉秀·鄭謙煥等傳旨內,砲保木,昨今年綿價至貴,以二兩錢,決知其無以辦備,而若用三兩四五錢以貿,則綽綽有裕,人情雜費,不在此中,則合以言之,四兩一二錢,優可爲之,而以繡啓所論列觀之,全州之五兩四錢,金溝之四兩五錢,礪山·咸悅之五兩,天安之四兩八錢,稷山之四兩六錢五分,決知其奸吏之所舞弄,而該守令之初不以爲民去弊爲心者,灼然可知,一疋之役,當爲二兩,而適因綿貴,至於倍徵,則此而切可矜憐,況於倍徵之外,又有所徵,殆近三倍者有之,雖守令,雖有已遞而歸者,此其罪不可不勘,拿處,罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣,吳晉秀·鄭謙煥等,各杖一百收贖,告身盡行追奪,而吳晉秀祖彦胄,揚武原從功臣,鄭謙煥七代祖澈,光國功臣云,竝功減一等,各杖九十收贖,奪告身四等,放送,何如?傳曰,允。
刑曹啓目。粘黃州牧殺獄罪人金成白獄事,臣曹不敢擅便,上裁敎是白乎旀,當該初覆三檢官,竝令該府,拿問處之,何如?判付啓,兩隻齊籲,是非莫辨,觀此道伯査啓,其死雖在於暮夜無人之際,致有屍親之呼冤,細究獄情,未必眞有成白下手之跡,似此疑案,有難遽決,而一味仍推,究竟無期,有乖折獄之義,令道伯,別加詳査,兼又探問,具竟見狀聞,無或如前兩錘說去事,申飭行會,檢官則爲先從重推考,勿論有情無情,公麽下吏,干涉開口於獄情,至登於文案,諸吏各別懲治事,亦爲分付爲良如敎。
李晩秀,以刑曹言啓曰,今二月園幸時,平安道殺獄罪人中和林敬柱,祥原李甲得等獄事,俱因其子擊錚,行査本道矣,今已過限,尙不封啓,誠極未安,當該道臣,依定式推考,何如?傳曰,允。
李命勳啓曰,卽者修撰閔昌爀,謂有臺言,纔已徑出,所當直捧禁推傳旨,而此與無端徑出有異,推考警責,何如?傳曰,允。
持平李敬心啓曰,請大靜縣爲奴罪人金壽賢,依律處斷。請興陽縣爲奴罪人河翼龍,亟令王府,設鞫得情,快正王法。請還寢李魯春,絶島安置之命,亟令王府,設鞫嚴問,期於得情。請罪人寧鎭,亟令王府,設鞫嚴問,期於得情。請逆臣承烈,亟正邦刑。請驥顯,設鞫得情,施以當律,驥顯弟龜顯,亟令王府,設鞫嚴問,期於得情,龜顯·二歲等七罪人,竝令王府,更爲捉囚,嚴鞫得情,快施當律。南海縣定配罪人吳大益之減死酌處,臣固知我聖上追念乃叔之盛意,而見贓旣至四萬餘兩,則國法至嚴,決難容貸。請南海縣定配罪人吳大益,亟寢前命,快施當律。國家之置臺閣,豈徒然哉?上而立殿陛,爭是非,下而糾朝廷,論得失,其不可人人而濫授也明矣。近來臺通,雖曰淆雜,亦豈有若高應觀之鄙賤者哉?渠之服使偉賊,無異傔僕,已悉於銓官自劾之章,臣不欲更汚筆舌,而其父可賢,以曾經倉監之人,忽爲侍從臣父,恩誥頒下,大貽朝廷之羞,決不可一日仍置。請高可賢,超資敎旨,分付該曹,卽令還收,高應觀多年郞署,乞官於銓家故,經銓之人,無不識其面目,而前亞銓趙鼎鎭,其敢曰,不識面目乎,出自其口,擧似政席,無人不傳。則其敢曰,漫不可否乎?慌亂着急,語不成說,原疏還給,臣雖未得見,而傳說藉藉,莫不駭怪,請副司直趙鼎鎭施以刊削之典。修撰閔昌爀,身爲經幄之臣,勒捧邸人之錢,過濫之杖,駭悖之行,傳播閭巷,貽羞搢紳士大夫,廉防掃地矣,請修撰閔昌爀,施以譴削之典。惟允之任,其重何如,而白師謹之闒茸,具修溫之卑微,南柱老之貪汚,不愜物情,請副司直白師謹·具修溫,僉知南柱老,竝改正於承宣之望。臺閣去就,其宜審愼,而前獻納李尙度,昨肅今違,擧措顚倒,請前獻納李尙度,施以不敍之典。監察之任,卽古殿中御史,蔭路淸選,莫過於此,監察蔡潤銓,地處甚卑,有乖官方,請監察蔡潤銓,換送他司,以存古規。近來赦典,每有徒流案爻周之命,而爻周卽放送也。近聞名在丹書之類,若蒙爻周之恩,則便稱復官,祠版籍單,冒書職銜,其爲壞隄防而駭聽聞,非細故也,請嚴飭金吾·京兆,一一釐正。海門咫尺,松禁至嚴,又況事目新頒,飭敎何如,而近聞湖沿松禁,萬萬解弛,山多濫斫,厥數夥然,南來之人,無不傳說,事之寒心,莫此爲甚。請令本道從實嚴査,犯斫奸民,依律重繩。當該水使,啓聞論勘,藩閫之任,不輕而重,或廉察一道之民情,或主管列邑之軍政,尤不可付之衰老之人,國典年限之獨在守令,而不在藩閫,似涉闕漏,易致僨誤,請下詢廟堂,藩閫兩任,亦定年限,俾無重任瘝曠之弊。新除授執義李思祚,時在忠淸道忠州地,請斯速乘馹上來事,下諭。答曰,不允。吳大益事,贓焉有四萬,而不置之法乎,酌處之擧,不但爲世宥所謂用處文書,不可以勒歸,眞個入已故耳,不允。高可賢官敎勿施事,苟涉玷汚論,其子期於不攻自破可也。雖論其父過矣,不允。趙鼎鎭事,判堂之諉於亞堂,朝筵已出言端,此言奚爲而至哉?日前擧措,殆相反於前日所知,依啓。閔昌爀事,苟有勒捧邸人之錢,日前廟堂草記也,何不擧論云乎?過濫之杖,駭悖之行云云。事近沒捉,何不指陳某事某事,置入於䵝昧之科乎?不允。白師謹等改正事,不允。李尙度事,不過體例間事,依啓。蔡潤銓事,相持而連啓,在渠莫如速出場,卽爲相換,徒流案爻周後,冒書職銜釐正事,旣有竝罪名爻周之命,則與只命爻周姓名於配案,差間,今何必一一査出乎?雖未知誰家何人,旣書之祠版,使之一一洗改,則爲其子孫者,心其所隱痛,必有百倍於生前,行遣非特曲念,此等家情理,以朝廷忠厚之風,不必如是,亟停勿煩,湖沿松禁事,湖有三閫,指在何沿,無論事實之,如何?旣曰,松禁不嚴,令政院,問于爾處,仍令廟堂枚擧,行査藩閫年限事,治績精力,不在於年限內外,此啓旣出,必多引義者,其爲瘝曠一也,令廟堂,指一草記下諭事,依啓。
李命勳啓曰,湖沿松禁事,湖有三閫,指在何沿,無論事實之如何。旣曰,私禁不嚴,令政院,問于爾處,仍令廟堂枚擧行査事,命下矣。問于持平李敬心處,則以爲藍浦新縣監丁遇泰,以奸民犯斫狼藉事,論報巡營,以此觀之,忠淸水使柳文植之不能檢飭之罪,在所難免云矣,臺臣所對,旣如此,令廟堂,卽爲行査本道,何如?傳曰,允。
持平李敬心啓曰,臣言議風裁,本不合於淸朝耳目之任,而署經有命,召牌再降,義分是懼,章皇出肅,敢此目下數件事,有所論列矣。及承聖批,誨責備至,臣滿心惶恧,無地自容,高可賢事,臣豈欲雙論其父子,而應觀則旣知其偉賊狎客,姑待行査,方勘其律,刊改一款,初無可論,其父則係是倉監至微至賤之類。名曰,侍從臣父,遽頒恩誥,則不亦近於辱朝廷乎?閔昌爀事,臣家在郊埛,罕見朝紙,雖未詳廟堂草記之如何,而傳說藉藉,臣亦稔聞,其所濫杖,卽湖南界首主人,臣焉敢誣也?但臺閣古規,本有風聞論事之例,緣臣巽軟,承此指陳之聖敎,此莫非臣誠意淺薄,不能見孚於君父之致,其何敢一刻晏然於臺次乎?請命遞斥臣職。答曰,勿辭,亦勿退待。
庚戌四月二十七日卯時,上御誠正閣。都承旨與下直守令入侍時,行都承旨柳戇,假注書李海隣,記注官金良倜·金鳳顯,陽德縣監李泰永,殷山縣監洪仁浩,泰川縣監沈晉賢,江東縣監李遇濟,龍岡縣令柳畊,以次進伏訖。上曰,右副承旨,同副承旨入侍。出榻敎賤臣承命出,與右副承旨洪義浩,同副承旨李命勳,偕入進伏。上曰,守令以次進前,可也。泰永進前奏職姓名訖,仁浩進前奏職姓名。上曰,近日貪風,大可畏也,爾必善爲之,可也。晉賢進前奏職姓名訖,畊進前奏職姓名。上曰,爾則出自言官,何慮之有,民庫弊,不可勝言,須思矯弊之道,期於無弊,可也。遇濟進前奏職姓名訖。上命退,諸臣以次退出。
上在昌德宮。停常參·經筵。
金履正啓曰,禁衛營將官來言,今日本營軍兵,日次私習矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
李命勳啓曰,玉堂備員間,視事頉稟之意,敢啓。傳曰,知道。
傳于李晩秀曰,左副承旨入侍。
以宣傳官射會單子,傳于金履正曰,時帶別軍職人改差,與未差之代,今日政差出。
以宣傳官射會時,趙雲行居首別單,傳于金履正曰,連五巡爲陞敍,連六巡爲右職,今又爲連七巡居首,射技可嘉,今日政,準職調用,以示奬勸之意。
傳于李命勳曰,同副承旨入侍。
洪義浩啓曰,合辭方張之時,憲府無詣臺之員,事甚未安,今日政,新除授持平,待下批牌招,何如?傳曰,允。
柳戇,以吏曹言啓曰,臨陂縣令尹光孚,狼川縣監鄭來百,令該曹,今日內下送後,草記事,命下矣。狼川縣監鄭來百申飭,纔已下送,臨陂縣令尹光孚,謂有親病沈重,實無半千里離捨之勢云,屢度催促,終不下去,誠甚未安,本曹請推之外,無他可施之罰,何以爲之?敢稟。傳曰,情理旣如此,改差,今日政差代,可也。
有政。吏批,判書吳載純,參判李秉鼎,參議曺允大進,左承旨李祖承進。以高廷憲爲持平,申馥爲修撰,鄭東觀爲副校理,金文淳爲氷庫提調,柳文養爲中學敎授,洪善養爲黃州牧使,成雲柱爲臨陂縣令,洪良浩爲同經筵,尹秀東爲工曹正郞,尹行儼爲載寧郡守,白師爲慶尙都事,權以綱爲大司諫,吳泰賢爲掌令,李挺龍爲持平,監察蔡潤銓,長興主簿李復鉉相換。
兵批,判書李進,參判柳誼入直進,參議洪文泳,參知金履成病,右副承旨洪義浩進。以李昌漢爲曹司五衛將,金樂洙爲五衛將,吳文常·南志彧爲宣傳官,吳相祿爲御營把摠,石元杓爲造山萬戶,姜彙喆·洪聖禧爲武兼,副司直洪聖淵,副司果金載翼·鄭致淳,竝單付。
洪義浩啓曰,大司憲李致中,執義李思祚,掌令閔彝顯,持平高廷憲俱在外,掌令吳泰賢,持平李挺龍,牌招啓辭未下,監察茶時之意,敢啓。傳曰,知道。
洪義浩啓曰,卽見平安監司沈頤之,因柳增萬事下諭,有旨祗受狀啓,及定州罪人等査啓,則或落字或誤書,至於八字之多,奏御文字,何等愼重,而有此不審之失,事體所在,不可無警,推考,何如?傳曰,允。
兵曹參議前望單子入之,洪文泳落點。
以平安監司狀啓,定州罪人盧㠎等處,鄕案改錄,斂錢一款,査覈事,傳于洪義浩曰,今則査啓來到,與在囚各人,當分等決處,卿與諸堂,相議停當後,待開門,來待入侍稟處。
傳于李祖承曰,坐直承旨入侍。
傳于洪義浩曰,再明日次對,進定於明日。
洪義浩,以備邊司言啓曰,臺啓批旨,藩閫年限事,治績精力,不在於年限內外,此啓旣出,必多引義者,其爲瘝曠一也,令廟堂,指一草記事,命下矣。取見其臺啓,則以爲藩閫之任,不輕而重,或廉察一道之民情,或主管列邑之軍政,尤不可付之衰老之人,國典年限之獨在守令,不在藩閫,似涉闕漏,易致僨誤,請下詢廟堂,藩閫兩任,亦定年限,俾無重任瘝曠之弊云矣。藩閫之不定年限,非國典之有所遺漏,藩閫任重,惟大體是持,不可視同於守令之躬親細務故,才有可堪,則不必以年爲限故也。凡爲國之道,法久弊生,則不得不有所改制,而至於藩閫,未聞以不定年限,有目下之弊,不當强爲紛更,以致無事中有事,臺啓中辭意,姑爲置之何如?傳曰,藩閫無年限之規,豈闕之也,漏典也,任大故體重,不責細務,古有八十老伯帥,臺臣所論,未知爲可,觀此卿等覆奏,深得廟堂之體,依施。
以京畿監司啓本,充軍罪人趙廷舜,富平府到配事,傳于洪義浩曰,旣非該番,分陳放送事,分付。
洪義浩,以兵曹言啓曰,依下敎富平府充軍罪人趙廷舜放送之意,該道道臣處,分付,何如?傳曰,允。
金履正,以兵曹言啓曰,兩司奇別吏之入宿,自是古例,而因省記修正時見漏,近有本曹梗栍色書吏,替行之事,甚爲苟簡,此後兩司奇別吏,自本曹句管,使之省記人處,何如?傳曰,允。
洪義浩,以義禁府言啓曰,時囚罪人申湜口招公事,判付內,押去都事之乘轎,不但事屬變怪,本罪雖不輕,不至於罔赦難貰之案,則渠雖蔭郞,亦卽士夫。曰有曰無之間,但當從實直告,以聽處分,而渠招,以乘擔機樣,終始發明,以致卿等問于隨往書吏,始得乘馬轎之事實云者,渠之所爲可謂罪上添罪,濫騎之律,詐不以實之律,俱難免定配,而法府郞之乘轎,係是無於古之干科,其所勘律,當自今爲式,發遣郞官,問議于左右相,而定配亦有許多層節,合施律名,指一獻議,卿其論理議處事,命下矣。發遣都事,問議大臣,則左議政蔡濟恭以爲,金吾郞出使之路,乘轎作行,臣立朝五十年,今始聞之,外面雖似小事,人心之全沒嚴畏,國綱之無復餘地,卽此可知,申湜所犯,固已萬萬驚駭,而嚴問之下,謂天可欺,敢以負擔機之說,粧撰納供,及夫府吏直招之後,直贓始綻,濫乘猶屬一時犯法,欺君當作如何勘律,此而循例照法,其爲紀綱之解弛,反不如初不査出之爲愈,本律流三千里,如欲加等,則絶島定配,斷不可已矣。伏惟上裁。右議政金鍾秀以爲,罪人押去都事之乘轎,事未前聞,誠一世變,蓋不但法府體重,郞官職卑而已,從前堂下乘轎之謬例,雖守令,皆是私行私馬,冒禁祕蹤之類,至於奉命之人,着公服騎馹,廚傳之行,十目所視故,雖以御史之尊,初不敢生意於驛馬載轎者,畏國法故也,則申湜之肆然乘轎。藉曰,無蓋,已極放恣,嚴問之下,飾辭欺罔之狀,卽地綻露者,尤萬萬無狀,本罪之外,合施加倍之律,至於比律定式一款,濫騎之律,差可傍照,亦云不輕,則法府郞之加等磨鍊,恐近煩細。伏惟上裁,第伏念該府之以書吏證郞官,雖出於瞞告切痛,得實要速之意,而此與外方査事之,不得不取招於邑吏者有異,恐傷事面,義禁府當該堂上,從重推考,似合事宜云矣,大臣之意如此,上裁,何如?傳曰,參下金吾郞之押行乘轎,何等變怪,又於發明不得之事,遊辭欺瞞,有一於此,其罪難貰,其律不輕,況俱發而兼有乎?大臣諸議,亦無甚異同,而濫騎本律,聞是流三千里云,雖欲加等島,反近於邊,西水羅權管地方,勿限年定配,禁堂推考事,吏非子也奴也,別無不可對質之嫌與法,且況問其行中事實於在傍之府吏,尤豈可以對證言,以此爲非過矣。此一款,置之無妨,越法冒禁之事,與受同罪,自是法典,昨日處分之止於拿勘,每矜其情理異於人,然下比之律,無所不可,洪彦燮待拿來,依流律無減等之例,功議無論,各別嚴勘,可也。
洪義浩,以義禁府言啓曰,黃海監司李時秀狀啓,據刑曹覆啓內,慶安前察訪李信默,令該府拿問處之事,允下矣。李信默下去平安道价川地云,依例發遣府羅將,拿來,何如?傳曰,待待命拿囚。
洪義浩,以義禁府言啓曰,弘文館副修撰李鼎德,下諭後,過限不上來,推考事傳旨啓下矣。李鼎德,前以他罪,發遣府隷拿來事,已爲蒙允擧行,待其拿囚,添問目取招之意,敢啓。傳曰,知道。
禁府照目,慈山前府使蔡緯夏矣,道啓之許多罪狀中,任窠之發賣訟獄之關節,及妖妓之作奸,奸吏之舞弄,歸之民言之喧騰,姑無事端之現捉,今不必臚列勘罪是白乎矣,還穀未捧之爲已捧,停退之爲仍捧,俱是法外,事極痛駭是白乎旀,倉吏偸穀,數過三百,而任其彌縫,矇然不察,其昏憒不職之狀,無辭自明是白乎旀,至於還上代捧之錢,是豈官長容手之物,而甘聽奸鄕之利口,散作銀店之本錢,卽此一事,罪難勝贖是白乎旀,前後賣鄕,出於吏供者,爲二十餘人之多,則其外所犯,將不知爲幾許,寔其情狀,節節痛惡,其公穀幻弄,多數賣鄕之罪,有不可逭罪,告身盡行追奪,杖一百,流三千里定配,以年七十一收贖,私罪奉敎,依允。
獻納柳雲羽啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍,亟命王府,設鞫得情,快正王法。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請恒·善支屬,亟命散配,時謙兄弟,竝投絶島,以嚴隄防。請巨濟府絶島安置罪人朴宗集,亟令王府,拿鞫得情,施以當律。請逆賊尙魯,亟施孥戮之典。請逆臣承烈,亟令王府,快正典刑。請驥顯設鞫嚴問期於得情,快正典刑。翼魯,亟令王府,嚴鞫得情,以正典刑,逆賊驥顯之弟龜顯,設鞫嚴問,期於得情。請前大司諫尹尙東,施以竄配之典,請龜顯·二歲等,七罪人,更令王府,竝爲捉囚,嚴鞫訊問,期於得情。答曰,不允。第九件事,斯速停啓。
判中樞府事金熤疏曰,伏以萬物不能自生,化育者天地也,孺子不能自遂,生成者父母也,殿下於臣,天地之於萬物也,父母於孺子也,臣本疎虞鈍劣,信心冥行,便若瞎馬之涉水,危乎沒頂者數矣,而猶能終始榮途,倖逭大戾,迄至今得有性命,實殿下庇覆全保之恩也。今又矜諒迷執之難化,特副求退之至懇,俾得以不喪名義,全此所守,獲免爲天下後世之罪人,於是乎天地父母化育生成之至仁大德,有終而無餘憾矣,臣仰戴恩遇,俯檢身心,不知此身之爲已有也。詩人所云欲報之德,昊天罔極,卽臣今日情事,臣雖來世生生,殫盡犬馬之力,豈能報盛德之萬一也哉?然而臣力抗君命,積犯違傲,前後罪負,實合重誅,而終靳威罰,曲賜恩遞,況又樞府除命,卽日踵下,有若無故大官之東遞西移者,然臣至今追訟,惶汗浹背,莫省置躬於何地也。噫,臣卽已退之身也,簪笏永謝於周行,踪跡便訣於朝端,目下病情,朝暮且盡,而從今以往,至死之日,更不敢自廁於薦紳之列者,非但臣自靖之義也,實天經地義之不容已者也。今若以時原之爲任稍異,去就之際,二三其義,則是眞媒退而求進也,從前乞退之言,便歸矯飾,難進之義,全沒着落,將未免重得罪於義理之大防,其爲懷世敎而羞朝廷,亦當如何?自叨除旨,亟宜早入文字,申控微諒,而疾病㱡㱡,神精未逮,虛宿寵命,拖過月日,今始悉暴衷悃。仰首嗚呼,伏惟天地父母,更垂覆燾之恩,益軫顧復之慈,臣之所叨樞銜,亟賜鐫遞,兼帶太常提擧,亦令改差,仍命刊去臣姓名於朝籍,使臣與耕叟耘夫,歌詠聖澤於丘壑之中,以沒餘齒,則臣可以不失分守,無負聖朝成物之德矣。答曰,省疏具悉卿懇。近因西北民事膠濃,酬應多端,久未聞卿所愼加減,際接卿疏,殊用欣豁,樞銜及兼綰諸務,辭巽過矣,過矣又過矣,出處去就,何等大關捩,則爲此無所稽無於例之擧者,豈不誠極咄切慨耶?身處域中,拜官不肅命,求之典禮,果有諸未,惟冀休咎,亟改前執。仍傳曰,此批答,遣史官傳諭于金判府事,大臣上疏批答,不卽微稟,以致侵夜傳諭,當該承旨,從重推考。
庚戌四月二十八日卯時,上御誠正閣。同副承旨與兵曹參判入侍時,同副承旨李命勳,假注書李海隣,記注官金良倜·金鳳顯,兵曹參判柳誼,以次進伏訖。上曰,右承旨·右副承旨入侍,出榻敎賤臣承命出,與右承旨金履正,右副承旨洪義浩,偕入進伏。上敎誼曰,近日久不入直,果何故也?誼曰,臣近有賤疾,不得入直矣。誼曰,扈衛軍官入直時,三十人佩將牌出入,而勳駕時,加直十五人,則不佩將牌,事甚斑駁,此後將牌十五箇加造,置于大將所,若値加直時,則使之佩入,事過後,還置大將所之意,定式施行,何如?上曰,依爲之。出擧條上曰,兵曹參議前望單子入之,待下批牌招察任。出榻敎命書傳敎曰,政官牌招開政。命退,諸臣以次退出。
庚戌四月二十八日巳時,上御重熙堂。左副承旨入侍時,左副承旨李晩秀,記事官徐有聞,記注官金良倜·金鳳顯,稟事閣臣鄭民始,以次進伏訖。上敎民始曰,有何稟達事乎?民始曰,以壯勇營事,有所仰達者矣。上曰,何事乎?民始曰,本營支用壯紙,歲入略少,無以繼用,戶曹久陳白綿紙,旣無用處,積置庫中,竟作腐傷不用之物,亦甚可惜,就其中,每年限三百卷,移來取用似好故,敢達矣。上曰,依爲之。出擧條民始曰,拜峯鎭,旣已設鎭之後,自不無支放之需,而未得拮据之道,卽聞京畿前道臣在任時,以公貨用餘錢,貿米一千石,分置各邑,糶糴取耗,而別無歸屬處云,自今年爲始,耗米一百石,自畿營,待秋捧劃送該鎭,以爲需用之地,何如?上曰,依爲之。出擧條命退,諸臣以次退出。
庚戌四月二十八日酉時,上御重熙堂。左承旨入侍時,左承旨李祖承,記事官徐有聞,記注官金良倜·金鳳顯,以次進伏訖。上曰,政官待開門,牌招開政。出榻敎上曰,抄啓文臣親試及課講,明日爲之。出榻敎命祖承讀公事,書判付訖。仍命退,承史以次退出。
上在昌德宮。停常參·經筵。
李晩秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,抄啓文臣親試及課講,明日爲之事,命下矣。處所,以何處爲之乎?敢稟。傳曰,便殿爲之。
傳于李晩秀曰,大臣·備局堂上引見。
傳于李晩秀曰,同副承旨入侍。
傳于李晩秀曰,兵曹參判前望單子入之,待下批,牌招察任。
兵曹參判前望單子入之,柳戇落點。
傳于李晩秀曰,都承旨前望單子入之。
都承旨前望單子入之,金載瓚落點。
傳于尹行任曰,右副承旨入侍。
李晩秀啓曰,判義禁李文源,同義禁洪秉纘·洪明浩,依下敎來待矣。傳曰,入侍。
禁府堂上前望單子入之,同義禁李秉鼎·權·洪檍落點。
傳于洪明浩曰,承旨前望單子入之。
承旨前望單子入之,柳誼·曺遠振·尹行任落點。
李晩秀啓曰,新除授左承旨柳誼,同副承旨尹行任,卽爲牌招,何如?傳曰,允。
李晩秀啓曰,新除授左副承旨曺遠振,方在罷散中,何以爲之?敢稟。傳曰,許遞,前望單子入之,待下批,牌招察任。
承旨前望單子入之,洪明浩落點。
洪明浩,以備邊司言啓曰,修撰閔昌爀,勒捧邸人錢與否査問,草記事,命下矣。以此査問於邸人等處,則全羅道京主人金贊益等所告內,今年正月初六日,閔校理招致本道界首主人於其家,錢四百十兩,使之急速備納,而納錢之後,從當發簡於本道監營,俾卽還報之地云故,矣身等,屢次拒納,畢境則實難圖免,以四百十兩錢,準數備納,至今四朔,終不還報,而月前詢瘼所懷後,本司草記時,閔校理招致,矣身等,以從速還報之意,縷縷爲言,出給家舍文記故,矣身等,果不告于本司,伊時不爲直告之罪,萬死無惜云矣。朝家飭禁,何等申嚴,則閔昌爀,雖是監司至親,四百餘兩錢之違法徵出,未卽還報,極涉駭然。施以譴削之典,本錢使之斯速備給,何如?傳曰,推以所記憶,則閔昌爀之遞任固城,今爲十五年之久,其貧窶可知,所査四萬葉,尙矣無論,雖單四葉,渠何以備給,從兄弟,亦至親,適値至親之典腴藩,借貸略干錢貨,雖不是異事,推徵於邸人一款,則果是違禁之大者,揆以弟爲兄隱之義,從今四朔,尙不無痕備報,前査僅免之疵累,又發於今番臺啓後,非曲庇於昌爀,而有是敎,朝廷宜勸忠厚惇敍之政,論其所失,在於完伯,不在於昌爀,況出入經幨者,以四百金負債邸吏事,譴其人之削其職,則靑帳之內,人當嫌其銅臭,堂堂淸朝,寧有是理,閔昌爀論罪一款,置之,不卽推報之當該道臣,施以譴罷之典,邸吏事,自本司,嚴飭定日,使卽償給,可也。
有政。吏批,判書吳載純進,參判李秉鼎進,參議曺允大禁推,行右承旨洪明浩進。以洪明浩爲刑曹參判,李弘之爲司宰僉正,李百亨爲進賀兼謝恩書狀官,權襈爲廣興奉事。再政。崔命麟爲工曹正郞,刑曹參判洪檍仍任事承傳。
兵批判書李病,參判柳誼入直進,參議李命勳病,參知金履成病,同副承旨尹行任進。副司直單金載瓚。
以全羅監司望筒,傳于尹行任曰,筵席,已示意,本道伯,年來多不得人,數遞亦莫如近年,須非鍊熟持重之人,限瓜久任,則湖南一路,將無得人之時,至於副望,昨春傳敎,已有勿擬之命,則大臣薦擬,似因忘却,銓曹之循例書入,亦甚未安,今欲勿拘資紙差送,則宜於久勢人中,惟才是取,職是左遷,卽外補也,行副司直尹蓍東除授,使之當日辭朝。
傳于尹行任曰,全羅監司留待。
傳于洪明浩曰,全羅監司入侍。
備忘記,全羅監司尹蓍東下直,長弓一張,長箭一部,片箭一部,筒兒一箇賜給。
同義禁前望單子入之,具㢞落點。
以啓螺宣傳官望單子,傳于尹行任曰,如許射藝,徑遞可惜,本職亦旣肅命,宣傳官仍任,此單勿施。
兵曹口傳政事,宣傳官趙雲行,仍任事承傳。
傳于尹行任曰,坐直承旨入侍。
尹行任,以兵曹言啓曰,漏局報時之童二名,各門守門將兒房直九名,章標釐正時,見漏於成冊中,依四所兒房直例,一體成給,何如?傳曰,允。
洪明浩,以司僕寺一二提調言啓曰,御乘三望,尙未完備,昨冬節使之行,又當貿來於燕京,而馬醫之逐年入送,或恐有弊,只付任譯,使之求得矣,及其出來,品皆不合,此實使行中,無相馬之人,不免見欺之致,今番則馬醫司僕金麗輝,更爲入送,限三四匹極擇以來,事甚便當,入去時凡事,一依再昨年例擧行之意,分付使行及各該司,何如?傳曰,允。
尹行任,以壯勇營言啓曰,武藝圖譜通志刊印時,較正人及看勢監印將校·畫員·寫字官·唱準工匠以下姓名,別單書入之意,敢啓。傳曰,知道。行副司直徐瀅修監董於考校,內下鹿皮一令賜給,別提李德懋,有編輯之勞,外四品除授,前察訪朴齊家,有繕寫及編輯之勞,前察訪張世經,有御製及原本繕寫之勞,竝相當外職調用,哨官白東脩,有校正及考校之勞,曾有元仕待窠復職,先付司果,解技藝各勢,知彀官及印役次知將校,邊將除授,畫員寫字官唱準,員役工匠等,依判下施賞,可也。
尹行任,以訓鍊都監言啓曰,本局分授內外山松蟲,今方熾盛,依例令字內坊民,拾去之意,分付漢城府,何如?傳曰,允。
李晩秀,以御營廳言啓曰,本營分授內外山松蟲,今方熾盛,依例令字內坊民拾去之意,分付漢城府何如?傳曰,允。
洪明浩,以義禁府言啓曰,時囚罪人申湜,西水羅權管地方,勿限年定配事,命下矣。申湜咸鏡道慶興府西水羅地方,勿限年定配,而以傳敎內辭意,具罪目,依例發遣府羅將,押送配所,何如?傳曰,允。
左議政蔡濟恭,右議政金鍾秀箚曰,伏以臣等,俄於完伯望,以行副司直鄭東浚副擬,言送於政官矣,卽伏聞東浚勿擬藩任,明有年前特敎,而臣等矇未覺察,有此做錯,惶悚之極,無地自容,玆敢聯章自訟。伏乞聖明,亟降威譴焉,取進止。答曰,省箚具悉。卿等之懇,偶失照檢,何用過辭,卿等安心視事。仍傳曰,此批答,遣吏官傳諭。
敎全羅監司尹蓍東書。王若曰,屬以一面大事,疇可應藩翰之權,出自九卿崇班,予實嘉盤錯之器,要得君重,何待僉諧,眷彼湖南一區,卽我海東重鎭,若漢豐沛山川,爲萬億年基,譬夏荊楊貢賦,出五十餘郡,斯誠民殷而物富,政須得人之功,苟或才微而望輕,難致按道之績矧當牧禦之任頻遞,尤急練達之才是掄,惟卿,風範端凝,志操雅潔,負淸朝之聲望,剛直卽其天恣,遍華貫之登庸,文章乃是餘事,與世齟齬,幾多沈屈之嘆,篤予眷知,屢勤拔擢之命,出而按臬,藹謠頌於邦畿,入則秉銓,恢鑑識於選部,顧前後歷試其可,而內外何適不宜,玆授卿以全羅道觀察使,兼兵馬水軍節度使,都巡察使,全州府尹,卿其祗服寵章,勉恢嘉績,民生易咨易怨,必思勞來之方,王化是承是宣,益懋彈壓之道,簡拔非出於剡薦,須體予委任而責成,黜陟宜嚴於幽明,欲藉卿持重而練務,自餘裁稟,厥有典常。於戱,撤九棘之舊班,非忽內庸之意,佇甘棠之新治,要紓南顧之憂,卿其往哉?吾且召矣,故玆敎示,想宜知悉。知製敎金熙朝製進
庚戌四月二十九日卯時,上御熙政堂。親臨抄啓文臣,親試課講,大臣·備局堂上引見同爲入侍時,左議政蔡濟恭,右議政金鍾秀,行司直李文源,吏曹判書吳載純,行副司直鄭好仁,兵曹判書李,行副司直李獻慶,開城留守具庠,訓鍊都正徐有大,行副司直李漢豐·金持默,行都承旨柳戇,右承旨金履正,右副承旨洪義浩,假注書李海隣,事變假注書任㸁,記注官金良倜·金鳳顯,親試試官左副承旨李晩秀,記事官徐有聞,行戶曹判書鄭民始,檢校直閣尹行任,講試官檢校直提學徐浩修,二直提學金載瓚,以次進伏訖。濟恭曰,日間聖體,若何?上曰,一樣矣。濟恭等曰,王大妃殿氣候,若何?上曰,一樣矣。濟恭等曰,惠慶宮氣候,若何?上曰,一樣矣。上曰,抄啓文臣,皆已整齊耶?民始曰,宋祥濂·尹永僖,謂有情勢,屢度催促,終不入來,事體所在,誠極未安矣。上曰,所謂情勢者,似因吏曹堂上疏槪而然,卿等亦見其疏槪乎?濟恭等曰,見之矣。上曰,旣見其疏槪,則宋祥濂之引義,容或無怪,然應製與供職有異,且書狀之官,無異往役,則焉敢乃爾乎,承旨之書出疏槪於朝紙者,極爲駭然。仍命書榻敎曰,昨日吏曹堂上上疏,呼望承旨,竝遞差。上曰,俄有禁府堂上·吏曹堂上同爲入侍之敎,果入來乎?晩秀曰,禁府堂上,纔已分付,未及入來,吏曹堂上,初未承下敎矣。上曰,當該司謁,査奏,可也。晩秀曰,吏曹堂上入侍事,命下已久,而司謁不傳,事極駭然。當該司謁,令攸司科治,何如?上曰,依爲之。出擧條上命晩秀,讀備邊司閔昌爀事草記,判付訖。上曰,予則以爲,此事所失,在於完伯矣,無論一家與否,如干錢貨之推移,不是異事,則況從兄弟之間乎?完伯旣是腴藩,四百金備報,何難之有,而正月査事,僅免之後,尙不爲之彌縫,致又有今日臺啓,此豈成說乎?朝廷當觀大體,堂堂淸朝,靑帳之內,以負債邸人事被罪,則雖罷職微罰,其當何如,其人雖不足惜,其辱朝廷,尤當何如,此草記,昨日早入,而有商量者,今始判付,蓋不罪昌爀而罪完伯,或恐如何,而及復思之,揆以弟爲兄隱之義,決知其所失,專在於完伯故,有此處分,卿等以爲如何?濟恭曰,聖敎誠至當矣,外間議論,亦以完伯爲非矣。鍾秀曰,聖敎果然矣。履正曰,物論莫不然矣。上曰,下詢大臣之事,承旨何可剿說乎?鍾秀曰,右承旨金履正,當自上下詢大臣之時,大臣奏對未畢,而遽然從傍替對,筵體不嚴,不可無警右承旨金履正,從重推考,何如?上曰,依爲之。出擧條上曰,錦伯事何如,日前臺啓,雖不露名,似有所指當之者,宜有引義申飭,則可以行公乎?濟恭曰,人言旣若此,豈不欲處義,而有飭敎,則亦豈不行公乎?鍾秀曰,方伯數遞,大關民弊,近日錦·完兩道,幾皆坐席未愋,此甚可悶矣。閫帥亦有過年限者,卽辨至健也,其爲人倔强剛明,非僨事之人矣。上曰,此人曾以奉命宣傳官,罷黜平壤庶尹,可謂有氣矣。上曰,正言李相璜,以抄啓文臣,今日親試,似當來待闕下故,使之來參次對矣,其果入來乎?履正曰,以其親病,不得入來云故,知委他臺,皆令入來矣。上曰,旣無親病上疏,又無請由,則豈可不入來乎?俄者臺諫,牌招啓辭之還給,蓋以旣有行公臺諫,今日自當詣臺,次臺入侍,當以城上所臺諫入參,政院之當初請牌,誤矣,至於知委諸臺云云。尤誤矣,旣過廳坐,臺諫之不待牌,無端入闕,大違臺體,亦關後弊,此等應行之事例,承旨雖不知,雖是生疎所致,極爲駭然矣。濟恭曰,俄於閤外,以關西査啓判付落字事,聞司謁口傳下敎,而臣亦於昨日,伏見判付,則果無諸堂二字,不爲啓下禁府,而啓下備邊司故,臣亦以卿與之卿字,指臣等下敎知之矣。上曰,誤爲承書,入侍承旨之罪也,誤爲啓下,隨廳之罪也,當該承旨果誰也。義浩曰,入侍承旨,卽李祖承也,判付承旨,卽臣也。上曰,當該承旨,竝遞差。出榻敎上曰,完伯之代,不可不擇差,尹行元·閔台爀姑無論,十餘年以來,湖南無一善治,今番則必須得久任責成之人,予意則以正卿中,擇送似好,亦多前例,誰果可合乎?濟恭曰,考見官案,無可合者,未敢指名仰對矣。上曰,筵退後,善爲擬入,可也。上曰,次對爲之。濟恭曰,前因傳敎,嶺南穀多之弊,先從咸陽·尙州,較戶量穀,留與賣數爻,區別狀聞,流來積逋之近於龜括者減價,亦屬貽弊,精覈詳察,據實登聞事,行會矣,卽見慶尙監司李祖源狀啓,則枚擧尙州牧使吳在文,反庫差使員柒谷府使趙駿逵牒呈,以本州元還十三萬五千五百九石零,元戶一萬八千六百六十七戶,通計戶結還當分條,爲五萬八千二百石,留庫條,亦當稱此,十一萬六千五百九石零,留作邑還,依式糶糴,當年耗條作錢,使穀簿有減無加,其餘一萬九千石,目下市直米一石價,一兩九錢,太一石價,一兩四錢,租一石價八錢,依此折定,而當此春窮,本色責納,係是行不得之政,錢穀間,隨納捧上,以準一萬九千石之數,而如或不準此數,就留庫中,使之發賣,恐合便宜,宮屬負逋及暗錄條,爲二萬四千七百八十六石零,而其中四千四百石零,以本色捧上,捧上一萬六百四石零,以代錢捧上,目今未捧,爲九千七百八十石零,而民還未納條可捧者,農務方殷,待秋成竝耗徵捧,其外新還之不得不里徵者,爲三十一石零,徵族者爲七十九石零,而舊還年條,旣過十年,還民小名,初不開錄,只以其里幾石懸錄,査實無路,了殺無期,而莫重穀簿,有難請減,分秩開錄,恭俊處分,各年監色負逋,爲千餘石者七人,自八九百石,至二三百石,亦過十餘人,待其收殺,分輕重勘處計料,而其中下吏姜奉爀所逋,爲二千四百餘石,文奉天爲一千九百餘石,則不可刑配而止,竝置重辟,未知何如?甲辰以後,當該守令等,不謹典守,未得覺察之罪,令攸司,稟處爲辭矣。尙州還穀虛殼與逋欠之稱,與咸陽相爲伯仲,今見査啓,比所聞,不無差勝,殊可幸也。其量戶計穀,以十一萬六千五百九石零,留作糶糴,耗條年年作錢,使穀簿有減無加,其所酌定,儘合便宜,其餘米太租合一萬九千石,依市直折價,而錢穀間,隨納捧上等節,竝依狀請許施爲好,官屬負通及暗錄條之或以本色,或以代錢捧上,而猶未盡捧者,使之待秋成畢捧,其外新還之里徵族徵者,合爲六十石零,舊還三千九十餘石之不得不里徵,七十九石零之不得不族,雖絶可矜憐,旣係還穀,則此非自下仰請蠲減之事,待秋督徵,有不可已,負逋吏最多者二人之竝置重辟,其在懲一礪百之道,不可不許施,甲辰以後,不謹典守令,令該府,依狀本中現告,一竝拿問嚴處,何如?上曰,依爲之。戊戌舊還各邑事勢,旣如許,無論里徵族徵及負逋,又與所謂當捧條,其爲鬼錄一也,與新還不可捧,六十石零,一竝蕩減,負吏置辟,烏可已也。十年之間,必多物故之人,與咸陽之全一邑大變通,有異他道,似此石數,率多減死勘配,宜無異同,令道臣,依此決折事,分付,可也。出擧條濟恭曰,此開城留守具庠所啓也,以爲本營軍兵聚點,每年設行於二三月間,而尙未擧行矣。今則農務方殷,軍兵各散,如欲聚點,則貽弊不少,請令廟堂稟處矣。軍兵聚點,雖係師律,當此劇農之節,聚軍肄習,非所可論,姑令權停,恐無妨矣。上曰,依爲之。出擧條濟恭曰,此修撰成種仁上疏也,以爲近來使行,刷馬驅人之弊,最爲痼瘼,駄運乾糧之數,爲八十二匹,而人數亦如之,未到瀋陽,十顚九仆,終至雇車運致,今以馬價盤纏錢銀,出貰雇車,則自可相當,及此時,移文禮部,以彼中通行車價,作爲定式,象譯及應赴人員,從略分定,毋過三十人之數,可爲矯弊之一助,爲辭矣,刷馬驅人之奇奇怪怪,貽羞異域,不待儒臣之疏,臣亦熟見而熟知之,革罷之論,誠爲格言,自有此疏以來,施行便否,屢問於首譯輩,則皆以爲,以刷驅應給之價,欲雇車還往,則其所不足,不知爲幾許兩,無前公貨,恐無出處,且以驅人言之,渠輩非農非賈,只以刷役爲生活,便同永業,今若一朝革罷,則盡化爲盜賊之外,更無他策,此不可不深慮,至於象譯應赴者名色,非不夥然,而此亦左牽右掣,恐不可以卒革元定之數,臣意則仍舊慣擧行之外,無他善變之策矣。上曰,右相之意,何如?鍾秀曰,燕行事情,臣所未詳,固不敢臆對,而成種仁疏兩條,以外面觀之,皆似合宜,然礙掣之多端,誠有如左相所達者,大抵未覩後來之利害,而徑變流來之舊法,在所難愼,凡事皆然,況事在疆域之外者乎。賤見,與左相無異矣。上曰,依爲之。出擧條濟恭曰,頃仍東萊府使報請倭館開市,大廳旣許改建,明春當爲始役,而在前此等物力,先以本道公貨,推移許貸,其代以公木作錢,餘剩三錢條,限年還報矣,今此廳役,以乙巳行廊改建時,所入物力,商量比準,則雖在萬兩之內,足可了當,依前例,以濟民倉南倉錢,量宜許貸,每年以三錢條,限年還充,則公貨可無見失之患,以此分付,材木則酌量容入,枚報備局,以萊府近處松田中,風落自枯,不合船材者斫給,而陸運則監董官,擔當擧行,水運則用附近兵船沙格糧米,以儲置米,依例會減之意,一體分付,何如?上曰,依爲之。出擧條上曰,向筵下敎於右相者,近日備堂,甚苟簡,可以還差者,爲幾人乎?今日差下,可也。濟恭曰,近日備堂行公之人,數甚無多,禮曹判書徐浩修,漢城判尹金文淳,竝爲還差,何如?上曰,依爲之。都承旨柳戇,一體還差,可也。出擧條上曰,備堂,須擇曾經監司,有內外履歷者差下爲好,近日備堂,或多衰老之人故,未能久任,以年紀稍少者差下然後,可以做事,且參聞廟謨,鍊習事務,豈不爲日後之需用乎?文源曰,定州新鄕案修正時,罪人辛漸,終始任事,旣發於吳大益之招,又發於諸囚之招,首倡勸成者,必是此人,白仁煥,渠供雖爲發明,以道査觀之,爛漫同參之狀,昭不可掩,渠雖遐鄕之人,曾經侍從之職,少不顧忌恣行不法之事,當施流竄,其餘諸囚,不可以受賂之多寡,區別其罪之輕重,竝施島置之典,何如?上曰,諸堂之意,何如?秉纘曰,辛漸則以辛受來之孫,席父兄之勢,武斷鄕曲,必倍於他人,若論首從,則恐不得免重律,而其餘諸囚,亦皆以同參納供,則不可以捧賂多少,有所區別矣。明浩曰,以前後囚供觀之,辛漸之名,如出一口,其居間慫慂,終始任事之狀,昭不可掩,則首倡之律,渠焉敢得逭,而其外諸囚,擧皆以同參納供,則不可以捧賂之多少,有所區別矣。上曰,左右相之意,何如?濟恭曰,定州事,以臣愚見言之,已錄之鄕案,不當爻周也,旣散之錢貨,不可還徵也,蓋爻周則初旣敗家亡身,而命又罔民還徵,則雖使剝盡土皮,而無以盡捧,此豈非難處之甚乎,況在囚諸人,無論朝官,白徒,渠雖欲作爲此事,本官不許,則亦無可奈何也。朝家刑政,只當罪監司與守令而已,蟣蝨邑子,何足費聲氣而治之乎?然就其中,必欲强爲分等,則辛漸之爲首倡,亦不過臆料而言之,以曾經侍從而參涉者有之,則以此爲罪首然後,事面庶可免爲且矣。鍾秀曰,終始按査之禁堂,皆以辛漸爲首倡,則首倡人用律,不可不加等,其餘則當爲隨從,而其中白仁煥,乃是侍從,則不可與嗤蠢白徒比論,似當另爲嚴勘,至於斂民錢之推給,不但法理當然,亦可爲大懲創之方矣。新鄕案之爻周,道臣事,可謂得體,案旣爻周,則民錢之徵償,自是次第事也。文源曰,諸囚中趙慶一以渠招觀之,年迫七十,僻居外村,鄕案修整,初不干涉,名帶査監之任故,新鄕募入輩,收錢三十兩以給,而不能退却,陷此死罪云,人旣老昏,物亦些少,强傅其生道,似可有區別,敢此,仰達矣。上曰,若於諸囚中,區別首從,當以曾經侍從者爲首,白仁煥以首倡勘律,辛漸,卿等諸議雖以首倡爲言,非爲渠也。辛受采之蒙被異恩殊寵,卽所仰覩,今於其子孫之干科,若不別加矜念,是豈小學所謂所愛亦愛之義乎,昨筵筵臣,雖以犬馬亦愛,尙猶然矣。竝與犬馬之子而亦愛,近於過當爲言,而所持難者,以上舍生決科,無異特第,釋褐之後,卽拜行左承旨·戶曹參判,其頂帶軺軒之狀,予於伊時承命之行,目覩於街上,雖與故參判吳光運家世宥之意,不可同日而語,若令刑推定配,誠有所不忍者,卽其地方定配,而前倅所捧禮錢,太半入於防役防債,其所釐弊之方,使渠竭誠周章,以爲贖罪之地,今若爲其懲貪,反收旣放之民債,此則驛騷當如何?此惟在道伯處決之如何,非朝廷所知矣。其餘各人等編配,亦屬煩猥,嚴刑逐送本鄕,而趙慶一年近除刑,所犯別無可問之端,杖一百收贖放送,可也。出擧條曰,堂下武臣朔試射,來月爲始,當爲設行,而今當復舊定式之時,一番經稟後,可以擧行矣。各廳射員中,如別軍職時帶實職人及軍門從事官,守禦將官之曾前免射,有非成就勸懲之道,竝令赴試,備邊郞·三道參軍·守門將·捕廳從事官,吏批所管各司武臣,及監察,竝依舊例,勿爲擧論,何如?上曰,依爲之。出擧條以綱等曰,請黜置罪人鄭致達妻,亟令王府,快正典刑,以洩神人之憤。上曰,不允。以綱等曰,請物故罪人德相,亟施孥籍之典。上曰,不允。以綱等曰,請逆賊尙喆,依律處斷。上曰,不允。至末端事。上曰,此非賜批之啓辭也,越次繼陳,乃是近例,繼陳下端,可也。以綱等曰,三司啓體,至爲嚴重,旣未承批,則豈敢繼陳他啓,近來入侍臺臣,雖或有未承批,而徑陳他啓者,此是謬例,有違啓體,臣不敢奉承矣。鍾秀曰,臺臣之言,誠得體矣。上曰,大司諫權以綱,獻納柳雲羽遞差。出榻敎泰賢曰,臣知識魯莽,言議巽軟,本不合於淸朝耳目之任,而掌憲新除,適在於次對有命之際,沐浴義重,他不暇顧,章皇出肅,冒沒登筵,而臣於諫長請批爭難之際,同爲起伏,則今於諫長遞差之後,去就宜無異同,以此情踪,其何敢一刻仍冒於臺次乎,請命遞斥臣職。上曰,勿辭,亦勿退待。泰賢曰,請大靜縣爲奴罪人金壽賢,依律處斷。上曰,不允。泰賢曰,請興陽縣爲奴罪人河翼龍,亟令王府,設鞫得情,快正王法。上曰,不允。泰賢曰,請還寢李魯春絶島安置之命,亟令王府,設鞫嚴問,期於得情。上曰,不允。泰賢曰,請罪人寧鎭,亟令王府,設鞫嚴問,期於得情。上曰,不允。泰賢曰,請逆臣承烈,亟正邦刑。上曰,不允。泰賢曰,請驥顯,設鞫得情,快正王法,翼魯,亟令王府,設鞫得情,施以當律,驥顯弟龜顯,亟令王府,設鞫嚴問,期於得情,龜顯·二歲等七罪人,竝令王府,更爲捉囚,嚴鞫得情,快施當律。上曰,不允。泰賢曰,請南海縣定配罪人吳大益,施以當律。上曰,不允。泰賢曰,諫長爭執之論,辭嚴義重,實出於不欲共戴之義,而不惟不賜允可,乃有遞差之命,如是而義理何以闡明,亂賊何所懲畏乎,請還寢諫院諸臺遞差之命。上曰,不允。以下八行刀削上曰,次對先退,可也。上曰,日熱如此,課講則後日爲之,懸題後,使之謄題退去,以爲在家製進之地,可也。浩修曰,今番使行,與前有異,不可不帶去有文藝,能幹事之人,檢書官朴齊家,臣行中,元額外帶去,業儒李喜慶,正使行中,元額外帶去,譯官洪命福,以首譯帶去,而行中元額內,押物通事蒙學遞兒,各減一員,救療官及偶語別差,俱是不緊名色,今行則權減似好故,敢此,仰達矣。上曰,右相之意,何如?鍾秀曰,元額外帶去三人,旣是使行之不可無者,則元額數內,剋減之數,相當然後,始可許之,而曾聞別使隨率,最稱無利,當次之人,每多不願云,依使臣所請施行,恐合事宜矣。上曰,依爲之。鍾秀曰,書狀官宋祥濂,所坐非細,前後注擬,一不擧論,則今番銓堂之首擬書狀,雖未知緣何委折,而專對事重,渠之不敢冒膺,道理當然,使行日子漸近,不可不趁早變通,書狀官宋祥濂改差,何如?上曰,許遞,今日政差代,可也。出擧條命退,諸臣以次退出。
庚戌四月二十九日未時,上御重熙堂。同副承旨入侍時,同副承旨尹行任,記事官徐有聞,記注官金良倜·金鳳顯,以次進伏訖。上命行任。書傳敎曰,更思,京兆已區處,前望點下,未免遺照,本任輕遞可惜,前參判洪檍,仍任前職,牌招察任,同義禁前望單子入之,待下批,亦爲牌招察任。命退,承史以次退出。
庚戌四月二十九日酉時,上御重熙堂。坐直承旨入侍時,同副承旨尹行任,假注書李海隣,記注官白慶楷·金鳳顯,以次進伏訖。上曰,左承旨許遞,仍令該曹口傳付軍職。出榻敎命書傳敎曰,刑曹判書初度呈辭給由,誤以踏啓字書頒,亦不提稟,承旨事,極爲駭然。當該承旨遞差。又命書傳敎曰,有此大段做錯,當該承旨遞差,注書汰去。上曰,右承旨牌招入直。出榻敎上曰,政官待開門,牌招開政。出榻敎命退,承史以次退出。
上在昌德宮。停常參·經筵。
李晩秀啓曰,明日景慕宮夏享大祭齋戒相値,視事頉稟之意,敢啓。傳曰,知道。
傳于李晩秀曰,傳香承旨,馳詣宗廟·景慕宮,奉審摘奸以來。
李晩秀啓曰,端午帖製述人中,時無職名人,令該曹口傳付軍職,何如?傳曰,允。
傳于尹行任曰,推考房承旨入侍。
傳于李晩秀曰,承旨前望單子入之,待下批牌招察任。
承旨前望單子入之,金履成落點。
傳于李晩秀曰,北道暗行御史入來,大臣·吏兵批政官,與御史入侍稟處。
李晩秀啓曰,右議正金鍾秀,兵曹判書李,吏曹參判李秉鼎,北道暗行御史徐榮輔,依下敎來待矣。傳曰,入侍。
傳于尹行任曰,有司堂上入侍。
尹行任啓曰,有司堂上鄭民始·李文源,依下敎來待矣。傳曰,入侍。
傳于朴聖泰曰,召對入侍。
以京畿監司狀啓,今番賊徒跟捕,各邑校卒開錄,而廣州首捕校鄭國彬,昆陽郡充軍事,傳于尹行任曰,將校,令該曹帖加成給,軍卒,令畿營從厚施賞,罪自罪,功自功,以他道定配之類,罪名分揀,帖加一體擧行,以卯怪事定配,若有未蒙放之類,一體放送事,回諭。
傳于李晩秀曰,發遣吏郞,諸執事淸齋與否,摘奸以來。
傳于李晩秀曰,當該承旨遞差。
傳于李晩秀曰,承旨前望單子入之,待下批,牌招察任。
承旨前望單子入之,朴聖泰·李益運落點。
尹行任啓曰,合辭闕啓,事甚未安,今日政,新除授臺諫,待下批牌招,何如?傳曰,允。
傳于李晩秀曰,都承旨未差之代,除差祭在外及老病外,以無故人,今日政差出。
有政。吏批,判書吳載純內閣進,參判李秉鼎進,參議曺允大禁推,右承旨金履成進。啓曰,判書吳載純內閣進,參議曺允大禁推,小臣獨政未安,何以爲之?敢稟。傳曰,仍爲之。以徐邁修爲承旨,鄭好仁爲大司憲,李祖承爲大司諫,鄭益祚爲執義,崔烜爲司諫,崔重圭·鄭東愼爲持平,李彦祐爲獻納,申大龜爲正言,金持默爲同義禁,李敬五爲兵曹參知,鄭澤孚爲司僕正,沈禧爲白川郡守,羅烈爲咸昌縣監。
兵批,判書李進,參判柳戇病,參議洪文泳入直,參知未差,同副承旨尹行任進。以尹得逵·具絳·李仁達·趙㞳爲宣傳官,朴與曾爲訓鍊僉正,李海範·安㢞爲部將,趙雲衢爲守門將,副護軍單宋銓·李思祚,副司直單李命勳·金履正·朴基正·高廷憲·李挺龍·李萬榮·白東修,以申大偀爲宣傳官,尹昇東爲都摠都事,李潤瑞爲禁衛把摠,徐潤載爲備邊郞,元永龜爲訓鍊僉正,洪采疇爲判官,李邦祜爲主簿,金爔爲正,白泓鎭爲都摠都事,尹致宖爲武兼,李寬會爲左捕廳從事官,沈公俊爲宣傳官,司直單李祖承·洪義浩·權以綱·柳雲羽,以吳文常爲訓鍊正,李顯三爲主簿,姜彙喆爲宣傳官,具興遠爲武兼,內禁衛金宗洙·朴光進,李元祥,尹致宖·具衍·趙雲衢,洪聖禧,今加折衝。再政。以金益淳·黃俊彦·白師斌,金禮欽·裵俊福爲武兼,黃處中爲守門將,朴弘源爲都摠經歷,吳顯忠爲從浦萬戶。三政,以李得遠爲守門將,韓師鎭爲訓鍊判官。四政。以李明會爲訓鍊主簿,吳鼎國爲武兼。
金履成啓曰,新除授都承旨徐邁修,是通政,左承旨洪明浩乃嘉善,而都承旨例不得降付,何以爲之?敢稟。傳曰,竝許遞,都承旨,以在京無故,可以行公人,擬入。
吏批,再政。以尹悌東爲吏曹佐郞,金履鍷爲工曹正郞,韓光綮爲安邊府使,金鎜爲咸興判官,鄭東保爲金城縣令,丁志元爲洪原縣監,金載仁爲利城縣監,張鎔爲居山察訪,徐敎修爲平康縣令,趙尙鎭爲都承旨,鄭冣成爲吏曹佐郞,朴華源爲刑曹正郞,沈逵爲宗廟令,李周憲爲信川郡守,李普衍爲長興主簿,魚錫齡爲奉常正,李命勳爲大司諫,朴基正爲獻納,韓光植爲副修撰,金魯永爲戶曹參判,沈能寬爲禁府都事,徐澈修爲靖陵參奉。
李晩秀啓曰,端午帖製述人,旣已啓下矣,弘文提學洪良浩,待明朝牌招,出韻科次,何如?傳曰,允。
假注書李海隣汰去,代以趙台榮爲假注書。
朴聖泰,以檢校直閣李晩秀意啓曰,抄啓文臣親試御題頒下,今已經宿,惠化門護軍宋祥濂,敦兼門護軍尹永僖,謂有情勢,嚴敎譴補之下,屢度催促,而亦不製進,揆以事體,萬萬駭然。令該府拿問處之,何如?傳曰,寧有如許紀綱,嚴飭製進。
金履成啓曰,俄於入侍退出之際,不擧行路燭,事極駭然。當該司鑰,令攸司科治,何如?傳曰,允。
朴聖泰,以弘文館言啓曰,本館下番闕直,事甚未安,應敎柳文養,校理朴奎淳,竝卽牌招,以爲推移入直之地,何如?傳曰,允。
朴聖泰,以弘文館言啓曰,修撰閔昌爀,連呈辭單,不爲行公,與新除授副校理鄭東觀,副修撰韓光植,竝卽牌招察任,何如?傳曰,允。
李晩秀,以禮曹言啓曰,文臣殿講初次居不人,各於本司入直,能誦後,替直事,命下矣。卽接各司擧案,則兵曹佐郞金憬,副司果曺允遂能誦,使之替直之意,敢啓。傳曰,知道。
尹行任,以兵曹言啓曰,惠化門護軍宋祥濂,敦義門護軍尹永僖,依傳敎,自今日,使之入直,兩門入直護軍,還屬禁旅之意,敢啓。傳曰,知道。
尹行任,以兵曹言啓曰,卽接廣智營入直哨官吳亨喆手本,則訓鍊都監字內集春門北邊宮墻舊築撤毁處十七間許,今已畢築云,把守軍兵,本處還入直之意,分付,何如?傳曰,允。
尹行任,以訓鍊都監·禁衛營·御營廳言啓曰,訓鍊都監字內集春門北邊宮墻舊築七間許頹圮處,其南邊舊築七間許,其北邊舊築三間許撤毁處,今已畢築,把守軍兵,本處還入直事,自兵曹草記矣,把守廣智營軍三十名,還入直所,將校解送之意,敢啓。傳曰,知道。
朴聖泰,以義禁府言啓曰,平安道定州牧出使都事閔宗爀拿問處之事,傳旨啓下矣。閔宗爀未及上來,依例發遣府羅將,所到處拿來,何如?傳曰,待待命拿囚,可也。
朴聖泰,以義禁府言啓曰,尙州前牧使金履信·沈基泰,兼任咸昌前縣監柳秉均,尙州前牧使洪元燮·徐簡修,兼任咸昌縣監鄭斗榮等,竝令該府,拿問嚴處事,傳旨啓下矣,金履信·沈基泰·徐簡修今方待命,卽爲拿囚,而柳秉均以白川郡守,時在任所,鄭斗榮亦在任所云,依例發遣府羅將竝拿來,洪元變前以他罪,有待命拿囚之命,就囚後,添問目取招,何如?傳曰,允。竝待待命拿囚,近以府屬,押去拿來行,貽弊於列邑,至登於筵席,不飭之上都事,爲先推考,後復若此,首吏首隷,卽其地方,定配,卿其爲別操切時囚,皆於還宮後捧供,待判下,仍於明日內,草記議處,照律判下諸囚,亦以草記擧行,竝區別功議減等以聞,可也。
朴聖泰,以義禁府言啓曰,罪人白仁煥,以首倡勘律辛漸,卽其地方定配,其餘各人等,擇其中不足責之類,依大臣言,刑推放送,趙慶一杖一百收贖放送事,命下矣。白仁煥,以武斷鄕曲律,杖一百收贖,告身盡行追奪,全羅道靈光郡流三千里定配,辛漸卽其地方,平安道定州牧定配,而以批旨內辭意,具罪目,依例發遣府羅將,押送于各其配所,其餘承慶恒·金文瑞·趙慶輔·李良弼等,嚴刑一次放送,趙慶一杖一百收贖放送之意,敢啓。傳曰,知道。
禁府照目,吏曹參議曺允大矣,莫重享官,分排不審,至有禁堂混差,其中昏錯推考,罪笞四十收贖,付過還職,私罪奉敎,罷職放送爲良如敎。
禁府啓目,罪人柳增萬口招云云。判付內辭緣,發問目,反覆嚴問,一向抵賴,終不直招,究厥情狀,萬萬痛惡,所當更請加刑,期於得情是白乎矣,當初輸款,已是斷案,具格捧結案取招,何如?判付啓,外面觀之,比諸定牧禮錢數多,寧倅,斷爛諸案,似有輕重大小之別,而俵災之政,關係何如?雖把束之微,卽吾民口吻中物,一或犯手,作爲私物,卽贓物也,死罪也。至於柳增萬段,二百結內,無一及民,如許純然消瀜,卽前所未聞之事,三次之刑,亦云末勘,傅生一款,非可擬議者,但其不及民委折,與入已而盡呑,差有別焉。防給他役,儘有可據,然則計贓一款,似或掣肘,且有已現發諸罪外,更査之命,雖於勘配之後,何難更爲拿覈乎?無端滯囚,徒累王府,姑先減死絶島定配,卽爲押送爲良如敎。又啓目,義城縣令李弘源原情云云。傳旨內辭緣,泛稱遲晩,刑推得情,何如?判付啓,與未給價差異,除刑推議處爲良如敎。
庚戌四月三十日辰時,上御重熙堂。同副承旨入侍時,同副承旨尹行任,記事官徐有聞,記注官金良倜·金鳳顯,以次進伏訖。上命書傳敎曰,尙州査啓,兼官守令,如在應遞之科,徒貽曠官之弊,爲先改差,今日政差出。又命書傳敎曰,頒箑在明,兩司無行公之員,其在存羊之義,太埋沒,在外及未肅拜人員,竝許遞,政官牌招,開政差出。又命書傳敎曰,未滿四矢宣傳官,旣有限今晦肄習待令之敎,則該廳之尙不入稟,致勤提問,寧有如許紀綱乎?行首及承傳·宣傳官,竝汰去。今日政差代,近來宣傳官擧行之如此,皆由行首之不能檢飭,此後令兵判,各別嚴飭。上曰,差祭同義禁許遞,今日政差出。出榻敎上曰,未下直守令,與今日政新除守令,皆令明日辭朝。出榻敎命書傳敎曰,抄啓文臣宋祥濂·尹永僖事,萬萬駭然。應製無異往役,情勢亦非新件,則或不赴試場,或旣赴而不製,留券不考,尙不膺命,新進文臣,焉敢乃爾,副司果宋祥濂,惠化門護軍除授,副司果尹永僖,敦義門護軍除授,皆自今日入直,入直護軍還屬禁旅。命退,承史以次退出。
庚戌四月三十日酉時,上御誠正閣。大臣·吏兵批政官·北道暗行御史·有司堂上,召對同爲入侍時,右副承旨朴聖泰,假注書趙台榮,記注官金良倜·金鳳顯,右議政金鍾秀,兵曹判書李,吏曹參判李秉鼎,御史徐榮輔,有司堂上鄭民始·李文源,參贊官金履成,閣臣李晩秀,侍讀官朴奎淳,檢討官申馥,以次進伏訖。鍾秀曰,日間聖體,若何?上曰,一樣矣。敎秉鼎曰,中間不用卿,非予惡卿而然也,卿多忤世人而致此矣。鍾秀曰,見忤世人,安知非此宰臣長處乎?上曰,嘉善陞資,已至十二年之久,而備堂之任,尙未爲之,是何故也。鍾秀曰,人器固合備堂之任,而左相不爲擧論,故臣亦不敢擧議矣。上命榮輔,讀奏書啓及別單訖。上曰,北道麥農,今至何境,而民生能無捐瘠之患耶?榮輔曰,北民之今或死亡,非皆飢饉而然,專由癘疫之所祟矣。秉鼎曰,因咸鏡南道暗行御史徐榮輔書啓,守令回啓入侍稟處事,命下矣。取見書啓,則安邊府使魚錫定,聽理之際,或欠別白,民心不服,稱爲昏憒,文川郡守李顯道,雖有持已之廉,撫民之惠,而束濕稍寬,不無奸鄕竊弄之患,洪原縣監閔師宣,還穀之歲末未捧者,春後督納,賑口之遘癘闕參者,每巡減削,民多非之,皆思前官云,其不治可知,三邑守令,竝爲罷黜,何如?上曰,依爲之。秉鼎曰,利城縣監張齊斗做事,好用權術,未捧歲末詐報,春後勒定嚴督,所謂賑政,遍付流戶之還,移充賑濟之用故,民怨至有面罵,而政令顚錯,無一善狀,咸興判官兪漢敦,昨年槪狀之失實,始自營底,捧糴之嚴急,輒數咸興,任用土校之奸猾,專昧民勢之遑急,怨讟大興,不知紀極,居山察訪高殷泰,專事貪濁,略無畏憚,嬖妾之族,恣行威福,奸吏竊權,納民馬而不給價,同鄕親知,皆許濫騎,而多開賂門,百般聚斂,驛路愁怨,視如仇疾云,張齊斗之詐報未捧,移充賑用,兪漢敦之槪狀失實,任用奸猾,高殷泰之嬖妾奸吏,恣行威福,同鄕之親知,皆許濫騎,俱不可以尋常不治論,兩守今一察訪,竝先罷後拿,何如?上曰,依爲之。秉鼎曰,取見咸鏡南道暗行御史徐榮輔,原春·京畿兩道沿路書啓,則金城縣令魚用謙,賣鄕已有定價,分糴全是空殼,永平前縣令,平康縣令李命暹,全不曉事,獄訟多滯云,魚用謙之賣鄕有價,實爲名官守令之羞恥事,李命暹之獄訟多滯,不治可知,魚用謙先罷後拿,李命暹罷黜,何如?上曰,依爲之。秉鼎曰,淮陽前府使姜,贓汚狼藉,擧措駭妄,多斂民錢,歸之私橐,頻往吏家,討索酒食云,姜之許多贓汚,旣經勘罪,不足更論,而至於頻往吏家,討索酒食,自有守令以來,雖地卑武倅,未聞有此等駭悖之擧,其辱朝廷而駭聽聞,非細故也,姜更爲拿問,加律重勘,何如?上曰,大臣之意,何如?鍾秀曰,姜向來定配,亦出末勘,今此御史書啓中,斂民錢,歸私橐,罪關贓汚,往吏家,討酒食,辱及搢紳,決不可不拿來捧供,行査本道然後,準律嚴處矣。上曰,依爲之。秉鼎曰,北靑府使柳知養,以下諸守令,雖無疵毁之端,別無優異之蹟,竝姑置之,何如?上曰,依爲之。北靑治績,月前別諭,已有措辭下諭者,今見繡啓,益驗所料,待賑畢,別有論賞,該房承旨錄置,使之臨時更稟,可也。出擧條秉鼎曰,取見咸鏡南道暗行御史徐榮輔別單書啓,則鏡城京主人韓哥之道內財貨,翕張在手之說,臣亦得聞,而渠之地處至賤,雖有勸分之勞,其子再郁之差送僉使,極涉如何?改差似宜矣。此雖非臣曹所可回啓者,而適因言端,敢此仰達矣。上曰,依爲之。出擧條曰,取見北道暗行御史徐榮輔書啓,則南兵使李文德,論列實蹟,別無殊異之可記,置之何如?上曰,依爲之。出擧條鍾秀曰,今見咸鏡道御史徐榮輔書啓別單,則咸鏡監司李秉模賑政之措置不早,糴政之督捧太急,以致民情嗷嗷,破産散四,幸賴聖上特降罪罰,知所警懼,得以多方救濟,流民漸集云,秉模以重臣,自近班出,其所殫心效力之道,與自上所以責勉者,比他尤別,有不容以其善於終,而恕其失於初,咸鏡監司李秉模拿問處之,何如?上曰,依爲之。向因左相所奏,旣有待畢賑拿來之命,出於爲民事之意,今何異同,待賑事垂畢,卽令報備局後,分付該府,發遣都事,而差代則旬間爲之,而守令賑事優劣,治績能否,使之置對前封啓,勘罪自勘罪,民事自民事,萬一因此處義,不以實詳聞,則當該道伯,前後通計,可謂三罪俱發,卽其地方,施以付處之典,斷不可已,以此嚴飭,可也。出擧條上曰,北伯,性本柔順,而致此任怨,誠非所料矣。民始曰,北伯之今此任怨,欲盡按察之責,而不得闊狹之政而然矣,民恕雖由於捧糴,昨年則不可不盡捧矣。上曰,畢賑當在何間耶?民始曰,似當拖至於六月晦間矣。鍾秀曰,字恤典則,奉行之道,北路則道臣與守令,盡心擧行,皆有其效云,極爲可嘉,更加嚴飭列邑,俾有始終之意,分付該道道臣,他道亦一體申飭,何如?上曰,北道自三月以後,頗乃恪勤云,其前之泛忽,不待繡啓之言,可以知之,向來別諭,始覺有助,西關之亦然,可推以知,令廟堂措辭,申加嚴飭兩道,而他道勿以令久而稍弛之意,一體嚴飭,可也。鍾秀曰,荒年捧糶,固難一一請實,而文川雲林倉之一倉,全是空殼,民不願受,聞極寒心,各別査實狀聞之意,分付道臣,何如?上曰,依爲之。鍾秀曰,進上鹿茸價,朝家添給之數,書啓中,亦以爲過價之過價,而鹿茸之漸益翔貴,列邑之艱辛窘迫,皆由於營主人·都庫輩,同謀榷利之致云,朝家惠澤之因此輩操切,閼而不行,誠甚絶痛,臣方待罪藥院,聞羅蔘絶貴之弊,亦由於嶺營官屬·都庫輩榷利操縱之故,以五六倍之厚價,而進上所捧,皆是家蔘,以致連次退却,事極寒心,方思査實嚴懲之道,而北道鹿茸都庫之弊,御史旣目覩以來,依所請營底都庫輩,査出刑配之意,分付該道道臣,何如?上曰,依爲之。鍾秀曰,守令用棍,邦禁本自至嚴,則況幺麽鄕任乎?利城大同監官用棍之說,聞極驚駭,爲先嚴査得實,牒報本司之意,分付道臣,何如?上曰,依爲之。鍾秀曰,北路火粟,皆無弊端,而獨安邊一邑,爲弊最甚,坪社火粟名目,尤爲駭異,各別査實後,竝與矯救之方,而論列狀聞之意,亦爲分付道臣,何如?上曰,依爲之。鍾秀曰,北路續田之弊,永興·洪原最甚,端川·明川·文川獨無弊者,似必有曲折,則御史雖請永·洪之遵用端川等例,而有不容遙度臆斷,假率軍官之數,永興一邑兵營屬假率七百名,固似夥多,而監兵營假率軍官之創設,本爲軍兵支放所用,則革罷雖無可論,裒益均排之方,如或有未盡處,則民人呼冤,亦似無怪,竝令道臣,査實狀聞後稟處,何如?上曰,依爲之。鍾秀曰,北道海邑防簾之弊,此蓋由於設簾實數,一係均廳稅案之後,更不得加減故也,而均廳捧稅,皆用道比摠之法,此亦道臣,如果詳査得實,以彼邑之新增,補此邑之舊弊,則數旣相當,民亦無弊,而至於通一道撤簾用網,設令民願僉同,均廳稅之全失,亦似無他條區處之道,此亦令道臣,査實牒報後稟處,何如?上曰,依爲之。鍾秀曰,咸興尹厚三及鏡城京主人·營主人罪惡,雖只以書啓中所臚列見之,決不可不嚴覈重繩,以謝一道之民人,各別親執,査實狀聞之意,分付該道道臣,何如?上曰,依爲之。鍾秀曰,草料支供之先自驛站,接待而後,受價於本邑之弊,不但北路,八路皆然,而但患救弊沒策,書啓中別定官吏之說,固似差勝,而亦難保其無他窒礙之端,分付道臣,使之斟量利害,論報本司,何如?上曰,依爲之。出擧條鍾秀曰,各邑量田,隨自願邑,次次改量,本有成命,而每値凶荒,或多掣礙,至今遷就矣,北道民情之皆願改量,御史書啓與筵奏,俱甚明白,稍待秋成之後,受其自願,酌量緩急,次第改量之意,分付于該道道臣,其餘七道,亦爲一體分付,而大抵經界不正,最關民害,量田之爲小民所同願,富戶所必沮,從古已然,受其自願之際,各別査實,俾無錯誤之意,另加嚴飭,何如?上曰,依爲之。仁政,必自經界始,擧一邑,全一道改量,非不爲目下急務,而非得人,莫可議到,此則令各該道伯,待年事稍熟,邑宰得人,先從可爲之邑,次次爲之,至於北道續田徵稅之弊,旣聞之,如有不勞民而方便釐正之策,則何難卽爲,前道伯之說,旣有所據,道內各邑,皆用端川方便之例,則移施於他邑,實合兩便之政,邑比摠一款,問于各邑,雖自今年,依此爲之似好,前伯旣帶有司之任,筵退後,卽爲詳細論理,行會道伯處,以其列邑所報,參以已見,從長決處,仍卽狀聞事,分付,可也。出擧條上曰,田案改量,在於何年耶?民始曰,似在百年前,而到今徵稅之政,率多相蒙之弊,以利城南大川言之,川路浩大,舊日之川,今變爲田而無稅,昔時之田,盡爲成川,而徵稅民情之齊願改量,實由是也。上曰,防簾事,民旣始也樂從,今反稱怨,是何故也?民始之纔靑魚之捉得,非簾則莫可,而一設防簾之後,勿論捉魚未捉魚,徵稅則無減,以是招民怨矣。榮輔曰,防簾初創之時,設簾旣少,漁理甚多故,民皆樂從矣,伊後設簾漸多,捉魚還少,雖至廢捉而徵稅故,今反稱怨矣。鍾秀曰,北道癘疫,無家不痛,景色慘目云,聞極驚惻,飢饉癘疫,本是相隨之災,而荐歉之餘,又値毒癘死亡之多,亦由於此,在前如此之時,多有癘祭設行之例,分付該曹,香祝磨鍊下送,以爲及時設行之地,似合事宜,藁葬中流民之無牌籍,不立標者,尤極矜愍,分付該道道臣,使之申飭列邑,一一掩身埋土,俾無主孤魂,得免暴骸之患,何如?上曰,因繡啓,別下傳敎,卿之所奏,亦卽出擧條行會,可也。出擧條鍾秀曰,北道御史徐榮輔書啓別單中,以金城縣令魚用謙,乘有屋轎之狀,路次目覩爲辭矣,當此朝令申嚴之日,侍從臣之法外濫乘,事極駭然。而御史旣已目覩,有不容等待本道狀聞,金城縣令魚用謙,先罷後拿,何如?上曰,依爲之。該道道臣,從重推考,一時過去之御史,旣云目見,則按道之臣,難免矇然之責,自本司嚴飭,可也。出擧條鍾秀曰,北道流民之自他道還者,或有十餘年安堵而混被驅還者云,聞極駭然。當初京中流民之仍留與還歸,皆從自願施行者,聖意實出於使之各得其所之盛德,則外方擧行之若是錯謬,大是意外,北道新還民戶中,不願仍留者,分付道臣,使之申飭列邑,受其自願,許令還歸然後,受成冊上送備局,以備後考,而當初自該道該邑,混被勒還之曲折,亦令査報,以爲申飭時居邑之地,他道亦依咸鏡道例,一體分付申飭,何如?上曰,依爲之。出擧條上曰,御史又有所懷,以爲陳達,可也。榮輔曰,原春道沿路所見,有關民弊故,敢此,仰達矣。淮陽·金城·金化等三邑,以近日奸竊之私行,每五里作幕,使民分番守直,如坐更之例,彼疲氓飢困,不足有無於禦賊,且當農時,失業廢務,大爲可悶,依民願,分番守直之法,卽爲撤罷,恐合事宜矣。上曰,卽爲行會,可也。出擧條敎秉鼎曰,守令諸窠,筵退後,卽爲差代,可也。秉鼎曰,咸興判官,今當差出,而本府以營下劇邑,素稱難治,不可不擇差,他道有聲績未準朔,已準限守令,竝擬,何如?上曰,依爲之。出擧條鍾秀曰,定州諸罪人,酌處判付,臣未及見,而俄於閤外,略聞禁堂所傳矣。辛漸之卽其本鄕定配,一則聖意追念其祖也,一則以防役等錢之擔當收殺也,此兩事,皆有不然者,以上款言,則辛受采之一時濫蒙恩典,有何世宥之功勞乎?此在事理與法例,已極過當,以下款言,則民錢追給之命,蓋以其法外許多財貨,奸狀綻露之後,有不可因仍掩置,且以如是然後,方可謂來頭,邑宰與邑民,大懲創之方故也。雖然,名公用,實私用之物,及任事諸人呑食之物,惟在道伯與邑倅,嚴覈實數,無遺準捧之如何,而其中猶應有指徵無處之數,且如各庫償債錢,及民役防給錢,自當歸於勿推之科,則私用與賂物之推給民人,正合於贓財屬公之法意,寧有害及凡民,闔境騷擾之理,前日賓對時,左相所奏,新案不當爻周,民錢不當推給云者,臣意則以爲不然矣。今此使辛漸收殺之敎,聖意似以騷擾爲慮,要令方便處之,而民錢推給之道,惟在道伯與邑倅,如右所陳,則渠安敢着手於其間,設令有着手之道,堂堂國體,何可使行奸受賂之一鄕品,與聞其始終,且其周章彌縫之際,行奸受賂之熟手舊習,安知不更加一層乎?隨從諸囚之一竝刑推放送,雖仰大度,終欠國體,而此等瑣瑣之類今不必追理,至於首謀之辛漸,其時道伯邑倅,竝已遠竄之後,決不可用寬恕之典矣。文源曰,定州鄕人輩拿囚者,依判下擧行,而其中辛漸之處分,實有過中者,蓋發配於所居地方,非罪謫也,便是還家也。其在嚴懲之道,不當若是歇勘,且當初所捧非理之財,使渠擔當區處者,雖出於偏苦其身,以懲其罪之聖意,而以面觀之,彼遐方頑蠢之輩,必曰,辛漸白脫還來,斂錢無事了當云,而小無一分畏法之意,朝家刑政之失當,果何如哉?臣意則亟寢成命,依初擧條,考律嚴勘,恐合事宜,敢此,仰達矣。秉鼎曰,罪人辛漸之處分,臣等雖甚愚迷,固知出於我聖上恩威竝施之意,而渠以鄕錄時首倡者,旣不同被,白仁煥遠配之律,又不入於四罪人嚴刑逐送之中,名以定配,穩還渠家,則恐未免刑政失當之歸矣。且新鄕錄案,謂不必爻周,則是竝與吳大益而無可罪之事也,謂當爻周,則此輩勒斂之禮錢,不可不推給也,而事涉猥屑,只可一付道臣而已。今若使辛漸,竭誠周章,以爲贖罪之地,則遐俗易訛,必曰,辛漸,不但無罪白脫,反承周章之寵命云爾,豈不有傷於事面耶?臣意則依判堂所奏,亟寢成命,考律嚴勘,斷不可已矣。鍾秀曰,諸禁堂之見,亦與臣見無異,罪人辛漸,分付該府,使之依本律勘處,何如?上曰,處分出於權宜,事面果涉如何?更聞辛漸,非辛受采之子若孫,而卽堂姪云,然則如是下敎,未免失當,以首唱定配,可也。出擧條曰,臣依下敎,取考兵批各年應出六之數,則甲戌年分,以四山監役,變作三道參軍,又設北道參軍,此則各三十朔出六,而近年又有宣薦內禁衛正領,一年每都目,各一員出六,合爲六窠,其外如宣薦內禁衛,春秋兩等試射及宣傳官廳射講出六,皆是近年所創,蓋如是之故,虛司果出六之數,歲加月增,昨年以加設窠及備邊郞·從事官等職,已爲區處者,殆近三十人,而餘者又有十八人之多矣,每以此輩疏鬱之道,屢勤筵敎,曲加軫念,臣不勝欽仰對陽之不暇,而第人多窠窄,萬無通變之策,臣意則宣薦內禁衛,春秋試射入格人,勿爲陞六,依法典,居首沒技者,出身加資之例,一竝施以加資之典,目今矯救之道,莫如參上岐之稍廣,若以禁·御兩營從事官二窠,換作實職,自該營,必於參上實職中,自辟差出,則當爲實職窠也,至於捕廳從事官,亦皆以有實職者差出,則足可爲六品岐區處之資,軍器寺判官,與僉正,竝爲四窠,此若專付於兵批,則在前爲此職者,不無缺望之歎,此則只以僉正二窠,付於兵批判官二窠,則如前自辟,恐合事宜,而雖以宣傳官廳射講言之射與講兩岐,各有居首者陞敍及陞六之典,此後射講居首者參上,則自當陞敍,而參下則除非射講俱魁者外,待仕滿出六後陞敍,實爲六品岐一分省減之道,雖以準職言之,只有訓正一窠故,無論地處之如何?若有準職承傳,則輒以訓正,爲歸官方之淆雜,莫此爲甚,軍器寺正,依舊例差出以爲通瀜差擬之地,則參上陞移之道,竝與僉正及兩營從事官,合爲五窠,似可爲疏通之政矣。大臣今方登筵,下詢處之,何如?上曰,曾經兵判,各陳意見,可也。民始曰,參上員額,本有定數,而出六之岐漸廣,則虛司果之積滯,未卽付職,其勢固然,在今通變之道,或以參軍四窠,陞作六品窠,以廣參上之額,稍減入仕之路,或以禁軍射居首,宣傳官射講居道之類,施以加資陞敍等賞典,使出六之階,比前減數,則似可爲矯救之一端矣。文源曰,虛司果之積滯,未有若近來者,出六之地漸廣,參上之窠依舊,臣意則宣傳官廳講射及一內禁軍春秋試射居首之類,竝施加資之典,四道參軍,本非武窠,四山監役革罷後,中間創設者,自今以後,陞作參上窠陞六之數,比前見減,似可爲矯救之端,以目下事言之,年前禁旅出六在官者,亦是陞資,則作窠有裕,足可爲虛司果區處之道矣。上曰,大臣之意,何如?鍾秀曰,參軍是新創之窠,變參下爲參上窠,則其於虛司果區處之道,豈不優足而宣薦出身之夥然,莫今時若也。參軍四窠添創之後,猶患人多窠窄,近四十年已行之例,到今一朝革罷,則出身輩,必大段缺望,旣出六而久未付職者,雖甚可矜,比之許多出身之初未沾職名而枯死者,猶爲勝之,參軍之變作參上窠一款,臣不敢以爲恰好,兵判所陳諸條,別無掣礙之端,依兵判言,定式施行,似好矣。上曰,武弁出六後,積滯於虛司果,萬萬可悶,近來以加設,權作諸窠區處,外面雖似收用,其實則積滯一也。除非陞資或外任或汰遞,則前此加設者,未及遷除,新出六品人,依舊彌滿,如無堂上窠外任窠之新增及出六岐之稍省,則其弊將無已時矣,然卿之所奏,意在疏鬱,誠好矣。大抵官方至重,不可圇,如從事官·備邊郞·把摠等虛銜,爲一時權作實職之窠,常以爲大不可,仍其從事官之名,永作實職,尤有不可,今則卿,以兩營從事官祿窠,仍作實職爲請,此則無妨依施,以其祿,但可作實職而已。至於自辟,則依監牧官例,各岐實職中,通瀜自辟爲可,至於捕盜實從事官,此四窠,爲沈滯落仕者沾祿之資,則奪彼屬此,亦屬矜悶置之,軍器僉正事,近有壯營哨官遷轉之式,在中庶,固爲無於前之沾漑,而人情不知足,器僉之移作西班實職,甚難處此,所以趑趄而屢詢大臣者也。此亦姑置之,軍器正復設事,與其古有今無,公然爲文臣侈銜於大射,而無端留窠,及今復設於窠窄時,亦好,依此爲之。宣傳官射講官出六事,依卿言,射講俱魁則陞六,否則陞敍,待陞六後調用,因此而有定式者,連五巡全布云者,卽無一巡相錯,而一直純然之謂也,而近來該廳別單,間五巡之類,亦用連五巡例,此後,此例嚴禁,可也。出擧條曰,臣旣有言端,敢此,仰達矣。內禁將,自是堂上武弁中淸選也,差擬之際,必擇其人地履歷,乃是古法故,臣累次待罪於本兵,除非曾經守令及外將,則未嘗檢擬矣。近見此例蕩然,只取宣傳官履歷而無難擧擬,有乖格例,自今申明舊典,永爲定式好矣。上曰,依爲之。鍾秀曰,近來銓格之蕩然,非獨兵批禁軍將一事而已,時兵判之以申明舊典爲言者,其心殊可貴也。大凡舊典之漸壞,孰非可悶,而如銓法之最重者,亦日就陵夷,隨時隨意,殆同乎分世界,前則銓官,雖或生疎,政吏據例力塞,則銓官亦不敢惟意所欲矣,今則政吏,旣漸不如古,而設或有言,輒多叱退不用云,事之寒心,莫此爲甚,自今以往,注擬之際,一切遵守舊格,毋敢一毫違越之意,嚴飭兩銓,俾爲實效,有不可已矣。上曰,依爲之。鍾秀曰,近來政格之破壞,雖不一其端,殿最居下守令之不得爲陞品守令一事,至今遵守,無一闊狹矣。信川郡守金鎜,以義城縣令,居下之後,更未經一縣,而直除郡守,鎜素以吏治稱,且有都監勞,而其在嚴政格杜後弊之道,終不可置而不論,信川郡守金鎜改差,當該銓官,從重推考,何如?上曰,係是法典,且已移除原望筒勿施,館官推考事依施,可也。出擧條秉鼎曰,端陽祭單子,明當分塡,而近來侍從,無論堂上堂下,多有罷散者,實無以推移分排,合有罷散人員收敍之道故,敢此,仰達矣。上曰,依爲之。出擧條命召對進前,奎淳進讀貞觀政要,自太宗有一駿馬,止賜帛五十段,命陳文義。奎淳曰,時代漸降,而未能有直諫者矣,古人告君之語則有曰,毋若丹朱傲,此直說去也,至若晏嬰則不過諷諭其君,而未免委曲宛轉之態,此無他,時君容諫之德,不及古昔聖王而然也。爲人君而能容直諫,則又以來天下之言,伏願聖明留心焉。馥曰,上番已陳文義,更無仰達者,而言路之開閉,實係治道之汚隆,伏願深留聖意,以廣言路,是臣區區之望也。上曰,所奏好矣。晩秀等曰,玉堂已陳文義,臣等別無,仰達矣。命書傳敎曰,明日景慕宮展拜,仍行省牲省器,路由館峴,該房知悉。百官隨駕及行禮置之,侍衛軍兵,亦依日瞻門擧動時例爲之事,分付。命退,諸臣以次退出。
上在昌德宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
尹行任啓曰,今日動駕時,承旨當爲備員,而左承旨李益運,牌不進罷職傳旨,今方捧入,右副承旨金履成,謂有情勢,纔已徑出,何以爲之?敢稟。傳曰,許遞。前望單子入之,待下批牌招察任。
承旨前望單子入之,李得濟·李敬一落點。
尹行任啓曰,禁府議讞公事,何等時急,況柳增萬口招啓目,尤係緊重,而謂以入侍承旨之未及筵退,日暮前到院,而更鼓已下之後,始爲入啓,臣等不勝惶恐待罪,而下吏,令攸司科治,何如?傳曰,當該承旨罷職。
傳于李晩秀曰,承旨前望單子入之,待下批牌招察任。
承旨前望單子入之,曺遠振落點。
尹行任啓曰,新除授承旨曺遠振,方在罷散中,何以爲之?敢稟。傳曰,敍用。
以承旨房望,傳于尹行任曰,仍。
李晩秀啓曰,弘文提學洪良浩,牌不進推考傳旨,今方捧入,而端午帖出韻科次,一時爲急,更卽牌招,何如?傳曰,允。
李晩秀啓曰,弘文提學洪良浩,再牌不進推考傳旨,今方捧入,而端午帖出韻科次,一時爲急,所當更請牌招,而係是一日三牌,何以爲之?敢稟。傳曰,更爲牌招。
傳于趙尙鎭曰,下直守令入侍。
傳于尹行任曰,坐直承旨入侍。
尹行任,以義禁府言啓曰,時囚捧供,待判下草記,議處照律,判下諸囚,亦以草記擧行,竝區別功議減等以聞事,命下矣。李弘源,給錢寺刹,取殖預貿,旣是邑例,而別卜熟麻,卽給價本,會減營門則雖無徵民貽弊之端,莫重所用,初不自官措納者,有違飭敎,極爲可駭,罪取考律文,則大明律違令條有曰,凡違令者笞五十,名例有曰犯私罪笞五十,解見任別敍,大典通編推斷條有曰,犯枉法受贓外,笞杖竝收贖云矣。李弘源,笞五十收贖,解見任別敍,而其十代祖石亨,佐理功臣云,功減一等,笞四十收贖,附過還職放送。金在明,身爲守宰,不有軫弊之飭敎,莫重所用之物,分捧寺刹,尙未給價,極爲可駭罪,韓光迪,砲保木一疋價,不過二兩,而昨今年來,雖曰綿貴,其所代捧之錢,至於五兩之多,事極可駭,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖云矣。金在明·韓光迪,各杖一百收贖,告身盡行追奪,而金在明十三代祖國光,佐理功臣,韓光迪祖國弼,揚武原從功臣云,竝功減一等,各杖九十收贖,奪告身四等放送。尹致性,堂下官之乘轎,朝禁何等申嚴,而諉有身病,無難冒犯,事極可駭,罪取考律文,則大典通編禁別條有曰,堂下官乘轎者,施以濫騎律,杖一百流三千里,推斷條有曰,犯私罪杖一百以上決杖,告身盡行追奪,雜令條有曰,王府決杖者,代以金贖云矣,尹致性,杖一百收贖,告身盡行追奪,流三千里定配,而其九代祖斗壽,光國功臣云,功減一等,杖一百收贖,告身盡行追奪,忠淸道天安郡新恩驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
李敬一,以義禁府言啓曰,罪人柳增萬,減死絶島定配事,命下矣。柳增萬,全羅道羅州牧黑山島,減死絶島定配,而以判付內辭意,具罪目,依例發遣府書吏,押送配所,何如?傳曰,允。
左議政蔡濟恭箚曰,伏以臣,賤疾適苦,坐犯違召,昏霿之中,亦覺惶悚。此際伏聞,有景慕宮展拜之命,此月又屆,聖慕如新,而適値仲朔之享,祗行牲器之省,以班行則大臣,理宜陪扈,以本宮則都提擧,禮當奔走。臣兼是二者,其欲自盡微誠,豈後於人,而臣於再昨筵退還家之後,因午景甚熱,換着裌衣,開戶受風,未暮而寒熱忽作,肢體皆戰,重以痰積,乘機衝上,一晝一夜,食飮頓廢,似此症情,雖欲束帶趨赴,萬萬無其望矣。玆敢短箚呼籲,伏乞聖慈,將臣本宮都提擧之任,亟賜變通,以重體貌,以安私分,千萬幸甚。答曰,省箚具悉卿懇。愼節殊用奉慮,未參何傷?卿須安心勿辭。仍傳曰,此批答,遣史官傳諭。
庚戌五月初一日卯時,上詣景慕宮擧動入侍時,行都承旨趙尙鎭,行左承旨李得濟,左副承旨李晩秀,同副承旨尹行任,記事官徐有聞,假注書趙台榮,記注官金良倜·金鳳顯,一提學鄭民始,檢校直提學徐浩修,二直提學金載瓚,原任直閣徐鼎修以次隨駕,上具翼善冠·衮龍袍,乘輿,由靑陽門內出月覲門,詣館峴前路,降輿步過,仍乘輿,詣本宮入大門,降輿,入神門,就板位,行再拜禮,入廟內奉審,還詣齋室,改具遠遊冠·絳紗袍,出齋室,詣神門外執圭,詣省器位省器,詣省牲位省器訖。上曰,參班諸臣,仍以朝服隨駕事,分付。賤臣承命出傳,上乘輿出宮大門,藥房都提調金鍾秀進前奏曰,勞動旣多,聖體,若何?上曰,一樣矣。鍾秀曰,北伯拿問,已蒙允矣。自該府,事當卽爲擧行,而前此拿問,亦以賑政未畢,不可臨陣易將,有待畢賑擧行之命矣。北路節晩,畢賑當遠,今亦依此擧行,何如?上曰,依爲之。出擧條駕詣館峴前路,上降輿步過,仍乘輿入弘化門,由建陽門入協陽門還內,諸臣退出。
庚戌五月初一日辰時,上御熙政堂。下直守令入侍時,左副承旨李晩秀,假注書趙台榮,記注官金良倜·金鳳顯,安邊府使韓光綮,白川郡守沈禧,文川郡守朴思機,載寧郡守尹行儼,信川郡守李周憲,金城縣令鄭東保,臨坡縣令成雲柱,咸昌縣監羅烈,平康縣監徐敎修,洪原縣監丁志元,利城縣監金載仁,以次進伏訖。上曰,守令以次進奏職姓名。光綮仰奏職姓名。上曰,見卿久矣,本邑之曠官可悶,卿卽下去,悉心爲治,可也。禧等以次仰奏職姓名。上曰,爾等莅任後,亦各務爲,初除守令人,仰奏七事,可也。敎載仁曰,爾以何事落仕乎?載仁曰,待罪軍威時,以客何干政,民實受害爲題,以下等作散矣。上曰,今番則無其客乎?載仁曰,伊時亦無客,而得此目,誠冤矣。晩秀曰,平康縣監徐敎修,七事中一條,漏而不奏,推考,何如?上曰,依爲之。晩秀曰,利城縣監金載仁奏對,極爲猥屑,所當重勘,而本院請推之外,無他可施之罰,何以爲之乎?上曰,拿處,可也。出擧條上曰,未下直守令,一司除署經。出榻敎命書傳敎曰,未肅拜訓鍊正改差,實職中曾經人擬入。命退,諸臣以次退出。
庚戌五月初一日巳時,上御重熙堂。承旨入侍時,左副承旨李晩秀,記事官徐有聞,記注官金良倜·金鳳顯,以次進伏訖。上命晩秀讀公事,書判付訖。晩秀曰,一提學鄭民始,以戶曹事,有稟定事云而方在闕中矣。上曰,入侍,可也。賤臣承命出,與戶曹判書鄭民始,偕入進伏。民始曰,今春因其人貢人所懷,癸卯以後,內局進排炭燒木,卽令度支給價,此後方便之道,指一釐正,俾無更訴之弊事判下。前判書欲爲筵稟擧行而未及云,曾前進排者,便同一時別貿,其所給價,不可推諉於惠廳,故自臣曹方欲磨鍊上下,至於此後方便之道,燒木則旣承除減之下敎。只就進排炭,每年磨鍊給價,而此非加定貢物,則不當添付於惠廳元貢及戶曹兩西條,勢當依別貿貢價,參量磨鍊,自臣曹每年都下,似合事宜,以此定式施行,何如?上曰,依爲之。出擧條命退,諸臣以次退出。
上在昌德宮。停常參·經筵。
藥房都提調金鍾秀,提調吳載純,副提調趙尙鎭啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
尹行任,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
李晩秀啓曰明日常參·經筵,取稟。傳曰,停。
尹行任啓曰,來初五日,朝參日次矣,敢稟。傳曰,停。
李晩秀啓曰,明日再明日,以國忌齋戒正日相値,視事,頉稟之意,敢啓。傳曰,知道。
尹行任啓曰,禁衛營將官來言,今日本營軍兵日次,私習云矣,敢啓。傳曰,知道。
尹行任啓曰,御營廳將官來言,今日本廳軍兵日次,私習云矣,敢啓。傳曰,知道。
李晩秀啓曰,惠化門護軍宋祥濂,敦義門護軍尹永僖,朔書無緣不書,依定式,禁推傳旨捧入之意,敢啓。傳曰,知道。
傳于趙尙鎭曰,同副承旨入侍。
傳于李敬一曰,昨聞北關繡衣之言,北民事極爲矜惻,兩載困於歉荒,昨年又困於催科,春後癘疫,如彼其熾盛,言念及此,爲之不遑寧處。厲祭設行,日前大臣入侍,使之依例回啓,而其中靡室無托,無號牌無帳籍,竝與立標而不得如式,淺土藁埋之類,尤屬切惻,令廟堂一依日昨筵敎,各於地方邑,別設一壇,元式屬祭外,別爲設祭,祭文竝當製下。關西事何異?元式及別設等事,依北關例爲之,祭文亦當製下,以此先爲行會,香祝,待朝下送,以此分付。
傳于李敬一曰,翰林及實注書親年七十人,年前依侍從臣父例,一體推恩,而渠則不得爲侍從之故,出六後始通兩司。但曾經宮銜閣職者,更不通淸,此則雖參下,自當爲侍從故耳。此規,稍知事例者,孰不知之,而昨日侍從堂下敍用傳旨中,混以前翰林金履喬捧入,致有俄者勿施改付標之擧,其時當該捧入承旨,從重推考,銓堂之混抄書送,尙不覺得,草記俱未免疎忽,當該堂上,從重推考。無論誤捧與否,左右史不備,則敍用之後,還付請牌例,不得一刻遲滯,則傳旨啓下,已至經宿,訖無一言,大是不察,當該承旨遞差,館吏,令攸司從重科治,以存古規。再昨以官方事,大臣筵奏,亦有出擧條而今番事,官方與館規,皆關後弊,則何不提警?令廟堂知悉。
傳于李敬一曰,爲民事酬應,坐至深更,則政院以睡爲事,今此擧行,如是做錯,萬萬駭然,當該坐直承旨,竝遞差。
傳于李敬一曰,承旨前望單子入之,待下批,牌招察任。
承旨前望單子入之,權·洪聖淵落點。
以宋祥濂·尹永僖囚單子,傳于李敬一曰,付過放送。
以慶尙監司李祖源狀啓,河東宮結徵稅査實事,傳于李敬一曰,纔已判下於原狀,而因此思之,直關之弊,自有禁令,詳載於大典通編,而內司尤與外司自別。所謂句管者,次知中官也,名以官員者,書題者流也。雖於京司文簿,以書題爲之之故,皆用牒呈,元無通關之規,況外邑乎?近來若有行關於外邑之事,不但大是越法,又或直關則其罪當如何?令廟堂査問內需司草記,以懲後弊,待草記批下,與此傳敎,行會該道,俾無如前昧例之弊。
以慶尙監司李祖源狀啓,河東宮結徵稅査實事,傳于李敬一曰,何必該曹稟處,自今隨起收稅,一從民願,期於斯速勸耕,俾無片土陳棄,民或失業事,令廟堂嚴飭行會。
趙尙鎭,以吏曹言啓曰,今此宗廟·各陵殿宮園墓端午祭獻官及大祝中,時無職名人員,令該曹口傳付軍職,何如?傳曰,允。
兵曹口傳政事,副司直李致中·洪明浩·尹行元·洪秉聖,副司果李普天·李東稷·崔顯重·尹序東·李敬心·成種仁·金熙采單付。
李晩秀,以成均館大司成意啓曰,本館公廨始役草記批旨,當考勤慢,畢役後卽爲草記可也事,命下矣。臣依聖敎,公廨諸處與久任司成,自辟直講典籍,戶曹·繕工監郞官,眼同修理,而享官廳·香大廳·東西祭官房·典祀廳·樂器庫·樂工廳·遮帳庫東三門·六一閣·正錄廳·尊經閣·食堂·東西齋·啓聖祠香大廳·祭官房·典祀廳·廚所·守僕房大門·四賢祠香廳·祭官房·典祀廳·廚所·大門等諸處,一一籌摘,庫庫看審,或扶起傾側,或修補破傷,無論瓦椽·楝宇·窓槅·階砌,可改者易而新之,可置者仍而葺之,更築墻壁,新建門戶,入直所則依筵敎移設於正錄廳,四賢祠香廳則合建於祭官房,去三月二十四日始役,今四月三十日畢役,而至於東廡月臺改築之役,臣與監董諸郞官,屢日消詳,多般商確,而諸議皆以爲事體至重,移安之前,萬無改築之道云,石工之言,亦無參差之論。今若始役則勢將多費時日,易値潦雨,姑爲停役,與外碑閣及未盡處,竝待秋擧行,何如?傳曰,允。
尹行任,以兵曹言啓曰,北關邊將,方有催促下送之命,而西北僉使李基福,謂以親年七十,且無兄弟,法不當冒赴,呈狀乞遞,依法典改差,何如?傳曰,允。
尹行任,以訓鍊都監言啓曰,今五月初一日景慕宮展拜時,因兵曹節目,弘化門軍三十名除出,把摠趙升鉉,哨官兪鉉商率領,挾輦侍衛,南營馬兵四十名,以屛門把守及閑曠處禁雜人次,依例定送,弘化門軍六十五名,哨官金率領,出付隨駕營門,還宮後還入直所,而竝待標信擧行之意,敢啓。傳曰,知道。
李得濟,以賑恤廳言啓曰,西部倉洞契任掌朴天應,今五月初一日本洞路傍,得二歲遺棄男兒,同里居私婢允今,欲爲收養,貧不自食,願爲受料,告于本部,自該部,初二日牒呈,故依節目給料,使之乳養之意,敢啓。傳曰,知道。近聞文簿積滯,列邑貽弊,不些云,當此稅穀陸續入來之時,焉敢以區區處義,作此抛置之擧乎?私義自私義,民事自民事,無論京而貢人,外而船人,有一毫貽弊之端,則乃兄之昏憒爲害,難止於一道,本廳卽京外民隱所關,此而放過僨誤,則其罪當百倍於乃兄,都提調知悉。以此各別嚴飭,可也。
禁府啓目,尙州前牧使金履信·沈基泰·徐簡修等原情云云。金履信·徐簡修等段,泛稱遲晩,刑推得情爲白乎旀。沈基泰段,泛稱遲晩,所當請刑以白乎矣,曾經侍從,勿爲請刑,載在大典通編,議處,何如?判付啓,沈基泰段,除非現發於繡啓別般諸罪,至於逋穀之收殺實狀,屢徹於奏御文簿,則入於現告,已所莫曉,及見爰辭,果如所料。沈基泰如此,則基泰前等之金履信,可謂毛將焉傅兺不喩,所供亦如所料,卿等議處爲旀。徐簡修段,昨年旣非大歉之歲,則所謂未捧,旣過萬包,而無非吏屬負逋,尙州無官長可知,如許孱劣不事事之類,如不重勘,何以懲他?避怨工謀者流,各別嚴勘爲良如敎。
李敬一,以義禁府言啓曰,再昨日傳敎中,有時囚捧供待判下草記議處照律之命,故時囚罪人金履信·沈基泰·徐簡修,捧供以入矣。卽下判付內沈基泰段,除非現發於繡啓別般諸罪,至於逋穀之收殺實狀,屢徹於奏御文簿,則入於現告,已所莫曉,及見爰辭,果如所料。沈基泰如此則基泰前等之金履信,可謂毛將焉傅?所供亦如所料。卿等議處,徐簡修段,昨年旣非大歉之歲,則所謂未捧,旣過萬包,而無非吏屬負逋,尙州無官長可知,如許孱劣不事事之類,如不重勘,何以懲他?避怨工謀者流,各別嚴勘事,命下矣。金履信·沈基泰等,觀其所供,流來積逋,無遺準捧云,而到今邑牒道辭,俱是明的,則其見欺奸吏,矇不覺察之罪,在所難免。罪取考律文,則大明律錢糧互相覺察條有曰,凡倉庫官吏庫子斗級,皆得互相覺察,若係官錢糧,已出倉庫而失覺察者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。金履信·沈基泰等,各杖一百收贖,告身盡行追奪放送,徐簡修,糴糶法意,何等嚴重,而不謹典守,一味尸居,舊逋之掩置,新還之未捧,數過萬包,而歲末遞改,旣不準捧,則雖未勘簿,難免虛錄。罪取考律文,則大典通編倉庫條有曰,虛錄守令,徒三年定配,又五年禁錮。推斷條有曰,犯私罪,杖一百以上,告身盡行追奪云矣。徐簡修,告身盡行追奪,又五年禁錮,忠淸道德山縣汲川驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。功議區別減等,而金履信·沈基泰等,未必見欺而然,不捧而曰捧,似無是理,況逋穀收殺之後,文簿必當磨勘,到今以何印署作爲符契乎?安知非今番査牒之移施年條乎?兩囚姑放,更爲査問該道,使卽狀聞後稟處,可也。
大司諫李祖承,司諫崔烜,應敎柳文養,掌令吳泰賢,持平崔重圭,獻納李彦祐,校理朴圭淳,副校理金熙朝,修撰申馥啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,乃止於近島黜置。揆以邦憲,已爲失刑之大者,豈意向者遽有出陸之命,不審殿下,何爲此萬萬過擧也?嘻噫,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊而使其首領之得保也,危逼聖躬之如此賊而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謹恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以尊我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻而遽使移置於京師至近之處,巢穴得肆之地,喙息自如,防守不嚴。且以目下揆賊事觀之,凶招中所謂救貧·議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,庸有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,不覺懍然,其不可一刻容貸也,決矣。請黜置罪人鄭致達妻,亟令王府,夬正典刑,以洩神人之憤。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也,四字凶言,已是振古所無之大逆,而到今眞贓盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,以下七字刀割逆節及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已,蓋尙喆,本以庸瑣之品,濫據勻軸之任,眷遇何如,恩造何如,而奈其賊性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?乎日之稔惡,旣如是狼藉,則其子之傳法,亦可以推知,今此守鎭之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,痛矣,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,以下半行刀割而暗地交通,密主婚媒,姻附賊後,陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間乎?請逆賊尙喆,依律處斷,以下十七行刀割答曰,不允。以下五字刀割
大司諫李祖承,司諫崔烜,掌令吳泰賢,持平崔重圭,獻納李彦祐啓曰,澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。又況會遂之罪惡,與澤遂,一而二,二而一也,而忍杖不眠,遽有酌處之命,有乖獄體。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請養遂·獻遂,竝令王府,設鞫嚴問,還寢會遂絶島定配之命,仍令王府,設鞫得情,還寢李觀源定配之命,更令王府,設鞫得情。噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,渠之決案,旣以遲晩後物故,則不可以未及結案置之,請遲晩後物故罪人啓能,亟施孥籍之典。啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之穉少者,梟種稍長,安知不不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。噫嘻,痛矣,從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正法之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請亟令王府,夏賊之親屬奴傔及連伊夫妻,竝嚴加鞫問,亟寢夏賊子女待年用法之命,大逆不道罪人斗恭親屬應坐之類,一依适·雲例擧行,英材·斗恒,更令王府,設鞫嚴問,期於得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊貪天爲已之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬簿物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行半刀割凶肚莫掩,至於製給凶疏,沮過大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今逆復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣,明謙之凶謀逆節,實是亘萬古所無之賊也,身爲閫帥,饋問逆宗,已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。況渠,賊湛之至親也,逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,顧何論於待年與否乎?請梟示罪人明謙,正刑罪人以謙,亟施孥戮之典,逆復庶子好石,不待年滿,亟施處絞之律。噫,當痛矣,從古亂逆何限,而豈有如宇鎭者哉?渠以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸銓之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下一行刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈,請遲晩罪人宇鎭,更令王府,卽速拿來,仍前設鞫,期於得情,夬正典刑。噫嘻,痛矣,今日亂逆,苟究其本,則顧不在於五月之禍變乎?復·宇之以下一行刀割是以壬寅之前則有榮·德焉,壬寅之後則有夏·瑮焉,而畢竟則今年夏秋之喪變出矣,噫嘻,尙忍言哉?擧國臣民之悲冤疑憤,愈往愈劇,則及承我慈聖諺敎,始知兩次喪變,果有所以矣。慈敎若曰,症勢凡百,自初怪底,此豈非喪禍之源委,逆變之頭腦乎?在今日所當窮覈者,惟在於此一款,而若其窮覈之道,則亦惟在於逆醫廷楫,乳道不可斷而斷之,熱劑不宜進而進之,則其間情節,已極疑怪,而滿庭臣僚,屢朔嚴討,終不得請,尙使戴頭於竄配之中,此殆天意之有在也?噫,窮凶之謀,至憯之計,必有主張,指揮於不覩不聞之中者,則此豈一廷楫,所可獨爲者哉?然而端緖之鉤得,情節之覈出,不得不先自廷楫始,請減死定配罪人廷楫,亟令王府,設鞫嚴問,期於得情。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今,所腐心痛骨者,壬寅秋邦慶,實是八域臣民懽忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戱葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請荐棘罪人時偉,亟令王府,更加設鞫得情,夬正王法。噫嘻,痛矣,亂臣賊子,從古何限,而豈有如物故罪人在簡也哉?本以梟獍之性,兼以蛇蝎之毒,護法於鏡·虎,傳神於雲䥃,讎視義理,背君死黨,卽渠平生伎倆,而及夫綢繆宇·偉,以下四字刀割暗地醞釀,密逕排布,固非一朝一夕之故。往在丙午冬慈殿諺敎特降之時,率土悲遑,擧朝震蕩,孰不冤憤,思報國讎,以下七字刀割假托風病,偃臥朝房,賓啓庭籲,終不一參,晩後一疏,用意巧慝,片言半辭,初不及二字缺之逆節,又不擧宇·偉之凶謀,其心所在,路人皆知,而況慈殿請徽號之日,晏然在家,獨不來參,而翌日肩輿之私行則自如焉,月正擧縟儀之辰,又爲懸病,不參賀班,而經夜度支之除命則出肅焉,不滿之意,無將之心,十目所視,明若觀火。特以蛇盤蚓結,勢熖滔天,箝制一世,莫敢誰何,而至於再昨年太學之捲堂也,公議不泯,聲討峻發,則渠若有一分秉彝之心,固當改心革面,亟悛舊習,而乃於昨冬大僚之聯請,搢紳之齊籲也,更售前套,復托昔疾,鎭日大論,一切謀避,若將有所恃而立節者然,喉院稠坐,肆發凶言,奉敎討逆之大臣,反擬置辟之極典,聞者莫不心寒膽掉,而惟其狠愎之性,怨毒之習,愈往愈肆,末又粧出驥賊之凶疏,誣逼慈聖,嘗試朝廷,秋供一出,情節盡露,古今天下,寧有如許窮凶絶悖劇逆者哉?雖使此賊,千剮萬戮,猶未足以洩神人之憤,而只施薄竄,徑斃旅店,窮覈無路,自今以後,復有劇賊,任自致斃,而追孥之典,拘於禁令,仍不施之,則如此亂逆之徒,終無可施之法乎?輿情益沸,公憤愈激,肆市之律,雖未施於渠身,逆孽凶種,終不可置之於覆載之間,請物故罪人在簡,亟施孥籍之典。答曰,不允。
持平崔重圭啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,請爲奴罪人金壽賢,依律處斷。爲奴罪人大河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,亟令王府,設鞫得情,夬正王法。李魯春之罪,可勝誅哉?當夏賊居銓之日,挺身出氣,扶護汲引者,卽一尹得孚,則一自劇賊逆變之後,苟有臣死之義者,纔說尹得孚三字,固當髮豎膽掉,深惡痛絶之不暇,而噫,彼魯春,抑何心腸,投疏附麗,極意營護?營護之不足,至於奬詡。又從以掇拾劇逆之話頭,要作化身之左契,顯售網打之凶圖,究厥旨意,萬萬叵測,卽其現發之疏,已難免黨與之誅,則渠之鬼蜮之狀,反覆之態,猶是薄物細故。世道乖亂,義理晦塞,難言之憂,迫在朝夕,如此陰謀祕計,有非一魯春所自獨辦者也,實由於近來隄防漸弛,人心陷溺,乘機逞凶,寔繁其徒,慫慂指使,必有其人,苟欲鋤治其根本,打破其窩窟,則惟有嚴覈魯春,得其眞贓,遏絶亂萌之圖,而初旣囚之南間,旋又移之馬房,末乃保放,偃息自在,閱歷歲月,終未窮覈,刑法之乖當,輿情之憤鬱,已無可言,而今又酌處,遽命安置,渠之負犯,何等至重,關係何等不輕,而群請終不允從,王章漸就惟輕,醜類凶徒,無所懲畏,將不知幾箇魯春,闖出於何地,思之及此,寧不大可懼哉?請還寢李魯春絶島安置之命,卽令王府,設鞫嚴問,期於得情。今番逆獄,凶復逆喆,爲之機括則至今究覈之道,惟在干連兩賊之類,而惟彼寧鎭,卽是尙喆之子,善復之壻,則情節之交通,陰謀之綢繆,不在別人,皆出寧鎭之來往,則捨此寧鎭,更何究覈,而移送捕廳之後,未卽訊問,旋爲酌處,獄體疎忽,已無可言,刑政乖損,莫此爲甚,請罪人寧鎭,亟令王府,說鞫嚴問,期於得情。以下二十二行刀割驥顯凶疏之陰慘情節,尙忍言哉?擧國莫不齊憤,王章尙未快施,義理從此漸晦,亂賊無所知懼,思之及此,不覺毛骨俱竦,以下四行十四字刀割噫嘻,痛矣。龜顯輩之逆節,是何等關係也?渠以驥賊之親弟,以下三字刀割潛懷異圖,肆發誣逼之狀,已悉於原啓中,而二歲等之往來綢繆,參涉凶謀,情節之叵測,脈絡之相貫,昭載於秋曹供案,則經歲繫囚,一未究覈,已是失刑之大者,而今忽出諸獄門,全然放釋,使凶逆之種,容息於覆載之間,刑政之乖當,輿情之憤惋,已無可言,而義理因此而晦塞,亂賊將無以懲畏,思之及此,寧不寒心?請龜顯·二歲等七罪人,竝令王府,更爲捉囚,嚴鞫得情,夬施當律。答曰,不允。
獻納李彦祐啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕。情節未盡究覈,輿情莫不憤惋,請大靜縣爲奴罪人金壽賢,亟令王府,設鞫嚴問,依律處斷。爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍,亟命王府,設鞫得情,夬正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而時謙等,以逆厚之同産,偃處近郊,尙未施當律,輿情憂憤,去而益甚,請恒·善支屬,亟命散配,時謙兄弟,竝投絶島,以嚴隄防。噫嘻,痛矣。朴宗集之罪,可勝誅哉?渠以乙未罷榜中人,緣於憑覈之無路,尙稽邦憲之亟加,而至於擅刪日記,漫漶義理,其跡至妖,其計叵測,科事之外,不可不一問,請巨濟府絶島安置罪人朴宗集,亟令王府,拿鞫得情,施以當律。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,以下二十行刀割驥顯之窮凶情節,尙忍言哉?擧國齊討,王章未施,義理從此晦塞,亂賊無所懲畏,思之及此,不覺髮豎而膽掉,以下五行半刀割嗚呼,當此亂逆層生之日,正急臣民聲討之擧,而凡在三司之列者,尤當沬血飮泣,晷刻是爭,不容少緩,而前大司諫尹尙東,偃便在家,敢傲天牌,有若尋常時例違者然,此時臺官,豈敢言私?雖未知情病之如何,而執跡論心,顯有巧避之形,請前大司諫尹尙東,施以竄配之典。噫嘻,痛矣,龜顯之四字刀割指嗾妖兄之狀,已悉於原啓中,今不必架疊,而二歲·集敬之輩,與聞逆謀,情節畢露,脈絡相貫,昭在於秋曹供案,則爲今日臣子者,固當明目張膽,沬血飮泣,究覈其端緖,打破其窩窟,而伈伈泄泄,視若尋常,以至經年繫囚,一未刑訊,生出獄門,全然放釋,國言之喧騰,輿情之憤惋,猶屬餘事,義理由是晦塞,亂逆無所懲畏,將不知何樣禍機,伏於何地。思之及此,寧不骨顫而膽掉哉?請龜顯·二歲等七罪人,更令王府,竝爲捉囚,嚴鞫訊問,期於得情。新除授正言申大龜,時在忠淸道鎭川地,請斯速乘馹上來事,下諭。答曰,不允。下諭事,依啓。
上在昌德宮。停常參·經筵。
傳于趙尙鎭曰,右承旨入侍。
吏曹口傳政事,檢閱丁若鏞·金履喬,竝單付。
以檢閱丁若鏞·金履喬,牌不進罷職傳旨,傳于權曰,只推,更爲牌招,各別嚴飭,斯速入直。
尹行任啓曰,檢閱丁若鏞·金履喬,來待命下之後,屢度催促,終不入來,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,拿處。
以黃海監司狀啓,鳳山等邑民家燒燼事,傳于尹行任曰,農節失所,極爲矜悶。鳳山民勢,何間於谷山兩邑被燒民戶?元恤典外,別加顧助,舊還蕩減,殘獨戶,軍布新還,亦爲蕩滌事,回諭。
以慶尙監司狀啓,靑松民擊錚內辭緣,査實馳啓事,傳于尹行任曰,近來朝綱解弛,朝令之下,營邑擧行,惟以推拖爲事,甚則至於欺蔽乘轎,細事無難欺蔽,已極可駭,而雖以査事言之,遠道七十日,自是例限,若於別下傳敎之査啓,何待此限?況限已過乎?當該府使,爲先罷職,以懲怠忽之習,該道臣推考。
有政。吏批,判書吳載純內閣進,參判李秉鼎進,參議未差,行都承旨趙尙鎭進。啓曰,判書吳載純內閣進,參議未差,小臣獨政未安,何以爲之?敢稟。傳曰,仍爲之。以崔顯重爲副校理,金載翼爲修撰,朴彝源爲聞慶縣監,徐琢修爲戶曹正郞,申光履爲靑松府使,李獻慶·洪明浩·具㢞爲同義禁。
兵批,判書李,參判柳戇病,參議洪文泳入直進,參知李敬五病,右副承旨尹行任進。副司直單徐邁修·曺遠振·李敬一·李益運,同知單李得濟。
傳于權曰,大司成入侍。
傳于洪聖淵曰,昨夜比較試券考下之後,以其侵夜爲念,應製諸人之勞苦書題,使之待朝分送,時限亦以午時書下,則忽於夏夜深更,多縱院隷,分送各人之家,以致待曉呈券,似此擧行,何敢如是慢忽?況職兼閣院?又是入直,可謂兩罪俱發,檢校直閣李晩秀,施以罷職之典,承旨前望單子入之,待下批牌招察任。承旨前望單子入之,南柱老落點。
傳于權曰,違牌承旨許遞,與未差之代,前望單子入之,待下批牌招察任。承旨前望單子入之,金履成·洪義浩落點。
以坐直承旨二人俱帶金吾及推考房,明日傳香,無以進詣擧行,何以爲之事微稟,傳于尹行任曰,換房或許遞,許遞人換房。傳于權曰,當該承旨推考。
傳于尹行任曰,護軍尹永僖·宋祥濂分揀,仍令該曹付軍職。
兵曹口傳政事,副司果單,宋祥濂·尹永僖。傳于尹行任曰,坐直承旨入侍。
洪聖淵,以吏曹言啓曰,淸州牧使下送後,草記事,命下矣。淸州牧使李趾光處,屢度催促,則謂有情勢,終不下去,事體所在,誠極未安,而本曹請推之外,無他可施之罰,何以爲之?敢稟。傳曰,爲先拿處,可也。
以李趾光拿處傳旨,傳于趙尙鎭曰,分揀嚴飭,使之當日下送。
趙尙鎭,以吏曹言啓曰,今此崇陵端午祭獻官前承旨李得濟,時無職名,令該曹口傳付軍職,何如?傳曰,允。
趙尙鎭,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活鷄全數代封之意,敢啓。傳曰,知道。
趙尙鎭,以奉常寺都提調意啓曰,東籍親耕田所種大麥小麥兩種,今五月望間,當爲成熟之意,敢啓。傳曰,知道。
權以兵曹言啓曰,羽林衛將柳仁喆,身病猝重,勢難供職,呈狀乞遞,宿衛領軍之任,不可久曠,改差,何如?傳曰,允。
庚戌五月初三日未時,上御重熙堂。右承旨入侍時,右承旨洪聖淵,假注書趙台榮,記注官金良倜·金鳳顯,以次進伏訖。上曰,文簡公金淨家致祭時,其子孫爲幾何?聖淵曰,參祭者幾至五十餘人,其他鄰邑之人,亦皆來參,而至於觀光之人,無論男女老少,塡街被岸,皆誦聖恩之出常矣。上曰,其奉祀孫,誰也?聖淵曰,進士金商協,卽奉祀孫而爲人可堪矣。命書傳敎曰,今因文簡公金淨家致祭承旨復命,取見其子孫參班錄,至於半百之多,可謂其後也昌,其主祀人爲九世孫云,而八世以前,皆有冠冕,若非文而臺侍·郵官,則皆蔭之守宰·寢郞,間又有度支知申別例之贈,獨今之主祀人,年過六十,迄無一命之銜,甚是欠事,近來銓曹用人不如古,卽此又可知。進士金商協,令該曹,初仕待窠調用。又見儒生參班錄,勿論本邑鄰邑,朝官儒生之來參,亦近數百,固知湖中人士之貴名節,而如是爭先參班,亦可謂尙有先輩餘韻,使京士之不赴似此會集者觀之,能不愧無語乎?因此言端思之,故名臣文簡公朴祥,同功一體,而後孫多在京云,令政院搜訪本家舊藏文蹟以啓。聖淵曰,臣於故文簡公金淨致祭之行,得聞金淨妻當時死節之事,與儒疏所陳,尤爲詳備,風聲所及,竊不勝感歎,不祧之請,雖蒙許施,棹楔之褒,尙今闕焉,在朝家崇奬之道,恐爲欠典,故敢此仰達矣。上曰。出擧條褒旌之典,議于大臣稟處,可也。出擧條命書傳敎曰,左右史不備,已至許久,罷散人敍用,竝令該曹口傳付職,牌招入直。又命書傳敎曰,政官牌招開政。上曰,左副承旨牌招。出榻敎命退,承史以次退出。
庚戌五月初三日戌時,上御誠正閣。左承旨與大司成入侍時,行左承旨權,假注書趙台榮,記注官金良倜·金鳳顯,大司成李勉兢,以次進伏訖。上曰,泮舍已盡修改乎?勉兢曰,纔已修葺矣。上曰,聞儒生輩不赴食堂,各於齋房坐食云,必爲申禁,且聞鹽漿俱失其味,諸生輩無以堪食云,此亦申飭,可也。命勉兢先退。上曰,濬川堂上入侍。出榻敎賤臣承命出,與濬川堂上李文源,偕入進伏。上曰,今方待雨乎?文源曰,近稍望霓,而姑不至切急矣。上曰,昨年因卿之濬池,幸得甘霈,景福宮蓮池,卿其自明日疏濬,可也。文源曰,昨年雨澤,適値偶然,而今承下敎,明當擧行矣。禁府開坐,方有成命,何以爲之乎?上曰,令次堂爲之,可也。命文源先退。命書傳敎曰,禁堂中差祭及時帶將任人許遞,與未差之代,今日政差出,時囚滯囚可悶,皆令明日開坐捧供。命退,承史以次退出。
上在昌德宮。停常參·經筵。
洪義浩啓曰,明日常參·經筵,取稟。傳曰,停。
趙尙鎭啓曰,左副承旨洪聖淵,今日不爲仕進,卽爲牌招,何如?傳曰,待開門牌招察任。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,去月三十日御史入侍時,大臣所奏,北關守令乘轎事擧條,謂以忘置,初不簡通,以致見漏,事未前有,萬萬駭然。當該注書,所當重勘,而本院請推之外,無他可施之罰,何以爲之?敢稟。傳曰,寧有如許事乎?道臣·守令去就,關係尤何如,則忘置云云,太不成說,當該注書拿問,各別嚴勘,當該承旨,竝罷職,可也。
假注書趙台榮拿處,代以李海隣爲假注書。
趙尙鎭啓曰,假注書李海隣,時無職名,令該曹依例付軍職,冠帶常仕,何如?傳曰,允。
承旨前望單子入之,金履翼落點。
以同副承旨金履翼差祭不得出牌事,微稟。傳曰,許遞。差祭,老病,衆所共知情勢外,今日政,以在京無故人差出,待下批牌招察任。
傳于尹行任曰,左副承旨入侍。
以黃海監司李時秀狀啓,黃州前牧使洪元燮,信川前郡守金鎜,文化縣令徐命存,松禾縣監尹載伋,瑞興府使韓栢林,載寧郡守洪善養,海州判官曺命峻,兔山縣監金思羲,白川前郡守柳秉均等,或乘轎或乘扶擔機之罪,令攸司稟處,金郊察訪崔錫圭,禁府都事申湜之行驛馬乘轎,尙不報來,爲先罷黜,其罪狀,令攸司稟處事,傳于洪義浩曰,諸道狀啓,守令論罪之規,小罪則只請罷黜,大罪則爲先罷黜,其罪狀,令攸司稟處爲辭,自是常格,而向於關西伯狀本,嫌其一時竝罷,以無於例之例,拔却罷黜一段,只請攸司稟處,外面看之,律名雖似太重,其實則職名自如,以此日前右相入侍,有所酬酢,其事雖小,其跡不韙。今見海伯狀本,可謂如印一板,固已萬萬可惡,而尤所駭怪者,不禁之察訪,果何大罪?先請爲先罷黜,又請罪狀令攸司稟處,而許多犯科之守令,則無不極意曲護,不敢開口說罷之一字,乃又學來關西伯,有妙理手段,如許無嚴之習,敢試於朝廷乎?黃海監司李時秀,姑以不治治之,先施推考。
洪義浩,以備邊司言啓曰,黃海監司李時秀狀啓,有草記回啓之命矣。取見其狀本,則以爲信川前郡守金鎜,黃州前牧使洪元燮,文化縣令徐命存,松禾縣監尹載伋,白川前郡守柳秉均,俱乘馬轎,瑞興府使韓栢林,載寧前郡守洪善養,海州判官曺命峻,兔山縣監金思羲,俱乘扶擔機,其罪狀,竝請令攸司稟處。禁府都事申湜下來時,驛馬駄轎,而尙不報來,當該金郊察訪崔錫圭,爲先罷黜,其罪狀,亦令攸司稟處爲辭矣。近來紀綱,雖曰蕩然,乘轎法禁,何等申嚴,而守令之無難冒犯者,若是夥然,揆以法意,萬萬寒心,今此乘轎守令,竝罷出後,令該府拿問嚴勘。扶擔機則旣與馬轎稍異,雖不可一例勘罪,而亦是法外,濫乘扶擔機守令,竝罷職。至於白川郡守柳秉均,諸守令一倂自首之際,獨不自首者,事極寒心,爲先罷職後拿問,各別重勘,以爲懲一礪百之地。金郊察訪崔錫圭,奉命都事之濫乘馬轎,乃是無前之事,則循例給馬,亦不報營者,誠極駭然,而道臣旣已罷黜,亦令該府拿問定罪,何如?傳曰,允。今日政差代,使之一兩日內辭朝。近來政令,過於周便之故,以窺覘之俗,迨此惟意所欲,非貪饕則無非不法,如此而曰有朝廷乎?乘轎小禁,不過修明之一端,其所遵守,果何難事,而犯科者踵相接焉,其爲痛惡,反有甚於大不法。況現發者,戚畹也,戚姻也,銓官之父也,閣臣之叔也,監司之子也?黃州之三罪俱發,瑞興之辜負恩造,此等之類,若不施以加倍之律,何以戢他?更當別般處分,而已現發三道外,尙不登聞之諸道監司,一竝爲先越俸一等,使各不多日內査實狀聞。若是申禁之後,眞箇實病人容旋之,方宜有一定之式,頒示諸道爲好,卿等商量草記,定式行會,可也。
吏曹參議前望單子入之,李承祖落點。
有政。吏批,判書吳載純內閣進,參判李秉鼎差祭,參議李祖承進,同副承旨洪義浩進。啓曰,判書吳載純內閣進,參判李秉鼎差祭,小臣獨政未安,何以爲之?敢稟。傳曰,只出緊任。又啓曰,黃州牧使,海州判官,咸興判官,今當差出,而俱以營下劇邑,物衆地大,素稱難治,不可不各別擇差,他道有聲績已準限未準朔守令,竝擬,何如?傳曰,允。
以黃州牧使望筒,傳于洪義浩曰,雖非李正模,豈無他人乎?更爲擬入。
以曺遠振爲大司諫,李太亨爲副修撰,李敬五爲承旨,洪載淵爲瑞興府使,李泰懋爲咸興判官,李恒演爲海州判官,沈厚之爲文化縣令,洪大淵爲兔山縣監,柳範休爲松禾縣監,洪夏俊爲金郊察訪,尹㬦爲承旨,金履翼爲兵曹參知,李羲文爲刑曹佐郞,申光河爲監察,權文度爲典籍,鄭致淳爲靈光郡守,徐有豐爲昌寧縣監,鄭在中爲三嘉縣監,張鉉國爲黃州牧使,趙華錫爲遂安郡守,禮曹佐郞白慶楷,工曹正郞崔命麟相換,兼掌令李百亨,兼春秋丁志元單付。
兵批,判書李進,參判柳戇病,參議洪文泳入直,參知金履翼未肅拜,左承旨權進。以白兌起爲上土僉使,安正福爲西北僉使,尹昌柱·朴師沃爲僉知,李長喆爲羽林將,李元圭爲五衛將,嗭洞權管朴鎭協,訓鍊僉正李光益單付,護軍李元祥·尹致宖·洪聖禧·朴光進·趙雲衢·具衍,司直南柱老竝單付。
傳于洪義浩曰,新除授承旨,牌招察任。
以同副承旨李敬五差祭不得出牌事微稟,傳于洪義浩曰,許遞,前望單子入之,待下批牌招察任。
尹行任啓曰,行副司直兪漢寧,差祭受香之後,以巡將蒙點矣。該曹之原單子,不爲懸頉,循例書入,事極矇然,不可無警,當該兵曹堂上,從重推考,何如?傳曰,允。
傳于洪義浩曰,當該香室官員拿處。
傳于權曰,左承旨入侍。
趙尙鎭啓曰,檢閱丁若鏞·金履喬入侍命下之後,屢度催促,終不入來,揆以事體,萬萬駭然。所當重勘,而本院請推之外,無他可施之罰,何以爲之?敢稟。傳曰,焉敢若是煩稟?承旨推考,此啓辭勿施。
傳于洪義浩曰,軍士房承旨入侍。
以遂安郡守望筒,傳于洪義浩曰,待開門辭朝,仍卽給馬下送,嚴飭星火赴任,係是賑邑,無敢得由上來之意,一體申飭。
傳于趙尙鎭曰,左承旨·右承旨·同副承旨入侍。
傳于趙尙鎭曰,都承旨入侍。
以咸鏡監司李秉模狀啓,守令乘轎察飭事有旨祗受事,傳于洪義浩曰,現發已多,又在於營下,而曰以無是者,非昏則瞞,寧不萬萬駭然?此胡大事,如是周遮?又如是不能致察,使朝令不得施於幺麽守宰乎?此狀啓還下送,使之從實狀聞。
洪義浩,以備邊司言啓曰,本司武郞廳李得江,奔走勤仕,已滿十五朔,依例六品遷轉事,捧承傳施行,何如?傳曰,允。
洪義浩,以備邊司言啓曰,傳曰,纔已判下於原狀,而因此思之,直關之弊,自有禁令,詳載於大典通編,而內司尤與外司自別。所謂句管者,次知中官也,名以官員者,書題者流也,雖於京司文簿,以書題爲之之故,皆用牒呈,元無通關之規,況外邑乎?近來若有行關於外邑之事,不但大是越法,又或直關則其罪,當如何?令廟堂査問內需司草記,以懲後弊,待草記批下,與此傳敎,行會諸道,俾無如前昧例之弊事,命下矣。依下敎,査問內需司,則庚子定式之後,柴穀催促及舍音差汰牌子外,元無行關於外邑,又無直關之事云。近來內司,姑無冒犯之事,法久解弛,難保必無,更爲嚴飭內司,一依定式遵行,此後毋論內司與他司。若有直關於外邑之事,則自該邑論報巡營,自巡營轉報本司,當該犯科之官員,草記重勘之意,一體分付諸道,何如?傳曰,允。此後若有一毫犯科之弊,則先自內需司,重治當該次知中使,決杖定配,行首官吏,亦當刑配,以此嚴飭。各司冒犯官員,亦當一依法典重勘,卿等亦必時時考察,而右相則不若左相之耆耉,近來本司坐起,何不爲之乎?此後毋或如前抛置,可也。
尹行任,以義禁府言啓曰,利城前縣監張齊斗,咸興前判官兪漢敦,居山前察訪高殷泰等拿處事,傳旨啓下矣。張齊斗·兪漢敦·高殷泰等,俱在任所云,依例發遣府書吏羅將,竝拿來,何如?傳曰,允。以一羅將,竝爲押來,以除貽弊,可也。
尹行任,以義禁府言啓曰,淮陽前府使姜,更爲拿問,加律重勘事,傳旨啓下矣。姜,前以他罪,勿限年定配於全羅道海南縣,依例發遣府書吏拿來,何如?傳曰,允。
尹行任,以義禁府言啓曰,罪人辛漸,以首倡,定配事,命下矣。辛漸,以武斷鄕曲律,杖一百收贖,告身盡行追奪,慶尙道金海府流三千里定配,而以傳旨內辭意,具罪目,依例發遣府羅將,押送配所,何如?傳曰,允。
尹行任,以義禁府言啓曰,徐簡修告身盡行追奪,又五年禁錮,忠淸道德山縣汲川驛,徒三年定配,金履信·沈基泰,各杖一百收贖,告身盡行追奪,照律草記,批旨內,允。功議區別減等,而金履信·沈基泰等,未必見欺而然,不捧而曰捧,似無是理,況逋穀收殺之後,文簿必當磨勘,到今以何印署,作爲符契乎?安知非今番査牒之移施年條乎?兩囚姑放,更爲査問該道,使卽狀聞後稟處事,命下矣。徐簡修五代祖景霌,振武原從功臣,達城尉五寸親云,功議各減一等,告身盡行追奪,又五年禁錮,徒二年定配,金履信·沈基泰姑放,而今番査牒之移施年條與否,詳査狀聞事,分付該道道臣之意,敢啓。傳曰,知道。
禁府照目,梁山前郡守李鼎德矣,昨年遷園時封進物種,俱係莫重所用,而朝家特軫民力,毋論巨細,皆令自官府給價貿取,則在前雖民夫收錢之謬例,爲守宰者,安敢不仰認聖意,思所以對揚,而況且分定之石榴熟麻價本,旣以公穀會減,則或援前例,收斂民間,或以本色,分捧寺刹之狀,俱極駭然,令該府拿問定配,傳旨內,副修撰,下諭後,過限不上來,依定式推考罪,笞五十收贖,解見任,別般私罪奉敎依允。又照目,河陽前縣監朴吉源矣,刑曹粘目內,慈仁縣殺獄罪人權斗每獄事段,當初成獄,只憑德心之一言,末梢反案,亦由德心之一言,所謂德心,不過十五歲女兒,則以鄕曲蒙騃之女,當官庭嚴問之下,不懾不撓,如怨如訴,說到光景,聞者涕酸,四年推覈,一辭供招是白如可,到今更査,一反前案,向來許多辭說,徒歸白地之杜撰,一德心也而如出二口,判爲兩截是白如乎。伊時推官,不究事理之當否,惟從德心之供招,出死入生,在其口吻,飾辭假說,認爲眞情,以其所供,作爲屍帳。以今見之,四載訊推,兩檢論斷,皆入於十五歲女兒闔闢圈套中,古人稽貌聽言,得情折獄,不當如是,當該檢官拿問處之罪,杖八十收贖,奪告身三等,私罪奉敎依允爲旀,功減一等爲良如敎。又照目,寧海府使任焴,昆陽郡守李運春,慈仁縣監韓永逵,三嘉縣監尹光柱等矣,昨年遷園時封進物種,俱係莫重所用,而朝家特軫民力,毋論巨細,皆令自官府給價貿取,則在前雖民夫收錢之謬例,爲守宰者,安敢不仰認聖意,思所以對揚,而況且分定之石榴熟麻價本,旣以公穀會減,則或援前例,收斂民間,或以本色,分捧寺刹之狀,俱極駭然,令該府拿問處之罪是白乎旀,判付內給價未給價,會減未會減,分等區別,依已勘處他倅例,今日內照律放送,而有功議者,亦爲減等罪,任焴段,給價已會減,李運春·韓永逵等段,已給價云,各笞五十收贖,解見任別敍,尹光柱段,斂民貿納云,杖一百收贖,告身盡行追奪,竝只私罪奉敎依允爲旀,任焴段,功議各減一等爲旀,李運春·韓永逵·尹光柱等,竝只功議等爲良如敎。
庚戌五月初四日卯時,上御誠正閣。左承旨·右承旨·同副承旨入侍時,行左承旨權,右承旨金履成,同副承旨洪義浩,假注書趙台榮,記注官金良倜·金鳳顯,以次進伏訖。上命書傳敎曰,承旨分詣受香所,奉審摘奸以來。又命書傳敎曰,拿處翰林,分揀放送,仍卽牌招入直。上曰,政官牌招開政。出榻敎上曰,吏曹參議前望單子入之,牌招同參政事。出榻敎命退,承史以次退出。
庚戌五月初四日酉時,上御重熙堂。左副承旨入侍時,左副承旨尹行任,假注書李海隣,記注官白慶楷·金鳳顯,以次進伏訖。上以黃州牧使望筒,命書傳敎曰,今聞當品可擬者,果乏人如此云,道內堂上蔭官守令,勿拘擬入,待下批除朝辭赴任。命退,承史以次退出。
上在昌德宮。停常參·經筵。
尹行任,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
趙尙鎭啓曰,明日常參·經筵,取稟。傳曰,停。
洪義浩啓曰,備邊司郞廳來言,今日賓廳日次,而左議政蔡濟恭,右議政金鍾秀,俱有身病,不得來會云矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安,除在外·未署經陳疏入啓外,未肅拜·呈告人員,竝卽牌招,何如?傳曰,允。
尹行任啓曰,禁衛營將官來言,今日本營軍兵日次,私習云矣,敢啓。傳曰,知道。
尹行任啓曰,御營廳將官來言,今日本廳軍兵日次,私習云矣,敢啓。傳曰,知道。
趙尙鎭啓曰,新除授同義禁洪明浩,除拜後過三日,不爲出肅,依定式推考警責,仍卽牌招察任,何如?傳曰,允。
尹行任啓曰,今日守門將番單子中,檢閱金履喬,混書以入,入啓文書,有此大段做錯,不察之失,在所難免,當該兵曹入直堂郞,從重推考,何如?傳曰,允。
傳于洪義浩曰,軍士房承旨入侍。
以掌令吳泰賢,獻納李彦祐牌不進罷職傳旨,傳于洪義浩曰,只推。
趙尙鎭啓曰,掌令吳泰賢,獻納李彦祐,旣有只推之命,一體牌招,以爲署經之地,何如?傳曰,允。
傳于洪義浩曰,當該承旨遞差。
傳于洪義浩曰,同副承旨入侍。
傳于洪義浩曰,政官牌招開政。
尹行任,以吏批言啓曰,新除授三嘉縣監鄭在中,以未及應講之人,昨日政,混擬受點矣。旣未經守令講則法不當冒赴,原望筒勿施,何如?傳曰,雖無大臣日前筵奏,銓格不可放過,況擧條啓下未久,昨日參政政官遞差,向於信川,旣命勿遞,不可異同,使之除講赴,可也。
有政。吏批,判書吳載純,參判李秉鼎,參議李祖承進,同副承旨洪義浩進。以李致中爲大司憲,朴天行爲大司諫,李普天爲執義,鄭最成爲持平,尹悌東·鄭晩錫爲正言,金履仁爲司僕主簿,李可運爲尙衣主簿,李相璜爲江西縣令,林秉遠爲甑山縣令,趙厚鎭爲順安縣令,兼春秋白慶楷單付。
兵批,判書李病,參判柳戇入直進,參議洪文泳病,參知金履翼未肅拜,左副承旨洪聖淵進。副護軍李運彬,副司直鄭好仁·曺遠振·李敬五·鄭東愼,副司果申大龜·金祖淳·丁若鏞·金履喬,竝單付。
洪聖淵,以兵曹言啓曰,發遣曹吏,摘奸各門禁雜人申飭矣。回告內,弘化門守門將,諉以中日應射,擅離直所,門卒二名,亦爲闕點,推問不知去處云,故門卒自臣曹爲先嚴治,守門將使之發牌,則中日廳亦不待令,事極可駭,其在懲後之道,不可仍置,當該守門將李榮夏,令該府拿門嚴處,何如?傳曰,允。
洪聖淵,以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將與該營中軍,眼同試取,以其居首者,塡差之意,敢啓。傳曰,知道。
洪義浩,以訓鍊都監言啓曰,官弓中日試射時,柳葉箭邊三中,本局馬兵韓壽喆處,弓一張,依判下單子,施賞之意,敢啓。傳曰,知道。
洪義浩,以御營廳言啓曰,依官弓中日試射入格別單判下,柳葉箭三中四分,本廳騎士皮祥麟處,平弓一張,施賞之意,敢啓。傳曰,知道。
洪聖淵,以義禁府言啓曰,黃州前牧使洪元變,信川前郡守金鎜,文化前縣令徐命存,松禾前縣監尹載伋等,竝令該府拿問嚴勘事,傳旨啓下矣。金鎜·徐命存·尹載伋,俱在任所云,依例發遣府羅將,竝拿來,洪元燮,前以他罪,有待待命拿囚之命,待其就囚添問目,取招,何如?傳曰,允。
洪聖淵,以義禁府言啓曰,金郊前察訪崔錫圭,令該府拿問定罪事,傳旨啓下矣。崔錫圭,時在任所云,依例發遣府羅將拿來,何如?傳曰,待待命拿囚。
洪義浩,以義禁府言啓曰,白川前郡守柳秉均拿問,各別重勘事,傳旨啓下矣。柳秉均,前以他罪,有待待命拿囚之命,待其就囚添問目,取招,何如?傳曰,允。
大司憲李致中,執義李普天,應敎柳文養,持平崔重圭·鄭最成,獻納李彦祐,校理朴奎淳,副校理金熙朝,正言尹悌東,修撰金載翼·申馥,副修撰李太亨啓曰,請黜置罪人鄭致達妻,亟令王府,快正典刑,以洩神人之憤,請物故罪人德相,亟施孥籍之典,請逆賊尙喆,依律處斷,以下一行刀割答曰,不允。五字刀割
大司憲李致中,執義李普天,持平崔重圭·鄭最成,獻納李彦祐,正言尹悌東啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,說鞫得情,請物故罪人國榮,亟施孥籍之典,請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,存棘罪人時偉,設鞫得情,快正王法,請減死定配罪人廷楫,亟令王府,設鞫嚴問,期於得情,請物故罪人在簡,亟施孥籍之典。答曰,不允。
持平崔重圭啓曰,請爲奴罪人金壽賢·河翼龍,竝令王府,設鞫得情,快正王法,請罪人寧鎭,亟令王府,設鞫嚴問,期於得情,請逆臣承烈,亟正邦刑,請驥顯,設鞫得情,快正王法,翼魯及龜顯·二歲等七罪人,竝卽設鞫得情,施以當律。答曰,不允。
正言尹悌東啓曰,請爲奴罪人金壽賢·河翼龍,亟令王府,設鞫得情,快正王法,請金甲島爲奴罪人克觀,古今島爲奴罪人克泰,更令王府,設鞫得情,快正王法,請巨濟府絶島安置罪人朴宗集,亟令王府,拿鞫得情,施以當律,請恒·善支屬,亟命散配,時謙兄弟,竝投絶島,以嚴隄防,請逆賊尙魯,亟施孥戮之典,請龜顯·二歲等七罪人,更令王府,竝爲捉囚,嚴鞫訊問,期於得情,請驥顯,設鞫嚴問,期於得情,快正典刑,翼龍,亟令王府,嚴鞫得情,以正典刑,逆賊驥顯之弟龜顯,設鞫嚴問,期於得情,請逆臣承烈,亟令王府,快正典刑。答曰,不允。
副修撰李鼎德疏曰,伏以臣之老毋,今年七十一矣。素患老病,當暑越添,焦遑度日之際,以臣待罪梁山時事,伏承嚴旨,天譴之下,不敢顧私,蒼黃上來。不自意特蒙恩宥,感泣罔極,纔出獄門,家伻以母病之一倍添劇,星夜踵至,臣五內如焚,按住不得。玆敢忙陳短章,徑尋鄕路,伏乞聖明,亟遞臣職,仍治臣擅離之罪,以肅朝綱,以安私分焉。省疏具悉。爾其勿辭,往護母病。
庚戌五月初五日辰時,上御重熙堂。同副承旨入侍時,同副承旨洪義浩,假注書李海隣,記注官金良倜·金鳳顯,以次進伏訖。上命書傳敎曰,朝廷莫如等威,渠輩雖有三長之才,其職則參下,且拿且竄,屢煩飭敎,一味蠢然,紀綱可謂掃地。更令申飭,期於出仕,則殆近於大臣卿宰勉出者然,豈有如許事理乎?大抵淸選則淸選,使之放倒,亦非顧其職名之意,翰林丁若鏞·金履喬,竝令該曹,今日政出六區處。左右史,不可一刻不備,無故之金祖淳,近日亦不知去處,非渠,豈患無他人?前翰林金祖淳,一體出六區處事,分付。命退,承史以次退出。
庚戌五月初五日申時,上御重熙堂。右副承旨入侍時,右副承旨尹行任,假注書李海隣,記注官白慶楷·金鳳顯,以次進伏訖。上命書傳敎曰,守令當爲署經,兩司在外及未肅拜·未署經人竝許遞,以在京無故人,今日政差出,待下批牌招察任。命退,承史以次退出。
上在昌德宮。停常參·經筵。
尹行任啓曰,合辭方張之時,諫院無詣臺之員,事甚未安,疏批未下陳疏入啓外,正言尹悌東,卽爲牌招,何如?傳曰,允。
傳于趙尙鎭曰,兵曹參議前望單子入之,待下批牌招察任。
兵曹參議前望單子入之,李師濂落點。
傳于趙尙鎭曰,政官牌招開政。
有政。吏批,判書吳載純,參判李秉鼎進,參議未差,左副承旨洪聖淵進。啓曰,全州判官,今當差出,而本府以營下劇邑,素稱難治,不可不擇差,同道及他道有聲績已準朔·未準朔守令,竝擬,何如?傳曰,允。
以洪文泳爲承旨,李勉兢爲吏曹參議,黃樟爲掌令,朴宗來爲獻納,趙鎭井爲正言,尹序東爲副校理,李敬心爲吏曹正郞,韓致應爲吏曹佐郞,李正模爲戶曹正郞,李普衍爲戶曹佐郞,徐季修爲工曹佐郞,尹秀東爲忠勳都事,李彦植爲全州判官。
兵批,判書李進,參判柳戇入直進,參議李師濂病,參知金履翼病,左承旨權進。以金益淳爲宣傳官,副護軍李身敬,副司直李祖承·尹㬦竝單付。
尹行任啓曰,今日政新除授諫院諸臺,竝卽牌招,以爲備員署經之地,何如?傳曰,允。
傳于趙尙鎭曰,刑曹參議許遞。
再政。以宋持敬爲南原府使,李祖承爲刑曹參議,洪秉纘爲大司成,朴瑞源爲吏曹正郞,申光河爲工曹正郞,金履銓爲尙衣僉正,朴喆源爲厚陵令,金應斗爲禁府都事,崔陽羽爲掌樂主簿。
傳于趙尙鎭曰,新除授承旨,牌招察任。
以右承旨洪文泳差祭不得出牌事,微稟。傳于趙尙鎭曰許遞,今日政差出。
傳于尹行任曰,軍士房承旨入侍。
傳于趙尙鎭曰,關西守令,當日下送。
大司憲李致中,執義李普天,應敎柳文養,持平崔重圭·鄭最成,校理朴奎淳,副校理金熙朝,正言尹悌東,修撰金載翼·申馥,副修撰李太亨啓曰,請黜置罪人鄭致達妻,亟令王府,夬正典刑,以洩神人之憤,請物故罪人德相,亟施孥籍之典,請逆賊尙喆,依律處斷,以下一行刀割答曰,不允。五字刀割
大司憲李致中,執義李普天,持平崔重圭·鄭最成,正言尹悌東啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情,請物故罪人國榮,亟施孥籍之典,請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,快正典刑,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法,請減死定配罪人廷楫,亟令王府,設鞫嚴問,期於得情,請物故罪人在簡,亟施孥籍之典。答曰,不允。
持平鄭最成啓曰,請爲奴罪人金壽賢·河翼龍,竝令王府,設鞫得情,快正王法,請罪人寧鎭,亟令王府,設鞫嚴問,期於得情,請逆臣承烈,亟正邦刑,請驥顯,設鞫得情,快正王法,翼魯及龜顯·二歲等七罪人,竝卽設鞫得情,施以當律。答曰,不允。
正言尹悌東啓曰,請爲奴罪人金壽賢·河翼龍,亟令王府,設鞫得情,快正王法,請金甲島爲奴罪人克觀,古今島爲奴罪人克泰,更令王府,嚴鞫得情,快正王法,請巨濟府絶島安置罪人朴宗集,亟令王府,拿鞫得情,施以當律,請恒·善支屬,亟命散配,時謙兄弟,竝投絶島,以嚴隄防,請逆賊尙魯,亟施孥戮之典,請龜顯·二歲等七罪人,更令王府,竝爲捉囚,嚴鞫訊問,期於得情,請驥顯設鞫嚴問,期於得情,快正典刑,翼魯,亟令王府,嚴鞫得情,以正典刑,逆賊驥顯之弟龜顯,設鞫嚴問,期於得情,請逆臣承烈,亟令王府,快正典刑。答曰,不允。
尹行任,以義禁府言啓曰,平安監司沈頤之狀啓,冒禁乘扶擔機甑山縣令吳在斗,江西縣令李翊永,順安縣令鄭文在,竝罷黜,其罪狀,令攸司稟處事,據刑曹粘目內,係是朝官,移本府處之事,允下矣。海西守令之乘扶擔機者,自廟堂區別其犯科,只施罷職之典,則今不可罪同罰異,吳在斗·李翊永·鄭文在,道臣旣已罷黜,更無加罪之端,勿論,何如?傳曰,允。
禁府啓目,香室官員李德淵原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,承政院假注書趙台榮原情云云,傳旨內辭緣,泛稱遲晩,刑推得情,何如?判付啓,削職放送爲良如敎。又啓目,弘化門守門將李榮夏原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
修撰金載翼疏曰,伏以,臣猥以庸瑣,過蒙恩造不念濫竽之譏,冒玷視草之列,名廁經幄而未嘗仰備其顧問,身登文陛而未嘗一效其論思,恩除輒膺,固出怵畏之心,而儤直惟謹,自歸瘝曠之科,榮耀雖極,惶愧常切。惟期長依日月之光,少答天地之恩而已,揆以微分,豈有餘願,而第臣私情有萬萬切急者,不敢自阻於慈覆之下,極知僭猥而冒死。嗚呼,惟聖明少垂矜察焉,臣以早孤餘生,惟本生偏母是依,而臣母今年七十有一矣。夙抱貞疾,居常沈綿,已自未衰,無異篤老。家且窮窶,生事冷薄,自少食貧,到老益甚。臣誠淺計拙,莫效人子之職,憂寒恤飢,反貽老母之念,曾不若小人傭力以食其父母,又不若微物反哺以報其恩鞠,半世窮廬,至情莫伸。僥倖一第,通籍明時,以臣不肖,夫豈有榮塗之望哉?只願獲霑寸祿,以遂便養之私,少酬劬勞之恩,而向叨嶺邑,將毋之官,一日爲養,莫非國恩,銘鏤在心,感激靡極,而臣居官無狀,旋卽罷歸,千里氷程,顚仆狼狽。老人衰氣,受傷愈多,宿病之外,客症添發,種種危惡,閱歲辛苦,眞元之脫下,肌肉之瘐削,殆無餘地。辛勤扶接者,惟靠藥餌滋補之力,而家徒四壁,依舊冷落,尋常茶飯,尙患屢缺。至於旨物之供,刀圭之節,尤無可論。臣情到此,寧不煎迫?伏覩我殿下,恩推逮下,仁洽錫類,凡廷臣之職在邇列,而情理之如臣悶急者,皆許陳乞,曲加恩例,俾補一縣,獲遂其願,則臣之仰暴情懇,冀蒙垂悶,或不至於大何,而臣於見職,前後叨冒,殆近十數,曾未效一日之責,則何敢自居以近密,猥引他人之例,以邀聖朝之恩乎?臣於是,積費趑趄,不敢冒籲者,蓋亦有日矣。然而桑楡急景,餘日無幾,寸草報暉,至情愈迫,及今不爲,倘致後悔,則必不免爲孝理之罪人,此又臣之不避猥越之誅,終出唐突之計者也。如蒙聖慈,俯垂特恩,畀臣一小縣,使此垂暮之病親,得享專城之榮養,醫藥供奉,盡意調治,如是而目下沈苦之疾,得以少瘳,則自玆以往之年,莫非聖主之賜也,山恩海德,闔門知感,結草圖報,且期日長。伏乞天地父母,哀其情而察其懇焉。省疏具悉。所請依施。
獻納李彦祐疏曰,伏以,臣空疎譾劣,最居人下,耳目重寄,自知不堪,明矣。前後恩除之下,雖或有時冒膺,而不過隨行逐隊,愧懼徒積。見職新命,又下於夢昧之外,適値景慕宮展拜之日,揆以義分,不敢爲連事違傲,冒昧趨膺。尸素有日,內自循省,深切惶愧。此際素患痰眩之症,近因猝暑,挾感復發。昨於趨公之路,觸風添劇,委頓叫吟,逐日詣臺,亦無以自力,其爲瘝曠,尤當如何?玆敢疾聲仰呼,冀垂曲諒之恩。伏乞聖明,亟命鐫改臣所帶之職,俾便調息,仍治臣瀆擾之罪,以肅朝綱,不勝幸甚。臣於乞免之章,不宜贅及他說,而憂慨之極,有難終默者。噫,世道多故,有識竊歎,而向來權裕之一疏,雖未見其原本,斷斷危衷,亶出於扶植正脈之意,蓋可推知,而殿下不惟不賜允可,反加摧折,從又投竄,處分之萬萬過當,是豈願聞於聖世者哉?一臺臣請宥之啓,可見公議之不泯,而忽有闖起而卽停者,彼果何爲者也?如吳大益之狼藉贓汚,倖逭當律,誤被世宥之例者,是豈執法之論,所敢容護,而乃於一筆之下,竝停兩啓,不少顧忌,甘心死黨之習,必若是縱恣無嚴而後,快其心耶?臣竊痛之,此而仍置,則將來之憂,必無所不至。臣謂伊時兩條停啓之臺臣,亟施刊改之典,權裕則特降恩宥,以恢聖聰,以光聖德,吳大益則亟允憲啓,以振頹綱焉。省疏具悉。權裕事,左救右護,如是斷斷,非黨私而何?設已留意於疏釋,見如爾輩死黨之說,猶以勿限年爲太近,爾事萬萬未安,似此舊習,敢售今日乎?仍令該府,徒流案權裕名下,以勿限年加錄。柳雲羽事,驟見其停啓,果有突兀之嫌,更叨原啓,非酌處後所發之府啓,卽最初請査之院啓云爾,則段落各異,自在應停之科,爾疏云云。太涉不察,此亦蔽於黨欲,莫辨事實而然耶?爾則施以不敍之典,至於裕之原啓,不停而自停,則雲羽追入,挑起於不干之事,此亦私也,非公也。如是之際,寧靖無期,亦施不敍之典,而承旨之不能據例往復,依其言呼望,亦甚駭然。伊日該房承旨罷職。
副校理崔顯重疏曰,伏以,臣向叨館職,屢犯違傲,雖緣情病之衆所共知,自訟義分之罪在不赦,聖度天大,不加威罰,薄勘未幾,旋蒙恩敍,繼以玉署除旨,又下於墓所差祭之所,臣聞命惝怳,且惶且感,益不知措躬之所也。惟當竭蹶趨承,少伸叩謝之忱,何敢以區區去就,更事煩瀆,而第臣竊有所私義之難安者,不避猥屑,敢此略陳。臣於向日奉命南行也,所過列邑,客舍有故,則無不以東軒整待,蓋尊異其禮,不與他別星一例之也。獨於全州宿站,判官尹光濩,以修掃作廳爲報,而所謂作廳,卽吏廳也,臣以事體不可之意,略及於回題矣。其日夕到本府,則稱以下處移定於客舍,而乃是幾十年廢棄,人跡未嘗到之所也。其窓壁之黑暗,房堗之頹陷,固無可言,而不時點火,下熱上濕,煙燻漲室,土氣擁鼻,雖尋常過客,所不可處之者,而乃以處王人者,此其意含慍於臣之回題,將以困辱臣也。及其入見臣也,乃曰東軒,政事堂也,不得許入,又曰,使臣監日,亦入鄕作廳,又曰,如北關之數百里無邑治處,其將不入於店舍乎云,而頗露辭氣,全失體貌,故臣之陪行營吏,在傍目見,而至有本官公兄記過之言,事實不過如斯而已。作廳雖卑,臣身之一夜經過,亦何所不可,而誠以御史之體,不得不自重,非爲其身,以其所重在君命也。爲御史者,雖自求作廳,尙屬損體,況以外邑而初無所探問,直以作廳待之可乎?若値空官而牢鎭東軒,則亦或有辭,而今乃守令則高處東軒,降屈君命於咫尺下廳,於心安乎?猶且欲文其過,而自不覺其言之尤涉妄發。臣於其時,非不知據例狀罷,而觀其言貌,尙有書生妄率之態,未可深責以體例,故只以不欲張大之意,不過刑推公兄,俾知警責。前監司臣閔台爀,送喝於臣曰,本官事,聞極駭然,自營門亦當刑推公兄爲言,臣則無所勸挽而任之而已。近因南來人聞之,則臣還後,判官以公兄記過事,移怒於臣之陪行營吏,屢呈辭狀,執言雖在於陪吏,其意實在於臣。身在藩臣,尊朝廷之義,固當嚴加退斥,以重事體,而乃反難處於辭狀,初則囚禁臣之陪吏,如是而判官猶不釋意,則末乃黽勉刑推,至汰吏案,而其言曰,汝實擧職,汝則無罪,而本官如彼固執,不得已刑推云云。噫,此何道理也,此何擧措也?雖於守令之隨陪,苟欲敬待也,則尙謂之稍存商量,有所顧藉,況於御史之陪吏乎?設使御史,眞有過峻之事,方伯守宰,固不得容易輕蔑,治及其下吏,況其記過公兄之擧,可奬非可罪也,則只爲其慰解本官,而曰囚曰刑,若是其無難乎?在本官公兄則曰,治而不治,在臣陪吏則曰,無罪而强治,殆若曲循而雪憤者然。惜乎,其爲守令地則誠至矣,獨不念事面之有所重,而反損自已之體統耶?近來紀綱,雖曰掃地,外邑之一分顧忌,猶在於御史之名,而緣臣疲軟,壞了至此,臣何足言?有辱朝廷,惟當自訟,何暇尤人,而事端漸大,關係非細,玆不得不露章自列,欲詳事實,語涉煩瑣,伏地兢惶,尤增死罪。伏乞聖明,亟削臣職,仍勘臣失職之罪,以爲人臣奉使者之戒焉。省疏具悉。古人豈不云乎?臣何足言,有辱朝廷?可謂爲爾準備語,往古來今,名以奉使之行,見辱於邑倅,豈有如爾者?奉使亦有許多般,繡衣事面,尤何等尊嚴,則幺麽之邑倅,始以文狀而侮蔑,中以面對而詬弄,末乃衝喝道伯,至有刑治爾行帶去之吏云者,亦一變怪,此而尋常處之,何以尊朝綱尊國體?全州該判官尹光濩,卽其地方定配,道伯所爲,萬萬駭然,令該府拿問重勘。自有此擧,必作道內之笑囮,洛中之眼楯,則何去而今始疏陳乎?由前由後,辱命大矣,爾亦施以不敍之典。
傳于尹行任曰,水原邑內儒生試取時,表三上幼學金星柳,八子百選一件,大壯紙一卷,三中一幼學尹珩,三中二幼學辛德羽,各正音通釋一件,次壯紙一卷,三下幼學金星運·具弘植·申百顯·尹聲烈·沈鍵·權佑·金樂淵·李永錫·沈綏鎭·沈鼎鎭·尹海東·趙萬元,各筆三枝·墨一丁·扇子二柄,草三下幼學李馨喆·權·申旵,各筆二枝·墨一丁·扇子一柄,次上業幼李會點,幼學尹得吉·朴周陽·尹冕遠·李得養·朴來陽,各扇子二柄,草次上幼學李龍鎭·金華健·金胄鎭·李正新·李運浩·金最遠·李澤,各扇子一柄,古詩三上一幼學尹培彦,八子百選一件,大壯紙一卷,三上二幼學權倚,三上三幼學金會謙,各八子百選一件,次壯紙一卷,三中幼學趙崙,正音通釋一件,次壯紙一卷,三下進士朴暕,幼學金栻·李瑩祚·金廷恭,各筆三杖·墨一丁·扇子二柄,次上幼學安塾·金星憲·李弘德,生員朴師永,進士李得祚,幼學李徹祚·曺允榮·金馥遠·元述孫·金世錫,各扇子二柄,草次上幼學柳聖儀·李徽祚·李基述,通德郞李德祚,幼學兪伯煥·金大元·申勗·申光烈,各扇子一柄賜給。
傳于尹行任曰,水原邑內武士別試射時,閑良房德明,小布四中比較一中,筒介一部,敎鍊官金之擇四中,弓一張,旗牌官閑良金李長,哨官出身李得弘,哨官副司果車聖祿,防營軍官出身李光玄,額外出身尹致章三中,各三升一疋,旗牌官折衝洪命淵,旗牌官閑良嚴喆武,別驍士閑良洪命龍,出身李載春,壯勇軍李完喆,閑良趙呂錫·趙峋·朴師綸·白聖孫·鄭以奉·林萬郁·鄭錫玄二中,各扇子二柄,旗牌官閑良李春得,出身李益弘,別驍士折衝李昌興,閑良朴大運,出身權經·金允大,壯勇軍金載鍾·李德仁,閑良任震白·表昇雲·李東述,出身趙,閑良朴善孫一中,各扇子一柄,討捕軍官閑良朴大天,鞭蒭六中比較六中,筒介一部,別驍士折衝朴弼國,司果尹致弘,六中比較五中,各弓一張,敎鍊官副司果表昌文,六中比較四中,弓弦絲二斤,壯勇軍李萬實,旗牌官閑良具載禧,敎鍊官折衝黃致郁,敎鍊官折衝徐大喆六中,各扇子二柄,弓弦絲一斤,別驍士折衝李根郁五中,三升一疋,扇子一柄賜給。
上在昌德宮。停常參·經筵。
藥房都提調臣金種秀,提調臣吳載純,副提調臣趙尙鎭啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪聖淵啓曰,自明日至初十日,國忌齋戒,正月十一日,孝昌墓忌辰日齋戒相値,視事頉稟之意,敢啓。傳曰,知道。
洪聖淵啓曰,來十一日朝參,孝昌墓忌辰正日相値,頉稟之意,敢啓。傳曰,知道。
洪聖淵啓曰,來十一日,輪對日次,而孝昌墓忌辰正日相値,頉稟之意,敢啓。傳曰,知道。
尹行任啓曰,禁衛營將官來言,今日本營軍兵日次,私習云矣,敢啓。傳曰,知道。
尹行任啓曰,御營廳將官來言,今日本廳軍兵日次,私習云矣,敢啓。傳曰,知道。
傳于洪聖淵曰,左副承旨入侍。
以獻納朴宗來牌不進罷職傳旨,傳于洪聖淵曰,只推。
傳于尹行任曰,右副承旨入侍。
傳于尹行任曰,閣職番次,只有直提學一人,飭已施,前檢校直閣李晩秀敍用仍任,牌招察任。
兵曹口傳政事,副司直李晩秀單付。
傳于權曰,左承旨入侍。
尹行任,以義禁府言啓曰,全羅前監司閔台爀,拿問重勘事,傳旨啓下矣。閔台爀,自任所未及上來云,依例發遣府書吏,所到處拿來,何如?傳曰,允。
尹行任,以義禁府言啓曰,全州前判官尹光濩,卽其地方定配事,承傳啓下矣。尹光濩,時在任所云,以承傳內辭意,具罪目,依例發遣府羅將,卽其地方全州府定配之意,敢啓。傳曰,不必下送羅卒,分付道伯,擧行,可也。
忠淸監司鄭存中疏曰,伏以,臣今以七十垂死之年,幸際千一曠世之會,過蒙陶甄,猥膺藩寄,臣於是感激殫竭,庶爲一半分報效之圖,是臣之所自勉,而其奈樗櫟材朽,滿柳質零,志氣日益摧頹,神識日益昏瞀,明不能以折獄,剛不足以戢奸,按莅四朔,瘡疣百出,不待他人之嗤笑,而臣心之自愧,亦已久矣。果然臺啓出,而以藩閫不可付衰老之人,請依守令例,定以年限,其言儘是切當,若使此等言議,早自施行,如臣衰朽,初豈可擬議於旬宣之任哉?噫,旬宣之任,其重如何,而顧今八路方伯,臣年最多,犬馬之齒,恰滿七耋,而況此本道之難治,比他道尤甚,凋弊旣多,獄訟且繁,雖使少年鍊達者當之,猶懼其難於稱塞,以臣之癃老憒劣,何望其廉察一道之民乎哉?非特此耳。臣本病傷水土,每當暑月,則痰滯氣虛,若不保朝夕。南來以來,宿症闖發,往往昏窒時多,以此病形,實無酬接公務之望,以情以病,臣安可晏然冒居乎?玆敢猥入文字,仰瀆崇聽。伏乞聖明,特賜矜諒,速許遞改,以伸臺議,以安賤分,不勝萬幸。答曰,省疏具悉。卿其勿辭行公。
左議政蔡濟恭箚曰,伏以,臣近患感冒,宿積時突,其兆何遽至危惡,而特神氣日衰,抵敵不得,奄奄若泉下物,殆三四日矣。自再昨,始能開睫而視,開口而言,復起爲人,庶或有望,而亦不可以時月期矣。以故,廟堂文簿,俾不近,前日次對,一例停廢,國家之設置輔相,豈欲使養病尸位而止哉?伏乞聖慈,亟遞臣職,改卜賢德,以幸國事焉。臣於病伏昏涔之中,不省戶外事,但守令之歷辭呈銜者,殆不暇其應接,臣雖不得延見,其擾擾則甚矣。臣以不接朝紙之故,怪問其由,則蓋繡啓論罷之外,以乘轎犯禁,作窠而然矣。夫國法之非緋玉作宰者,不許乘轎,實等威嚴耳。以堂下官而爲占身便,冒乘而恬不愧焉,則率是以往,雖京城之內,不顧品秩,或軺或轎,其可惟意所欲而莫之恥也耶?況前後飭敎何如,而互相效尤,若不聞知,其罪之不可原恕。夫誰曰不可?第乘轎亦有多般分數,有有屋而褰左右翼帳者,有不帳而只有屋者,有不屋而只下裝者,有俗所謂負擔機者,上所稱下裝,雖與有屋差異,旣令雙杠外出,徒御擡擁,則雖屬之乘轎,亦未爲不可,而至於負擔機,制旣非轎,又無杠出,特不過歇脚而用之,道臣之不爲査究,混擧於啓聞之中,臣則以爲不思之甚也。夫西路守令,武人居半,緋玉者又間之,至於堂下官,勿論文與蔭,其數無多,而今乃以現告罷者,若是相續,道路之上,來往如織,銓部之政,都目日出,以臣推之,三南與關東數百郡縣,幾皆堂下蔭官,其現告將次第以至,則未免得免者有幾人也。其中如果有無良不法者,因此行遣則固可爲幸。如不然,亦豈非可惜?守令遞易,在京視之,不過一紙之書出姓名,無甚難事,而若其官吏之換易簿書,盜弄國穀,惟此機是乘。況三南,本無雇馬,新舊遞易,刷價與夫直,皆令民結責出,大邑多千餘金,雖小邑亦近千數,假令一年之內,再易守令,則斂民,當爲數千金,不幸至三易,則其爲弊於下戶窮民,顧何如也?臣嘗在喉院,多閱古昔記注日記,守令有移此陞彼,不得久居者,則伊時大臣之箚請仍任,往往有之,今之時無此規久矣。顧今朝廷,無一事,三南麥事,曰有喜報,惟當休養生息,使日出而作,日入而息而已,何苦爲紛紛攘攘之政乎?聖意之亶出於振刷頹綱,丕懲日後,臣非不知,而若或如是之際,弊自及民,則亦有合商量者。臣謂乘轎之罪,不得不嚴勘,而至於以負擔機爲名者,差代之人,雖無可及,方來之類,特爲原恕,俾無許多作窠之患,至於馹騎則雖負擔機,亦不可見原。臣旣有遇見,敢此煩陳。若其病思迷霿,文不能屬,有不暇自恤,惟聖明裁擇焉。取進止。答曰,省箚具悉卿懇。日前因海西守令乘轎及乘擔機事,該道伯狀請論罪,使卿等草記稟處者,已有前此關西守令處分時,區別分等之傳敎,意謂卿等回啓亦然。及見草記,略有界限,而擔機亦在罷官秩,故伊時批旨,欲依關西例措辭,而入於現告者,皆是應在加倍之律者。雖令銓曹差代,猶以眞箇老且病者無容旋之方爲念,又使卿等商確稟處,予意亦出於轎禁則不可不嚴,而界限亦不可不存故爾。際見卿箚,儘有意見,更與右相相議,指一回啓,使朝令行之悠久,諸倅遵亦便好,可也。所愼尙未夬復云,何等奉慮?惟冀如意將攝,俟間卽起視事。仍傳曰,此批答,遣史官傳諭于左議政。
庚戌五月初七日卯時,上御誠正閣。左副承旨與下直守令入侍時,左副承旨洪聖淵,假注書李海隣,記注官白慶楷·金鳳顯,靈光郡守鄭致淳,文化縣令沈厚之,兔山縣監洪大淵,南原府使宋持敬,以次進伏訖。上曰,守令進前,可也。致淳進前奏職姓名訖。上曰,本邑素稱難治,近者有釐正者,爾或聞之乎?致淳曰,未及聞知矣。上曰,不必相較,須善處之,可也。載淵進前奏職姓名訖。上曰,孔路劇邑,須爲善治,可也。厚之進前奏職姓名訖,命讀七事。持敬進前奏職姓名訖。上曰,本邑紙弊,不可無一番矯革,須思革弊之方,毋負差遣之意,可也。命退,諸臣以次退出。
上在昌德宮。停常參·經筵。
傳于權曰,禮房承旨馳詣毓祥宮·延祜宮·懿昭廟,奉審摘奸以來。
權啓曰,禁衛營將官來言,今日本營軍兵日次,私習云矣,敢啓。傳曰,知道。
權啓曰,御營廳將官來言,今日本廳軍兵日次,私習云矣,敢啓。傳曰,知道。
傳于趙尙鎭曰,軍士房承旨入侍。
承旨前望單子入之,趙衍德·徐瀅修落點。
傳于趙瑩修曰,左副承旨·右副承旨入侍。
承旨前望單子入之,李祖承落點。
兵曹口傳政事,副司直尹行任。
傳于徐瑩修曰,政官牌招開政。
傳于徐瀅修曰,得中亭·臥護軒·福內堂·鎭南樓·左翊門·壯南軒·左右翼廊·講武堂·明倫堂·客舍翼廊,各廳各倉公廨合三百六十餘間外墻垣二百間告成,在於十朔內外,役鉅勞重,豈比於昨年行宮造成之役乎?監董裨校以下,宜有分等賞典,營建都廳前府使閔光升,相當職待窠,卽爲陞敍調用,策應裨將嘉善洪愼權,外監折衝徐正祜加資,得中亭·鎭南樓·壯南軒左右翼廊,左翊門諸處監董裨將出身曺命巨,講武堂以下諸處監董裨將折衝沈鍾祐,臥護軒以下諸處監董裨將閑良趙崈,五衛將今日作窠調用,看役將校閑良李弼載·李光春,折衝金之澤,閑良李載雲,折衝李文煥,閑良吳興大·嚴翊武,鄕人李命赫等賞加,監董將校出身金重麗,閑良黃一淸·金光瑞·羅天經,折衝李渭帖加成給,各處都看役幼學柳瑞新,僉知作窠擬入,其餘看役下吏等,自本道拔例,從厚施賞後,狀聞。
有政。吏批,判書吳載純差祭,參判李秉鼎進,參議李勉兢進,行左承旨權進。以李晩秀爲刑曹參議,朴敬圭爲工曹正郞,沈鉁爲司僕僉正,營建策應裨將洪愼權,今加嘉義,外監徐正祜以上加資事承傳,看役將校金之澤·李文煥以上,今加嘉善,李命赫以上賞加事承傳,監董將校金重麗·黃一淸·金光瑞·羅天經·李渭以上,今加通政,以上帖加成給事承傳。
兵批,判書李進,參判柳戇病,參議李師濂病,參知金履翼入直進,右副承旨徐瀅修進。以曺命巨·沈鍾祐·趙崈爲五衛將,柳瑞新爲僉知,副司直單,洪文泳·洪聖淵。
以原春監司尹師國狀啓,金城前縣令魚用謙,犯禁乘轎罪狀,令攸司照法勘處,臣則惶恐待罪事,傳于徐瀅修曰,金城事,卿則已施問備之典,不可一事疊勘,勿待罪事,回諭,而日前因海伯狀啓及右相擧條,有申飭於諸道者,諸道若或眩於擧行,則守令遞易之弊姑勿論,朝家刑政,何等斑駁乎?諸道萬一誤認以只禁有擔之轎,至於轎下裝及有杠擔機,不在於禁條中,監營不禁,列邑俱犯,則是何異於罔民?此所以令廟堂,消詳定式,頒示諸道者也。臺啓以後,下裝及杠擔機濫乘之類,皆由於誤認所致,則宜屬之令前,今番竝勿論,馱之於驛馬者,不可寬恕,在囚諸倅,亦已分秩,發問目觀供辭處分,外方宜無異同,竝須知悉。依此區別擧行事,諸道一體下諭。
以平安監司沈頤之狀啓,雨澤農形事,傳于徐瀅修曰,聞筵臣誦傳西來之言,近以本道麥事爲關心,觀此狀本,統論分說,極其詳細,此等處,卿能盡分憂之責,知宵旰之心,殊可嘉也。前此屢次別諭中責敎,多有殆近迫切處,雖出於一時匪恕,到今還覺尤悔。大抵過於責備之故,每於卿,無以顧藉,卿若以近下飭敎,留在腔裏,隨處囁嚅,則何以專意於旬宣,而亦何可行號令於管下守宰乎?且因繡啓道啓行査忤於人,亦多爲卿悶惜,然卿若以飭敎,看作他山之石,有改無勉,一直奉公,以剛克二字做去,則始可謂不負委寄,此意知悉事,回諭。
徐瀅修,以都摠府言啓曰,今日入直,內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐瀅修,以備邊司言啓曰,巨濟恭箚子批旨,日前因海西守令乘轎及乘擔機事,該道伯狀請論罪,使卿等草記稟處者,已有前此關西守令處分時,區別分等之傳敎,意謂卿等回啓亦然。及見草記,略有界限,而擔機亦在罷官秩,故伊時批旨,欲依關西例措辭,而入於現告者,皆是應在加倍之律者,雖令銓曹差代,猶以眞箇老且病者,無容旋之方爲念。又使卿等,商確稟處,予意亦出於轎禁則不可不嚴,而界限亦不可不存故爾。際見卿箚,儘有意見,更與右相相議,指一回啓,使朝令行之悠久,諸倅遵亦便好可也事,命下矣。挽近以來,國綱解弛,侈風漸盛,毋論老少,堂下官之一除守令,務勝乘轎,左右張翼,橫馳大道,然後方可謂之快事,不然,反以爲羞恥,無難犯罪。以近日光景言之,兩西文蔭守令,太半犯科,豈不寒心也哉?其在懲勵之道,更爲嚴立科條,永久遵行,而乘有屋轎者,毋論有翼帳無翼帳,邦憲至嚴,考律定配,乘下裝者,與有屋稍異,而亦係法外濫乘,隨其現發,啓聞論罷,至於老病及年少而有實病者,長日之程,不堪驅馳。在朝家容物之政,宜有曲恕之道,無杠擔機,其制樣疎劣,初不爲侈,馬或顚蹶,賴此扶持,宜令許以乘之,俾得依身歇脚,奉命使行,有病故者,如或乘擔機則私馬猶或可也,而馱之於驛馹,自有朝禁,其罪與乘轎有屋者一般,以此定式,行會諸道,何如?傳曰,允。
徐瀅修,以義禁府言啓曰,金城前縣令魚用謙拿處事,傳旨啓下矣。魚用謙,前以他罪,方在保放中,還囚後待開坐捧供之意,敢啓。傳曰,知道。
義禁府啓目,黃州前牧使洪元燮原情云云。傳旨問目內辭緣,泛稱遲晩,刑推得情,何如?判付啓,此囚之三罪,俱發萬萬駭然。轎下裝濫乘事段,只知有屋轎之有禁,而下裝與有杠擔機,誤認以不入於禁條。有此冒禁云者,其說容有可據,今日坐起,特命以此意發問目者,果不爽所料是如乎。若此則與知而故犯,稍有間焉。諸道未行査處,已令政院,成送有旨,使之區別,勿論海西未就囚諸倅所犯,皆如此囚之錯認,則處分宜無異同,而其矣等地處,異於他人兺不喩,監司之只請無於例之攸司稟處,不言罷黜二字者,亦出於顧畏之意,則海西諸倅,設有眞箇曖昧,決難容恕,本府以此知悉照律爲有矣。誤認者直勘流律太過,隨其所供,只依新頒定式,分等勘處爲旀,此囚尙州逋欠一款,其所發明,尤爲成說乎?與上項諸罪,卿等論理議處,仍具律以聞,以草記擧行,功議區別減等爲良如敎。
又啓目,尙州兼任咸昌前縣監柳秉均原情云云。傳旨問目內辭緣,泛稱遲晩,刑推得情,何如?判付啓,依下敎,考律勘放後,草記,功議區別減等爲良如敎。
又啓目,金城前縣令魚用謙原情云云。乘轎一款,旣已自服,所當仰請照勘,而前以他罪,行査本道,待査啓入來,一體議處,何如?判付啓,依允。
刑曹啓目,閔毅徹,卽爲放送,湖西推官等,更令該府處之,湖南査官等,令該府擧行,何如?判付啓,依回啓施行爲旀,原案令參議亦具意見粘聞爲良如敎。
趙尙鎭啓曰,新除授吏曹參議李勉兢,除拜後過三日,不爲出肅,依定式推考警責,仍卽牌招察任,何如?傳曰,允。
庚戌五月初八日巳時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,稟事閣臣鄭民始,以次進伏訖。上命行任書傳敎曰,左副承旨許遞,前望單子入之,待下批牌招察任。民始曰,臣以壯勇營事,有仰達者矣。上曰,何事乎?民始曰,沁都貿銀條小米及內武庫軍物修補條米之分定諸道者,定式已久,行之有年,則在諸道擧行之道,惟當別爲儲置,待本營知委,或作錢或還分,而今番兩西之不報本營,任自盡分者,極爲未安。此後則秋捧時,如無本營作錢之關文,自本道穀名數爻,卽爲修成冊牒報,以待本營之知委,毋得擅分之意,申飭諸道。今年貿銀條·軍物條,旣已分給,待秋竝耗作錢上送之意,分付兩西道臣,何如?上曰,依爲之。出擧條民始曰,內武庫軍物修補條耗米,今年兩西當次,故使之作錢上送矣。卽接海西道臣所報,則穀物已盡還分,時無留庫,無以充數作錢云,五六日前,纔報市直成冊,無他頉報,及其書目題送之後,卽稱無穀物可作錢云云者,前後逕庭,極涉疎忽,黃海監司李時秀,從重推考。穀物旣如是不敷云,作錢今姑置之,何如?上曰,依爲之。出擧條民始曰,軍職元遞兒三百十六窠,乃是大典所載之定數,自本曹稱此數磨鍊祿米,移送兵曹,則該曹依此數付祿,如或加付,則就其中推移分作,而毋或違越元定之數,法例卽然,故至于五六年前,兵曹祿米太,每有餘剩矣。近年以來,忽有原數外加下之弊,年年增加,昨年四等加下米太爲一千五百餘石,今年春等加下已爲五百四十餘石,以此推之,四等加下,將不知爲幾許。不但太違法意,加下之數,不得不自本曹充給,國穀之無端耗減,以應法外之需,已極無義。況此收祖不足之時,尤是難繼之道,自今朔爲始,令兵曹一從法典,窠數推移分作,而毋得科外加付,自該倉元數外,亦毋得加給之意,別爲定式施行,何如?上曰,依爲之。出擧條命書傳敎曰,時囚·滯囚可悶,今日開坐捧供,待判下仍爲議處照律,而在囚海西乘轎守令等取招時問目,依當直都事聽傳敎口傳之言爲之事,分付。仍命退,諸臣以次退出。
庚戌五月初八日申時,上御重熙堂。左副承旨·右副承旨入侍時,左副承旨徐瀅修,右副承旨尹行任,記事官徐有聞,記注官白慶楷·金鳳顯,以次進伏訖。上命瀅修·行任分讀公事,書判付訖。上命書傳敎曰,右副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
權啓曰,三皇忌辰日望拜禮,前期一日以稟事,曾有先朝受敎矣。今初十日太祖高皇帝忌辰日親行望拜禮,何以爲之?敢稟。傳曰,謹當親行矣。
權啓曰,明日望拜禮,承旨當爲備員齋宿,而都承旨趙尙鎭,今日不爲仕進,所當牌招,而拘於廳規,不得請牌。一員未差之代,政官牌招開政差出,待下批牌招齋宿,何如?傳曰,許遞,前單望子入之。
徐榮修啓曰,明日皇壇望拜禮時,九卿當爲進參,而左參贊金華鎭,刑曹判書金頤柱病不進,竝卽牌招,以爲淸齋之地,何如?傳曰,允。
徐瀅修啓曰,明日皇壇望拜禮時,兩司長官當爲進參,大司憲李致中,卽爲牌招,以爲淸齋之地,何如?傳曰,允。
傳于權曰,右承旨·右副承旨入侍。
備邊司薦望,以李鴻運爲濟州牧使。
以京畿監司金思穆狀啓,奉命中使馱乘擔機於驛馬,其罪狀,令攸司稟處,當該竹林察訪李潤堋,爲先罷黜,其罪狀,亦令攸司稟處事,傳于徐瀅修曰,江華奉命,無論中使與內需司官員下人·宮房下屬,必以司僕馬騎送,而驛馬則每不題給者,易有營邑紛挐之弊故耳。觀此狀辭,中官所爲,萬萬駭然,而病則實病,仍以致死,擔機之濫乘,到今無可論,而司僕馬之無端以驛馬替把,致有道伯登聞之擧,此則該寺不能檢飭之罪。司僕當該官員,令該府拿問勘處,二提調推考。
徐瀅修,以景慕宮都提調意啓曰,太常所進黃杏,今方薦新於本宮,而宮苑黃杏,尙未成熟,待爛熟薦獻之意,敢啓。傳曰,知道。
權,以壯勇營言啓曰,拜峯鎭措劃布置,今旣粗備,已成官府體例,土地·錢穀·軍器及各項汁物,數亦不少,則簿會磨准之道,宜倣邑鎭之規例,以爲典守句檢之地,應行條件,原節目中添錄以入,依此定式遵行,何如?傳曰,允。
權,以禁衛營言啓曰,去夜初更量,內需寺別提高命昌,本營巡邏,被捉,而係是朝官,令該府勘處,何如?傳曰,司名誤書,況內司官員,朝官則元無移義禁府之例,曰以令該府勘處,亦甚駭然。卿則從重推考,捧納承旨,亦爲推考,此草記,更爲修正以入,可也。
趙衍德,以義禁府言啓曰,時囚罪人洪元燮·柳秉均,以草記議處照律,功議區別減等事,命下矣。洪元燮乘轎一款,觀渠供辭,其所濫乘,雖曰轎底申禁之後,惟意占便,無難冒乘,所當照法勘斷,而旣有新頒定式,宜不至於重勘,至於奉命都事之冒法乘轎,何等變怪,則視若尋常,借轎馱馹,揆以法意,厥罪惟均。國穀事體,至爲嚴重,如干穀包之見欺於奸吏,容或無怪,而累千石幻弄,稱以不察,萬萬可駭。以此照律,罪取考律文,則大典通編禁制條有曰,堂下官乘轎者,施以濫騎之律,杖一百流三千里,名例有曰,與同罪者,止坐其罪,大明律錢糧互相覺察條有曰,凡倉庫官吏庫子斗級,皆得互相覺察,若侵欺盜用,係官錢糧,已出倉庫而失覺察者,杖一百,名例有曰,二罪以上俱發,以重者論,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。洪元燮,與同罪從重論,杖一百收贖,告身盡行追奪,流三千里定配,而其九代祖聖民,光國功臣云,功減一等,杖一百收贖,告身盡行追奪,忠淸道忠州牧可興驛,徒三年定配,而以議啓內辭意,具罪目,依例發遣府羅將,押送配所。柳秉均所乘,亦是轎底,則區別令前,宜不至於重勘,而還穀法意,何等至重,則諉以一時兼官,慢不致察,其所吏逋,數甚夥多,而矇然勘簿,誠極可駭。以此照律,罪取考律文,則大明律錢糧互相覺察條有曰,凡倉庫官吏庫子斗級,皆得互相覺察,若侵欺盜用,係官錢糧,已出倉庫而失覺察者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。柳秉均,杖一百收贖,告身盡行追奪,而其十三代祖洙,佐理功臣云,功減一等,杖九十收贖,奪告身四等,放送,何如?傳曰,允。
禁府照目,弘化門守門將李榮夏矣,伊時離次,雖曰赴試,歷路蹔入他門直所,以致執頉是如爲白乎乃,門卒闕點,難免不飭之罪。以此照律,罪從重論,杖八十收贖,奪告身三等,私罪奉敎。與擅離有異,付過放送爲良如敎。
刑曹啓目,粘全州府殺獄罪人李維新獄事,臣之淺見,是叔致死,似因於頭面傷處是如乎,旣伏承具意見之命,故欲此論前,上裁,何如?啓,此獄段,旣具而忽換,似然而多疑,實因除良,看證難信,看證除良,元犯莫執,湖西之案,未之十分覰悉,完營再査,徒見三昧之歸是如乎。折肱者不死,刖足者不死,手足傷,非速死之斷案,則此一可疑也,下手與參覩,旕萬最緊,而臨時俯仰,隨問變幻,如桔槹之上下,此二可疑也,閔·李兩漢,誰首孰從,完査時,施周牢於旕萬一款,發於前錦伯之爰辭,訊刑之下,何求不得?不可謂公案,此三可疑也。然推其所以然之由,參以所必然之勢,則手足傷,雖似不至於當下致命,而手部之被打,猶可足作行,足背之見傷,骨酸節癡,變動不得。渠以饑乏之漢,體無絮綿之着,而顚仆廣漠之野,度過如年之夜,北風積雪,通肌徹髓,幸有隣媼之覺救,僅免道隅之僵屍,然所以斃者,凍且餒也,所必斃者,足異手也。按大明律,當寒祛衣服而使之至死者,厥罪與殺人同是如乎,當寒打足背,使之顚仆凍餒,仍至殊絶者,何異於當寒祛衣服乎?執此論之,招因優有所歸乎?但實因懸錄,切禁意推憶寒,則右項引喩之律,亦果襯當是乙喩,被打二字,終涉不當,此所以屢査不決於實因者。至於維愼·毅徹之所爲,勿論若李若閔,原其心,俱不過一番雪斗忿,試麤拳而止者,而其勢綅綅,打之猛而仆之久,釀成殺死之變是置。若使毅徹而打者,何時不可,而必在維愼相逢之際,何杖不可,而必借維愼所執之鞭乎?渠之牽夫,渠自打之,則爲維愼者任之而已,見之而已,亦何必使渠後陪書者,遞牽毅徹之馬乎?維愼於此,足爲元犯矣。若使維愼而打者,騎莫叔劣馬者,發怒而打莫叔乎?騎他馬追到而戛過者,橫擔而越打乎?驛卒之甘心者維愼,則自渠所立證,不信乎,不可信乎?毅徹於此,足爲元犯乎?今到道啓也曹讞也,便沒新奇,欲斷此獄,先定實因,實因而曰可疑也,則將何據而償命,若實因而歸一,則兩裨之中,何者爲元犯而置辟乎?發遣曹郞,問于左右相,俾各指一的確回啓爲良如敎。
上在文禧廟。停常參·經筵。
望拜禮罷後,內閣·政院·玉堂·藥房口傳問安。答曰,知道。
大駕詣文禧廟,入齋室後,內閣·政院·玉堂·藥房口傳問安。答曰,知道。
權啓曰,御營廳將官來言,今日本廳軍兵,日次私習云矣,敢啓。傳曰,知道。
權啓曰,明日文禧廟親祭時祭文,當爲製進,藝文提學徐浩修,卽爲牌招,何如?傳曰,允。
承旨前望單子入之,尹行任·洪義浩落點。
權啓曰,新除授同副承旨洪義浩,方在罷散中,何以爲之?敢稟。傳曰,敍用。
以承旨房望,傳于尹行任曰,仍。
兵曹口傳政事,以趙㠎爲宣傳官。
以宣傳官望筒,傳于尹行任曰,前宣傳官沈鑏,仍任。
兵曹口傳政事,宣傳官趙鑏仍任事,承傳。
吏曹口傳政事,以趙瑍爲分內局提調。
尹行任啓曰,前全羅監司閔台爀拿來事,禁府草記,允下矣。奪符次,標信及密匣請出之意,敢啓。傳曰,知道。
以司僕前僉正宋持敬拿處傳旨,傳于趙衍德曰,分揀後,勿如是之意,嚴飭。
尹行任,以禁衛營言啓曰,今日擧動時,西營入直鄕軍四十名內,三十名出用矣。餘數不多,宮墻外當夜巡邏,勢難分排,出番鄕軍十五名添入,使之警巡之意,敢啓。傳曰,知道。
文禧廟親祭祭報府,亞獻官,右議政金鍾秀,終獻官,昌城尉黃仁點,贊禮,禮曹判書徐浩修,典祀官,奉常正魚錫齡,執禮,應敎柳文養,執尊,副修撰李太亨,大祝,修撰申馥,祝史,副校理金熙朝,齋郞,正言尹悌東,贊者,引儀崔珽·金東覽,謁者,兼引儀任藗·申大復,贊引,兼引儀李昌郁·李英敎,祭監,監察尹廷烈·崔履亨。
庚戌五月初十日寅時,上詣春塘臺。皇壇望拜禮入侍時,行左承旨權,右承旨李祖承,左副承旨趙衍德,右副承旨徐瀅修,記事官徐有聞,假注書李海隣,記注官白慶楷·金鳳顯,二直提學金載瓚,檢校直閣李晩秀·尹行任,以次隨駕。上具翼〈善〉冠·衮龍袍,乘輿出宜春門,降輿步詣版,行再拜禮訖。命祖承進前,敎曰,今日國綱,雖曰掃地,俄者標信宣傳官之直入御前,實是前古所無之事也。寧有如許事體乎?雖云生疎所致,苟能一分畏怯,則豈或如是?兵判之不善檢飭,罪固難恕,承宣之含默無言,尤極駭然。仍命書榻敎曰,兵曹判書,爲先記過,該房承旨罷職。行首宣傳官及承傳宣傳官,亦爲汰去,令該府拿處,當該犯科宣傳官,付之兵判,嚴治。又命書傳敎曰,文禧廟,當親臨行祭,該房知悉。上曰,文禧廟親祭時,百官行參班置之,祭罷後及翌日朝廷問安,亦爲置之。出榻前下敎上曰,宣傳官有闕之代,令該曹口傳差出。出榻前下敎上曰,承史·侍衛,皆待令於協陽門外,以待出宮事,分付,可也。命退,諸臣以次退出。
庚戌五月初十日卯時,文禧廟擧動入侍時,行左承旨權,右承旨趙衍德,左副承旨徐瀅修,右副承旨尹行任,同副承旨洪義浩,記事官徐有聞,假注書李海隣,記注官白慶楷·金鳳顯,檢校提學吳載純,檢校直提學徐浩修,二直提學金載瓚,原任直閣徐鼎修·鄭東浚,檢校直閣李晩秀,以次隨駕。上具翼善冠·衮龍袍,乘輿出協陽門·敦化門,由備邊司大門,詣文禧廟,降輿入齋殿。親祭時至,上具翼善冠·衮龍袍,入就位行禮如儀訖,還詣齋殿。藥房都提調金鍾秀進前曰,侵早勞動,親行望拜於皇壇,旋又動駕,達夜將事,連日勞動之餘,聖體不瑕有損乎?上曰,一樣矣。上曰,今日親祭,左相不爲來參,果有實病而然耶?鍾秀曰,果有實病,不得進參云矣。鍾秀曰,臣於日前,以政格事,請申飭銓曹矣。今始聞之,則昨臘都政,徐配修在罷職中,而通擬東壁云,藉曰忘却,大是做錯。日昨政,李彦植,以南原府使,擬黃牧首望矣。蔭官之自初倅陞郡陞府,仍陞牧使,乃是古所未聞之事,其驟濫無漸,莫此爲甚。故數十年前,大臣筵奏嚴防,著爲令式,其後雖有數次謬例,或因下敎破格,初非還寢定式,則大臣筵奏之事,銓官之任自壞破,事甚未安。蔭官出六人,經一考後,始除守令,載在法典,而近日之政,未經一考而除邑者甚多,此亦舊格漸廢之一端。當該前後銓官,一竝從重推考,何如?上曰,依爲之。出擧條還宮時至,上乘輿出由備邊司大門,入敦化門·協陽門·宣化門還內。諸臣以次退出。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。
文禧廟經宿後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
趙衍德啓曰,明日常參·經筵,取稟。傳曰,停。
尹行任啓曰,備邊司郞廳來言,今日,賓廳日次,而以國忌正日相値,不得來會云矣,敢啓。傳曰,知道。
傳于權曰,右承旨入侍。
趙衍德啓曰,四所衛將替直牌出納,自有元定日字,則昨日動駕時,旣是替直當次,又無仍佩特敎,而宣傳官之無一言皁白,事極駭然。行首宣傳官及當該宣傳官,所當重勘,而本院請推之外,無他可施之罰,何以爲之?敢稟。傳曰,行首及不能檢飭之承傳宣傳官汰去,令該曹口傳差出。曹司宣傳官,何足責?分揀。
兵曹口傳政事,以邊慶遇·白泓鎭·李海範爲宣傳官。
傳于尹行任曰,宣傳官邊慶遇改差。
兵曹口傳政事,以李喆運·李身敬爲宣傳官,申大偀爲內禁衛將。
傳于權曰,當該承旨,爲先從重推考,司謁汰去。
傳于權曰,同副承旨入侍。
徐瀅修,以春秋館監司意啓曰,卽接慶尙監司李祖源,枚擧奉化縣監李尙榮,論報史閣朽傷處及時修改事啓下狀本,則璿源閣·實錄閣上下層椽木蓋板椽檻平交臺,間間朽傷,蓋瓦亦多虧缺,實錄閣北邊柱木三箇之腐傷,至於數尺許,土壁二間,微有罅隙,其所修補,不容少緩云。莫重史庫,以曝曬之許久曠闕,不得開戶點視,以致滲濕腐傷之境,事甚驚慮,奉審修改,在所不已。且實錄尙未奉安,待秋成差遣本館堂郞,詳審遍葺,仍爲奉安實錄之意,預爲分付。璿源閣修改,令宗簿寺稟處,何如?傳曰,允。
義禁府啓目,初檢官扶餘前縣監成鼎柱,覆檢官鴻山前縣監金正淳等原情云云。問目內辭緣,泛稱遲晩,竝只刑推得情,何如?判付啓,所見之各異,不足爲怪,實因之縣錄,終不端的,亦與誤錄稍間,直勘本律過矣。依此參酌照律,區別功議,勘放後,草記爲良如敎。
趙衍德,以義禁府言啓曰,時囚罪人成鼎柱·金正淳原情公事判付內,所見之各異,不足爲怪,實因之懸錄,終不端的,亦與誤錄稍間,直勘本律過矣。依此參酌照律,區別功議,勘放後,草記事,命下矣。取考律文,則大明律檢驗屍傷不以實條有曰,若初覆檢官吏,定執致死根因不明者,杖六十,大典通編推斷條有曰,犯私罪,杖六十,奪告身一等,犯枉法受贓外,笞杖竝收贖云矣。成鼎柱·金正淳等,各杖六十收贖,奪告身一等,而成鼎柱五代祖櫟,寧國功臣,慶安君外玄孫云,功議各減一等,笞四十收贖,附過放送。金正淳高祖昌集,配享功臣云,功減一等,笞五十收贖,解見任別敍,放送之意,敢啓。傳曰,知道。
洪義浩,以刑曹言啓曰,槐山郡殺獄罪人趙學誠獄事,覆啓判付內,辜限闊狹,雖在法典,係是罕有之例,移報政府,僉議無異辭,仍以依此行會之意,草記擧行事,命下矣。謹以判付內辭意,移報議政府,則左議政蔡濟恭以爲,鄭元世之被縛被灌於趙學誠,以至致命,檢狀具備,詞證明白,學誠之爲元犯,別無可疑。但以辜限之過,欲爲疑眩之端,而加用辜限,奏請施行,旣有法文所載,則秋曹覆啓之以是爲斷,深得執法之體。初覆檢所無之時氣二字,決是獄老生奸之致,傅生一款,非所可論云。右議政金鍾秀以爲,趙學誠之不當傅生,秋曹覆奏,大體得之,無容別見,而考其前後文案,則營邑推覈之際,間多疎鹵。大凡追呈不用,百訟同然,況殺獄重事乎?時疾二宇,始出於檢驗三十餘日後元犯之招,而僅而然疑未定之辭,與曾前毋或被打於人云者,作雙關互說,開一線生路,以爲微發端觀俯仰之計,而及至七朔之後,則看證與官屬,皆依元犯招,肆然變辭,以應其言,以實其事,從古及今,元無如許獄體。甚至致命人之女,符同夫家,以爲圖脫讎人之地,其爲滅倫悖理,尤萬萬寒心,而其時營邑,不但不爲窮覈得實之道而已,甚至聽信其言,有若疑獄者然。殺獄關係,何等嚴重,而營邑之全不加意如此,事極未安。元犯外鄭女諸人之以時疾二字,爲眩亂獄情之計者,一倂訊問鉤覈,俾獄情歸一,疑端永絶,似不可已云矣。大臣之議如此,上裁,何如?傳曰,辜限事,鄭女諸人訊覈,獄情歸一事,竝依左右相議施行,可也。
義禁府啓目,前宣傳官尹得逵·梁埉等原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,竝只議處,何如?判付啓,生疎新進,何足責?莫非渠輩不能檢飭之致。汰去輕矣,罷職放送爲良如敎。
義禁府啓目,龍崗前縣令張至顯,江東前縣監鄭萬始,殷山前縣盤李庚運等原情云云。傳旨內辭緣,惶恐遲晩是白臥乎在亦,張至顯則以乘轎下裝爲辭,鄭萬始·李庚運等,以乘扶擔機爲辭。勿論轎與機,侍從之出宰者,首先犯禁,雖極痛駭,而到今新頒定式之後,合有區別輕重之道是白乎乃,旣因特敎罷職,竝勿論,何如?判付啓,區別雖有新式,侍從自別,況首犯乎?又況定式之前乎?仍前罷職放送爲良如敎。
義禁府啓目,東道參軍韓祜增原情云云。問目內辭緣,泛稱遲晩,刑推得情,何如?判付啓,付過放送爲良如敎。
義禁府啓目,信川前郡守金鎜原情云云。傳旨內辭緣,惶恐遲晩是白臥乎在亦,旣以乘馬轎爲辭,此是轎下裝,有異扶擔機是白乎則,當依新頒定式施行,而頃因備邊司草記,旣施罷職之典,勿論,何如?判付啓,依允。
義禁府啓目,粘鐵山前府使洪百游,前後所犯之罔赦,屢犯欺隱之無嚴,道査陳聞之後,尤蓋彰著無餘,更加嚴問,箇箇取服後,照法勘斷,何如?判付啓,依允。
義禁府啓目,鐵山前府使洪百游口招云云。道啓內辭意,發問目反覆嚴問,則所犯諸條,一一査招,無辭自服是白如乎,其所立本取剩,賣鄕捧賂,各爲五百餘兩,西道臣,雖已拯出,如數充補是白乎乃,眞贓綻露,三尺至嚴,考律勘斷,何如?判付啓,取剩一款,罪雖罔赦,猶異於斂民之贓汚,雖不可越法計贓,而賣鄕捧賂一款,數踰四十貫,則四十一貫以上,卽計贓之死律,而一竝入己與否,以渠泛稱遲晩之供辭,無以知其信然兺不喩,如渠孤雛,更令行査,徒歸屑越。若除公用,數爻不及,四十貫則的實,今日內遠島定配爲良如敎。
判府事徐命善箚曰,伏以重逢是日,親奠泂酌,伏惟聖情,愴悼如新。臣以舊時賓僚,疾病所使,獨阻於祼將之列,伏枕掩抑,不知所云。仍伏念臣昨伏見傳敎下者,以中使之馱乘擔機於驛馬,有司僕官員拿問勘處,二提調推考之命,臣於是,竊不勝萬萬驚悚。前後奉命之行,無論中使與內司官屬,必以太僕馬往來,實出於除弊驛邑之聖意,則今此中使之忽然乘馹,已是意慮之外。至於太僕所騎之無端替把,莫非本寺不能檢飭之致,而若論其罪,臣實爲首。該郞雖蒙分揀之恩,僚堂旣被問備,則臣何獨晏然而已乎?適値動駕,今始自列。伏乞亟降威罰,以爲溺職之戒焉。答曰,省箚具悉卿懇。郞官拿處,已分揀,卿須安心勿辭。仍傳曰,此批答,遣史官傳諭。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂口傳問安。答曰,知道。
藥房都提調金鍾秀,提調吳載純,行左承旨權啓曰,親臨廟祀,聖懷克伸,伏未審夜間,聖禮,若何?寢睡·水刺之節,何如?勞動之餘,不瑕有損?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
趙衍德啓曰,臣等俄於問安成班之際,宣傳官沈公俊,左右扶腋,呵導戛過,近來宣傳官之慢蹇驕恣,非止一端,而此則事未前有,大關紀綱,所當重勘。本院請推之外,無他可施之罰,何以爲之?敢稟。傳曰,令該府拿處。承旨豈爲虛說?以此啓辭,直爲考律勘處草記,功議區別減等,可也。
傳于趙衍德曰,軍士房承旨入侍。
尹行任啓曰,事變假注書任㸁,身病猝重,勢難察任,今姑改差,何如?傳曰,允。
任㸁改差,代以沈象圭爲事變假注書。
以宋俊載囚單子,傳于洪義浩曰,今日捧供,待判下,仍卽區別功議勘放事,分付。
傳于洪義浩曰,承旨前望單子入之,待下批牌招察任。
承旨前望單子入之,徐邁修·洪聖淵落點。
尹行任,以宗簿寺提調意啓曰,觀此慶尙監司李祖源狀啓,則璿源閣上下層椽木蓋板椽檻平交臺,間間朽傷,蓋瓦亦多虧缺,其所修補,不容少緩云矣。璿源閣朽傷,如是夥然,聞甚驚慮,依例發遣本寺郞廳,以爲奉番後趁卽修補之地,何如?傳曰,農務方殷,此時豈可下去?嚴飭道伯,遮蔽之節,另加爲之,待秋成,以春秋館堂上,兼察本寺提調,進去擧行,可也。
洪聖淵,以禮曹意啓曰,今五月初三日右承旨洪聖淵所啓,臣於故文簡公金淨致祭之行,得聞金淨妻當時死節之事,與儒疏所陳,尤爲詳備,風聲所及,竊不勝感嘆。不祧之請,雖蒙許施,棹楔之褒,尙今闕焉,在朝家崇奬之道,恐爲欠典,故敢此仰達矣。上曰,出擧條,褒旌之典,議于大臣稟處可也事,命下矣。依聖敎議于大臣,則議政府左議政蔡濟恭以爲,臣聞見固陋,但知文簡公金淨之學聞道德,爲百世矜式,不知文簡夫人,又有節行之卓爾,及承獻議之命,茫然不知爲對。始得春間儒生疏本以讀之,誠可謂有是夫有是婦矣,不勝三復欽嘆。第其緊語,不過自盡二字,餘外所鋪張,卽伸雪前神主,勿令埋安之遺托而已,其所遺托,雖甚悲絶,此係閨門私語,至於自盡云云,草率疎略,今於屢百年之後,何以尋逐其伊時事蹟乎?旌閭,重事也,恩典,當惜也。特敎不祧,已是曠世之異渥,夫人棹楔之爲不爲,未足增損。愚見如此,上裁,何如云。右議政金鍾秀,與左議政議同云。領中樞府事鄭存謙,病未獻議云,行判中樞府事徐命善,病未獻議云,領敦寧府事洪樂性,病不獻議云,行判中樞府事李福源,病不獻議云,行判中樞府事金熤,病重不得獻議云矣。大臣之議如此,上裁,何如?傳曰,諸大臣之議旣如此,依此施行,可也。
洪義浩,以兵曹意啓曰,再昨日北苑行禮出宮時,宣傳官李儒燁罪犯,萬萬驚駭,不可尋常處之。爲先汰去,自臣曹嚴棍懲勵,何如?傳曰,允。
尹行任,以兵曹意啓曰,本曹草記,宣傳官李儒燁,爲先汰去,嚴棍懲勵事,允下矣。李儒燁汰去,嚴棍十五度之意,敢啓。傳曰,知道。
洪義浩,以都摠府意啓曰,入直內三廳武兼禁軍及軍兵等,中日習射事,自今十四日,十七日·二十日至,依例姑停之意,敢啓。傳曰,知道。
洪義浩,以備邊司意啓曰,卽見原春監司尹師國狀啓,則枚擧江陵等五邑所報,備陳牟多爲弊之狀,仍以爲江陵·平昌·春川·旌善·三陟牟還五千二百五十石,依各該邑所報,以豆太·租粟·木麥,特許換作事,請令廟堂稟旨,分付矣。牟還之多,雖在豐歲,尙爲民患,若植失稔,其弊勝言?今此關東五邑之請以秋穀還作,亶出於爲民除弊之意,而道臣之以此狀聞,必往復消商,酌定多寡而然,朝家旣無損失,民情亦爲便幸,而前此他道所請,亦皆蒙許,則今不必靳持。所請五邑牟還五千二百五十石,竝依狀請,以豆太·租粟·木麥等穀,待秋還作之意,分付,何如?傳曰,允。
洪義浩,以禁衛營意啓曰,去夜初更量,內需司別提高命昌,本營巡邏被捉,令攸司科治,何如?傳曰,令攸司科治,亦不成說,卿則推考,依更數決棍,可也。
洪義浩,以禁衛營意啓曰,依傳敎本營巡邏被捉,內需司別提高命昌,依更數決棍十度後,放送之意,敢啓。傳曰,知道。
洪義浩,以守禦廳意啓曰,本廳月課火藥,間年分給於各邑,自是定式,而畢分給後,草記事,前使臣金鍾秀,昨冬親承筵敎矣。去己酉條新造火藥一千斤內,慶尙道安東九十六斤,玄風·草溪·仁同·泗川·開寧·南海·豐基·高靈·金山·柒谷·昆陽·宜寧·咸陽·興海等十四邑各三十斤,眞寶·靈山·比安·山淸·靑松·河陽·新寧·龍宮·彦陽·慶山·義興·軍威·丹城·梁山·延日·盈德·東萊·安義·咸昌等十九邑,各二十四斤,鎭海十二斤,全羅道茂朱龍潭等二邑,各八斤,依前例,盡爲照數出給之意,敢啓。傳曰,知道。
洪義浩,以義禁府意啓曰,時囚未照律之類,竝保放事,命下矣。時囚罪人魚用謙,卽爲保放之意,敢啓。傳曰,知道。
洪義浩,以義禁府意啓曰,時囚罪人洪百游,今日內遠島定配事,命下矣。洪百游,慶尙道巨濟府島配,而以判付內辭意,具罪目,依例發遣府羅將,押送配所,何如?傳曰,允。
洪義浩,以義禁府言啓曰,罪人辛普謙,依同罪他罪人例,嚴刑一次懲勵,放送之意,敢啓。傳曰,知道。
洪義浩,以義禁府言啓曰,全羅道全州府殺獄罪人李維愼獄事査啓,據刑曹粘目內,湖南査官等,旣有待更査究竟拿問之命,令本府擧行事,允下矣。湖南査官長城府使韓文洪,時在任所,全州前判官尹光㬦,前以他罪,定配於全州府,依例發遣府羅將,竝拿來,何如?傳曰,允。
洪義浩,以義禁府言啓曰,忠淸監司鄭存中啓本,據刑曹粘目內,忠州牧殺獄罪人金福同,憑藉譏詗,侵虐平民,致有殺越之擧,其不能檢飭之當該營將,拿問處之事,允下矣。當該營將,令該道道臣,指名狀聞後,拿問處之,何如?傳曰,允。
洪義浩,以義禁府言啓曰,因京畿監司金恩穆狀啓,刑曹粘目內,重林前察訪李潤堋,移本曹處之事,允下矣。李潤堋,今方待命,卽爲拿囚之意,敢啓。傳曰,知道。
義禁府啓目,重林前察訪李潤堋原情云云。不考馬牌,經先給馹者,事未前有,極爲驚駭,而其所納供,諉以驛卒被打,勒令入把,游辭漫漶,泛稱遲晩,刑推得情,何如?判付啓,該察訪段,草記勘律,而如有功議,各減一等爲旀,中官濫騎事,意謂自江華還來之致死者有犯科矣,觀此供辭,前一日下去之中使,雖非擔機,科外入把云,後弊所關,不可仍置。當該中官,卽其地定配,濫騎者果是致死中官云,而下屬作弊,極爲可駭,令該曹査出,嚴加照律爲良如敎。
洪義浩,以義禁府言啓曰,時囚罪人李潤堋,單記勘律,如有功議,各減一等事,命下矣。李潤堋,京畿監司金思穆狀啓內,今四月二十二日,奉命中使,上京之路,謂有身病,馱乘扶擔機於驛馬,中使之扶擔機,已是濫乘,而馱於馹騎,尤犯禁律。當該察訪,旣不能常加檢飭,又不卽覺察論報,其矇然不職之罪,在所難免,爲先罷黜。其罪狀,令攸司稟處,罪取考律文,則大典通編禁制條有曰,驛馬私與者,杖一百流三千里,推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。李潤堋,杖一百收贖,告身盡行追奪,流三千里定配,而其六代祖陽元,光國功臣云,功減一等,杖一百收贖,告身盡行追奪,黃海道黃州牧敬天驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。
徐瀅修,以義禁府言啓曰,當該中官,卽其地定配事,命下矣。當該中官高玄鐵,京畿通津府,卽其地定配,而以判付內辭意,具罪目,依例發遣府書吏,押送配所之意,敢啓。傳曰,知道。
義禁府啓目,江東前縣監姜世綸原情云云。道啓則以乘有屋轎爲辭,而渠之所供,則以擔機覆上等語,漫漶說去,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓,以草記議處照律爲良如敎。
洪義浩,以義禁府言啓曰,時囚罪人姜世綸,以草記議處照律事,命下矣。姜世論,本府議啓內,乘轎申禁,尤爲截嚴,而身爲法從,首先犯科,道臣旣以有屋轎論啓,則今不可以渠供中擔機上覆,有所區別。以此照律,罪取考律文,則大典通編禁制條有曰,堂下官乘轎者,施以濫騎之律,杖一百流三千里,推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖云矣。姜世綸,杖一百收贖,告身盡行追奪,全羅道錦山郡,流三千里定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等。
洪義浩,以義禁府言啓曰,宣傳官沈公俊,考律勘處草記,功議區別減等事,命下矣。沈公俊,政院啓辭內,問安成班之際,左右挾腋,呵導憂過,近來宣傳官,慢蹇驕恣,非止一端,而此則事未前有,大關紀綱。罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝贖云矣。沈公俊,杖八十收贖,奪告身三等,而其十三代祖澮,佐理功臣云,功減一等,杖七十收贖,奪告身二等,放送,何如?傳曰,允。
義禁府啓目,金郊前察訪崔錫圭原情云云。驛馬馱轎,法禁截嚴,則乘轎者·給馹者,其罪惟均,而諉以驛站之稍遠,未得詳聞,不卽報營是如,游辭漫漶,泛稱遲晩,刑推得情,何如?判付啓,二百里地,未及聞知,不是異事,罷職足矣。分揀放送爲良如敎。
義禁府啓目,陽德前縣監宋俊載原情云云。觀此所供,雖曰擔機,身爲侍從守令,首先犯科,誠極痛駭是白乎矣,同罪諸囚,昨因判付,仍前罷職,有不可異同,宋俊載,亦依此施行,何如?判付啓,依允。
義禁府啓目,忠州牧殺獄罪人李造音尙獄事回啓云云。人命至重,獄體宜愼,上裁,何如?判付啓,令爾議處,或有別般生新之論,而觀此回啓,措語則泛云不當,論理處,漏却肯綮兺除良,所引大明律,依不襯似,豈可以尋常被打之原謀,婦之於太孫乎?亞堂雖老,每度每案回啓,精神無不貫徹首尾,而爾之跋語,徒見有迷津望洋之嘆,殊甚未安。爾則推考爲旀,本獄段,曹讞雖出大經大法,道狀亦似其然豈然,揆以曰宥曰殺之義,何必不顧一獄兩死之嫌乎?依道狀施行事,分付爲良如敎。
刑曹啓目,粘金化縣殺獄罪人金召史回啓云云。今番査庭,始爲吐實,而其撞打節次,歷歷指告,獄情瞭然,鐵案已成,更加嚴訊,斯速取服之意,分付道臣爲白乎旀,鄭順得上言供辭指一款,則事當嚴覈,而初不一番盤問,反以其子之陰事,使其父立證者,大違法例,亦關後弊,道臣從重推考,何如?判付啓,潛奸知自縊之說,明是死囚求生之說云爾,則依前同推,不容但已,依回啓施行爲良如敎。
刑曹啓目,粘全州府殺獄罪人李維愼獄事,收議大臣回啓云云。大臣之意如此,上裁,何如?判付啓,一指之毒,能至殺人云者,用於呻吟辛苦,拖至大辜限致斃之類,可也,此獄未必襯似,實因之疑晦,若前矣。初則意謂維愼則緊於該帥,毅澈則以寫官例帶之窠,蹤跡甚岨峿云爾,近因屢査而詳知,李與閔,不但地處之相等,李亦請裨,非親幕之說,皆已登徹,元犯之非用意換定,又分明矣。然則實因元犯,無以歸一之獄,宜在參恕之科。李維愼·閔毅徹等,分等酌配之意,分付道臣爲良如敎。
刑曹啓目,粘楊根殺獄罪人姜萬周獄事回啓云云。依前嚴訊,期於得情之意,分付道臣爲白乎旀,文萬得及成昆段,忍忘不共天之讎,反作爲被地之擧,顯有私和之形跡,作爲罪囚之口實,事係傷倫,法宜痛懲,各別嚴刑之意,亦爲分付,何如?判付啓,道啓·曹讞皆如許,依回啓施行爲良如敎。
刑曹啓目,粘結城縣殺獄罪人黃召史獄事段,依前訊推,期於得情,當該覆檢官,推考警責爲白乎旀,石城縣殺獄罪人田京得獄事段,獄體至重,上裁敎是白乎旀,連山縣殺獄罪人洪志欽獄事段,獄體至重,有難輕議,上裁敎是白乎旀,忠州牧殺獄罪人李造音尙獄事段,太孫各別嚴訊,期於得情,道臣推考爲白乎旀,丹陽郡殺獄罪人張龍澤獄事段,獄體至重,臣曹不敢擅便,上裁敎是白乎旀,至於金尙鎭段,尙寶所爲,雖云死無足惜,渠以同堂至親,亦爲隨衆共打者,大關倫紀,令道臣從重勘處,何如?判付啓,結城黃召史段,子衛父·妻爲夫一也,況渠是病人,渠夫是盲者,以病人救盲者,難責擧措之得宜,又況以妻救夫,何暇論法律當否乎?本道參情之論,儘有意見,黃女身乙,令道伯卽爲決放,而在外如許酌配之罪囚,爲念反貼害於配所,仍於渠家保授,其例旣多,依此爲之事,分付爲旀。石城田京得段,夫殺妻之獄,除非情理之絶惡,多付參恕之科,至於此獄,尤有異焉。道伯亦言非妻似妾,則杖配之律,果有所據,而常漢旣無妻妾之分,則今以後獲之妻,直加以妾名,解之曰後者爲妾,又節之曰大典毆妾至死者杖配云者,道伯事難免率易。殺獄體段,至爲嚴重,用律旁照,不可臆節,而以妻爲妾,仍用毆妾之律,層節屢轉,後弊所關,厥漢杖配,道伯推考爲旀。連山洪志欽段,道啓之歸之病死,明有證據,厥漢參配,懲治放送,而屍帳實因,檢狀辭語,俱未免矇矓,前後檢官,從重推考爲旀。忠州李造音尙段,卿之跋辭,深得讞獄之體。道伯推考事,依施,而一獄兩命之償,在所當恤兺不喩,先死之順愛,當爲首犯云者,道啓亦似有意見乎?令參議亦有意見回啓爲旀。丹陽張龍澤段,死漢旣有如許强暴盜竊之習,則人得以共逐共毆,況多人手勢,首從與緊歇難辨,此獄成獄,非所可論,況旀卿之所引律文甚當,依此勘斷事,分付。金尙鎭懲治事,依回啓施行爲良如敎。
正言趙鎭井疏曰,伏以,臣猥以憃愚,晩竊科第,才本綿薄,分甘樗散,淸顯一步,夢想不到。不自意天地陶鎔之化,無物不遂,拔臣於草莽之中,進臣於臺閣之上,自昨年以後,屢下除旨,隆恩厚德,與天無極,感結兢惶,無地自容,不知措躬之所也。噫,臺閣爲任,有國所重,上以補衮闕,下以規官邪,必其風采足以聳動朝著,見識足以辨別是非然後,方可以居是任而副是責,是豈如臣譾劣之所可擬議者乎?今於千萬意外,薇垣新命,又下於天官入直之日,臣聞命震越,逃遁不得,冒沒出肅,非特臣心之愧恧,其爲公議之嗤點,當如何哉?百爾思量,承當無路,玆陳短章,敢暴血懇。伏乞聖慈,俯垂諒察,亟命鐫削臣職名,以重公器,以安私分焉。臣旣不以言官自居,則不宜贅及他說,而第念沐浴義重,不忍終默焉。噫嘻,痛矣。歷溯往牒,豈有若今日者哉?惟彼一種兇徒,前後相繼,于今十數年之間,殆乎無歲無之者,蓋由於天討不嚴,王章未伸之致也。夫麟·謙·恒·簡之一串凶肚,趾·述·範·能之全家逆腸,罪浮於冀·顯,惡同於懿·溫,而誅殛之典雖擧,禍亂之本自在。鄭妻之射日陰謀,猶使假息於畿甸,龜柱之滔天劇逆,終得臥死於善地,尙魯之極惡大憝而未施大逆之律,量翼之豺性狼心而不究盤覈之典,國榮之沮遏大計,德相之四字凶言,是何等惡逆,而或死牖下,或斃獄中。惟其窩窟未破,根柢未拔也,故人心日漸陷溺,凶徒略無懲畏,馴致乎澤·白之詬天罵日,瑮·福之合謀稱兵,更唱迭和,無所不有,而至若夏賊之變,卽窮天地亘萬古所無者也,其凶言逆節,實鏡·夢之所不爲也,雲·海之所不道也。凡在北面於殿下之庭者,敦不沬血飮泣,思欲臠屍粉骨,而适例猶靳,凶孽尙存,則常法之已紊,固無可言,輿憤之愈激,當復如何?噫,宇·偉之梟腸獍肚,有浮於耉·輝·光·億,而或施薄竄,或止移棘,而不行肆市之律,畢竟處分,只誅一逆復而止焉,則其可曰天誅之是嚴而王章之是伸耶?以下一行半刀割大臣三司之瀝血爭報,歲月稍久而終始靳允,此豈群下平日所仰望於殿下者哉?伏願殿下,穆然深思,惕然改圖,亟循擧國沬血之請,昭伸大義焉。以下一行半刀割噫嘻,妖邪如在簡,凶逆如在簡,實今古之所罕有也。表裏宇·偉,締結驥·魯,醞釀排布,覬覦和應,甘作諸賊之窩主,而天討未行,鬼誅先及,輿情之憤惋,庸有其極乎?書曰除惡務本,又曰劓殄滅之無遺育,蓋不如是,則無以討凶逆而懲奸萌也。惟彼在簡之千罪萬惡,宜伏邦刑,不可以其身之徑斃而置之,亦不可以諸子之散配而止矣。伏願亟命有司,卽行收孥之典,而及今究得端緖之道,惟在於翼魯,其鑽刺權門,貨賂非類者,是誠何心,亦將何爲?亦願翼魯,卽爲拿鞫,期於得情焉。驥顯之凶肚逆腸,自是渠家衣鉢,而投疏嘗試,顯欲立功於二字刀割者,已悉於前後之箚啓,則厥罪難容於覆載之間,而且況曹囚之供,尤不覺心寒而骨冷,古今天下,寧有是耶?究厥情迹,誠極叵測,臣謂驥顯,設鞫嚴問,夬正王法焉。噫,三司故紙,謄傳依舊,以至幺麽七罪人而過費聖心,必釋乃已,豈意殿下過中之擧,乃至于此耶?嗚呼,治逆之法,必須窮査極究,拔本塞源然後,國勢庶可以又安,人心庶可以底定,而今殿下,每以包容之度,專務靜鎭之方,履霜堅氷之戒,略不留念,致使羸豕躑躅之心,日益滋長,了無寧息之期。伏願殿下,憂深慮遠,廓揮乾斷,使以下四字刀割亂萌自消,以追古聖人保邦未危,制治未亂之規焉。噫,前吏曹判書洪良浩,當其擬薦之初,不愜公議,而除拜之日,晏然行公者,已可見廉義之都喪矣。至若政望之檢擬,又有所駭惋者。唯彼沈樂洙之年前一疏,指意陰險,必欲網打搢紳而後已,銓曹之不擬官職,厥惟久矣。又況蝨附簡賊,干與政望,爲擧世所指,則尙免黨與之誅者,誠是意外,而洪良浩則有何繾綣難捨之情,稱以銓郞之遺望,引以爲罪,而仍又逐政,排擬於淸要之職,有若酬勞者然,若有一分顧忌之心,其敢如是乎?至如今番高應觀之通淸,尤可見其放恣無嚴之狀。臣謂前吏曹判書洪良浩,亟命刋削,沈樂洙三司之望,一竝改正,依施屛裔之典,宜矣。噫,彼左議政蔡濟恭,從前負犯,果如何,而惟我殿下,曲庇於聲討之際,拂拭於人鬼之關,特授三事之職,置之具瞻之地者。蓋出於建極保和之盛德至意,則受其責者,固當竭誠圖報,百倍於他人,而一自秉軸以來,晝宵揣摩,莫非蔑公循私之計,前後奏對,都是縱恣無忌之習。雖以其中一二事言之,館閣之選,舍·檢之職,最稱淸華,其掄揀之際,自古難愼,苟非門閥·人器十分可合者,固不敢擧擬於此。而至如權坪之地處卑微,崔顯重之恣品闒茸,或以姻屬而冒參焉,或以狎客而濫通焉,一世驚怪,萬口唾鄙,則對揚之方,協贊之政,固如是乎?吳大益贓汚之罪,國人皆曰可殺,而我殿下特施寬典,罰止流竄,此輿情所以不能無憾於日月之明,而臺閣所以爭執而不已者也。大益,卽大臣之婦娚也。古人之以公滅私,固難責於今日臣僚,而如彼之重罪,不幸近出於如此之姻親,則爲大臣者,固當泯默,以俟公議之如何,而不惟不此之爲,乃於日前筵席,敢曰新案不必爻周,贓物不可推給。噫,此何言也?如使鄕案自在,贓物不推,則大益所犯,果是何罪也?朝紙一頒,莫不愕然而駭惋。大臣雖急於營護,如是奏對者,此豈非負國家而濟姻私者耶?且以向日具庠事對辯之章言之,顯有不快於處分之意,敢曰臣未知譴罷等罰,可以振已頹之網耶云。旣以爲,此勘不足懲此罪,則何不指陳畢說,而乃爲此不平之語於告君之辭也?彼大臣,徒知凌蔑上官之爲頹綱,而不念慢傲君父之爲罔赦,直可謂責人則明,而責己則輕矣。夫士,國之元氣也,我朝四百年待士之禮,不輕而重。如非干犯惡逆,則雖有許多罪過,朝家所以施警者,只是停擧等罰,則實出於可殺不可辱之義,而月前郊館動駕之日,適有一二士人,犯過於大臣之前,則縱隷追捉,枷囚刑獄,累日經過,而及其人言喧騰之後,始乃放釋云。噫,彼大臣,以何氣焰,創出朝家所未行之律於士子之身,若是其無忌乎?臣言念及此,自不覺失聲而長歎也。噫,迹其事爲,其何能協贊建極之治,平庶政而憚百僚乎?伏願殿下,垂察焉。至於權坪三司之望,崔顯重檢詳之選,亟命改正,吳大益贓汚之罪,夬施當律,一以重官方,一以杜私逕,不勝幸甚。以正言趙鎭井上疏,傳于洪義浩曰,聽疏至左議政姓名,已萬萬怪惑,次次聞之,言言段段,無非禍心。如許甘心死黨之習,焉敢嘗試?雖有此疏十百輩,豈撓大臣一髮乎?駁擊之似此口氣,用於位卑者則曾或見之,向大臣,豈可逐條論列乃爾?以某事某事之不然尤不然,爲大臣剖分縷析,徒歸於屑越,竝此置之。近來此大臣之秉軸,出於建極之苦心。無論東西南北,升沈蹇騰,惟人是看,惟才是抽,俱收之咸蓄,欲使疆內世臣,樂爲之用,和光同塵,爾果何人,乃敢梗化不率敎乎?此而漫視泛應,則予獨不愧於庭衢八荒,胡越一家之殿粘,蕩蕩平平之堂扁乎?外此一重臣,三玉堂之攙及闖擧,比右項囈豗,屬坳堂之芥舟。此大臣旣用之,今於掀刮之來,若不嚴賜處分,何以防他之堲後?正言趙鎭井,爲先遞差,仍施投畀之典。
洪義浩,以義禁府言啓曰,前正言趙鎭井,仍施投畀之典事,命下矣。趙鎭井,全羅道長興府,定配所投畀,而以傳敎內辭意,具罪目,依例發遣府羅將,待城門開,卽爲押送配所之意,敢啓。傳曰,知道。
傳于洪義浩曰,卿之受人崎屹,迄亦支離,至于今日趙鎭井而凌踏備至,醜詆無比。如使調劑恢蕩之苦心誠意,有孚於臣僚,鎭井,何從而出乎?況其疏中滿篇諸條,豈但曰詬詈,豈但曰吹覓?俄於投畀鎭井之敎,略悉大意,勉卿出膺,寧更有他說?所冀,物各付物,順而應之,一直念念慥慥於進進之義,無賂此時酬應。呼燭宣諭,言不宜意,竝須諒之,安心視事,遣史官傳于左議政。
左承旨權疏曰,伏以臣卽伏見李維愼獄案,右相收議則有以帥臣·道臣,爛熳私囑,彰著無餘辭,其時道臣,卽臣也,臣不勝萬萬驚蹙之至。夫道臣斷獄,惟視兩檢官之査案,而依其言決折,則非可與他人相議,而私囑之所得以容者也。今其囚供,有甚把捉,而乃爲大臣之憑信,至謂後弊之難言,則殺獄何等嚴重,而臣之受囑誤決之罪,將無所逃。判下辭旨,雖極明切,而在臣處義,有不敢晏然,玆以忙陳短章,徑出禁扃。伏乞聖明,勘臣僨事之律,治臣擅離之罪,以重獄體,以安私分。臣無〈任〉屛營祈懇之至。答曰,省疏具悉。情勢宜欲一伸,本職許遞。
慶尙監司李祖源疏曰,伏以臣於尙州逋穀年條更査之命,有不敢擧行者。乙巳牧使沈基泰,卽臣之外從兄也,日前査啓,不過前後官現告,而今此更査,專因沈基泰而發也。年條之移換,印暑之有無,不可不到底嚴覈,而事關至親,義難冒當。當初査事之只憑邑報,已著昏謬之失,目下成命之未卽奉行,益增稽慢之罪,惶悚之極,短章自列。伏乞聖明,亟降威譴,以嚴査體,以安私分,不勝幸甚。答曰,省疏具悉。所辭過矣,卽爲擧行。
開城留守具庠,伏以臣猥以無似,濫膺簡寄,前席之諭勉以保釐,臣至今莊誦,惶感交中。噫,臣之一毛一髮,皆我殿下之賜也,一官一爵,卽我殿下之恩也。欲報之德,與天無極,而臣實知慮迂疎,文質無當,前後已試之地,動輒瘡疣,不但蔑效而已,居常愧懼,無地自容。今玆所叨,責任亦重,固宜竭其心思,庶圖息補,而其於如臣譾憒,無以稱塞,何哉?第有目覩耳開的然易知者,臣若徒畏瀆擾,仍無一言,則其爲孤負之罪,有倍於人。玆敢略入文字,以備垂察焉。臣於莅任之後,取考新定事例,則雖無目下形見之弊,實有內漸消鑠之憂,若不汲汲變通,則不出數十年,將無松營而後已,此非過語,亦非過慮。蓋戊申新例,至今未滿三年,而各項加下,已至三千四百餘金,幾何而不至於年耗歲削,本錢無餘乎?本錢無餘,則復豈有官府乎?大抵當初本錢之三十萬兩,今只爲十一萬兩,其所取息,亦隨以縮,故定式中凡百官用,無不從略。至於吏隷·校卒之減其額數,省其衣食者,厥數夥然,而猶有不足,未免犯手於元數。試究其故,則蓋於定例時應入與應下,僅僅相當而已,而其所減削中山城軍兵,間三年衣資六百兩,閏朔料四十三兩,撥馬閏朔料一百兩,卽是重鎭疲卒,孔路殘撥之一線命脈,而前留守李致中,亦知其無此,則易至於流離顚仆,故因其等狀,依前出給,是豈可已而得已者哉?又於式例後別般需用之至於二千六百餘兩,幾皆有名之物,元非私用之歸,則亦豈可已而得已者哉?細瑣條件,不必枚陳,而只就使客一事而言之。大小別行,初不入於磨鍊之中,則其他意外之費,無以預定,而自不無遺漏者,率皆此類,此所以未滿三年,已至近四千金,而向後本錢,歲歲而減,別用種種有加,則安知其至於近四千而止乎?積少成多,經年閱歲,則元錢之無幾,殆如燭照而數計,此將奈何?若其救焚之方,有非愚劣所可輕議,而採探物情,參以迷見,則所謂金川大小南面,長湍松西面,移屬本府之爲便當,自前云云已久,今難每每煩聒,而惟有一策可以牽架者,卽各處留庫錢中貸下也。某處所在,某庫所儲,臣不敢指的仰請,自速妄率,惟在朝廷商量區劃之如何,而其數不下於五萬然後,猶可以塗抹,而不過十年爲限,可期於畢納。蓋五萬兩每年殖利,例爲九千兩,自貸來之翌年,利條五千兩,逐年還報,所餘四千兩,仍付本營,則定限之內,五萬之錢,恰足盡償,而十年之間,每歲四千兩,庶紓目前加用之患。十年之後,元貸五萬兩,可作本營補苴之資,此在朝家,爲不費之澤,在本府,爲可蘇之圖。第念雖使幸而準請,得添五萬,比前三十萬,已爲半減,許多下屬之徧被剋減,固無復舊之望,吁可憐也。而況支勅,大事也,一次所費,至於二萬餘兩,而該庫見留,只有一萬五千餘兩。勅行之疎數,固無定期,今明年間,設或當之,則勢將盡傾庫儲,而又至加用,若使其後,又復當之,則其將何以接濟乎?又況閱武,重事也,而無端停止,已爲二十年之久,此豈設關防明操鍊之意哉?每年設行之規,今雖有所難議,而若曰無故之時,不可一任抛置,則一次所費,至於四千餘金,亦將何以接濟乎?添得五萬之利,計其分數,誠有太不足,而又加用之慮。然而臣不敢爲多數請得之計者,實出於仰念國計,俯怵猥釀之意,臣雖憃愚,亦豈全無料度而然哉?噫,本營所以有賴者,在於市人富民,市人所以仰望者,在於得債。若使各庫之錢,散之富實之民,則於官,無難捧易失之患,於民,有通商興利之益,而今乃不然,弊端日生,債路之將匱,翹足以可待,所可惜者,以舊都人物之壯健,武藝之精鍊,當兩西要衝之地,若可以得力於緩急,而物力凋殘,公私俱困,則此豈細故也哉?然而若欲拔本塞源,則別有其說,年來松債之入於有力之家,散於不實之類,或作病債,或作臥債者,十之八九,此所以有蕩債之擧,而所謂蕩債,亦不能稱停,適中其希覬,以至不貲之貨,耗損至此,此竇不防,則雖有百萬之財,亦復何益哉?今此所請,倘蒙許施,則竝與本營餘在,永作備局案付,嚴立科條,本司主管然後,庶無專擅之端,可爲完全之道。若慮法久而弛,又復如前,明知終必不支,不思矯救,則是不幾於因噎而廢食乎?卽今本府,內而校卒·吏隷,外而士民·商旅,富者積儲漸空,貧者杼柚已盡,外似繁庶,而中實枵然,日夜所顒祝者,唯曰何以則官家稍裕,百姓有賴,又曰庶幾未死之前,復覩昔日貌樣,人心物情,亦可見矣。而臣之此言,非直爲松人之地,亦非直爲陪京之重,誠以積弊錮瘼,實有深憂長慮而然。如以臣言爲迂闊而不足恤則已,不然則與其許多空費,更將於莫可收拾之後,無寧一時推移釐正於猶可及今之會,其爲難易得失,亦復何如哉?伏乞聖明,洞照而深軫之,令廟堂稟處,使故都奠安,則不但松民之幸,卽是朝家之幸也。臣無任屛〈營〉祈懇之至。答曰,省疏具悉。所陳本府弊瘼,令廟堂從長稟處。
庚戌五月十二日未時,上御重熙堂。軍士房承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上曰,金吾時囚,當爲幾人耶?行任曰,非該房,故未能詳記,而似至五六人矣。上命書傳敎曰,時囚未照律之類,竝保放事,分付。又命書傳敎曰,承旨房仍。命讀公事,書判付訖。仍命退,承史以次退出。
上在昌德宮。停常參·經筵。
自午時至戌時,灑雨下雨,測雨器水深二寸一分。
自初昏至夜五更,灑雨下雨,測雨器水深二分。
傳于尹行任曰,承旨入侍。
洪義浩啓曰,卽者議政府錄事來言,左議政蔡濟恭以爲,夜伏見別諭下者,始知臺言罔極,惶懍震悸,走伏金吾門外,恭俟鈇鉞之誅云,仍納命召。當此公事不得出納之時,雖不敢如例入稟,係是大臣去就,有不可自下仍置,何以爲之?敢稟。以司謁口傳下敎曰,此時有難酬應,何如是乎?安心勿待命事,遣史官傳諭,仍傳命召事,該房知悉。
尹行任啓曰,卽者議政府錄事來言,左議政蔡濟恭以爲,泥首求死之中,雖伏承勿待命之命,踪地萬萬惶懍,逬出城外,乞被金木之誅云,仍納命召。此時屢稟,極爲惶恐,而係是大臣去就,何以爲之?敢稟。以司謁傳于右副承旨曰,卿何如是?卽爲入城,命召仍卽祗受事,爾其往傳,仍以入城與否知來。
洪義浩啓曰,卽者左議政蔡濟恭,又使錄事來言,臣之情踪,萬無重入脩門之理,御符不可城外經宿,玆又奉納,而此時瀆擾,添臣死罪,唯願速被金木之誅云,仍納命召,何以爲之?敢稟。以承傳色口傳下敎曰,昨日處分傳敎及敦勉別諭,何等備說而慰釋,則以大臣體國之心,決不可如是浼浼。況今難於酬應之時,又如是困聒,大非所知於卿者。此時有難多誥,更遣承旨傳諭,仍傳命召,使之偕入。雖此時,卿若入來,則當引接,此意,卽爲傳諭,傳諭,左副進去。
庚戌五月十三日巳時,上御重熙堂。承旨入侍時,左承旨趙衍德,記事官徐有聞,記注官白慶楷·金鳳顯,一提學鄭民始,檢校提學吳載純,檢校直提學徐浩修,二直提學金載瓚,原任直閣徐鼎修·鄭東浚·鄭大容,檢校直閣李晩秀·尹行任,以次進伏訖。上曰,今日日氣乍熱矣。民始等曰,然矣。民始等曰,聖體,若何?上曰,別無所損矣。民始等曰,寢睡·水刺之節,何如?上曰,別無加減矣。命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深三分。
夜五更,灑雨下雨,測雨器水深一分。
傳于徐邁修曰,承旨入侍。
左副承旨洪聖淵書啓,臣敬奉口傳聖諭,馳往傳諭于西部盤石坊石橋契議政府左議政蔡濟恭所住處,則以爲千萬夢想之外,承宣儼臨,旣頒口傳之諭,又命還授命召,五內戰懍,求死不得,適當此時,不敢以書啓,仰暴弸中之危懇,惟願亟收偕來,仍降嚴誅云矣。臣旣承偕入之命,姑爲仍留之意,敢啓。以司謁口傳下敎曰,先自命召祗受,仍卽入城,過齋後一番箚引,承批後如欲出脚,則此時酬應,誠難矣。偕來則姑欲還收,卽令史官,往傳命召,仍傳此意。
洪義浩啓曰,左議政蔡濟恭,又使錄事來言,臣之踪地,不敢仍處於城外近京之地,今方轉向江村,御符之經夜都門之外,已是古例所無,況江村便屬郊外者乎?玆敢冒死奉納,惟願遄被金木之誅云,仍納命召,何以爲之?敢稟。以司謁口傳下敎曰,更遣承旨追往,傳授命召,仍與偕入。前去承旨,先爲入來。
庚戌五月十四日巳時,上御重熙堂。承旨入侍時,右副承旨尹行任,記事官徐有聞,記注官白慶楷·金鳳顯,一提學鄭民始,檢校提學吳載純,檢校直提學徐浩修,以次進伏訖。上曰,昨今日氣頗熱,無異盛夏,誠難耐遣矣。民始等曰,然矣。天氣早熱,莫今歲若也。上曰,八路農形,何如云耶?民始等曰,麥事旣已均豐,見今日氣甚好,雨水適中,來秋豐登,尤可推知矣。民始等曰,夜間聖體,若何?上曰,一樣矣。上曰,卿等之逐日問候,誠難矣,自明日輪回入來,好矣。仍命退,諸臣以次退出。
上在昌德宮。停常參·經筵。
自昧爽至巳時,灑雨下雨,測雨器水深二分。
傳于趙衍德曰,承旨入侍。
趙衍德啓曰,卽者左議政蔡濟恭,又使錄事來言,御符決不可奉留江僑,玆敢冒萬死還納。至於承宣留住,勢不得不貽弊江民,還寢偕來之命,千萬伏望云,仍納命召,何以爲之?敢稟。以司謁口傳下敎曰,此時何如是乎?遣史官更傳命召,仍以入城之意,傳諭。
庚戌五月十五日卯時,上御重熙堂。承旨入侍時,右承旨徐瀅修,記事官徐有聞,記注官白慶楷·金鳳顯,檢校提學吳載純,檢校直提學徐浩修,二直提學金載瓚,原任直閣徐鼎修·鄭東浚,檢校直閣李晩秀,以次進伏訖。載純等曰,夜間聖體候,若何?上曰,一樣矣。載純等曰,寢睡·水刺之節,何如?上曰,別無所損矣。命退,諸臣以次退出。
上在昌德宮。停常參·經筵。
夜五更,灑雨下雨,測雨器水深三分。
傳于趙衍德曰,承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
備邊司薦望,以柳鎭恒爲平安兵使。
吏曹口傳政事,以金魯直爲慶興府使。
庚戌五月十六日辰時,上御重熙堂。左承旨入侍時,左承旨趙衍德,假注書李海隣,記注官白慶楷·金鳳顯,一提學鄭民始,原任直閣鄭大容,以次進伏訖。上曰,昨日之雨,甚好矣。民始曰,似有不足之慮,而少霽且雨,則尤好矣。命讀公事,書判付訖。又命書榻敎曰,以備邊司平安兵使望筒,以首望爲之。又命書榻敎曰,以慶興府使望筒,以首望爲之。又命書榻敎曰,平安兵使·節度使,依例除授,過齋後開政擧行,待密符上來辭朝,以前授密符祗受,而諭書,過齋後安寶下書送。命退,承史以次退出。
上在昌德宮。停常參·經筵。
自昧爽至辰時,灑雨下雨,測雨器水深一寸九分。
自初昏至夜五更,灑雨下雨,測雨器水深二分,一更,巽方有氣如火光。
藥房都提調金鍾秀,提調吳載純,右承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。以承傳色口傳下敎曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于徐邁修曰,承旨入侍。
以香室顯隆園忌辰祭受押單子啓,代押,此後園所祭享獻官,則閣臣·銓堂及正·亞卿中塡差,而等差者勿拘資級,典祀官兼大祝,堂下閣臣及玉堂中塡差,竝給馬盤纏,祭物載去太常所屬,亦給盤纏,載之定例,所帶各司支供嚴禁。執事二員,以附近數邑,無論堂上·堂下,通融塡差事,定式爲良如敎。
尹行任,以備邊司言啓曰,顯隆園祭享時獻官·典祀官兼大祝,給馬盤纏及奉常寺下屬盤纏節目,依下敎,磨鍊書入之意,敢啓。傳曰,知道。以此節目,知委各該司及本邑,俾各依此定式擧行,而祭享時地方官,雖非執事官,必皆前一日進去參班,看檢諸事事,分付,可也。
尹行任,以備邊司言啓曰,新除授平安兵使柳鎭恒,身病沈重,萬無赴任之望云,本營事勢,一時爲急,有不可等待其差歇。平安兵使柳鎭恒,今姑改差,何如?以司謁口傳下敎曰,依草記施行,卽爲差代。
備邊司薦望,平安兵使李得濟·白東俊·洪和輔,首望爲之。
庚戌五月十七日午時,上御重熙堂。承旨入侍時,左副承旨洪聖淵,記事官徐有聞,記注官白慶楷·金鳳顯,以次進伏訖。上曰,王大妃殿進御香橘飮,自今日限三貼煎入。出榻敎以備邊司平安兵使望筒,以首望爲之。出榻敎上曰,觀於大臣書啓,偕來承宣之貽弊江村,可以推知也。朝家申飭,不啻縷縷,而爲承宣者,不念對揚之道,乃反貽弊,是豈成說乎?聖淵曰,驛人馬供饋,謂有已例,而討食江民云,故臣之出去時,果爲嚴禁矣,追聞驛卒輩,不有飭意,竟致犯科云,惶悚之極,不知所達矣。上曰,兵曹馬色郞廳,過齋後當處分,先以此意分付,俾知警惕。同副承旨,卽令出去,以爲偕來,而都承旨則還爲入來事,分付,可也。仍敎聖淵曰,驛人馬不必留置江村,姑爲還送,待大臣入城時,使之待令爲好,此意一體分付,可也。上曰,京畿監司·水原府使入侍。賤臣承命出,與京畿監司金思穆,水原府使趙心泰,進伏訖。上曰,憫旱之餘,得此甘雨,民事幸甚,老農之說,皆以爲浹洽云耶?思穆等曰,今朝雨勢,比之前日,尤爲霈然,高燥處,亦皆洽足云矣,上曰,姑無霽意,或有過多之慮耶?思穆等曰,雖至數日連注,少無過多之慮云矣。上曰,本府事,雖値齋日,未嘗不憧憧,使之入侍矣。富戶募入事,果何以經紀耶?心泰曰,頃以本府新邑內市廛事,大臣諸宰已有所收議,故臣以其收議辭意,博詢廣採,則咸以爲本府雖是三南要路,素乏物産之可稱,曾無商賈之是趨,縱欲廣集富戶,設立市廛,其富實戶之應募遷徙,猝難如意。須於本土民人中,擇其素有食根,稍解商業者,奠居於邑底,而從多少受本錢,興利資生云云。以此物議,參互事情,綽有可據,亶合一試,而不貲錢貨,實難辦出。臣意則無論其衙門,劃得無邊錢五萬兩,以十一邊放債之例,付諸都下有富名願受者,使之取殖,則歲收利條,當爲五千兩,而定以三年之限,洽得一萬五千兩邊錢然後,竝與本錢五萬兩而收納,則畢竟公貨不至虧損,邑治生理,自有聊賴,其在募民制産之方,庶可爲一大助焉。第伏念目下應募,已爲五六戶,而次第願屬者,亦未知爲幾何,則以每年利條五千兩,逐歲上下,則初頭分受,數甚零星,將無以拮据成就之望。放債元錢五萬兩外,加貸利條一萬五千兩,趁此時一齊區劃於應募之類,使之隨力經紀,而不必設立廛名,其所手販,有若雜興成行貨商,貿賤買貴,隨時料理,則使實惠可以下究,新治亦期完聚矣。且以造泡寺言之,僧徒生涯,極甚凋殘,一體酌量分排,作爲紙鞋本錢,辦利資生,則合有沾漑之道,而似爲均惠之方矣。以臣淺見,如是措施之計者,不過少補於新治遷徙之民而已。至於京外相妨,要路榷利,俱無其慮,故敢此仰達,以待朝家處分事批旨內,以此筵達辭意,就議左右相,出擧條以入事,命下矣。臣敬依下敎,就議大臣,則左議政蔡濟恭以爲,近日以來,情地惶蹙,雖於成命之下,不敢冒入文字,附進賤見,而以此筵稟擧條,較諸向來收議,立廛與行貨商,自有大小之差異,儘無京外之相妨,而其所經紀,極有條理,固當依所陳施行,而至於錢物之區劃,似於均廳及禁·御兩營關西別餉庫,酌量分排,俾爲措置,恐合事宜云。右議政金鍾秀以爲,水原新邑內募民一款,圖所以着根完聚,協力衛護之方,所係至重,不容少緩,而造泡寺新接聊賴之道,亦不可不念。假令捐財許多,猶當靡極不用,今此本倅所奏,彼此取捨之際,儘皆中窾。六萬錢貨,雖似不些,三年之內,還他原數,則可無展限延拖,沒本消瀜之慮。且本邑凡事,一委之本倅經紀者,蓋出朝家倚信之意,則今此筵奏之商量區劃,計出萬全者,可知其明白無疑,依所奏施行,恐合事宜。至於錢物分排,待擧條啓下,依左相言,就均廳及禁·御兩營關西別餉庫,可以斟量裒益,而其中均廳錢,雖似體重,不但多年贏餘之數,比初累倍而已,京各司借用,限十年還償,自昔年已有成例,則況此莫重所須之數年內還本,似無持難之端云矣。大臣之意如此,何以爲之?惶恐敢達。上曰,禁·御兩營遺儲不敷云,別餉庫遠矣,以均廳,全數劃給。均錢,雖自異限年當還充,此非違越定式,以此意分付該廳,可也。出擧條上敎思穆曰,若依此擧條爲之,則將爲便好耶?思穆曰,恐然矣。命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,藥房口傳問安。答曰,知道。
傳于徐邁修曰,承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
疊趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
上在昌德宮。停常參·經筵。
傳于趙衍德曰,承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
庚戌五月十九日卯時,上御重熙堂。都承旨入侍時,都承旨徐邁修,假注書李海隣,記注官白慶楷·金鳳顯,檢校直提學徐浩修,二直提學金載瓚,原任直閣鄭大容,檢校直閣李晩秀,以次進伏訖。上曰,受香之行,今日可以入去乎?浩修曰,今日宿新邑,明早似可抵達矣。上曰,左相命召,如又入來,依昨日例爲之,可也。命退,諸臣以次退出。
上在昌德宮。停常參·經筵。
自昧爽至辰時,灑雨下雨,測雨器水深七分。
傳于趙衍德曰,承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
庚戌五月二十日午時,上御重熙堂。承旨入侍時,左承旨趙衍德,記事官徐有聞,記注官白慶楷·金鳳顯,以次進伏訖。上曰,王大妃殿進御香橘飮停止,忍冬三錢,吉更一錢五分煎入。出榻敎命退,承史以次退出。
上在昌德宮。停常參·經筵。
辰時,灑雨下雨,測雨器水深五分。
傳于趙衍德曰,承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。以司謁口傳下敎曰,更遣史官傳授。
庚戌五月二十一日卯時,上御重熙堂。承旨入侍時,右副承旨尹行任,記事官徐有聞,記注官白慶楷·金鳳顯,一提學鄭民始,檢校提學吳載純,檢校直提學徐浩修,二直提學金載瓚,檢校直閣徐鼎修·鄭東浚·鄭大容·李晩秀,以次進伏訖。民始等曰,景慕宮忌辰已過,聖慕伏惟如新,此時聖體,若何?上曰,益復難抑矣。上曰,王大妃殿進御六和湯,日再煎入。出榻敎命退,諸臣以次退出。
上在昌德宮。停常參·經筵。
藥房都提調金鍾秀,提調吳載純,右承旨徐瀅修啓曰,伏未審日間,聖體,若何?多日淸齋之餘,寢睡·水刺之節,不瑕有損?臣等率諸御醫,趁早入診,詳察聖候爲宜。王大妃殿調攝中氣候,何如?昨日二貼湯劑進御之後,果有差勝之效否?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
承旨前望單子入之,趙宗鉉·洪明浩·李祖承·柳甲基·李益運·金履翼落點。
李益運啓曰,來二十五日,朝參日次矣,敢稟。傳曰,停。
李益運啓曰,明日再明日,國忌齋戒正日相値,視事頉稟之意,敢啓。傳曰,知道。
李益運啓曰,合辭方張之時,憲府無詣臺之員,事甚未安,除在外·陳疏外,呈告人員,竝卽牌招,何如?傳曰,允。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
金履翼啓曰,藥房都提調金鍾秀,提調吳載純,爲承候來待矣。傳曰,入侍。
金履翼啓曰,判府事徐命善·李福源,爲承候來待矣。傳曰,入侍。
金履翼啓曰,時原任閣臣,爲承候來待矣。傳曰,入侍。
金履翼啓曰,大司憲李致中,執義李普天,持平鄭㝡成,牌不進,掌令閔彝顯在外,掌令一員未差,持平崔重圭陳疏入啓,監察茶時之意,敢啓。傳曰,知道。
傳于趙宗鉉曰,諸承旨持公事入侍。
李益運啓曰,卽者左議政蔡濟恭,又使錄事,來納命召,何以爲之?敢稟。傳曰,傳諭承旨傳授。
傳于趙宗鉉曰,左副承旨入侍。
傳于李益運曰,新除授承旨中,罷散人敍用。
以承旨房望,傳于金履翼曰,仍。
傳于金履翼曰,違牌及在外承旨許遞,前望單子入之,待下批牌招察任。
兵曹口傳政事,副司直尹行任。
以平安監司沈頤之啓本,罪人金孝建,泰川縣到配事,傳于金履翼曰,渠以多年近侍之人,無論下裝·擔機,名登於道狀,用加倍之律,有此定配之擧,而侍從同罪者,罪止罷職,則於渠,雖無用加加倍三四加倍,其律不至於定配。然則合有參恕之道,以削職原傳旨,付標配文,還下送。
以原春監司尹師國狀啓,金城等邑西北流民,搜訪還送者,他道搜訪過去本境者,後錄馳啓事,傳于李益運曰,原伯則自春初至今,如是登聞,而京畿·海西,更無擧論,其間如無刷還之類,亦當以盡爲擧行緣由,有所登聞,無一言皁白。兩道伯推考事,令廟堂行會。
以黃海監司李時秀狀啓,平山府使李潤禧,爲先罷黜,其罪狀,令攸司稟處事,傳于李益運曰,親病經出禁直,猶不爲咎,況外任乎?本府雖曰兼營將,旣非面看交代之邑,則在常時,無礙,令往來,獨於情理切急之行,有此罷拿之請,此路一開,諸道擧行,必多眩惑。該道伯推考,原狀啓還下送。
有政。吏批,判書吳載純內閣進,參判李秉鼎進,參議李勉兢陳疏入啓,左副承旨李益運進。以南涑爲正言,金魯敬爲司僕主簿,元重擧爲長興主簿,金致說爲濟用主簿,蔡潤銓爲西部都事,李灃爲濟用提調,鄭民始爲長興提調,李遇福爲重林察訪,朴興緖爲軍資奉事,李文爀爲平山府使,濟州牧使單李鴻運,申龜朝爲懿陵參奉。
兵批,判書李進,參判柳戇病,參議未差,參知李師濂入直進,〈同副〉承旨金履翼進。以李殷模爲文兼,鄭宅昌爲都摠都事,皮弘翼爲蔚山監牧官,平安兵使單李得濟,僉知單曺命巨·沈鍾鉐·趙崈,副護軍單柳鎭恒·邊慶遇·南志點·趙㠎·李奭·許晊·尹行履,副司直單趙尙鎭·權,副司果單柳詢·鄭亮采·南漢喆。
以柒谷府使望筒,傳于金履翼曰,武臣堂下積滯,莫若近日,今番則以堂下擬入。
以柒谷府使望筒,傳于金履翼曰,爲其該通,以參上中擬入,則當於有履歷人中差送。況雖小難治之邑乎?更令擬入。
再政。以徐有秉爲柒谷府使。
兵曹口傳政事,行司直尹塾。
傳于金履翼曰,戶房承旨入侍。
兵曹口傳政事,以元厚鎭爲黃海兵使。
金履翼,以弘文館言啓曰,新除授副校理尹序東,卽爲牌招察任,何如?傳曰,允。
趙宗鉉,以吏曹言啓曰,慶興府使口傳差出事,聽傳敎矣。口傳擬入之意,敢啓。傳曰,知道。
李益運,以戶曹言啓曰,臣民始,今日以全羅道群山倉·聖堂倉漕舡點檢事,出來江上矣。慶尙道右漕倉所屬晉州等七邑,己酉條田稅及大同合米二萬一千二百二十九石零,太一千八百九十四石零,本倉元漕舡二十二隻分載,追後無事到泊,故一體點檢之意,敢啓。傳曰,知道。
李益運,以奉常寺都提調意啓曰,東籍親耕田所種大麥打作,則所出爲九石三斗,小麥打作,則所出爲一石四斗之意,敢啓。傳曰,知道。
李益運,以兵曹言啓曰,今五月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
李益運,以兵曹言啓曰,今五月二十日,文臣朔試射日次,而內外中日,旣已停止,不得爲之之意,敢啓。傳曰,知道。
李益運,以兵曹言啓曰,禁軍來秋冬等都試,政府及本曹,連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
李益運,以兵曹言啓曰,卽接南所衛將趙崈牒報,則丹鳳門東邊宮墻舊築一間許內面椽木蓋瓦,因雨缺落云。此與全頹圮有異,不可不圍排,爲先令紫門監,以杻把子堅實圍排,待晴卽爲修改之意,分付,何如?傳曰,允。
金履翼,以兵曹言啓曰,禁·御兩營從事官二窠,換作實職,自該營參上實職中,自辟差出事,已爲定式矣。訓鍊僉正二窠加設,以兩營從事官自辟望擬入,而望單,以某營從事官歧,懸註,何如?傳曰,此草記誤矣。從事官二窠,移作實職,則今此僉正二窠之加設云云,雖似然矣,至於以此加設之窠,仍作從事官例帶之銜,寧有如許政格乎?加設事依施,該營自辟,則參上諸窠中通瀜爲之事,分付,可也。
李益運,以備邊司言啓曰,平安兵使李東曄,在任卒逝矣。返柩時,依法典,擔軍題給之意,分付所經各道,何如?傳曰,允。
李益運,以義禁府言啓曰,忠淸監司鄭存中狀啓,據刑曹粘目內,藍浦前縣監洪檊,移本府處之事,允下矣。洪檊,今方待命,拿囚之意,敢啓。傳曰,知道。
李益運,以義禁府言啓曰,時囚保放後,草記事,命下矣。時囚罪人徐命存·尹載伋等,保放之意,敢啓。傳曰,知道。
李益運,以義禁府言啓曰,時囚保放事,命下矣。時囚罪人閔台爀,保放之意,敢啓。傳曰,知道。
李益運,以義禁府言啓曰,藍浦前縣監洪檊,今日內保放事,命下矣。時囚罪人洪檊,保放之意,敢啓。傳曰,知道。
李益運,以義禁府言啓曰,時囚保放事,命下矣。時囚兪漢敦,保放之意,敢啓。傳曰,知道。
金履翼,以義禁府言啓曰,保放罪人徐命存·尹載伋·閔台爀·洪檊·兪漢敦,竝還囚後捧供之意,敢啓。傳曰,知道。
李益運,以義禁府言啓曰,姜世綸,杖一百收贖,告身盡行追奪,全羅道錦山郡,流三千里定配,照律公事判付內,如有功議,各減一等事,命下矣。姜世綸六代祖紳,平難功臣,慶昌君異姓五寸親云,功議各減一等,杖九十收贖,告身盡行追奪,徒二年半定配之意,敢啓。傳曰,知道。
金履翼,以義禁府言啓曰,平安道泰川縣定配罪人金孝建,以削職原傳旨,付標配文,還下送事,命下矣。金孝建,卽爲放送事,分付該道道臣之意,敢啓。傳曰,知道。
金履翼,以義禁府言啓曰,頃因刑曹啓目,忠州牧殺獄罪人金福同,憑藉譏詗,侵虐平民,致有殺越,時不能檢飭之當該營將,令該道指名狀聞後拿問處之事,草記蒙允,行會本道矣。卽接忠淸監司鄭存中狀啓,則當該營將,以李寬徵指名以來,而李寬徵,時在任所云,依例發遣府書吏,交代後拿來,何如?傳曰,允。
金履翼,以刑曹言啓曰,卽者盲人李春元告狀內,內需司庫直宋元甲,邀置雜術人金義曄,或稱療病,或稱壽神,書符汲水,多行妖誕之事云,故聞甚驚駭,宋·金兩漢,捉來嚴査,則其所納供,一如盲人所告。巫覡方術之類,毋敢出入城闉,從前飭禁,何如,而金義曄之冒犯邦禁,誑惑人心之狀,萬萬痛惡。自臣曹照律嚴杖後,定配于慶尙道金海府。宋元甲,以內需司所屬,接置妖漢,符同作奸,不可不重繩,亦爲照律嚴杖。當該次知中官,常時不能檢飭之罪,在所難免,令駭府拿問處之,何如?傳曰,允。內需司所屬,有此接置如許雜術之類,所爲痛惡。無論罪之輕重,事關雜術,則旣聞之後,豈可尋常處之?當該次知中使,爲先刋名內侍府,司屬所犯,不可杖百而止,爲先嚴刑取招,可也。
李益運,以刑曹言啓曰,因重林前察訪李潤堋,義禁府供辭判付內,濫騎者果是致死中官云,而下屬之作弊,極爲可駭,令該曹査出,嚴加照律事,命下矣。濫騎中官下屬奴成之,捉來査問,則渠之上典濫騎時,毆打驛卒,從中作弊之狀,箇箇遲晩矣。取考律文,則大典通編內驛馬濫乘者,杖一百流三千里,名例云,共犯罪者,以造意爲首,隨從者減一等,杖一百徒三年。奴成之,以隨從論,決杖一百後,忠淸道永春縣,徒三年定配,卽爲押送之意,敢啓。傳曰,知道。申飭之下,中官下隷,乃敢如是犯禁,尤萬萬痛駭。爲先加刑一次定配,而各別嚴飭加刑,以懲無嚴之習,可也。
義禁府啓目,咸興前判官兪漢敦原情云云。傳旨內辭緣,泛稱遲晩,刑推得情,何如?判付啓,除刑推議處,以草記擧行,仍爲照律以問爲良如敎。
又啓目,全羅前監司閔台爀原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,以御史之事,刑治御史之陪吏曰,以無忌器之嫌者,當句內,不但語不成說,該吏之非軍務而請記過,如無其例,則御史在營之時,何不言送後推治?瞰其還程,殆若爲本官雪恥然者,已萬萬駭然兺不喩,供中,御史雖重,守令亦命吏云云,其說尤無倫脊。御史卽奉命之人也,揆以體統,當居監司之上,而判官以監司之屬吏,有面喝御史之事,此何等無於前之駭擧,則不能登時狀罷,乃反右袒替治者,亦可謂知事面乎?今此置對之擧,出於尊朝綱之意,則縱有不愜於御史,焉敢以如許僨薄之說,張皇煩陳於爰辭乎?監司事,難免罪上添罪,以此從重勘律以聞爲良如敎。
又啓目,文化前縣監徐命存,松禾前縣監尹載伋等原情云云。傳旨內辭緣,惶恐遲晩敎味臥乎在亦,觀其所供,以乘草轎爲辭,此與轎下裝無異,當依新頒定式施行,而頃因備邊司草記,旣施罷職之典,無論,何如?判付啓,爲守令而以姪爲閣臣,以父爲道臣,則有法不憚,有令不從,上營亦不敢開口說罷黜二字乎?如許不小心之類,何擇錯認與否乎?罷職亦輕矣。竝施不敍之典,仍爲放送爲良如敎。
又啓目,藍浦前縣監洪檊原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,私山私賣,不是大罪,遞歸亦在盡賣之前云爾,則合有參恕之道,分揀放送爲良如敎。
左議政蔡濟恭疏曰,伏以今日,卽諸大臣承候之日也。累日齋居,餘哀未盡,天顔不瑕有損?臣縮伏江干,無以進身文陛,仰承起居,區區下情,不勝悲缺之至。仍念臣中書三載,百悔交積,而撮以數之,厥罪有三。噫,輔相之任,揆以賤分,參以時宜,冒沒承當,斷無是理。臣若牢守初心,至死巽避,則以殿下前後再生之恩,或庶幾不忍其匍匐入井,有以體諒者存,而妄自附於身不自有之義,蠢蠢然進,晏晏然仕,不以一世之嗤點,少沮其生死向前之計,臣之罪一也。臣拜命以來,雖仰恃吾君,如穉子之於父母,賴以爲命,微物之於天地,藉以爲生,然顧其身,則孑然無儔,有若滄海一葦,靡所止泊,時一自念,寧不澟然?非不知削方爲圓,枉尺直尋,以爲投合之圖,則或可爲牽架度日之謀,而不特臣之素性愚騃,矯揉不得。竊念聖上之於臣,千不顧百不恤,特施恩禮於百無肖似之身,擢置三事者,或以其前此所遭罹,未必不由於不能媚嫵當路之致,則擧以用之,必不學當世脂韋之習,故雖公相之任,任之勿疑也。臣若中途改路,辜負聖上,孰大於此?於是乎立身則不改矩度,嫉惡則不減分數,冬葉之霜,可立以待。其身之不自謀,於謀國乎,何哉?臣之罪二也。臣於近日,或以面奏,或以箚籲,乞解匪分之職者,蓋自量也熟矣。日月之明,未察容光,恩諭輒加,一兪終靳,此殆臣命卒之秋而然也。臣雖愚鈍,何嘗不見其幾,而所不能者,惟不俟終日,臣之罪三也。臣有此三罪,則趙鎭井之疏,理應然矣,在臣何怒之有?臣實欲顧念大體,不與之較挈論辨,而若爾則彼必曰是夫也,雖欲自明,無可明之言,故不得不受以爲罪。然則臣固無損,而緣臣而汚衊身名者,雖以四聰之明,何以盡燭其收司之誣也?夫以權坪之簪纓世族,操履端雅,崔顯重之人器文學,蔚爲翹楚,或謂之卑微,或謂之闒葺者,是豈坪·顯重之罪哉?臣之所親,無不被臣之毒,揠折摧偃,近日以來,幾無一人完者。竊稽古昔內擧二字,未始不爲其人之美事,而今乃以亡婦之三從娚,歸之姻婭,童穉而素期待,目以狎客。臣之以人事君之苦心,適足爲陷人之階梯,良亦悲矣。吳大益事,臣之所奏,何嘗以大益爲不犯難逭之罪,而以臺閣執法之論,爲不可也哉?斷斷愚見,竊以爲朝家如欲焚錄,則禮錢所納,近五萬兩,必一一還推,無一錢虧缺然後,依數準給於參錄之人,遂焚新案,則朝廷事體,方爲得當,而今則不然,民庫之報債與公下者,及各坊防役,城池公廨所修補累萬兩,竝許勿論。假令於曾納四五百兩之人,只以百數,或未滿百數之錢給之,而曰公下無處可徵,不得如數還報云爾,則公下,卽公家所用也。公家之以是爲令,不亦疲惱苟簡之甚,而旣錄而旋焚者,其可懣然心服乎?臣之與右相異見,亶出於古人推車之義,而不敢顧微嫌瑣節,良有以也。有懷畢陳,一則爲定州之民,二則爲定州之民,而誠不見孚,致人滋惑,自反而已,更復何說?臣之論具庠疏中句語,不過信手寫去,略效古人文法,而不料亦入於摘抉之科,至加以人臣不忍聞之目,世道之危險,何至此也?至若囚禁儒生事,臣則認之以與儒生親愛者,不欲宣洩其事,今乃自唱而自發之,以至上徹,其亦不思之甚矣。蓋臣於華館動駕之日,病不能參班,徐入敦義門內,有不着上袍者二人,交臂立於轎傍,一則扇遮半面,一則口橫煙竹,所帶權頭,喝令去竹,則橫竹者斥呼臣姓名曰,吾豈見渠而去竹乎?於是權頭,不勝駭憤,使從隷捉囚二人,此政府規例之不容已者,臣則默然而已。還家之後,獄署修納囚徒,其名卽金觀淳·金炳星也。臣不知其爲何許人,欲待朝決放,夜可三更,獄吏脅息告急曰,儒學數十餘人,方欲掊碎獄門而高聲喝曰,若不放出二人,吾輩當殺獄署官員云,將何以爲之?臣於是,滿心驚駭,卽以二人,移送秋曹,翌朝聞之則炳星,卽敦寧參奉金世根之子,觀淳,卽東部奉事金履毅之子,而橫竹悖說者,觀淳是已,又聞學儒方發通,詬辱臣頗緊。臣方擬具由草記,以請嚴繩見囚者,金世根,來見臣所親,乞哀甚摯,而其言煞有見識。況炳星,初無開口,遮扇而已,遮扇本不足爲罪,而特以與觀淳交臂,故竝及於囚也。臣果卽放。已而聞世根於敦寧直所,笞其子於衆隷所覩之處,此可謂盡父兄之責也。居三日,聞觀淳之老祖,抵書於臣所親者,而有曰家有悖孫。臣竊念近世士夫,鮮有承祖先家法,敎子敎孫,全不以禮律,任其爲悖爲頑。朱夫子小學之題,豈不云乎?蒙養不端,長益浮靡。以今視之,浮靡不害爲美辭,習俗滔滔,殆若常事。一觀淳治不治,無與於敎化,無寧使其祖自治之,或可爲人家無賴子弟知警知懼之端,臣於是,又放觀淳。人或以臣之處置,不免荏弱爲咎,而臣之本意,不欲以此等事,推上朝廷。臺疏之乃以可殺不可辱爲言,何也?夫不可辱者,指士論之人而言也。白晝街路之上,單衣吸草,斥呼大臣者,亦莫敢誰何,則從今以後,以儒生爲名者,雖作百千般悖戾頑奰難赦罪過,居廟堂者,必熟視無言,方爲得耶?臣恐今日紀綱,益無一半分可以收拾之望,良足仰屋。雖然右項諸說,猶屬就事論事。至於起頭所云云,此是戊申洞諭後,廷臣之所不敢不信者,而容易說出,無少忌憚,臣何足道?恐傷王言。悲泣之外,更何言乎?無論其言之如此如彼,臣之以大臣爲名,被人僇辱,乃至於此,此實中書之羞恥。臣雖萬殞,無以自贖,而辭旨截嚴,言者則過加摧折,恩數優渥,賤臣則連事敦勉,未知聖意,或以臣爲有可以復出之理而然耶?雖微官庶僚,廉隅之必令一伸,非爲渠也,爲世道也。況具瞻之地,莫重者四維,莫畏者淸議,臣雖欲感激恩數,他不暇恤,其奈四維之壞,淸議之嚴,何哉?臣衷情至悲,踪跡至危,不敢久淹於輦轂之下,逬出江郊,日夕俟譴。御符之奉留身邊,尤非私義之所敢出,淸齋十日,公事皆停,而臣獨頑若不知,日事呈納,仰煩酬應,而隨納隨降,殆若日課,臣罪至此,尤無所逃。至若承宣偕來,別是異數,負罪如臣,顧安敢當此禮也?玆敢席藁陳章,仰控血懇。伏乞聖慈,亟遞臣見帶相職,仍治臣前後罪戾,以靖私義,以謝人言,千萬至祝。答曰,省疏具悉卿懇。過齋待朝,纔宣別諭,卿辭疏踵至。其推讓而引避,乃至於此,不勝爲卿介介。卿思之,遭逢如此,委畀如此之以一時不虞之躗說,反忽物各付物之義者,得無有愧於古人進思盡忠乎?卿之不媚於世,夫夫之所知,三載中書,殆無一月安於朝,固勢耳。今若隨人雌黃,便欲一一應接,雖以卿之康莊精力,恐不暇於奔命,而適副異趣者擯擠之詭計。不惟在卿無益,將使辛勤繾綣之從來費力,歸他鬱卓越,則是卿不免負予,卿寧忍爲是耶?疏中陳列,豈待卿言而照悉?至於儒生事,以尊朝綱之義,別欲査究,觀於卿言,可感恢量,且渠祖·渠父,聞已扑敎書乞云爾,則今不須追提。但數十學儒之夜中成群往獄外,作此駭擧,其爲貽羞章甫,豈細故也?此而不治,諸生之羞,何以洗之?自此大官,亦何以行大官之事乎?方令廟堂,可勘罪名,論理稟啓。此非徒爲卿也,槪爲朝廷也,爲賢關也。大抵,夜禁,不特法典所在,自有一部丹書,此禁未嘗放過,直提學以下,例皆在應執之中,則昏夜白徒往來,如是無難,事旣登徹,豈可歇看?亦令廟堂,査出伊夜巡邏營門,一體草記勘科。外此多少,非一批可旣,況所準擬之者,期於勉出之後已,卿須諒此,當日入城,仍卽造朝。仍傳曰,此批答,偕來承旨傳諭,期於偕入。
李益運啓曰,左議政疏批,偕來承旨傳諭事,命下矣。偕來承旨趙衍德,纔以該房事罷職,何以爲之?敢稟。傳曰,左承旨進去。
金履翼啓曰,卽者左議政蔡濟恭,又使錄事,來納命召,何以爲之?敢稟。傳曰,待偕來承宣傳批後,附奏命召又至,訝惑轉深,遣史官傳授,仍以此意,先爲傳諭。
前左承旨趙衍德啓曰,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,仍傳命召,則以爲臣,冒上一疏,略暴危懇,攢手所祝,惟在於亟遞職名,隨分返初。千萬夢想之外,特降別諭於淸齋纔罷之際,承宣奉齎,祗傳於江郊十里之外,恩榮所及,村閭皆聳。況十行辭旨,丁寧諄複,責之以常分人情,諭之以準以必致,臣五內崩迫,直欲鑽地以入,而不可得也。夫人臣去就,在於可出不可出之間,則自上敦勉之或可也,責諭之或可也,在下者亦或感激於恩禮,怵惕於分義,不得不作意承命者有之。今臣所遭之決不當抗顔冒出,不特臣自知之,擧世皆知,不特擧世皆知,婦孺亦皆知之。臣雖冥然,恩禮豈不知感激,分義豈不知怵惕,而徒以感激怵惕之心,不顧四維之重,則其爲世道之害,容有極哉?轉動無路,有死而已,惟願速被金木之誅云矣。臣旣承偕入之命,故姑爲仍留之意,敢啓。答曰,知道。當觀疏批後去就,更有敦勉之擧矣。
金履翼,以備邊司言啓曰,因左議政蔡濟恭上疏批旨內,數十學儒之夜中成群往獄外,作此駭擧,其爲貽羞章甫,豈細故也?此而不治,諸生之羞,何以洗之?自此大官,亦何以行大官之事乎?方令廟堂,可勘罪名,論理稟啓。此非徒爲卿也,槪爲朝廷也,爲賢關也。大抵,夜禁,不特法典所在,自有一副丹書,此禁未嘗放過,直提學以下,例皆在應執之中,則昏夜白徒往來,如是無難,事旣登徹,豈可歇看?亦令廟堂,査出伊夜巡邏營門,一體草記勘科事,命下矣。學儒所爲,誠如獄吏往告大臣之言,則其悖亂無嚴之習,決不可以士子論,編配之典,有不容已,而獄署員役輩,多是貧薄無賴之類,其言旣難準信,則學儒輩罪犯,須先覈得實狀然後,勘罪之輕重,始可判,而亦可令被罪者,無辭自服。故爲先自本司,盡招伊日獄暑留司之員役,從容叩問當時事狀,則皆以爲伊日人定後,學儒十餘人,來到本署大門外,以爲,見囚之儒生,乃是中學掌議,又是疏廳疏色,言于汝之官員,送言于大臣而放送爲可云。故告于入直官,則以爲大臣所囚,本署不敢擅放云。故以此意出言于學儒,則學儒許久爭難之際,咆喝威脅之言,固多端,而最駭悖之言,或以爲,汝輩,自學宮捉來打殺,則汝將奈何云,或以爲,吾若掊鎖而奪去,則汝將奈何云。反覆詳問,至于五六次,而皆以爲此外無他言。獄署員役諸人,自初分置他所,各各招問,而其言,大抵,如出一口,以此見之,則其時往告於大臣家之獄吏,不堪諸儒之困拶,往告之際,增衍分數,以爲驚動大臣之計者,默想其時光景,容或無怪。學儒輩當初成群齊進獄署門外,與官吏輩爭詰喝脅,欲爲奪出獄囚之計者,已非士子之行。至於掊鎖等語,藉曰假設,恐動之辭,亦係駭愕悖妄之語。當該學儒,分別首從,首唱人,限己身停擧,隨從諸人,限十年停擧之意,分付成均館,當該獄署吏及學吏等諸下人之隨往者,分輕重科治之意,分付刑曹。學儒輩群往獄署,旣在人定後,則夜禁之不嚴,推此可知。夜禁申飭,前後至嚴者,關係何如,則法久而解,乃至於此,誠極寒心。當日巡邏營門大將,爲先從重推考,當該字內牌將以下,各別決棍懲後之意,分付該大將處,何如?傳曰,允。
大司諫沈煥之疏曰,伏以是月,旣屆而且終矣。以我聖上止孝止慈之德,撫時齎慟,曷有其極?仍竊伏謂聖人,人倫之至也。其所以建極于上,而天下四方之所取準者,蓋不外乎人倫,而人倫之大者,曰父子也君臣也。夫君父之讎,萬世必報者,春秋之義也,昔朱子又推人倫極天理,以明復讎之義曰,天高地下,人位乎中,天之道,不出乎陰陽,地之道,不出乎柔剛,捨仁與義,亦無以立人之道矣。然仁莫大於父子,義莫大於君臣,是謂三綱五常之本,而無所逃於天地之間。其曰,君父之讎,不與共戴天者,乃天之所覆,地之所載,凡有君臣父子之性者,發於至痛不能自已之同情,而非出於一己之私也。嗚呼,今日宗社之讎賊未殛,而西岡之松栢將拱矣,君臣之冤憤或渝,而新廟之禴祀幾陳矣。臣敢以一國至痛同然之情,仰揣我殿下掩抑聖懷,徊徨玉趾於臨廟臨墓之際,而將以二字刀割復讎之論,不謂其不出於天理人情之所當然也。臣抑有所憾於天地之大,何哉?今以君父之讎,謂不可竝立於天地之間,而亟欲討其惡報其怨者,是蓋君臣父子之性,發於天命人彝之所固有也,而殿下所以處此者,有咈於聖人大公至正之義。凡在賊邊,則罪騰萬口,而掩覆包囿之,議出三司,而周遮防護之,惟慮亂本之或搖,兇黨之不育也。在國邊則搢紳之伏闕二字刀割者,命門將而持劍劫逐之,章甫之抱疏叫閽者,走部官而攔街毆散之,惟慮忠志之不懈,士氣之或長也。嗚呼,聖明之世,乃有似此氣象乎?須至亂賊肆行,人莫之誰何而後已乎?臣伏惟我殿下聖德,仁之至義之盡,今於倫綱之所關,宗社之所存亡,豈無所默運聖慮,將有一朝奮發之機哉?臣請以一言,冒鈇鉞而更陳之。洪惟我列聖之基統居之者,惟殿下一聖躬也,三宗之血脈嗣之者,亦惟殿下一聖躬也,而文孝世子,乃殿下之儲嗣,而列聖基統之所係也,三宗血脈之所在也。自夫慈敎誕宣,其跡難掩,眞贓已露,則殿下雖欲屈法而全恩,其於國人之齊憤而同聲,何哉,其於慈敎之昭揭日星,而何哉?其於列聖在天之靈,赫然震怒,而何哉?蓋此逆變之作,自榮·德,而爲喆·復,爲宇·偉,若其所布之機關,則兇媼也,逆醫也。四字刀割時俊徑殺逆婢,掩跡滅口之圭鎭也。或置而不問,或鞫而不覈,或致辟而不準法。若其已斃者,雖不可訊,其未及斃者,亦將容其假息,荏苒歲月,自斃于牖下,二字削本終不可拔,而國讎將無可報之日乎?夫有賊而不討,國無刑政也,有讎而倂生,人無倫紀也。國而無刑政則亡,人而無倫紀則禽獸矣。今北面於殿下之庭者,入則有宮室妻妾之奉,出則有冠冕車馬之儀,而獨奈於國將亡而莫之恤,人將禽獸而不之恥乎?雖然庭臣則歸視其私,猶有狃安全軀之志矣。惟我殿下,何忍以祖宗艱大之業,任其淪陷於澒洞黑窣之域也?臣中夜繞壁,莫得其說,則又以愚淺慮,私語于心曰,聖人,天也。春生秋殺,各有其時,將有所待而然乎?抑又恐殿下一日包容,則生出一種兇黨,二日包容,則又生出一種兇黨,愈遲愈生,以至於寔繁其徒,潛伏瞥起,卒能禍國,而後雖殄滅其種,亦奚益於夬讎救國之圖也哉?殿下如以臣言不信,盍亦觀於簡·驥二賊已著之跡乎?殿下之方洗拂簡賊也,洪恩可浹其骨髓,寧復疑其仍套宇·偉之排布,粧出驥顯之兇疏乎?嗚呼,天討不行,而大義不明,大義不明,而人心益陷,以下一行刀割李文德則私有近郊之林巒,敢沮貳極之禮葬,而居然擁鉞於雄閫,揚揚若無罪者,趙圭鎭之冒赴西閫,國綱之解弛,足爲寒心。及渠遞歸,遽擬禁旅之帥,仍廁捕將之前望,汲汲若償功者然。此在聖人救世立法之道,尤合亟行天討,以除亂本,絶其顧戀觀望之心,昭揭大義,以壹人志,作其忠讜感慨之氣。夫然後,國勢可以奠安,世臣可以全保矣。以殿下聖明,豈有遺照於此乎?臣竊惑焉。又於近日,伏見龜顯等七罪囚,直以聖旨,一夕盡放,而喉院之臣不知,法府之官不聞,臣敢爲殿下惜此擧也。苟如是,則國家之建官分職,各有所守者,亦徒爲爾,將何用哉?但有禁中之一小臣,奉標信而出,則萬事皆可行也。殿下縱欲快一時之聖志,獨不念其啓後弊於無窮乎?伏望殿下,亟加三思,納臣愚言,先將龜顯等七罪囚,還付法曹,而自諸賊名在臺閣之論啓者,竝賜允從,嚴飭王府,覈其情節,以下半行刀割用春秋之討君讎,以正倫綱,以安宗社焉。趙圭鎭,設鞫得情,以伸王法,李文德,刋名仕藉,俾不得齒人類,圭鎭·文德注擬之銓官,亦施削職之典,俾知國人痛惋之情焉。且臣於一二臺臣處分之時,伏見聖敎所下者,皆以黨論爲罪,或罷或竄,臣愚竊爲聖朝不勝憂歎也。夫黨論者,自賢邪是非之分而生,人主誠能進其賢而黜其邪,立其是而斥其非,朝廷之上,無一小人,參於百執事之間,則所謂黨論,不期熄而自熄矣。雖然自有賢邪是非以來,邪者常勝,賢者常敗,是者常屈,非者常伸,而悠悠千古,冤枉之訟,常起於君子之徒矣。殿下亦盍察乎是也?前承旨臣權裕疏本,臣雖未得見,槪聞其語,則猶是士論也。當此風氣軟靡之時,能懷抑陰扶陽之志,固可尙,而況裕卽一疎賤之臣也。身無言事之任,而不避越爼之譏,甘受踰嶺之譴,豈直爲黨習所使而然乎?但其言不叶於聖意,以爲挾帶黨私而罪之則已矣。自後臺臣,輒請宥釋者,蓋亦各爲職責耳,於裕何罪也?殿下雖不從臺臣之言,仍又加律於裕則過矣。臣竊恐大聖人物來順應之道,不如是矣。且夫廊廟之臣有罪,臺閣之官斥論,是淸朝之美事也。苟使大官,縱恣無忌,而臺臣,熟視緘口,則世道何如也,朝象何如也?凡臺臣言事,自上只觀所言之是否,不當疑其心之公乎私乎也。前正言趙鎭井所論,亦有臺閣風采,不宜遽加摧抑,至於遠竄也。是豈爲聖朝設置言官,待以耳目之意哉?伏願聖明,特恢轉環之量,仍示優容之意,卽將邇日以言獲罪之臣,竝賜宥敍,以光聖德,以廣言路焉。伏念臣以庸瑣之姿,承薰沐之化,至玷薇垣之長席,思所以仰酬國恩者,曷敢不以螢爝之助日月爲圖,而年衰病痼,神思消耗,形殼朽落,無由自效於言議之列矣。況從前月,又添別症,轉入膏肓,涔伏郊坰,奄奄是泉下之氣,猶有討亂賊衛君國之志,消鑠不盡,又値是月,倍切悲憤之塡臆,敢效舁疾之義,以討亂賊,仍附愛君之忱,以呈狂瞽。惟聖明垂察,勿以僭妄而廢其言,仍命有司,先刋臣所帶職名,次治臣瀆撓之罪,以肅朝綱焉。答曰,省疏具悉。無論挾私右黨,事關處分,曰可曰否,猶屬言事邊,而爾疏則外似匡救,其實偏論,豈可例批乎?上款論人處,武弁亦士夫,輕加似此之目,豈成說?銓官尤何可罪?爾則爲先施而譴削之典。
吏曹參議李勉兢疏曰,伏以人有疾痛,必呼父母,殿下於臣,父母也,臣之疾痛,不呼於殿下,而將於何呼之也?黃樟之疏,出已四日矣。臣始悸恐,終而崩迫,晝忘餐夜忘寢,誠欲卽地滅死,而不可得也。臣猥以闒茸賤品,濫被殿下之恩造,驟躋淸要,果如言者之言,臣之顚沛,固其宜也,豈意得此言於今日哉?今其疏本,遣辭危怖,勘律深重,蓋其意,必欲穽擭臣糜粉臣而後已,倘微我殿下洞燭而昭釋之,卽日無臣身矣,臣雖欲呼疾痛於殿下之前,其可得乎?臣是何人,終始生成於大聖人造化之中,仁天雨露,殆若獨偏於臣身也?臣奉讀批旨,血淚被面,此生此恩,無路報答,惟有隕首結草之恩而已。殿下旣不以人言罪臣,在臣分義,固當含恩屛縮,恭守無辨之義,而第其所臚列,不比尋常彈駁,有非臣子所可一刻加於身者,情窮勢迫,不得不略暴事實,泣血鳴號。伏願聖明,哀矜而垂察焉。臺疏中字字句句,孰非驚心墜膽,而最所痛冤弸中,直欲溘然而無聞者,卽偉·簡兩賊吹噓之說也。臣於癸卯登第之初,橫被辭說,九朔典籍,一不檢擬於郞署之望。方是時也,非獨偉·簡諸賊,誰曾以臣姓名三字,營護汲引於殿下之庭哉?乃以十七臺通見漏之蹤,忽參於瀛選,數月而銓郞,四年而緋玉,以至見職之通擬,是誰之賜?譬如深山草木,不容人力之培植,而滋長於和風惠煦之中,苟非我殿下奬拔之恩,臣尙馮唐之不調耳。未知兩賊之吹噓者何事,臣之因此,而做得者,何官?雖至主圈而掌選者,亦各有其人,此非但聖鑑之所俯燭,抑亦通朝之所共知。彼獨從何聞見,乃忍以人所不忍聞者,無難加之於人?此豈常情之所可出者哉?噫,彼偉·簡之凶謀逆節,神人齊憤,雖在姻親之間,公議所在必討,私計猶恐或浼,擧皆深惡而痛斥,爭欲手磔而口臠,卽是人情之常也。今乃以固宜革面斥絶不暇等句語,作一圈套,忽地投之於平生孤立千萬不當之人,言之者雖以爲快,聽之者,將何以堪?臣於人言,若有一半分依俙近似,則雖萬被誅殛,猶不足以贖其罪,苟非然者,豈忍向人輕發此等語也?對質無路,求死不得,秪有仰天血泣而已。其曰泮試題云云,樊噲之問於張良,諸將之應於韓信,明是信手拈出,自可無情看過,而胡乃刪折字句,傅會湊成,疑人於不當疑之地也?且況昨冬事,義理之明正,婦孺皆知,讎賊之討復,擧國同情,臣亦倡論而叫閽,則凡有秉彝之性者,孰敢異辭於其間,而爲是說者,抑獨何心,看得如此,釋得如此?捏合而成其罪,驅納不測之科,臣身到此,必無幸矣。所恃而無恐者,天鑑孔昭,無微不察,臣雖有欲言,何必呶呶費說,重起鬧端也?至於尹在醇諫望事,歲初開政,問諸政吏,則丁未遭艱,前冬終制,喪前連入臺望云,故果一檢擬,而章奏間姓名不登,侍從案舊望自在,其爲偉黨與否,臣實未知。若如臺疏所論,矇然之罪,焉敢辭也?至若以渠地處云云,凡以地處論人者,或以卑微言,或以釁累言,今於臣,何不明指其如何,而囫圇說去也?臣之庸騃,果不稱於淸要,以此論斷,臣實無辭,今必以地處爲言,而全沒摸捉,只事詬辱,殆若閭巷戟手者然,誠莫曉其意也。嗚呼,臣於丁未二月,初除承宣,入侍筵席,天語諄複,諭以前後奬擢之由,詢及初頭潦倒之故,末乃以謹愼免謗,開示持身處世之方,怳若慈父之詔迷子,臣歸詑父母,感淚相對。竊念謹愼之要,莫過於絶阿好罕交接,庶幾以此,奉承恩敎,幸免大戾。秪緣臣不忠無狀,涉世昧方,厚招訾謗,畢竟同朝之間,得此罔測之言,上以負君父之指敎,下以貽門戶之僇辱。於是乎行己之不能謹愼,可斷平生,撫躬惶愧,死有餘罪。從今以往,名途一步,便作鐵限,束帶抗顔,更無餘望,而顧今罪名不下,官秩自如,臣情抑塞,歷日冞深。玆敢疾聲哀籲,冒瀆崇聽。伏乞聖上,天地父母,特命選部,刋臣仕籍,仍治臣罪,以爲不忠者之戒焉。答曰,省疏具悉。呶呶便不新新,照燭無待爾言,本職姑爲許遞。
掌令黃樟疏曰,伏以,臣身負大何,跧伏田間,自分爲淸朝棄物,不自意聖度天大,疎釋之恩,至及於無似,拔之坑坎之中,置之袵席之上,倘微我聖上日月而照燭之,父母而顧復之,則臣安得保有今日哉?臣每與村翁野老,相對攢祝,自願少須臾無死,以報塵刹之萬一,而頃當柏府之除,適値賤疾阽危,未遂重入脩門之願,自顧慙悚,若隕淵谷。乃者掌憲新命,荐降於入城俟勘之日,臣倘怳感激,罔知攸措,而大論方張,他不暇顧,章皇出肅,隨人詣臺,粗效沐浴之義,略伸悲憤之忱,從此歸死故山,更有何憾?第臣之出入臺端,垂二十年,而犬馬之齒,已近七十矣。當其少壯之時,言議風采,萬不近似於耳目之任,未嘗出一言論一事,況於年衰志頹之後,尤何望繩愆糾謬,少酬國家之洪恩也哉?此臣所以怵惕彷徨,不敢蹲冒者也。玆敢略暴肝血之懇,仰控崇嚴之聽。伏乞聖明,俯垂鑑察,亟命遞臣難强之職,以安私分,治臣瀆擾之罪,以昭法紀焉。臣方乞免,顧何敢猥有論說,而天彝之性,倫綱爲重,人臣之義,懲討是急,其可不開口一言,以少洩積年弸中之至冤至痛也哉?嗚呼,國運不幸,亂逆層生,粵自丙丁以後,至于今十數載之間,梟獍之心腸,互相糾結,鬼蜮之情狀,前後和應,涓涓而至於滔天,焰焰而及於燎原,必欲無國而後已。君臣上下之所以處此變者,當其亂逆之初出,始雖驚憤而明張,及其歲月之寢遠,每患玩愒而游泛。禍本賊魁,尙多假息,元惡大憝,俱靳當律。如鄭妻之百計射日,麟·謙之一串凶圖,範·能之傳家逆腸,榮·德之沮遏大計,千古所無,而或假息近畿,或未施顯戮,此固臣民之切齒腐心者,而至如以下五行刀割宇·偉之千凶萬惡,尙在地上,醫·媼之至妖極憯,俱未盤詰,畢竟處分,只誅一逆復而止,則於是乎王綱轉益解弛,亂賊無所顧畏。梟音不斷,獍肚相連,致使逆如在簡,凶如驥顯者,積有醞釀,乘機闖發,表裏賊偉,締結凶魯,指劃天地,甘作窩主於諸賊,揣摩夙宵,祗欲立功於二字刀割至於秋曹諸囚之供而公肆誣逼,思之骨冷。或鬼誅先及,而諸子之收孥猶靳,或海島薄逐,而肆市之極律不擧,以下半行刀割七囚之極凶,而放釋無難,三司之爭執,徒成故紙,一天之共載,已多日月,古今天下,寧有是耶?以殿下明聖,何可拘於一時之十字刀割臣雖愚迷,固知出於我聖上至仁盛德,而其於宗社之重,神人之憤,何哉?伏願殿下,穆然遠覽,翻然回悟,廓揮乾斷,亟行天討,上以答慈聖哀痛之敎,下以副臣民沫飮之情焉。且臣於近日事,竊有所心寒而膽掉者。向來洪秉聖諫長時一疏,何其陰慘閃忽,有不忍正視也?假托討逆而遣辭巧慝,細究旨意,則其精神骨子,全在於爲偉·簡右袒者也。其曰宇·偉之指劃者何事,簡·驥之綢繆者何說云者,是明言無是事無是說也,其曰鞫招昭在,顧瞻已著云者,是明言宇有鞫招,而偉無是招也,其曰箚奏迭陳,誣逼難逃者,是明言兩相箚奏,勒歸誣逼也,其曰義理則仍至忠逆之莫分者,是謂懲討義理之不分明也。疏末忽說酒禁之弊,而其曰擧國如狂者,是寓義於酒,而歸一世討逆之人於如醉如狂也。苟非然者,則百人雖請禁酒,而以渠崇飮,何敢陳請?又況世多不飮之人,則何可以擧國若狂四字,厚誣一世耶?噫嘻,痛矣。渠是賊簡同閈之友,逆偉輸心之客,而常懷畜憾之心,每思陰護之計,恃其時日之稍久,闖呈立幟之凶疏,自以爲上天可欺,慝謀潛售,而公眼自在,魑形難逃,此豈無文一秉聖,所可獨辨者哉?此而置之,則大義益晦,凶黨愈肆,將不知幾箇秉聖,接跡而起。臣謂洪秉聖,亟令王府,拿鞫嚴問,期於得情,斷不可已也。因此而又有駭惋者。吏曹參議李勉兢,以渠地處,驟陞淸要,雖是偉·簡兩賊之吹噓,而渠若有一分人心,則固宜革心改圖,斥絶之不暇。而昨冬驥·簡事出之後,課試泮題,詩曰今日之事何如,賦曰佯應曰諾,設爲問答,顯有譏訕朝政,口然心不然之意,國言喧騰,至今未已。而又於歲首獨政,敢以偉賊血黨,六七年枳塞之尹在醇,不議僚堂,肆然擬檢於亞諫之望,一何放恣之心也?臣竊痛之。臣謂李勉兢銓部·國子之望,一竝改正,仍施屛裔之典,明示不與同中國之意然後,奸萌可折,世道可靖矣。臣雖不肖無狀,卽世祿遺裔,猥忝是職,適當是月,目見二字刀割未討,變怪層生,憂惋悲慨,不忍終默,惟殿下恕其愚而察其忠焉。答曰,省疏具悉。上款不允。洪秉聖事,論人何若是齷齪?況架鑿於句語之意不到處,仍成重案,世豈有如許毒手?勸爾爲此者,足做如許句語矣。李勉兢事,爾言尤不滿一笑。疏語之抉摘,猶非美俗,況以題義,勒成題外之罪,吁亦狡矣。爾以起廢之蹤,乃敢受人囑托,爲此駭悖之習,如爾者宜投有北,以息鬧端,而旣蘇而枯,反涉干和。亦豈爾樂爲?深軫矜憫之意,薄施刋削之勘,俾爾圖所以自新之方。
庚戌五月二十二日寅時,上御熙政堂。藥房入診,時原任大臣·閣臣承候,諸承旨持公事入侍時,都承旨徐邁修,左承旨趙衍德,左副承旨洪聖淵,右副承旨尹行任,記事官徐有聞,假注書李海隣,記注官白慶楷·金鳳顯,都提調金鍾秀,提調吳載純,副提調徐瀅修,判府事徐命善·李福源,一提學鄭民始,檢校直提學徐浩修,二直提學金載瓚,原任直閣徐鼎修·鄭東浚·鄭大容,檢校直閣李晩秀,醫官金光國·李翊臣·金順行·周命新,以次進伏訖。命善等曰,多日淸齋之餘,聖體,若何?寢睡·水刺之節,不瑕有損?上曰,一樣矣。命善等曰,伏聞王大妃殿,有欠和之節,下情不勝憂慮,近日則快臻差復之境乎?上曰,以暑氣數日欠和,尙未夬復常度,不勝悶迫矣。鍾秀曰,湯劑當爲議定矣。上曰,昨日入侍醫官,使之進前,可也。翊臣進前。上曰,王大妃殿,夜來症候,大體一樣,而尙未復常,不勝悶迫,當用何劑?翊臣曰,加味六和湯前方中,減厚朴五分,加入檳榔一錢,日再煎進,似好矣。上命書榻敎曰,王大妃殿,進御加味六和湯前方中,加檳榔一錢,厚朴減五分,日再煎進。命善等曰,惠慶宮,氣候,若何?上曰,一樣矣。上曰,近日以左相事,不勝其酬應矣,臺章云云,莫非挾雜之語,是豈成說?卿等見其疏本乎?命善曰,臣果得見,而大體,非無根之說矣。福源曰,臣則聾瞽,未能詳知,而蓋知非虛語矣。上曰,平山府使事,監司之狀請罷拿,不善爲之矣。該邑雖是鎭營,旣非面看交代之邑,則旣聞親病,一邊報營,一邊送符兼官,仍呈發行狀,卽常例也。且在常時,已有該倅之許令往來之例,則今獨於親病切急之行,豈可請罪乎?若此則日後他道,必多效嚬,豈可成說乎?曾經道伯人,所見,何如?民始曰,情理切悶,則一邊報營,仍送兵符於兼官,仍卽發行,與投印有異,且非面看交代之邑,則狀請罷拿,似過矣。命書傳敎曰,雖於坐齋之時,特念敬禮之義,鎭日以卿事,不得不酬應,大非所知於卿者。況日前敦諭,何等隆摯鄭重,則卿見此而身不自有,進進無却顧底意,卽常分人情之固然,而今乃反是,自家中往金吾,自金吾往城外,自城外往江榭。一節深於一節,邁邁愈往愈甚,於是乎卿不免俗臼樣子。予之所準,惟有必致二字,如是之際,上下相持,徒煩聽聞。卿須卽日入城,仍卽造朝,聽予面諭事,入侍承旨,傳諭于左議政,與之偕入。又命書傳敎曰,偕來承旨許遞,與未差之代,前望單子入之,待下批牌招察任。又命書傳敎曰,貽弊江民,旣登於大臣納符之啓,大臣則雖似泛言必然之弊,而問于承宣,果不無不能嚴束之罪。自首雖與掩置有異,外此近日做錯,不一而足。其中最大者,閫任除遞,非承宣所可參聞,則以平安前帥病不得赴任之意,忽入微稟,此而泛看,喉院將行廟堂之事,所關誠亦不細,當該承旨·該房承旨,竝罷職。上曰,都承旨·右承旨許遞。出榻敎命書傳敎曰,未下直守令,皆令當日辭朝。又命書傳敎曰,政官牌招開政。浩修曰,廣興主簿柳得恭,啓請帶去於臣行中,而錢穀衙門郞官之屢朔瘝曠可悶,令該曹,閑司相換,何如?上曰,依爲之。出擧條上曰,臺疏姑未賜批,而有此吏議之陳疏,原疏旣不頒布,則吏議何從而得聞?此必是承中漏通而然,承旨筵退後,問于史官等處以啓。此後凡朝臣疏箚,承史外,切勿傍示於他人,或値齋留院,捧納時承史外,亦勿追示於新來承史事,定式施行,仍又書揭院壁,可也。命退,諸臣以次退出。
庚戌五月二十二日巳時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上曰,承旨牌去來催促,可也。慶楷承命出傳。上命行任書左相疏批訖。仍敎賤臣曰,以儒爲名而昏夜作黨,起鬧獄門,事之可駭,莫此爲甚。侵辱大臣之兩儒生,今已究竟,不必更爲擧論,至於作鬧諸人,旣已登徹之後,不可歇看,故左相批答,已有所云云。至令廟堂稟啓,卿意以爲如何?爾其往傳于右相,而回奏,可也。賤臣承命回奏曰,臣往傳聖敎於右議政金鍾秀處,則以爲諸生作鬧,誠若相箚所陳,則士習萬萬駭悖。朝家於如此悖戾之類,何可以士子待之乎?其在懲勵之道,不可以儒罰論。首倡者合施編配之典,謹當與諸堂商論,以草記稟處云矣。命行任書傳敎曰,時囚罪人崔鳳佐,已處分放送。又命書傳敎曰,觀於道狀,今則北道賑事,漸至就緖,須於今月內差出,可以來月下去,此意令廟堂知悉,一兩日內擬薦。瘡痍之餘,蘇完之責,專委於道伯,而目下夙宵祈祝,惟在屢豐二字,宜求一路福星,此意一體知悉。又命書傳敎曰,原疏上款,有違令式。如黃樟之起於久蟄者,容或爲說,此臺以無故行公,連爲詣臺之人,忽謄前啓書納。雖令釐正,而黃閫事,因此聞知,甚覺悶念。病旣如許,則外補事體雖自別,閫任非養病之場,何不具由呈狀廟堂乎?旣聞之後,不可踰日。黃海兵使尹塾,令該曹口傳內移,如無窠,直付軍銜,其代,今日亦以口傳差出,待下批卽爲辭朝,下送。行任曰,臺疏所陳,寔出公共之論,而不惟不賜兪音,處分乃反至此,臣不能無憾於天地之大也。臣職忝惟允,敢此仰達,亟加反汗,區區之望也。上曰,焉敢煩陳乎?仍命書榻敎曰,入侍承旨遞差。命退,承史以次退出。
庚戌五月二十二日申時,上御重熙堂。左副承旨入侍時,左副承旨李益運,記事官徐有聞,記注官白慶楷·金鳳顯,以次進伏訖。上命書傳敎曰,問安所重,關係何如,則無端紛聒於政院道上,致煩聽聞之訝惑,政院亦以此啓辭,渠輩事萬萬駭然。當該入直別軍職,爲先汰去,拿問處之,出番人事勢無怪,分揀,專由下輩所爲,令攸司嚴治。以平安監司沈頤之狀啓,柳增萬事更査事,命書傳敎曰,斂民爲贓汚,此則當計贓矣,剖克爲不法,此則區別條件,當加等嚴處矣。至於賑民打殺一款,當問于大臣處之。其中渠姪之信蔘偸食,尤極痛惡,此則卿其捉來,限死嚴刑,一一懲還本色於民間後狀聞,待畢捧,仍卽遠地定配事,回諭。命退,承史以次退出。
上在昌德宮。停常參·經筵。
藥房都提調金鍾秀,提調吳載純,副提調趙宗鉉啓曰,伏未審夜間,聖體,若何?王大妃殿調攝中氣候,何如?昨日二貼湯劑,又爲進御之後,益有差勝之效否?臣等率諸御醫入侍,仰承諸節,議定繼進湯劑爲宜。惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金履翼啓曰,大司憲李致中呈辭,執義·掌令一員,持平一員未差,掌令閔彝顯在外,持平崔重圭疏批未下,監察茶時之意,敢啓。傳曰,知道。
金履翼啓曰,禁衛營將官來言,今日本營軍兵,日次私習云矣,敢啓。傳曰,知道。
金履翼啓曰,御營廳將官來言,今日本廳軍兵,日次私習云矣,敢啓。傳曰,知道。
趙宗鉉啓曰,明日方物看品時處所,以何處爲之乎?敢稟。傳曰,便殿爲之。
傳于李益運曰,黃海兵使留待。
傳于李益運曰,黃海兵使入侍。
傳于李益運曰,都承旨入侍。
以元厚鎭囚單子,傳于金履翼曰,分揀放送,入來受符。
承旨前望單子入之,朴宗岳·呂萬永落點。
有政。吏批,判書吳載純內閣進,參判李秉鼎進,參議李勉兢受由,同副承旨金履翼進。以李敬一爲大司諫,李東稷爲執義,朴聖集爲掌令,李萬榮爲持平,成種仁爲副校理,金載瓚爲禮曹參判,權爲工曹參判,尹行元爲兵曹參知,宋煥質爲北部都事,廣興主簿柳得恭,司䆃主簿鄭宗柱相換。
兵批,判書李病,參判柳戇病,參議尹行元病,參知李師濂入直進。副司直單李祖承·徐瀅修·柳甲基·洪義浩。
朴宗岳,以吏批言啓曰,廣興倉奉事權襈呈狀內,矣身承重祖父,素患風丹之症,復發于今,委頓床席,又添泄痢,症勢極重,日事藥餌,實無暫時離側之望,斯速入啓遞改云,今姑改差,何如?傳曰,閒司相換,可也。
編修官許湜書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,仍傳命召,則以爲臣文辭淺短,誠意薄劣,朝陳一疏,不特未蒙矜許,慰藉之敎,責勉之意,諄諄懇懇於累百言反復之中。相臣辭疏,從古何限,而如許隆批,實所罕見,臣一則震悚,一則感泣,益不知死所。如欲就聖批中,拈得優異隆重之旨,一一叩謝,則雖使臣竭心弊舌,亦無以一半分形容。最是從來費力,歸他鬱卓越幾句,臣雖愚鈍,亦豈全昧我聖上天地陶鎔之德意,而如臣無似,問其職則雖曰股肱心膂之托,顧其才則特狂愚不適用之一老醜耳。設令其身,安頓於朝廷之上,萬無協贊聖化之望,況今戮辱備至,世道益險,如欲不負前後再生之德,則惟一退,庶或名爲報佛恩,何念之暇及於他乎?聖上則以寧忍負予爲敎,而臣則忍能以負聖上,自斷於心,天地間忘恩負國,歷數古今,未有如臣者。言之至此,自不覺失聲長號而已。若蒙聖上,俯賜哀憐,遞臣相職,付以樞銜,則謹當依聖敎,當日入城,仍卽肅命,區區血懇,惟在於此矣。臣於午間承批之後,宜有仰覆之啓,而妄以爲纔陳別諭,附奏踵以煩複,或近瀆褻,只使錄事,奉納命召,以暴無以轉動之意。伏承回敎,致煩聖心之訝惑,悚懍之外,其庸愚不曉事,於是益著,惟願速被嚴譴,少贖罪愆云矣,敢啓。答曰,知道。待到撤漏時,見卿附啓,卿之不欲勉膺,依舊而已,此莫非誠未孚所致,自顧徒增歉愧。至於樞銜云云,旣知其必不許而如是爲說,未知爲妥當,卿須諒之事,使偕來承旨,更卽傳諭。
金履翼啓曰,卽者議政府錄事來言,左議政蔡濟恭以爲,伏承昨夜附啓批旨,至諭以不欲勉膺,誠未孚所致,臣惶隕抑塞,覺死不得。臣若有一分轉動之勢,則縷縷聖敎之下,安敢不奉承,而廉防至重,尺寸難移,嶺海金木,俱所甘心。御符之許久奉留,尤增罪戾,玆敢冒萬死更爲呈納云,仍納命召,何以爲之?敢稟。傳曰,簉朝與入城,以予誠不得見孚,言不得見諒,固非遽爾議到者,而竝與入住京第而不爲,胥命金吾而亦不爲。予則務修招延之敬禮,卿乃一直邁邁若浼,不移江墅一步地,予亦不已疲且憊乎?分義也者,卽天地之常經,古今之通誼也,此必有一毫欠缺,尙可曰盡己之分乎?抑又有一辭取喩者。卿之情勢,比之再昨年初拜時,輕重也難易也,果何如?若曰輕而易也,則前而勉膺,今而牢拒,未知是乎否。大抵,今日之事,有進無退,卿試取捨之事,更遣承旨傳諭,仍傳命召,與之偕入。
金履翼,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金履翼,以備邊司言啓曰,頃因江界民朴泰來上言,蔘政事·田政事·軍政事,楊振春事,論理狀聞之意,覆啓分付矣。卽見平安監司沈頤之狀啓,則蔘政事·田政事·軍政事,皆以與本倅往復,從長釐正爲言,特簡之新倅,今旣得人,則只合徐觀成效,且當續俟登聞,姑無可以覆奏之事。楊振春事,査事殊欠分曉,結語亦甚緩歇。尾蔘之上納於旣停退之後者,事異常規,本倅雖專爲振春地,貿捧與上送之際,必有許多委折,而旣不拈出盤問,花果錢之餘剩百兩,本倅旣欲移給貿紙之振春,則尙何待於振春之差出花果監官,而必以京漢,差定江界庫監,創出無前之例者,必有許多奸情,而亦不摘發窮覈。至於本倅病重,符同座首之說及圖囑官家之說,旣出於泰來之招,而亦作過去說,一無所査究者,俱涉疎忽,事甚未安。平安監司沈頤之,從重推考,更加各別嚴査,期於得實後狀聞之意,分付。楊振春之當此江民倒懸之日,肆行浚膏血充谿壑之習者,萬萬絶痛。到今因民訴發覺之後,有不可不梟首府境,以謝萬民,而此則姑待査事畢後,稟處。當該府使金廷遇,身故勿論,洪和輔,爲先拿問處之,何如?傳曰,允。
金履翼,以刑曹言啓曰,問安所重,關係何如,則無端紛聒於政院道上,致煩聽聞之訝惑,政院亦以此啓辭,渠輩事萬萬駭然。入直別軍職,爲先汰去,拿問處之,出番人事勢無怪,分揀,專由下輩所爲,令攸司嚴治事,命下矣。別軍職廳書員金命起,依不應得爲而爲之事理重律,決杖八十,嚴加懲治之意,敢啓。傳曰,知道。
庚戌五月二十三日卯時,上御誠正閣。都承旨入侍時,行都承旨趙宗鉉,記事官徐有聞,記注官白慶楷·金鳳顯,以次進伏訖。上曰,同副承旨與黃海兵使入侍。賤臣承命出,與同副承旨金履翼,黃海兵使元厚鎭,偕入進伏。上曰,閫帥進前,奏職姓名,可也。厚鎭進前,奏職姓名訖。上曰,奏履歷,可也。厚鎭曰,曾經龍仁縣令·鳳山郡守·三水府使·谷山府使·昌城府使·驪州牧使·忠淸水使矣。上曰,如以履歷下詢,則所經內外職,自初仕一一陳達,可也。乃敢以外任,單擧仰對,寧有如許事體乎?仍命履翼書傳敎曰,閫帥·守令入侍,先問其職姓名,次問履歷,卽自來常格,而今日黃海兵使筵奏,萬萬駭然。履歷之只擧守令曾經處,參下·參上履歷,終不擧奏,殆若卑賤不屑者然,寧有如許格例?該兵使元厚鎭拿處。上曰,藥房問安批答,以知道頒布,仍卽引接,可也。賤臣承命出,與藥房都提調金鍾秀,提調吳載純,醫官李春敷·金光國·李翊臣·李敬培·周命新,檢校直閣李晩秀,偕入進伏。鍾秀曰,夜間聖體,若何?上曰一樣矣。鍾秀曰,王大妃殿,調攝中氣候,比昨何如乎?上曰,比諸昨日,顯有差勝之節矣。鍾秀請令醫官,議定湯劑。上曰,只使李翊臣進前議定,好矣。翊臣進前。上曰,王大妃殿氣候,大體差勝,湯劑連爲進御,何如耶?翊臣曰,六和湯前方中,加入川芎·白芷各七分,一貼進御,恐好矣。上曰,好矣。仍命書榻敎曰,王大妃殿進御加味六和湯,前方中加川芎·白芷各七分,一貼煎入。上敎鍾秀曰,儒生輩昏夜成群,作拿典獄門外者,實是前所未聞之事也。至於兩儒之街上辱說,尤是常漢賤流之所爲,其貽羞靑衿,非細故也。相箚旣已陳列,至有登徹,則不可無處分,故果有所可勘罪名,稟啓之命矣。鍾秀曰,儒生輩所爲,誠甚駭然矣。上曰,在囚者苟是親切之間,則齊往獄中,以盃酒慰問,猶或,可也,而今乃不此之爲,作此駭擧者,豈士子之事乎?鍾秀曰,聖敎至當矣。上曰,近日臺疏,卿皆見之乎?鍾秀曰,見之而洪秉聖之疏語,李勉兢之書題,初則泛然看過矣。臺疏論列之後,更爲細看,則果爲瞠然。臺言之峻發,烏可已乎?上曰,文字間抉摘爲罪,豈美事乎?疏語·書題,俱是泛然之事,寧或有意而發也?但洪秉聖之以酒招謗者,乃反疏論酒弊,此爲未妥矣。鍾秀曰,大抵,洪秉聖,自有先累,且爲能賊之族黨,地處異於人,而今其疏語乃如是,安得免衆人之疑惑乎?至於諫長疏中上款語,可想其忠憤之百倍於人,下款語亦甚切當,而兪音未下,嚴譴反加,此豈所望於我殿下者哉?上曰,上款事,張皇爲說,安得無譴削之擧乎?鍾秀曰,黃海前兵使尹塾,頃以眼病廢視之狀,牒報備局,且聞其實狀,果難强,故擬卽變通,而適値齋日,未及陳達矣。昨伏見持平崔重圭疏批,則已有內移之命,公私兩幸,而原疏雖未得見,重臣之黜補閫帥者,一臺臣之疏請變通,事未前聞。旣損國體,且傷臺風,其在杜後弊之道,不可置而勿論。持平崔重圭,從重推考,何如?上曰,依爲之。出擧條命履翼書傳敎曰,入直傳命司謁,令攸司科治。又命書傳敎曰,政官牌招開政。命退,諸臣以次退出。
上在昌德宮。停常參·經筵。
酉時戌時,灑雨下雨,測雨器水深二分。
自初昏至夜五更,灑雨下雨,測雨器水深九分。
朴宗岳啓曰,明日常參·經筵,取稟。傳曰,停。
金履翼啓曰,大司憲李致中呈辭,執義李東稷,掌令朴聖集,持平李萬榮未肅拜,掌令閔彝顯在外,持平崔重圭疏批未下,監察茶時之意,敢啓。傳曰,知道。
以承旨房望,傳于朴宗岳曰,仍。
傳于朴宗岳曰,政官牌招開政。
傳于朴宗岳曰,江界府使之代,各別擇差,久任然後,江民庶得回蘇,如非素有廉稱,則復取幹務與人地,朝筵已有下敎。勿拘常格,今日政擬入,待下批辭朝。
有政。吏批,判書吳載純進,參判李秉鼎進,參議李勉兢受由,左副承旨李益運進。以李濟淵爲濟用判官,金東覽爲衿川縣監,廣興奉事權襈,童蒙敎官李翊模以上相換,閔義爀爲江界府使。
兵批,判書李進,參判柳戇病,參議尹行元入直進,參知李師濂病,承旨金履翼進。以金守基爲訓鍊副正,申相文·朴行胤爲訓鍊僉正,朴挺玉爲忠州營將。
金履翼啓曰,卽者左議政蔡濟恭,又使錄事,來納命召,何以爲之?敢稟。傳曰,更遣史官傳授。
右副承旨呂萬永書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,仍傳命召,則以爲臣卽伏承承宣所傳別諭,責敎截嚴,有非臣子所敢承聞。臣生在地上,負吾君至此,惟願卽日滅死,無知而已,方寸戰掉,神精迍喪,數行附奏,亦無以締成。謹當收拾驚魂,更以一疏,申瀑血懇,伏地涕泣,不知所達云矣。臣旣承偕來之命,姑爲仍留之意,敢啓。傳曰,知道。
朴宗岳,以右議政意啓曰,御覽方物還下白綿紙一百五十二卷,白細綿紬十匹,黃細苧布一匹,黃細綿紬三匹,紫細綿紬十匹,白細苧布十八匹,極擇改備,其餘物種,一一看品,同爲封裹之意,敢啓。傳曰,知道。
左議政蔡濟恭疏曰,伏以臣拜相以來,點驗事爲,無往而非負殿下也。其罪顧何如,而至於今日之事,負殿下也,日甚一日,致有朝者別諭之降,而其違傲嚴命,拚棄分義之狀,彰著無餘。如是而倖逭金木,則其可曰國有常憲乎?惟願速死之外,更無他說之可以伸喙仰對者。雖然臣於此,亦不無滿腹冤悶。夫父母之於子,雖以事不滿意,怒加責勉,子若有中情之終不可以諱匿者,則不敢不從容自暴。君臣父子,雖曰恩義差殊,殿下之於臣,君而父母也,臣之於殿下,臣而子道也。臣旣抱許多冤悶,則安得不就聖諭中辭旨,段段陳暴,而人亦豈可以此,謂無嚴畏之心也哉?臣於平日,恃殿下之誠,如天地四時,仰殿下之言,如堯·舜典謨,非苟爲是也。實殿下之誠與言,孚格民庶,感動臣隣,有以使臣,恃而仰之,自不得不爾也。今乃以臣之妄犯方命之誅,至諭以誠不得見孚,言不得見諒,殿下雖以大聖人謙巽之心,容易說此,以臣而不孚殿下之誠,不諒殿下之言,則不特臣之本情,斷不如此,其合死罪科,孰有加於此乎?臣之冤悶者一也。臣旣召命而不承,慰諭而不進,邁邁二字,固臣自作之蘖,而若其若浼,殿下何用加此目於臣之身乎?至於疲憊之敎,殿下不當以此言之絲綸,臣子不敢以此一刻安受。揆以臣分,亟宜仰請還收,而臣以危臲待勘之蹤,有不敢議到於此,臣之冤悶者二也。分義之爲天地常經,古今通誼,臣雖無所知識,亦豈至於專昧此箇義理,而死罪之中,亦有可以仰覆者,古者聖人敎人,使之隨所遇而各盡其分,何嘗只言分義,而不言禮義廉恥乎?合修分義處,修分義得盡,合修禮義廉恥處,修禮義廉恥得盡,卽所謂求仁之方。若重此而輕彼,專彼而遺此,則是歸之偏而不可曰盡分也。是故分義與廉恥,決不可雙行竝擧,惟當視其合修處修之爾。然分義之不盡分,不過爲臣子一己之罔赦罪過,至於禮義廉恥,若弁髦而莫之恤焉,則其爲害,必及於天下國家而後已,臣之粗有得於殘編斷簡者,如是焉已。今臣所處,殿下之責之以分義欠缺,臣亦不敢不以爲至當之敎,而臣愚死罪,竊以上所稱二者較之,廉恥重以分義反輕,臣之不敢捨重而取輕,非由於無所商度,徑行己志而然也。殿下貫穿聖經,窮得理盡,寧或不察於此,而特以欲臣之亟出膺命,姑且設此敎以牖之也。臣欲不出則爲違命之罪人,欲出則爲棄禮之罪人,窮人無所歸者,卽臣之謂也,臣之冤悶者三也。末段取喩輕重,臣愚死罪,又以爲殿下此敎,偶欠照管。夫再昨年以前,臣之所遭罹,比之今日,豈直爲百千倍忒重,而但其時,則殿下洞諭昭釋,諸般誣衊,盡歸烏有,則臣之所當力辭者,不過人器之千不堪萬不似耳。千古特達之恩,不可不祗謝,一己辭巽之計,不可不姑徐,抗顔冒出,實有以也。而今則以大臣爲名,倐已三載,而其間一擧手一搖足,無不臚列於白簡之中,其言雖未知,果能使被之者,懣然心服,而臺閣之論廟堂,本爲淸朝之事,又況日前諫長之疏,以言者謂有臺閣風采,其言固是。但這四字,出於臣之口則可矣,而出於諫長之論則臣之平日罪戾,益無所逃,而其爲臣去就之大防,於是乎加一倍矣。以此言之,殿下以今日之事,敎之以輕而易也,而臣則謂以今視前,不啻爲重且難矣。妄自商量,豈專無據,而聖諭提敎,今乃如此,臣之冤悶者四也。殿下若以臣之言,爲無足道,而不賜下燭則已,如其不然,必不以臣之所陳冤且悶者,爲乃言不中於理也。旣察其冤悶,則豈無惻然俯念,以副其至願之理也哉?臣又於有進無退之敎,竊有太息存焉。臣若有進無退,少得以有補於國事,則其在乃心王室之義,不恤自己廉隅,猶或有說,而今臣一赴都堂,則便使人陷於平地坑坎,一通廟擬,則便使人受其無限醜辱,一開口則直謂之循私,一陳箚則至歸之慢傲,今以後,藉令臣忘廉進身,都堂,不可赴也,薦望,不可爲也。口不可開也,箚不可草也,如是則木偶而止矣,尸行而止矣,未知殿下致此木偶·尸行,將欲焉用爲也。且臣非離殿下而遠走之人也。臣若無狀,則雖今日在殿下之前,不違咫尺,安知不負國家也?如其不然,則雖遞臣之職,優遊自在,或植涓埃可報之機,則其不敢不盡其分,鬼神,想必知之。以此言之,殿下之必欲不許樞銜,而以議政召臣者,臣實不能無憾於天地之大也。苟非千不可已萬不可已者存乎其中,則臣亦具人心耳,何苦不屑爲千乘之相也,又何苦不屑居京裏舊第,而甘自棲屑於大江之上壞亭廢堗乎?衷情所迫,覶縷至此。伏乞聖慈,亟命鐫削臣議政之任,仍治臣前後慢命之罪,以扶廉防,以肅朝綱焉。命召之鎭日奉呈,承宣之長時偕留,尤添臣罪上之罪,更乞細入睿諒,千萬血祝。臣無任跼高蹐厚,涕泣祈懇之至。答曰,省疏具悉卿懇。予之必欲不許樞銜,而以議政召卿者,卿雖曰不能無憾,予則有一副定執。年來言事之臣,回戀宿處餘習,向大官,頻售掀掝之計。彈本一出,輒許暫銜,以此爲臨機方便之節拍,言之者與當之者,認得必然,視作當然。朝象之難期靜好,人志之無以懲艾,未始不由於此。此所以鑑前毖後,欲令卿以議政本職,入城而造朝,坐匪躬之堂,行中書之事也。否則乍許旋仍,有甚費力勞思,而甘爲此鎭日役役之擧乎哉?日前人言,詖則詖矣,在卿去就大防,別無十百千萬分不可强之鐵限株守,則卿之坐受恩禮,維日爲常,見昨夜別諭,亦不思幡然之方者,求之古人處義,能免有識之竊歎乎否?卿須申加細繹於錙銖輕重之際,卽起視事。仍傳曰,此批答,偕來承旨傳諭,期於偕入。適見傳諭,字劃麤劣難辨,當該史官,爲先推考,以原本直爲傳諭。
庚戌五月二十四日寅時,上御熙政堂。方物看品入侍時,行都承旨趙宗鉉,行左承旨洪明浩,行右承旨朴宗岳,左副承旨李益運,同副承旨金履翼,記事官徐有聞,假注書李海隣,記注官白慶楷·金鳳顯,檢校直提學徐浩修,二直提學金載瓚,戶曹判書鄭民始,以次進伏訖。上曰,方物各種中,各一封奉進,以爲看品之地,可也。民始率各司官員,以次奉進。上親自看品訖。上曰,藥房啓辭,以知道書頒,注書出去,與之偕入。有聞承命出,與都提調金鍾秀,提調吳載純,偕入進伏。鍾秀曰,夜間聖體,若何?上曰,一樣矣。鍾秀曰,俄伏聞掌務官口傳下敎,有逐日問安勿爲之敎,下情不勝慶幸,今則王大妃殿患候,益臻差勝之境乎?上曰,昨日以後,益有差勝之效,誠爲欣幸矣。上曰,江界事,誠不成說。前倅不但地處之異於他人,其爲人,多有可取者。大抵,擇倅之法,莫過於律己·廉正,廉正則或欠於解事,而此則旣能廉正,又能解事,如得久任,則江界一邑,庶可紓憂矣。今聞此報,不勝嗟惜矣。鍾秀曰,臣待罪宣惠廳堂上時,爲堂郞,熟知其爲人?蓋綜核·律己,誠不易得之人矣。上曰,其代,將何以擇送?武臣蔭官宰列中,苟有可合,則何拘常格,而予於昨夜,遍閱官案,終無可合者矣。大抵,太上廉正,其次才猶,又其次地處,於斯三者,卿其留意思之。誰可爲之?鍾秀曰,李學源則能識道理,又能律己,而此人外,實無可合者。曺遠振,未知如何。上曰,曺遠振則予果嘉之矣。若以武臣差送,則李仁秀似可合矣。其廉聲,予雖不聞,而至於貪婪,似不爲之矣。然近來之人,操守不固,未免有見物生心之患,渠往江界,不能蘇弊而歸,則其將何顔,更踰駒峴乎?此非泛看之事,吏判之意,則以何人爲可?載純曰,臣孤陋未能詳知矣。上曰,筵退後與吏判,擇其可合者,錄名以入,可也。上曰,近來士夫,全不律己,試以今番學儒事觀之,是豈成說乎?獄門雖不掊碎,當初之移學宮一步地,群往獄門,已極變怪矣。所謂名檢,已盡壞了,如此之類,雖能拔身,將安用之?如欲引義,則陳疏猶或可也,而至於此事,豈不駭悖乎?鍾秀曰,昨日草記中,決非士子之行云者,亦寬恕而書之矣。蓋愷悌之士,初不投蹤於疏班,至於齋任而亦不生意,人人豈皆如此也?殿下勿以如此之類,比諸他儒焉。上曰,若如卿言則幸矣。鍾秀曰,北伯薦望,有一兩日內擬薦之命,而臣往復左相,則方在待命中,不欲當之云。姑觀左相去就,擬薦似好。上曰,唯。明浩曰,親臨方物着品,事體何等重大,而濟用監官員,看品物種,不爲親奉以進,至使掖隷替奉,事體所在,誠極駭然。當該官員,所當重勘,而本院請推之外,無他可施之罰,何以爲之乎?上曰,爲先推考,可也。出擧條民始曰,頃因咸陽御史崔顯重所啓,本邑田稅木,有待秋捧納之命,而似聞該邑之令前已捧之木,爲四十餘同云。旣不可還給民戶,儲置官庫,亦必生弊,先令上納,民邑俱便,以此知委,何如?上曰,依爲之。出擧條民始曰,昨年西關耗米作錢條萬餘兩,在於江邊諸邑,以其輸運之難便,尙未輸來,而目下本曹需用緊急,以監營留庫錢,依此數取用,而諸邑所在錢,移給監營,以爲從便輸致充補之地,則彼此便好,依此擧行,何如?上曰,依爲之。出擧條民始曰,京畿丙午還穀,有四分一停退之命,而監營穀則爲其給代之煩弊,以會簿已捧之穀,移充營穀停退之數,其時道臣,承筵敎擧行者,而初無文跡之書出,故當年畿邑守令之出解由者,以公穀之未準捧,不免文書之拘礙矣。旣無文跡之可據,則有不可破格越送,而初因特敎而擧行,則亦不當拘泥永塞,宜有變通之道,而解由法意甚重,自臣曹不敢擅便,故敢此仰達。上曰,旣有伊時筵敎,勿拘,可也。出擧條命退,諸臣以次退出。
上在昌德宮。停常參·經筵。
夜五更,灑雨下雨,測雨器水深四分。
洪明浩啓曰,明日常參·經筵,取稟。傳曰,停。
洪明浩啓曰,合辭方張之時,憲府無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
洪明浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
傳于趙宗鉉曰,左副承旨入侍。
傳于趙宗鉉曰,江界府使留待。
傳于趙宗鉉曰,江界府使入侍。
傳于朴宗岳曰,黃海兵使元厚鎭,江界府使閔義爀下直,各長弓一張,長箭一部,片箭一部,筒兒一箇賜給。
趙宗鉉啓曰,未下直守令,皆令一兩日內辭朝事,命下矣。柒谷府使徐有秉,衿川縣監金東覽,憲府則雖已署經,諫院則只有正言尹悌東一人,不得署經云。疏批未下外,未肅拜人員,竝卽牌招,以爲備員署經之地,何如?傳曰,允。
以咸鏡監司李秉模狀啓,永興府牟還換作秋穀之意,令廟堂稟旨,分付事,傳于洪明浩曰,依狀請施行事,回諭。
傳于趙宗鉉曰,旣非緊司,又非郞官乏少之處,則近日政,閒司郞官,無端遷擬,有若序陞之例,殊非年前大臣筵奪之本意。此等事察飭,在於廟堂,而大臣適不提奏,近日赴政政官,從重推考,此後申飭。
以慶尙監司李祖源狀啓,聞慶前縣監金在明,被拿上京時,乘有屋轎,其罪狀稟處事,傳于李益運曰,申禁後犯禁之罪,姑無論,焉有被拿之罪囚乘有屋轎乎?紀綱所在,不可但以駭惡言。押去之都事,拿來之罪囚,踵接干犯,眞所謂不可使聞。金在明,爲先令該府拿來嚴囚,捧招以聞。
傳于趙宗鉉曰,政官牌招開政。
以刑曹啓目,忠淸水虞候具載敬罪狀稟處事,傳于李益運曰,令該曹今日政,差代下送。
有政。吏批,判書吳載純進,參判李秉鼎進,參議未差,行右承旨朴宗岳進。以姜文岳爲引儀,陳義行爲軍器主簿。
兵批,判書李進,參判柳戇病,參議未差,參知李師濂病,左副承旨李益運進。以成德朝爲副摠管,李在淵爲都摠都事,李熙燮爲訓鍊判官,金守基爲忠淸水虞候。
傳于趙宗鉉曰,守令辭朝有命,在外及未肅拜臺諫許遞,今日政,以在京無故人差出,待下批牌招署經。
洪明浩,以義禁府言啓曰,時囚罪人兪漢敦原情公事判付內,除刑推議處,以草記擧行,仍爲照律以聞事,命下矣。兪漢敦,歉歲窮民,在所當恤,而身爲守令,不體朝家之德意,執災不精,槪狀失實,已極駭然。催科之政,雖不可不嚴,不顧民勢之遑急,任用猾校,全事督迫,以致騷擾者,亦甚痛駭。以此照律,罪取考律文,則大明律檢踏災傷田糧條有曰,若檢踏官吏,不爲用心,從實檢踏,以熟作荒,以荒作熟,增減分數,瞞官害民者,杖一百,不應爲條有曰,凡不應得爲而爲之事理重者,杖八十,名例有曰,二罪俱發,以重者論,大典通編推斷條有曰,凡私罪杖一百決杖,告身盡行追奪,雜令條有曰,王府決杖者,代以金贖云矣。兪漢敦,從重論,杖一百收贖,告身盡行追奪,放送,何如?傳曰,允。如有功議,各減一等。以草記使之照律,卽過齋前決放之謂也。政院之已過屢日,今始捧入,極爲駭然,當該承旨遞差。
再政。以尹長烈爲承旨,李祖承爲吏曹參議,尹㬦爲大司諫,申禹相爲執義,李永穆爲獻納,李日運爲持平。
朴宗岳啓曰,卽者議政府錄事來言,左議政蔡濟恭以爲,批旨牖迷,不啻丁寧,而大防難毁,轉動無路,玆又冒萬死還納命召,惟願速被金木之誅云,仍納命召。何以爲之?敢稟。傳曰,重言復言,橫說翌說,備盡慰釋之意,而所住不進,一於所佩,尙稽捧留,卿之事,何日當出場?今豈可復事多誥?卿其更加審處事,偕來承旨,傳諭。命召,仍令史官傳授。
傳于朴宗岳曰,坐直承旨入侍。
李益運,以戶曹言啓曰,卽接廣興倉所報,則來六月朔頒祿次,倉官進去于左議政蔡濟恭所住西部龍山坊,請受祿牌,則以爲方在日夕待勘之中,不敢以見職自居,常祿不敢受食云,祿牌不爲出給,何以爲之?敢啓。傳曰,令倉官更爲輸送。
李益運,以戶曹言啓曰,卽接廣興倉所報,則依傳敎,六月朔祿輸納次,倉官進去于西部龍山坊左議政蔡濟恭所住處,則以爲待勘之蹤,日夕惶懍,常祿非所可論,聖敎雖如此,不敢奉承云,祿俸不爲領受,何以爲之?敢啓。傳曰,更令倉官輸送,可也。
李益運,以兵曹言啓曰,大報壇守直官王道恒牒報內,齋殿東邊大松一株,因風折落云矣,敢啓。傳曰,知道。明禮門以內,非兵曹所管,依中官守直時例,勿爲草記,只令該官來奏,可也。
李益運,以兵曹言啓曰,卽者敦化門西挾門守門將李基慶,謂有親病,徑先出去,莫重闕門,不可暫曠,原單子改付標以入,而闕門把守,何等嚴重?身爲守門將,不待改付標,直爲出去者,事未前有,誠極駭然。當該守門將李基慶,令該府拿門處之,何如?傳曰,今日是替番耶?今則替直之前,不卽微稟,致此草記,當該入直堂上遞差,此草記勿施,可也。
李益運,以御營廳言啓曰,本廳哨官朴廷弼,受由下鄕,過限不來,事關紀律,汰去之意,敢啓。傳曰,知道。
李益運,以義禁府言啓曰,兪漢敦,杖一百收贖,告身盡行追奪事,照律草記批旨內,如有功議,各減一等事,命下矣。兪漢敦,曾祖命凝,揚武原從功臣,永安尉異姓五寸親云,功議各減一等,杖八十收贖,奪告身三等之意,敢啓。傳曰,知道。
李益運,以義禁府言啓曰,忠淸監司鄭存中狀啓,據刑曹粘目內,忠淸水虞候具載敬,移本府處之事,允下矣。具載敬,時在任所云,依例發遣府羅將,交代後,拿來,何如?傳曰,允。
持平崔重圭啓曰,臣姿性魯莽,知識空疎,淸朝耳目,自知不稱。屢叨言地,前後傳啓,非止一再,而日前陳疏,只知聲討之爲重,全昧令式之有違。飭敎截嚴,至有釐正之命,迫於分義,不得不改書以納,而臣之巽軟,於是極矣。繼見大臣筵奏,則以黜補閫帥,疏請變通,事未前聞,至請重推。此莫非臣昏謬生疎,不識事體之致,臺風之壞損,尤無餘地。及伏承批旨,以愛憎攻救,誨責備至,滿心慙懼,無地自容,以此以彼,其何可一刻晏然仍冒於臺次乎?請命遞斥臣職。答曰,勿辭,亦勿退待。
義禁府啓目,全羅前監司閔台爀矣,今此置對之擧,出於尊朝綱之意,則縱有不愜於御史,焉敢以如許噴薄之說,張皇煩陳於爰辭乎?監司事,難免罪上添罪,以此從重勘律。罪從重論,杖八十收贖,告身盡行追奪,徒二年定配,私罪。判付啓,奉敎徒配過矣。加施削職之典,放送爲良如敎。
又啓目,聞慶前縣監金在明原情云云。傳旨內辭意,出問目反覆嚴問,則其所納供,謂以父訓,在任時,公私出入,亦不敢乘轎,當其被拿,尤不敢生心,以草席所裹擔機致身之狀,押來之羅將,隨來之官隷,擧皆目覩是,縷縷發明,極口稱冤。査問於拿來羅將處,則所告內,金在明拿來時,初不乘有屋轎,扶擔機,裹以茵席上來云云,與其納供,無少差錯。羅將旣告其不乘轎,渠亦以父訓納招,則此與尋常發明有異,不可以道臣之論啓,直歸於犯禁之科。揆以事理,合有參恕之道,而旣有捧招以聞之命,上裁爲白乎旀,雖以道臣言之,犯禁守令之論啓,何等嚴重,而只憑別歧之探問,初不究問於被拿時隨來官屬,遽然封啓,殊欠穩當。揆以啓體,不可無警,該道道臣,從重推考,何如?判付啓,觀於渠供,不可謂遁辭之發明,申令之前,因乃父之訓,竝與轎下裝而不乘,被拿之時,亦無所犯,如是爲說,而本府亦旣推覈於押來之羅卒,果無二辭云爾,則所當卽地白放,而道啓丁寧,更令道伯,依囚供云云,詳査隨吏處狀聞爲旀,此囚段,姑爲放送,以待結末。道臣推考事,待結末,更爲稟處爲良如敎。
又啓目,湖南査官全州前判官尹光濩,長城府使韓文洪等原情云云。問目內辭緣,泛稱遲晩,竝只刑推得情,何如?判付啓,尹光濩段,以渠忘錯,罪于蔑法,卽其地定配,於渠藥石,焉敢生因此上京便蒙宥之計乎?本事段,不過申飭,無加罪之端,還發配所爲旀,韓文洪段,附過放送,使之當日還官爲良如敎。
又啓目,咸陽前府使李殷昌原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依他囚例,今日內勘放後,草記爲良如敎。
又啓目,前別軍職朴思弼原情云云。傳旨內辭緣,泛稱遲晩,所當請刑是白乎矣,曾經別軍職,勿爲請刑,載在大典通編,議處,何如?判付啓,不可汰去而止,罷職放送爲良如敎。
刑曹啓目,罪人權衡度·梁萬樞·金仁得·韓世剛等,旣已遲晩,自臣曹考律嚴勘,金鳳甲,下往大興地,李東海,下往中和地云,竝發關捉來,一體照勘,何如?判付啓,獄吏外,竝只嚴囚,待未及捉來之類,捉來後更稟。分輕重嚴刑勘治次,各別嚴囚,俾無逃躱之弊爲良如敎。
副司直李柱國疏曰,伏以臣桑楡之年,景迫朝暮,蒲柳之質,日加衰杇,待盡殘喘,祗寄於刀圭之中,報答宿願,反乖於床席之間,徒負聖恩之曲庇,益悼癃疾之轉固。春間除命,不敢言私,而冒據至今者,誠以未死之前,殫竭涓埃之圖,不願犬馬之疾,願效螻蟻之忱,區區寸赤,自期沒身而後已,奈之何昏耗衰病,愈往愈甚?以其筋力而言則夏不及春,以其神精而言則暮不如朝,不知不覺之中,沈沈奄奄,二豎爲蠱,百藥無効。寢息頓廢,食餘全却,眩暈頻發而如在雲霧,寒熱交加而漸鑠榮衛,事爲則十顚八倒,言語則前忘後失,尋常跬步之間,亦且轉側須人,目今病情,特一未冷之屍耳。戎垣重務,一味擔閣,文簿蝟集,軍政日滯,將兵之臣,如是而顧安敢一日虛縻也哉?從前之有除輒膺者,精力之尙堪驅策也,今日之疾聲哀籲者,病勢之實難蠢動也。如使臣病,或有一分可强之望,則豈敢爲飾辭巽讓,重添瀆撓之罪乎?念臣偏被聖化,屢叨殊渥,雨露所濡,得至于今,前後生成,何莫非洪造之如天,而顧今垂死之際,特蒙丐生之恩,許解臣所帶之任,俾得以安意調病,以終餘喘,則其爲終始之澤,尤當如何?臣玆敢不避猥越,瀝血陳懇。伏乞聖慈,俯垂哀憐焉。臣於病伏之中,有所迷見,敢此尾陳焉。堂下武弁之積滯,未有甚於近來,故聖念克軫疏通之方,多置加設之窠,俾振淹滯之道。瞻聆所曁,孰不欽歎,而第念加說之窠,雖出於一時權宜,而加設數多,遷移窠窄,若無別般變通之道,則其所積滯,反復如前。且當經費不膽之時,差出許多數外之窠,其在公家,固難接濟,而又非捐不急之意。臣意則從今以後,加設之窠,有闕勿補,而兩營把摠各二窠,與從事官各一窠及左右捕廳從事官各二窠,合十窠,竝作實職,以爲次次遷轉之階,而此與兩銓實職有異,一遷此窠,不復檢擬,則名雖疏通而無異前樣,嚴飭兩銓,俾有實效。兩營把摠,則自辟外邑各三窠,昭載於大典通編,而近來銓家,初不擧論,便同紙上之空文。今若申明舊典,嚴立科條,六窠中四窠則以實職把摠,定式差出,二窠則以閑散把摠,依前差遣,在實職,可爲疎滯之方,在閑散,亦可無抑鬱之歎。而銓家如或以實職把摠,不復與他實職,一例看過,專委於自辟,而不爲照望於他窠,則無不多年蹲滯之弊,另飭銓曹,一體差擬,而至於自辟之窠,俾不違式,必無差送,恐合便宜。伏望下詢博採,以爲永久遵行之地,千萬幸甚。答曰,省疏具悉。加設窠之名雖疏鬱,除非陞資與外遷,則積滯一也,此所以申及於兵判擧條之批也。予意則加設窠,不可無別般區處之擧,只欲有闕勿補,來頭新出六之類,又當積滯,欲待都政時,蔭窠如裕餘,則擬以武窠,權令差送,亦有古例之已然者,此猶烏足血。且其裕餘,未可必,此輩區處間,遞付參下略干窠,通擬參上,依向筵下敎,未知便好否。卿與兵判相議,詳盡所見,仍令兵判,論理草記。兩營把摠,捕盜從事官十窠,增爲實職事,好則好矣,銓曹之依實職例收用,固未易。且此數岐,爲無勢落仕者,聊賴之資,則移作新出六區處之實階,亦所持維者。至於兩營把摠自辟窠,申飭遷轉事,自是法典,令銓曹知悉遵行。卿其勿辭行公。
吏曹參議李勉兢疏曰,伏以臣母年迫七旬,素抱貞疾,嶺外暑濕之所祟,宿症越添,爲便醫治,月前自臣父任所,將還京第,而雜試刀圭,未能責效,委臥床席,左右扶將。臣以此情理,萬無離捨供職之望,政事有命而末由趨參。玆敢疾聲仰籲,冒瀆崇聽。伏乞聖上,天地父母,俯察至切之懇,特命鐫改臣職名,仍治臣違傲之罪,以肅朝綱,千萬幸甚。答曰,省疏具悉。爾其勿辭,救護母病。
庚戌五月二十五日卯時,上御誠正閣。右承旨入侍時,右承旨朴宗岳,假注書李海隣,記注官白慶楷·金鳳顯,江界府使閔義爀,以次進伏訖。上曰,守令進前,可也。義爀進前奏職姓名訖。上曰,年今,幾何?義爀曰,六十四矣。上曰,江界弊瘼,不可勝言。近年以來,邑倅數遞,許多痼弊,無回蘇之望,此甚可悶。朝廷惠澤,雖未得究下,而別無害民之政,而民情日急,民勢日窮,民戶日縮,此莫非前倅輩行不法之事而然。何以則使其流散之民戶,更有安接之效也?江界一局,專付於爾,須任怨爲治,斯有一分釐弊之道,可也。義爀曰,下敎若此,無辭可達矣。命書傳敎曰,未下直守令,一兩日內辭朝。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深一寸二分。
洪明浩啓曰,守禦左別將,摠戎中軍有窠,今三日尙不出代,事甚未安,守禦使鄭昌順,摠戎使李漢豐,依定式推考警責,何如?傳曰,允。
朴宗岳啓曰,明日常參·經筵,取稟。傳曰,停。
李益運啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
李益運啓曰,御營廳將官來言,今日本廳軍官,日次私習云矣,敢啓。傳曰,待晴爲之。
傳于洪明浩曰,右承旨入侍。
以承旨房望,傳于洪明浩曰,仍。
李益運啓曰,事變假注書沈象奎,身病猝重,勢難察任,今姑改差,何如?傳曰,允。
以慶尙監司李祖源狀啓,道內列邑民庫設置與否,弊端有無,査實馳啓事,傳于尹長烈曰,晉州等邑民庫之入不當出,觀於邑牒·道啓,可以知之。近來守令,睯不畏法,諸般不正名色,無難犯科。況民庫所用之可東可西者,寧有約己便民之理乎?雖不可誣八路諸倅,而其能小心者,果幾人?凡事不始則已,旣因繡啓,關問矣,飭諭矣。今於曰以不敷之處,任其不敷而已,則不出數年,將再斂而三斂。西邑此弊,猶令成節目,期於釐正,本道何異?令廟堂將此傳敎,謄關措辭,嚴飭該道伯,以永久無弊之方,定成一副事例後,形止使之狀聞。關西則年前式例,草創多窒礙處云,近果何以擧行乎?湖南則因大臣筵奏,亦有措語下批者,令新伯,別般講究方便之策,斯速登聞事,竝令,分付。
同副承旨呂萬永書啓,臣敬奉聖諭,馳往傳諭于西部龍山坊桃花洞外契議政府左議政蔡濟恭所住處,仍傳命召,則以爲臣伏承聖諭,辭旨益嚴,奉讀未竟,五內崩隕,臣之冥然頑然,曾不若豚魚之孚感誠意者,豈全無省覺而然也?實大防在前,不可以任自壞了也。雖然以臣之所住,不進一步,旣勤聖飭,臣若牢守初心,則江上與城外,又何擇焉?臣於日來,素患積氣又動,方在呻楚,明日如得少歇之隙,則謹當舁進崇禮門外。臣之惶懍震惕,奉承聖旨,止於此而已,此外不知所達云矣。臣旣承偕入之命,姑爲仍留之意,敢啓。傳曰,知道。
同副承旨呂萬永書啓,左議政蔡濟恭,今方胥命於崇禮門外,臣旣承偕來之命,仍爲隨往之意,敢啓。傳曰,知道。
李益運啓曰,卽者議政府錄事來言,左議政蔡濟恭以爲,臣擔舁病軀,今方進伏於靑坡舟橋上人家,蓋欲暫爲變動,以少紓惶恐懍惕之意而已。職名如未蒙許解,則雖死,決不可更進一步,玆敢冒萬死更納命召,惟願速被金木之誅云,仍納命召。何以爲之?敢稟。傳曰,知道。聞有愼節,今日姑不多費說話,只令史官,還傳命召。如知差可,卽當更有敦勉。此意,遣史官傳諭,仍傳命召。
記註官金良倜書啓,臣敬奉聖諭,馳往傳諭于西部盤石坊石橋契議政府左議政蔡濟恭所住處,仍傳命召,則以爲臣病伏呻楚之中,史官儼臨,還傳命召,諭以更當敦勉。臣誠意淺薄,未蒙矜許,仰煩恩禮,已過旬日,默數臣罪,惟合萬殞。命召之納,瀆䙝是懼,不敢頻數,尤屬臣死罪,惶隕不知所達云矣,敢啓。傳曰,知道。
朴宗岳,以弘文館言啓曰,副校理金熙朝,修撰申馥,連呈辭單,不爲行公,竝卽牌招察任,何如?傳曰,允。
以副校理金熙朝,修撰申馥,牌不進罷職傳旨,傳于尹長烈曰,只推。
傳于洪明浩曰,坐直承旨入侍。
尹長烈,以弘文館言啓曰,新除授副校理成種仁,時在京畿高陽地,經筵入番事緊,請斯速乘馹上來事,下諭。傳曰,依啓。
洪明浩,以兵曹言啓曰,僉知中樞府事尹昌柱,在外已久,病勢沈苦,末由上來云。西樞雖是閑局,不可一向虛帶,改差,何如?傳曰允。
尹長烈,以兵曹言啓曰,卽接廣智營入直哨官鄭潤玉手本,則集春門北邊宮墻舊築半間許椽木及蓋瓦缺落,同近處舊築一處仰板椽木,亦爲缺落云。此與全體頹圮有異,不必把守,令紫門監,以杻把子堅實圍排,待潦捲修改之意,分付,何如?傳曰,允。
尹長烈,以備邊司言啓曰,江界府使李學源,在任身死矣。返柩時,依法典擔軍題給之意,分付所經各道,何如?傳曰,允。
洪明浩,以義禁府言啓曰,時囚罪人尹光濩原情公事判付內,還發配所事,命下矣。尹光濩,仍前罪目,依例發遣府羅將,押送于全羅道全州府配所之意,敢啓。傳曰,知道。
洪明浩,以義禁府言啓曰,時囚罪人李殷昌,依他囚例,今日內勘放後,草記事,命下矣。李殷昌,依同罪他囚李漢籌例,杖八十收贖,奪告身三等,放送之意,敢啓。傳曰,知道。如有功議,各減一等。
李益運,以義禁府言啓曰,李殷昌,杖八十收贖,奪告身三等事,照律草記批旨內,如有功議,各減一等事,命下矣。李殷昌六代祖希建,振武功臣云,功減一等,杖七十收贖,奪告身二等之意,敢啓。傳曰,知道。
正言尹悌東啓曰,臣知識蒙騃,言議巽軟,本不合於淸朝耳目之任,而聲討義重,冒沒出肅,連日詣臺,粗伸沬血之忱。而夜見政目,則新除授獻納臣李永穆,卽臣妻父也。相避之法,在下當遞,則其不可周旋於一院,請命遞斥臣職。答曰,依啓。
義禁府啓目粘連,向前洪和輔亦,所謂花果監官之任,雖曰一時虛名,可合土民,不患無人,而必以京居之邸吏,襲謬差出,反致後來之痼弊者,誠極可駭,以此照律,何如?判付啓,不可許久滯囚,査啓來到間,姑爲保放爲良如敎。
義禁府啓目,利城前縣監張齊斗原情云云。傳旨內辭緣,泛稱遲晩,刑推得情,何如?判付啓,繡啓臺殫,迭起於一時,以渠遐蹤,將何辭自明乎?前任咸安事,雖在未査之中,目下利城事,其矣分疏,有難的從兺除良,渠果如何居官,如何做事?前後毁譽之入聞,太各相反。渠非匡章,譽何足信,渠非陳仲子,毁亦何足信?要之誠謹,若過於勤勵,則豈有似此人言?以此罪狀草記,照律放送爲良如敎。
刑曹啓目,內需司庫直宋元甲段,照法嚴處是白遣,盲人李春元段,亦爲照律重繩,何如?判付啓,元甲,逋吏而前吏雲起作隻,渠妻雜事,聞由謀害雲起之計是如,旣登於該司之査供,特念明其爲賊之意,雖不直斷本律,際此男衣之說,亦似不期而相符。無論如此如彼有行未行之別,元甲段,以杜後弊之意加刑,與前受準三次,島中爲奴。雲起段置,眞所謂非渠牛角,何壞我墻者。身爲司屬,不以司內雜術,來告官長者,萬萬痛惡。今此向渠云云之說,亦安知非敲撼之奸計乎?捉來嚴杖定配爲旀,元甲妻及劉晩卜稱名漢段置,其矣等設計與紹介之罪,宜有別般徵創之擧,竝只捉來,卿其分等嚴治,元甲妻,亦卽定配爲旀,盲人不足責,亦非誣訴,分揀放送爲良如敎。
庚戌五月二十六日辰時,上御重熙堂。左承旨入侍時,左承旨洪明浩,假注書李海隣,記注官白慶楷·金鳳顯,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
自寅時至辰時,灑雨下雨,測雨器水深五分。
藥房都提調金鍾秀,提調吳載純,副提調趙宗鉉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿,調攝中氣候,益有差勝之節乎?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪明浩啓曰,明日常參經筵,取稟。傳曰,停。
洪明浩啓曰,新除授吏曹參議李祖承,除拜後過三日不爲出肅,依定式推考警責,仍卽牌招察任,何如?傳曰,問有實,許遞。
洪義浩啓曰,來初一日,輪對日次矣,敢稟。傳曰,爲之。
傳于洪明浩曰,三使臣留待。
傳于趙宗鉉曰,三使臣入侍。
傳于李益運曰,次對久未爲之,再明日次對,今日來會。
傳于李益運曰,大臣·備局堂上引見。
李益運啓曰,今日次對,兩司長官,當爲進參,大司憲李致中,大司諫尹㬦,卽爲牌招,何如?傳曰,允。
李益運啓曰,卽者左議政蔡濟恭,又使錄事,來納命召,何以爲之?敢稟。傳曰,遣史官傳授。
傳于趙宗鉉曰,禮·兵房承旨入侍。
洪明浩啓曰,吏曹郞廳來言,臺諫有闕,政事,取稟。傳曰,當日爲之。
李益運啓曰,合辭闕啓,事甚未安,除在外·傳旨未下·疏批未下·引避退待外,未肅拜呈告人員,竝卽牌招,今日政新除授臺諫,一體牌招,何如?傳曰,允。
有政。吏批,判書吳載純進,參判李秉鼎病,參議未差,行左承旨洪明浩進。以申史澳爲正言,徐瀅修爲兵曹參議,南陽龍爲義陵參奉。
兵批,判書李病,參判柳戇病,參議徐瀅修未肅拜,參知李師濂入直進。副司直單蔡廷夏·金履翼·李勉兢,副司果單尹悌東,副司正單李垿。
傳于趙宗鉉曰,軍士房承旨入侍。
事變假注書沈象奎改差,代以李垿爲事變假注書。
洪明浩啓曰,事變假注書李垿,時無職名,令該曹依例付軍職,冠帶常仕,何如?傳曰,允。
傳于趙宗鉉曰,戶·兵換房。
以副校理金熙朝,修撰申馥,牌不進罷職傳旨,傳于李益運曰,只推。
以大司諫尹㬦,牌不進罷職傳旨,傳于洪明浩曰,只推。
以執義申禹相,持平崔重圭,牌不進罷職傳旨,傳于洪明浩曰,只推。
李益運啓曰,臣與行右承旨朴宗岳伴直矣,朴宗岳已有許遞之命,伴直無人。行左承旨洪明浩,拘於廳規,不得請牌,同副承旨呂萬永,方在偕來所,何以爲之?敢稟。傳曰,偕來進去承旨許遞,前望單子入之,待下批,與右位在家承旨,一體牌招,推移入直。
兵曹口傳政事,以朴宗岳爲都摠管。
吏曹口傳政事,以閔光升爲三和府使。
洪明浩,以弘文館言啓曰,副校理金熙朝,修撰申馥,旣有只推之命,竝卽牌招察任,何如?傳曰,允。
洪義浩,以吏曹言啓曰,成均館學正李益烈·安邁權,學諭盧鑮·盧橙,俱以除拜後過限未上來,依例罷職,何如?傳曰,允。
李益運,以兵曹言啓曰,依下敎。含春苑直車必元,植木牌將訓鍊都監別武士金鼎夏,御營廳別武士安昌恒,當日字內巡邏牌將訓鍊都監本廳軍官金光郁,各決棍十度之意,敢啓。傳曰,知道。植木牌將,果何罪乎?當以近處館峴守直之植木監官決棍,有此混同錯誤之擧,卿則推考,決棍之非由於傳敎,牌將處,分付。此雖少事,亦關刑政故也。
李益還,以賑恤廳言啓,南部石橋上契任掌劉漢英,今五月二十七日,本洞路傍,得二歲遺棄女兒,洞里居良女表召史,欲爲收養,貧不自食,願爲受料,告于本部。自該部,同日牒呈,故依節目給料,使之乳養之意,敢啓。傳曰,知道。
李益運,以義禁府言啓曰,時囚罪人張齊斗,草記照律事,命下矣。張齊斗原情公事判付內,繡啓臺殫,送起於一時,以渠遐蹤,將何辭自明乎?前任咸安事,雖在未査之中,目下利城事,其矣分疏,有難的從。渠果如何居官,如何做事?前後毁譽之入聞,太各相反。渠非匡章,譽何足信,渠非陳仲子,毁亦何足信?要之誠謹,若過於勤勵,則豈有似此人言?以此罪狀草記照律。罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。張齊斗杖八十收贖,奪告身三等,放送,何如?傳曰,允。如有功,減等,可也。
掌令朴聖集,正言南涑啓曰,臣等知識言議,本不合於淸朝耳目之任,而聲討是急,朝者詣臺,適値賓對之有命,臣等祗詣閤外,未及入侍矣。聞以遲滯之故,致有承宣請推之擧,揆以臺體,所失大矣。以此情踪,何可晏然於臺次乎?請命遞斥臣等之職。傳曰,勿辭。
李益運啓曰,掌令朴聖集,正言南涑,一日再啓煩瀆,退待物論矣,敢啓。傳曰,知道。
義禁府啓目,淮陽前府使姜原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,繡衣,豈以虛無孟浪之說,白地搆勤於奏御文字之理乎?渠之治績,渠必自知,渠尙今不受刑,在渠,寬典之寬典,焉敢游辭呑吐?此啓目勿施,更良嚴問取招,仍令該道詳査狀聞後,議律爲良如敎。
庚戌五月二十七日辰時,上御熙政堂。藥房入診,禮·兵房承旨,三使臣入侍,大臣·備局堂上引見,同爲入侍時,都提調金鍾秀,提調吳載純,副提調趙宗鉉,記事官徐有聞,記注官白慶楷·金鳳顯,醫官徐命緯·金光國·李敬培·周命新,行右承旨朴宗岳,左副承旨李益運,右副承旨尹長烈,假注書李海隣,事變假注書沈象奎,行戶曹判書鄭民始,行副司直鄭好仁,兵曹判書李,漢城判尹金文淳,訓鍊都正徐有大,行副司直李漢豐,禮曹參判金載瓚,行副司直金持默,正使黃仁點,副使徐浩修,書狀李百亨,以次進伏訖。上曰,入直玉堂·詣臺臺臣,例當隨入次對班,而無端不入,該房何不指揮,與之偕入乎?益運曰,次對命下,三司諸臣,宜卽詣閤,而備堂登筵之後,始爲入來,揆以事體,誠極未安。今日入侍三司,竝推考,何如?上曰,依爲之。出擧條上曰,注書出去,與三司諸臣偕入,可也。象奎承命出,與掌令朴聖集,正言南涑,校理朴奎淳,修撰金載翼,偕入進伏。鍾秀曰,日間聖體,若何?上曰,一樣矣。鍾秀曰,王大妃殿氣候,何如?上曰,一樣矣。鍾秀曰,惠慶宮氣候,何如?上曰,一樣矣。鍾秀曰,次對有命,而左相適在胥命之中,小臣之獨登前席,極爲惶悚矣。上曰,事勢適然,庸何傷乎?次對久未爲之,三使際又拜表,故爲送使行,兼行次對,卿則姑就座,使臣先爲進前,可也。仁點等進前。上曰,今番使行,異於常時,卿等行將壯觀,可謂稀貴之事。但潦炎如此,趲程必難,其爲慮念,何可勝言?皇帝之特頒御筆,以寓祈祝者,實出於常格之外,其在外國酬答之道,宜有別般叩謝之擧。況今聖節,禮又自別,諸國使价,無不齊會,卿等須於赴燕以後,凡百事爲之間,務盡殫竭,方物備納之時,克致款誠,使彼人亦知各別叩謝之意,可也。仁點等曰,御筆書字,爲我東祈祝億萬年無疆之福者,實前古未有之洪恩異渥,而亦海內諸國之所未嘗得者也。臣等之感祝欣忭,固已萬萬,猥以無似之賤,濫膺星槎之命,夙宵兢惶,恐負特簡之意。今玆前席下敎,不啻縷縷,臣等敢不竭力周旋,思所以對揚其萬一,而但言語無以導達,是爲可悶矣。上曰,入侍之時則事體屑越,似不得爲叩謝之方矣。仁點曰,臣於年前奉使之行,伏聞彼人言,入侍叩謝,亦無所禁云,而但通使輩,若或先期知之,則屛逐而使不得開口云。苟欲登筵叩謝,惟在臨時,周旋之如何矣。上曰,渡江當在何時?仁點等曰,以來月十七八日爲期矣。上曰,我國使臣,每以早到,特蒙褒賞,今行尤有所自別,卿等之冒炎跋涉,雖爲可悶,如不見阻於潦水,則須圖早到,好矣。仁點等曰,今番則諸國使臣,亦必早到,故臣等欲趁七月晦前,某條赴燕矣。上曰,留館爲幾日?仁點等曰,宴後留館,例爲三十日,而或有限前回程之時,蓋因禮部指揮,隨時進退云矣。上曰,還朝之期,當在何間?仁點等曰,菊初似可離發,十月當爲復命矣。浩修曰,臣等到燕後,當以表文,叩謝禮部,而至於金簡之前後款待,誠爲可感,臣等齊往致謝,恐或無妨矣。上曰,彼旣款待,禮宜厚謝。金簡之外,凡有綣綣於我使者,亦皆躬謝,好矣。上曰,首譯以次奏職姓名,可也。洪命福·金允瑞·李光烈·李惠迪等,以次奏職姓名訖。上曰,爾輩赴燕,爲幾次乎?命福曰,小臣燕行,凡爲十七次矣。允瑞曰,臣則爲六次矣。光烈曰,臣則爲五次矣。惠迪曰,臣則爲四次矣。上曰,爾輩加資,何以致之乎?命福等曰,臣等俱以備局抄啓爲堂上,別使之行,蒙恩陞嘉善矣。惠迪曰,小臣,堂上則以備局抄啓爲之,嘉善則以今番冬至使行先來,特蒙恩典矣。上曰,已諭於三使,而今此別使之行,非比常時,其所叩謝之方,宜有拔例之擧,爾等須各惕念,可也。仍敎仁點等曰,別無更諭之事,惟卿等善爲往返,好矣。命先退,仁點等退出。上曰,次對爲之。鍾秀曰,左相去就,出場之前,除非緊務,有難稟處矣。上曰,唯。鍾秀曰,頃因北靑府使柳知養上疏批旨,貿米事·布軍事,詳陳意見,便否之意,行會本道矣。卽見咸鏡監司李秉模狀啓,則以爲計口貿米之說,試以北靑一邑論之,籍內人口摠爲四萬一千二百餘口,每一口每一旬米五升式磨鍊,則通計六朔摠米爲二萬四千七百二十石,該府會案各穀折米爲一萬七千二百七十石,不足數爲七千四百五十石。雖欲只從不足之數而貿入,當不下數三萬兩,與該倅數日面商,終無好道理。今年年事,幸以豐登則明年還穀,必多不願受者,半留二留之外,如可以加留,不計耗條之或縮,只爲元穀之多蓄,則實是返本之策。至於布軍事,兩年飢癘之餘,隣·族之弊實多可矜,而給錢防役,決非常行之規,謹當與該倅,私相爛議,以爲從長蠲恤之道云,而請令廟堂稟處矣。北邑米穀,雖患數少,與其費錢而貿米,毋寧少出而多蓄,道臣所論,儘有意見。至於布軍事,給錢防役,終傷國體,營邑往復,思得別般蠲恤之方,以爲目下救弊之道,亦合事宜。竝依狀請施行,何如?上曰,依爲之。軍役之弊,何邑不然,而因邑倅陳疏,特命講究蘇瘼之餘,今若仍置勿論之科,則事涉無實,孰甚於是?雖曰通八道,爲弊則均,而見牛未見羊,亦屬仁心仁聞,得寸爲寸,古人有言。嚴飭道伯,另究好道理,汰減者汰減,給代者給代,査櫛者査櫛,裒益者裒益,無論如此如彼,又無論小變通大變通,俾有釐弊之實效,形止從後狀聞事,分付,可也。出擧條鍾秀曰,日昨政,引儀任藗,見擬衿川縣監末望矣。未經詞訟,直擬守令,有違銓格,大是做錯。伊日參政銓官,從重推考,何如?上曰,依爲之。出擧條鍾秀曰,大報壇傍近風落木,旣因兵曹郞官之來告政院,政院微稟區處,已過多日之後,入直騎堂,始爲草記稟旨,事之駭然,莫此爲甚。所重有在,不可無飭,當該兵曹堂上,罷職,何如?上曰,依爲之。出擧條鍾秀曰,各司郞官中雜岐之彌滿,莫近日若,聞銓堂之言,則目下若有詞訟窠,則三望無充數之道云,官方之淆雜,誠極寒心。如雜岐出六及武壯元之屬,本多人與地皆不似之類,此輩之得爲東班正職,已是倖也濫也,故在前則率多箇滿自落,或有中間鐫去者矣。挽近以來,銓官之顔私太勝,此等之類,亦多臨瓜移職,官方安得不淆雜乎?如欲少淸仕路,則莫如痛革謬弊,自今嚴飭銓曹,無踵前習,恐合事宜矣。上曰,依爲之。出擧條上曰,諸堂所見以爲如何?民始等曰,誠如大臣所奏。雜岐出六之人,率多微賤,東班正職,已極過濫,而今乃圖囑銓官,東遷西移,遍歷各司,拖至數十朔,畢竟占得守令·察訪而後已。夫如是則與士族蔭仕者,有何貴賤之別乎?古無是弊,近成痼瘼,官方之淆雜,職由於此矣。上敎鍾秀曰,無他廟務之可稟者乎?鍾秀曰,別無緊急可達者,竊有區區所懷,日前診筵,未及陳達,敢此仰煩矣。我殿下恢受之量,轉圜之德,匹美前聖。自御極以來,未嘗有以言獲罪者,此固臣等之所欽仰贊頌者也。忽於近日以來,言事之臣,多被竄削,絲綸之下,或欠過中。如掌令黃樟疏批中,受人囑托四字,恐涉如何。夫以臺諫爲名,而承受人囑托之敎,其勢將不得束帶抗顔,在聖朝培養士氣禮待言官之道,恐不宜如是。大抵,洪秉聖之疏語,物情旣駭,李勉兢之書題,衆惑且甚。至於上款所陳,亦出擧國必討之義,則臺疏論列,設有不槪於聖衷,四字批旨,有欠來言之道。此不但爲一臺臣地也,實有欠於大哉王言如綸如綍之義。伏願特許反汗焉。上曰,黃樟疏中上款句語,予一見之,心甚不樂。此其爲罪,固已難貰,至於兩人論列,可謂無復餘地。李勉兢事,姑捨是,洪秉聖事,尤不成說。挾雜逞私之事,從古何限,而何嘗有似此爻象乎?抉摘文字,驅人罔測之科,世道之憂,容有旣哉?臆度逆料,自成註脚,而由淺入深,必欲使人歸之黨逆,許多說話,無非深緊,雖於蟣蝨之賤,猶不當如是爲說。諺云明其爲罪,賊乃可服,黃樟雖是臺臣,誣人不實,安得免反坐之律乎?予則以爲若論其罪,次律猶輕,故受人囑托之敎,歸之於無足責之科,寔出於彌縫周遮之苦心至意也。此疏若出於渠意,則可謂死有餘罪,苟不以是成罪,則在渠當如何耶?鍾秀曰,聖敎以抉摘文字,驅人罔測,爲世道深憂,此乃大聖人祈天永命之盛德至仁也,奚但爲我東方億萬之休?亦將爲後世懿範。臣等欽仰感歎,曷有其極?第伏念李勉兢之書題,非但有駭聽聞,洪秉聖之箚奏迭陳等語,大惹人疑。且此人素有標榜,故臺言如此,疏中云云,謂之過中則猶或可也,而至於四字批旨,有非待言官之道。亟命反汗,區區之望也。上曰,予之本意則果如此,而卿之所奏旣如許,從當改書以頒矣。上曰,諸宰稟事,可也。民始曰,卽接嶺南右漕倉差員所報,則今番上來之時,沿邊邑鎭,全不指路護送,至於庇仁縣,則境內有險洋,而初不定送監色,所斤僉使,卽護送差員,而亦不來待云。近來指路護送之法,漸至解弛,漕舡上來時,未免狼狽之患者,已極可駭,而至於庇仁之不爲指路於險洋,所斤僉使之身爲差員,不爲護送,尤爲駭然。庇仁縣監·所斤僉使,令該府拿問處之,沿海諸道,各別嚴飭,着意護送,俾無如前疎忽之弊,何如?上曰,依爲之。出擧條有大曰,武庫事,誠可悶矣。每年造弓,不過五百餘張,賞格之下,常患不足,趁今加造然後,可以繼用,而物力無他辦出之路。在前如此之時,多有甲冑價筵稟請得之例,而卽今留儲於惠廳者,爲七十餘部矣。若以二十部價區劃,則足以補用,故敢此仰達矣。上曰,令廟堂草記稟處,可也。出擧條曰,虛司果今則皆已區處,昨年加設及權作實職窠,待其次次遷轉,有闕勿補,何如?上曰,大臣之意,何如?鍾秀曰,各軍門將官出六區處之道,從前只有訓鍊主簿一窠,故臣則至今如是知之矣。今聞筵臣所奏,近年以來,以將官出六之司果,比例於實職出六之虛司果·訓主本窠之外,方在六品實職者,至於三四人之多云。舊法之壞毁,官方之淆雜,俱足寒心,當該前後銓官,一竝從重推考,何如?上曰,依爲之。鍾秀曰,臣旣以申明舊章之意,請推前後兵判蒙允,則訓主本窠外,各軍門將官之以實職出六者,旣係格外,一竝勿施,似不容已矣。上曰,將臣各陳所見,可也。有大曰,近來加設之數多,雖緣事勢之不獲已,官方之淆雜,誠可悶矣。在前軍門將官之出六者,差訓主一窠,而限滿遷轉之後,循次差除矣。今番各營將官出六之人,一時竝擬實職,政格恐似如何。臣意則雜岐出六之類,勿如今番之多數差擬加設窠,則必也有闕勿補,實合事宜矣。漢豐曰,將官之出六,有訓鍊主簿一窠,待其遷轉,次第區處,故在前出六之類,其所除職,或以十年爲期矣。今番則多人之昨今年出付司果者,一時竝除實職,非徒太過,亦違格例。元定本窠外,竝爲勿施,恐不可已矣。上曰,各軍門宣薦哨官出六,以訓鍊主簿一窠,次次收用,自是格例,則將果諸人之一時竝擬於加設窠者,果如右相所奏。兵判事,雖難免不審,而旣非渠輩之罪,則有職而還作無職之人可矜,猶屬餘事,擧措亦甚顚倒。以將果已陞判官者外,散在於武兼部將等各岐者,竝付於訓主加設窠,依格式次次盡爲收用然後,新出六者,始許收用,官案亦以將果二字,名邊懸註,俾無相混之弊。如是則官方復舊,職名自如,以此分付,可也。出擧條上曰,雖因諸議,有所賜批,以實職旣已出六之人,若不得區處之方,則誠亦可悶,此則使各其營門,還差本營將官爲好。切欲書頒傳敎,而事體屑屑,姑且置之,卿等須體朝家軫念之意,另加收用,可也。鍾秀曰,一經正職,於渠濫矣。大凡官方,自有通變,如陵官之或作令·直長,或作參奉·別檢者,自昔已然,種種皆出於隨時適宜矣。上曰,故領府事亦嘗以爲官方者,自下固不敢任意闊狹,而至於自上通變,少無所妨云矣。鍾秀曰,然矣。上曰,禮·兵房承旨先卽退出,以爲拜表時擧行,可也。宗岳·益運退出,曰,日昨戶判鄭民始,以臣曹軍職祿事,有所筵稟,三百十六窠外,俾不得違越,而蓋此事,萬無矯救之道。癸卯年間,臣待罪本曹時,應付祿窠外,猶有餘數,伊來六七年之內,祿窠加下,歲加月增,至於一千四五百石之多,到今雖欲變通,其勢末由。今朔祿上,依例越送於戶曹,則謂以已爲筵稟,不受還送。頒祿在卽,事極可悶,敢此仰達矣。民始曰,西班祿窠,自古有此數,別無增加之事。侍從雖曰數多,比諸丙申以前,猶有不及,而曾前有裕者,年來加下,豈無所以而然乎?假使經費有餘,兵曹之法外加下,創開前所未有之例,已極不可。況此元數不敷之時,何可酬應科外之需?且一等原祿米爲七百餘石,而今春等加下爲五百餘石,殆過原祿三分之二,尤非可繼之道。顧今釐正,惟在兵判之任怨,而臣之筵稟移文,在於旬前,兵判寂無皁白,乃於昨日已開倉之後,始以不得變通爲言,而祿上之如前修送者,殊甚慨然矣。上曰,大臣之意,何如?鍾秀曰,祿窠之只有此數,從古已然,未嘗有加減之事,則假令有新般事端,而經費亦且有裕,只當稟旨增數,不當惟意闊狹。況無他端,而太倉歲入,每不足於頒祿者乎?兵曹事,極爲未安,而凡事一番創始,便成已例,則中間襲謬之諸堂,雖不必一一深責,最初加下創開之銓堂,事近專輒,不可無罪。當該兵曹堂上,罷職,何如?上曰,依爲之。至於祿窠之隨時換作,亦有已例,令兵判知悉。俾有周徧之效,可也。出擧條上曰,今若禁其加下,則侍從軍銜之貧而無賴,以祿藉生者,豈非可矜乎?民始曰,該曹遞付邊將等料米,本自不少,而初無分給之事,皆歸該吏之囊橐。禁軍祿試射,亦有定式,而拘於顔私,未滿四矢之類,亦皆給之,巡將額數亦太多。外此襲謬之弊,不一其端,蓋出於前後兵判不欲任怨之致也。至於侍從軍銜頒祿之例,乃是近年創始之事矣。宗鉉曰,臣於先朝,以曾經玉堂,帶軍銜爲五六年,而未嘗一次受祿矣。有大曰,臣之除亞將時,祿試射料窠,不過三十以內矣,數年以來,漸致增加云矣。好仁曰,臣於年前待罪兵判時,必欲復舊例減經費,侍從軍銜之在鄕者,一不付祿矣。衆謗蝟集,不勝其苦,臣亦終不免襲謬而給之。然而十餘年以前則堂下侍從,元無軍職祿,雖堂上軍銜,苟非吏議國子曾經人,則亦皆無祿,臣嘗熟聞而稔知矣。以故戊申·己酉年間待罪兵判時,則臣果任怨,不給禁軍射祿及巡將料米,亦多減數,所得祿窠,合爲一百餘窠,而猶不免加下之弊矣。上曰,古例旣然,諸議又如此,雖不得不有所釐革,至於玉堂軍銜,比他自別,宜有闊狹。何可以古例無祿,膠守而不思通變乎?此則兵判必須善處也。載純曰,今朔當爲儲窠矣。郡守以上窠,則京職中可擬之人,每患苟簡,雖非啓請之邑,限都目前以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,合啓則退出臺廳,待長官承牌而爲之,可也。仍命諸臣先退,鍾秀等退出,上命長烈,書傳敎曰,以今西路民事,且値農節,使行之諸般弊端,曾所稔聞。今番各別撙抑,俾無如前貽弊事,令廟堂嚴飭三道。使行廚傳,限畢賑內,必爲嚴飭省減事,一體申飭。命宗鉉書公事判付訖。命退,承史以次退出
庚戌五月二十七日辰時,上御重熙堂。軍士房承旨入侍時,左副承旨李益運,假注書李海隣,記注官白慶楷·金鳳顯,以次進伏訖。上曰,黃樟上疏批答入之。賤臣承命出持入。命書傳敎曰,朝筵因言端,黃樟疏批中受人屬托一句,右相以爲如何,以擾攘於東提西挈改書下,以此分付。命退,承史以次退出。
庚戌五月二十七日戌時,上御重熙堂。軍士房承旨入侍時,左副承旨李益運,記事官徐有聞,記注官白慶楷·金鳳顯,以次進伏訖。上命書傳敎曰,自是久次人亦可用,其家近,無正卿,甚是欠事。行右承旨朴宗岳,都摠管見窠,令該曹口傳陞擬,待下批牌招察任。又命書傳敎曰,右承旨旣命陞擬,摠管許遞,右副承旨以本來眼病,無以書出判付云,亦爲許遞,前望單子入之,待下批牌招察任。又命書傳敎曰,摠管中老病及有頉人,竝許遞。又命書傳敎曰,三和府使之代,令該曹口傳差出,待下批,仍令明日辭朝。命退,承史以次退出。
上在昌德宮。停常參·經筵。
洪文泳啓曰,明日常參·經筵,取稟。傳曰,停。
趙衍德啓曰,合辭方張之時,兩司無詣臺之員,事甚未安,除在外·引避退待·疏批未下外,未肅拜呈告人員,竝卽牌招,何如?傳曰,允。
趙衍德啓曰,大司憲李致中,執義申禹相,持平崔重圭,牌不進,掌令閔彝顯,持平李日運在外,掌令朴聖集引避退待,監察茶時之意,敢啓。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳,日次私習云矣,敢啓。傳曰,知道。
李益運啓曰,卽者左議政蔡濟恭,又使錄事,來納命召,何以爲之?敢稟。傳曰,欲待小間,更勤敦迫,而命召之來納,日課不輟,豈勝慨然?玆遣史官,更爲還待,仍令問病以來,卿其知悉事,傳諭。
傳于李益運曰,三和府使入侍。
傳于李益運曰,未肅拜承旨與左承旨許遞,前望單子入之,待下批牌招察任。
承旨前望單子入之,洪文泳·朴聖泰·白師謹落點。
以同副承旨白師謹,牌不進罷職傳旨,傳于趙宗鉉曰,以其坐地,館錄猶可,承旨改正之說,極爲駭然。宜令一伸,許遞,前望單子入之。
承旨前望單子入之,趙衍德·洪秉聖·洪聖淵落點。
趙宗鉉啓曰,新除授承旨趙衍德·洪聖淵,方在罷散中,何以爲之?敢稟。傳曰,敍用。
傳于趙宗鉉曰,黃樟疏批句語之改下,出於濕飯不欲出嚼之意,而近來駁擊之疏何限,而自見黃樟疏,言念朝象風習之所以致此,豈勝深憂而長慮?此非特爲被論之人而然。大抵,以言外之旨,臆料而逆度,自出注脚,又於注脚之外,更入一層,一層深於一層,驅之於黨逆之臼,而自其口構罪,以構罪之說,仍定律名,一言而蔽之曰,淸朝之世,保無似此爻象。此所以昨筵,原疏如出於己意,則黃樟固死有餘罪,爲說於大臣者也。今此除拜,不欲置之䵝昧人鬼關頭而然。新除授承旨洪秉聖,卽爲牌招察任。
趙衍德啓曰,同副承旨疏批已下,更爲牌招,何如?傳曰,允。
有政。吏批,判書吳載純進,參判李秉鼎進,參議未差,右副承旨洪聖淵進。以李勉兢爲吏曹參議,曺遠振爲大司諫,宋銓爲執義,李基恒爲持平,洪樂性爲內局都提調。
兵批,判書李病,參判柳戇病,參議徐瀅修病,參知李師濂入直進,左副承旨李益運進。副司直單洪明浩·李祖承·尹長烈·呂萬永·白師謹,副司果單金熙采。
以黃海監司李時秀狀啓,道內各邑救急畢巡形止馳啓事,傳于洪文泳曰,始自二晦三初而略略抄飢者,厥數至於此多爲十餘萬口,歲前後之不見抄而捐瘠於溝壑,流離於連近,勢特使之然,該道前伯矇不用心之罪,可謂愈久愈往而愈覺無狀。卿則自初受命,至于今西來之入耳者,有譽處無疵聞,殊足慰心。勿以麥事之告登,雨澤之若意,爲一分放忽之端,亦勿以情理,或妨公務,一心孜孜,勿激勿遂事,回諭。三邑守令之自辦穀物,雖曰雄邑,如非眞箇捐廩,則依他邑,以公穀準減,可也。道內民人輩,出義捐財,分饋鄕隣之類,誠固可或,勞亦宜酬,法典所載論賞石數,分等狀聞,以爲褒賞之地事,一體下諭。
以平安監司沈頤之狀啓,尹昌文構誣主將,發賣偸食之罪,嚴訊究問事,傳于洪文泳曰,每以供招煩聞,尙不以收殺勘簿形止狀聞,何也?斯速畢捧後狀聞事,令廟堂,分付。
原春道狀啓,六月令宗廟薦新生銀口魚,節序差早,限內不得封進,惶恐待罪事,傳于趙衍德曰,勿待罪事,回諭。
傳于趙衍德曰,坐直承旨入侍。
記注官許鞏書啓,臣敬奉聖諭,馳往傳諭于西部盤石坊石橋契議政府左議政蔡濟恭所住處,仍傳命召,則以爲卽者史官儼臨,還傳命召,至令問病,臣力疾扶起,以首頓地,不勝感激流涕。臣之奉納命召,便作日課,豈不知添臣死罪,而危臲之蹤,萬無進身之路,則命召不可捧留,旣不可捧留,則還納之外,更無他道理,知罪而犯罪,願被金木之誅者,實以此也。至於殘疾加減,安敢登諸奏啓,而素患積氣之外,忽添暑泄,神氣如縷,坐立不得,此殆臣命卒之秋,伏地悲泣,不知所達云矣,敢啓。傳曰,知道。
李益運,以義禁府言啓曰,張齊斗杖八十,奪告身三等事,照律草記批旨內,如有功,減等可也事,命下矣。張齊斗無功云矣,敢啓。傳曰,知道。
右議政金鍾秀箚曰,伏以臣之情理,本不敢從宦,內局夙夜之地,尤非可强,而只緣誠切保護,義重嘗藥,抑情供職,今已恰滿三朔矣。臣之母病,膠痰之去來,神識之開蔽,頃刻異候,日以益甚,離側奔走,情所不忍。伏乞聖慈,許解臣藥院兼任,以幸公私焉。抑臣於定州鄕案事,有不得不一暴者,而僚相方困人言,此事臣本異見,則於是不能無不安于心者,一向泯默,耐至于今矣。左相疏中,公下無處可徵,不得如數還報云爾,則公家之以是爲令,不亦疲惱苟簡之甚云者,臣所未喩。臣恐僚相於此,思之或有未周也。新案中人,締結行賂,圖占非分之狀,業已上徹之後,則新案,固不可不毁也。至於中間消瀜之錢物,假令人失千金,此渠之罪,非有冤也,而特以受者之罪,殆有甚於與者,則因仍置之,事近富桀,且有妨於戢貪懲後之政,故但令推給錢物而已。至於所謂公下之區別不區別,卽該道·該邑之事耳,非朝家所可與知,則況於以是爲令乎?且凡還報云者,本以民間賖貸而立名者也。此事初非賖貸,則還報二字,已是着不得。其數之如不如,尙奚論哉?噫,臣雖無似,職是大官。朝令一下,使國體益尊,民志咸服,卽臣寤寐至願,思日贊襄而未之能焉者也,尙何忍以疲惱苟簡之事,仰勸聖明也哉?今始因箚附陳,煩瀆增悚,倂願俯垂鑑察焉。答曰,省箚具悉卿懇。附陳事,卿則曰公下之區別與否,付之謀送,僚相則曰用於公者,旣不準數推給,則錄案亦宜勿焚。此若胡子所謂同體異用,何必以此更煩於箚牘?況已有擧條·批答,該道自可按而行之矣。兼管藥院,異於夙夜劇務,而暫缷亦何妨?所請許副。仍傳曰,此批答,遣史官傳諭。
禮曹判書徐浩修疏曰,伏以臣猥承專對之命,纔已辭陛登途矣。所叨春官·藝苑·經筵·秋春之任,俱非出疆之臣所可仍帶者。伏乞照例遞免,以存公格,以安私分,不勝幸甚。答曰,省疏具悉。疏辭,下該曹稟處。
同副承旨洪秉聖疏曰,伏以臣卽一拳踢間孤畸之物也。其生其死,固不足有無於當世,而時人必欲殺之,聖主必欲生之,僚倒空蕩,與物無競,而欲殺之怒何多?才猷學識,百無可取,而欲生之恩何深?阱獲鋒鏑,九死一生,胡不自滅,又有此遭罹也?原疏未見,聖批先布,驚魂惝怳,其測其端,感淚縱橫,莊誦而已。及覩具書,則惝怳之驚魂,轉而爲駭憤,縱橫之感淚,添之以逆血。痛察曲諒,昭釋無餘,使臣自明,何以加此?涓埃之報,此世已矣,銜結之願,只俟他生。噫彼言者,何怨於臣,向二凶而急驅,勒歸罔測之科,摘一字而自註,直擠難赦之獄?闔門震懍,叫天無路。不料千萬夢想之外,以臣爲承政完同副承旨,繼以天牌儼臨,援之湯火,庴之袵席,不足以喩此幸也,朽骨生肉,枯荄復春,不足以喩此榮也。感激恩造,固宜竭蹶趨謝之不暇,而重津俟勘,人鬼未分,脩門覲光,重非此時之可論,而以臣罪名,又犯違傲,情窮勢蹙,無地自容。臣非敢以平人辭免,援例陳章,而竊附獄中上書之義,有此疾聲之呼,惟聖明,哀憐而垂察焉。臣向以久謝臺閣之餘,猥蒙諫長之除,沐浴之淸,實爲初當,而枚列群凶之情狀,恐歸謄啓之支煩,故歷論諸賊,只擧數字而勘斷。至於近年新逆,懲討尤急,故宇·偉·驥·簡之上則曰窮凶極惡,愈出愈甚,餘彼遺種,無處無之,擬帥構疏之下則曰鞫招昭在,顧瞻旣著,箚奏迭陳,誣逼難逃。竊自以爲新逆之討,倍嚴於向時諸凶,而今之爲言者,其精神骨子,起怒於何處,眼目語脈,執疑者何端,顚倒爲說,乃至此極?臣固無文,而尙未聞古今文義,以無是二字,爲何字之注解也。指劃之事,果是何等凶悖之事,而鞫招旣出,顧瞻之眞贓畢露矣,綢膠之說,果爲何等奸祕之說,而箚奏旣發則誣逼之斷案,益彰矣。中庸·詩序,曾發何字,公羊一傳,全用何字,此皆開端接下處,引幹字眼,今以何事何說,明言無是,抑何見也?同惡自服,無招亦招,而明稱擬帥之凶,則今欲區別者,何也?大潦連討成案可案,而特揭誣逼之罪,則今謂勒歸者,何也?人皆曰進忠,而罕聞精白而懷報,人皆曰討逆,而尙見根窩之自在,此臣所謂忠逆之莫分,而彼則曰義理之不明者,不害爲善釋臣疏也。臣以不疎杯酌之故,深知麴糵之害,悶其浪糜,願祛泰甚而已。苟至嚴防,則臣先狼狽。然乃以崇飮而請禁,豈非識弊之公言乎?若夫法樽含恩,下殿扶醉,墨客暢懷,令節盡觀,實是太平美事,孰不艶喜?但今憑醺而罵長,倚酗而侵貴,奸訟殺獄,酒居十九。臣所謂擧國若狂,實道此等處光景,而不料摘抉之言,又付於討逆之長也。昔者子貢觀蜡曰,一國之人皆若狂,此亦爲厚誣一世,而子貢之時,亦懲討而然耶?尤可見驅勤之極,無所不知也。臣之山麓弊廬,實與逆簡之居,洞名旣同,爲之同閈則,可也,曰友云爾,豈不驚心?顔面相熟,故謂之友耶?年紀相方,故謂之友耶?氣昧旣別,情地不奚,末乃侮嫉轉甚,幾不相容,若是者尙可以爲友乎?又況逆偉,不過稠座中識面,班行上逢着而已。天下寧有不知其門之客乎?客乎云爾,已屬烏有,輸心二字,尤不足辨。兩賊之家屬尙存,一世之公論自在,孰可誣也,焉敢罔也?噫,偶居一巷,而謂之同閈之友,則識其家,而謂之輸心之客,有滿城莫非友客,立朝殆無完人,臣身固不足恤,世道寧不心寒?藉令眞有偉·簡之友客,逆節旣彰,則皆當斷臂而却走,矧以素非友本非客者,懷何德而右袒,顧何戀而立幟耶?臣雖迷暗,尙不病風,此何人哉,此言奚到?蓋臣固滯之性,愚不知變,權要之地,避之知畏,閱歷幾番勢貴,祗知一味斂縮,故趨時者哂其過拙,當路者疑其太僻。屢經磨折,瀕死不悔,請罷請刋,受而無怨,至於今日之罪名,決非暫時之堪過,哀此縷命,隔死如紙,造化之仁,必憫臣枉。伏乞亟付日敗,以快言者之心,仍得鳴辨,死爲潔白之鬼,不勝大願。答曰,省疏具悉。爾其勿辭察職。
庚戌五月二十八日卯時,上御春塘臺。北道親騎衛試射入侍時,左副承旨李益運,假注書李海隣,記注官白慶楷·金鳳顯,以次侍立訖。益運曰,自兵曹謂有宣傳官射講之命,來呈草記,而政院初無承下敎者,故俄已退却矣。上曰,宣傳官射講,初無出令,則兵曹之來呈草記,果何委折?此必承傳宣傳官之誤爲分付,事甚駭然。自政院合有請罪之擧矣。益運曰,今日親騎衛射講,以宣傳官射講,誤爲分付,至有該曹把守單子來呈之境,事之駭然,莫此爲甚。當該宣傳官,所當重勘,而本院請推之外,無他可施之罰,何以爲之乎?上曰,汰去,可也。出擧條射講畢後,命承史先退,諸臣以次退出。
庚戌五月二十八日午時,上御重熙堂。軍士房承旨與下直守令入侍時,右副承旨李益運,假注書李海隣,記注官白慶楷·金鳳顯,三和府使閔光升,以次進伏訖。上曰,守令進前,可也。光升進前奏職姓名訖。上曰,須思善治之道,毋負差送之意。命退,光升退出。命書傳敎曰,政官牌招開政。又命書傳敎曰,承旨房仍,右副爲禮房。仍命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪聖淵啓曰,合辭方張之時,兩司無詣臺之員,掌令朴聖集,正言南涑,引避退待,已至多日,尙未處置,事甚未安。除在外·疏批未下外,未肅拜呈告人員,竝卽牌招,何如?傳曰,允。
洪聖淵啓曰,大司憲李致中,執義宋銓,持平李基恒牌不進,掌令閔彝顯,持平李日運在外,掌令朴聖集引避退待,監察茶時之意,敢啓。傳曰知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
趙宗鉉啓曰,明日乃是初伏,自明日處暑間,視事頉稟之意,敢啓。傳曰,知道。
傳于趙宗鉉曰,禮房承旨馳詣宗廟·景慕宮,奉審摘奸以來。
以大司諫曺遠振,執義宋銓,持平李基恒等,牌不進罷職傳旨,傳于洪聖淵曰,只推。
傳于趙宗鉉曰,禮房承旨入侍。
李益運啓曰,卽者左議政蔡濟恭,又使錄事,來納命召,何以爲之?敢稟。傳曰,遣史官傳授。
以承旨有闕政事取稟。傳于趙衍德曰,前望單子入之,待下批牌招察任。
承旨前望單子入之,徐瀅修落點。
以承旨房望,傳于趙衍德曰,承旨房仍,右副爲禮房。
以咸鏡監司李秉模狀啓,咸興尹厚三,嶺貿時,私載一舡委折及其他罪犯,捧招以聞事,傳于趙衍德曰,道啓如此,繡啓之不能別白指酌,不可不問於繡衣,更爲下諭。令政院,繡衣處問啓,待批下謄送該道,使卽査處。
以慶尙監司啓本,善山府殺獄罪人李三得獄事,更令該曹稟處事,判付內,啓下刑曹爲旀,原案段,觀於道啓,旣有新得之證,然而持疑於前見,殊非疑輕之義,令道伯,卽爲勘處事,行會爲良如敎。
傳于趙衍德曰,坐直承旨入侍。
徐瀅修,以弘文館言啓曰,副校理金熙朝,修撰申馥,旣有只推之命,竝卽牌招察任,何如?傳曰,允。
徐瀅修,以吏曹言啓曰,本曹佐郞韓致應呈狀內,矣身素患暑症,近甚添劇,委頓床席,轉側須人云,義盈主簿金熙稷呈狀內,矣身素患痰癖之症,遇暑添劇,萬無起動供職之望云。身病旣如是沈重,則不可等待其差歇,竝今姑改差,何如?傳曰,允。
徐瀅修,以兵曹言啓曰,禁軍來秋冬等祿試射時,沒技人別單中,依例懸注以入之意,敢啓。傳曰,知道。
李益運,以備邊司言啓曰,卽見訓鍊大將徐有大所啓,則以爲武庫每年造弓,不過五百餘張,賞格常患不足,趁今加造然後,可以繼用,而物力無他辦出之路。在前如此之時,多有甲冑價筵稟請得之例,而卽今留儲於惠廳者,爲七十餘部矣。若以二十部價區劃,則足以補用爲辭,而批旨有令廟堂草記稟處之命矣。武庫事勢,旣不可不念,而甲冑價之區劃,便成已例,惠廳儲留甲冑價米布中,參量前例,限十五部劃給,何如?傳曰,允。
趙衍德,以義禁府言啓曰,庇仁縣監李儒喆,所斤僉使鄭慶龍等,拿問處之事,傳旨,啓下矣。李儒喆,時在任所云,依例發遣府羅將拿來,鄭慶龍,亦在任所,發遣府羅將,交代後拿來,何如?傳曰,允。
義禁府啓目,居山前察訪高殷泰原情云云。傳旨問目內辭緣,游辭漫漶,泛稱遲晩,極爲痛駭,刑推得情,何如?判付啓,除刑推,議處爲良如敎。
義禁府啓目,淮陽前府使姜原情云云。判付內辭意,發問目更加嚴詰,則其所納供,如前粧撰,終不直陳,究厥情狀,極爲痛駭。所當請刑是白乎矣,旣有嚴問取招,仍令該道詳査後議律之命,令道臣逐條明覈,從速狀聞後稟處,何如?判付啓,依允。
都摠管朴宗岳疏曰,伏以臣以其姿則庸下也,以其跡則滓穢也。猥被再造之恩,復廁簪履之班,榮已極矣,分亦足矣。居常兢兢然如臨于谷,夙宵自矢于心者,竊自期辭尊居卑,陳力就列,以不報爲報矣。日昨銀臺直中,忽伏承天綍,以臣爲資憲大夫都摠管者,臣始焉瞠然驚惑,終焉怵然悸恐?歷屢日而不〈知〉措躬也。卿月之任,何等峻選?雖使古之名聲望素著,資歷俱備者當之,尙爾循墻之不暇,況臣不肖無狀,大質虧缺,譬如矮人之不可以復長也,枯木之不可以復蘇也。惟我聖上,曲費造化,拔之人鬼之關而置之袵席,出之墨池之汚而登之雪嶺,臣雖卽地滅死,無復餘恨,而至若進取一念,夢想之所不到也。今忽超越二資,濫叨八座,自嘉善階而計之,則八朔之間,三進其秩,未知於古有之否,而歷數在廷諸臣,未見其比,是誠曠世之典,而非常之數也。雖使臣世世生生,千回萬輪,生而粉身,死而結草,猶不足以仰報其萬有一也。臣之踰涯越分,福過災生,猶屬自己,不敢煩陳,而伏念我殿下,自御極以來,必愛嚬笑,各適器使,獨於臣身而驟躐至此,其爲累聖簡而駭物情,非細故也。抑臣又有區區哀懇,流涕而陳之。臣命途險釁,門戶衰薄,早喪怙恃,又失同氣,而叔姪二人,相依爲命。緣臣餘殃未艾,季父捐背,俯仰穹壤,廓然靡逮,忽忽無人世之念,凡於憂樂哀歡,與誰同之而向誰言之?向日前席,恩敎鄭重,臣歸告于靈筵而失聲長號,今捧告身,又告事由,而冥冥漠漠,莫聞莫知。若使臣季父在世,則必當相對感泣,諄諄誨飭,勉報聖恩,而嗚呼已矣,尙何言哉?情悰之悲苦旣如此,而人器之不稱又如彼,雖欲彯纓結綬,若固有之,而實有所難强者。伏乞天地父母,俯賜諒察,收還職秩,以重公器,以安私分,千萬幸甚。臣無任屛營祈懇之至。答曰,省疏具悉。卿其勿辭行公。
副校理成種仁,副修撰李太亨等箚曰,伏以掌令朴聖集,正言南涑等,以臣等知識言議,本不合於淸朝耳目之任,而聲討是急,朝者詣臺,適値賓對之有命,臣等祗詣閤外,未及入侍矣。聞以遲滯之故,至有承宣請推之擧,揆以臺體,所失大矣。以此情踪,何可晏然於臺次乎?竝引嫌而退。登筵差遲,雖有微失,不可以此輕遞言官。請掌令朴聖集,正言南洓,竝命出仕。取進止。答曰,省箚具悉。處置事,依施。
上在昌德宮。停常參·經筵。
趙衍德啓曰,來初五日朝參日次矣,敢稟。傳曰,停。
李益運啓曰,龍虎營將官,訓鍊都監把摠,禁衛營把摠,御營廳把摠,守禦廳把摠,摠戎廳把摠來言,軍案修正次請出矣,敢啓。傳曰,知道。
趙衍德啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
趙衍德啓曰,大司憲李致中,執義宋銓,持平李基恒牌不進,掌令閔彝顯,持平李日運在外,掌令一員未差,監察茶時之意,敢啓。傳曰,知道。
傳于趙衍德曰,同副承旨入侍。
傳于趙衍德曰,吏兵房承旨持歲抄入侍。
趙衍德啓曰,輪對官來待矣,敢啓。傳曰,入侍。
傳于趙衍德曰,右副承旨入侍。
趙衍德啓曰,卽者左議政蔡濟恭,又使錄事,來納命召,何以爲之?敢稟。傳曰,更遣史官傳授。
傳于徐瀅修曰,部將洪疇九仕滿後仍居部將窠陞六欲令在此決科之意,而更思加設窠多,決科與否,無關於東西銓,一依他武南例,令吏曹後政收用事,分付。
徐瀅修,以兵曹言啓曰,今五月二十五日答司直李柱國疏曰,省疏具悉。加設窠之名,雖疏鬱,除非陞資與外遷,則積滯一也,此所以申及於兵判擧條之批也。予意則加設窠,不可無別般區處之擧,只欲有闕勿補,來頭雖出六之類,又當積滯,欲待都政時,蔭窠如裕餘,則擬以武窠,權令差送,亦有古例之已然者。此猶鳥足血,且其裕餘未可必,此輩區處之間,遞付參下,若干窠通擬參上,依向筵下敎,未知便好否。卿與兵判相議,詳陳所見,仍令兵判論理草記,兩營把摠捕盜從事官十窠,增爲實職事,好則好矣。銓曹之依實職例收用,固未易,且此數岐,如無勢落仕者聊賴之資,則移作新出六區處之實階,亦所持難者,至於兩營把摠自辟窠申飭遷轉事,自是法典,令銓曹知悉遵行,卿其勿辭行公事,命下矣。參下武弁之虛司果,皆已區處,而加設窠有闕勿補,則新出六之一向積滯,誠如聖敎矣。若欲從長變通,則參上實職窠,如干加出,然後庶可疏滯,臣意則西北權管之參下遞付者,竝爲七窠,若於其中,以其二窠,陞爲萬戶,而兩營把摠,權作實職窠中,各其一窠,仍作參上實職,則誠爲一時權宜之制,而兩軍門雖減一窠,亦可爲落仕者聊賴之資。且權管,稍待出六窠之有裕,依舊還付,則出身輩亦無抑鬱之嘆,以此意相議於御將李柱國,則其言亦以爲恰好云,依此施行,何如?傳曰,權管二窠陞作萬戶事,依施,把摠權設二窠仍作實職事,揆以官方,終涉如何?此一款,置之,時帶二人,待自辟窠,守令有闕,直爲差送,無敢違越事,嚴飭吏曹,可也。
趙衍德,以左邊捕盜廳言啓曰,本廳兼從事官金守基遷轉,代以訓鍊院正吳文常首擬,入啓承批矣。無故在家,衆所共知,而托以臣病,送言請遞,已過五日,終不投刺。又不祗受通符,近來兼從事之厭避,誠一痼弊,稍有地處履歷之人,看作卑賤之窠,不欲隨行,致有今日,吳文常驕縱之擧,莫非臣冒叨匪據,疲軟見凌之致,而若此不已,則日後兼從事之任,將無以備擬,弊亦無窮,豈有如許體統乎?不可置而不論,當該從事官吳文常,爲先決棍汰去,俾懲後弊,其代改望,何如?傳曰。紀綱雖曰解弛,焉敢爲此厭避之擧乎?棍太薄勘,不足懲他,甚麽意思,价川郡充定土校,卽日下送,以嚴將幕之分,可也。
庚戌六月初一日卯時,上御誠正閣。輪對官入侍時,右承旨洪文泳,假注書李海隣,記注官白慶楷·金鳳顯,內資直長金獻行,議政府司錄金晦彬,司圃直長李宗明,尙端直長洪養默,都摠經歷蔡顯九,以次進伏訖。上曰,吏兵房承旨持歲抄入侍。出榻敎賤臣承命出傳,吏房承旨徐瀅修,兵房承旨李益運,以次進伏。上曰,輪對官以次進前,可也。獻行等進奏職姓名職掌。上曰,次陳所懷,可也。獻行等曰,無所懷矣。命退,獻行等退出。命書傳敎曰,吏兵批歲抄點下者,依例分等捧傳旨。又命書傳敎曰,歲抄文書之繁亂,其例已久,雖多年鍊達之承宣,無以領會,點下後承書,承書後捧傳旨,多未免做錯,此後宜有一例釐正,被謫蒙放也,奪告身也,削職刋版也,不敍也,給牒也,罷職也。勿分堂上堂下,宗親三醫司,每罪名通錄於一單事,令兩銓定式施行,職品如堂下官,罪名如奪告身之類,吏批則以朝官,或收職牒稱之,點下之際,眩雜特甚,職品則纔令合錄,雖無可論,罪名則兩銓相議,歸一釐正。此亦書同文之義,以此竝令知悉。命退,承史以次退出。
上在昌德宮。停常參·經筵。
趙衍德啓曰,合辭方張之時,兩司無詣臺之員,事甚未安,大司諫曺遠振,執義宋銓,持平李基恒,旣有只推之命,竝卽牌招,大司憲李致中,一體牌招,何如?傳曰,允。
趙衍德啓曰,大司憲李致中呈辭,執義宋銓,持平李基恒傳旨未下,掌令閔彝顯,持平李日運在外,一員未差,監察茶時之意,敢啓。傳曰,知道。
趙衍德啓曰,禁衛營將官來言,今日本營軍兵,日次私習云矣,敢啓。傳曰,知道。
趙衍德啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,咸興判官當日辭朝。
傳于趙衍德曰,左承旨入侍。
以大司諫曺遠振,執義宋銓,持平李基恒,牌不進罷職傳旨,傳于趙衍德曰,只推。
李益運,以吏曹言啓曰,頃以高應觀事,本曹草記批旨內,然則因偉事端,而發配稍異,豈或律名與本情相左故耶?否則別無可拘之端,常時親密與否,問於該道,俾免䵝䵢,實合綜核之政,而親密亦有許多般,無故時往來,知面而已。無他綢繆於言論事爲之跡,則亦不必爲拘,以此知委擧行可也事,命下矣。自臣曹發關知委於該道,應觀之與偉賊親密委折,其常時往來綢繆之跡,參涉言論事爲之端,多般廉探,應祿定配罪名,雖以漕倉討食,載錄文案,而或因偉賊干連之事,現發與否,亦爲詳査之意,別關該郡,論理回移,此是特敎擧行之事,事體至重,各別詳査,俾無一毫疎漏之弊矣。卽接全羅監司尹蓍東回移,則以爲靈光前郡守李恒演所報內,高應觀家大小文書,一一搜驗,應觀之兄弟及堂姪親査親知,竝爲捉來,發問目取招,則幼學高應鵬招內,矣身第三弟應觀,癸卯年登科,乙巳冬,求仕次上京,丙午二月,爲議政府司錄,仍爲留京,供仕之際,卿相朝士家往來,想必許多,而方時偉位高之時,鄕曲文官,欲爲知面,數次來往,容或無怪,不過數年之中,豈至於親密深知之境?若其言論事爲之間,果非遐鄕之人所可與知,況自時偉事出之後,豈復有相通之事乎?幼學高應宗招內,矣身本以無識所致,不過耕作爲業,元不參干於士林,矣身同生弟應觀,在京求仕,已多年所,再昨年,始乃受由下鄕,旋卽上去,應觀之來往於何人與否。矣身何以知之,矣弟應祿,爲本郡座首,以法聖漕倉弊端事,入於陳良民人之擊錚中,自營門行査後,至於定配之境,則時偉處往來親知云者,實是千萬瞹眛,幼學高應律·應烈·應宇等招內,矣兄應觀,求仕上京,許多年,則時偉事未出之前,果或知面,再昨年下來時,元無許多說發口之事,矣等果未的知,矣兄應祿,戊申爲本郡座首,以邑鎭較挈事,受刑定配之由,一道之人,無不洞知,則與時偉親知云云。實爲瞹眛,幼學高萬緯招內,矣身所居之村,乃新沙田也,堂叔應觀所居之村,卽綾城峙也,相距稍間,不能種種相見,應觀自出仕以後,長在京中,逢着稀罕,則何處往來,何人親密,亦何以知得乎?次堂叔應祿,以漕倉事定配而已。無他別般罪目,幼學柳復和招內,矣身居在於東面玉泉洞,與綾城峙相距爲五里,故與應觀兄弟,曾無相從親切之事,今年四月分,諸高來請矣身,以爲童蒙勸學,故依所請往接於綾城峙書堂矣。性本愚拙,身又新接,他人家事,何以與知,高應觀之昨年下來也?矣身亦無對面酬酢之事,其親密誰某,初未聞知,高應祿隨行座首,以漕倉事,至於刑配之說,果有聞知,幼學辛義行招內,高應觀子萬澤,卽矣身之妹夫,而其父應觀,長在京中,自丁未年結親以後,不得相面,矣身以抱病之人,素不往來於査家,其親知之誰某,初不開口問之,則時偉處相從與否,從何以聞之?高應祿定配事,當初罪目,專出於漕倉作弊,應鵬更招內,矣身初無往來京中之事,故遠外動靜,只憑書札一條路而知之,今番搜納矣弟書中,旣以無故時往來知面而已爲說,故矣身之所以從實告達者如此,焉敢一毫欺隱乎?再昨年矣弟之受由下來也,只敍阻闊之情,而朝行往來之事,不與之言及,矣身何以詳知其誰某親疎?麥洞金也事,長城麥洞居金文在,曾與矣家,果有嫌端,因事上京,尙未還家,今番謀害,似是此人所爲,搆捏委折,無以的知,各人等納招矣。今此行査,情犯至重,而事出於留京之人,査及於在鄕之親,雖有漫爛同歸者,必有遠外推托,而況其數十家一村,俱是同堂之至親,元無他人之居,査問證援,終沒摸捉。故一邊廉探情跡,一邊搜驗文書,高應觀密通渠家之私書,何幸而現出?書中有曰,本道行査時,以實告之曰,只有無故時往來知面而已,則必無大段生事。又曰,捧招之際,麥洞金也謀害之說,幸勿出口,卽此數語,可見相親之眞贓,而所謂高應宗·應律·應烈·應宇·萬緯·辛義行·柳復和等,率皆蠢愚,徒事發明,而其中高應鵬一人,頗似狡譎,其所納供,全倣其弟之指揮,反覆詰問,呑吐漫漶,終不直告。麥洞金文在謀害之說,旣發査供,事當推捉取招,而時方在京,故未還歸,故不得取招。高應祿定配事,前前郡守金方行在任時,應祿爲座首,而陳良面崔河達,以其父受杖於座首,致斃樣擊錚,自營門行査後,濫杖脫空,而以豪强品官,沮敗分鎭,討食漕倉罪,定配於平安道郭山郡,高應觀之抵其父私書兩張緊封,上使緣由牒報矣。所報中捧供諸人,皆是應觀之兄若弟及從姪親査,而所問者乃是人鬼卽判之事,所供者皆其至情掩覆之地,則以兄證弟,以姪證叔,眞是行不得之政,而親査辛義行切鄰柳復和之招,亦無憑據取信之路,惟其私書中,有本道行査時,以實告之曰,只有無故時往來知面之語。又有曾與麥洞金哥,有所不協,因以搆捏云云之語,以此觀之,則與偉賊相親之狀,不言可知,以實告之之實字,亦其眞情之綻露者也。所謂麥洞,卽長城地,金哥名文在云,而時方上京,不得推捉査問,自本曹移文刑曹,以爲搜捕取招,高應祿戊申年爲同郡座首時,法聖鎭民崔河達之擊錚,以沮敗分鎭,討食漕倉罪,定配於平安道郭山郡,的實云,今以所報中各人等口招觀之,則應觀之與偉賊相知之狀,雖不敢隱諱,其親密之跡,終不明白直告,雖極痛駭,而應觀抵其家私書,何幸見捉?旣曰以實告之曰,無故時往來知面而已,則必無大段生事。又曰麥洞金也之說,幸勿出口,雖以而已二字觀之,可知其隱情之不但在於無故時往來知面,以幸勿出口四字觀之,可知其金文在之明爲參證,應觀之親密偉賊,明若觀火,而詳覈之道,尤在於金文在之一問,所謂麥洞金文在,依該道回移,自臣曹移文該曹,卽爲捉來,以爲嚴査取招之地,何如?傳曰,一門長幼連姻親知之一傡捉問,劇罪重案之所未有之例,況文書之搜探云云,尤何等駭悖乎?本事姑無論,該邑之擧行與報辭也萬萬未瀅,大關後弊,當該守令,所當別般重繩,而以乃家之人,十分參酌,爲先令該府拿問處之。雖以本曹言之,以搜書中而已二字,作爲定執之證左,不料判堂看文之深刻乃爾,除非明捉之,則以此二字,更加盤問,貽笑遐方不少,更令道伯,採察眞贓有無,指一論理狀聞,俾無䵝昧之歎,搜致文書,囚禁各人,竝卽出給後放送,而金文在之造言,旣發囚供,則捉送頭面,斯速指一決處事,亦爲分付,可也。
李益運,以兵曹言啓曰,曹司五衛將李昌漢,身病猝重,勢難供職,呈狀乞遞,宿衛輪番之任,不可久曠,改差,何如?傳曰,允。
李益運,以兵曹言啓曰,依傳敎,平安道价川郡充定土校罪人吳文常,出付畿營,當日下送之意,敢啓。傳曰,知道。
趙衍德,以義禁府言啓曰,保放罪人魚用謙,査狀旣已啓下,依例還囚後,議處之意,敢啓。傳曰,知道。
義禁府啓目粘,時囚罪人魚用謙議處云云。以此照律,何如?判付啓,依允。
庚戌六月初二日未時,上御重熙堂。左承旨入侍時,左承旨趙衍德,記事官徐有聞,記注官白慶楷·金鳳顯,以次進伏訖。上曰,有司堂上入侍。出榻敎賤臣承命出,與行戶曹判書鄭民始偕入進伏。民始曰,內局每年所捧江蔘三斤,以御藥所需上納,則事當另加擇封,而京司不爲申飭,該府只爲充數,蔘品劣下,殊甚未安,而在前內局蔘政,不甚苟簡,原無需用江蔘之事,故仍因置之矣。今則毋論羅蔘·關東蔘,太半是家蔘,反不如江蔘之猶是山採,至有別貿之擧,旣爲莫重藥用,則有不可如前例捧,況本府之所産旣多,若能各別精擇,則三斤合用之蔘,不難充數,自今年爲始,江界所封內局蔘,必以合用於御藥者,一一擇封事,出擧條申飭,而如是知委之後,又復如前例封,則該府使從重論勘之意,一體分付,何如?上曰,依爲之。出擧條民始曰,年前以差備內擧行之事,毋論巨細,中官掖隷之口傳分付者,勿爲奉行,以啓字爲準事,因下敎擧行矣。近來此法,亦漸廢弛,本曹與各司,以口傳分付擧行者居多,殊違當初定式之本意,此後則一依年前下敎擧行,而至若時急之事,微細之物,亦難每每煩請啓字,自今內入物種,以啓字擧行者及不得不以口傳擧行者,一傡依啓,草紙地衣,例每於朔末單子,都錄啓下,則似無虛實相蒙之弊,故敢此,仰達矣。上曰,御極以後,度支錢穀,尙無啓字判付取用之事,雖以微細雜物言之,年前定式申嚴,除非啓標,則皆用政院聽傳敎,今聞有口傳擧行之弊,極爲怪駭,定式以後,中官掖隷,口傳分付,斯速抄出書入,以爲相考處分之地,至於司謁口傳云云。似因雜物之細瑣,不合啓標,則或令該房分付,或令曹吏往言於判堂登筵時更稟者,觀於昨日先抄出者果然,卽爲分秩,抄出書入,可也。出擧條民始曰,向者站船沙工輩,呈狀本曹,以爲再運次上去之路,到廣州地,各船帆竹,自本府謂以借用於役所,擧皆奪取,不得上去云,故關飭該府,使之卽爲出給矣。追聞帆竹不但不卽出給,其中六七介,截斷以用,將不得更作帆竹云,站船與漕船無異,則當初奪取,已極不可,從以截斷,尤爲駭然。藉曰役所之所爲,使之取用,與不能檢飭,俱是地方官之失,廣州府尹鄭大容,令該府拿問處之,何如?上曰,依爲之。此亦民隱,聞甚駭然,今日內差代,交代後拿問,可也。出擧條命退,諸臣以次退出。
上在昌德宮。停常參·經筵。
藥房都提調洪樂性,右副承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿調攝中氣候,益有差勝之節乎?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿氣候,近得差勝,問候勿爲措辭,慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐瀅修,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
徐瀅修啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,大司憲李致中呈辭,執義宋銓,持平李基恒傳旨未下,掌令閔彝顯,持平李日運在外,掌令一員未差,監察茶時之意,敢啓。傳曰,知道。
傳于徐瀅修曰,兵曹堂上前望單子入之,待下批牌招察任。
兵曹參議前望單子入之,洪文泳落點。
以大司諫曺遠振,執義宋銓,持平李基恒,牌不進罷職傳旨,傳于徐瀅修曰,只推。
傳于徐瀅修曰,同副承旨入侍。
備邊司薦望,以尹行任爲廣州府尹。
以吏曹參議李勉兢牌不進罷職傳旨,傳于徐瀅修曰,只推。
有政。吏批,判書吳載純進,參判李秉鼎式暇,參議李勉兢,牌不進,左副承旨徐瀅修進。以洪義榮爲承旨,李錫夏爲掌令,崔景岳爲正言,李晴爲副校理,李尙度爲修撰,朴宗岳爲禮曹判書,沈豐之爲知經筵,洪良浩爲藝文提學,玄重祚爲吏曹佐郞,李東稷爲西學敎授,洪疇九爲典設別提,廣州府尹單尹行任,故郡守尹琰贈吏參例兼,通德郞尹宗柱贈吏議,已上廣州府尹尹行任兩代追贈。
兵批,判書李進,參判柳戇病,參議未差,參知李師濂入直進,右承旨李益運進。以尹塾·柳誼爲都摠管,閔鍾顯爲副摠管,宋純相爲僉知,蔡廷夏爲曹司五衛將,李元植爲訓鍊正,白東脩爲訓鍊主簿,尹衡東爲宣傳官,金道煥爲平安兵虞候,李珍暹爲所斤僉使,副護軍單尹得逵·梁埉·田光羽·尹昌柱,副司直單徐浩修·趙鼎鎭·朴聖泰·徐邁修·金履成·洪秉聖·朴天行·李敬一·尹㬦·曺允大·尹行元·李濟萬·洪義榮。
徐瀅修啓曰,新除授右副承旨洪義榮,卽爲牌招察任,何如?傳曰,允。
徐瀅修啓曰,新除授右副承旨洪義榮,時在京畿廣州地,斯速乘馹上來事下諭,何如?傳曰,許遞,前望單子入之,待下批牌招察任。
承旨前望單子入之,李勉兢落點。
以承旨房望,傳于徐瀅修曰,仍。
備邊司薦望,以李文源爲咸鏡監司。
徐瀅修啓曰,吏曹郞廳來言,咸鏡監司下批政事,取稟。傳曰,當日爲之。
再政。吏批,以韓光會爲判義禁,尹塾爲景慕宮提調,咸鏡監司單李文源,贈吏參朴亨源吏判例兼,禮曹判書朴宗岳考。
徐瀅修啓曰,道啓如此,繡啓之不能別白指的,不可不問於繡衣更爲下諭,令政院繡衣處問啓事,命下矣。問于御史徐榮輔處,則以爲,臣性本迷滯,且無履歷,按廉重任,萬不近似,畢竟僨敗,理所固然。迺以尹厚三事,道臣査啓,大有相左,致煩問啓之命,臣誠惶懍愧恧,無地自容,念臣今行,務欲藏蹤,則聞見多不周矣。又不出道,則證左固未得矣。繡啓事體,愼重自別,臣雖蒙昧,豈敢以道聽塗說,無難登聞乎?第言之者衆,則不得不取信,旣以爲然,則不得不條列,臣之愚見,以爲只當如是而已。臣行到咸興,採訪物議,則萬口一辭,皆言尹厚三之罪惡,而道其名者。皆曰厚三言,其爲晉錫者,時亦有之,臣疑其有二名,而從其多故曰厚三也。至於其字汝三之訛而爲厚三,臣實未審,以致奏御文字,有此不察,臣尤死罪。嶺貿穀私載之說,某邑某船,裝載幾石,縱未指說,始也一人言之,次而三四人言之,終則殆乎無人不言,此臣所以信而不疑也。槪晉錫,積失人心,有口皆怨,語及晉錫,莫不切齒,此臣所謂千罪萬惡也。昨年咸興槪狀之失,實咸民不怨本倅而怨此人曰,雖食其肉,何以謝一邑之民乎?臣書啓論咸判中,任用土校之奸猾者,指此事也,此臣所謂咸民欲食其肉也。本事委折,不過如此,今此道啓中價直最廉,無所犯手,私載者又是別人云者,與臣所聞,一切相反,而道啓則躬査,而據其取招也。臣啓則耳剽而未曾執證也,臣何敢膠守前聞,以爲必然乎?臣奉使無狀,自歸妄言之科,慙悚之極,恭俟誅罰,此外無他可達之辭云矣,敢啓。傳曰,知道。
徐瀅修啓曰,藥房都提調洪樂性,有稟達事請對矣。傳曰,日熱如此,卿之殿陛登降爲難,早爲退去。
以禁衛營從事官望筒,傳于徐瀅修曰,兩營從事官,旣以實職中差擬定式,則李元植,爲訓正之前請遞,以實職人中差擬,猶或成說,今於元植移拜實職之後,忽以遷轉代,擬入他人,何也?禁將之儱侗,姑勿論,筵稟定式之兵判,無一言,尤可駭,禁將推考,兵判爲先從重推考,捧納承旨遞差,此望筒自在勿施之中,以休紙還給。
徐瀅修啓曰,臣與同副承旨洪聖淵伴直矣,纔已遞差出去,伴直無人,左承旨趙衍德,所當請牌,而拘於廳規,不得請牌,何以爲之?敢稟。傳曰,牌招。
徐瀅修,以備邊司言啓曰,新除廣州府尹尹行任上疏批旨,有令廟堂草記稟處之命矣。取見其原疏,則以爲,南城新命,顧臣情理,別有異於人者,先祖忠貞公臣集,以督戰御史,論斥和議,仍爲受命於彼中,當時徽墨之行,實由是城,父老行旅,莫不指點掩泣而不忍過,今臣佩符擁蓋,揚揚冒赴,則臣雖貪榮忘恥,獨不愧於父老行旅乎?乞命改差矣。新廣尹疏辭,禮律與已例,皆無可據,則朝家之隨請曲許,似若有傷事面,而第伏念,三學士南城樹立,旣是載籍未有,又當窮宙不泯,至今過南城者,無不指點而隕涕,則爲其子孫者,官臨其地,宜有所怵惕傷痛者矣。自上特允所辭,恐不害爲聖朝樹風聲敦倫理之政,而事係無例,臣不敢擅斷,伏候聖裁之意,敢啓。傳曰,依議施行。
備邊司薦望,洪聖淵爲廣州府尹。
以都摠府中日試射單子判付內,禁軍百人應射未入格,至於六十九人之多,殆過三分之二,近來射技之抛置可知,不能申飭之別將,從重推考。守門將則九人應射,八人入格,其中黃處中,才以中日善射,特敎出六,今又三中四分,極爲可尙,旣懲禁旅,宜勸門將,以巡將差定之意,令判堂知悉爲良如敎。
徐瀅修,以內醫院都提調意啓曰,今日問安提調吳載純,副提調趙宗鉉,不爲進參,竝卽牌招,何如?傳曰,允。
徐瀅修,以弘文館言啓曰,新除授修撰李尙度,卽爲牌招察任,何如?傳曰,允。
徐瀅修,以弘文館言啓曰,新除授副校理李晴,時在京畿坡州地,經筵入番事緊,請斯速乘馹上來事,下諭。傳曰,依啓。
徐瀅修,以戶曹言啓曰,內需司啓目判付內,本道民勢,瘡痍未蘇,雖於秋成之後,停退與當年條,竝督於一時,力何暇及?況癘疫熾盛之餘,物故口數,亦云夥然,則侵及白骨,尤所切矜,停退條段,特竝蕩減,兩邑留庫錢還充之方,執于戶曹,指一草記稟處,以爲行會該道之地,朝家之視北關奴婢,無異京居之司屬,丸有疾痛,必欲拯濟,有此拔例處分,而其矣等病死者,若不卽爲代頉,則當年條之白徵,又可慮,亦以此意,一體枚報戶曹,申飭該道,俾無一毫貽弊於頷顑之類,雖以兩本宮別差言之,徵稅納貢之際,諸般流來侵徵之誅求,各別嚴禁,萬一循襲,則自本道隨現狀聞事,分付之意,報于戶曹事,命下矣。內奴形勢,若是矜悶之甚,特敎蕩減,旣出曠絶之澤,其在奉行之道,不容少緩,北道錢穀中本曹所管,只有州倉入上奴婢身貢穀物。此則添付元還,以爲糶糴之資,當此該道還穀不足之時,有難劃出,而道內各邑大同用餘錢,輸置監營,以爲不時之需者及交濟穀作錢留置監營者,合爲數萬兩。就此中咸興內奴身貢蕩減代錢一千三百四十三兩七錢七分,永興內奴身貢蕩減代錢七百七兩一錢七分,劃給充補,病故之類,卽以摠餘奴婢,詳査代頉,兩本宮別差誅求之弊,另加察飭,隨現論罪事,一體知委於該道道臣處,何如?傳曰,允。
徐瀅修,以訓鍊都監言啓曰,本局哨官沈鐮,身病甚重,勢難察任,改差,何如?傳曰,允。
徐瀅修,以壯勇營言啓曰,本營秋等試射時,將官以下各技優等人姓名,別單書入之意,敢啓。傳曰,知道。哨官加資人之作散,宜有軫念,前因提調擧條,亦有申飭,而此後以哨官加資者,士夫之內外將,邊地中庶之五衛將巡將卽爲收用事,更爲申飭,可也。
廣州府尹尹行任疏曰,伏以,臣以蓬藋之賤,樗櫟之姿,厚蒙仁天雨露之澤,偏被化日長養之恩,翰注奎瀛,左右兜攬,年未三十,遽升下大夫之列。仰感拂拭之太驟,俯恐涯分之已踰,居常怵惕,若隕淵谷,不意南城新命。又及臣身,其責任之至重,地望之自別,有非如臣年淺未經事者所堪承當,而顧臣情理,別有異於人者。噫,昔仁廟丙子,臣之先祖忠貞公臣集,以督戰御史,論斥和議,仍爲授命於彼中,其詳在國乘,有不敢盡宣,而藉曰,瘞碧之冤,不在此地,當時徽墨之行,實由是城,雖於百年事往之後,父老行旅,莫不指點咨嗟曰,此尹忠貞公被拳之處也。往往有旁皇掩泣而不忍過者,今使臣佩符擁蓋,揚揚冒赴,則臣雖含榮忘恥,不足言其古譙遺堞,依舊是昔年山河,則獨不有愧於彼父老行旅之指點咨嗟者乎?況臣七耋老母,宿證阧發,食飮全失,臣方尋醫檢藥,左右扶將,有難暫時離捨,以此以彼,如臣情理,在所當遞,玆敢忙陳短章,仰瀆崇嚴。伏乞聖明,亟命改差,以便公私,千萬幸甚。答曰,省疏具悉。疏辭令廟堂草記,稟處。
庚戌六月初三日卯時,上御重熙堂。同副承旨入侍時,同副承旨洪聖淵,假注書李海隣,記注官白慶楷·金鳳顯,以次進伏訖。上命書傳敎曰,政官牌招開政。又命書傳敎曰,觀於狀辭,可知畢賑之在近,北伯之差代,如是遲滯,事體,甚如何?左相以時住城外,不爲擬薦,則在城內之大臣,往復書入,有何不可?此意招致備郞分付,使之往傳。命退,承史以次退出。
上在昌德宮。停常參·經筵。
李益運啓曰,大司憲李致中,執義宋銓,掌令李錫夏,持平李基恒牌招啓辭未下,掌令閔彝顯,持平李日運在外,監察茶時之意,敢啓。傳曰,知道。
承旨前望單子入之,徐邁修·李祖承·曺允大·白師謹落點。
李祖承啓曰,親試應製事體,何等謹嚴,而抄啓文臣沈能迪,試券封內外,俱不書臣字,職名亦不書塡,其所顚錯,不可但以疎忽論,入直閣臣之矇然捧入,大是不察,從重推考。沈能迪,所當重勘,而本院請推之外,無他可施之罰,何以爲之?敢稟。傳曰,允。沈能迪,令該府拿問捧口招。
李益運啓曰,左議政蔡濟恭,命召之捧留爲兩日,而無敦迫之擧者,隨到隨授,反欠誠實,又欲差待愼度之快勝,可以自力於登筵也。予有一語問於卿者,處義之不可放倒,而分義有未暇顧云云。可謂未知深量,備盡敬禮,而卿不回心,諸般曉譬,而卿不勉膺,惟事征邁,無意於造朝,殆似抗與衡較而挈者,不審卿認以爲竟能賭勝,而視我夢夢,聽我藐藐,乃如是乎?予雖寡昧,用捨之權柄,在予一人,若不致一大官於朝端,苟屈前執,强移初見。其可曰敢樂禮征伐,自朝廷出乎?卿之出與不出,付卿財擇,到此卿,又以何辭附對?卿須思之,予言不再。仍傳曰,此別諭及命召,坐直承旨齎傳于左議政,仍與入城。
李益運啓曰,卽者議政府錄事來言,左議政蔡濟恭以爲,所下傳敎,有非臣子一刻承聞者,五內震懍,他不暇顧。進伏金吾門外,乞伏嚴誅云,仍納命召,何以爲之?敢稟。傳曰,不須多誥,都在別諭及俄者史官之口傳傳諭,卿其諒之事,使偕來承旨,卽爲傳諭,仍傳命召。
李益運啓曰,卽者義禁府都事來言,左議政蔡濟恭,今方待命於金吾門外云,係是大臣去就,敢啓。傳曰,知道。
前承旨趙衍德書啓,議政府左議政蔡濟恭,今方入城,胥命於金吾門外,故臣亦仍爲隨往之意,敢啓。傳曰,知道。
事變假注書李垿書啓,臣敬奉聖諭,馳往傳諭于中部堅平坊典醫監契議政府左議政蔡濟恭所住處,仍傳命召,則以爲臣於泥首待勘之中,史官臨宣聖諭,而以賤臣去就,指示開導,委曲丁寧,至有諸般下敎當勿令載之記注之敎,淸血交逬,益不知死所。至若知申所報口傳下敎,驚惶震薄,神魂遁喪,到此地頭,臣安敢不卽還私次,數日調病,一進文石,仰請前後罪戾之勘以邦憲乎?心惛胸塞,不知所達云矣,敢啓。傳曰,知道。大臣旣還第,俄下口傳傳諭,依批旨,勿令載之記注,大臣旣以數日間造朝附對,偕來承旨退去,可也。
李益運啓曰,卽者議政府錄事來言,左議政蔡濟恭以爲,朝者所被口傳之諭,雖萬殞,無以贖臣罪之萬一,泥首金吾,惟金木是俟,命召尤非席藁中所敢奉留,玆又冒萬死還納云,仍納命召,何以爲之?敢稟。傳曰,日熟如此,造朝登筵恐致添損,卿卽安心還第,以竢間造朝,仍行次對之意,附奏於史官,則俄下諸般下敎,當勿令載之記注,以安卿心,遣史官卽爲傳諭,仍傳命召。
前承旨趙衍德書啓,議政府左議政蔡濟恭,今方還第,臣則退去之意,敢啓。傳曰,知道。
曺允大啓曰,密符親納,例也,而前黃海兵使尹塾,謂有身病,使其親裨,替納密符,事體未安,推考警責,何如?傳曰,允。
傳于李益運曰,廣州府尹入侍。
備忘記,廣州府尹洪聖淵下直,長弓一張,長箭一部,片箭一部,筒兒一箇賜給。
兵曹口傳政事,兔城僉使單李勉兢。
傳于曺允大曰,右副承旨入侍。
李祖承啓曰,同副承旨白師謹,疏批已下,卽爲牌招察任,何如?傳曰,允。
以同副承旨白師謹牌不進罷職傳旨,傳于李祖承曰,只推。
御營廳中日單子啓,拿處之中,軍待査啓,自當勘律,今日差代爲良如敎。
兵曹,以吳載熙爲御營中軍。
兵曹,以柳孝源爲摠戎中軍。
傳于徐瀅修曰,壯勇營兵房差代之人乏少,前兵房柳孝源,仍任摠戎中軍,更爲擬入。
傳于李祖承曰,兵曹判書越俸一等。
李益運,以兵曹言啓曰,五衛將趙崈身病沈重,勢難供職,呈狀乞遞,宿衛輪番之任,不可久曠,改差,何如?傳曰,允。
李益運,以守禦廳言啓曰,本廳親牙兵左司右哨官全德義,身病沈重,勢難察任,今姑改差,何如?傳曰,允。
徐瀅修,以摠戎廳言啓曰,本廳中軍,今當差出,而擬望之人乏少,外任竝擬,何如?傳曰,允。
李益運,以義禁府言啓曰,廣州前府尹鄭大容拿問處之事,傳旨,啓下矣。鄭大容交代後,今方待命,卽爲拿囚之意,敢啓。傳曰,今日捧供,可也。
曺允大,以刑曹言啓曰,頃因備邊司草記,西學書吏·庫直·獄吏等捧供啓目,判付內,獄吏外竝只嚴囚,待未及捉來之類,捉來後更稟,分輕重嚴刑勘治次,各別嚴囚事,判下矣。依判付,西學書吏權衡度,庫直文德重·梁萬樞·金仁得,前已嚴囚,而未捉來之庫直金鳳甲,軍士李東海等,今纔捉來,一體嚴囚之意,敢啓。傳曰,知道。竝嚴刑取招以聞,可也。
義禁府啓目,廣州前府尹鄭大容原情云云。傳旨內辭緣,泛稱遲晩,所當請刑是白乎矣,曾經待從勿爲請刑,載在大典通編,議處何如?判付啓,雖與勒奪有異,旣混用於役處,不可諉罪於用之者,站船法意,無異漕船,其在懲後之道,宜有勘罪,以此草記照律,區別功議,勘放以聞爲良如敎。
又啓目,靈光前郡守李恒演原情云云。傳旨內辭緣,泛稱遲晩,刑推得情何如?判付啓,無遺推捉,雖曰營門之知委,文書搜來,渠所不察,其時道臣從重推考,該倅以公罪,功議區別,勘放後,草記爲良如敎。
同副承旨白師謹疏曰,伏以,臣以地則至單寒也,以人則至庸愚也。僥倖一第,亦已踰濫,而特以臣祖之故,猥蒙聖上拔擢之恩,致位緋玉,忝叨銀臺,踰分之寵,臣固不能於報效,而過福之災,臣亦自知其無辜矣,果然改正之臺啓出矣。雖蒙我殿下曲諒之私,不許允可,而臣之不稱之實則於是乎著矣。千萬不自意,前月伏承銀臺除命,臣與父子兄弟,聚首頌恩,且自賀以單寒如此,庸愚如此,而聖主所以不忍終棄,有此除旨者,莫非以臣祖之故也。相對感祝,只限圖報之無地,而第以人言旣出,大防難越,不得已坐犯違傲,悚蹙俟勘矣。及奉聖敎,不惟不賜之罪斥,辭旨隆重,慰藉備至。噫,微末賤臣,何以得此於聖明,欲報之德?天高地厚,闔門感泣,徒切隕結之思矣。曾未幾日,除旨又下,天牌儼臨,臣尤宜感激恩造,不暇他顧,竭蹶趨承,以效奔走,而區區廉義,有不敢放倒,自歸於屢犯逋命之科,臣罪至此,實合萬隕。噫,臣性本拙迃,與人無競,杜門跡,無與世事,則非但無人之愛之也,亦必無人之惡之也。且臣與向來臺臣,聲息不相及,影形不相接,而今其言之如彼者,亦豈有私好惡而然哉?自此銀臺一步,鐵限在前,臣雖欲感恩冒膺,其奈廉防何哉?嗚呼,臣之逖違文陞,已多年所,豈不欲一近耿光?粗效叨謝之忱,而其勢誠末由矣。區區犬馬之誠,只有涕淚而已。玆敢略陳肝膈之懇,仰首號籲,惶隕震懍,不知死所。伏乞聖明,亟許鐫改臣銀臺之職,以謝人言,以重官方,不勝幸甚。答曰,省疏具悉。爾其勿辭察職。
副司直洪良浩疏曰,伏以臣向叨銓部,奉職無狀,罪戾自作,郵罰不加,幸蒙遞解之恩,方切感祝之私,乃者正言趙鎭井之疏,遣辭甚峻,聲罪且嚴,至請刋削之律,臣誠驚㤄恧蹙,不省攸措。惟當受以爲罪,不宜費辭多辨,而第其本事,有不得不一暴者,略此仰陳焉。其曰向來行公,都喪廉義者,人言誠是也。職任之不稱,情勢之難强,臣固自知,故始也瀝血陳懇,泥首俟罪,而半夜宣召,逃遁不得。咫尺前席,恩諭嚴懇,震惶感結,身非已有,終未免冒沒承膺,去就之輕遽,有未暇顧,相規之美風,只自愧謝。至於沈樂洙事,銓郞望落漏,實由遺忘之致,變通後區處,乃是政格之常,其時事實,已經筵席之所仰暴,通朝之所共悉,故厥後政注,循例照擬,而通計四五朔之內,指不多屈,則今謂之逐政排擬者,無乃未及致檢耶?況與臣臭味各異,聲響素邈,初無阿好之可論,則今此繾綣難捨之云,誠不足與之較挈也。若夫高應觀事,臣旣覺其無知忘着,卽爲露章自劾,至今追思,惶隕無地。又何敢更爲煩縷,而至被放恣無嚴之目,則臣之情蹤,益復危且蹙矣。且追見諫長之疏,稱言者以臺閣風采,則被其所論者,其罪不言,而自著難安之義,又添一端矣。抑臣所自悼者則有之,念臣以畸孤之蹤,幸沐陶甄之澤,顚溺之身,偏荷拯拔之渥,毛髮皆恩,絲毫無補,區區所自矢者,惟在鞠躬殫誠,畏義守分,仰答知眷之隆及至當銓,所自勉者,竊期秉心恢公,愼惜名器,少裨平蕩之化矣。人之爲言,乃至於此,莫非臣人微任重,不能見孚於同朝之致,撫躬騂汗,尙誰咎哉?情跡危臲,逬出江郊,杜門俟譴,念絶當世,不意藝苑除命,忽下此除,臣於是,驚隕感激,罔知攸報。噫,臣之不肖,久處睢盰之場,偏蒙眷庇之渥,獲免大戾,皆出恩造,而畢竟狼狽,莫非自取,孤負之罪,實無所逃。顧今彈墨未乾,遽垂抆拂之恩,華誥儼辱,倍切銜結之忱,而第臣所遭,有非尋常評刺,揆以廉防,實無以抗顔位著,雖閒官漫職,猶不可議到去就,況此詞垣淸華之地,尤非滓穢之蹤所可一日冒居者,玆敢來伏私次,披瀝肝膈,疾聲哀籲於仁覆之下。伏乞天地父母,諒臣危苦之情,彰臣狐負之罪,將臣新授兼銜,亟行刋削,仍命選部,勿復檢擬於官職,以伸臺言,以靖私義,不勝萬幸。答曰,省疏具悉。卿其勿辭行公,
庚戌六月初四日卯時,上御重熙堂。右承旨入侍時,右承旨李益運,假注書李海隣,記注官白慶楷·金鳳顯,以次進伏訖。上曰,下直守令入侍。出榻敎賤臣承命出,與廣州府尹洪聖淵偕入進伏。上曰,進前可也。聖淵進前奏職姓名訖。上曰,須思善治之道,毋孤特差之意,可也。命廣尹先退。命書傳敎曰,江界一區,關防之所重,姑無論,其爲民與國,所係尤爲重焉。以今邑弊民勢,如不擇其牧守,民何料生,今番差除,出於拔例特簡,固知其恢恢,若不自巡營隨事相助,該倅雖欲盡心任怨,得乎?此意知悉事,下諭于箕伯,而守令雖得人,一府之內,旣有十鎭將,其所侵漁,而困督於管下土卒之弊,若不痛禁,則土卒亦邑民,民戶之復舊富實,何可期必乎?別鎭之中,亦豈無善治之類,而因此殘況,欲售肥己,則受弊之苦,倍甚於邑倅。今於爲本府宵旰憂勤之時,只事留意於邑倅,而不責邊將之能否,何異於祛弊生弊?以此意下諭于平安兵使,此兵使出自近列,奉公之誠,宜倍於他人,考績正當其時,不治之邊將,江界地方與他地方,各別考察。殿與最間,一從實績,至於江界諸鎭,別加探察,不堪任者,摘發論勘,以謝頷顑無告之情,僅可成樣者,十分鞭策,觀來頭勤慢處之,最善治者,亦卽狀聞,兵使則新到任,廣張耳目之際,反爲弊端。道伯邑倅,必皆有領略而聞知者,與之相議,期有別諭之實效,外此該各鎭永久蘇弊之方,亦令道帥臣邑倅知悉事,一體下諭于箕伯及兵使該府使處。又命書傳敎曰,呈病已至累日,都承旨與奉命承旨許遞,前望單子入之,待下批牌招。又命書傳敎曰,承旨,牌不進傳旨遲滯,當該中官白喜章,令內侍府逐送本鄕。上曰,進御淸暑六和湯本方中,加檳榔一錢,二貼製入。出榻敎以右副承旨李勉兢牌不進罷職傳旨。命書傳敎曰,名登黃樟之白簡者,無非光華,至於此承宣,尤異於洪秉聖之䵝昧,人之構勒,世所共知。且與被論之職名自別,則特除之下,焉敢違牌?兔城僉使除授,使之當日辭朝,盡心民事,釐正還弊,鄰近邊將虐民不法之類,隨聞見更叩實事有無,眞箇不可堪之類,還朝後論奏,無論本鎭他邑鎭,有關於民弊,亦許狀聞,此意知悉下送,承旨前望單子入之,待下批牌招。命退,承史以次退出。
庚戌六月初四日卯時,上御重熙堂。右承旨與廣州府尹入侍時,右承旨李益運,假注書李海隣,記注官白慶楷·金鳳顯,廣州府尹洪聖淵,以次進伏訖。上曰,守令進前。聖淵進前,奏職姓名訖。上曰,善爲做治,毋負朝家特簡之意,可也。聖淵曰,聖敎如此,敢不竭蹶承當乎?命退,承史以次退出。
庚戌六月初四日巳時,上御重熙堂。兔城僉使入侍時,左副承旨曺允大,記事官徐有聞,編修官許湜,記注官金鳳顯,兔城僉使李勉兢,以次進伏訖。上曰,兔城僉使進前,奏職姓名,可也。勉兢進前奏職姓名訖。上曰,黃樟一疏,可謂前古所未有之事也。爾之橫罹,姑舍勿論,洪秉聖所遭,尤極罔測,挾雜逞私,從古何限,而亦豈有如黃樟疏之深刻無據者乎?予於日前筵中,與大臣亦有所酬酢,而先朝五十年疏箚盡爲考閱,曾無似此章奏,今日世道,何至於此乎?若此不已,則其勢將擧一世無完人而後已。是豈我朝重熙累洽,祈天永命之四百年家法乎?抉摘字句,構成罪案,而末乃自出註脚,必欲驅人於罔測之科,寧有如許爻象乎?予則曰,不當如是看處,如是看解者,其罪尤有重焉。非不知嚴加處分,以整頹俗,而特爲調停之策,姑施薄勘而止矣。今此縷縷下敎者,蓋爲世道深憂也。予於爾及洪秉聖,素不識爲何狀人,寧或有扶抑而然也?非不欲敦迫使之出仕,而姑令外補者,寔出調劑,兼爲西路民事而然也。俄下傳敎,想已見之,必須殫竭善做,好矣。今日當離發乎?勉兢曰,歸見老母,明當發行矣,上曰,今日出宿城外,明曉卽發,好矣。命退,諸臣以次退出。
上在昌德宮。停常參·經筵。
徐邁修啓曰,新除授判義禁韓光會,除拜後過三日不爲出肅,依定式推考警責,仍卽牌招察任,何如?傳曰,允。
徐瀅修啓曰,大司憲李致中,執義宋銓,掌令李錫夏,持平李基恒牌招啓辭未下,掌令閔彝顯,持平李日運在外,監察茶時之意,敢啓。傳曰,知道。
徐瀅修啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
徐瀅修啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,藥房都提調洪樂性,提調吳載純,副提調徐邁修,爲承候來待矣。傳曰,昨因大臣事,過午酬應,飮暑未免太過,一時暑滯,旋卽向差,卿等早爲退去。
李益運啓曰,卽者惠民署提調宋載經,言送本院,以爲本署醫女講肄習之時,掖隷一人,突入衙門,無數作拿,詬辱任官,罔有紀極云。從前飭禁,何等申嚴,而身爲掖隷,乃有此作拿衙門之擧者,萬萬駭然。當該掖隷及不能檢飭之次知司謁,竝令攸司査實科治,何如?傳曰,飭敎之下,所爲萬萬駭然。司謁不可科治而止,汰去掖隷,充定該署生徒,可也。
以平安監司沈頤之狀啓,陽德縣舊逋原穀可捧監官査問馳啓事,傳于李益運曰,不干之監官輩,混入於侵徵之秩,渠等豈無向偶之歎乎?況已故者居多,外此所謂逋吏族屬云云。亦必斑駁,原數千石,以折半限年徵捧,隨捧糶糴,則不出多年,當充本數折半餘數,先卽蕩減事,回諭。
傳于李祖承曰,左承旨·左副承旨入侍。
兵曹,以李漢泰爲禁衛中軍。
李益運,以禁衛營言啓曰,去夜初更量,全羅道靈光居幼學尹濟國,本營字內宗廟西墻外,被捉於別巡邏,査問委折,則事事上京,往來邸人家,失路被捉云,而係是士子,令該曹勘處,何如?傳曰,允。
李益運,以刑曹言啓曰,因禁衛營草記,去夜初更量,犯夜被捉人幼學尹濟國,令該曹勘處事,命下矣。尹濟國,依律文決笞三十度,放送之意,敢啓。傳曰,知道。
李益運,以義禁府言啓曰,臣獻慶,今月初二日本府坐起時,議處公事二度,入送于當直,使之入啓矣。自當直所,高殷泰公事一度遺置,其日晩後追呈云,坐起公事之落漏稽滯,事未前聞,萬萬驚駭,因該吏之牢諱不告,臣亦今始覺知,尤不勝惶恐俟罪之至。該吏爲先移刑曹科罪,當直都事不能檢飭之罪,自臣府拿問處之,何如?傳曰,允。禁府公事之遺置云云,前所未聞,卿則罷職,不卽請罪之承宣,亦爲罷職,可也。
徐瀅修,以義禁府言啓曰,時囚罪人鄭大容原情公事判付內,雖與勒奪有異,旣混用於役處,不可諉罪於用之者,站船法意,無異漕船,其在徵後之道,宜有勘罪,以此草記照律,區別功議,勘放以聞事,命下矣。取考律文,則大明律不應爲條,有曰凡不應得爲而爲之,事理重者,杖八十,大典通編推斷條,有曰犯私罪,杖八十,奪告身三等,犯枉法受贓外,笞杖竝收贖云矣。鄭大容杖八十收贖奪告身三等,而其十二代祖蘭宗,佐理功臣云,功減一等,杖七十收贖,奪告身二等,放送,何如?傳曰,允。
徐瀅修,以義禁府言啓曰,時囚罪人李恒演原情公事判付內,無遺推捉,雖曰營門之知委,文書搜來,渠所不察,其時道臣,從重推考,該倅以公罪,功議區別勘放後,草記事,命下矣。取考律文,則大明律不應爲條,有曰凡不應得爲而爲之,事理重者,杖八十云矣。李恒演杖八十,以公罪收贖,而其高祖海昌,扈聖原從功臣云,功減一等,杖七十,收贖放送,何如?傳曰,允。
徐瀅修,以義禁府言啓曰,本府啓辭內,坐起公事落漏稽滯,事未前聞,當直都事不能檢飭之罪,拿問處之事,允下矣。當該都事金應斗,今方待命,卽爲拿囚之意,敢啓。傳曰,知道。
禁府照目,金城前縣令魚用謙矣本府議啓內,觀其供辭,參以道査,魚用謙罪狀,可謂不一其端,偏聽嬖妓之干囑,其祖與父叔之一族陞卿在,至於十餘人之多,已極駭怪兺不喩,黃腸封進時,監官五人之捧錢差出。雖曰仍襲謬規,且有用下成冊是白乎乃,此外座首別監風憲之任,俱有其價,或使衙客而捧賂,或使嬖妓而捧食者,其數又至於三百九十餘兩之多,論其所爲,萬萬無狀是白遣,糶糴法意至重,而全捧空殼,乘轎飭禁截嚴,而恣意冒犯,究厥諸般罪狀,俱極痛惡。以此照律罪,從重論,狀一百收贖,告身盡行追奪,流三千里定配,私罪奉敎依允爲旀,功減一等爲良如敎。
禁府啓目,抄啓文臣沈能迪原情云云。傳旨問目內辭緣,惶恐遲晩,刑推得情,何如?判付啓,一言而蔽之曰,昏謬所致,而封內封外之不書臣字,雖諉之誤認,而只書姓名三字,不書職銜,此亦誤認而然乎?然如渠殘骨,盛暑滯獄,必有月令醫生手本,先以昏謬罪,區別功議,勘放後,草記爲良如敎。
禁府啓目,禁府都事金應斗原情云云。傳旨問目內辭緣,泛稱遲晩,刑推得情,何如?判付啓,觀渠爰辭,安知非本府之推諉於當直乎?卿等更加査實,如果然矣。本府都事拿問重勘,此囚段放送,罪果在於此囚,日熱如此,今日內直爲照律放送後,草記爲良如敎。
咸鏡監司李文源疏曰,伏以,臣素以愚騃之質,猥荷陶甄之渥,有職則輒犯罪戾,而殿下焉拂拭之有事則每致僨敗,而殿下焉庇覆之?若慈母之顧復稚子,惟恐其或傷,數年之間,謬恩誤寵,偏萃臣身,至使不肖之賤物,遽廁匪分之崇班,臣雖感激殊眷,有除輒膺,而臣亦粗有一分知覺耳。每當中夜,負乘之懼,滿盈之憂,轉輾交集,茫然如墜谷臨淵,不知所以自處,今又夢想之外,特畀以北門鎖鑰之任,臣於此,益不勝驚隕罔措之至。噫,臣之向來嶺藩時所遭,至今追思,死有餘罪,殿下擢臣於畎畝屛蟄之中,授臣以雄藩巡按之任,恩已至矣,榮亦極矣。此實臣報效萬一之會,而蚩眛儱侗,全不事事,終至於上負委寄之聖意,下速罔測之人言,臣於伊時,得免薤粉,而全保性命者,誠非臣之所自料也。一路之指點,尙爲笑囮,身名之汚衊,殆無餘地,退歸田里,自分爲僇民。惟我殿下,惻然垂念於衆棄群斥之地,墨池已涴,而登之於雪嶺,寒荄旣枯,而噓之以陽春,俾齒生人,得有今日,此尤非臣之所自期也。臣不敢自有其身,凡於官職,惟奔走是事,而至如藩任,視以鐵限,自矢者存,今雖欲諉以歲月稍久,自恕宿釁,冒承新命,而前者所僨,難保後而不僨,南之所誤,安能北而無誤也?且伏念,大嶺以北,自經屢歲饑荒,勢同欹器,莫可整頓,雖使優於材器,通於事務者當之,猶患起廢蘇殘之不易,況如臣之已試見敗者,尤何可不量已分,晏然冒當,復陷於大戾哉?今臣去就,無容更議,而其中又有所萬萬不可當者,我國家方面之任,不過爲八道,而臣之一門,竝據其三,此實挽古所未有者也。私家之必致顚覆,固不足恤,而在淸朝平物量才之道,其將曰可乎否乎?卽此一事,爲臣限罪必辭之端,而其在天地曲遂之仁,豈可迫人於兢惕難安之地,不思所以體諒之宜乎?玆敢披瀝肝血,仰瀆崇嚴,伏乞特賜矜察,亟許汰免,以爲公私之幸焉。答曰,省疏具悉。念玆特畀,無怠無荒,至於一門三藩,法典元無所拘,久近已例,亦且不一而足,右相之云然,過矣。昔在先朝,以藩任之從兄弟竝據,有陳疏丐遞者,以其格式之外,別下飭敎,大臣又請問備,卿疏中尾陳不當引之私義,未免屑越,銓家此習猶禁之,況外藩體例乎?卿則推考,勿辭察任。
庚戌六月初五日卯時,上御重熙堂。左承旨·左副承旨入侍時,左承旨李祖承,左副承旨徐瀅修,記事官徐有聞,記注官白慶楷·金鳳顯,稟事閣臣一提學鄭民始,檢校直閣李晩秀,以次進伏訖。民始曰,昨日有六和湯製入之命,下情憂悶,何可勝達?夜間聖體諸節,果有益勝之效乎?上曰,昨日以左相事,酬應過多,以致暑症之猝發,至有六和湯進御之事,而餘症尙未已,殊可悶也。民始等請令醫官診候。上曰,醫官周命新,入侍,可也。賤臣承命出,與醫官周命新偕入進伏。上曰,暑症比昨無減,六和湯連日進御,得無所妨乎?命新曰,六和湯中陳皮·蒼朮,乃是去濕去痰之劑也。元方中加陳皮一錢五分,蒼朮七分,恐爲合宜,草菓·杏仁各加五分,半夏加二分,去縮砂,一貼更爲進御,似好矣。上曰,唯。仍命書榻敎曰,進御六和湯本方中,加陳皮一錢五分,蒼朮七分,草菓五分,杏仁加五分,半夏加二分,去縮砂一貼煎入。又命書榻敎曰,香藿茶一貼煎入。又命書榻敎曰,加味六和湯一貼,更爲煎入。命退,諸臣以次退出。
上在昌德宮。停常參·經筵。
徐瀅修,以都摠府言啓曰,今日入直內三廳武兼禁軍及軍兵等中日習射,請出標信。傳曰,待晴爲之。
尹行任啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
尹行任啓曰,大司憲李致中,執義宋銓,掌令李錫夏,持平李基恒牌不進,掌令閔彝顯,持平李日運在外,監察茶時之意,敢啓。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
徐瀅修啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫曺遠振,正言崔景岳,執義宋銓,掌令李錫夏,持平李基恒牌不進罷職傳旨,傳于徐瀅修曰,只推。
徐瀅修啓曰,藥房都提調洪樂性,提調吳載純,副提調徐邁修,有稟達事請對矣。傳曰,老人之連日入來,不可不見,都提調留待,提調以下退去。
傳于徐瀅修曰,都提調入侍。
承旨前望單子入之,尹行任落點。
傳于徐瀅修曰,京畿監司入侍。
徐瀅修啓曰,吏曹郞廳來言,守令有闕,政事,取稟。傳曰,當日爲之。
有政。吏批,判書吳載純進,參判李秉鼎病,參議未差,右副承旨洪義浩進。以曺允大爲吏曹參議,朴宗來爲修撰,鄭好仁爲知義禁,李秉鼎爲知春秋,洪良浩爲觀象監提調,金頤柱爲典醫監提調,故通德郞洪景夏贈吏參例兼,故通德郞洪九澤贈吏議,已上廣州府尹洪聖淵兩代追贈。
兵批,判書李病,參判柳戇病,參議洪文泳入直進,參知李師濂病,左承旨徐瀅修進。副護軍單柳孝源·崔雲羽,副司直單趙宗鉉·洪義榮,僉知單李潤謙。
以北靑府使·鏡城判官·高山察訪·長連縣監望筒,傳于徐瀅修曰,俄聞守令有闕,政事取稟,雖甚訝之,第令開政,觀此望筒,所謂差代之守令,卽臺啓以前昨年犯科者,則該道狀辭之竝及,雖出於詳愼之意,政院之忽以此狀下吏曹,吏曹之忽以令前之令前事差代,不可但以矇然言。該房承旨罷職,無一言差出之銓官,爲先從重推考,其委折問啓,此望筒勿施。至於前郡守李顯道,令後故犯,從以爲二辭於道臣,道臣至請重繩,故原狀之循例啓下,專爲此也,則如顯道者,當勘而見漏,不干諸倅,無端出代,豈不有關刑政,守令除遞,關係何如乎?院中擧行若此,在院承旨竝遞差。
徐瀅修啓曰,俄聞守令有闕,政事取稟,雖甚訝之,第令開政,觀此望筒,所謂差代之守令,卽臺啓以前昨年犯科者,則該道狀辭之竝及,雖出於詳愼之意,政院之忽以此狀下吏曹,吏曹之忽以令前之令前事差代,不可但以矇然言,該房承旨罷職,無一言差出之銓官,爲先從重推考,其委折問啓事,命下矣。問于吏曹判書吳載純處,則以爲臣本以無似,冒當匪據,觸事顚錯,夙宵惶蹙,而朝者自政院,以咸鏡監司狀啓守令察訪罷黜事,知委臣曹,臣不能詳審,徑入政稟,矇然差代,致勤問啓之命,此莫非臣僦侗昏謬之致,伏地惶隕,不知所達云矣,敢啓。傳曰,知道。
傳于徐瀅修曰,承旨前望單子入之,待下批牌招察任。
承旨前望單子入之,趙宗鉉·金履成·洪義浩·白師謹落點。
徐瀅修啓曰,新除授承旨白師謹,方在罷散中,何以爲之?敢稟。傳曰,敍用。
以同副承旨白師謹牌不進罷職傳旨,傳于徐瀅修曰,只推。
以咸鏡監司李秉模啓本,咸興成川江潰決處修築事,傳于徐瀅修曰,本府今己酉之水道泛濫,無異古己酉。雖幸挽回舊道,完築功成,亦如古己酉已例,而今若循例看過,其所申明嚴飭,不及古己酉,以後朝令,則一簣之戒宜念,此後不卽防川,亦不逐年狀聞,則道伯守令論勘,一依舊例爲之事,回諭。
以咸鏡監司李秉模啓本,防川修築事,傳于徐瀅修曰,近來政院之狀啓付標,誠一痼弊,提防卽舊文,乃敢付標,何異於俄者湖西啓本付標乎?當該承旨推考,此後此等煩瑣之習,嚴飭。
傳于徐瀅修曰,左承旨入侍。
尹行任,以弘文館言啓曰,新除授修撰朴宗來,卽爲牌招察任,何如?傳曰,允。
以修撰朴宗來牌不進罷職傳旨,傳于徐瀅修曰,只推。
尹行任,以吏曹言啓曰,本吏佐郞玄重祚呈狀內,矣身素患關格之症,猝發於直中,萬無束帶供職之望,卽速入啓變通云,身病旣如是危劇,則不可强令察任,今姑改差,何如?傳曰,允。
尹行任,以義禁府言啓曰,時囚罪人沈能迪原情啓目判付內,一言而蔽之曰,昏謬所致,而封內封外之不書臣字,雖諉之誤認,而只書姓名三字,不書職銜,此亦誤認而然乎?然如渠殘骨,盛暑滯獄,必有月令醫生手本,先以昏謬罪,區別功議,勘放後,草記事,命下矣。取考律文,則大明律公式條,有曰若上書及奏事錯誤者,杖六十,大典通編推斷條,有曰犯私罪,杖六十,奪告身一等,犯枉法受贓外,笞杖竝收贖云矣。沈能迪,杖六十收贖,奪告身一等,而其曾祖宅賢,揚武原從功臣云,功減一等,笞五十收贖,解見任,別敍放送,何如?傳曰,允。
尹行任,以義禁府言啓曰,時囚罪人魚用謙杖一百收贖,告身盡行追奪,流三千里定配照律啓目判付內,功減一等事,命下矣。魚用謙功減一等,杖一百收贖,告身盡行追奪,忠淸道公州牧日新驛,徒三年定配,而以議啓內辭意,具罪目依例發遣府羅將,押送配所,何如?傳曰,允。
尹行任,以義禁府言啓曰,時囚罪人金應斗原情公事判付內,觀渠爰辭,安知非本府之推委於當直乎?卿等更爲査實,如果然矣。本府都事拿問重勘,此囚段放送,罪果在於此囚,日熱如此,今日內直爲照律放送後,草記事,命下矣。依判付更爲査實,則日前議處公事上送時,本府都事照檢其度數,使下吏以二度修上之意,明白私通,則當直都事,固當憑其私通。如數推呈,而其爰辭,旣曰不知其落漏於何處,則當初之更不提問於本府,徑先呈徹,殊涉不察,前堂草記中,以當直都事請勘,職由於此。不善照檢之失,在於當直,不在於本府,當直都事金應斗,以不應爲事理重律,杖八十收贖,奪告身三等,放送,何如?傳曰,允。如有功議,各減一等。
刑曹啓目粘,文川前郡守李顯道,洪原前縣監閔師宣,咸興前判官兪漢敦,移義禁府處之,何如?判付啓,李顯道事,依允爲旀,閔師宣·兪漢敦等事,因臺啓申禁之後,猶以知而故犯與否,區別令前後,除非兩西守令之不請罷者外,更屬於申禁後令前,則忽於昨年以前犯科者,不爲措語,循例回啓,卿曹事難免不審,論罪一款,勿施爲旀。昨日見狀啓,雖欲下敎,近於煩屑,姑任之,果然有此諸司之做錯矣。初則竝與令後故犯之李顯道,而矇不覺察,今乃以遙遙之昨年以前事,論列狀聞,道伯事極爲未安,爲先從重推考爲良如敎。
庚戌六月初六日卯時,上御重熙堂。左承旨與藥房都提調入侍時,左承旨李祖承,記事官徐有聞,記注官白慶楷·金鳳顯,都提調洪樂性,一提學鄭民始,原任直閣徐鼎修·鄭東浚,檢校直閣李晩秀·尹行任,以次進伏訖。樂性曰,夜間聖體調攝,若何?昨日六和湯二貼進御後,果有快勝之節乎?上曰,大體則比昨稍勝,而餘症尙多,殊可悶也。樂性曰,昨日又有香藿茶煎入之敎矣,或有滯候而然乎?上曰,略有滯症,且氣度不調,故果有進御之事矣。樂性曰,臣等之昨日求對,亶出憂慮之忱,而未獲召接,區區下情,達霄焦灼,臣雖癃病,猶可登陛,而聖敎每加軫念,實不勝悚惶之忱。聖候方在調攝中,臣忝居保護之職,朝夕承候,固其常分,何敢以犬馬賤疾,晏然在家乎?上曰,卿之神光,比前頓勝,深庸欣幸。樂性曰,聖恩所曁,幸保殘喘矣。上曰,日熱如此,卿須早退,可也。樂性曰,臣有稟達事,敢此仰煩矣。上曰,何事乎?樂性曰,外間傳說,皆以爲,邦慶當在今朔,小大臣民,莫不蹈舞以待,而設廳之命,尙今未下,其爲泄菀,何可勝達?自今日本院諸凡擧行,竝依例爲之。臣之都提調之任,卽命遞改,提調亦爲許遞,另加擇差之意,特下傳敎,區區之望也。上曰,果未的知,何可設廳乎?樂性曰,萬口同傳,莫不歡忭,豈非眞的乎?聖意所在,臣固仰揣,而此乃宗國莫重莫大之慶也,何可不卽設廳乎?上曰,設如外間云云,凡百如常,不用藥餌,何必設廳乎?樂性曰,凡百如常,不用藥餌,此何等慶忭,而然而國體所在,不可無設廳之擧矣。上曰,未詳之事,何可設廳乎?予當稟告慈宮,而使卿等知之矣。樂性曰,湯劑今日則何以爲之乎?上曰,六和湯·香藿茶各一貼,煎入,好矣。仍命書榻敎曰,進御加味六和湯,依前方一貼煎入。又命書榻敎曰,進御香藿茶一貼煎入。上曰,承旨前望單子入之,待下批牌招察任。出榻敎命退,諸臣以次退出。
庚戌六月初六日巳時,上御重熙堂。左副承旨與京畿監司入侍時,左副承旨徐瀅修,假注書李海隣,記注官白慶楷·金鳳顯,京畿監司金思穆,以次進伏訖。上曰,近日雨暘,何如?思穆曰,民情今則方待雨矣。思穆曰,水原以孔路劇邑,使役奴婢,極甚數少。若當使星稠疊之時,則無以分排供給,輒致雇用,事甚苟艱,本府所在戶曹及內司奴婢,合爲二十一口,附近安山所在戶曹及內司奴婢,合爲六十一口,就此中量宜題給,則似有裨益之道,故敢此,仰達矣。上曰,本府及安山內奴婢·寺奴婢,竝屬本府使役,各該宣頭案及摠案竝釐正事,分付戶曹內需司,可也。出擧條思穆曰,水原移邑之後,大小使行,皆由邑底。故奴婢使役,每患不足之中,掌樂院樂工一名,自該院退送,使之代定上送,而本來數少之奴婢,亦皆老弱,其勢末由推移,路傍劇邑,宜有別般軫念之道。今此一名樂工之充送一款,永爲革罷,則在該院,卽減無甚大段,在本府,所賴亦爲不少,敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
徐瀅修啓曰,大司憲李致中呈辭,執義宋銓,掌令李錫夏,持平李基恒未肅拜,掌令閔彝顯,持平李日運在外,監察茶時之意,敢啓。傳曰,知道。
徐瀅修啓曰,同副承旨白師謹,今日不爲仕進,卽爲牌招,何如?傳曰,允。
尹行任啓曰,來十一日朝參日次矣,敢稟。傳曰,停。
徐瀅修啓曰,來十一日輪對日次矣,敢稟。傳曰,爲之。
傳于徐瀅修曰,禮房承旨馳詣明陵,奉審摘奸,局內諸陵,一體奉審以來。
傳于徐瀅修曰,左副承旨入侍。
傳于洪義浩曰,守令有闕之代,令該曹口專差出。
吏曹口傳政事,以沈鑏爲吉州牧使,趙希鎭爲尼城縣監。
傳于徐瀅修曰,推考房承旨入侍。
以同副承旨白師謹牌不進罷職傳旨,傳于徐瀅修曰,只推。
洪義浩,以備邊司言啓曰,頃因傳敎,北道忠順衛納錢數爻,用處緊漫及自本道可以從便給代與否,論理狀聞之意,分付矣。卽見咸鏡監司李秉模狀啓,則枚擧南兵使李文德,北兵使李潤慶牒呈,以爲南兵營則康熙乙卯出身子孫,竝屬忠順衛,每名米十斗,太五斗收捧,以爲將士支放之需,次次除減,今爲一兩錢,旣非賤役。又是歇役,雖不隨闕充定,亦有自願而入,原無定額,目今出身子支納錢者,合爲五百八十九名,今有從便給代之敎,而本營每年捧入不足於當年例下,則破此補被,非所可論,而本營與本府分供之後,三衙門耗田米一百石,逐年劃給,以補營需,或援此例加劃,以補不足,未知何如云。北兵營,則乾隆丁卯改軍制後,更無忠順衛名色,出身子支入於將校者,立番之外,無他身役之徵納云,而臣營所屬忠順衛,康熙乙卯以後,或以米太,或以布疋徵捧,乾隆己未爲始,每名錢一兩五錢收捧,以補軍需,而出身子支見存者,不過爲百餘名,減此所捧,別無加損。給代一款,不必擧論,而南兵營所捧之數,至於五百餘金,不可不給代,三衙門耗條,當此穀簿耗縮之時,年年劃給,實爲重難,他無措手之處,而南關出身子支,許免軍役,入屬忠順衛者,蓋以納錢則少,而名色亦異故也。今若許其子婿弟姪之竝屬閑遊,則均是良民,得無太逸偏若之歎乎?令廟堂稟處爲請矣。北道忠順衛納錢數爻給代便否狀聞稟處之命,寔出於一視西北,激勸武技之聖意,而蓋此南關出身子支,本以通同軍役之良民許屬忠順衛之後,諸凡軍役,竝皆頉免,而名色旣異於賤役,納錢最小於他役。故雖不自官而充定,亦有渠輩之願屬者,則此爲良役中歇役,亦可推知。今若革罷而給代,竝屬閑遊,則凡他良民,較諸此輩,非但苦逸之大偏,當初設施之本意,專爲將士支放之緊需,則到今革罷,有難遽議,雖以給代言之,本道穀簿,自來不敷,每年五百餘金之以穀充代,實無其路。於此於彼,掣礙多端,旣不可以革罷,又不可以給代,則勢將仍舊之外,恐無他策,南兵營所捧忠順衛錢給代一款,今姑置之,似合事宜。南兵營忠順衛,使之仍舊,則監營忠順衛,亦不必革罷,而但南兵營,則每名附捧,旣是一兩,監營則乃爲一兩五錢,監營之加捧五錢,雖未知其委折之如何,一道之內,事涉斑駁,此後則依南兵營例,以每名一兩,定式收捧之意,分付,何如?傳曰,允。
洪義浩,以備邊司言啓曰,咸鏡監司李秉模狀啓,有草記回啓之命矣。取見狀本,則因有旨,備陳南關忠武學設施來歷及科岐增設當否,仍以爲昨年北關武學都試變通之後,南關武學,擧有向隅之歎,而一年內三營親騎衛都試出身,數旣夥然。又令武學,一倣親騎衛都試之制,則出身多出,終非良民之利,親騎衛之特例,便沒精彩,故所憂者在此,而今於該倅疏陳之後,軍情顒望,實難沮遏,請令廟堂稟旨,分付矣。北關馬兵都試,每年十月,合設於行營,故行營之於近南諸邑稍遠處,往反爲千餘里,軍情以是爲難,昨秋因繡啓所請,果以分試於行本營,而依親騎衛例,一體施行之意,有所變通者,隆寒赴試,千里來往,實是軍民莫大之勞苦,則朝家之許施於北關,蓋出事勢之不得已也。今此南關馬兵之希望於北關例者,揆以軍情,或似無怪,而道臣所謂親騎衛之特例,便沒精彩之論,旣甚有理。且其地勢,大有間於北關,則不可以北關不得已之例,取倣於南關得已之地,置之,何如?傳曰,允。
洪義浩,以義禁府言啓曰,金應斗,杖八十收贖,奪告身三等,照律草記批旨內,如有功議,各減一等事,命下矣。金應斗十四代祖仁贊,開國功臣云,功減一等,杖七十收贖,奪告身二等之意,敢啓。傳曰,知道。
刑曹啓目粘,罪人權衡度·文德重·梁萬樞·金仁得,南學庫直金鳳甲,疏廳軍士李東海等,嚴刑更推云云。旣已遲晩,所當考律嚴勘,而旣有取招以聞之命,上裁,何如?判付啓,欲待令前下鄕是在,諸隷之上來取招後,處分本館草記,姑不下批是如乎?夜中成群往獄外儒生數爻,與備局本館草記之相左,不足更問,其爲賢關之玷辱,多士之羞恥,不在於十餘人五六人之間故耳。雖非本事之駭悖,士子之昏夜成群,犯禁往來於街路,已非美習,名以士子,作此駭擧,今雖爲日稍久,爲賢關之多士,豈勝寒心?今則學隷等査供,皆無異辭,渠輩賤類,何足責?旣施一次之刑,竝放送,而首唱儒生李偉祜,定配爲旀,其餘儒生,已有下敎於本館草記矣。因此思之,刑政不可捨本趨末,本事不徹於朝廷,則不必決摘,而旣登於臺章之後,爲大臣勉出,臺臣疏批,未嘗槪及,而伊後作拿之儒,纔令勘配,面辱大官者,自有當律,五品以上官詬辱本律猶然,況大官乎?厥儒之癡騃與否,姑勿論,決不可因而置之,其中首倡人,亦爲勘配,俾知尊國綱正士習之意爲良如敎。
庚戌六月初七日申時,上御重熙堂。推考房承旨入侍時,右副承旨洪義浩,記事官徐有聞,記注官白慶楷·金鳳顯,以次進伏訖。上命義浩讀公事。仍命書判付訖。命退,承史以次退出。
上在昌德宮。停常參·經筵。
藥房提調吳載純,副提調趙宗鉉啓曰,伏未審日間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐瀅修啓曰,新除授吏曹參議曺允大,除拜後過三日不爲出肅,依定式推考警責,仍卽牌招察任,何如?傳曰,允。
徐瀅修啓曰,同副承旨白師謹,今日不爲仕進,卽爲牌招,何如?傳曰,允。
徐瀅修啓曰,大司憲李致中呈辭,執義宋銓,掌令李錫夏,持平李基恒未肅拜,掌令閔彝顯,持平李日運在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,都承旨入侍。
傳于徐瀅修曰,右承旨·右副承旨入侍。
以同副承旨白師謹牌不進罷職傳旨,傳于徐瀅修曰,只推。
承旨前望單子入之,鄭大容落點。
趙宗鉉啓曰,新除授同副承旨鄭大容,前以廣州府尹,方在解由未出中,何以爲之?敢稟。傳曰,勿施。前望單子入之,待下批牌招察任。
承旨前望單子入之,尹㬦落點。
傳于徐瀅修曰,軍士房承旨入侍。
兵曹口傳政事,以梁埉爲宣傳官。
兵曹口傳政事,以邊慶遇爲守禦中軍。
趙宗鉉,以成均館行大司成意啓曰,因備邊司草記,當該學儒,分別首從,首倡人,限己身停擧,隨從諸人,限十年停擧事,命下矣。臣依聖敎,馳詣闕外,當該學隷等,竝爲捉致,嚴加査實,詳問首從,則所告內以爲,去四月十二日人定後,幼學李偉祜與幼學趙學元·尹善養·元在亨·元在行四儒生,帶學隷五名,進去典獄署大門之外被囚幼學金鼎淳·金炳箕處,致慰之外,無他可告之辭,首倡則李偉祜的實云云。故更爲多般嚴問,而學隷諸人之言,如出一口,少無異同。首倡儒生李偉祜,限己身停擧,隨從幼學趙學元·尹善養·元在亨·尹在行四儒,竝限十年停擧之意,敢啓。傳曰,賢關,多士所居,縫掖章甫,周旋揖讓,不讀非聖之書,不接悖禮之物焉。今之儒異於古之儒,夷叨其中,雖未必庸言常行之一一中矩,飭外之威儀,猶不敢極意放倒者,誠以我朝,專尙儒術,以防範成習俗故耳。今番儒生事,豈特曰羞恥也?變怪也而已,道上駭擧之悖戾,姑無論,昏夜行色,何等寒心?不科近來士習之至於此,於渠輩何誅?直由於風敎之凌夷,俗尙之偸薄,言念及此,寧欲無訛,首犯之坐配,餘儒之停擧,能或一分知愧認恥,爲他山之石乎?雖然亦不可誣一世多士,則苟有林下自好而修行者,若聞所謂學儒之事,其爲若浼,不與比列之心,必當十倍於朝家之深惡而痛斥。大抵停擧之名,用之於渠輩,甚不屑,卿其取儒籍墨其名,俾勿齒之士流,以此批旨,書付齋壁,交相勉勵,蚤夜常目事,令諸生知之,可也。
庚戌六月初八日午時,上御誠正閣。都承旨入侍時,行都承旨趙宗鉉,假注書李海隣,記注官白慶楷·金鳳顯,以次進伏訖。上命書傳敎曰,日熱如此,禁府時囚中未照律之類,以草記擧行,未捧供之類,過齋後卽爲開坐捧供,待判下議處後,仍卽照律事,分付。又命書傳敎曰,罪在郞官,則堂上處分,不過申飭,北伯之因此難安,勢所固然,前知義禁李獻慶敍用,北伯申飭,使之明日肅謝。又命書傳敎曰,同副承旨許遞,前望單子入之,待下批牌招察任。上曰,進御淸上飮,自今日限三貼煎入。出榻敎上曰,新除授承旨鄭大容敍用。出榻敎上曰,宣傳官有闕之代,令該曹口傳差出。出榻敎命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金履成啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
金履成啓曰,大司憲李致中,執義宋銓,掌令李錫夏,持平李基恒牌不進,掌令閔彝顯,持平李日運在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營〈廳〉將官來言,今日本廳軍兵,日次私習云矣,敢啓。傳曰,知道。
傳于金履成曰,右承旨入侍。
傳于尹行任曰,政官牌招開政。
有政。吏批,判書吳載純藥院進,參判李秉鼎進,參議曺允大進,左副承旨金履成進。以兪鉉章爲吏曹佐郞,金養直爲禁府都事,洪樂性爲御營都提調,李福源爲司譯都提調,成均學正單申溥,學諭單金必宣·車敬鎭·李敬熙。
兵批,判書李病,參判柳戇病,參議洪文泳入直進,參知李師濂病,右承旨尹㬦進。副司直單李祖承·李益運,副司果單李東稷。
傳于金履成曰,該房承旨洪義浩,令該府拿處,待下敎勘律。
金履成啓曰,同副承旨洪義浩,令該府拿處事,命下矣。依定式遞差傳旨捧入之意,敢啓。傳曰,知道。
傳于金履成曰,日熱如此,禁府時囚保放後,草記。
尹行任,以弘文館言啓,修撰朴宗來,旣有只推之命,卽爲牌招察任,何如?傳曰,允。
尹㬦,以賑恤廳言啓曰,黃海道谷山九十一歲流民朴汝三,今二月初四日鍾樓街上駐輦時,因傳敎留養於萬里倉,每日糧饌柴草等物,磨鍊上下於該倉庫直,自當日至于今,使之供饋接濟矣。今則渠之言內,欲爲下往於平山女息之家,以爲轉往谷山本鄕云。故從所願還,而依二月特敎,流民糧資分給之例,米五斗,木一疋題給,帖文一張,依例成給後,自本廳順歸船一隻,從願覓給事,分付於該津別將處,以爲下送之意,敢啓。傳曰,知道。
尹㬦,以義禁府言啓曰,慶尙監司李祖源査啓據本府粘目內,尙州牧使吳在文拿問處之事,允下矣。吳在文時在任所云,依例發遣府羅將,拿來,何如?傳曰,允。
尹行任,以義禁府言啓曰,茂山前府使柳心源拿來事,傳旨啓下矣。柳心源以吉州牧使,時在任所云,依例發遣府書吏,交代後拿來,何如?傳曰,待待命拿囚。
金履成,以義禁府言啓曰,日熱如此,禁府時囚中未照律之類,以草記擧行事,命下矣。時囚罪人高殷泰本府議啓內,妾屬之留衙作弊,匹馬之旣捧旋退,在渠罪犯,猶屬細節,身爲郵官,莫重馹騎,謂以挾馬,任自許借於親知,已涉放姿,津船之捧賂,敢諉於下屬之操縱,戶首之塡充,稱以謀避而勒定,輒以富人,換易數四,究厥罪狀,俱極痛惡。以此照律,罪取考律文則大典通編禁制條,有曰驛馬私與者,杖一百,流三千里,大明律不應〈爲〉條,有曰凡不應得爲而爲之,事理重者,杖八十,戶役條有曰,有司雜泛差役那移作弊者,杖一百。名例有曰,二罪以上俱發,以重者論,大典通編推斷條。有曰犯私罪,杖一百以上決杖,告身盡行追奪,雜令條有曰,王府決杖者,代以金贖,大明律犯罪存留養親條,有曰父母老疾應侍家,無以次成丁者,若犯徒流,止杖一百,餘罪收贖,存留養親云矣。高殷泰,從重論,杖一百收贖,告身盡行追奪,而流三千里定配,其母年七十三,無兄弟獨身云,依法典收贖放送,何如?傳曰,以渠罪犯,止於收贖,何以慰驛屬乎?法典所拘,亦不可違越,下送本道,待新道伯到任後,拿致從重決杖,仍於渠鄕充軍,可也。
尹㬦,以義禁府言啓曰,時囚罪人高殷泰照律草記批旨內,以渠罪犯,止於收贖,何以慰驛屬乎?法典所拘,亦不可違越,下送本道,待新道伯到任後,拿致從重決杖,仍以渠鄕充軍事,命下矣。高殷泰,出付羅將,押送咸鏡監營之意,敢啓。傳曰,知道。
尹行任,以義禁府言啓曰,咸鏡前監司李秉模狀啓據刑曹粘目內,文川前郡守李顯道,移本府處之事,允下矣。李顯道今方待命,卽爲拿囚之意,敢啓。傳曰,知道。
尹行任,以刑曹言啓曰,西學書吏庫直軍士等嚴刑捧供啓目判付內,欲待令前下鄕,諸隷之上來取招後,處分本館草記,姑不下批,夜中成群往獄外儒生數爻,與備局本館草記之相左,不足更問,其爲賢關之玷辱,多士之羞恥,不在於十餘人五六人之間故耳。雖非本事之駭悖,士子之昏夜成群,犯禁往來於街路,已非美習,名以士子,作此駭擧,今雖爲日稍久,爲賢關之多士,豈勝寒心?今則學隷等査供,皆無異辭,渠輩賤類,何足責?旣施一次之刑,竝放送,而首倡儒生李偉祜,定配,其餘儒生,已有下敎於本館草記矣。因此思之,刑政不可捨本趨末,本事不徹於朝廷,則必必決摘,而旣登於臺章之後,爲大臣勉出,臺臣疏批,未嘗槪及,而伊後作拿之儒,纔令勘配,面辱大臣者,自有當律,五品以上官詬辱,本律猶然,況大官乎?厥儒之癡騃與否,姑勿論,決不可因以置之,其中首倡人,亦爲勘配,俾知尊國綱正士習之意事,判下矣。首倡儒生李偉祜,依判付定配於忠淸道扶餘縣,面辱大臣首倡儒生金鼎淳,取考律文,則大典通編推斷條,有曰醜辱大臣者,邊遠充軍,依此律充軍定配於慶尙道淸河縣,竝卽押送之意,敢啓。傳曰,知道。
兵曹啓目粘,今此捕賊將校閑良崔允起·朴文采·李完福,出身徐奎祊·閔良·李奉太·沈龍彬·文致一·崔重寔·朴尙謙等,似當施以加資之典是白乎矣,係于恩賞,自下不敢擅便,上裁是白乎旀,其餘令道臣從厚施賞,何如?判付啓,依回啓施行爲旀,法典內,旣以獷悍,則雖一名,依五名例論賞載錄,則入於二等秩之邑校,其勞果勝於三等者流,宜有區別,竝成給帖加爲旀,三等將校,令各該邑別加陞差收用,以爲懲奬之地事,分付爲良如敎。
禁府啓目,文川前郡守李顯道原情云云。問目內辭緣,游辭漫漶,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,囚供與道狀,若是相左,自本府更卽嚴飭道伯,使之據實報來後稟處爲良如敎。又啓目粘,今番査逋,只憑該吏之私錄,初無印簿之可據兺不喩,査正諸吏,以移施年條,一辭輸款,則甲辰乙巳守令,別無可罪之端,尙州前牧使金履信·沈基泰,合有分揀之道是白乎矣,自下不敢擅便,上裁爲白乎旀,時牧使吳在文段,莫重行査,初不窮覈,一任奸吏之所爲,至有年條之煥錄,事涉疎忽,罪著不察,拿問處之爲白乎旀,以道臣言之,當初行査時,雖曰拘於親嫌,一從邑報,不能詳察,致有此特敎更査之擧,揆以査體,不可無警,推考,何如?判付啓,分揀事,拿處事,竝只依回啓施行爲良如敎。又啓目,庇仁縣監李儒喆原情云云。傳旨問目內辭緣,泛稱遲晩,刑推得情,何如?啓,除刑推議處爲良如敎。
咸鏡監司李文源頒敎文。王若曰,北路爲八路先,時値凋瘵,今卿從九卿出,任重藩維。勉殫觀風之責,庸副福星之譽,眷玆北關之重藩,久勞中宸之一念。旱澇相仍於數歲,殆甚嶺東路之荐荒,襁負轉陟於四方,無異關西民之流散。賙救之政悉講,然捐瘠安保必無,還接之命纔宣,嗟撫摩尙慮有失。時已屆於了賑,尤急使民而奠安,望又切於占豐,所貴得人而懷保。惟卿,相門肖子,王國藎臣,早襲家風,持身則恬約而謹愼,歷試卿月,莅事則敦確而寬平。向來嶺臬之分憂,尙限吏才之未究,近日籌司之治簿,尤有民事之備知。玆授卿以行咸鏡道觀察使兼兵馬水軍節度使都巡察使咸興府尹,卿其往宣德音,庸答寵命。賑事莫曰已畢,益念窮夏之阻飢,農務在所當先,俾有來秋之告稔。至於懲貪戢奸之政,斷以便宜,若夫詰戎固圉之方,要在修擧,自餘稟奏,亦有典常。於戲,南樓飛觴,寧效庾元規之風致,北門壯鑰,勉追寇平仲之威名。故玆敎示,想宜知悉。
庚戌六月初九日午時,上御重熙堂。右承旨入侍時,右承旨徐瀅修,假注書李海隣,記注官白慶楷·金鳳顯,以次進伏訖。上命書傳敎曰,右承旨許遞。命讀公事,仍書判付訖。命退,承史以次退出。
上在昌德宮。停常參·經筵。
尹㬦啓曰,大司憲李致中呈辭,執義·掌令一員,持平一員未差,掌令閔彝顯,持平李日運在外,監察茶時之意,敢啓。傳曰,知道。
尹㬦啓曰,備邊司郞廳來言,今日賓廳日次,而左議政蔡濟恭,右議政金鍾秀俱有身病,不得來會云矣,敢啓。傳曰,知道。
尹㬦啓曰,吏曹郞廳來言,御覽官案,修整次請出矣,敢啓。傳曰,知道。
承旨前望單子入之,李祖承·曺允大落點。
傳于尹㬦曰,左承旨入侍。
兵曹口傳政事,副司直單尹行任。
傳于尹㬦曰,未下直守令中北道守令外,明日辭朝。
尹㬦啓曰,吏曹郞廳來言,承旨有闕事,取稟。傳曰,當日爲之。
尹㬦啓曰,未下直守令明日辭朝事,命下矣。尼城縣監趙希鎭,兩司俱未署經云,除在外·疏批未下外,大司憲李致中牌招,今日政新除授兩司諸臺,一體牌招,以爲備員署經之地,何如?傳曰,允。
李祖承啓曰,合辭方張之時,連日闕啓,事甚未安,今日政新除授兩司諸臺,竝待下批牌招,大司憲李致中,一體牌招,何如?傳曰,允。
李祖承,以吏曹言啓曰,守令·察訪都事之歷辭銓堂,始爲下直,例也,原春道都事文光瑞一不見臣曹三堂,徑爲下直,此雖由於生疎所致,而其在體例,不可仍置,原春道都事文光瑞,改差,何如?傳曰,允。
李祖承,以吏曹言啓曰,卽接成均館牒報,則以爲司成及直講·典籍各一窠,以久任筵奏變通節目啓下者,專爲本館入直,而司成李百亨奉命赴燕,本館入直劇務,只以自辟直講·典籍,輪回替番雖値有故,他無推移,斯速入啓遞啓云。當初節目,旣專爲入直,則出疆之臣,似難仍帶往來,司成李百亨,今姑改差,何如?傳曰,允。
有政。吏批,判書吳載純病,參判李秉鼎進,參議未差,右副承旨曺允大進。啓曰,判書吳載純病不來,參議未差,小臣獨政未安,何以爲之?敢稟。傳曰,仍爲之。以韓光近爲承旨,權以綱爲大司諫,許晊爲執義,鄭濡爲掌令,柳星漢爲持平,崔顯重爲正言,閔昌爀爲修撰,李東稷爲司成,安鳳來爲原春都事,丁範祖爲吏曹參議,洪樂淵爲文川郡守,中學訓導單金鳳擧。
兵批,判書李病,參判柳戇病,參議洪文泳入直進,參知李師濂病,左副承旨金履成進。副司直單李獻慶·徐瀅修·白師謹。
傳于李祖承曰,北道守令遷轉之代,各別擇差,繡啓褒啓人中已經三品人,一體擬入。
再政。田義顯爲三水府使,洪允復爲穩城府使,金漢老爲德川郡守。
李祖承啓曰,新除授承旨韓光近,時在三水府任所,斯速乘馹上來事,下諭,何如?傳曰,許遞,前望單子入之。
承旨前望單子,徐美修落點。
傳于李祖承曰,同副承旨許遞,前望單子入之。
曺允大,以備邊司言啓曰,三和府使張鉉佐,在任身死矣,返柩時,依法典擔軍題給之意,分付所經各道,何如?傳曰,允。
尹㬦,以義禁府言啓曰,日熱如此,禁府時囚保放後,草記事,命下矣。時囚罪人姜·李顯道·李儒喆等,保放之意,敢啓。傳曰,知道。
曺允大,以義禁府言啓曰,德浦僉使兪漢宗,廣城堡別將尹宅莘等拿來,憑閱處之事,傳旨,啓下矣。兪漢宗·尹宅莘,俱在任所云,兪漢宗,依例發遣府羅將交代後拿來,尹宅莘,發遣府書吏,定假將拿來,何如?傳曰,允。
庚戌六月初十日卯時,上御重熙堂。左承旨入侍時,左承旨尹㬦,假注書李海隣,記注官白慶楷·金鳳顯,以次進伏訖。上命書傳敎曰,承旨前望單子入之。又命書傳敎曰,承旨房望仍,新除授承旨牌招察任。上曰,提調入侍。出榻敎賤臣承命出,與提調吳載純偕入進伏。載純曰,湯劑連爲進御,下情不勝憂慮,近日諸節,果臻快復之境乎?上曰,面癤尙未快差,體癤間亦有之,此是暑熱所祟矣。上曰,進御淸上飮,依前方二貼煎入。出榻敎命退,諸臣以次退出。
上在昌德宮。停常參·經筵。
李祖承啓曰,來十六日儒生殿講日次矣,敢稟。傳曰,日熱如此,待涼生更稟。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
尹㬦啓曰,大司憲李致中呈辭,執義許晊,持平柳星漢傳旨未下,掌令閔彝顯·鄭濡,持平李日運俱在外,監察茶時之意,敢啓。傳曰,知道。
李祖承啓曰,藝文提學洪良浩,謂有情勢,特敎申飭之下,屢度催促,來到闕外,終不承膺,事體所在,極爲未安,從重推考,何如?傳曰,允。
備忘記,濟州牧使李鴻運下直,長弓一張,長箭一部,片箭一部,筒兒一箇賜給。
尹㬦啓曰,事變假注書李垿,身病猝重,勢難察任,今姑改差,何如?傳曰,允。
吏曹口傳政事,以李元植爲端川府使。
傳于李祖承曰,此時關西,不可一刻曠官,德川郡守,使之當日辭朝,申飭下送。
李祖承,以吏曹言啓曰,此時關西,不可一刻曠官,德川郡守,使之當日辭朝,申飭下送事,命下矣。德川郡守金漢老,屢度催促,謂有身病,終不入來,事體所在,極爲未安,而本曹請推之外,無他可施之罰,何以爲之?敢稟。傳曰,道理豈敢若此乎?以慈殿承候,下敎之後,尤豈敢若此乎?且以分義與情勢言之,甲辰傳敎,詳載記注,伊後本家事,自異乃兄之西樞,義不敢更事逡巡,況外官乎?此草記勿施,以外補例,各別嚴飭,當日內斯速辭朝下送,可也。
傳于李祖承曰,下直守令入侍。
傳于李祖承曰,提調入侍。
以大司諫權以綱,執義許晊,持平柳星漢牌不進罷職傳旨,傳于金履翼曰,只推。
尹㬦啓曰,未下直守令明日辭朝事,命下矣。大司憲李致中,執義許晊,持平柳星漢,大司諫權以綱牌不進推考傳旨及罷職傳旨,今方捧入,而掌令閔彝顯·鄭濡,持平李日運,獻納李永穆,正言申史澳·崔顯重俱在外,司諫崔烜疏批未下,無以備員署經云,何以爲之?敢稟。傳曰,竝許遞,政官牌招開政,待下批牌招。
有政。吏批,判書吳載純藥院進,參判李秉鼎進,參議丁範祖牌不進,行都承旨趙宗鉉進。啓曰,判書吳載純藥院進,參議丁範祖牌不進,小臣獨政未安,何以爲之?敢稟。傳曰,日前次對,已有筵敎,昨於開政,亦命追參,則身在政院,以藥院進懸頉,事體所在,殊涉未安。況大政隔日,此時判堂,亦豈令僚堂每每替勞乎?判書推考,參議只推,竝卽牌招,同參政事。又啓曰,大司諫今當差出,而擬望之人乏少,承旨竝擬,何如?傳曰,允。以洪明浩爲大司憲,洪檢爲大司諫,成種仁爲執義,姜垣爲司諫,權坪爲掌令,鄭㝡成·金養根爲持平,鄭澤孚爲獻納,韓致應·南涑爲正言,金熤爲司譯都提調。
兵批,判書李進,參判柳誼病,參議尹行元病,參知李師濂入直進,右副承旨曺允大進。以權爲副摠管,鄭運燾爲僉知,田光說爲五衛將,鄭汝坤爲忠壯將,李東善爲訓鍊正,申純爲都摠經歷,副護軍許晊·崔烜·鄭濡,副司直李致中·徐美修·韓光近·權以綱·柳星漢·李永穆·李日運,副司果申史澳·崔顯〈重〉竝單付,前虞候金鼎瑞,今加折衝加資事,承傳。
尹㬦啓曰,大司憲洪明浩,大司諫洪檢,執義成種仁,司諫姜垣,獻納鄭澤孚,持平鄭㝡成·金養根牌不進推考傳旨及罷職傳旨,今方捧入,而掌令閔彝顯·權坪,正言韓致應俱在外,只有正言南涑一人,無以備員署經,何以爲之?敢稟。傳曰,違牌諸臺只推,與長官更卽牌招。
尹㬦啓曰,大司憲洪明浩,執義成種仁,持平金養根·鄭㝡成再招不進推考傳旨及罷職傳旨,今方捧入,而尼城縣監趙希鎭,諫院則雖已署經,憲府則掌令閔彝顯·權坪俱在外,無以備員署經,何以爲之?敢稟。傳曰,違牌兩司諸臺許遞,前望單子入之,待下批牌招。
兩司前望單子入之,大司憲趙鼎鎭,執義李運彬,持平張錫胤·李基慶,大司諫金履成,獻納李永穆落點。
趙宗鉉啓曰,新除授承旨徐美〈修〉,時在穩城府任所,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,金履翼落點。
以承旨房望,傳于趙宗鉉曰,仍。
曺允大,以弘化館言啓曰,修撰閔昌爀疏批已下,卽爲牌招察任,何如?傳曰,允。
以修撰閔昌爀牌不進罷職傳旨,傳于金履翼曰,只推。
傳于曺允大曰,賑案畢到,麥事均豐云,溯念春間殿屎之民勢,能得此回蘇,倘非天顧西民,假之以雨暘之適中,賑餘糊口,豈至於腹飽?況商舶之乘風利稅,穀價從以賤歇,莫非賴天之靈,奚但西民之幸乎?觀此狀辭,營賑後守令·邊將及補賑願納之類,區別論列一款,姑不擧論,待文簿修整,須卽分等登聞,勞力殫思,極意周活,道臣誠有功矣。該道臣沈頤之,特賜豹皮一令,卿其祗受事,下諭。
金履翼,以司僕寺言啓曰,兼內乘申純遷轉代,令該曹口傳差出,以爲推移入直之地,何如?傳曰,允。一體口傳差出,可也。
吏曹口傳政事,以鄭益祚爲司僕正。
兵曹口傳政事,以梁埦爲內乘。
曺允大,以刑曹言啓曰,依下敎,幼學柳雲漢·趙亨基等,發刑吏卽爲捉來,竝與內侍車聖輪奴正金,兩造對質,謹以內侍府粘啓判下辭意,嚴加究問,則柳雲漢招拱內,以爲渠本世居中浪浦,而洞內有故內侍寡女家,而自數年前,車哥內侍,寄寓厥家,曾無對面接語之事矣。渠之族人故柳夢漢家農牛,歷吃內侍家太田數莖,則車哥慘辱牛主兩班。故渠以至親,不勝憤痛,使渠奴傳言車哥曰,汝以不干之人,詬辱兩班,極爲無據,不可留接此洞,斯速移去云,則車哥來到渠家,極口醜辱,故渠果憤惋,使其奴輩,推擠腦後,驅迫逐出矣。其翌日,石花村名不知朴哥內侍,突入渠家內庭,右袒辱說,不有餘地,渠則避入內房,初不相接,而捉來捽曳毁家等事,元無是事,至於言語相通等事,當其來辱之時,不能閉門深坐,至有說往說來之擧,烏得免犯科之罪云?趙亨基招內,以爲渠與柳雲漢,爲異姓四寸親,而居在比鄰,前後事狀,柳雲漢旣已從實直招,別無異同,而渠則當初使奴傳言於車哥之時,則同爲參涉,而至於車哥之來到柳雲漢家,詬辱光景,不得目見云。內侍車聖輪奴正金招內,以爲渠之上典,與中浪浦居故內侍金應德家,素所親切,看檢外事矣。今月初二日,洞內寡居柳哥兩班農牛,奔入金內侍田間,踏吃茂穀,故渠之上典,叱牛逐出之際,不無言語之逼主矣。柳哥兩班,使奴屬洞人,傳言於渠上典曰,詬辱兩班,極爲過甚,斯速移去云矣。俄已復送其奴屬洞民,捽出其上典,捉去柳姓兩班家,滿庭捽曳,無數毆打,使不得留接洞內,故渠之上典,急通石花村居數三內侍,齊會金應德家,問其委折之際,柳·趙兩班,亦爲驅逐,仍令損徒毁家,使不得奠居云矣。無論朝官士庶與中官,毋得對面接語,前後飭禁,不啻截嚴,而柳雲漢之始焉送奴嚇喝,使之移去,末內推擠驅迫,不有餘地,甚至於損徒毁家,使不得奠居,則此非但跡涉豪橫,說往說來,渠旣自服,則言語相通之罪,難逭重律,而至於捽曳毆打一款,屢度嚴杖,終不盡輸之狀,極爲痛惡,更加嚴刑,期於取服,斷不可已。至於趙亨基之所坐,與柳雲漢,雖不無首從之分,爛熳同情,終始參涉,則亦不可不照法嚴勘,雖以內侍車聖輪及朴哥內侍言之,罵畜及主,惹起爭端,右袒同類,突入詬辱之狀,其犯朝令而通外人,厥罪惟均。朴哥內侍,令內侍府指名現告,竝與車聖輪,照法勘處,何如?傳曰,本訟委折,不必煩請處分。大抵柳哥之與內侍闢鬨,難免相關,其罪不輕,雖向鄰居之平民與同班士族,越法毆打,難免武斷,況內侍乎?各別嚴刑一次,以懲後,趙哥別無更問之端,放送,被打之中官,被執而去,異於渠之自往,則通涉之罪,似無所犯,而被打於外人,貽羞於渠輩,削名內侍之列,逐送本鄕,所謂朴哥內侍,乘憤右袒,突入柳哥內庭,詬辱之狀,亦極可駭。然內庭稍異於外室之直接,則通涉一款,容或可恕,令內侍府査出指名,突入一款,一番頭面後決處,此後與內侍鄰居之班戶,若或有言語相接,如今番之弊,則無論訟理曲直,直斷以交通之律,令漢城府嚴飭,莫敢犯科,可也。
判府事李福源箚曰,伏以,臣於日昨,伏承司譯院都提調之命,不勝惶悶之至,臣之陳懇乞休,四載于玆。雖未蒙劃卽準可,而斷斷情實,天鑑所燭,自近以來,衰益甚痼,寄命床笫,灰心人世,大小朝會,一直廢闕,至於職名,無論緊漫,判作身外事久矣。譯院事務,多屬不輕,而取才之不得設行,至今五年,等第窠額,積以數十,差遣苟簡,肄習曠抛,目下此事,尤係緊急。如臣癃廢,旣無擧行之勢,合有變通之道,醫司虛帶,亦旣多年,考績之月,每煩頉稟,在於私心實深惶恐,欲望聖明俯賜諒察,將臣所兼司譯院·惠民署提擧,亟許遞解,公私幸甚。取進止。答曰,省箚具悉卿懇。新授譯院之任,試取之許久抛置,不可不念,所請今姑許副。仍傳曰,此批答遣史官,傳諭。
修撰閔昌爀疏曰,伏以,臣累蹤也畸命也,此生爲人,斷無是理,迺者聖明,不遺蠢蝡,許令廁諸朝紳,今幾三朞矣。特達之恩,倘非自天,環顧一世,假貸者誰?今以後,庶免僇人,全保身家,百世之榮,實基于玆。生死肉骨,難喩其造化,淪肌浹髓,若偏於涵濡,惟臣未死之年,罔非泣恩之日,海闊山高,塵刹曷報?論絲毫自效之道,惟是隨事謹飭,庶遠恥辱,毋汚淸朝,可謂似也,而收錄無何?忽招人言,重勞誤恩,今至此極,跼天踧地,如不欲生。嗚呼,言臣情事,亦云慼矣。臣沖齡失怙,未卒顧服之恩,中歲銜索,終嬰風樹之痛,一身惸惸,萬事悠悠,榮辱飢寒,都不經心,而移孝爲忠,寸腔如丹,寅畏對揚,乃分之宜,事無大小,豈欲犯科?只緣身外之累,未盡刋落,妄以堂內之故,有所擧貸,終然事未妥帖,至登白簡,乾糇之愆,莫掩於私室,而臭銅之目,竟播於公朝,名檢掃地,此何人斯?自速冒禁之罪,而孤負聖明,難逭貨取之譏,而謬辱身世,喪義壞廉,已不可言,而何況孽由臣身,勘及臣弟,撫念慙恧,當作何懷?不獨誅罰之是俟,實無面目於當世,不意聖念,迥踰常格,愍之以情境,參之以公罪,數百言渙發之音,喣濡於將死之身,雖使慈父之於弱息,曲爲之左右,無以加此,擧一世而立殿下之庭者,夫孰非陶甄涵泳中物,而如傷若保,憐孺子於入井,何曾有彷彿於臣者?臣於闕下俟命之席,承聆德音,始也惕驚中焉感激,不覺其嗚咽而失聲也。旣往恩造,欲報罔極,而方來歲月,不知死所,螻蟻之微,將何以得當,而酬其萬一也?第臣念之,古諺,死者不可復生,刑者不可復贖,臣之爲命,奚以異此?夤緣例罷,縱荷曲軫之渥,隨分自廢,卽是順受之義,此身此世,夫復何望,而纔及浹月,敍命還霈,曾不幾日,除旨繼降,匿瑕之恩榮縱賁,已玷之愆尤曷補?臣本昏愚樗散,無所適用,悻拙株守,自來寡與,而猥蒙拯拔,忝叨朝端,過福爲災,鬼猜人怒,睢盱之至自取誰尤?爲今全軀之方,惟有劃卽斂退,屛跡息影,無爲怨階,無作禍先而已。傷弓之鳥,曲木還驚,影弩之杯,一歠猶病,寤寐永歎,竊獨悲傷,假令臣懷寵慕羶,睯不如畏,將見嫌與爲列,駴機隨之,良負初心儆戒之私,而恐傷上天慈覆之仁矣。嗚呼,從前而虛縻華銜,不敢爲依例飾讓之計,由後而不預箚論,竊自附受命循默之義,而有除輒膺,當官盡分,卽臣一副當道理。然今此遭罹,憂虞轉深,豈或緩於自劾,遂忽遠害之道?臣於伊時,神魂震剝,擧措顚錯,未及以一疏籲天,踵成之若干文字,蒙蕪淺短,未足以達悲苦之忱,安敢望孚格於聖鑑,而人窮勢蹙?情不能裁,干冒僭越,輒敢鳴號。伏惟聖慈,天地於臣,父母於臣,特垂矜察,鐫免臣職,因命選部,勿復檢擬,以卒生成,以勵廉防,千萬幸甚。省疏具悉。爾其勿辭察職。
庚戌六月十一日卯時,上御重熙堂。下直守令入侍時,左承旨李祖承,左副承旨金履成,記事官徐有聞,記注官白慶楷·金鳳顯,濟州牧使李鴻運,文川郡守洪樂淵,以次進伏訖。上曰,守令以次奏職姓名,可也。鴻運進前,奏職姓名。上曰,本州處在絶域,近又荐歉,言念民事,丙枕何安?須體朝家軫念之意,惕意對揚,使島民得免顚連之苦,可也。樂淵進前,奏職姓名。上曰,下去善爲,可也。仍命先退。命履成書傳敎曰,端川府使,令該曹口傳差出。又命書傳敎曰,文川郡守·端川府使當日辭朝。命退,承史以次退出。
庚戌六月十一日申時,上御重熙堂。藥房提調入侍時,左承旨李祖承,記事官徐有聞,記注官白慶楷·金鳳顯,藥房提調吳載純,以次進伏訖。載純曰,庚炎甚酷,聖體,若何?上曰,素不能耐暑,故甚悶然矣。仍命祖承書榻敎曰,進御淸上飮,依前方二貼煎入。命退,諸臣以次退出。
上在昌德宮。停常參·經筵。
李祖承啓曰,禁衛營將官來言,今日本營軍兵,日次私習云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,未下直守令辭朝事命下,而尼城縣監趙希鎭,諫院則雖已署經,憲府則執義李運彬,掌令閔彝顯·權坪俱在外,持平李基慶·張錫胤傳旨未下,大司憲趙鼎鎭,所當牌招,而無以備員署經,何以爲之?敢稟。傳曰,憲長則向來人言,宜欲一伸,諫長則曾於三司,有改正之臺言云。俱難强迫,竝許遞,其餘諸臺違牌,竝勿施,仍以前牌催促,卽爲擧行。
傳于李祖承曰,大司諫前望單子入之。
大司諫前望單子入之,李敬五落點。
金履翼啓曰,卽者持平張錫胤避嫌到院,纔已還給矣。謂有情勢,旣入闕中,不爲傳啓,直爲出去,揆以臺體,誠極未安。推考警責,仍卽牌招,何如?傳曰,允。
李垿改差,代以南達孫爲事變假注書。
傳于李祖承曰,同副承旨入侍。
兵曹口傳政事,以梁垸爲內乘。
傳于曺允大曰,訓鍊正李東善,內乘梁垸相換。
兵曹口傳政事,訓鍊正李東善,內乘梁垸相換。
以司謁金必彦手本,別監朴昌祐爲先除下後,其罪狀,令攸司從重科治事,傳于李祖承曰,幾十年之後,追尋差定於昨秋者,雖在渠輩,欲寓感古記舊之意,則豈可無端退送乎?旣云以醫人行世,則更問其地處,如合醫司,付之相當窠事,分付。
以平安監司沈頤之狀啓,中和府幼學李命寬山訟査實馳啓事,傳于李祖承曰,此査啓前道伯李命植狀辭中百回上言,一竝勿施云云者,深得息鬧之要道,其時判付,亦以依允書下,則今番該司之循例覆奏者,似未記得而然。此狀啓還下送,亦令京兆,此後此訟勿爲聽理事,分付該道,準此。
以修撰閔昌爀牌不進罷職傳旨,傳于李祖承曰,只推。
傳于李祖承曰,右承旨入侍。
金履翼啓曰,臣與右承旨尹㬦伴直矣,纔已許遞,伴直無人。右副承旨曺允大,所當牌招,而拘於廳規,不得請牌,何以爲之?敢稟。傳曰,牌招。
金履翼,以弘文館言啓曰,修撰閔昌爀,旣有只推之命,卽爲牌招察任,何如?傳曰,允。
金履翼,以兵曹言啓曰,景福宮衛將,朴厚種除授,在外過限未上來,金光冕身病猝重,勢難供職,呈狀乞遞。輪番之任,不可久曠,竝改差,何如?傳曰,允。
金履翼,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
金履翼,以義禁府言啓曰,槐山郡殺獄罪人趙學誠獄事査啓據刑曹粘目內,會査官竝令該府拿問處之事,允下矣。會査官槐山前郡守兪漢敦,今方待命,卽爲拿囚,而延豐縣監鄭涑,時在任所云,依例發遣府羅將,拿來,何如?傳曰,允。
義禁府照目,庇仁縣監李儒喆矣稅船護送,法意至重,而雖曰風濤闊遠,小艇未及指路是白乎乃,常時不能檢飭之失,在所難免。以此照律罪,笞五十收贖,解見任別敍,私罪奉敎依允爲旀,功減一等爲良如敎。
又啓目,槐山前郡守兪漢敦原情云云。問目內辭緣,泛稱遲晩,刑推得情,何如?判付啓,付過放送爲良如敎。
又啓目,粘連聞慶前縣監金在明乘轎與否査啓云云。金在明不爲冒禁乘轎之狀,隨吏之招,一如府隷之言,本事脫空,更無可疑,合有分揀之道,而臣府不敢擅便,上裁爲白乎旀,道臣疎忽之失,益著於今番査啓,該道臣從重推考,何如?判付啓,依回啓施行爲旀。道臣旣不得遍行一道,則按察之地,當許以風聞,些少異同,不必爲咎。況前啓旣請推考,今又請從重推考,何異於一事再勘?議讞未免不審。且以此回啓,流出外邑,則爲道伯者,除非目擊手捉之事,向守令將不敢開口,亦有關於後弊,卿等從重推考爲良如敎。
刑曹啓目,靈巖郡殺獄罪人千業奉獄事,臣不敢强主已見,上裁,何如?判付啓,觀此道狀陳列,可謂深得旬宣之體,求之於情法之外,以倫理二字執斷,則旣放之癸同,不可以亂單而更訊矣,換當之業奉,亦不必以家長而仍推矣。然則此獄卽已決之案,令道伯依此知悉。同業奉身乙,斯速決勘後狀聞事,分付爲良如敎。
持平李基慶疏曰,伏以,臣姿性則至庸愚也,情踪則至畸孤也。不自意策名淸朝,猥玷公器,而迺殿下陶鑄於章甫之日,奬拔於通籍之初,逐月講製,已燭空疎,而陞六之命,特推異恩,驟轉郞署,亦踰涯分,而臺通之敎,若爲臣地,恩榮所及,闔門感結,臣之一身,非臣自有,則惟當有命輒膺,一心前進,以爲涓埃之效,而第臣老母,今年六十有九矣。積年貞疾,今已癃痼,雖於少安之時,運動轉側,皆須扶將,私情煎迫,已無可言。又自月前,添以毒痢,眞元大陷,藥餌無力,臣於伊時,徑出門番,雖是萬不獲已,而罪在難逭,恩出曲恕,母子相對,感淚被面,今者柏府除旨。又下於頌恩俟罪之中,繼而召牌儼臨,臣雖怵分畏義,章皇出肅,而目今母病,宿祟未減,新症更發,浮脹喘氣,俱係危惡,臣方寸如焚,頃刻難離,以此情地,實無供職之望,玆陳短章,略控至懇。伏乞聖慈,天地父母,俯賜諒察,亟命鐫遞臣職,俾伸至情,千萬幸甚。答曰,省疏具悉。爾其勿辭救護母病。
庚戌六月十二日卯時,上御誠正閣。右副承旨·同副承旨與德川郡守入侍時,右副承旨曺允大,同副承旨金履翼,假注書李海隣,記注官白慶楷·金鳳顯,德川郡守金漢老,以次進伏訖。上曰,守令進前。漢老進前,奏職姓名訖。上曰,今番特除,非徒爲承候慈宮,丙申傳敎,昭在日記,下去後須盡心職事,以爲圖報之地,可也。漢老曰,聖敎如此,不勝感泣,丙申以後,無論內外官職,豈敢有晏然承膺之路,而昨日有以外補例下送之敎,故臣敢承命入來矣。上命退,諸臣以次退出。
庚戌六月十二日午時,上御重熙堂。右承旨入侍時,右承旨徐瀅修,假注書李海隣,記注官白慶楷·金鳳顯,以次進伏訖。上命書傳敎曰,都承旨久不仕進,許遞,右承旨亦有暑病云,許遞。前望單子入之,待下批牌招察任。上曰,進御淸上飮,依前方一貼煎入。出榻敎命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深一寸三分。
藥房提調吳載純,左承旨李祖承啓曰,伏未審日間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金履翼啓曰,合辭方張之時,兩司無詣臺之員,事甚未安。除在外·受由及牌招啓辭未下外,未肅拜呈告人員,竝卽牌招,何如?傳曰,允。
李祖承啓曰,左議政蔡濟恭,爲承候來待矣。傳曰,入侍。
李祖承啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,徐邁修·尹行任·曺遠振落點。
李祖承啓曰,新除授承旨徐邁修·曺遠振,方在罷散中,何以爲之?敢稟。傳曰,敍用。
傳于李祖承曰,軍士房承旨入侍。
以吏曹參議丁範祖牌不進罷職傳旨,傳于金履翼曰,只推。
金履翼,以吏曹言啓曰,新除授三水府使田義顯戶奴呈狀內,矣上典老母,今年恰滿八十,法不當遠赴,卽速入啓遞改云。邊帥父母七十五歲者許遞事,載在大典通編,依例改差,何如?傳曰,允。
有政。吏批,判書吳載純進,參判李秉鼎進,參議丁範祖牌不進,左承旨李祖承進。以金魯永爲大司憲,沈興永爲宗簿正,蔡顯一爲三水府使,梁垸爲鍾城府使。
兵批,判書李進,參判柳戇病,參議洪文泳病,參知李師濂入直進,右承旨曺遠振進。副護軍單成種仁,副司直單趙宗鉉·洪檢·洪明浩·趙鼎鎭·尹㬦·金履成·金養根·鄭成·鄭澤孚。
以大司諫李敬五,司鍊姜垣,正言南涑牌不進罷職傳旨,傳于金履翼曰,只推。
傳于金履翼曰,時囚罪人洪義浩,罷職放送。
李祖承,以弘文館言啓曰,修撰閔昌爀,旣有只推之命,卽爲牌招察任,何如?傳曰,允。
李祖承以弘文館言啓曰,新除授副校理金翰東,時在慶尙道安東地,經筵入番事緊,請斯速乘馹上來事,下諭。傳曰,依啓。
金履翼,以義禁府言啓曰,保放罪人李儒喆,還囚後照律之意,敢啓。傳曰,知道。
禮曹惠慶宮誕辰陳賀節目磨鍊,令各該司擧行,何如?判付啓,旣承慈敎,只進表裏爲良如敎。
刑曹啓目,粘連楊振春之符同奸鄕,恣藉貿蔘,浚民膏血,從中偸食者,究厥情狀,誠甚痛惡。如法堪斷,不容但已,而頃因江界民朴泰來上言,旣自廟堂待査,事畢後稟處事,覆啓蒙允,則有非臣曹所敢擅便,令廟堂稟處,何如?判付啓,纔因回啓公事之誤下,該房承旨,已爲處分,則又有此誤下,所謂攸司,豈特刑曹乎?百司無非攸司,況本事又自廟堂回啓者乎?當該承旨,爲先從重推考,院吏令該曹從重決杖,此回啓,勿施爲良如敎。
庚戌六月十三日辰時,上御誠正閣。左議政入侍時,同副承旨金履翼,假注書李海隣,記注官白慶楷·金鳳顯,左議政蔡濟恭,以次進伏訖。濟恭曰,近來日熱甚酷,聖體,若何?上曰,一樣矣。近有暑熱之症,面部多有小癤,是可悶也。湯劑連服十餘貼,而尙未夬差,今日不得已以便服引見矣。濟恭曰,茶飮之屬,連日繼進,下情不勝憂慮矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,觀此全羅道雨澤狀啓,海南·靈巖兩邑,早災太甚,至有不卜日祈雨之擧云,是可悶也。濟恭曰,海南消息,臣亦聞之,田穀則比畓穀稍豐云,是爲幸也。濟恭曰,今月卽誕彌之期也。下情祈祝,何可勝喩?頃伏承使卿先知之敎,晝夜顒望,尙未承下敎,下情抑鬱,其當如何?應行之典,何爲而不設乎?此關國朝典禮,事體至重,而如是伈伈泄泄,上未有下敎,下無以擧行,揆以事體與典禮,豈容如是?聖意雖出於愼重,下情竊不勝悶鬱,敢此,仰達。上曰,向筵洪領敦寧,亦有此請,而予非的知之事,故以上書慈宮,承下敎後,使知之意,言之矣,尙未承下敎矣。上曰,向來卿之處義,誠過矣。人言云云,當付兒戲而已,何足深爲自引,至於逬出江郊乎?至於士子事,非徒爲卿一身也,世道所闕,實非細故。罰止定配,豈足爲勘律,而今則卿旣入來,萬萬多幸矣。濟恭曰,聖敎如此,臣尤切惶悚。臣是何人?以臣之故,頻煩酬應,臣之一身,固不足恤,每使貽憂於殿下,悶慮之言,猶屬歇後,惶悚之極,死有餘罪矣。臣豈有離殿下遠去江郊之心,而事勢自然至此?不能攢地,只自悶阨,蓋遭言者一番飭敎之後,自以爲身不自有,晏然在家,不知處義,則廉隅之放倒,已無可言,而人之笑罵,將何以得免?如是之故,縷縷恩敎之下,不得不有此出城之擧矣。大抵卑微云者,乃西北人無地處者之謂也。以權坪之地處,加之以卑微之目,是豈襯當之說乎?至於翰圈一事,臣亦以爲不能善爲,而檢詳望,則欲以御史復命人中擬之,故果以崔顯重爲末擬,而渠之坐地與文學,超絶等夷,有何不合於檢詳望乎?大抵百年廢棄之後,多有四祖無顯官者,伏願殿下,取之於百年之前,勿拘於百年之後焉。上曰,然矣。濟恭曰,自今以後,臣有所定於心者,或動駕或次對之時,則謹當隨後進參,而至於都堂錄廟薦等事,雖被鈇鉞,臣不敢當矣。試以權坪事言之,渠是故吏判權克禮子孫,則何官不當,而乃有此卑微之說,不但誤了渠之身名,至於子孫,而世必目以卑微之子孫矣。臣豈欲無故之人,公然誤了其身命也?上曰,過矣。了了之人,謂之以庸闒,則豈眞爲庸闒之人乎?旣在大臣之位,豈有不行廟薦之理也?左相若不當廟薦,而使右相每每獨當,則又必有人言,然則將使備堂行薦乎?上曰,李埦後無可代之人,金翰東頃日上來時,予果有試用之意,近已下鄕云,其果,何如?濟恭曰,素稱策文巨擘矣。上命書傳敎曰,今筵因李埦事言端,思之,向者雖亦有筵敎,至今未遑,其文學地處,合置顧問之職,聞之已久,前持平金翰東,副校理除授。濟恭曰,咨文急速撰出,同付今番使行事,命下矣。使行留待灣上之意,纔已發關,而藝文提學洪良浩,謂有情勢,屢度往復,終不撰出,事體極爲未安,從重推考,使之卽爲撰進,何如?上曰,牌招,申飭行公,可也。出擧條命書傳敎曰,昨日公事軸踏下時,傳旨有此誤踏之擧,當該中官,令內侍府査勘。原傳旨踏下,勿施,貶坐在今日,三銓一體牌招。命退,諸臣以次退出。
庚戌六月十三日未時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命行任書榻敎曰,進御淸上飮,依前方一貼煎入。上曰,左承旨入侍。賤臣承命出,與左承旨李祖承偕入進伏。命書傳敎曰,鍾城府使,自在應遞之窠,何待新伯到界後狀啓?今日政,以時任訓正差出,待下批,與三水府使從速辭朝。又命書榻敎曰,政官牌招開政。命退,承史以次退出。
上在昌德宮。停常參·經筵。
自昧爽至卯時,灑雨下雨,測雨器水深六分。
李祖承啓曰,合辭方張之時,兩司無詣臺之員,事甚未安,除在外·受由外,未肅拜呈告人員,竝卽牌招,何如?傳曰,允。
李祖承啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
李祖承啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
傳于李祖承曰,禮房承旨馳詣宗廟·景慕宮,奉審摘奸以來。
李祖承啓曰,藝文提學洪良浩牌不進推考傳旨,今方捧入,而咨文撰出,一時爲急,如是違牌,事甚未安,更卽牌招,何如?傳曰,允。
李祖承啓曰,藝文提學洪良浩再牌不進推考傳旨,今方捧入,而咨文撰出,一時爲急,連事違召,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,銓任時所遭,奚關於文任?此啓辭勿施,仍以前牌催促,申飭行公。
李祖承啓曰,藝文提學洪良浩,特敎申飭之下,謂有情勢,屢度催促,來到闕外,終不承膺。事體所在,極爲未安,從重推考,何如?傳曰,允。
傳于李祖承曰,軍士房承旨入侍。
金履翼啓曰,假注書李海隣,昨日大臣擧條,晩時簡通,莫重批旨,漏却不書,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,爲先汰去,當該承旨推考。
李海隣汰去,代柳師模爲假注書。
傳于李祖承曰,北伯畢賑狀啓,已爲登聞,北道未下直守令,皆令當日辭朝。
傳于李祖承曰,下直守令留待。
傳于李祖承曰,下直守令入侍。
金履翼啓曰,入啓文字,何等嚴重,而吉州牧使沈鑏密符單子,非但字行之不正,間雜草劃,有欠敬謹,事體所在,誠極駭然。事變假注書南達孫,所當重勘,而本院請推之外,無他可施之罰,何以爲之?敢稟。傳曰,汰去。
南達孫汰去,代以鄭履綏爲事變假注書。
備忘記,吉州牧使沈鑏下直,長弓一張,長箭一部,片箭一部,筒兒一箇賜給。
以咸鏡監司李秉模狀啓,安邊府山火耕則隨起執卜,坪社火稅則蠲減定式事,傳于李祖承曰,依狀請施行,嚴立科條,俾無奸弊事,回諭。
以平安監司沈頤之狀啓,龜城府使李基成身死事,傳于徐邁修曰,令該曹口傳擇差。
吏曹口傳政事,以具綜爲龜城府使。
傳于金履翼曰,龜城府使當日辭朝。
以大司諫李敬五,司諫姜垣,正言韓致應·南涑牌不進罷職傳旨,傳于金履翼曰,只推。
以修撰閔昌爀牌不進罷職傳旨,傳于李祖承曰,只推。
金履翼,以弘文館言啓曰,副校理李晴,自鄕上來云。修撰閔昌爀,旣有只推之命,竝卽牌招察任,何如?傳曰,允。
以校理李晴,修撰〈閔昌爀〉牌不進罷職傳旨,傳于金履翼曰,只推。
金履翼,以吏曹言啓曰,新除授三水府使蔡顯一戶奴呈狀內,奴矣上典,自月前猝得風眩之症,萬無起動遠赴之勢,斯速入啓變通云。身病旣如是,則不可等待其差歇,依例罷職,何如?傳曰,病非渠罪,豈必罷職?改差。近於北道民邑事,宵奸一念,何等憂勤?旣有拔例擇差之命,則以此實病人擬入者,卿難免其責,從重推考。其代,今番則以無病有治績人,口傳差出,可也。
尹行任,以備邊司言啓曰,頃因咸鏡前監司李秉模狀啓,北靑府布軍鄰族之弊釐正後,形止狀聞之意,分付道臣矣。卽見其狀本,則以爲,該府使則願得公貨四五千兩,限三年取殖,以爲防役云。臣則以爲,防役之弊,甚於疊役,數年間非不有效,而轉成臥責之後,徵鄰徵族,害遍一境,不如蠲一年虛伍之役,紓一年窮民之力之爲惠,近之弊不遠也。該府使亦不以爲不然,而問其容入之爲幾許,則若得五百兩錢,可以蠲其最急之類,而得因其暇,亦可以除其疊役,充其虛伍云。故依其言劃付,而有草記回啓之命矣。防役之弊,甚於疊役云云,道臣之論,果爲明的,而久遠之效,猝難講究,一時之惠,亦足救急,依狀辭施行之意分付,而大抵軍政疊役之弊,專係於民丁之陞鄕冒屬,百計逃避,而爲守令者,慢不致察,不能汰減其冒錄,査櫛其隱匿,因循挨過之致。當此蠲恤之時,嚴飭諸邑守令,各別査括,塡充虛伍,俾無更致疊徵之弊事,一體分付,何如?傳曰,允。
典醫監薦狀,治腫敎授朴昌祜,依例塡差,何如?判付啓,雖以昔日名編掖隷,有收錄之命,而治腫敎授,卽正妨遷轉之階也。以掖隷移敎授,其爲名分之紊亂,官方之淆雜,誠爲關於後弊。苟非別般絶異之勞,豈可爲此拔例之擧?此啓目勿施,該監提調推考,以爲他窠收用爲良如敎。
庚戌六月十四日申時,上御誠正閣。下直守令入侍時,左副承旨曺允大,記事官徐有聞,記注官白慶楷·金鳳顯,吉州牧使沈鑏,三水府使蔡顯一,鍾城府使梁垸,以次進伏訖。上曰,守令以次進前,可也。鑏進前,奏職姓名。上曰,下去善爲,可也。顯一進前,奏職姓名。上曰,須體朝家差遣之意,各別奉公,可也。垸進前,奏職姓名。上曰,前此治績,業已照燭,益加殫竭,可也。仍命允大宣諭訖。命退,諸臣以次退出。
庚戌六月十四日酉時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,進御淸上飮,依前方二貼煎入。又命書傳敎曰,飭敎之下,尙不出膺,事體所在,極爲未安,藝文提學洪良浩,爲先遞差。命退,承史以次退出。
上在昌德宮。停常參·經筵。
夜自三更至五更,灑雨下雨,測雨器水深二分。
曺允大啓曰,合辭方張之時,兩司無詣臺之員,事甚未安。除在外外,未肅拜,呈告人員,竝卽牌招,何如?傳曰,允。
尹行任啓曰,備邊司郞廳來言,今日賓廳日次,而上前開拆相値,不得來會之意,敢啓。傳曰,知道。
尹行任,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本營軍兵,日次私習云矣,敢啓。傳曰,知道。
傳于李祖承曰,吏兵房承旨,持褒貶啓本入侍。
傳于李祖承曰,左承旨入侍。
以大司諫李敬五,司諫姜垣,正言韓致應·南涑牌不進罷職傳旨,傳于曺允大曰,只推。
備邊司,以李得臣爲義州府尹。
吏曹口傳政事,以金履成爲茂山府使,鄭麟采爲定平縣監,曺遠振爲楚山府使,李命勳爲安岳郡守,許溟爲三水府使。
備邊司,以李潤彬爲定州牧使。
傳于李祖承曰,當該注書汰去。
以刑曹坐不坐單子,傳于曺允大曰,參議連懸式暇,委屬可悶,從重推考,後勿如是之意,嚴飭。
以刑曹都囚徒,傳于曺允大曰,未完決之類,若是夥然,當暑滯囚,殊非審獄之意,申飭該曹。
以漢城府坐不坐單子,傳于李祖承曰,職務與番次相妨,亞尹兼帶摠管,許遞。
尹行任,以備邊司言啓曰,前因咸陽査正御史崔顯重別單,居昌·安義·山淸三邑穀簿釐弊之方,令道伯逐一論理狀聞之意,分付矣。卽見慶尙監司李祖源狀啓,則枚擧三邑守令論報,附陳意見,竝請令廟堂稟旨,分付矣。其一,居昌當留邑還,都不過五萬石,戶穀無不稱之患,而舊穀一萬一千三百石,尙峙庫中,迄未區處。雖以今春已分條一萬四千四百二十二石言之,春受空殼,秋納精實,無異白徵。本邑應留條,當爲二萬五千石,而舊穀之已分未分,合以計之,數亦稱此,以此舊穀,作彼應留,逐戶均分,每年八千石式除耗徵捧,限三年沒數了殺,則流來還弊,庶幾快祛事也。其一,安義分留各穀,合爲五萬六千五十四石零,以其還戶,較量應分,未免過多。至於舊租四千石,年久麤荒,發賣轉輸,非所可論。趁此分給,今秋折半,明秋折半,期於畢捧,則留庫穀除耗,元非穀簿之減縮,二年內分捧,大爲民力之可紓。新穀中米一千石,租四千石,就分給中,趁今秋作錢,米一千石,租四千石,就留庫中,待明春作錢,竝爲移貿,米二千石,租四千石,以本色移轉,則明年以後還摠,不過爲四萬石零,戶穀相當,積弊可除事也。其一,山淸還戶爲二千三百九戶,以戶量穀當分條,合爲七千五百石,留庫之數,亦當稱此,就元還四萬四百七十四石零內,一萬五千四石零,留作邑還,其餘米六千二百九十四石,太五百七十二石,租一萬八千六百四石,米一石一兩六錢,太一石一兩二錢,租一石七錢,折價作錢,上納京司,則戶穀可無不稱之患,吏奴校負逋一萬一千八百六十三石零,今方嚴督,民反一萬一千三百三十六石零,農務旁午,待秋徵捧,而毋論吏逋民反,數過二萬,本色責納,亦係行不得之政,元還二萬五千石,旣請作錢,則一依定價,從願代捧,實爲公私兩便之道。舊還未捧,旣是戊戌年條,各人負逋,又在癸卯以前,故十分精抄,則奴校逋中流亡合沒,不得不徵族徵隣者,爲一千六百十六石零,民反中不得不徵族徵隣者,爲一千三百五十九石零,了殺無望,而各年監色,竝姑牢囚,待其準納,分輕重勘處計料,癸卯以後當該守令等,因循襲謬,瞞報磨勘之罪,令攸司稟處事也。居昌舊穀,旣過二萬之數,有難一時加分,作爲應留,而逐戶均分,分排年限,而除耗改色,則民間有分力之道,公穀無減縮之弊,而五年之限,果涉太緩,三年之請,亦有斟量。安義穀簿,比他稍實,而麤穀猶有餘儲,戶還未免過多,則四千包舊租之分限,今秋明秋而除耗改色,萬餘石新穀之或以作錢本色,而轉移他邑,裒多益寡,而別無減縮之患,變麤爲精,而永除積痼之弊,其所論列,果合事宜。山淸之四萬包穀簿,二萬餘反逋,幾多年一味掩置,行査後始爲首實,極爲驚駭,穀多之弊,所當變通,而遷移之道,又多掣礙,勢不得不依他例許以作錢,而穀價之折定,逋穀之代納,亦出於參民情量事勢而然。三邑穀物釐正之道,竝依狀請許施。其中山淸舊還條之指徵無處,反逋條之侵及隣族者,民勢雖甚矜憫,公穀不可虧欠,有難以勢到窮處,收殺無望,遽請格外之恩典,使之另加督捧,逋負監色等,待其準納。令道臣分輕重各別嚴勘,以懲日後,各年守令,除其已故者外,竝令該府拿問嚴處,何如?傳曰,允。守令現告中沈晉賢,宜有分揀,自首勿論,旣在法典,況今番査事?亦由於此人之筵中陳弊,原傳旨分揀事,令政院知悉。山淸舊還之指徵無處,反逋之侵及隣族事,卿等之曰以不可闊狹者,雖似然矣。癸卯以前反逋文簿,旣屬烏有,則如是之際,別出之奸弊,何以禁止乎?民反及奴校逋,觀於邑牒,數亦不多,特竝蕩減,至於吏逋,道啓旣云無吏不犯,又是十年以前無文跡之事,則他餘曠蕩之典,雖不每每援用,咸陽事處分,似此反逋,鬼錄之闊狹,亦豈可一施一否乎?依咸陽例,癸卯以前反作及舊逋鬼錄,無論若民若奴校若吏,卽令地方官聚會民人,一傡付火,吏逋則不可徒然蕩滌,亦依咸陽例,生存而犯多最無良者,令道伯分等勘律事,分付,反逋則雖如是磨勘,而舊還一事之獨置勿論秩者,政若鶃鶃之肉,殊不釋然。且居昌·安義之民,尤豈無向隅之歎乎?取考本司摠簿,三邑舊還,厥數亦零星,近規只捧最近條,則此穀無異已蕩滌,戊戌以前居昌·安義·山淸等邑舊還,特竝蕩滌,而文簿亦令付火,如有統餉,一體勿拘事,分付,可也。
李祖承,以議政府左議政意啓曰,今庚戌年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
尹行任,以中樞府判府事意啓曰,今春夏等褒貶,當爲等第,而領府事臣鄭存謙有身病,限內不得磨勘之意,敢啓。傳曰,知道。
李祖承,以敦寧府言啓曰,府郞廳等矣,今春夏等褒貶等第,當爲磨勘,而首堂上身病,限內不得爲之之意,敢啓。傳曰,知道。
李祖承,以耆老所言啓曰,本所堂上,多有身病,今庚戌春夏等褒貶,限內不得磨勘之意,敢啓。傳曰,知道。
尹行任,以濬川司都提調意啓曰,本司都廳及郞廳,今庚戌年春夏等褒貶,當爲等第,而公事提調未差,限內不得磨勘之意,敢啓。傳曰,知道。
尹行任,以宣惠廳都提調意啓曰,本廳郞廳等,今庚戌春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李祖承,以禮曹言啓曰,今此本曹春夏等褒貶時,泰陵直長申光直臣宗岳,有應避之嫌,長陵令柳烇,與參議臣柳焵,有應避之嫌,不得同議磨勘,各爲別啓本以入之意,敢啓。傳曰,知道。
李祖承,以禮曹言啓曰,今此本曹春夏等,褒貶等第時,童蒙敎官啓本中一處,刀之意,敢啓。傳曰,知道。
李祖承,以禮曹言啓曰,各陵殿園墓·本曹郞廳·四學·童蒙敎官·通禮院·典牲署·掌樂院·禮賓寺·東西活人署·東西氷庫·圖畫署·典醫監官員等,今庚戌年春夏等褒貶,等第以入,而宗廟署·社稷署·景慕宮·東南關王廟·弘文館·藝文館·春秋館·成均館·奉常寺·承文院·內醫院·觀象監·司譯院·惠民署官員等褒貶,各其司領事·都提調·提調及堂上有故,不得一體磨勘之意,敢啓。傳曰,知道。
李祖承,以儀賓府言啓曰,本府郞廳,今庚戌年春夏等褒貶,當爲磨勘,而首堂上昌城尉臣黃仁點,奉命出疆,限內不得磨勘之意,敢啓。傳曰,知道。
李祖承,以吏曹言啓曰,曹所屬宗簿寺·司饔院官員等矣,今庚戌春夏等褒貶,當爲等第,而俱因提調有故,不得磨勘之意,敢啓。傳曰,知道。
李祖承,以戶曹言啓曰,本曹郞廳及所屬各司官員,今庚戌春夏等褒貶,依前例磨鍊以入,而軍資監·內資寺·平市署,因都提調·提調有故,不得磨勘,去己酉秋冬等褒貶時,軍資監·司宰監,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李祖承,以戶曹言啓曰,今庚戌春夏等,所屬各司褒貶啓本中,東部都事洪㝡榮,與參判臣金魯永,爲娚妹相避,故判書臣鄭民始,參議臣李敏輔,同爲磨勘以入之意,敢啓。傳曰,知道。
李祖承,以兵曹言啓曰,本曹今庚戌年春夏等褒貶等第,磨勘以入,而曹所屬軍器寺·司僕寺·訓鍊院官員等矣褒貶,因各其提調及堂上有故,不得一體磨勘之意,敢啓。傳曰,知道。
金履翼,以兵曹言啓曰,忠壯衛將鄭汝坤,前任公州營將,時在任所,而本廳番次苟艱云,今姑改差,何如?傳曰,允。
李祖承,以兵曹言啓曰,本曹今庚戌年春夏等褒貶啓本中,刀擦六處之意,敢啓。傳曰,知道。
尹行任,以訓鍊都監都提調意啓曰,今庚戌年春夏等褒貶,磨勘以入之意,敢啓。傳曰,知道。
尹行任,以禁衛營都提調意啓曰,本營從事官及諸將官,今庚戌春夏等褒貶,當爲等第,而臣命善有身病,限內不得磨勘之意,敢啓。傳曰,知道。
尹行任,以御營廳言啓曰,本廳從事官及諸將官,今庚戌年春夏等褒貶,當爲等第,而都提調臣洪樂性,大將臣李柱國,俱有身病,限內不得磨勘之意,敢啓。傳曰,知道。
曺允大,以義禁府言啓曰,茂山府遠地定配罪人閔致和量移事,命下矣。閔致和,江原道三陟府量移,而仍前罪目,依例發遣府羅將,自茂山府執捉,仍令押送于新定配所,何如?傳曰,允。府屬下送,貽弊宜念,嚴飭道伯,星火移配,令各該邑次次押付事,分付,可也。
曺允大,以刑曹言啓曰,今春夏等褒貶,當爲磨勘以入,而判書金頤柱再度呈辭未下,限內不得爲之之意,敢啓。傳曰,知道。
金履翼,以工曹言啓曰,本曹郞廳,今庚戌年春夏等褒貶,及屬司造紙署,今庚戌年春夏等褒貶合二度,磨勘以入,而屬司尙衣院·繕工監·掌苑署·瓦署·典涓司,今庚戌年春夏等褒貶,因各該司提調之有故,限內不得磨勘,而屬司繕工監·瓦署·典涓司,去己酉年秋冬等褒貶,亦因各該司提調有故,限內不得磨勘,其時官員,亦多有遷轉者,依近例蕩滌之意,敢啓。傳曰,知道。
庚戌六月十五日卯時,上御熙政堂。吏兵房承旨,持褒貶啓本入侍時,都承旨徐邁修,左承旨李祖承,右承旨曺遠振,左副承旨曺允大,右副承旨尹行任,同副承旨金履翼,記事官徐有聞,假注書柳師模,記注官白慶楷·金鳳顯等,以次進伏訖。上曰,諸承旨進前,吏兵房承旨讀褒貶啓本,可也。邁修·行任等,進讀啓本。上敎邁修曰,知申眼昏耶?邁修曰,然矣。上曰,吏禮換房。出榻敎上命書公事判付。仍敎曰,日熱如此,判付未及承書者,筵退後書頒,可也。命書傳敎曰,此時西北守令,豈可一刻曠官?況邊鎭重地,數遞爲弊乎?無拘常格,貶下之代,令該曹口傳差出,待下批皆令明日辭朝。灣尹居中之代,卽令廟堂,拔例各別擇差,定州牧使,決難付之生手,宜取剛廉著稱之人,以期蘇瘼,依江界例,往復大臣擬入事,分付該曹,竝待下批,亦令明日辭朝。祖承曰,卽伏見平安監司沈頤之,黃海監司李時秀,今春夏等褒貶啓本,則守令無一人居下,殊無嚴明殿最之意,兩道道臣,推考警責,何如?上曰,依爲之。關西則灣尹·定牧,雄邑也大吏也,此而置之中考,足當殘蔭冷武十人下等,箕伯問備一款,置之,可也。祖承曰,卽伏見禮曹褒貶啓本,則題目書塡,字行不齊,有欠詳謹,不可無警,當該磨勘堂上,推考,何如?上曰,依爲之。行任曰,卽伏見南兵使李文德,慶尙左兵使李源,右兵使李格,左水使崔東岳,黃海水使尹範行,忠淸兵使金麟瑞,水使柳文植,京畿水使南憲喆,今春夏等褒貶啓本,則邊將無一人居下,平安監司沈頤之,中軍李孝承等第,致勤點下,殊無嚴明殿最之意,竝推考警責,何如?上曰,依爲之。已上出擧條命退,承史以次退出。
庚戌六月十五日申時,上御重熙堂。左承旨入侍時,左承旨李祖承,記事官徐有聞,記注官白慶楷·金鳳顯,以次進伏訖。上命書榻敎曰,進御淸上飮,依前方二貼煎入。祖承曰,同罪未敍人,隨卽提稟事,曾有定式矣。前知義禁李獻慶,前大司諫曺遠振,旣已收敍,而前承旨趙衍德,前執義宋銓,前掌令李錫夏,前持平李基恒,前正言崔景岳,俱是同罪人,故敢此,仰達矣。上曰,竝敍用,可也。出擧條命退,承史以次退出。
上在昌德宮。停常參·經筵。
夜一更,灑雨下雨,測雨器水深五分。
傳于尹行任曰,軍士房承旨入侍。
弘文提學前望單子入之,洪良浩落點。
李祖承啓曰,弘文提學洪良浩,牌不進推考傳旨,今方捧入,而咨文撰出,一時爲急,如是違牌,事甚未安,更卽牌招,何如?傳曰,牌去來勿爲呼望。咨文當付使行,則齎咨官渡江已久之後,如是遲滯,揆以國體,萬萬未安。爲先從重推考,各別嚴飭,卽爲製進。
吏曹口傳政事,以趙㞳爲熙川郡守。
傳于尹行任曰,左副承旨入侍。
李祖承啓曰,未下直守令,今日辭朝事,命下矣。定平縣監鄭麟采,兩司俱未署經云,未肅拜呈告人員,竝卽牌招,以爲備員署經之地,何如?傳曰,行公臺諫外竝許遞,前望單子入之,待下批牌招。
臺諫前望單子入之,大司憲洪秉纘,執義李永穆,掌令任長源,大司諫李秉鼎,獻納李義鳳,正言沈鏗落點。
傳于權曰,定平縣令鄭麟采,一司除署經。
以黃海監司李時秀狀啓,補賑人洪夏範等石數馳啓事,傳于金履翼曰,自願補賑五人,俱過百石,依法典加資成送,有旨與官敎,卽爲下送,此意,回諭。
兵曹口傳政事,以申純爲宣傳官。
以平安監司沈頤之啓本,尹昌文等同推事,傳于金履翼曰,朝令何等屢勤,而幺麽一裨,犯用主將之物,不卽徵納,月三同推,殆作久囚例,國有紀綱,該道擧行,若是緩忽乎?秋成以後,酌定價本之數爻,文簿必當昭在,除駄運之需,則無非當徵之物。以此意令廟堂更加嚴飭,該道又或以如例同推及不卽準捧形止,依前登聞,則道伯難免重勘,卽爲措辭行會。
吏曹口傳政事,以李義玄爲熙川郡守。
金履翼,以吏曹言啓曰,新除授熙川郡守李義玄呈狀內,矣身老母,猝得暑症,近又添劇,專人下來。故請由巡營,罔夜趲程,昨始入城矣。意外忽蒙熙川郡守移除之命,而矣身無他兄弟,萬無離側赴任之望,卽速入啓變通云。親病旣如是沈重,則不可强令赴任,今姑改差,何如?傳曰,情理旣如此,豈可强令赴任乎?履歷仍用口傳,遞付京職,而時任蔭官中有聲績人,各別擇差,亦以口傳擧行,待下批當日辭朝,可也。
以熙川郡守望筒,傳于李祖承曰,武臣堂下,旣無曾經守令之人,且蘇弊,熟手似勝,以道內蔭倅中準瓜人擬入,特敎何拘窠闕?其代以武弁差出。
傳于尹行任曰,慶尙右兵使,令該曹口傳差出,催促下送。
吏曹口傳政事,掌樂主簿單李義玄,以李義逸爲熙川郡守。
兵曹口傳政事,以吳載徽爲慶尙右兵使。
吏曹口傳政事,以柳相亮爲三登縣令。
傳于曺允大曰,下直守令留待。
傳于曺允大曰,下直守令入侍。
傳于曺允大曰,坐直承旨入侍。
金履翼,以弘文館言啓曰,副校理李晴,修撰閔昌爀,旣有只推之命,竝卽牌招察任,何如?傳曰,允。
注書徐有聞汰去,代以趙台榮爲假注書。
曺允大,以兵曹言啓曰,宣薦內禁衛取才時,三技以上入格人單子,書入之意,敢啓。傳曰,知道。
曺允大,以兵曹言啓曰,拆見諸道褒貶啓本,則平安監司沈頤之啓本中,中軍李孝承題目,宜置中考,而置諸上考,致勤點下,南兵使李文德啓本中,梨洞萬戶朴道曾,以如欲請穀,何不早圖爲目?北兵使李潤慶啓本中,廢茂山萬戶張載衡,以宿謗可警爲目,則竝宜置下考,而置諸中考,殊無嚴明殿最之意。平安監司沈頤之,旣自政院察推,勿論,南兵使李文德,北兵使李潤慶,推考警責,李孝承,中考施行,朴道曾·張載衡,竝下考施行,何如?傳曰,允。
曺允大,以御營廳言啓曰,本廳中軍吳載熙,身病甚重,勢難察任,改差,何如?傳曰,允。
金履翼,以義禁府言啓曰,山淸前縣監鄭來鼎·趙弘鎭·南公轍·沈耉賢,時縣監李德鉉等,竝拿問嚴處事,傳旨,啓下矣。鄭來鼎·趙弘鎭·南公轍,今方待命,卽爲拿囚,而李德鉉,時在任所,沈耉賢,以求禮縣監,亦在任所云,依例發遣府羅將,竝拿來,何如?傳曰,允。時縣監之混捧傳旨,該房事極爲駭然。勿爲拿來委折,令政院査奏。日熱如此,時囚待朝捧供,待判下,仍卽議處照律,可也。
金履翼,以義禁府言啓曰,頃因刑曹粘目,慶安前察訪李信默,拿問處之事允下,而方在平安道价川地云,自本府發遣府隷拿來事草記批旨內,有待待命拿囚之命。故卽爲起送之意,行會本道矣。卽接平安監司沈頤之牒報,則李信默,今月初四日,因病身故云,勿論,何如?傳曰,允。
庚戌六月十六日卯時,上御誠正閣。下直守令入侍時,同副承旨金履翼,假注書柳師模,記注官白慶楷·金鳳顯,定州牧使李潤彬,楚山府使曺遠振,茂山府使金履成,三水府使許溟,安岳郡守李命勳等,以次進伏訖。上曰,牧使以下進前,奏職姓名,可也。潤彬進前,奏職姓名。上曰,廟薦自別,下去後必善爲蘇弊之道,可也。遠振進奏職姓名。上曰,此時西北邊郡,有重於京司,且況楚山,連經武倅,數遞爲弊。目下雖若無事,邊俗自來不佳,苟非約已勵力,無以濟困蘇瘼。府使廉聲,固已聞之,而向於江界廣尹屢遷時,未及差遣者,或慮廉有餘而力不足故也。大抵爲治之法,不但廉約,必有力量可以濟事,雖以前灣尹言之,廉固素著,而力或有欠,是可惜也。然約已最是目下先務,近日以來,貪風漸熾,沿邑蔘政,山郡徵刷,椎剝甚矣。下去後,不但殫誠於楚山一邑,亦必遍察於傍郡能否,還朝後待問陳達,可也。履成進奏職姓名。上曰,向於廣尹差除時,留意而未果矣。爲治之方,俄已下敎於楚山,想亦聞之,而近聞茂山之弊,甚於六鎭云。此時西北,非可弛心處,生民困瘁,日以益甚,且本府亦多釐正之事,新道伯本非綜核之人,府使治績,向於核戶簽丁,固已知之,下去後必殫竭蘇弊,可也。多不過十餘朔,可以還朝矣。溟進奏職姓名。上曰,爾則右相常言爾父之淸白,故有是除,大抵威生於廉,下去善爲之,可也。命勳進奏職姓名。上曰,聞有八十老親,故爲其便養,有此除拜,下去善爲之,可也。上曰,新除授熙川郡守,亦令入侍。賤臣承命出,與熙川郡守趙㞳,偕入進伏。上曰,爾以乃叔之姪,有此除,下去善爲之,可也。㞳曰,臣以親年,在法當遞矣。上命書傳敎曰,今聞渠言,其親年在法當遞,何待呈狀?熙川郡守趙㞳,改差,以可堪人另擇,口傳差代,待下批申飭下送事,分付。除拜守令之使之當日或翌日辭朝,意在卽速下去,無致久曠,則近於辭朝之後,許久逗遛,過數日發行,寧有如許國綱?此後申加嚴飭之意,分付吏曹。大臣雖未及見之,一日半日,足可歷辭,藉此許久濡滯者,仍令吏曹草記勘罪。上曰,兩司去來持入。賤臣承命出,持兩司去來入奏。上曰,訓鍊副正,自是履歷窠,而以禁都擬副正,未知有前例否,承旨問于兵判,守令差除,固宜審愼,而宣傳官不堪任之類,擬於守令,何也?吏判之所可尙者,卽淸淨無僞,而今其左右酬應,類多顔私干囑之故,每有所詢問,輒以不可堪者,擧似以對,如是而尙能爲銓衡之任乎?此下敎,承旨言于吏判,可也。上命書傳敎曰,齎咨官還渡江已有日,齎來上諭,不可無措辭申謝之回咨。時無文任,弘文提學前望單子入之,待下批牌招撰進。命書榻敎曰,進御淸上飮二貼,依前方煎入。命退,諸臣以次退出。
庚戌六月十六日辰時,上御重熙堂。右副承旨入侍時,右副承旨尹行任,假注書趙台榮,記注官白慶楷·金鳳顯,以次進伏訖。上命書傳敎曰,故判書安允行之尙無易名之典,大是欠事。撰狀請諡,在於本家,而錄孤之擧,豈容一味任置乎?大政不遠,子若孫間調用事,分付。命退,承史以次退出。
庚戌六月十六日申時,上御重熙堂。坐直承旨入侍時,左副承旨曺允大,假注書趙台榮,記注官白慶楷·金鳳顯,以次進伏訖。上曰,諸臺牌去來知之乎?允大曰,大司諫李秉鼎,纔已違牌,其餘則姑無知去就矣。命書傳敎曰,見任苦耶?大司諫李秉鼎,蔚珍縣令除授,當日辭朝登程,時任縣令,遞付京職。又命書傳敎曰,政官待開門牌招開政。上曰,宣傳官有闕之代,令該曹口傳差出。出榻敎命退,承史以次退出。
上在昌德宮。停常參·經筵。
自卯時至午時,灑雨下雨,測雨器水深二分。
尹行任啓曰,來二十一日朝參日次矣,敢稟。傳曰,停。
李祖承啓曰,來二十一日輪對日次矣,敢稟。傳曰,爲之。日熱如此,後日次待令。
金履翼啓曰,大司憲洪秉纘,持平李基慶·張錫胤牌招啓辭未下,執義李永穆,掌令閔彝顯·任長源俱在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
尹行任啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
傳于尹行任曰,軍士房承旨入侍。
金履翼啓曰,熙川郡守當日辭朝事命下,而熙川郡守李義逸,旣已肅拜之後,謂有情勢,下直單子,屢度催促,終不來呈,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,昨日點下時,只念桂坊舊面目之潦倒如此,而難赴之情勢,未及思之,觀此啓辭,始覺得。郡守見窠待差代,口傳相換事,分付銓曹。
吏曹口傳政事,以李齊淵爲陜川郡守,熙川郡守李義逸,陜川郡守李齊淵相換。
有政。吏批,判書吳載純進,參判未差,參議丁範祖進,左承旨李祖承進。以朴聖泰爲承旨,趙鼎鎭爲吏曹參判,李昌漢爲大司諫,權恢爲獻納,鄭晩錫爲正言,李敬玉爲戶曹參判,李敬一爲大司成,權爲同義禁,閔鍾顯爲掌樂提調,趙昌濂爲慶安察訪,成種仁爲副校理,沈能翼爲修撰,義州府尹單李得臣,注書單徐有聞,德川郡守金漢老,長連縣監金健修相換。再政。以李潤瑞爲任實縣監,李在天爲求禮縣監。三政。以安命遠爲光陵參奉,濟用判官李齊淵仍任。
兵批,判書李進,參判柳戇入直,參議洪文泳,參知李師濂病,右副承旨尹行任進。以白東俊·嚴思晩爲副摠管,洪述遠爲忠壯將,尹宇大爲五衛將,金潤祥·朴善垕爲景福將,金㝡煥爲都摠經歷,副護軍單李運彬·權坪·吳載紹,副司直李敬五·李喆模·趙衍德,副司果韓致應竝單付。
李祖承啓曰,俄者吏曹參判望筒,見漏於入啓之時,而下詢之後,始爲披出,臣之矇然入稟之罪,不勝萬萬惶恐,而當該銓官,不可無警,推考,何如?傳曰,允。承旨亦爲推考。
傳于金履翼曰,同副承旨入侍。
李祖承啓曰,新除授左副承旨朴聖泰,卽爲牌招察任,何如?傳曰,允。
兵曹,以李明運爲御營中軍。
李祖承,以吏曹言啓曰,今日本曹開拆坐起時,考見京外褒貶啓本,則永禧殿參奉兪耼柱,以盍勉謹愼爲目,尙州牧使吳在文,以何多作用爲目,大興郡守金絅采,以癤患過愼,手援稍稽爲目,永春縣監鄭述仁,以火稅若蠲,新歸可慰爲目,鎭海縣監丁好南,以自言釣魚,無乃太康爲目,則竝宜置下考,而置諸中考,殊無嚴明殿最之意。該曹堂上及兩道道臣,推考警責,永禧殿參奉罷職,四邑守令,竝罷黜,何如?傳曰,允。稽援雖未知指的何事,癤妨觸傷。且觀於刑官審理時,人頗瞭然,本題似不至於降考。濱海多魚,暇日垂竿,比之役心於麴櫱與尤物,判有異焉。中考足以知愧,大興·鎭海兩邑守令罷黜事,勿論,可也。
李祖承,以吏曹言啓曰,郭山郡守申偗,以三年窠守令,兩次居中,咸鏡都事文極孝,以十二朔窠,兩次居中,其不治可知,竝罷黜。兼引儀李英孝,以三十朔窠,兩次居中,依例罷職,何如?傳曰,允。引儀李英孝,向於待令時,旣有待下敎待令之命,則徑先書等,未安,原題目勿施。郭山之代,有難遲待都政,口傳擇差,俾無數遞之弊,可也。
吏曹口傳政事,以金㝡煥爲郭山郡守。
備邊司薦望,以徐邁修爲義州府尹。
李祖承,以弘文館言啓曰,新除授修撰沈能翼,卽爲牌招察任,何如?傳曰,允。
朴聖泰,以義禁府言啓曰,保放罪人姜査狀,旣已啓下,依例還囚後議處之意,敢啓。傳曰,知道。
禁府照目,准陽前府使姜矣本府議啓內,罪狀可謂指不勝僂,不體朝家恤民之德意,稱以公廨修補,多發民丁,收斂民錢,其數至於三百餘兩之多,已極痛惡兺不喩,其中三十六兩之私用,亦極鄙瑣是白遣,官長行止,自有其度,則吏校家往來,雖不無委折,論以體貌,有駭瞻聆,貽羞縉紳,竝只以此照律罪,從重論,杖九十收贖,告身盡行追奪,徒二年半定配,私罪,判付啓,其人則無足責,情理則切可矜。議律之際,豈不欲參量,而律不可低仰乙仍于,前罪勘律,不得闊狹是如乎,後發之繡啓,甚於前者所坐,則今此照律之降以徒二年半者,已露律官之巧加杜撰兺不喩,兩罪俱發,從重論,自是法典,則尤焉敢如是照律乎?該律官段,當重繩,已因他囚照律事處分,不必疊勘,而獻讞不審諸堂,烏可無罪?一竝爲先從重推考。此囚段,卽其犯科地方,勿限年定配,以謝准陽之民爲良如敎。又照目,忠淸前水虞候具載敬矣本府議啓內,漕船過境之報,自是年例之事,而成冊中邑名之不錄,難免昏謬之失。以此照律罪,杖八十收贖,奪告身三等,私罪奉敎依允爲旀,功減一等爲良如敎。又照目,廣城堡別將尹宅莘矣本府議啓內,漕船臭載,旣在境內,而不能趁卽救出,至有穀物之沈濕,稽緩之罪,在所難免。以此照律罪,杖八十收贖,奪告身三等,私罪,判付啓,護送不用心地方官,自有當勘罪名,則忽以無於法之三等奪告身照勘者,律官所爲,萬萬痛惡。有勢士夫則重律低勘,無勢土裨則公然加倍,寧有如許王府關和乎?前此申飭何如,則用律之際,焉敢若是?用奸該律官,初欲嚴刑準三次,遠地定配矣。以今日之致,十分參酌,只令汰去,以此判付,嚴飭刑曹。此後京外律官舞法之習,各別嚴飭,此囚段以本律罷職放送爲良如敎。
禁府啓目,前山淸縣監鄭來鼎·趙弘鎭·南公轍等原情云云。鄭來鼎·南公轍等亦傳旨內辭緣,泛稱遲晩,竝只刑推得情爲白乎旀,趙弘鎭段傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,鄭來鼎段,已報營已登聞,京司回啓,已以推考勘罪,今不可疊勘。趙弘鎭段,徑遞在於文書磨勘前,亦無可論,竝只分揀放送爲旀。南公轍段,事勢之如此如彼,姑無論,兩年反逋穀摠,旣如是夥然,則可謂闊狹不得,而弊邑生手,何足深責?如律勘斷,似過矣,罷職放送爲良如敎。又啓目,忠州前營將李寬徵原情云云。問目內辭緣,泛稱遲晩,刑推得情,何如?判付啓,除刑推除議處,年老至此,昏憒可知,當初差遣,未免不審,當暑滯囚宜念,罷職放送爲良如敎。又啓目,廣城堡別將尹宅莘原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。又啓目,忠淸前水虞候具載敬原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。
左議政蔡濟恭箚曰,伏以,臣於日昨筵席,以日後廟薦不敢奉行之意,縷縷陳白,或庶冀天心矜憐,有所體諒。不數日而灣尹適有窠,以臣之不爲議薦,嚴旨屢降,促敎甚急。臣惶隕震越,未能周思,率爾以熙川郡守李得臣,置諸首擬。蓋臣與得臣,情面未熟,而素聞有錦營治績,又於近日,聞熙川頗能善賑,而熙與灣,道里不甚遠,可以省迎送之弊,故以是爲定,書報僚相,亦無異見,仍卽入啓蒙點矣。追後思之,得臣卽外補之人也。外補雖以守宰爲名,便是嚴譴,嚴譴未收之前,自廟堂直爲陞遷,在國體則實涉未安,在臣身則終歸自專,反復思惟,惶愧靡寧,玆敢短箚自列。臣謂灣尹薦望,勿施爲宜,臣之妄率之罪,亦不當仍置,亟降處分,以警具僚,千萬幸甚。答曰,省箚具悉卿懇。廟薦體重,罷散亦勿拘外補。雖譴勘,亦官職,以外遷外,似無不可。然係是無於例,則此等處,循例爲好。弊邑數遞,亦屬軫念,箚請依施。今政新除郡守,仍任灣尹之代,卽爲議薦。卿須安心勿辭視事。仍傳曰,此批答遣史官,傳諭。
吏曹參判趙鼎鎭疏曰,伏以,臣頂踵毛髮,皆聖主賜也。庸陋而簡拔之,滓穢而灑濯之,坑坎袵席,曲費恩造,糜粉隕結,猶屬例談,區區所自勉而自效者。惟是畏約以持身,拙直以爲規,雖無所裨補,而庶或免罪戾,不幸非分之職,自速過福之災,臺言峻發,而陷欺天罔上之科,素心未孚,而爲孤恩負德之人,聲罪之目,固合誅戮,而末勘之請,只止刋削,閉門不見人面,而求死不得者,數月于玆矣。千萬不意,收敍之典,特出常格,憲長之除,又以前望,天地之仁,不欲終棄,旣施甄錄之恩,父母之慈,曲賜體諒,旋降許解之命,曾未幾何?銓部除旨,又復臨辱,拂拭之眷,轉益優渥,感刻之忱,惟有血涕,顧今狗馬賤疾,隔死如紙,此生此世,報答無地,伏枕悲泣,此何人斯?噫,臣於向來,始之引義,繼而陳疏者,顧其情則亶出惶怯之意,全沒商量,殆若較辨,此實臣之罪也。及伏奉縷縷恩敎,淵鑑悉燭,而毋容自辨,誨諭備至,而若詔迷子,臣莊誦德音,益知愆尤,不肖如臣,何以獲此?至若臺啓之臚列臣罪狀者,何怪乎其言之來也?蓋高應觀求官之跡,遍到銓門,則臣謂之獨不見,臺望新通,兩堂合席,則臣謂之無可否,此臺臣所以驟聞而致訝者也。第應觀之爲何狀,臣固昧昧,而臨政注擬之時,始乃聞之,區區自訟之意,妄以爲知之爲知,不知爲不知,豈料據實之言?反歸飾虛,無情之事,遽陷罔測,若使臣言行有素於平日,誠信見孚於同朝,則人之不諒,胡至於此?噫嘻,事上不欺,人臣之大節,有罪首實,古人之明戒。臣雖至愚,粗知此義,況臣之受恩於殿下者何如也,而變幻事情,欺瞞聰聽,臣雖忍爲,天神獨不畏乎?此臣所以血泣悲冤,生而不如死者也。撫躬悼命,尙有何辭?臣於前後處義,只知有怵畏,不識有廉恥者屢矣。乃者甄拔之恩,迥出尋常,寵除之辱,至於一再,以臣生死向前之心,豈不欲竭蹶叩謝,而臣之辜犯至此,狼狽至此者,專由於見職之濫叨,而已分之不量故也。今此僨誤之地,豈有去就之可論?不待臣畢辭煩籲,庶蒙矜許之恩。且臣積年伏暑之祟,每當炎濕,輒成泄痢,今夏舊疾,比前陡劇,兼以寒熱之症,已帀一朔,日添時加,喘喘床笫,實有朝夕待盡之形,種種穢陋之症,亦不敢一一煩溷,而雖非情勢之難冒,廉防之難越,只此目下危急之疾,萬無自力蠢動之勢,擔舁隨牌,亦無其望,逋慢之罪,尤合萬死。玆敢略暴情病之實,仰干崇嚴之聽。伏乞天地父母,憐臣哀苦之籲,察臣疾痛之呼,將臣銓任,先行刋改,仍命攸司,勘臣罪負,以嚴公法,以延殘喘,不勝幸甚。答曰,省疏具悉。卿其勿辭行公。
庚戌六月十七日卯時,上御重熙堂。同副承旨入侍時,同副承旨金履翼,假注書趙台榮,記注官白慶楷·金鳳顯,以次進伏訖。上曰,進御淸上飮二貼,依前方煎入。出榻敎命書傳敎曰,本曹開坼坐起,今日爲之云,參判待下批,一體牌招察任。命退,承史以次退出。
庚戌六月十七日午時,上御重熙堂。右副承旨入侍時,右副承旨尹行任,假注書趙台榮,記注官白慶楷·金鳳顯,以次進伏訖。上命書傳敎曰,爲承候有此除官,而程道近千里云。往來之際,徒貽瘝曠之弊,德川郡守·海西守令,侍從窠中相換,竝令除朝辭赴任。上曰,左承旨入侍。出榻敎賤臣承命出傳,左承旨李祖承進伏。命書傳敎曰,守令有闕之代,口傳差出。求禮自在應避之科,亦令口傳差代事,分付。命退,承史以次退出。
上在昌德宮。停常參·經筵。
大殿·王大妃殿·中宮殿,內閣·政院·玉堂口傳問安。答曰,知道。
惠慶宮,內閣·政院·玉堂·朝廷二品以上·六曹堂上·兩司長官單子問安。答曰,知道。
元子誕降後,大殿·王大妃殿·惠慶宮·中宮殿,內閣·政院·玉堂·藥房·時原任大臣單子問安。答曰,知道。
朝廷二品以上·六曹堂上·兩司長官闕外單子問安。答曰,知道。
大殿·王大妃殿·惠慶宮·中宮殿,藥房夕問安。答曰,知道。
尹行任啓曰,大司憲洪秉纘,持平李基慶·張錫胤牌招啓辭未下,執義李永穆,掌令閔彝顯·任長源俱在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
朴聖泰,以都摠府言啓曰,今日入直內三廳武兼禁軍及軍兵等,當爲中日習射,而惠慶宮誕日相値,不得爲之之意,敢啓。傳曰,知道。
傳于李祖承曰,坐直承旨竝入侍。
李祖承啓曰,藥房三提調來詣請對矣。傳曰,入侍。
尹行任啓曰,時原任大臣,率卿宰來詣請對矣。傳曰,入侍。
尹行任啓曰,時原任閣臣來詣請對矣。傳曰,入侍。
承旨前望單子入之,洪檍落點。
洪檍,以禮曹言啓曰,傳曰,綏嬪朴氏順産生男,內殿取以爲子,以定號元子,大臣諸臣求對陳請,特許所請,定號爲元子,告廟頒赦,依例擧行事,命下矣。告宗廟·永寧殿·社稷·景慕宮,頒赦陳賀等節,不容少緩,卽爲擇日擧行,何如?傳曰,允。
李祖承,以禮曹言啓曰,元子定號陳賀時,例有方物物膳封進之規矣。大殿·王大妃殿·惠慶宮·中宮殿方物物膳,一依別陳賀時例封進,而正日迫近,依前例隨後封進之意,分付諸道及開城府,何如?傳曰,允。
李祖承,以禮曹言啓曰,元子定號,元子宮供上之節,今六月十八日爲始封進之意,分付各該司,何如?傳曰,名號已定,宗社神人有托,至於供上,係是浮文,且有古例,待下敎爲之事,分付,可也。
李祖承,以內醫院都提調·提調意啓曰,産室廳自今日設廳,三提調竝直事,命下矣。臣等自今日,竝直本院之意,敢啓。傳曰,知道。
李祖承,以內醫院都提調·提調意啓曰,産室廳醫官康命吉·康晉三·周命新·李敬培待令事,命下矣。依下敎擧行之意,敢啓。傳曰,知道。
庚戌六月十八日申時,上御重熙堂。坐直承旨竝入侍時,左承旨李祖承,右副承旨尹行任,記事官徐有聞,記注官白慶楷·金鳳顯,以次進伏訖。上曰,綏嬪順産生男,宗社之幸,當如何?祖承·行任等曰,伏承下敎,我東方億萬之休,自今伊始,八域臣民,孰不蹈舞相賀,而臣等適在禁直,獲覩邦家之大慶,區區歡忭之忱,尤倍他人,手舞足蹈,不足以諭此下情之萬一矣。上曰,都承旨前望單子入之,待下批牌招察任。出榻敎上曰,行都承旨洪檍,爲藥房副提調。出榻敎上曰,承旨卽爲退出,使外廷知有邦慶,可也。仍命退,承史以次退出。
庚戌六月十八日酉時,上御誠正閣。時原任大臣·閣臣·藥房三提調·卿宰請對入侍時,領敦寧洪樂性,判府事李福源,左議政蔡濟恭,右議政金鍾秀,一提學鄭民始,檢校直閣徐鼎修·鄭東浚·鄭大容·李晩秀,藥房提調吳載純,行都承旨洪檍,左承旨李祖承,右副承旨尹行任,記事官徐有聞,記注官白慶楷·金鳳顯,以次進伏訖。樂性等齊奏曰,皇天祖宗,默垂陰騭,聖嗣誕降,吾東方億萬年無疆之休,實基於今日,歡欣慶忭,何可形容?況以大聖賢誕降之舊甲,又値慈宮誕辰,有此邦慶?日氣且淸朗,天心可以仰占矣。上曰,國勢有維持之喜,殿宮有含飴之慶,欣悅何可盡言?今日分娩,予所未料,自午間有産漸,順娩生男,誠奇幸矣。樂性·福源·濟恭·鍾秀等曰,皇天祖宗,默垂眷佑,聖嗣誕降,神入有托,此誠吾東方億萬年無疆之慶。中宮殿取以爲子,定號元子,有不容一日少緩,玆敢齊聲仰請矣。上曰,依爲之。出擧條上命書傳敎曰,綏嬪朴氏順産生男,內殿取以爲子,以定號元子,大臣諸臣,求對陳請,特許所請。定號爲元子,告廟頒赦,令該曹依例擧行。樂性曰,元子誕降,自今日産室廳,依例設行之意,敢達矣。上曰,依爲之。樂性曰,産室廳別掌務官,以康晉三差下之意,敢達矣。上曰,依爲之。出擧條命書傳敎曰,差備待令醫官康命吉·周命新·李景培·康晉三待令事,分付。此不過循前例者,各司待令則皆勿爲之事,分付。樂性·福源·濟恭·鍾秀等曰,産室廳自今設行矣。捲草官當依例差出,政官牌招擧行,何如?上曰,依爲之。出擧條樂性曰,藥院三提調,旣已直宿,報恩縣監朴準源,儀賓都事朴宗輔,一體直宿,何如?上曰,報恩縣監朴準源,直宿,可也。出擧條命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深二分。
自午時至酉時,灑雨下雨,測雨器水深二分。
自初昏至夜五更,灑雨下雨,測雨器水深四分。
大殿·王大妃殿·惠慶宮·中宮殿,內閣·政院·玉堂朝問安。答曰,知道。
大殿·王大妃殿·惠慶宮·中宮殿,內閣·政院·玉堂夕問安。答曰,知道。
藥房都提調洪樂性,提調吳載純,副提調洪檍啓曰,伏未審午間,聖體,若何?元子宮氣候,何如?臣等不任歡忭,敢此問安。答曰,知道。
王大妃殿·惠慶宮·中宮殿·綏嬪宮,藥房口傳問安。答曰,知道。
傳于李祖承曰,右副承旨入侍。
傳于李祖承曰,右副承旨入侍。
傳于李祖承曰,左承旨入侍。
有政。吏批,判書吳載純進,參判趙鼎鎭牌不進,參議丁範祖牌不進,左承旨李祖承進。以韓光會爲捲草官,李度默爲禮曹參判。
兵批,無政事。
兵曹口傳政事,副司直單金載瓚。
李祖承,以禮曹言啓曰,今此元子定號告廟頒赦陳賀擇日擧行事,草記允事,啓下矣。告宗廟·永寧殿·社稷·景慕宮吉日,卽令日官推擇,則今六月二十二日爲吉云,以此日告廟後頒赦陳賀,仍卽擧行,何如?傳曰,以二十四日爲之,可也。
李祖承,以禮曹言啓曰,今此元子定號告廟頒赦,京外封箋陳賀時,王大妃殿·惠慶宮·中宮殿,一體進箋陳賀,而箋文頭辭,以大殿箋文頭辭,同爲擧行,何如?傳曰,允。
李祖承,以禮曹言啓曰,元子定號告廟社祭,今六月二十四日定行事,命下矣。宗廟·永寧殿·社稷·景慕宮,依前例遣大臣設行事,知委,何如?傳曰,允。
庚戌六月十九日卯時,上御重熙堂。左承旨入侍時,左承旨李祖承,記事官徐有聞,記注官白慶楷·金鳳顯,以次進伏訖。上曰,提調入侍。出榻敎賤臣承命出,與藥房提調吳載純偕入進伏。上曰,進御淸上飮,依前方一貼煎入。出榻敎載純曰,捲草官韓光會,所帶兼任,合有變通之道,故敢達矣。上命書榻敎曰,右參贊韓光會兼帶金吾之任,許遞。上曰,禮曹參判金載瓚許遞。出榻敎命退,諸臣以次退出。
上在昌德宮。停常參·經筵。
自昧爽至卯時,灑雨下雨,測雨器水深二分。
自卯時至午時,灑雨下雨,測雨器水深四寸七分。
自午時至酉時,灑雨下雨,測雨器水深三寸八分。
自初昏至夜三更,灑雨下雨,測雨器水深四分。
大殿·王大妃殿·惠慶宮·中宮殿,內閣·政院·玉堂·朝廷口傳朝問安。答曰,知道。
大殿·王大地殿·惠慶宮·中宮殿,二品以上·六曹堂上·兩司長官闕外朝問安。答曰,知道。
大殿·王大妃殿·惠慶宮·中宮殿,內閣·政院·玉堂口傳夕問安。答曰,知道。
藥房都提調洪樂性,提調吳載純,副提調洪檍啓曰,伏未審夜間,聖體,若何?元子宮氣候,何如?臣等歡忭之忱,歷日彌切,敢此問安。答曰,知道。
王大妃殿·惠慶宮·中宮殿·綏嬪宮,藥房口傳問安。答曰,知道。
藥房口傳啓曰,夜間綏嬪宮氣候,何如?今日乃分娩後第三日,而洗浴吉時,昨已擇入矣。當此暑節勞動之際,固宜謹愼。元子宮保護之節,尤當詳審,只用手巾蘸水略拭,恐爲得宜,惶恐敢啓。答曰,知道。
李祖承啓曰,領敦寧洪樂性,判府事李福源,左議政蔡濟恭,右議政金鍾秀有稟定事,來詣請對矣。傳曰,入侍。
李祖承啓曰,時原任閣臣有稟定事,來詣請對矣。傳曰,入侍。
傳于李祖承曰,承旨入侍。
藝文提學前望單子入之,鄭民始落點。
藥房都提調洪樂性,提調吳載純,副提調洪檍啓曰,伏未審午間,聖體,若何?元子宮氣候,何如?臣等不任區區歡忭之至,敢此問安。答曰,知道。
王大妃殿·惠慶宮·中宮殿·綏嬪宮,藥房口傳問安。答曰,知道。
李祖承啓曰,兵曹郞廳來言,敦化門·弘文館兩處水門,水勢漲溢,當爲開鑰云矣。依定式除標信開閉之意,敢啓。傳曰,知道。
傳于李祖承曰,坐直承旨入侍。
李祖承啓曰,頒赦文當爲製進,藝文提學鄭民始,待明朝牌招,何如?傳曰,允。
李祖承,以兵曹言啓曰,五衛將尹宇大前任全羅監營中軍,忠壯衛將洪述遠前任黃海監營中軍,俱在任所,而本廳番次苟艱云,竝今姑改差,何如?傳曰,允。
李祖承,以義禁府言啓曰,慶尙道尙州牧定配罪人李謙煥放送事,命下矣。李謙煥卽爲放送事,分付該道道臣之意,敢啓。傳,知道。
庚戌六月二十日卯時,上御重熙堂。時原任大臣·閣臣請對入侍時,領敦寧洪樂性,判府事李福源,左議政蔡濟恭,右議政金鍾秀,一提學鄭民始,檢校直閣徐鼎修·鄭東浚·李晩秀·鄭大容,右副承旨尹行任,記事官徐有聞,記注官白慶楷·金鳳顯,以次進伏訖。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性等曰,今日邦慶,實是宗社無疆之福,元子定號之後,封冊盛禮,乃是次第事,謹稽國朝已行之例,雖未嘗當年奏請,而今番事體,與前不同。年前皇旨有曰,俟得有子嗣,卽行奏明,冊封世子,承續宗祧,用延國慶。皇旨之鄭重至此,在我國道理,邦慶後不可不卽爲奏聞,旣奏聞,則又不可不別差使价。此係鄭重之事,不容一日遲緩,敢此,仰達矣。上曰,皇旨雖有卽爲奏聞之語,而予之本意,欲遲遲待稍長,此卽卿等之所知也。肅廟封冊時春秋,予之受冊年紀,實合遵倣。古大臣所謂元子定號,卽國本已定之日者,可謂格言至論。豈係於封冊遲速乎?然旣有皇旨,不可不卽爲報聞,而兼伸必欲遲遲之意,誠兩便。如是爲定,則與請行封典有異,不必專差使价,又欲尾付遲待之意,則以奏聞爲之,似屑越。今適賀使之行,姑未渡灣,卿等與文任,將此意,撰出咨文,順付入送爲好。卿等依此卽爲撰進,可也。出擧條命書榻敎曰,藝文提學前望單子入之,待下批牌招察任。命書傳敎曰。雖曰前例,當暑仍番,軍兵之弊宜念,昌德宮入直軍兵,自明日依例替直事,分付。命書榻敎曰,尙州牧定配罪人李謙煥放送。又命書榻敎曰,進御淸上飮,依前方一貼煎入,自明日停止。命退,諸臣以次退出。
庚戌六月二十日辰時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,今番告廟陳賀日,慈殿·慈宮京外所進賀箋頭辭,已啓下。其日當親行殿宮賀禮後,臨殿受賀,以此,分付。處所以仁政殿爲之。命退,承史以次退出。
庚戌六月二十日酉時,上御重熙堂。坐直承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,文臣堂下侍從以上,蔭官堂上以上,武臣邊地以上,罷削人竝蕩滌。行任曰,今二十四日陳賀時,依舊例文臣侍從以上,蔭武堂上以上時無職名人,竝令該曹口傳付軍職,以爲參班之地,何如?上曰,依爲之。出擧條命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂口傳朝問安。答曰,知道。
大殿·王大妃殿·惠慶宮·中宮殿,內閣·政院·玉堂口傳夕問安。答曰,知道。
藥房都提調洪樂性,提調吳載純,副提調洪檍啓曰,伏未審夜間,聖體,若何?元子宮洗浴後,氣候,何如?臣等歡忭之忱,愈往彌切,敢此問安。答曰,知道。
傳于李祖承曰,軍士房承旨入侍。
傳于李祖承曰,有司堂上入侍。
傳于尹行任曰,刑曹參議許遞。
藥房都提調洪樂性,提調吳載純,副提調洪檍啓曰,伏未審午間,聖體,若何?元子宮氣候,何如?臣等不任區區歡忭之至,敢此問安。答曰,知道。
傳于尹行任曰,未肅拜摠管許遞,令該曹口傳差出,以入直兵曹堂上擬入,待下批牌招察任。
兵曹口傳政事,以洪文泳爲都摠管,副司直單洪文泳,副摠管洪文泳。
傳于尹行任曰,兵曹堂上前望單子入之,待下批牌招察任。
兵曹參議前望單子入之,金履翼落點。
兵曹口傳政事,副司直單李晩秀。
兵曹口傳政事,副護軍單李顯福·任屹·徐有和·韓光迪·李煜·柳光璧·林永老,副司直單金尙集·金光默·魚錫定·閔台爀·沈煥之·蔡緯夏·洪義浩,副司果單任希雨·張至顯·宋俊載·鄭萬始·李庚運·金孝建·李尙度·朴宗來·閔昌爀·李義鳳·李晴·黃樟·沈鏗·金星甲·沈鏶·李普天·申禹相·宋銓·趙弘鎭·成德雨·尹得孚·金啓洛·宋祥濂·韓光植·林道浩·尹序東·申大尹·趙武範·朴宗正·李儒修·李基恒·崔重圭·金鎔·玄重祚·姜翰·姜碩龜·朴師默·鄭·權儐·朴柱遇·兪漢寓·金樂誠·崔宇觀·李萬榮·李敬臣·朴崙壽·尹之鉉·李東埴·韓啓玉·李聖輪·洪彦燮·尹在明·曺喜有·姜文會·朴宗謙·沈樂洙·徐榮輔·鄭東觀·李祉永·李錫夏·吳泰賢·韓宗纘·高益擎·金復元·安鼎大·權之彦·宋景煥·趙星逵·許晪·曺命業·吳鵬南·朴性集·金熙朝·尹羽烈·金熙采·崔景岳·尹永僖·李得休·李彦祜·申馥·金遇國。
尹行任,以兵曹言啓曰,依下敎,今日入直羽林衛一番禁軍一百人,該番將李長喆,使之領率,經宿龍虎營後,臣一一親檢,替代入直之意,敢啓。傳曰,知道。
尹行任,以都摠府言啓曰,今日入直軍兵等中日當次,而産室廳直宿相値,不得爲之之意,敢啓。傳曰,知道。
尹行任,以扈衛廳大將意啓曰,依傳敎,本廳軍官,以時入直十三人,仍爲入直之意,敢啓。傳曰,知道。
尹行任,以訓鍊都監言啓曰,依下敎,金虎門入直軍一百名,永肅門入直局出身二十人,昨日以精潔之類,各別抄定,把摠李東弼,哨官劉孝澤,局別將李始喆,竝爲留宿於北營,今朝使之替直之意,敢啓。傳曰,知道。
庚戌六月二十一日午時,上御重熙堂。軍士房承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,侍從貶坐不參居中人竝勿施,歲抄中勿論。又命書傳敎曰,今番赦典,豈待諸道放未放上來後回啓乎?頒赦日,當直下處分,依乙卯已例爲之。令各該道有旨祗受日,不必待該曹·該府關,先卽星火擧行,形止狀聞事,令廟堂卽爲行會諸道,而京都流案,或有遺漏,而未及一體疏放。又或有未及到配而見漏者,令各該道後錄狀聞事,亦爲分付。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷口傳朝問安。答曰,知道。
大殿·王大妃殿·惠慶宮·中宮殿,二品以上·六曹堂上·兩司長官闕外問安。答曰,知道。
大殿·王大妃殿·惠慶宮·中宮殿,內閣·政院·玉堂口傳夕問安。答曰,知道。
藥房都提調洪樂性,提調吳載純,副提調洪檍啓曰,伏未審夜間,聖體,若何?元子宮氣候,何如?臣等歡忭之忱,愈往彌切,敢此問安。答曰,知道。
傳于李鼎運,左副承旨·軍士房承旨入侍。
藥房都提調洪樂性,提調吳載純,副提調洪檍啓曰,伏未審午間,聖體,若何?元子宮氣候,何如?臣等不任區區歡忭之至,敢此問安。答曰,知道。
尹行任啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,李鼎運落點。
刑曹參議前望單子入之,朴聖泰落點。
承旨前望單子入之,鄭東俊落點。
兵曹口傳政事,以朴光進·李文煥爲五衛將。
傳于曺允大曰,坐直承旨入侍。
鄭東浚,以禮曹言啓曰,今此元子定號頒赦陳賀時,各殿宮儀註,直爲書入於王大妃殿·惠慶宮·中宮殿之意,敢啓。傳曰,知道。
敎中外大小臣僚·耆老·軍民·閑良人等書。王若曰,運啓一淸,方切彌月之顒望,慶協兩照,聿荷自天之申休,式先正名,用脩播告。顧予寡德,叨玆丕基。承祖宗艱大之投,深念付托之重,當春秋晼晩之際,尙遲本支之繁。追周家瓜瓞之詩,固知綿綿餘慶,思羲易匕鬯之義,常切耿耿此心。幸賴皇穹默佑之庥,聿覩冢嗣篤生之喜。三宗之血脈載續,上慰陟降之靈,兩宮之歡顔始開,大副晝宵之望。値庚戌之昌運適符,聆癸甲之英音又在,先聖以降之年,慈宮載夙之日。無菑無害,奚待日再問之期?克類克明,允協震一索之兆。爰遵漢明德故事,仍擧周元子盛儀。嘉一人之元良,國本自此定矣,想八域之舞蹈,民心有所繫焉。天挺岐嶷之姿,洪基增盤石之固,日播輝潤之頌,寶籙期海籌之長。玆於告太室之餘,申而敷多方之誥,堂構之緖業有托,實維無疆之休,臣民之祈望克符,詎緩同慶之擧?肆飾泰來之喜,用推解澤之恩。自本月二十四日昧爽以前,除謀反大逆謀叛,子孫謀殺毆罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處,安置充軍,已至配所,未至配所,已發覺,未發覺,已決正,未決正,咸宥除之,敢以宥旨前事,相告言者,以其罪罪之。在官者各加一資,資窮者代加。於戲,燕翼貽謨,曷副仁天之眷命?鳳綸覃惠,長騰率土之歡聲。故玆敎示,想宜知悉。藝文館提學鄭民始製進
庚戌六月二十二日,上御重熙堂。坐直承旨入侍時,同副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,承旨前望單子入之,待下批牌招察任。又命書傳敎曰,刑曹參議前望單子入之,命退,承史以次退出。
上在昌德宮。停常參·經筵。
自卯時至午時,灑雨下雨,測雨器水深二分。
藥房都提調洪樂性,副提調洪檍啓曰,伏未審夜間,聖體,若何?元子宮氣候,何如?臣等歡忭之忱,愈往彌切,敢此問安。答曰,知道。
傳于尹行任曰,禮房承旨馳詣宗廟·永寧殿·景慕宮·社稷,奉審摘奸以來。
藥房都提調洪樂性,副提調洪檍啓曰,伏未審午間,聖體,若何?元子宮氣候,何如?臣等不任區區歡忭之至,敢此問安。答曰,知道。
傳于尹行任曰,都承旨·同副承旨入侍。
兵曹口傳政事,副司直單閔百奮·尹尙東·洪樂信·李東馨·朴宗甲·成胤儉,副司果沈埉·李春輔·金箕象·閔養顯·吳鼎源·兪岳柱·柳協基·李義駿·尹在醇。
傳于曺允大曰,軍士房承旨入侍。
以校理李冕膺,修撰沈能翼牌不進罷職傳旨,傳于曺允大曰,只推。
尹行任,以兵曹言啓曰,依下敎,今日入直羽林衛二番禁軍一百人,該番將李邦運,使之領率,經宿龍虎營後,臣一一親點,替代入直之意,敢啓。傳曰,知道。
尹行任,以訓鍊都監言啓曰,依下敎,金虎門入直軍一百名,把摠李琦鉉,哨官李鴻德,永肅門入直局出身二十人,昨日以精潔者,各別抄定,竝爲留宿於北營,今朝使之替直,而局別將李始喆,仍直之意,敢啓。傳曰,知道。
上在昌德宮。停常參·經筵。
藥房都提調洪樂性,副提調洪檍啓曰,伏未審夜間,聖體,若何?元子宮氣候,何如?七日已屆,縟儀載擧,臣等益不勝歡忭之忱,敢此問安。答曰,知道。
王大妃殿·惠慶宮·中宮殿·綏嬪宮,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官單子問安。答曰,知道。
進賀罷後,內閣·政院·玉堂·藥房口傳問安。答曰,知道。
藥房口傳啓曰,今日乃綏嬪宮解娩後第七日,捲草祭旣已設行,産室廳掇罷矣。臣等與諸醫,當依例罷直宿退出,而差備待令醫官,則姑爲仍留,何如?惶恐敢啓。傳曰,知道。依此爲之,差備待令醫官,不必如例仍留,只以周命新·李敬培,姑爲待令,過一兩日後退去。
曺允大啓曰,頒赦爲之事,命下矣。未承授推考傳旨,自本院依例爻周之意,敢啓。傳曰,知道。
傳于曺允大曰,右承旨·同副承旨入侍。
柳師模陞六,代以趙台榮爲假注書。
傳于曺允大曰,兼都承旨許遞,前望單子入之,待下批牌招察任。
都承旨前望單子入之,柳戇落點。
傳于曺允大曰,今番昌慶宮入直武臣將官·軍兵及昌德宮入直武臣將官·軍兵,當於來月試射,令兵曹預捧擧案以待。昌慶宮入直武士,柳葉箭及小布各一巡,軍兵,技藝二技,昌德宮入直武士,柳葉箭一巡,軍兵,技藝一次,以此,分付。
傳于曺允大曰,藏胎吉日,從近推擇。凡係貽弊民邑之事,令該監一提調,詳考前例,務加節省。此亦祈永之意,仍以此意,待處所稟定後,令廟堂行會,嚴飭胎封該道。
傳于尹行任曰,西淸君煋,安恩君,光恩副尉金箕性,百官加親授。
傳于尹行任曰,中官李團宜·鄭國允,百官加親授。
趙衍德啓曰,吏曹郞廳來言,百官加下批政事,取稟。傳曰,當日爲之。
傳于柳文養曰,取考壬申謄錄。都提調賞典傳敎中鞍具馬面給下,有子壻弟姪中一人調用之例,今日政爲之,原傳敎添書。
有政。吏批,判書吳載純進,參判趙鼎鎭牌不進,參議丁範祖牌不進,右副承旨柳文養進。以洪檍爲判尹,洪良浩爲刑曹判書,鄭東浚爲兵曹參判,李祖承爲刑曹參判,李鼎運爲右尹,權噵爲判義禁,朴準源爲戶曹參議,朴猷煥爲左通禮,朴聖集爲右通禮,柳師模爲典籍,崔烜爲司諫,右參贊韓光會今加輔國,吏曹判書吳載純今加崇政,行都承旨洪檍今加資憲,左承旨鄭東浚,右承旨李祖承,左副承旨李鼎運,以上今加嘉善,應敎柳文養,左通禮金光岳,右通禮韓鼎運,報恩縣監朴準源,以上今加通政,行副司直鄭一祥今加崇祿,權噵今加崇政,姜世晃·李柱國·尹坊,咸春君李昌運,知事宋載經,行副護軍柳鎭恒,行副司直趙瑍·李獻慶,以上今加正憲,行副護軍李彦熙·李漢泰·李聖師,以上今加資憲,行副司直任希曾·鄭景淳·成德朝·李堉·洪應辰,戶曹參判李敬玉,司直申思運,忠淸監司鄭存中,司直兪彦鉉·宋濟魯·李弘稷·金弘濟,副護軍李明運·朴宗益·林遇春·金光宇,以上今加嘉義,行副司直蔡緯夏·沈觀之·崔·朱重純·奇彦鼎·金樂洙·李復永·洪周萬·金宗洙·崔夢嵒·李敏輔·呂善亨·金楗·韓宗濟·朴祥馨·徐秉德·尹謐·蔡挺夏·黃㮋·金宅洙·成穎·吳著·朴孝蔘·李穦·李寬·趙鼎耉·白大成·禹禎圭·李景行·成胤儉·金玄奭·魚史弼·李銾·申㬚·具世勛·李邦鵬·李策·卞至健·姜柱河·高信謙·鄭宇璧·李漢明·申翊文·洪允中·李杞齡·尹光億·白鳳麟·李徵大·趙雲慶·李廷老·金宗淵·魚有南·趙慶進·李栭漢·崔祏·尹守範,忠淸兵使金麟瑞,行副司直朴長漢·李弼大·尹昌柱·徐獻修,以上今加嘉善,司諫姜垣,副司果安鼎大,副護軍高益擎,副司果安鼎大·李性吾·權之彦·權世規·趙錫龍·崔宇觀·姜翰,長興主簿元重擧,前縣監金相丁,前判官申光健,前府使金熙,前郡守尹㫛,以上今加通政,義州府尹單徐邁修,前府使林永老·任屹復資事承傳,南學訓導單安敬默,以洪大榮爲平市主簿,行副司直徐晦修·元啓英,以上今加嘉義,行副司直李東泰,前僉知朴師沃·柳明渭·嚴球,前府使申胤洸,前僉知李奭·尹東美·沈樂賢,以上今加嘉善,副司果盧允中,前郡守任璛,前牧使金履復,前郡守金道淳·鄭東顯,江華經歷李成祜,前縣監李昌燮,前直講金龍翰,前監役李顯模,以上今加通政,前府使徐赫修今加嘉義,前直長李熙輔,典設別檢高敬基,以上今加通政。
兵批,判書李進,參判未差,參議未差,參知李師濂入直進,左承旨趙衍德進。以趙宅鎭爲兼司僕將,金履煥爲忠壯將,鄭宅昌爲都摠經歷,李邦祜爲都摠都事,同知單崔潤祥,僉知單尹在復·趙榮豐·成東一。
承旨前望單子入之,趙衍德·柳文養·姜垣落點。
趙衍德,以吏批言啓曰,前判府事兪彦鎬敍用事,命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。
趙衍德,以吏批言啓曰,行右參贊韓光會今陞輔國,參贊之職,例不得仍帶,依例送西之意,敢啓。傳曰,知道。
尹行任,以兵批言啓曰,前判府事兪彦鎬敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞,下批之意,敢啓。傳曰,知道。
尹行任,以兵批言啓曰,右參贊韓光會,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
再政。判府事單兪彦鎬,知事單韓光會,以黃壽海爲彌助項僉使,李晉秀爲都摠都事,李衍九爲守門將,副司果單方允哲·李潤基。
兵曹,以申大謙爲摠戎中軍。
傳于曺允大曰,老人之事,何待窠出?今日政,老職陞資,而未經實職人,政官待開門牌招開政,同樞·僉樞加設擬入,待肅拜減下。若在外,難以自力上來,則令該道卽報兵曹,草記減下。此後京外老職之追後下批者,朝官則皆依此例,加設擬入,而減下亦依此例,士庶則竝單付樞銜事,分付該曹。不必待政擧行,加設與單付,隨其下批,皆以口傳,當日內卽爲之意,一體分付該曹。
諭中外綸音,予一人,敬告八域有衆。今予欽承皇穹之篤棐,祖宗之默佑,歲庚戌月庚戌之丁卯其日,元子誕生,是年聖賢以降之年也,是日慈宮上壽之日也。積雨忽晴,景晷如畫。彩虹亘於廟井,神光繞於宮林,此非天與之喜乎?叶律之聲,纔出於抱,孰使置郵而傳命?恰如家道而戶喩,肩摩足蹴,髫白溢街者,其欣欣之色,蹲蹲之狀,卽乃身乃家之私福,不是之甚,此非人與之喜乎?予無享天之德,得人之政,而予一人有喜,天喜之,人喜之,予將何以答天而報人?予聞天則無心,以人心爲心,人心之所同然,天心之所由悅也。夫民生之奠安,在於國勢,國勢之鞏固,在於元良。祈嚮於未有,忭躍於得有,此秉彝之不容已,而非有要挾於其上者。然帝眷東顧,錫我祚胤,凝圖定命,係屬自今日,祖功宗德,維持自今日。周家本支之什,詠自今日,漢室磐石之謠,播自今日。上副殿宮顒企之望,下慰臣庶翹竚之情,而生年生日,又能叶聖,期而添慶節,以永孚我萬億年無疆之休,則予其可已於答天,而如欲答天,又可不於報人乎?屢施不一施乎?仁政之會朝初開,飾喜之儀文方擧,不於此時也,廣布無前之惠澤,揚厲曠古之熙運。尙可曰答天報人云乎哉?赦令則名徧案籍者,一千一百五十二人,悉許宥除,此猶近於備例。有司之臣,莫曰經用之告匱,人心和則天心和,天心和則雨暘時而物阜歲登,況庚戌之自古屢豐也乎?諸道舊還丙申春以前勘簿者,拯劣米最久一年條,竝行蠲免。結稅·漁稅·鹽稅·船稅·場稅·寺稅等應列於稅摠者,分數減除,京中各貢契舊遺在,限二萬石,市民徭役,限二朔,泮隷懸房贖,限三十日,亦令蕩滌。施惠所以同慶,徧于民庶,何後於耆耉儒武乎?卜日設科取人。朝官年七十以上,士庶年八十以上,各加一資,過百歲老人,加給米肉。惟爾八域有衆,其詳聽之。
傳于曺允大曰,吏兵曹所管被謫蒙放秩,前判府事兪彦鎬,前縣監李熻,前校理金昌祿。禁錮秩,前府使安廷玹,前郡守李謙煥·韓光傅·李忠佐,前縣令李英澤,前縣監尹得愚·金胤行,前宣傳官金益彬,前別將李再靖,前僉使李彦邦,前萬戶張泳·金道恒·李仁煥·李允益·李德一·金鎭翼·宋錫裕。奪告身秩,前牧使兪漢雋,前府使金魯岳·李殷昌·李漢籌,前郡守金思䄷·徐命珪·柳秉均·尹昶·鄭昌期,前判官李㝡源·兪漢敦,前縣令吳晉秀,前縣監沈達漢·趙雲絅·李宗魯·尹光柱·朴吉源·鄭謙煥·張齊斗·金在明,前察訪安宗厚,前都事金應斗,前假注書李德鉉,前營將李昌培,前宣傳官沈公俊,前虞候具載敬,前僉使張泳。削奪官爵秩,前監司安兼濟。給牒秩,前府使崔重敎·李尙烈,前郡守李廷範,前判官李宜耆,前縣監尹寅國·金守默·金啓淳,前察訪權烋,前德新守爀,前掌令吳益煥,前令李俊永,前博士玄杞,前監役李有榦,前忠義李彦儒·李宗憲,前別將張漢樞,前萬戶辛在復,前裨將元啓葳。永不敍用秩,前府使尹守默,前縣監閔廷桓。罷職不敍秩,前縣令徐命存,前縣監尹載伋。罷職秩,前牧使兪漢雋·吳在文,前府使朴光遇·柳晦源·韓栢林,前郡守尹昶·徐命珪·金鎜·洪善養·柳秉均·申偗,前判官李宜耆·兪漢敦·李㝡源·曺命峻,前縣令吳晉秀·吳在斗·鄭文在·李翊永,前縣監張齊斗·李宗魯·鄭謙煥·趙雲絅·李命暹·閔師宣·金思羲·南公轍·鄭述仁,前都事文極孝,前典籍李德升,前參奉兪耼柱,前營將李寬徵,前別將尹宅莘·崔廷彬。居中秩,前府尹李頤祥,前牧使李潤國,牧使李元采,前府使李邦榮·韓光近,府使金聖規·李鵬運,前郡守尹弼秉,郡守沈喜永·金絅采,縣監李敦源·洪樂敎·丁好南·宋畊玉·李益洙·柳誨·李良會·鄭涑·申大羽·李東浚,察訪李敏佐·李勉·李甲龍,參奉王爾賓,前中軍李孝承·李相豐,宣傳官李英大,武兼李喆懋·沈弘祖,守門將高景洙·沈象奎,哨官兪孝澤·朴瓊·崔齊一·徐命託·嚴聖直,萬戶趙興麟·崔德顯。居下秩,前牧使兪漢雋·徐簡修,前府使洪繼哲·趙瑗·洪百游·林浚浩·李晦植·具紞,前郡守趙燮·兪國柱·尹·鄭存玉·洪秉文·許霔,前縣令韓翼增·李默運,前縣監洪徽河·李一源·趙廷獻·李秉晟·趙好彦·尹聚東·韓光傅·申處文·徐有器·李之英·洪九瑞·鄭謙煥·柳頤玄·金師柱·李榏·李景烈·徐有容,前察訪吳大坤·朱重翁·慶邦運·鄭基煥·李嗣萬,前都事許混·元修良,前營將趙命鎭,前中軍金箕昇,前僉使呂從周·崔海秀·李光復·朴再弘·姜文龜·李世豐·李碩采·李枝昌·崔世昌,前萬戶朴大源·李允益·李光軫·李時元·成德勳·朴萬興·林益盛·趙德觀·金挺大·朴道曾·張載衡·趙齊崙,前別將陸重秀·張福綏·金寶聲·康允百,前權管曺潤亨·洪應龜·徐文洽,前部將梁興龍,前習讀李輔聖·韓大成·高道完,前哨官金宇坤·權薰·李泰亨·金錫彬·兪漢祚等二百二十一人,竝罪名蕩滌。禮曹所管墨名及停擧儒生李偉浩等二十人,竝罪名蕩滌。禁府所管未及發配秩,前府使姜,前察訪高殷泰。未及拿來秩,前監司李秉模,前牧使吳在文,前府使李膺運·柳心源·黃泰彦,府使李禹鉉,前縣監鄭斗榮·沈耉賢,縣監元宅鎭·鄭涑,前僉使鄭慶龍·兪漢宗·金宗燁,萬戶黃仁爀。保放秩,前府使洪和輔,前府使李顯道。徒流秩,定州金履素,朔州鄭昌聖,通津高玄鐵,江陵李彙,旌善閔心爀,黃州李潤堋,牙山徐弘規,淸州申曮,沔川睦萬中·申耆,天安尹致性,德山徐簡修,忠州洪元燮,公州魚用謙,舒川李錫心,康津閔慶世·趙應鉉·鄭駿采·洪九瑞,錦山姜世綸·金溝李夏保,全州尹光濩,長興趙鎭井,光陽李慶麟,丹城鄭信達,咸陽李得駿,長鬐柳煥輔,熊川宋徵一·鄭光國,仁同金衡柱,金海鄭爀,河東李洪載,昆陽李迪,機張許,巨濟洪百游,昌原權裕·鄭勖世,咸興洪龍壽等五十六人,竝放,罪名蕩滌。三陟閔致和,谷山金魯成,昌城李廷枵,江界崔鍾岳,光陽咸德倫,康津趙嵎·金鼎九,羅州李魯春·柳增萬,靈光白仁煥,珍島李昌京,濟州尹範聖,金海辛漸,南海吳大益,河東李克生,泗川宋迪中,瑞川僧淸潤,茂山李萬軾,慶興申湜,龍宮柳仁培,靈巖文載質。放逐秩,金履準·許根·玄杞·尹文淵等二十五人,竝放。刑曹所管京囚推及輸疑秩,白占卜等十一人,竝放。諸道流竄秩,順天李時燁等四人,竝減等,慶興延德潤等八百十三人,竝放。
曺允大,以禮曹言啓曰,元子定號,祗告太廟,頒赦八方,此實宗社億萬年無疆之休,其在擧國同慶之忱,宜有飾喜之道。今番慶科,以增廣擇日擧行,何如?傳曰,允。
曺允大,以禮曹言啓曰,今此元子定號頒赦陳賀時,諸道所封箋文中,楊州牧使李儒敬,以應封官兼別軍職,故各爲封箋,鳳山郡守王漢禎,雖非應封官,亦以別軍職封箋矣。一體看品捧入之意,敢啓。傳曰,允。
柳文養,以內醫院都提調·提調意啓曰,內醫李玄圭,旣已加資,御醫差下,何如?傳曰,允。
姜垣,以司憲府言啓曰,頒赦百官加爲之事,命下矣。推考傳旨已承授,未及照律者,自臣府依例爻周之意,敢啓。傳曰,知道。
姜垣,以備邊司言啓曰,今下綸音中,結稅·漁稅·鹽稅·船稅·場稅·寺稅等應列於稅摠者,分數減除事,命下矣。當此擧國鼓舞之慶,宜施前古曠絶之澤。結稅則以今庚戌結錢,限十分一,漁稅·鹽稅·船稅,五分一除減,各道各邑場秩,令各該邑限一朔蠲減。寺稅,各道監兵水營及各邑所管寺刹稅役之多少有無,無以詳知,令各該道,自監營至列邑,而計一年所捧,限十分一蠲減後,使之成冊修報。至於西·北兩道,則旣無結錢,實惠無以下究,各該邑民結所納中,依結錢例,亦限十分一除減之意,分付,何如?傳曰,允。綸音中寺稅云云,指義僧番錢之謂也。草記中以寺役爲說尤好,此則異於經費之給貸,特減什二。京畿貢蟹,除防納邑外,一竝蕩滌,可也。
趙衍德,以司僕寺一二提調意啓曰,謹依別單判下,內寺書吏一人,木一疋,布一疋,書吏一人,輦直二名,牽馬陪二名,各木一疋,理馬二名,養馬二名,各布一疋,巨達二十名,各米三斗,分等施賞之意,敢啓。傳曰,知道。
尹行任,以扈衛廳大將意啓曰,依下敎,本廳軍官三十人,抄擇精潔無頉之類,別將鄭潤弼率領,經宿於本廳,待開門依例替直之意,敢啓。傳曰,知道。
趙衍德,以扈衛廳大將意啓曰,謹依成冊判下,本廳入直軍官李昌潤等十三人處,各米三斗,陪旗手一名,軍士二名處,各米二斗,分等施賞之意,敢啓。傳曰,知道。
尹行任,以訓鍊都監言啓曰,依下敎,弘化門入直軍一百名,哨官吳亨喆,集賢門入直軍十五名,哨官李運祥,昨日以精潔者,各別抄定,竝爲留宿於北營,今朝入送替直,而弘化門軍一百名,則使之移直於銅龍門之意,敢啓。傳曰,知道。
趙衍德,以訓鍊都監言啓曰,依下敎,永肅門入直充入次,局出身二十五人,昨日以精潔之類,各別抄定,使之留宿於北營,今日入送直所之意,敢啓。傳曰,知道。
尹行任,以禁衛營言啓曰,別軍職金爔口傳下敎內,銅龍·建陽等門入直軍一百名內六十名,與弘化門入直訓局軍替代移直事,命下矣。今日當次入直軍中六十名,另擇精潔之類,令把摠成彦霖,哨官韓有文率領,經宿於新營,而臣亦一一躬檢後,入送替直於弘化門之意,敢啓。傳曰,知道。
領敦寧府事洪樂性箚曰,伏以,皇天篤眷,祖宗默佑,元子誕降,宗社有托,神民胥悅,環東土數千里含生之倫,莫不鼓舞欣躍,歡聲喜謳,洋溢寰宇。如臣之職忝藥院,夙夜顒祝者,其所欣忭舞蹈,百倍他人,曷庸形喩其萬一哉?日吉辰良,七日誕滿,縟儀順成,我東方億萬年無疆之休,鞏泰之基,自今伊始,歡慶頌祝,彌切彌篤。卽伏見內局書啓下者,臣亦蒙錫馬之典,恩寵優渥,惶感交極。臣當此國有大慶之日,適叨保護之任,日承起居,少伸忱誠,此於臣榮幸莫大者。況數日直宿,固是臣分之宜,而旣無寸勞,濫承隆賞,愧悚萬萬,措躬無所。伏乞聖明,亟收誤恩,以重賞典,以安私分焉。答曰,省箚具悉卿懇。景貺潛周,宗社神人有托,卿於是時,適叨藥院之任,與有幸矣。循例賞典,安庸辭爲?卿須安心領受。仍傳曰,此批答,遣史官,傳諭。
庚戌六月二十四日卯時,上御仁政殿。陳賀入侍時,行都承旨洪檍,左承旨鄭東浚,右承旨李祖承,左副承旨李鼎運,右副承旨徐瀅修,同副承旨尹行任,記事官徐有聞,假注書柳師模,記注官白慶楷·金鳳顯,檢校直閣徐鼎修·李晩秀,原任直閣鄭大容等,以次侍立訖。上具遠遊冠·絳紗袍,出萬安門,乘輿,詣仁政殿降輿,詣板位。行王大妃殿進賀禮,引儀唱殿下鞠躬四拜興平身,上行四拜禮,降位跪。承文院官員,奉致詞跪進,上授近侍,還奉案上。禮曹郞官,奉箋文跪進,上授近侍,還奉案上,濟用監官員,奉表裏跪進,上授近侍,還奉案上。上俯伏興平身,詣祗迎板位,近侍奉龍亭出,上鞠躬平身,仍詣板位。行惠慶宮進賀禮。上曰,各差備官皆令預待,毋或遲滯事,分付,可也。賤臣承命出傳。引儀唱殿下鞠躬再拜興平身,上行禮如上儀。禮畢,上入小次,侍衛承史排立殿內,上出御殿上。上曰,行禮,可也。引儀唱宗親·文武百官鞠躬四拜興平身,百官行先四拜訖致詞。上曰,日熱如此,後四拜外中間四拜,皆以俯伏興平身擧行,各殿陳賀致詞,宣讀節次,皆除之,以俄者親行例爲之,可也。祖承承命出傳。上曰,太學儒生陳賀後,當與內閣進箋,皆令入來,待于賓廳事,分付,可也。賤臣承命出傳。上曰,檢校直閣李晩秀,卽令入來,可也。賤臣承命出傳,晩秀進讀綸音,宣敎官宣讀敎文,百官跪拜山呼,行禮如儀。引儀宣讀各處箋目訖。上命檍書傳敎曰,産室廳都提調以下,竝依例書啓。引儀唱禮畢。上曰,俄下綸音,令政府依例頒布中外事,承旨出傳,可也。行判中樞府事李福源,左議政蔡濟恭,右議政金鍾秀等,以次進前。福源曰,皇天祖宗,默垂眷佑,元良誕降,神人有托,實我東億萬年無疆之休,七日已屆,縟儀載擧,臣等不勝歡忭蹈舞之至,不知所以,仰達矣。濟恭曰,元子誕降之辰,日氣淸明,瑞雲蔥籠,佳兆奇徵,人莫不稱賀。雖以今日言之,群情皆願淸明,而忽自昨夕,積雨開霽,日氣淸朗,至于今朝,縟儀順成,天心大可見也。億萬年頌祝之忱,有不勝形達矣。鍾秀曰,十八日,瑞雲繚繞宮林,天實告以佳慶,臣聞家人之稱傳,不勝忭頌之至矣。福源曰,朝氣尙熱,臨殿勞動,聖體,若何?上曰,一樣矣。日氣之淸明,誠亦異且幸矣。陳賀後宜有同慶之道,貢市人惠政,自可依例爲之,而至於外邑減耗之方,有難區處矣。濟恭曰,臣與右相,亦有所酬酢者。耗條蠲減,在郡邑,則所失雖不足論,至於營耗,則以此爲支放之資,所關亦非細矣。上曰,惠廳·均廳,亦多給代之例矣。濟恭曰,給代有難支當矣。鍾秀曰,給代之道,誠難矣。濟恭曰,營閫支放之不足,不可不念矣。上曰,久還則名存實無,拯劣米數亦不多,而結錢蕩減,亦難全數爲之,魚鹽船場等稅及僧徒稅納,皆量宜蠲減,然後可以均被惠政。卿等從長回啓,可也。鍾秀曰,大體言之,雖盡數蕩減,有何不可,而耗條則給代甚難,其他稅役,量宜蠲減,誠好矣。上曰,雖使如此,不過分錢蒙惠而已。士庶耆耉之一竝加資,亦爲均惠之道,俄下綸音,卿果聞之乎?濟恭曰,臣等俄已仰聆,而誠爲廣惠之道矣。鍾秀曰,日昨赦典中添書下者,恐多過中之擧矣。上曰,今日何如是爲言乎?鍾秀曰,隄防有不可不嚴,故敢此,仰達矣。上曰,適有飯羹,當頒下,卿等暫待于賓廳,可也。仍命侍衛先出,上乘輿出仁政門,由協陽門,御熙政堂。上曰,內閣進箋爲之。鼓吹入之,斯速擧行。日熱如此,別雲劍外,堂上侍衛,皆立階下,儒生等一竝呼入進箋,而箋文宣讀節次則除之,只行先後四拜,可也。上曰,藥房書啓入之,直宿自今日退去,可也。檍曰,臣等雖承退去之命,醫官則當依前待令矣。上曰,以前列爲之,可也。閣臣·儒生進箋行禮訖。命退,諸臣以次退出。
庚戌六月二十四日辰時,上御重熙堂。右承旨·同副承旨入侍時,右承旨李祖承,同副承旨尹行任,記事官徐有聞,記注官白慶楷·金鳳顯,以次進伏訖。上曰,左承旨入侍。出榻敎賤臣承命出,與左承旨鄭東浚偕入進伏。上命書傳敎曰,産室廳都提調洪樂性鞍具馬一匹面給,提調吳載純加資,副提調洪檍正卿陞擬。捲草官韓光會,報恩縣監朴準源加資,假注書柳師模陞六,兼春秋金鳳顯外職陞敍。待令醫官康命吉功勞可貰熟馬一匹面給,守令待窠調用。周命新·李敬培,別掌務官康晉三,上掌務官李玄圭竝依例加資,別入直醫官金應壽,卽壬申隨行之人,與金泰儉·李翊臣·金順行,依例加賀,醫官金光國·方禹疇,日淺,竝半熟馬一匹賜給。引儀崔烶外職陞敍,奏時官高品付料,書員·司謁除授,其餘直宿員役·醫女·下隷等,令該曹參考壬申年例,分等施賞。又命書傳敎曰,慈殿·宮進致詞箋文對擧承旨鄭東浚·李鼎運加資。陳賀時禮房承旨李祖承,壬申九月,其曾祖爲左承旨,今番邦慶,其曾孫亦爲左承旨,事不偶然。禮房加資,亦多可據之已例,一體加資。宣敎官柳文養,亦有可據之例,加資。左右通禮,準職除授,已準職者陞資。贊儀及東西唱引儀,陞敍,其餘引儀,兒馬一匹賜給。通禮院事知書員,帖加成給。又命書傳敎曰,産室廳待令內把守別軍職李晉秀,準職除授,外把守別軍職金爔,陞敍,西門守門將李潤基·房允喆,今日政陞六,摠郞吳徹常·尹昇東,外職待窠陞敍,將校·軍兵等,分等施賞後,令各該營草記。又命書傳敎曰,産室廳次知中使,熟馬一匹面給,本宮傳言色,半熟馬一匹賜給,出入番中官,兒馬一匹賜給,待令司謁李德鳳,從自願免賤,別監金胤修,書題除授。本宮屬,依判下施賞,而取考壬申謄錄,當宮所屬外,皆在勿論,而今番自異,各殿所屬之其間入番人,竝依判下施賞事,分付該曹。又命書傳敎曰,今聞殿宮陳賀進致詞官,在前慶禮,多有陞六之例,今番亦依此陞六事,分付。又命書傳敎曰,藥房提調許遞,以副提調陞差,副提調代,望筒書入。又命書榻敎曰,判尹許遞,秋判老病,亦爲許遞,今日政,以新資人擬入。又命書榻敎曰,承旨遷轉之代,前望單子入之,待下批牌招察任。上曰,承旨出去,政望催促,可也。仍命退,承史以次退出。
上在昌德宮。停常參·經筵。
傳于曺允大曰,軍士房承旨入侍。
傳于趙衍德曰,卽見今月十八日所出咨文,我國使行,趁來旬徑詣燕河宴所事。有此因特旨移咨,今日內回咨,令知製敎撰進,待啓下卽爲安寶,騎撥下送事,分付。
以京畿監司金思穆啓本蠲惠諸條奉行後形止馳啓事,傳于尹行任曰,今番施惠,豈循常例?擧行後數爻狀聞事,回諭諸道,一體,分付。
傳于趙衍德曰,禁府所管徒流案中權應稷,該府不錄於配案,以致遺漏云,一體放送。刑曹亦豈無此弊?仍配之類,令各該道,各於名下,以要語槪錄,條列狀聞事,令該府·該堂行會。
傳于趙衍德曰,右副承旨·同副承旨入侍。
傳于趙衍德曰,在外摠管·亞三堂許遞,前望單子入之,待下批牌招察任。
副摠管前望單子入之,崔夢嵒落點。
以吏曹參議丁範祖牌不進罷職傳旨,傳于趙衍德曰,只推。
傳于趙衍德曰,今番老職已經實職人,豈可以樞銜區處乎?摠管多老病,行公亦皆稍久,竝許遞,今日政,以老職擬入事,分付。
傳于柳戇曰,戶曹參議李敏輔,以點檢進去,今日啓下,參判許遞,今日政陞擬參判事,分付該曹。前承旨徐秉德,以壬申九月注書,此時適又陞資,事甚稀貴。禮曹參判許遞,亦令今日政擬入,竝待下批牌招察任。
傳于趙衍德曰,陞資中未經實職者尙夥然,禮曹參議姜垣許遞,以老職中擬入。
尹行任,以漢城府言啓曰,朝官年七十以上,士庶年八十以上,各加一資,而京中則間三日抄啓事,命下矣。東部成冊,始爲來到,故爲先別單書入之意,敢啓。傳曰,知道。今日政下批。
承旨前望單子入之,朴聖泰落點。
柳戇啓曰,新除授承旨朴聖泰,卽爲牌招察任,何如?傳曰,與右承旨許遞。年限雖是格外,陞資之後,豈可以僉樞區處乎?此二窠,以曾經侍從陞資中,可通承宣人,今日政先爲擬入,待下批牌招察任。
趙衍德,以吏批言啓曰,今番推恩命下之後,旣令京兆及各道,別單狀啓,則似當待其抄啓來到擧行,而朝官應資者單子來到,故姑先啓下之意,敢啓。傳曰,知道。
有政。吏批,判書吳載純進,參判趙鼎鎭牌不進,參議丁範祖牌不進,左承旨趙衍德進,以李性吾·崔宇觀爲承旨,宋載經爲右參贊,李敏輔爲戶曹參判,沈觀之爲兵曹參判,奇彦鼎爲刑曹參判,李復永爲工曹參判,呂善亨爲右尹,徐秉德爲禮曹參判,高益擎爲戶曹參議,姜垣爲禮曹參議,姜翰爲刑曹參議,權之彦爲兵曹參知,金載翼爲報恩縣監。前同知李休,前府使李再煥,已上今加資憲。前僉知鄭,前都正韓後裕,前僉知李世述·朴獻采·李壽仁·李守貞·愼基慶·李紳·李義寬,已上今加嘉善。前副正申師顯,前縣監金克行,前都事吳彦相,前縣監金得衍,前令李錫圭,祥雲察訪姜德垣,寧陵令黃延祚,前縣監李熻,前僉使康宙,前縣監林仁浩,已上今加通政。知經筵單宋載經,同經筵單李,兼春秋單朴道翔,崔宇觀爲禮曹參議,洪復浩爲江華經歷,李命奎爲典設別檢,徐有鳳爲碧潼郡守,李鎭成爲禮賓參奉,金光岳爲戶曹參議,蔡顯九爲雲山郡守,嘉義孫厚種·文世興,已上今加資憲。嘉善林枝蕃·安尙恒,已上今加嘉義。折衝金海潤·金龜瑞·咸震輝·李東植,已上今加嘉善。嘉義朴順萬今加資憲。嘉善金致明今加嘉義。
兵批,判書李進,參判未差,參議未差,參知李師濂入直進,右副承旨柳文養進。以李東泰·金樂洙爲副摠管,蔡緯夏爲都摠管,咸穎·具世勣·申㬚爲副摠管,尹昌柱·崔祏·李錄·金宗洙·李景行·李策·金光宇·李邦鵬·魚史弼·趙鼎耉爲同知,申光健·金相丁·金道淳·金履復·權世規·金熙·尹㫛·鄭東顯·元重擧·高益擎爲僉知,鄭德晃爲守門將,副護軍單金益彬·李潤國·李殷昌·崔重敎·李漢籌·張齊斗·閔廷桓·金光岳·韓鼎運,副司直單沈豐之·金文淳·李秉模·李度默·權·鄭東俊·李祖承·李敬玉·李鼎運·曺允大·金履翼·姜垣·朴聖泰·柳·李頤祥·韓光近·李邦榮·尹弼秉,副司果單黃載實·朴命燮,以黃㮋·蔡廷夏爲都摠管,韓宗濟爲副摠管,金慶龍爲同知,鄭學畊爲兼司僕將,金錫禧·李宗憲爲五衛將,李重馥爲寧城僉使,同知單張景良,僉知單鄭學畊·鄭習。
兵曹口傳政事,副司直單朴準源。
傳于曺允大曰,禮曹參議聞有實恙,同副承旨亦在應遞之科,竝許遞,承旨則前望單子入之,待下批牌招察任。
禮曹參判·刑曹參判前望單子入之,禮曹參判元啓英,刑曹參判李穦,參議權世規落點。
承旨前望單子入之,權落點。
傳于柳戇曰,未肅拜承旨許遞,前望單子入之。
承旨前望單子入之,金履翼落點。
傳于曺允大曰,係是年限,且已肅拜,右副承旨許遞。與未差之代,前望單子入之,待下批牌招察任。
承旨前望單子入之,安鼎大落點。
趙衍德啓曰,新除授同副承旨安鼎大,時在忠淸道沔川地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,趙錫龍落點。
傳于趙衍德曰,同副承旨許遞。
柳文養,以觀象監提調意啓曰,今此新生元子阿只氏藏胎吉日,從近推擇事,命下矣。取考本監所在胎峯謄錄,則其中坐向吉利地,只是原春道洪川北方面紋巖山下辛坐之原,忠淸道報恩縣內俗離下乙坐之原,陰城縣五里外防築洞未坐之原三處,而入錄已爲年久,難保無頉。依舊例發送本監相地官,更加看審後,備望以入,待稟下,以爲涓吉之地,何如?傳曰,允。
曺允大,以備邊司言啓曰,咸鏡前監司李秉模狀啓,有草記回啓之命矣。取見其狀本,則枚擧茂山前府使李晦植,吉州前牧使柳心源牒呈,以爲,茂山還穀中麥爲六千九百石,而以其早霜,每每不實,有害於民。今年則限千石捧上,其餘五千餘石,以耳麥代捧。吉州還穀中牟麥合爲二萬二千餘石,而今年多被黃災,失稔可慮,若以本色責捧,則決難準捧。備局句管私賑牟七百石,作田米二百八十石待秋捧上事,請令廟堂,稟處矣。茂山之木麥不實,而不無爲害之慮,吉州之麥摠甚多,而反有難捧之弊,木麥之換以耳麥,旣云宜土,皮牟之作爲田米,又是正穀,有益於民,無害於公,事甚便好,竝依狀請施行之意,分付,何如?傳曰,允。
柳文養,以訓鍊都監言啓曰,依傳敎,弘化門入直軍二十名中,兼司僕朴繼源等七名,限周年減番,良人金遠澤等十三名,陞付兼司僕,集賢門入直軍兼司僕咸春澤等五名,限周年減番,金虎門入直軍朴春彬等三十六名,三次減番,大報壇守直官鄭喜元,守僕等二名,明禮門入直漢旅楊天柱等三人,竝五次減番,永肅門局出身廳書員等四名,米布間題給事,知委戶兵曹之意,敢啓。傳曰,知道。
柳文養,以禁衛營言啓曰,依傳敎,産室設廳時銅龍門入直軍四十一名內,鄕軍四十名,各除上番三次,每名給米二斗事,發關金海·熊川等邑,敎師一名,自臣營米二斗題給之意,敢啓。傳曰,知道。
趙衍德,以義禁府言啓曰,本府所管流配秩,通津高玄鐵,江陵李彙,旌善閔心爀,黃州李潤㻚,定州金履素,朔州鄭昌聖,牙山徐弘規,淸州申曮,沔川睦萬中·申耆,天安尹致性,德山徐簡修,忠州洪元燮,公州魚用謙,舒川李錫心,康津閔慶世·趙應鉉·鄭駿采·洪九瑞,錦山姜世綸,金溝李夏保,全州尹光濩,長興趙鎭井,光陽李慶麟,丹城鄭信達,咸陽李得駿,長鬐柳煥輔,熊川宋徵一·鄭光國,仁同金衡柱,金海鄭爀,河東李洪載,昆陽李迪,機張許,巨濟洪百游,昌原權裕·鄭勖世,咸興洪龍壽,竝放,罪名蕩滌。谷山金魯成,江界崔鍾岳,光陽咸德倫,康津金鼎九,靈光白仁煥,珍島李昌京,濟州尹範聖,羅州柳增萬,金海辛漸,南海吳大益,河東李克生,泗川宋迪中,端川淸潤,慶興申湜,康津趙嵎,龍宮柳仁培,靈巖文載質。放逐秩,許根·金履準·尹文淵·玄杞等,竝放事,命下矣。高玄鐵·李彙·閔心爀·李潤堋·金履素·鄭昌聖·徐弘規·申曮·睦萬中·申耆·尹致性·徐簡修·洪元燮·魚用謙·李錫心·閔慶世·趙應鉉·鄭駿采·洪九瑞·姜世綸·李夏保·尹光濩·趙鎭井·李慶麟·鄭信達·李得駿·柳煥輔·宋徵一·鄭光國·金衡柱·鄭爀·李洪載·李迪·許·洪百游·權裕·鄭勖世·洪龍壽·金魯成·崔鍾岳·咸德倫·金鼎九·白仁煥·李昌京·尹範聖·柳增萬·辛漸·吳大益·李克生·宋迪中·淸潤·申湜·趙嵎·柳仁培·文載質·許根·金履準·尹文淵·玄杞等放送事,分付各該道臣之意,敢啓。傳曰,旣有先擧行後狀聞之命,則豈可如是列書草記乎?此草記勿施,只以頒下別諭,卽爲擧行後狀聞之意分付,措辭爲之,可也。
賑恤廳啓目,粘連鳳山郡守王漢禎,長淵縣監李弘遠,自備各穀,至於一千二三百石之多,誠爲可嘉,合施褒賞是白遣,瑞興前府使韓栢林,自備穀數,不過三百餘石,論賞一款,別無可論是白乎旀,各邑願納民人等,竝令該曹考例稟處,何如?判付啓,長淵縣監李弘遠,施以璽書表裏之典,願納人谷山折衝洪夏範,平山水軍金德連,新溪鄕人廉時玉,鳳山鄕人康就謙,長淵閑良許斗贊等,旣因特敎加資,而本道賙饑,卽丙申以後初有之擧,其在勸善奬勞之道,不可與諸道比同。竝令道伯起送後,仍令兵曹巡將啓下,渠欲還歸,亦卽減下事,分付。以此意,亦令政院下諭該道爲良如敎。
吏曹判書吳載純疏曰,伏以,惟天惟祖宗,默垂眷佑,泰運鼎新,离暉繼明,虹雲之異瑞交呈,震夙之昌期誕啓,宗社有托,黎庶係望,縟儀載擧,寶籙冞隆,環東一域,咸囿於鼓舞歡忭之中。如臣之世受厚恩,義篤同休者,其延頸蹈足之忱,尤當如何哉?仍伏念,臣猥忝藥院之任,獲睹莫大之慶,祝願遂矣,榮幸極矣。有何微勞之可紀,而聖心悅豫,霈澤旁流,晉秩之誤恩,遽及於臣身,聞命震悸,罔知所以措躬也。噫,臣以庸陋無似,濫沐洪造,喣濡涵育,浹肌淪髓,拂拭庇覆,如傷若保,致位八座之列,歷踐淸要之任,涯分踰溢,以榮爲懼,居常懍懍,若隕淵谷,而至若崇政峻秩,尤豈臣夢寐之攸及哉?隆私未報於涓埃,新恩冞隆於河海,顧臣滿盈之災,負乘之懼,固不足恤,而在聖朝愼賞之政,豈不有累也哉?章皇出肅,雖緣歡欣之極,未暇及於臣私,而其不可憑恃寵靈,因仍蹲冒,以玷有國之名器也決矣。玆敢短章陳籲,仰瀆崇聽。伏乞天地父母,特垂諒察,亟收臣新授資秩,以卒終始生成之澤,千萬幸甚。答曰,省疏具悉。卿其勿辭行公。
漢城判尹洪檍疏曰,伏以,皇天垂祐,祖宗陰騭,先聖舊甲,慈宮晬辰,聖嗣誕降,位號大定,聖孝增含飴之養,邦運屬重光之會,吾東億萬年泰山盤石之休,實基於此,帀域臣庶,歡忭惟均。況臣獲忝嘗藥之列,與睹彌月之慶,區區欣幸之懷,益不勝蹈舞踴躍之至。仍伏念,臣以樗散之材,蒲衰之質,幸際千一之會,抆拭於衆棄之中,奬拔於人望之外,數年之間,歷揚內外,華貫膴職,節次推遷,榮寵燀爀,世無倫比,惶愧感激,不知死所。惟以身不自有,不憚夷險,爲一半分報答之地矣。乃於國有大慶之日,銀臺·藥院之任,有隕自天,庚牌儼臨,臣驚感忭聳,竭蹶趨命,密近龍光,快覩盛事,自顧榮幸,實非始望所及,志願滿足,更無餘憾。不意伏承傳敎下者,以臣藥院之勞,特擢爲資憲大夫漢城府判尹,繼有藥院提擧之命。噫嘻,以臣之受恩於國家者,雖磨頂而放踵,猶不足報其萬一,則矧此七日直宿,祗是歡欣慶忭於誕彌之辰而已。元無毫絲勞勩於刀圭之末,則上而輕授,恐乖明王愛嚬之義,下而冒濫,實招古人罔功之譏,而當此邦慶之無前。縱曰賞加之有例,循資晉秩,卽是故常,今何可擺脫常規,超階躐等,若是其無難也哉?且八座之班,嘗藥之職,位望崇顯,責任至重,苟非資器地望,爲輿論朝議所歸者,莫宜居之,臣之庸陋短拙,百不及人之狀,日月之明,必無遺照,而半載之間,驟進三資,不次超遷,臣是何人,得此稀世之誤恩殊寵也?聞命震惕,五內靡定,過福之憂,致寇之災,雖不暇自恤,而其爲辱聖簡而玷名器,非細故也。玆敢瀝血陳懇,仰瀆崇嚴。伏乞聖明,特垂鑑諒,亟收臣新授資級,以重公器,以安私分,不勝大願。答曰,省疏具悉。卿其勿辭行公。
副摠管洪文泳疏曰,伏以,惟天惟祖宗,誕垂冥佑,元子宮誕降,賀儀載擧,我東方億萬年無疆之休,實基於此,臣民慶忭,八域惟均。仍伏念,臣門戶孤寒,性質愚魯,無足備數於任使之末,而偏蒙洪造,濫躋下大夫之列,涯分已足,榮耀愈極,闔門感戴,進塗一步,尤非臣夢寐之所敢到。日前待罪騎省直次,忽伏奉晉擢之命,以臣爲嘉善大夫都摠府副摠管,臣聞命惝怳,五內失守,繼之以感淚被面。噫,貳卿崇秩,卽命德之器也。上不可以濫授,下不可以冒膺,而況文學贍博,才猷茂著者,布在朝列,不患無人,而臣則位望素淺,踐歷無多,直一倥倥賤品耳。惟我聖上則哲之明,臣之本末長短,宜無所遺照,而格外恩數,忽地玷辱,群情駭惑,私心兢惶,而身在禁闥之內,逃遁不得,晏然出肅,若已固有,其爲壞廉防而累聖簡,爲如何哉?玆陳由中之懇,仰瀆崇嚴之聽。伏乞聖明,諒臣言非出飾讓,亟收新授資級,以重官方,以安微分,不勝幸甚。答曰,省疏具悉。卿其勿辭行公。
庚戌六月二十五日辰時,上御重熙堂。同副承旨入侍時,同副承旨柳文養,假注書趙台榮,記注官白慶楷·金鳳顯,以次進伏訖。上曰,昨日陞資亞堂·亞尹,其中亦有職務相妨,竝許遞,今日政,以老職人差代。戶曹參議亦爲許遞,與禮曹參議之代,一體差出。出榻敎上曰,兵曹判書入侍。賤臣承命出,與兵曹判書李偕入進伏。上曰,加設同僉樞,當出幾望耶?曰,同知僉知,當各出十五望矣。上曰,其中可合亞三堂·亞尹人,自東銓差擬,則同僉樞望,似不至夥多矣。曰,然矣。上曰,今日政新除授該曹亞三堂及摠管,待下批牌招察任。出榻敎曰,白徒巡將,本無定窠,每於啓下之際,不無淆雜數多之弊,甚至於受錄而不入省記者多,此非法意。自今定以十五窠,從其文武之數,參互書入,則可無冒濫之患,以此定式施行,何如?上曰,依爲之。出擧條曰,數年以來,將窠區處,未免過多,有失法意,此蓋銓曹不善對揚之致。臣亦不勝惶悚,而今無變通之道,若欲勿施,則渠輩齎鬱之歎,當復,如何?臣意則將窠中已付實職者,竝姑勿論,自今申明舊典,只以訓主一窠,次次區處,毋或闊狹事,定式施行,何如?上曰,依爲之。出擧條上曰,未肅拜承旨許遞,前望單子入之,待下批牌招察任。出榻敎命退,諸臣以次退出。
庚戌六月二十五日午時,上御誠正閣。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進代訖。上曰,賑堂·吏判,俱已入來耶?行任曰,入來矣。上曰,都承旨與之偕入,可也。賤臣承命出傳,兼都承旨洪檍,與賑恤廳堂上鄭昌順,行吏曹判書吳載純,偕入進伏。上敎昌順等曰,關西畢賑狀啓入來,故召卿等使之稟處矣。仍命檍取狀啓,示昌順等。昌順曰,觀此平安監司沈頤之畢賑狀啓,則二十一邑,一驛,四十鎭撤賑後,飢口穀數及守令之自備多寡,賑績優劣,富民願納餘穀區處等形止,條列馳啓矣。關西之昨年年事,雖非通一道大賑,亦可謂近歲罕有之歉荒。幸賴我聖上恫瘝之念,不弛霄旰拯濟之恩,罔有遐邇,流民之領付,而得免顚連之患。還布之蠲停,而俾爲奠保之地,遂使近百萬飢口,得免捐瘠者,何莫非聖恩,而守令之承藉德意,各自殫竭,雖是職分,亦宜褒賞。至於富民之捐已財補公賑,在朝家激勸之道,合施嘉奬之典。今承入侍稟處之命,一依道啓登聞,論列以奏矣。義州府尹李頤祥,昨年水災最酷,本府民情驛騷,擧懷流散,而極意拯救,竭誠撫摩,捐廩割俸,添補賑資,米爲千有餘石云。熙川郡守李得臣,未有經紀,遽當大賑,而撫恤蠲免,躬檢賑簿,誠力所到,善了荒政,賑穀雖無私備,殊績不宜泯沒云。雲山郡守徐有鳳,已自昨秋,專意鳩穀,竭誠經紀,捐廩添助,不費公穀,竝皆私備,而穀數最多於諸邑云。碧潼郡守鄭學畊,自願私賑,不煩公穀,一邑屢千疲氓,列鎭幾百飢口,自當賙賑,抄飢無濫,分穀皆精,其他設庫蠲徭,置校守堞等政,俱得民譽。補賑穀數爲六百十九石,不可以私賑邑,置而不論云。上項四邑守令,賑績旣優,穀物亦多,揆以法例,宜有褒賞。順天郡守尹頤東,郭山郡守申偗,龍川府使徐有龍,寧遠郡守南衡重,熙川前郡守鄭勖世,平壤庶尹趙鎭明,定州前牧使李潤國等七邑守令,則初無賑績之論例,只報自備之穀數,當以穀物之多寡,宜有分等之賞典,竝令該曹考例稟處。各邑願納人千石以上一人,八百石一人,六百石一人,五百石三人,四百石三人,三百石五人,二百石五人,百石以上十人,百石以下二十人,右人等,無論所納之多寡,俱出周恤之義氣,則輒施賞典。以勸來頭,從前已例,固爲可據,亦令該曹從多少分等稟處,而其中米至千餘石,錢近累千緡者,或移納他官,或分納兩邑而錢穀旣夥,濟活甚衆者,其所施賞,似宜自別。至若道啓中,名在鄕貢,力修儒業,自稱所望,不在恩賞者,或以本道殿郞儒任中,從願酬勞之意,一體分付,而賑餘穀物還錄原穀等事,竝依狀請施行,何如?上曰,依爲之。載純曰,因平安監司沈頤之畢賑狀啓別單,有令該曹稟處之命矣。義州府尹李頤祥,自被水之初,極意救恤,自秋發倉,盡活將劉之民,及春開賑,拯濟塡壑之命,救急添賑,米爲千有餘石,其殫誠廣濟,實爲一路之最,而出自近列,仰承德意,克擧荒政,卽其分內事,似當施以璽書表裏之典。熙川郡守李得臣,賑簿躬檢,而無漏濫之患,穀物簸揚,而有精準之譽,誠力所到,終始如一,善了荒政,似當施以表裏賜給之典。雲山郡守徐有鳳,救急開賑,不費公穀,竝皆私備,群情胥悅,似當施以準職除授之典。碧潼郡守鄭學畊,一邑之屢千疲氓,列鎭之幾百飢口,竝皆自備,賑恤廣濟,似當施以熟馬賜給之典。願納人成川進士李鎭成,折米旣過千石,荒歲願納,若是夥然,似當施以實職調用之典。嘉山出身李亨馥,折米八百餘石,安州折衝李宗憲,米過三百石,錢爲一千七百餘兩,似合別般賞典。安州幼學朴萬瞻,祥原進士呂宅祖,江西幼學吳命天,安州嘉善金慶龍,陽德幼學朴泰初,安州幼學咸健五,穀數俱過四百餘石,似當施以賞加之典。三登前同知張景良,江西出身鄭習,熙川折衝李復彦,幼學崔天奎,平壤出身盧性璘,海州出身朴來源,三登出身朴春華,平壤幼學金致衍,慈山嘉善高繼重,价川出身李起玉,慈山折衝金應魯,陽德折衝吳眞權·金鍊百,義州折衝金致德,价川折衝康儀珍,平壤出身都國珍,殷山進士劉師珙,靑水萬戶金陽禧,或過二百石,或過百餘石,似當施以帖加成給之典。成川幼學李禎來,寧邊校生金仁玉,折衝吉衒,成川幼學李宗濂·金元甲,定州閑良朴有柱,价川嘉善金聖魯,博川折衝林昌瑞,甑山折衝吳景燁,安州折衝金慶彦,出身金奎行,平壤前參奉尹得履,司果金龍祚,寧邊幼學李東泰,鐵山幼學金光皓,龜城折衝金鷲,義州出身許珩,俱不滿百石,自本道參量施賞似好。順天郡守尹頤東等,別無賑績,置之,何如?上曰,義州府尹李頤祥,昨年懷襄,本府爲最,而自秋賙救,盡捐俸廩,其誠意也廉聲也,實所罕聞。況萊府江邑之約已奉法,知之熟矣。此等人,雖或疎於事務,奬廉之政,不容以此或忽,首褒者陞資,係是法典,特爲加資。熙川郡守李得臣,其才何憂不做?今見狀辭,可謂不負特畀,待秋事,行且召矣,先施熟馬一匹賜給之典。雲山郡守徐有鳳,愛民之誠,聞甚可嘉,道內守令陞敍調用。碧潼郡守鄭學畊,以渠地處,特職分內事,然其活民至於此多,今日政內職陞遷。靑水萬戶金陽禧,五衛將今政除授。至於補賑人等,俄於海西畢賑狀啓,亦有措語判下者,兩西之告飢與營賑,卽御極後初有之事。今於捐財補賑之類,雖略干石數,宜有別般施賞,以爲勸後之方,而本道雖曰土饒,補賑數爻之如是夥然,南中之所未見,苟非誠意所到,豈能辦此乎?成川進士李鎭成,折米千有百包,以今春踊直,去萬金不遠,依法典實職調用,今日政擬入。祥原進士呂宅祖,殷山進士劉師珙,安州幼學朴萬瞻,江西幼學吳命天,陽德幼學朴泰初,安州幼學咸健五,觀於道狀,以名在鄕貢,力修功令,不願恩賞云。其心雖可嘉,其勞不可泯,皆令起送,待其上來,殿郞五衛將間,從願調用。嘉山出身李亨馥,折米八百石,如許補賑,前所未見,道內邊將,今日政作窠擬入。安州折衝李宗憲,年前捐出三千金,救活一州,今番補賑,米過三百包,錢近二千金,極爲可尙,加資,五衛將今日政作窠擬入。安州嘉善金慶龍,加資,依年前湖南例,同知作窠擬入。三登前同知張景良,江西出身鄭習,加資,單付同僉樞。熙川折衝李復彦,幼學崔天奎,平壤出身盧性璘,海州出身朴來源,加資,成川幼學李禎來等十二人,賞加,平壤前參奉尹得履等六人,則五十石帖加,自是已例,況折米乎?竝帖加成給,其中尹得履,曾經朝官,以賞加施行,皆令今日政下批,官敎與有旨,騎撥下送,除職人卽爲起送,其餘亦卽分給官敎事,下諭,可也。出擧條昌順曰,臣於春間,巡審南漢城堞,每欲歸奏,而尙今未果矣。南漢軍餉,非不緊重,卽今見在之餉,不過爲七萬餘石,此僅爲十萬人數月之糧,朝家每以添餉爲務。大抵保障之地,人和爲先,地理次之。設令多儲餉穀,逐年斂散,受食備納,不出城內外一府之民,則民少穀多,民將不堪,先失人和,非計之得也。臣以此意,與府尹酬酢,必以見在穀數,精實捧留之意言及,而及其巡審時見之,則殿宇·庫舍,在在頹圮,所見愁慘。至於譙樓之藁席苫蓋,暗門傷破不掩,其外莫重處所,亦多棟毁椽摧,漸致頹傷者,此不可不一新修補。雖以城堞言之,女堞則壬寅年間重修云,而灰築甓蓋,誠爲完固,姑無毁圮,蜂巖子城,卽是要害處,而壬寅修城時,事力不及,仍舊不修,故頹垣敗堞。又經今夏潦雨,想多崩頹。此等事役,皆是不可不及今始役,工費旣浩,事力難辦。若以兩西間年添餉條,作錢儲置中,限一年添餉條,移用於殿宇·庫舍,蜂巖修城之役,雖不別爲料理請得,似可得當,今年則秋序將屆,姑不可徑始,待明春當爲擧行,日後次對,下詢大臣處之,何如?上曰,令廟堂草記稟處,可也。出擧條昌順曰,臣於南城,取見不虞備所在醬甕,則最久者不知其所沈年歲,而一沈之後,多不添鹽,一甕所儲,或不滿一甁,味又陳久,殆無醎意,全無儲置不虞之意。又聞惠郞之言,則萬里倉所儲備荒醬甕,雖不如南漢之醬,若其最久之無醎味,破甕之漸見縮,亦無異於南漢。臣意則毋論南城與萬里倉,所在醬甕之不可用者,使之發賣,添價改沈,此後則限其年數,定數發賣,依數還沈,使有用之物,不至無用,則似合於備不虞救荒歲之資矣。上曰,依爲之。出擧條命昌順·載純先退。仍命書榻敎曰,在外承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調柳戇啓曰,庚炎轉甚,伏未審此時,聖體,若何?寢睡·水刺之節,何如?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。卿等不必入侍,早爲退去。
王大妃殿·惠慶宮·中宮殿,藥房口傳問安。答曰,知道。
柳文養啓曰,刑曹判書洪良浩,除拜後過三日不爲出肅,依定式推考警責,仍卽牌招察任,何如?傳曰,允。
傳于安鼎大曰,右副承旨入侍。
趙衍德,以漢城府言啓曰,朝官年七十以上,士庶年八十以上各部成冊,今纔來到。故別單書入,而其中西溪君熠,綾恩君具允明,知事具允鈺·尹東暹,判敦寧李命植,旣已資窮,別單中不爲書入之意,敢啓。傳曰,知道。令政院政官牌招,開政下批,可也。
以吏曹參議丁範祖牌不進罷職傳旨,傳于柳戇曰,只推。
有政。吏批,判書吳載純進,參判趙鼎鎭牌不進,參議丁範祖牌不進,左副承旨柳文養進。以朴基正爲修撰,南述毅爲祥雲察訪,正憲崔鳳齡·孫泰輝·金永贊今加崇政,資憲卞泰佐今加正憲,嘉義金啓厚·愼榮吉·李厚儉今加資憲,嘉善韓允度·禹禎禧·林茂昌·梁得海·金壽輝·徐尙郁·徐宗儒·徐命瑞·金時華·崔泰緯·崔允文·洪成龜·金宗澤·朴世根·徐命宜·朴壽崙·金鼎欽·朴春遇·趙星彬·金文周·丁南輝,以上今加嘉義。僉知方頤義·韓師謙·吉世柱,折衝沈·鄭萬遂·張泰彬·朱之明·咸時哲,通政朴宗郁,以上今加嘉善。前府使趙德洵,前縣監吳命久,前參奉李宜馨,前經歷朴一源,前縣令宋準明,前判官孫錫輝,前萬戶劉宗益,進士兪彦玉,幼學金碏,以上今加通政。以呂善亨爲禮曹參判,崔爲兵曹參判,洪周萬爲刑曹參判,李性吾爲禮曹參議,安鼎大爲兵曹參知,韓鼎運爲刑曹參議。故通德郞徐命元贈吏參例兼,義州徐邁修考。故庶尹洪啓玹贈吏參例兼,故府使洪受湸贈僕正,已上副摠管洪文泳兩代追贈。故縣監尹澓贈吏參例兼,同知尹昌柱考。故郡守李崇臣贈吏參例兼,故縣監李賀朝贈吏議,已上戶曹參判李敏輔兩代追贈。故通德郞李墣贈吏參例兼,故通德郞李度平贈吏議,已上刑曹參判李祖承兩代追贈。贈吏參洪龍祚贈吏判例兼,判尹洪檍考。故通德郞黃慶河贈戶參例兼,副摠管黃㮋考。故通德郞李興溥贈戶參例兼,故通德郞李彶贈左承〈旨〉例兼,已上同知李樸兩代追贈。以成穎爲右尹。
兵批,判書李進,參判·參議未差,參知李師濂入直進,左承旨趙衍德進。以沈觀之·奇彦鼎·李敏輔·兪彦鉉·洪周萬·徐秉德·鄭東俊·李祖承·李鼎運爲副摠管,李徵大·朴獻采·韓後裕·朴師沃·鄭宇璧·姜柱河·白鳳麟·尹謐·鄭萬遂·徐獻修·尹守範·朱重純·李文載·李挺馝·朴長漢爲同知,申師顯·黃延祚·朴一源·李熙輔·李成祜爲僉知,寶化堡權管單金德行,副護軍單金鼎瑞·申師顯·李百亨·許·李得駿·鄭駿采·金衡柱·李夏保·李慶麟·黃泰彦·鄭勖世·閔心爀·李迪,副司直單金履素·鄭昌聖·奇彦鼎·徐秉德·李頤祥·申耆·權裕·安鼎大·趙錫龍·李性吾·姜垣·姜翰·李洪載·安廷玹·姜·洪瑞九·睦萬中,僉知單柳心源,副司果單朴基正。
傳于尹行任曰,未肅拜在外摠管許遞,令該曹口傳差出,待下批牌招察任。
兵曹口傳政〈事〉,以李檳·朴孝參·朱重純·趙鼎耉爲副摠管。
傳于趙衍德曰,軍士房承旨入侍。
傳于安鼎大曰,賀使行程事,有此來咨,依昨日例,直令知製敎撰出回咨發送,而昨今回咨,當送盛京者,以稱謝之意,別撰一本,移咨北京禮部,政合事面,以此,分付。
傳于安鼎大曰,坐直承旨入侍。
尹行任,以禁衛營言啓曰,來九月當一番前部前司屬慶尙左道五哨軍兵,來八月二十五日,京中逢點。依例準二朔立番之意,本道監兵使處,預爲知委,何如?傳曰,允。
尹行任,以禁衛營言啓曰,來七月當十三番後部後司屬慶尙左道五哨軍兵,逢點實數六百五十二名,已爲點閱整齊。來七月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹行任,以御營廳言啓曰,本廳來九月十月兩朔應立前部右司屬慶尙左道三哨,右道二哨合五哨軍兵,八月二十五日,京中逢點,九月初一日,與中司軍兵,當爲替代立番。趁期調送事,本道監兵使處,依前知會之意,敢啓。傳曰,知道。
尹行任,以御營廳言啓曰,本廳來七月八月兩朔應立前部中司屬慶尙左道五哨軍兵六百七十名,已爲逢點整齊矣。七月初一日,與左司軍兵替代立番,後舊軍放送之意,敢啓。傳曰,知道。
庚戌六月二十六日酉時,上御重熙堂。右承旨入侍時,右承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,加設同僉樞在外人,待其上來肅拜後,使之次次差代,老難自力登途者,待報來後差代事,日前有下敎,而更思昨今極熱如此,此時登程,不無撼頓之慮,在外人竝許遞。同樞之三代追榮,僉樞之夫人敎旨,竝令各該道問于本家,報于該曹,隨卽下批事,分付。政官待開門牌招開政。又命書傳敎曰,篤老人宜有體諒,摠管及兵曹堂上年老人竝許遞,亦令今日政差出。又命書傳敎曰,今日政新除授摠管,待下批牌招入直。又命書榻敎曰,在外亞三堂許遞,今日政差出。命退,承史以次退出。
上在昌德宮。停常參·經筵。
安鼎大啓曰,來初一日輪對日次矣,敢稟。傳曰,後日次待令。
尹行任啓曰,大司憲洪秉纘,執義李永穆,持平李基慶·張錫胤呈辭,掌令閔彝顯·任長源在外,監察茶時之意,敢啓。傳曰,與諫院呈告人竝許遞,前望單子入之,待下批牌招察任。
兩司前望單子入之,大司憲尹尙東,大司諫李頤祥,執義成種仁,司諫趙錫穆,持平洪鳳周·權恢,獻納李太亨,正言李龜雲·曺喜有落點。
尹行任啓曰,玉堂上下番俱空,已至多日,事甚未安,校理朴奎淳·李冕膺,修撰沈能翼·朴基正,卽爲牌招,以爲推移入直之地,何如?傳曰,允。
以吏曹參議丁範祖牌不進罷職傳旨,傳于尹行任曰,只推。
傳于尹行任曰,年前亦有下敎。其無故之時,知識之自有涇渭,嘗所稔聞。況今壽職,遍及草野匹庶,眞所謂疲癃皆起,則銓曹獨不擧論者,不但不均,豈無向隅之嘆?前郡守金相肅,僉知單付,使之當日謝恩。
傳于尹行任曰,左承旨入侍。
傳于尹行任曰,老職·實職之連日開政差出,出於尊年之意,而名器亦不可不念。亞堂·佐貳,雖不强令人人皆爲,而如愼基慶,自來聞族,且是文臣,則竝與同樞而後於人,摠管·亞尹,一不檢擬,銓曹事未可知也。今日政,先擬同樞,仍令亞尹·摠管中擬入。至於蔭嘉善徐命瑞,卽衛從事舊僚,又以桂坊行公,且異於他家人旣經同知,亦足爲履歷,亦令今日政摠管擬入。
傳于尹行任曰,宣傳官李懋,改差,以可堪承傳人,今日政擬入。今番都政出六窠窄云,且以兼帶首久勤移報云。都摠經歷李晉秀,改差,亦令今日政差代。
傳于尹行任曰,宿衛詞訟,宜有體諒,兵曹及刑曹·漢城府堂上中,老病及在外人,許遞,今日政差出。
以同知·僉知減下望筒,傳于尹行任曰,今日政差代。
傳于尹行任曰,每念鶴城之家,別加恩數,尊其年,月前召見其孫,以秩卑之故,欲待當窠收用,使之退待矣。今番老職李彦熙,意謂以嘉善陞嘉義,今見政望,入於知事望,始知爲資憲。此人何拘中批?摠管除授,牌招察任。
傳于尹行任曰,今番壽職嘉善張始興,以畫師國役,效勞最多,特付實同知謝恩,渠家追榮,使之今日政成給。
尹行任,以漢城府言啓曰,朝官年七十以上,士庶年八十以上,自各部修成冊報來,而內侍府成冊,亦爲來到,故一體別單書入之意,敢啓。傳曰,知道。今日政下批,可也。
有政。吏批,判書吳載純進,參判趙鼎鎭牌不進,參議丁範祖牌不進,右承旨徐瀅修進。以洪文泳爲兵曹參判,黃㮋爲刑曹參判,愼基慶爲右尹,尹行元爲兵曹參知,兵曹參議尹行元,兵曹參知李師濂,金弼龍爲寧陵令,李義駿爲禮曹佐郞。
兵批,判書李進,參判洪文泳病,參議尹行元未肅拜,參知李師濂入直進,右副承旨柳文養進。以李聖師爲知事,申應顯爲副摠管,白師謹·權以綱爲曹司五衛將,李懋爲宣傳官,李晉秀爲都摠經歷,李仁秀爲南兵使,白大成·申翊文·高信謙·金宗淵·沈樂賢·李世述·李義寬·徐命瑞·申胤洸·安國民·林遇春·朴春遇·朱之明·朴宗郁爲同知,任璛·金克行·吳彦相·林仁浩·孫錫輝·尹冕東·朴師欽爲僉知,李應爀·徐命瑞爲副摠管,李殷福爲宣傳官,尹昇東爲都摠經歷,同知單李文煥,僉知單申大偀·朴光進·金相肅,副護軍單柳河源,副司直單元啓英·沈觀之·李穦·崔·洪周萬·成穎·崔宇觀·權世規·權之彦·安鼎大,都摠管單李彦熙。
傳于尹行任曰,軍士房承旨入侍。
傳于尹行任曰,刑曹參議許遞,前望單子入之,待下批牌招察任。
刑曹參議前望單子入之,朴宗甲落點。
傳于李祖承曰,在外摠管許遞,前望單子入之。
摠管前望單子入之,金漢耆·金箕性·安兼濟·李義直·閔百奮落點。
傳于尹行任曰,摠管中在外人與時帶閣職詞訟人及老病人許遞,前望單子入之,待下批牌招察任。
副摠管前望單子入之,李寬·朴祥馨·吳著·金重奭·金宅洙·金宗洙·金楗落點。
傳于尹行任曰,同僉樞前望點下中在外人許遞,前望單子入之。
同知·僉知前望單子入之,同知李漢明·魚有南·趙慶進·李弼大·李公謙·李守貞·李紳,僉知李顯模·羅潤祿·李尙琦·邊㶷·鄭昌仁·李晩馨·金仁達·嚴祥鴻落點。
僉知前望單子入之,李昌燮·金龍翰·李錫圭·李熻·高敬基·李宜馨·吳命久·趙德洵·盧允中·宋準明·康宙·金得衍·姜德恒落點。
同知前望單子入之,李奭·趙雲慶·尹東美·柳明渭·洪允中·尹光億·愼基慶·嚴球·李壽仁·成胤儉·禹禎圭·李杞齡·李廷老·李栭漢·沈·鄭·金弘濟·李弘稷·朴宗益落點。
傳于柳文養曰,左承旨許遞,與未差之代,前望單子入之,待下批牌招察任。
承旨前望單子入之,李祖承·徐瀅修落點。
柳文養,以戶曹言啓曰,卽接廣興倉所報,則七月朔頒祿次,倉官進去于西部龍山坊判府事兪彦鎬所住處,請受祿牌,則以爲,冒肅樞銜,秪爲伸分,而惶隕益切,不敢冒受常祿云。祿牌不爲出給,何以爲之?敢啓。傳曰,令倉官更爲輸送。
柳戇,以司饔院都提調·提調意啓曰,依傳敎,書吏高得中·尹聖郁,各木壹疋,庫直金鍾興,使令朴貴才,各米貳斗,分等施賞之意,敢啓。傳曰,知道。
徐瀅修,以都摠府言啓曰,中日習射,元子宮産室廳直宿,啓請停止矣。産室廳旣已撤罷,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,日熱如此,處暑後取稟,可也。
李祖承,以備邊司言啓曰,頃因戶曹判書鄭民始所啓,內奴婢宣頭案改案時所捧口錢減除事,有問于本道,狀聞後稟處之命矣。卽見咸鏡前監司李秉模狀啓,則以爲,內奴婢宣頭案改案時,每口五錢,雖是啓下節目,果未免過濫。以營下事情言之,自幹事人至各廳屬,皆得聊賴,過數收斂,無節濫費,實無義意。案冊二十四卷外,每邑每一件,又自臣營粧冊分給,而柴油等雜費容入,雖甚浩大。除老弱,以案付壯奴婢二萬餘口,各捧二錢,則假令錢爲四千餘兩,以此較諸所入,綽有餘裕,以此改定式,斷不可已,而抑有其中不可不一體定式者,該邑草案時大小雜費,元無擧論。故五錢外,各邑有分數加斂者,此後改案時,每口只捧三錢,一錢則劃給該邑,以爲草案往來之費,二錢則納于營門,爲正案容入之需,而此外加斂者,雖分錢之微,無論官與吏,施以橫斂律。至於寺奴婢及官·校·院奴婢案,六年一次,自都會官端川府修正上送,而所費不甚浩煩,恐不如仍舊貫,置之。竝令廟堂稟處爲請矣。革罷推刷官,蓋出於曠絶之德意,其在宣布奉行之道。凡爲奴婢之弊者,一切釐改,俾有實惠下究之效。今爲卄四冊修正之費,有此萬餘兩收捧之擧,過斂於貧殘奴婢,濫費於不干校吏,非但無意義,亦非釐弊軫恤之道。今此道臣所論中,以爲,每口二錢,猶爲四千餘兩,綽有餘裕,依此定式爲言,此必有酌量磨鍊而然。至於該邑草案往來之費,果不可無磨鍊定給,以除橫斂之弊,而草案之所入,不甚夥多,往來之所費,亦不至浩煩。二萬餘奴婢每口一錢,當爲數千餘兩,此則似涉過多,若以每口二錢五分爲定,則所捧之數,殆近六千金,就此中各該邑草案往來之費,參量劃給,以其餘數,作爲案冊修正之費,亦當有裕,而無不足之歎,依此磨鍊定式之意,分付。寺奴婢案修正時,收捧雜費,數旣不多,別無釐革之端,依狀請仍舊事,一體分付,何如?傳曰,允。
李祖承,以備邊司言啓曰,卽見守禦使鄭昌順所啓,則以爲,南漢殿宇·庫舍,在在頹圮,至於譙樓之藁席苫蓋,暗門之破傷不掩。其外莫重處所,亦多棟毁椽摧,漸致頹傷者。蜂巖子城,卽是要害處,而頹垣毁堞,又經潦雨,想多崩頹。此等事役,皆是不可不及時始役,工費旣浩,事力難辦,若以兩西間年添餉條作錢儲置中,限一年添餉條,移用於殿宇·庫舍,蜂巖修城之役,雖不別爲請得,似可得當,而秋序將屆,姑不可經始,待明春擧行爲辭,而批旨有令廟堂草記稟處之命矣。漢南軍餉米,昔爲十二萬石,而漸次減縮,今則不過爲折米六萬餘石,保障重地,軍餉之若是耗縮,誠甚疎虞。間年添餉之需,有難移用於他處,而第念本城事勢,亦多可悶。各處廨舍,小小修改,雖有城機之策應,而至於蜂巖女堞,久未修補,果多頹毁,不無漸傷體城之慮,不可不依元城例,一傡新築。殿宇·倉舍,頹傷旣多,亦不可不趁卽修改,所入物力,必將不些,而該廳旣無辦出之路,他衙門又無推移之處,則添餉條之劃給甚難,而請得移用,亦多已例,添餉作錢中一年條,依所請許施,何如?傳曰,允。
安鼎大,以摠戎廳言啓曰,管城將李殷福,今日政,移拜宣傳官矣。周年內勿許遷轉,旣載大典通編,李殷福所帶管城將,仍任,何如?傳曰,初不啓請,輕先移擬,兵判事萬萬駭然。依法典仍任,可也。
庚戌六月二十七日巳時,上御重熙堂。左承旨入侍時,左承旨趙衍德,假注書趙台榮,記注官白慶楷·金鳳顯,一提學鄭民始,檢校提學吳載純,檢校直閣徐鼎修·鄭大容·李晩秀,以次進伏訖。民始等曰,昨今日熱甚劇,此時聖體,若何?上曰,一樣矣。民始等曰,元子宮氣候,何如?上曰,連爲好過矣。上曰,近日雨澤似閟,或有望霓之心云耶?民始曰,向日之雨旣洽,今則似無是慮矣。命退,諸臣以次退出。
庚戌六月二十七日未時,上御重熙堂。右承旨入侍時,右承旨尹行任,記事官徐有聞,記注官白慶楷·金鳳顯,稟事閣臣檢校直閣徐鼎修,以次進伏訖。上命行任讀公事,書判付。鼎修曰,臣方帶奉常寺提調,有稟定事矣。上曰,何事也?鼎修曰,太廟秋享在近,而此時宰牲一節,誠爲掣礙。臣意則典祀官先詣奉常寺監宰後,照氷奉來,朔望亦依此爲之似好,故敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
傳于李祖承曰,軍士房承旨入侍。
柳戇啓曰,都目政事,今六月二十日爲之之意,敢啓。傳曰,以初四日爲之。
傳于柳戇曰,都承旨入侍。
傳于柳文養曰,賑恤堂上·吏兵判入侍。
尹行任啓曰,漢城判尹洪檍,依下敎來待矣。傳曰,入侍。
傳于柳文養曰,政官牌招開政。
李祖承,以漢城府言啓曰,朝官年七十,士庶年八十以上,自各部今又報來,故別單書入之意,敢啓。傳曰,知道。今日政下批。
徐瀅修,以禮曹言啓曰,卽接永禧殿令所報,則本殿焚香受香,在於今二十九日,而參奉有闕未差,今方爲入直,受香無人云。參奉有闕代,令該曹口傳差出,以爲受香之地,何如?傳曰,允。各陵受香,亦在此日,宜無異同。準仕應遷人,一體作窠,依此擧行,可也。
吏曹口傳政事,以李祖範爲永禧殿參奉,宋益鼎爲泰陵參奉,延就徵爲昭寧園守奉官,崇陵參奉單安命遠。
有政。吏批,判書吳載純進,參判趙鼎鎭,參議丁範祖牌不進,行左承旨李祖承進。以崔顯重爲副校理。故學生李春挺贈吏參例兼,故通德郞李濟相贈吏議,故通德郞李海賚贈司僕正,以上同知李徵大三代追贈。故學生李允馨贈戶參例兼,故佐郞李耉贈左承旨,以上同知李策兩代追贈。以沈興永爲副修撰。再政。以趙雲紀爲宗簿正,鄭澤孚爲鏡城判官。北靑府使柳知養今加通政,明川府使鄭宇朋今加嘉善,加資事承傳。
兵批,判書李進,參判洪文泳病,參議尹行元入直,參知李師濂病,左副承旨尹行任進。以洪明浩爲副摠管,鄭運燾·韓啓和·朴光衡爲同知,洪絲浩·趙廷瑗·李華源·權尙鎭爲僉知,吳毅常爲宣傳官,李寅植爲訓鍊副正,南耆喆·閔琇爲都摠都事,副護軍單李永穆·崔烜,副司直單洪秉纘·李昌漢·韓鼎運·趙衍德·張錫胤·李基慶,副司果單鄭晩錫·南涑。前府使兪碩柱今加折衝,加資事承傳。以權尙明·洪圭輔爲僉知,同知單尹衡·李就蕃·金億重·朴夢良·宋昌起·鄭瑞羽·高尙峻·朴興世·孫敬祖·鄭致炯·金振聲·李斗信·鄭大維·孫貴興·李思咸·李宜春·宋德基,僉知單朴忠亮·崔德恒·王天樑·李興瑞·李泰祐·金龍瑞·徐命輝·鄭德輝·宋己丑·田次建·韓春賢·安泰道·金泰郁·申福男·尹好玄·金德貴·尹榮祖·段昌遠·申熺·李疇錫·孫尙業·朴位鏡·李時傑·朴景彩·李萬協·李漢長·朴俊亨·李英幹·金常重·李地煥·李奎采·宋枝榮·孔命宗·金致泓·朴成福。
以承傳宣傳官望筒,傳于尹行任曰,吳毅常改差,令該曹口傳差出。
兵曹口傳政事,以柳仁喆爲宣傳官。
同知禹禎圭等減下代,前望單子入之,張弼漢·金兌晃·鄭趾彬落點。
以同知望筒,李蓍廷·權瓛添書落點。
僉知李錫圭等減下代,前望單子入之,黃大逸·李淵普·宋思鑑·洪泰壽·柳烱·車亨道·李翼胤·朴恒源落點。
以全羅監司尹蓍東啓本,全州在囚罪人金必鑑結案馳啓事,傳于尹行任曰,詞案旣不分明,且當曠蕩之霈澤,特爲減律酌放事,回諭。原啓本還下送。
尹行任,以弘文館言啓曰,本館上番闕直,事甚未安,今日政新除授玉堂,待下批仍卽牌招入直,何如?傳曰,允。
徐瀅修,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
尹行任,以戶曹言啓曰,卽接廣興倉所報,則因傳敎,七月祿俸輸納次,倉官進去于西部龍山坊判府事兪彦鎬所住處,則以爲不敢受祿,祗緣私分之惶懍,而敢煩上聞,尤增死罪,今亦不敢冒受,只自伏地隕越云。祿俸不爲領受,何以爲之?敢啓。傳曰,令倉官更爲輸送。
庚戌六月二十八日巳時,上御重熙堂。軍士房承旨入侍時,右承旨尹行任,記事官徐有聞,記注官白慶楷·金鳳顯,以次進伏訖。上曰,光陵參奉安命遠望筒,勿施,許默,使之謝恩。行吏曹判書吳載純,爲先從重推考。安命遠,他窠口傳單付。出榻敎命讀公事,書判付訖。仍命退,承史以次退出。
庚戌六月二十八日巳時,上御誠正閣。賑恤堂上·吏兵判·漢城判尹同爲入侍時,行都承旨柳戇,右副承旨柳文養,假注書趙台榮,記注官白慶楷·金鳳顯,賑恤堂上鄭昌順,行吏曹判書吳載純,兵曹判書李,漢城判尹洪檍,以次進伏訖。上曰,卿等進前,北關畢賑狀啓,以爲回啓也。昌順曰,觀此咸鏡監司李秉模畢賑狀啓,則南·北關撤賑後,守令自備穀數,富民願納餘穀區處形止,條列馳啓矣。本道年事,荐被歉荒,生穀無路,公私匱竭,屢煩重宸惻怛之敎,每軫斯民捐瘠之憂。倉廩之儲,不惜傾庫,貢獻之需,至許停捧,則長吏之殫竭芻牧,固其職分,饒戶之觀感捐資,尤屬嘉尙。今承入侍稟處之命,以道臣別單之條列者,就其賑績之優異,穀物之多寡,考據前例,敢此,仰達矣。端川前府使洪允復自備穀數,旣過二千餘石,又其賑績,初雖過加操切,末乃頓變前規,分穀之厚加式例,貿米之廣施賙濟,應機彌縫,隨時變通跡其終始,可謂警悟云。宜有表異之賞,以示嘉尙之意,而已於月前,陞品加資,方爲邊地,似不可疊賞。吉州前牧使柳心源,明川府使鄭宇朋,過千石賑穀之自備,近萬口飢民之分饋,無一捐瘠,善了荒政,給糧墾土,對民流涕,眞心可見,實績可尙,宜施褒賞之典。富寧府使李汝節,自備之穀,雖不及於兩邑,鄰境之民,亦無間於一視者,殊甚可嘉,合施褒賞。鏡城判官趙雲紀,北靑府使柳知養,補賑自備之數雖少,爲民濟活之惠甚多,道啓論列,亦極鋪張,上項兩邑守令,旣有待畢賑論賞之特敎。今不敢仰達,其餘守令,穀旣不多,政無優異,竝置之,何如?上曰,依爲之。昌順曰,各邑願納富民皮穀,俱不滿三百石,別無可以請賞者。自二百石至百石以上,令該曹考例施賞,百石以下,令道臣或差任或除役,以爲分等施賞之地,何如?上曰,依爲之。昨年本道,穀價踊翔,雜穀一包,無異折米一石。依昨年例,二百石以上加資,百石以上賞加,五十石帖加,係是法典,亦依昨年例施行,可也。昌順曰,賑餘穀數,臣於俄者,霎見啓本,穀數似有違錯之端。此則當更加關問,而還錄一款,依狀請施行,何如?上曰,依爲之。載純曰,觀此咸鏡監司李秉模畢賑狀啓,則川山前府使洪允復,旬月之間,頓變前規,厚加式例,廣施賙濟云,似當施以褒賞之典,而前因善賑,特敎陞資,置之,何如?上曰,均是賑事,事件稍異。然纔已越品陞遷,加資一款,不必更論。治績與富寧少遜,亦足爲伯仲,施以璽書表裏之典,可也。載純曰,明川府使鄭宇朋,自備旣過千石,賑績亦能優異,其爲民之誠,廣濟之政,誠極可嘉,道臣置之首褒,似當施以加資之典。富寧府使李汝節,自備旣近千石,譽聲至及四隣云,似當施以表裏賜給之典。吉州前牧使柳心源,船運鄰穀,別給役糧,眞實做去,是以有濟,自備各穀,亦過十包云,似當施以兒馬賜給之典。其餘守令安邊前府使魚錫定等,治績旣無優異,自備亦不過多,竝置之,何如?上曰,依爲之。其中富寧倅李汝節,自備之外,治績如是嘉尙。然陞遷屬耳,施以璽書表裏之典,可也。載純曰,北靑府使柳知養,自備賑資,雖不夥多恤窮之政,去益殫竭,牖俗之治,務盡成就,論其聲績,實爲優異,合施褒賞之典,而旣有待畢賑論賞之命,臣不敢仰請。至於鏡城判官趙雲紀,不但移粟活民之功,深得命吏之體,捐廩以濟飢,齎糧以問疾,政績特異,不可以自備之數少,置而不論,宜有褒賞之典矣。上曰,依爲之。北靑府使柳知養,誠實做治,事事可感,前下別諭,褒嘉備至,旣有待畢賑別般論賞之命,特爲加資。鏡城判官趙雲紀,以本邑難治之俗,値昨年荐歉之時,催科而民不擾,輸粟而民不怨,鄰境數邑之裕食,實賴此人之力。外補已數年,亦宜召還,今日政準職除授,而德源倅趙之治規牢實,曾已聞之,今此自備穀數之只以九石報來,甘爲諸倅之尾。此近來守令所未見者,恥爲沽衒之事,其心亦可取,特爲陞敍,以勵諸道他倅括富民之財,虛張自備之陋習,可也。曰,觀此咸鏡監司李秉模畢賑狀啓,則城津僉使李翼純,捐廩賙賑,大施撫摩,自備各穀三百十九石云,施以右職調用之典,何如?上曰,依爲之。高嶺僉使姜應煥之自備石數,亦與城津髣髴,人品治績,俱合嘉奬,一體陞敍,可也。曰,柔遠僉使朴天柱,自備各穀二百十一石,阿山萬戶柳維,自備各穀二百九石云,施以熟馬賜給之典。黃拓坡權管吳敬良,自備各穀一百九十九石,乾原權管康就一,自備各穀一百六十四石,西北前僉使趙齊峻,自備各穀一百三十七石,梨洞萬戶朴道曾,自備各穀一百十石云,施以兒馬賜給之典,而其餘邊將,自備各穀,俱未滿五十石,竝置之,何如?上曰,殘鎭僉萬戶之二百石,可準雄邑之二千石,權管吳敬良·康就一,自備近二百包,尤可嘉也。竝賞加,可也。曰,前府使兪碩柱,以評事軍官,謹潔操心,遍察村社,賑口無冤,流民安集,誠甚嘉尙,似當施以可資之典,而係干恩賞,故敢此,仰達矣。上曰,依爲之。評事之代行繡衣之事,監市與監賑,職名雖殊,勞勩則均,宜有示嘉之擧,特爲準職除授。以昨年爲北民憧憧之心,賑事就完,有此論賞之擧,從今北關一路宵旰之念,庶幾少紓,敎旨及帖文,皆令今日內令政院下送,使卽傳給,以原擧條,亦卽成出有旨,後錄下送事,該房知悉,可也。出擧條命書榻敎曰,玉堂有闕之,代以各司正中移擬,其代鏡城判官趙雲紀,以準職內移。昌順曰,穀簿去來,典守宜嚴,本廳所管湖西常賑營賑耗條三千石,曾於壬辰年,道臣尹東晳,以營樣殘薄,限十年請得,以爲每年二千石移補營用,一千石留作本色,十年後元穀,則還錄爲辭。湖西營樣,雖云殘薄,無他事役,而道臣之只爲營況,請得公穀,事甚不當。廟堂之無難許施,未知何故,而其後壬寅十年之限已滿,則所當還錄,而伊時道臣金文淳,又請退限十年,自壬寅至今爲九年,姑未滿十年之限,而用其二留其一,十九年之間,一留與留穀生耗之數,當過二萬之穀,當初許施,旣甚無謂。伊後請退,亦復曲循,今幾二十年,公然劃付於營用者,其於穀簿典守之道,不可置而不問。臣謂常賑營賑耗三千石之許劃者,自今年還屬本廳,仍爲會錄,何如?上曰,依爲之。出擧條昌順曰,本廳湖南郞廳金宗範,今已箇滿,不得供仕。目今湖南稅穀,次第到泊,此時該郞之引入,他郞之兼察,事未專管,亦涉苟艱。金宗範,限稅穀畢捧,姑爲仍任,何如?上曰,依爲之。出擧條載純曰,光陵參奉許默本道成冊中,誤以有頉,懸錄來到,至於出代之境矣。追後聞之,事實不然,臣之矇然不察之失,不勝惶悚,而許默之無故落仕,大違格例,原望筒,勿施,何如?上曰,依爲之。卿則從重推考,安命遠,準仕參奉中作窠單付,可也。出擧條載純曰,日昨加資單子中,前縣監李鼎模,以年未滿之人,混同啓下,臣有不察之失,不勝惶恐,原單子,付標以入,何如?上曰,依爲之。出擧條曰,臣以兼管司䆃寺事,有所仰達者矣。本寺以供上衙門,郞廳輪回進排,而主簿柳得恭,纔已赴燕,擧行不無苟艱之弊,宜有變通,敢此,仰達矣。上曰,閑司相換,可也。出擧條敎檍曰,各部老人成冊,幾盡抄出乎?檍曰,若簡抄則不無遺漏之慮,若濫抄則亦恐有公私賤混入之患,其所區別,極爲難便,姑未知何時畢抄矣。上曰,隨其抄出別單,間三日入啓,可也。命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深一分。
藥房提調洪檍,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于徐瀅修曰,禮房承旨馳詣宗廟·景慕宮,奉審摘奸以來。
傳于徐瀅修曰,左承旨入侍。
傳于徐瀅修曰,軍士房承旨入侍。
以吏曹諸道老人加資下批單子,傳于徐瀅修曰,外邑老職之不待報來,如是下批,出於不欲遲滯之意。皆是朝官,當爲擬望同僉樞者,亦何待開政?嘉義·嘉善則竝同知除授,通政則僉知除授,其中崇祿·資憲,亦爲略干,人之坐地亦可合,竝知事除授。加資敎旨及除授官敎,依筵敎,自政院成送有旨。
以吏曹諸道老人加資下批單子,傳于徐瀅修曰,見此下批,知金季良之至今生存。微事汰職,尙不復屬,令藥院卽爲還屬。
兵曹,黃拓坡權管吳敬良,自備各穀一百九十九石,乾原權管康就日,自備各穀一百六十四石,竝賞加事承傳,以上今加折衝。
徐瀅修,以戶曹言啓曰,各貢契舊遺在限二萬石蕩減事,命下矣。取考文書,戊戌餘遺在中,二萬石分排蕩減實數,別單書入之意,敢啓。傳曰,知道。
李祖承,以漢城府言啓曰,朝官年七十,士庶年八十以上,自各部今又報來,故別單書入之意,敢啓。傳曰,知道。加資皆令今日口傳下批,加設單付,亦令口傳擧行事,分付,可也。
庚戌六月二十九日辰時,上御重熙堂。左承旨入侍時,行左承旨李祖承,假注書趙台榮,記注官白慶楷·金鳳顯,一提學鄭民始,檢校提學吳載純,直提學金憙,檢校直閣徐鼎修·鄭東浚·鄭大容·李晩秀,以次進伏訖。民始等曰,數日日熱愈劇,聖體,若何?上曰,一樣矣。民始等曰,元子宮氣候,何如?上曰,連得善過矣。敎載純曰,今番都政,筮仕當出幾窠乎?載純曰,監役參奉,合爲八窠矣。上曰,諸望筒預爲正書,隨卽入啓,日晩前以爲了訖,可也。命退,諸臣以次退出。
上在昌德宮。停常參·經筵。
尹行任啓曰,來初五日,朝參日次矣,敢稟。傳曰,停。
尹行任啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于尹行任曰,軍士房承旨入侍。
承旨前望單子入之,洪明浩落點。
傳于尹行任曰,右副承旨入侍。
尹行任,以漢城府言啓曰,各部報來成冊,別單書入,而其中有百歲老人,依下敎,加給米肉之意,分付該曹,何如?傳曰,允。加設與單付,皆令今日口傳下批,可也。
兵曹口傳政事,以尹昌垕·金光績·宋希濂爲同知,柳弼周·姜世東·金逵奏·洪錫基爲僉知,同知單裵重鉉·車得倫·金世興·兪以輝·李世郁·韓延祥·朴尙彬·金泰輝·李千世·金三萬·李廷三·尹泰元·金重興,僉知單洪致河·洪昌福·金尙興·金光鉉·劉德漢·閔行洙·安大集·朴震恒·卞璞·金命河·申楫·朴敦訥·張彦興·金成澤·金兌昱·李祉成·韓尙恒·安泰雄·朴泰益·崔老根·權昌順·李世恒·朱尙文·尹雄起·李昌亨·申聖希·貢弼廈·朴完·全有大·柳德良·張天柱·金萬起·朴後時·金得弼·李贊英·池海水·安命才·石萬玉·蔣益亮·姜興周·金世熙·金泰範·李枝萬·金鼎三·崔厚徵·朴世柱。
傳于尹行任曰,坐直承旨入侍。
刑曹參判右尹前望單子入之,刑曹參判趙鼎鎭,右尹洪明浩落點。
承旨前望單子入之,洪義榮落點。
徐瀅修,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
徐瀅修,以內醫院都提調·提調意啓曰,前議藥同參金季良,令藥院卽爲還屬事,命下矣。前議藥同參金季良,令該曹口傳付軍職,冠帶常仕,何如?傳曰,允。
洪義榮,以戶曹言啓曰,卽因漢城府草記,百歲老人,加給米肉事,允下矣。該府別單中,百歲人嘉善裵重鉉處,米一石猪肉三斤,考例題給之意,敢啓。傳曰,知道。諸道應資中,過百歲人,亦依此例爲之事,行會,可也。
尹行任,以兵曹言啓曰,兼司僕將鄭學畊,前任碧潼郡守,忠壯衛將金履煥,前任晉州營將,俱在任所,未及上來,而本廳番次苟艱云,竝改差,何如?傳曰,允。
尹行任,以壯勇營言啓曰,來九月當本營右司屬京畿五番後哨軍兵,來八月三十日,京中逢點,依節目準二朔立番之意,本道監司處,預爲知委,何如?傳曰,允。
庚戌七月初一日辰時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,未下直閫帥,皆令當日辭朝,仍命行任,讀公事,書判付訖。命退,承史以次退出。
庚戌七月初一日申時,上御重熙堂。右副承旨入侍時,右副承旨柳文養,記事官徐有聞,記注官白慶楷·金鳳顯,以次進伏訖。上命書傳敎曰,北道賑事就完,亦已論賞,新伯到任,不可許久遲滯,聞有身病,待少間,卽爲辭朝事,分付。又命書傳敎曰,鬚髮不白,無異五六十歲,雖是格例之外,姑且仍置,同副承旨許遞,前望單子入之,待下批,牌招察任。文養曰,今番慶科擇日初會試,多有窘速之慮,而雖以小科言之,生員初試,卽八月初十日,而文武科初試,在於同月二十日,其間相去爲十許日,若除生進初試出榜間四五日,則餘不過五六日,大科設場之邑,距小科設場之邑,程道稍遠,則尙有不及之患,而況文科初試,去生進覆試,爲八日之間,觀連三日設場之大科,欲赴京師之生進覆試,其勢誠末由,臣意則改擇日字,原單子中改付標似好,故敢此,仰達矣。上曰,依爲之。出擧條命退,承史以次退出。
庚戌七月初一日酉時,上御重熙堂。坐直承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,進御淸肺湯一貼煎入。又命書榻敎曰,承旨前望單子入之,待下批,牌招察任。又命書傳敎曰,詞訟劇地,老病之人,勢難行公,亞堂亞尹許遞,前望單子入之,待下批,牌招察任。又命書榻敎曰,進御淸肺湯一貼,更爲煎入。命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調柳戇啓曰,伏未審日間,聖體,若何?元子宮氣候,何如?日屆二七,臣等益不勝歡忭之忱,敢此問安。答曰,知道。
王大妃殿·惠慶宮·中宮殿·綏賓宮,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·單子問安。答曰,知道。
傳于徐瀅修曰,軍士房承旨入侍。
備忘記,慶尙右兵使吳載徽,南兵使李仁秀下直,各長弓一張,長箭一部,片箭一部,筒兒一箇賜給。
傳于徐瀅修曰,發遣吏郞諸執事淸齋與否,摘奸以來。
吏曹口傳政事,以宋煥質·崔陽羽爲監察,李普衍爲獻陵令,洪大榮爲戶曹佐郞,沈周賢爲尙衣別提,李聖龜爲司饔主簿,李鳴運爲漢城主簿,李晉秀爲引儀,閔是祥爲掌樂主簿,朴天維爲北部都事,李景壽爲平市主簿,金龍淳爲宗廟直長,李普源爲軍資主簿,金健柱爲內贍直長,南省老爲宣陵直長,朴右源爲靖陵直長,金履毅爲典牲直長,洪景斗爲禧陵直長,張僴爲典牲奉事,金喆淳爲掌苑奉事,趙用鎭·李義述爲司饔奉事,趙鎭定爲景慕宮奉事,安弘迪爲內贍奉事,朴宗明爲東部奉事。
以吏曹參議丁範祖牌不進罷職傳旨,傳于李祖承曰,只推。
洪義榮,以弘文館言啓曰,本館上番,姑陞入直,事甚未安,今日政新除授玉堂,待下批,仍卽牌招,入直,何如?傳曰,允。
有政。吏批,判書吳載純進,參判趙鼎鎭未肅拜,參議丁範祖牌不進,右副承旨洪義榮進。以李晴爲校理,韓光植爲修撰,李藎輔爲軍器僉正。
兵批,判書李病,參判洪文泳入直進,參議尹行元病,參知李師濂病,右承旨徐瀅修進。副司直單金頤柱·愼基慶·黃㮋·趙衍德·安鼎大,副司果單李冕膺。
以吏曹參判望筒,傳于徐瀅修曰,前參判仍任。
再政。以沈能翼爲慶尙都事,李冕膺爲平安南道京試官,柳漢星爲忠淸都事,金啓洛爲全羅左道京試官,徐配修爲平安都事,咸鏡都事單趙雲紀,吏曹參判趙鼎鎭仍任事承傳,徐有鍊爲全羅都事,金孝建爲原春都事,鄭東觀爲慶尙左道京試官,李儒修爲黃海都事,徐榮輔爲忠淸左道京試官,李邦億爲軍器判官。
傳于徐瀅修曰,右副承旨入侍。
兵曹口傳政事,以柳維·康就日爲忠壯將,李國恒爲忠翊將。
以開城留守具庠狀啓,朝官年七十,士庶年八十以上,列錄馳啓事,傳于李祖承曰,以口傳下批事,分付。
徐瀅修,以漢城府言啓曰,各部報來老人,別單書入之意,敢啓。傳曰,知道。依昨日例,皆以口傳擧行,可也。
徐瀅修,以漢城府言啓曰,朝官年七十,士庶年八十以上,各部畢抄報來,故別單書入之意,敢啓。傳曰,下批及加設單付,皆以口傳擧行,以間三日別單草記,已有下敎,則日再草記,近於煩屑,依下敎擧行事,知悉,可也。
兵曹口傳政事,以李興昌·李寅烜爲同知,趙泰喆爲僉知。
徐瀅修,以禁衛營言啓曰,本營軍色從事官望筒,前從事官仍任事,命下矣。前軍色從事官李冕膺,方在罷散中,何以爲之之意,敢啓。傳曰,敍用。
庚戌七月初二日申時,上御重熙堂。右副承旨入侍時,右副承旨洪義榮,假注書趙台榮,記注官白慶楷·金鳳顯,以次進伏訖。上曰,進御淸肺湯一貼煎入。出榻敎上曰,右承旨·左副承旨入侍。出榻敎賤臣承命出傳,右承旨徐瀅修,左副承旨尹行任進伏。命書傳敎曰,以受香所重,雖已作窠,尙未區處,係是序陞窠,令該曹口傳,先爲差出事,分付。又命書傳敎曰,政官牌招開政。又命書傳敎曰,昨因承宣所奏,監試初試日字,以初一日進定,試官及掌試都事,已令擇差,而北道則南關評事,仍留擧行,都事以遞來文倅中單付,竝令掌試後上來,西關何異於北關?近因擇送邑倅之出自經幄侍從者多,本道都事,依監市假都事差出之新定式,道內文倅中,權兼都事掌試,凡係貽弊民邑之端,拔例省繁,雖以試紙言之,勿拘品劣,務從省弊事,令廟堂嚴飭,仍以此意,下諭于道伯及評事,諸道一體嚴飭,今番科名,果何如?雖在常年大比,當有別般講究,入場之際,無或紛雜,況此科乎?內而漢城試,外而諸道大小科初試,先自入場時,各別整飭,多士得以雍容周旋於康莊之衢,俾有濟濟蹌蹌之實效,亦令廟堂,前期嚴飭京外。又命書傳敎曰,西北善賑加資中,如西之靑水萬戶,則陞遷五衛將,而北之阿山萬戶,乾原西水羅權管等,渠輩加資,名雖褒賞,實則無端徑遞,殊非勸後奬他之意,前萬戶柳維,前權管康就日·李國恒,依靑水金陽禧例,五衛忠壯·忠翊將中,令該曹口傳擬入,如以番次苟艱,上來前徑遞,則卽付付料窠,除非本道人,付料一款,勿論事,分付。瀅修曰,同罪未敍人,隨卽提稟事,曾有定式矣。前校理李冕膺,旣已敍用,而前校理朴奎淳,前修撰沈能翼,俱是同罪之人,故敢此,仰達矣。上曰,竝敍用,可也。出擧條上曰,進御淸肺湯一貼,依前方更爲煎入。出榻敎命退,承史以次退出。
上在昌德宮。停常參·經筵。
傳于李祖承曰,禮房承旨,馳詣宗廟·永寧殿,奉審摘奸以來。
傳于李祖承曰,軍士房承旨入侍。
以修撰韓光植牌不進罷職傳旨,傳于徐瀅修曰,只推。
傳于洪義榮曰,老病摠管許遞,前望單子入之,待下批,牌招察任。
傳于柳戇曰,左承旨入侍。
洪義榮,以兵曹言啓曰,五衛將金陽禧,前任靑水萬戶,忠壯衛將柳維,前任阿山萬戶,康就日前任乾原權管,忠翊衛將李國恒,前任西水羅權管,俱在任所,而本廳番次苟艱云,竝姑改差,何如?傳曰,允。
左議政蔡濟恭箚曰,伏以國之爲國,紀綱而已,紀綱云者,上而統下,如心之使臂,臂之使指,下而承上,如臂之見使於心,指之見使於臂之謂也。紀綱擧,則其國興,紀綱壞,則其國替,此理之必然者,而古人嘗重言復言,不一言矣。以故內而百僚敬畏卿宰,卿宰敬畏大臣,外而守宰敬畏方伯,方伯敬畏廟堂,若然者,豈徒然而敬,徒然而畏乎哉?誠以等積級纍,其分有定,殿陛之尊,有若天地之不可狎也。國朝一年二都政,事之最大者也。東西銓長,臨政期必躬進,問政於時·原任大臣,祖宗朝四百年不易之典也。西銓長前期問政於臣,東銓長至今日日昃而終不來,政在明蚤,則其意欲遂不問政而自行政耶?聞銓長,以臣文字一句,謂以與臣嫌避,而臣則無心寫去,銓長則有意看過,未知果合於義理與否,而設令嫌端,眞如其言,國事公也,嫌端私也。以私而廢公,其可乎哉?噫,今之大臣,人不如古,雖使問政,有何裨補於國家,而爾愛其羊,我愛其禮,臣實有感於孔聖之訓,玆敢短箚陳列,吏曹判書吳載純,謂宜嚴加責罰,問政如不可爲,則都政亦不可行,臣亦疲然,見輕甚矣,亦命斥退,以重具瞻之位,千萬幸甚。答曰,省箚具悉卿懇。吏判事,極爲未安,爲先從重推考,卿其安心視事。仍傳曰,此批答,遣史官傳諭。
庚戌七月初三日辰時,上御重熙堂。左副承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,進御淸肺湯一貼,更爲煎入。仍命讀公事,書判付訖。命退,承史以次退出。
上在昌德宮。停常參·經筵。
傳于柳文養曰,吏判事,事體分義,豈容如是?大臣箚辭,不過體例間事,況堂錄籌坐,亦已黽勉冒參,則獨於問政之行,達夜申飭,尙不擧行,設令私義難强於接語,進詣相臣家外,送吏替告,卽亦政曹故事,則竝與此擧而不爲,寧有如許道理?行吏曹判書吳載純,從重推考,爲先牌招入侍。
傳于柳文養曰,吏判之如是逡巡,豈有如許道理?今日都政,以親政擧行。
傳于柳文養曰,親政處所,以便殿爲之。
徐有聞病,代以鄭履綏爲假注書。
鄭履綏陞六,代以申義淳爲事變假注書。
柳文養啓曰,假注書鄭履綏陞六代,前假注書趙台榮,姑令仍察廳任,何如?傳曰,允。
傳于李祖承曰,今番賀使方物,旣許收捧,以此以彼,自當爲謝恩,今政,冬至使以謝恩使差出。
以開城留守具庠狀啓,應資老人列錄馳啓事,傳于尹行任曰,口傳下批,單付及加設,亦令口傳擧行。
傳于李祖承曰,亞長持正在外,及呈告人員許遞,前望單子入之,待下批,牌招察任。
兩司前望單子入之,司諫沈埉,持平閔養顯,正言李義駿落點。
親臨都目,吏批,判書吳載純進,參判趙鼎鎭未肅拜,參議丁範祖進,左副承旨尹行任進。以姜爲義盈主簿,申在惟爲掌苑別提,洪養默爲瓦署別提,李趾采爲尙州牧使,金履錫爲永同縣監,吳泰齊爲高靈縣監,李得誠爲永春縣監,朱南述爲鎭川縣監,崔烶爲長水察訪,具馨遠爲龍安縣監,李可運爲松羅察訪,柳鼎模爲沙斤察訪,李弘之爲廣興守,李徽祚爲濟州判官,金一衡爲章陵令,金尙礪爲思陵令,金敬吾爲典籍,李顯民爲尙衣主簿,李復燮爲密陽府使,金箕南爲宗簿直長,李憲圭爲司饔直長,權熻爲尙瑞直長,金履仁爲司宰僉正,徐季修爲典簿,洪㝡榮爲敦寧判官,金光鉉爲溫陵令,沈選之爲安奇察訪,李世胤爲尙瑞副直長,徐謙淳爲長興奉事,李顯正爲義盈奉事,尹爲監察,李孝達爲氷庫別提,李檍爲引儀,崔必濟爲內資主簿,成國民爲長興主簿,李顯民爲南部都事,李晉秀爲工曹佐郞,南志復爲長興主簿,閔昌爀爲校理,李尙度爲副校理,李東野爲金堤郡守,洪履簡爲濟用副奉事,權熻爲尙衣別提,金永弼爲禮曹佐郞,黃仁煐爲鐵原府使,朴長潤爲豐德府使,李羲文爲牙山縣監,洪養默爲東部奉事,朴宗岳爲冬至正使,朴天行爲副使,兪漢人爲書狀,完林君單李壽仁,彦春君單金麟瑞,司䆃主簿柳得恭,瓦署別提李德懋相換,北部都事朴天惟,造紙別提徐有年相換,注書單尹持訥,李世胤爲尙瑞直長,李國標爲翼陵令,金持默爲刑曹參判,鄭益祚爲宗簿正,尹持訥·鄭履綏爲典籍,金養直爲漣川縣監,李允迪爲律學敎授,宗簿直長金箕南,司䆃直長兪靖柱相換,鄭東簡爲尙瑞副直長,典籍單李德淵,四館去官李晉秀爲草溪郡守,吳徹常爲平海郡守,韓德良爲桃源察訪,李命心爲兼引儀,申大有爲宗廟副奉事,姜爲禁府都事,李昌胄爲典籍,趙榮慶爲司僕主簿,李采爲弘陵令,鄭時養爲慶基殿參奉,申夔相爲顯陵參奉,鄭世淳爲昌陵參奉,金商協爲章陵參奉,柳謐爲弘陵參奉,韓啓裕爲徽陵參奉,盧爲恭陵參奉,金復行爲假引儀,李箕元爲典獄參奉,金弘祚爲智陵參奉,李奎昇爲引儀,李福源爲冬至正使,閔台爀爲副使,李祉永爲書狀,李景壽爲刑曹佐郞,李觀秀爲禁府都事,李鼎秉爲義盈主簿,故學生金錫佐,贈戶參例兼,故參奉金德淵,贈左承旨例兼,故通德郞金一獻贈僕正,以上副摠管金樂洙三代追贈,故主簿李徵大贈兵參例兼,故通德郞李萬格贈左承旨例兼,故洗馬李行泰贈僕正,以上同知李漢明三代追贈,故通德郞鄭碩章贈戶參例兼,故郡守鄭惟全贈左承旨例兼,故生員鄭夏慶贈僕正,以上同知鄭宇璧三代追贈,故文學尹恕敎贈吏參例兼,同知尹東美考,洪章輔爲宣陵參奉,趙星逵爲司僕正,南達孫爲明陵別檢,李顯秀爲元陵別檢,閔是祥爲平市主簿,尹昇東爲草溪郡守,南麟耉爲掌樂主簿,柳正養爲活人別提,鄭履綏爲禮曹佐郞,朴命燮·尹行喆·金洛一爲典籍,尹持訥·柳師模爲禮曹佐郞,尹持訥爲持平,金履喬爲正言,申若樞爲兵曹正郞,李萬運爲禮曹佐郞,洪大榮爲金化縣監,尙衣別提沈周賢,宗廟令沈逵相換,李鼎秉爲兵曹佐郞,姜膺煥爲昌城僉使,朴載淳·尹九宗爲持平,鄭景祚·柳誨爲正言,李寅植爲康津縣監,吳鼎漢爲沃溝縣監,元永龜爲固城縣監,申相文爲泰安縣監,崔光烈爲軍器主簿,李周鳳爲軍器正,朴宗撤爲典獄主簿,徐有建爲咸從府使,金復樞爲瓦署別提,元羽孫爲義盈主簿,洪若浩爲活人別提,韓世裕爲典設別提,南寅老爲司宰主簿,李義福爲引儀,尹星基爲戶曹佐郞,李文會爲司䆃主簿。
以監役望筒,傳于尹行任曰,首擬人,何時不可爲?其弟之陞資,在於數日前,此望筒還給,更爲擬入。
朴宗烈爲假監役,柳之源爲孝陵別檢,許栮爲順康園守奉官,李致中爲刑曹參判,李鼎吉爲引儀,韓永逵·鄭來百爲持平,朴與曾爲慈仁縣監,吳相祿爲狼川縣監,南陽龍爲義陵參奉。
傳于尹行任曰,今聞情勢果然,曾亦卽遞云,慶尙都事沈能翼改差,今日政差出。
鄭弘澤爲長興主簿,義盈主簿元羽孫,長興主簿鄭弘澤相換,尹得孚爲慶尙都事。
兵批,判書李進,參判洪文泳進,參議尹行元進,參知李師濂入直進,同副承旨柳文養進,以柳誼爲副摠管,李壽咸·朴受和爲僉知,尹範敍爲兼司僕將,尹行儉·李翼純爲忠壯將,姜周昌爲忠翊將,崔彭齡·咸震輝爲景福將,黃翼振爲五衛將,金燨爲訓鍊正,尹衡東爲副正,李得江·李商一·金樂水爲主簿,李潤默·趙運永·金履德·權宜一爲武兼,金時敏·梁成龜·郭林福·李偃爲部將,吳廷佐·金聲贊·李基成·金尙裕·田百寧·李德升·金仁澤·金光郁爲守門將,李民秀爲安東營將,李長昱爲公州營將,趙義鎭爲晉州營將,李顯昌爲黃海監營中軍,孟廷榦爲全羅監營中軍,柳載河爲原春監營中軍,李東蕃爲車嶺僉使,李元圭爲德浦僉使,金景曾爲唐浦萬戶,盧就東爲正方別將,韓重弼爲木浦萬戶,景重復爲平山萬戶,金景濂爲城津僉使,林載洙爲尙州營將,任聖說爲平安監營中軍,具絎爲五衛將,吳璟爲白翎僉使,李亨復爲統虞候,李雲澤爲龜山僉使,崔文盛爲助羅萬戶,崔龜祥爲古城僉使。
以晉州營將望筒,傳于柳文養曰,副擬之趙義鎭,昨秋北關賑運穀物時,有勤勞,且有承傳,雖已點下,原單承傳,不爲懸注,若此則有勞之陞秩者,豈有勸奬之道乎?況承傳事體,何等尊嚴,則無端拔去,兵曹事,極爲駭然。當該堂上,從重推考,此後各別嚴飭。
黃俊彦爲神方萬戶,鄭仁大爲植松萬戶,朴泰根爲老江僉使,梅潤文爲彌串僉使,金之澤爲新門別將,朴文曾爲慈母別將,金台魯爲林土別將,金熙大爲朱乙溫萬戶,金大喜爲笠巖別將,鄭寅良爲山羊會萬戶,都啓衫爲梨洞萬戶,南衡秀爲咸興監牧官,劉正民爲方山萬戶,黃縝爲阿山萬戶,許鍰爲永達萬戶,李聖大爲鳥嶺別將,徐命託爲慶尙監營中軍,金景文爲保山別將,李晉秀爲訓鍊正,兪興基爲靑山萬戶,崔天樑爲防垣萬戶,李益賢爲都摠都事,元永龜爲宣傳官。
以訓鍊主簿望筒,傳于尹行任曰,兵批窠窄,仍留備郞,足爲守令,此望筒勿施,以時仕中擬入。
訓鍊正前望單子入之,李東善落點。
以訓鍊正望筒,傳于尹行任曰,久勤旣命,待窠差送,訓鍊正李晉秀改差,前望單子入之。
以林懋遠爲武兼,李喆懋爲訓鍊主簿,金采輔爲兼五衛將,沈尙之爲部將,趙拓壤爲兼內禁衛將,鄭廈誠爲阿耳僉使,尹相重·趙岡爲宣傳官,白弘鎭爲都摠經歷,陳景文爲訓鍊主簿,李旭祥爲訓鍊僉正,李潤吉爲武兼,朴東秀爲守門將,具達遠爲高山里僉使,張集紹爲釜山僉使,李商一爲宣傳官,尹範會爲訓鍊主簿,黃處中爲禿用別將,副司果單鄭東觀·金啓洛·李勉膺,李錫聃爲廢茂山萬戶,南耆喆爲中樞經歷,劉瓊爲訓鍊僉正,張世經·金絅爲訓鍊判官,丁昌百·李枝默·金命崑爲訓鍊主簿,林泰遠爲多大浦僉使,朴鼎明爲都摠都事,金昊吉爲守門將,崔一兌爲武兼,李宅永爲高嶺僉使,尹衡東爲內乘,盧尙心爲守門將,李東稷爲文兼,洪采疇爲訓鍊僉正,李光浹爲訓鍊主簿,李檍爲宣傳官,李時菡爲都摠經歷,白泓鎭爲訓鍊副正,金瑞輯爲訓鍊判官,具載厚爲訓鍊主簿,訓鍊加設主簿元仁謙·安㢞,閔琇爲都摠經歷,李光漸爲都摠都事,尹弘心爲訓鍊主簿,李榮夏爲武兼,成鎭殷爲都摠都事,孫仁寬爲武兼,崔尙耆爲訓鍊主簿,副護軍趙錫穆,副司直權恢·洪鳳周·洪養顯·尹持訥,副司果李東稷·李義駿·金覆喬·李龜雲·洪喜有·南志復,全成鉉爲武兼,栗浦權管單韓德載,乾川權管單安天甲,西水羅權管單田應年,乾原權管單康漢章,吾村權管單許潛,雲頭里權管單金再浩,黃拓坡權管單金道仁。
傳于尹行任曰,新除授臺諫,牌招察任。
傳于李祖承曰,都政除拜外,未下直守令,皆令明日辭朝。
傳于李祖承曰,吏曹判書入侍。
兵曹口傳政事,行司直單吳載純。
李祖承啓曰,禁衛大將金持默,時無職名,令該曹口傳付軍職,何如?傳曰,允。
兵曹口傳政事,副司直單金持默。
都摠管前望單子入之,安昌君燝,西淸君煋落點。
傳于李祖承曰,翰圈被論人,今則皆區處,其餘諸人,亦當區處,出六則太早,圈事當前,趁今區處然後,可以無礙,原圈竝勿施事,分付。
傳于李祖承曰,坐直承旨入侍。
柳文養,以弘文館言啓曰,修撰韓光植,旣有只推之命,與新除授校理閔昌爀,竝卽牌招察任,何如?傳曰,允。
李祖承,以司饔院監膳提調意啓曰,漁夫貢人等呼訴內,今年長霖,江水漲滿,尙今不退,魚族隱入,設網屢日,終不捉得,將未免闕供生事之境云。在前如此之時,或有以可合之物,參半代封之例,而莫重御供,自下不敢擅便,惶恐敢啓。傳曰,代封,畿營準此。
庚戌七月初四日卯時,上御熙政堂。親臨都政入侍時,行都承旨柳戇,行左承旨李祖承,右承旨徐瀅修,左副承旨尹行任,右副承旨洪義榮,同副承旨柳文養,記事官徐有聞,假注書鄭履綏,記注官白慶楷·金鳳顯,一直提學金憙,檢校直閣徐鼎修·鄭東浚·鄭大容·李晩秀,行吏曹判書吳載純,參議丁範祖,正郞朴瑞源·李敬心,佐郞金聖準·兪鉉章,兵曹判書李,參判洪文泳,參議尹行元,參知李師濂,正郞金良倜·李龍柱·申若樞,佐郞李福潤·鄭觀輝·金憬,以次進伏訖。上命書傳敎曰,親政時,注書不可不備員,注書今日受薦,口傳付職,待下批牌招,先入侍後謝恩。又命書傳敎曰,入侍注書,尙瑞院官員,依例陞六。上曰,吏兵批開政,可也。載純曰,今日都目大政,堂上不可不備,未肅拜參判趙鼎鎭,卽爲牌招,同參政事,何如?上曰,依爲之。出擧條載純曰,今都目大政,各岐仕滿應遷者,相避及未準朔監察禁府都事戶曹·刑曹·工曹·漢城府郞官·平市署官員·五部都事,各司久任時推人員,竝擬,何如?上曰,依爲之。載純曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。載純曰,守令多窠,今當差出,而未準朔禁軍將·營將·邊將·虞候·中軍·都事·守令·察訪,竝擬,何如?上曰,依爲之。載純曰,尙州牧使,今當差出,而本州以嶺南雄邑,物衆地大,素稱難治,不可不擇差,同道有聲績未準朔守令,竝擬,何如?上曰,依爲之。載純曰,蔭仕六品官之經一考後陞品者,每於過都政後照擬,而見今在職者,絶無昨夏出六之人,故五品官,無以推移備擬,今番則未經一考之人,雖於都政,勿拘陞擬,何如?上曰,依爲之。出擧條載純曰,臺諫多窠,今當差出,而擬望之人乏少,外任竝擬,何如?上曰,依爲之。出擧條載純曰,親政時,注書陞六事,命下矣。注書徐有聞,今番褒貶居中,其都目勿敍右職,載在法典,何以爲之乎?上曰,假注書一員,差出入侍後,陞六,可也。出擧條曰,訓鍊院正,今番差出,而擬望之人乏少,外任竝擬,何如?上曰,依爲之。曰,各道營將·虞候·邊地僉使,今當差出,而擬望之人乏少,未準朔禁軍將及守令,竝擬,何如?上曰,依爲之。出擧條命書傳敎曰,今年此政,異於常年凡政。大抵,官人,豈爲徼福之資,而自有邦慶,益念恢蕩之政者,欲望朝著之間,混物我合疎密,使出身通籍者流,無不着帽之人,無不做官之族,無不沾祿之家,同浴於春風和氣之中,則熙皞之俗,不必專稱於上古,豈不美哉盛哉?人和則天地之和應,祈永之原,亶在於是,咨爾銓官,敢不勉旃?近來恢蕩之擧,多及於文與武,而蔭官則獨漏,如忠賢之裔,詩禮之門,聞有枯黃牖下之歎,旣違收錄之意,亦非對揚之政,外此尋常注擬,亦因舊習之未祛,無論文蔭武,各拘黨私,許久坐停於照擬者,亦必有其人,此等人,須先疏揚,以此意,令兩銓長知悉,悉心承佐,以副臨政申申之本意。又命書傳敎曰,守令·邊將初仕,各別擇擬,軍功人,淸白吏子孫及其他年例收錄之人,一竝加意調用事,申飭兩銓。又命書傳敎曰,亞卿尙未一經之故,雖已點下,詞訟亦職務,戚畹之冒居非美事,刑曹參判金持默許遞,今日政差出。又命書傳敎曰,吏批窠窄云,禮戶佐郞中,曾經侍從人,典籍中以翰注出六人,竝姑爲改差,新出六人,郞署待窠擬入,其代次次收用。又命書傳敎曰,今番北關賑事,旣有陞敍之命,今日政,當窠守令內擬後差送。又命書傳敎曰,在外及未肅拜臺諫許遞,今日政差出。又命書傳敎曰,在外持平許遞,今日政差出。又命書傳敎曰,如欲尊年,豈先於鶴城家?前兵使李彦熙之特除都摠管,不但有曾經承旨履歷,出於念其家之意,適閱官案,鶴城孫承傳已久,尙不收用,申飭銓曹。又命書傳敎曰,京外營校之邊將窠久勤遷轉,當觀使役之勞逸,以定排擬之取捨,而今日兵曹政事,萬萬不成說,駕前駕後,則除非加里浦·宣沙浦等,四五次屢擬之白鳳翼一人外,皆不擧論,況七百禁旅,一生所望,惟在邊將一窠,而今政則數人外,亦不擧論,又況三軍門將校勤勞,訓局爲最,禁營次之,而訓校則擬於薄窠,禁校則竝與薄窠而不擬,至於孟浪無據者,道路事知之久勤遷轉,則許多各岐久勤中,以道路事知拈出擬入,水原營校之近欲加意收用之本意,爲兵判者,豈敢不對揚,而對揚亦有許多般,僉使見窠,不過略干,則忽以水原營校,都執其半,而昨年效勞之本邑別看役,反未免見漏,由前由後,兵判事極爲駭然。邊將諸窠望筒,一竝卽爲勿施,更令先擬,禁軍,次擬營校擬入事,分付。此後事知久勤,日傘事知,則擬於善地,道路事知,則以西北邊將差送事,定式,雖以營校言之,幕裨帶去者還來間,元仕勿爲通計,以爲均勞逸之地事,一體定式,分付各營,該判書李,爲先施以重推之典。又命書傳敎曰,兵批出六,有虛司果云。草溪郡守李晉秀,旣有承傳,姑擬內職,待窠久勤收用。又命書傳敎曰,訓鍊正聞有實病改差,今日政在京人中,前望擬入。又命書傳敎曰,以達城國舅之姪子,爲貞聖聖后四寸親者,至今生存,豈不稀異乎?日前始知之,先除軍任,當此大政之日,此人豈可不收用乎?前武兼宣傳官徐命記,各道中軍中,履歷外窠,作窠擬入,以示朝家念舊之意。又命書傳敎曰,訓鍊副正尹衡東仍任。上曰,日熱如此,卿等權退于賓廳,從便速畢,可也。命退,諸臣以次退出。
庚戌七月初四日申時,上御重熙堂。吏曹判書入侍時,同副承旨柳文養,記事官徐有聞,記注官白慶楷·金鳳顯,行吏曹判書吳載純,以次進伏訖。上曰,今番都政,可謂速了矣。載純曰,臣稟質,自來疎愚,知識最居人下,恩深河海,報蔑絲毫,怵分畏義,趨走竭蹶,而冒當大政,實臣夢慮之所不到,雖緣聖恩之曲庇,倖免大何,因仍蹲據,斷無其理。伏願亟賜體諒之恩,以卒終始之澤焉。上曰,卿何過辭?然而勞勩宜念,當姑從卿請矣。仍命書傳敎曰,筵席陳懇,旣若此,一向强其所不欲,何異於拂人之性?況職則冢宰,資是崇秩,趁卽曲副而體諒,亦合禮使之道,行吏曹判書吳載純,今姑許遞,仍命載純先退。命書傳敎曰,吏曹判書有闕,政事當日爲之。又命書傳敎曰,今政除拜守令·邊將初仕,皆令明日來待。命退,承史以次退出。
庚戌七月初四日酉時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命行任讀公事,書判付。仍命書榻敎曰,進御淸肺湯一貼,更爲煎入。命退,承史以次退出。
上在昌德宮。停常參·經筵。
自未時至酉時,灑雨下雨,測雨器水深二分。
藥房都提調洪樂性,提調洪檍,副提調柳戇啓曰,親臨大政,正當晩炎,伏未審夜間,聖體,若何?寢睡·水刺之節,何如?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李祖承曰,守令·邊將初仕人入侍。
備忘記,義州府尹徐邁修下直,長弓一張,長箭一部,片箭一部,筒兒一箇賜給。
李祖承啓曰,吏曹判書有闕,政事當日爲之事,命下,而參判趙鼎鎭未肅拜,參議丁範祖,謂有身病,已至經宿,尙不擧行,事體所在,誠極未安,參議丁範祖,從重推考,與參判,竝卽牌招開政,何如?傳曰,參議聞是實病,許遞,前望單子入之,待下批,與參判,牌招開政。
吏曹參議前望單子入之,曺允大落點。
傳于李祖承曰,吏房承旨入侍。
李祖承啓曰,吏曹參判趙鼎鎭,參議曺允大牌不進推考傳旨及罷職傳旨,今方捧入,而開政命下之後,如是違牌,事甚未安,參判更爲牌招,何如?傳曰,允。參議只推,更爲牌招。
傳于李祖承曰,右承旨·左副承旨入侍。
以忠淸監司鄭存中啓本,道內朝官年七十,士庶年八十以上,開錄馳啓事,傳于李祖承曰,加設及單付,口傳下批後,成送有旨。
以京畿監司金思穆啓本,坡州等邑朝官年七十士庶,年八十以上,開錄馳啓事,傳于李祖承曰,加設及單付,口傳下批,成送有旨。
李祖承,以漢城府言啓曰,朝官年七十,士庶年八十以上,各部更加搜訪報來,故別單書入之意,敢啓。傳曰,知道。加設及單付,口傳下批,可也。
兵曹口傳政事,以金鳳瑞爲僉知。
李祖承,以戶曹言啓曰,卽接廣興倉所報,則因傳敎,七月朔祿俸輸納次,倉官,進去于西部龍山坊判府兪彦鎬所住處,連日等待,則以爲屢煩輸送之命,而終無冒受之路,伏地惶隕,不知所達云。祿俸不爲領受,何以爲之?敢啓。傳曰,令倉官更爲輸送。
庚戌七月初五日辰時,上御熙政堂。吏兵房承旨,與守令·邊將初仕復職人入侍時,行左承旨李祖承,左副承旨尹行任,假注書趙台榮,記注官白慶楷·金鳳顯,鐵原府使黃仁煐,豐德府使朴長瀗,咸從府使徐有健,草溪郡守尹昇東,平海郡守吳徹常,濟州判官李徽祚,固城縣監元永龜,永同縣監金履錫,高靈縣監吳泰齊,永春縣監李明誠,鎭川縣監朱南述,漣川縣監金養直,牙山縣監李羲文,沃溝縣監吳鼎謨,康津縣監李寅植,泰安縣監申相文,金化縣監洪大榮,慈仁縣監朴與曾,狼川縣監吳相祿,恭陵參奉盧植,章陵參奉金商協,弘陵參奉柳謐,顯陵參奉申夔朝,昌陵參奉鄭世淳,徽陵參奉韓啓裕,慶基殿參奉鄭時養,釜山僉使張集紹,多大浦僉使林泰遠,城津僉使金景濂,白翎僉使吳璟,阿耳僉使鄭殷誠,高嶺僉使李宅永,高山里僉使具達遠,龜山僉使李雲澤,老江僉使朴泰根,車嶺僉使李東蕃,彌串僉使梅潤文,德浦僉使李元圭,古城僉使崔龜祥,神方萬戶黃俊彦,平山浦萬戶景重復,木浦萬戶韓重弼,唐浦萬戶金景曾,助羅浦萬戶崔文盛,植松萬戶鄭仁大,山羊會萬戶鄭寅良,朱乙溫萬戶金熙大,永達萬戶許鍰,方山萬戶劉正民,梨洞萬戶都啓衫,防垣萬戶崔天梁,阿山萬戶黃縝,靑水萬戶兪興基,廢茂山萬戶李錫聃,宣傳官尹相重·趙岡,武兼趙運大·權宜一·金履德,部將郭林福·梁成龜·李偃,守門將田百寧·李德升·金光郁·金仁澤·金尙裕·金聲贊·吳廷佐·李基成,以次進伏。上曰,守令及履歷僉使以下,進奏職姓名,久勤僉萬戶以下,使之立於階下,軍士房承旨,問奏職姓名,可也。仁煐等,以次進奏職姓名。上曰,初拜守令人,皆進奏七事,可也。養直等,仰奏七事訖。命退,諸臣以次退出。
上在昌德宮。停常參·經筵。
尹行任啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于徐瀅修曰,右承旨入侍。
以校理閔昌爀,修撰韓光植牌不進罷職傳旨,傳于李祖承曰,只推。
傳于尹行任曰,軍士房承旨入侍。
兵曹口傳政事,以李宅肇·鄭道逸·李俅爲同知,邊得一·張至佑·吳漢建·朴健陽·宋維栻·李佑昌爲僉知。
李祖承,以弘文館言啓曰,校理閔昌爀,修撰韓光植,旣有只推之命,竝卽牌招察任,何如?傳曰,允。
判府事李福源箚曰,伏以皇穹錫羡,聖子篤慶,丕號誕定,縟儀載擧,宗祊增磐泰之鞏,朝野騰岡陵之頌。太平萬歲,自今伊始,區區下忱,曷旣歡忭?臣於日昨政,伏奉出疆之命,專對重任也,往役常分也。況臣宜退不退,尙縻崇班,坐竊餼廩,漫無職事,奔奏之勞,其何敢辭,而顧臣衰朽癃廢,萬萬無强赴之勢,不惟通朝之所共知,實是聖鑑之所俯燭,年前之猥受是命,卽許遞改,體諒之恩,至今感祝,其後歲月,居然五更寒暑,臣之精神筋力,不知落下幾層,昔所不能,今復何論?最是視物之昏,隨歲益甚,其去盲廢,無幾何耳。邇來所自力者,不過起居舞蹈之列,而隨人踵武,到處摸索,種種艱窘,傍觀憫然,退卽昏倒私次,不省四到,數日調息,方得蠢動,似此貌樣,只合置之床簀之間,數千里原隰驅馳,決知無可奈何,況到燕以後,門闥殿陛,都無辨識,進止陞降,必致顚仆,失儀辱命,有愧觀瞻,反復自量,承膺無路,不得已冒死祈懇。伏乞聖慈,俯賜矜察,亟命變通,公私不勝幸甚。答曰,省箚具悉卿懇。非不知卿之難强,而副擬前已往返,末擬同是耆疾,故不得已點下,箚辭如此,許施。仍傳曰,此批答,遣史官,傳諭于李判府事。
行司直吳載純疏曰,伏以日前左相,以臣不爲問政,至有陳箚之擧,而原箚留中,旣莫知遣辭之如何,而屢勤飭敎,達宵方命,震惕徊徨,如無所容矣。不意特垂曲諒之恩,替令三銓問政,仍命入侍開政,及登前席,又承過政後許解之敎,臣且惶且感,逃遁不得,冒昧奉承,而私心愧忸,已無可言矣。臣於昨者,始獲見相臣箚本,則辭意深重,責斥備至。噫,臣與左相,有當避之嫌,卽聖上之所俯燭,同朝之所共知也。自前銓官之與大臣有嫌者,不爲少矣。雖當都政,擧皆未嘗問政,已成銓曹舊例,今番都政,臣之不爲問政,亦循前人已行之規而已,非敢創行無例之事,以損朝廷之體也,而相箚,則有若臣徑行己志,蔑紀綱而虧故事,不但以不問政爲不可,至以爲問政不可爲,則都政亦不可行,人謂之不可行,而臣則昧然行之,揆以廉義,寧有是理?追思慙靦,人謂斯何?有不可諉以見職之已蒙恩遞,終然泯默,玆敢短章自列,仰瀆崇聽。伏乞聖慈,俯垂鑑諒,亟賜勘處,以安私分,千萬幸甚。答曰,省疏具悉。卿其勿辭行公。
庚戌七月初六日辰時,上御重熙堂。右承旨入侍時,右承旨徐瀅修,假注書趙台榮,記注官白慶楷·金鳳顯,一提學鄭民始,一直提學金憙,檢校直閣徐鼎修·鄭東浚·鄭大容·李晩秀,以次進伏訖。民始等曰,日間午熱猶劇,聖體,若何?上曰,一樣矣。民始等曰,元子宮氣候,何如?上曰,連爲好過矣。上曰,數日酷暑之餘,昨夕驟雨,誠爲好矣。民始曰,然矣。民始曰,敬差官差送與否,稟定然後,年分事目,當爲磨鍊,而近例皆以道臣擧行,今番何以爲之乎?敢此,仰達矣。上曰,依近例爲之,可也。出擧條上曰,進御淸肺湯,自今日停止。出榻敎命退,諸臣以次退出。
庚戌七月初六日申時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,安胎藏胎時所用雜物及役民,皆用儲置米,一依書下擧行之意,自本監,卽爲措辭行會,本道亦卽直關該邑,依此擧行,無敢一毫違越,方欲別遣御史,隨後下送,以考擧行勤慢,雖一物取於民,一民無價使役,則道伯地方官及奉命之人當之,以此嚴飭,以石爲名之物,一切勿用,予於御極以後,猶念民弊,胎封加築,尙今不許,況今番乎?又況一念憧憧,不欲張大乎?聞此下敎之後,雖下至京司吏隷,本邑官屬,寧或藉此,貽弊於民邑乎?竝以此意,謄關,分付。又命書傳敎曰,大赦之時,先自重囚疎釋,京中則問于曹堂,區別處分,京外何異?外方錄啓之類,各令道臣,親閱文案,兼探邑中輿論,可以參量者,具意見狀聞,原案之已啓聞者,別錄冊子,置之大內,常常考閱,今亦更加理會,而欲待道伯意見後處分,原本不必盡謄,只以意見條列後,錄於狀聞,中道則今月內,遠道則來月旬前後修啓,北道則文案,不過略干廢仍,令舊伯交龜前修啓事,分付諸道,未錄啓之類,各令直爲疎放事,一體分付,竝以此意,下諭諸道。命退,承史以次退出。
上在昌德宮。停常參·經筵。
李祖承啓曰,來十一日朝參日次矣,敢稟。傳曰,停。
李祖承啓曰,來十一日輪對日次矣,敢稟。傳曰,後日次爲之。
李祖承啓曰,高嶺僉使姜膺煥,移拜昌城府使,有除朝辭赴任之命矣。密符則前府使申鴻周所授密符,交龜時仍佩,諭書則安寶,使院吏齎傳,何如?傳曰,允。
以江華留守申大升啓本,朝官年七十,士庶年八十以上,開錄馳啓事,傳于李祖承曰,加設及單付,口傳下批,成送有旨。
兵曹口傳政事,以禹世發·朴枝英爲同知,張德奎·王世賓·李得履·李命漢·崔濟漢·柳宅揆·車道轉爲僉知。
傳于李祖承曰,軍士房承旨入侍。
傳于柳戇曰,左承旨入侍。
傳于李祖承曰,昨日不卽提稟之坐直承旨,從重推考,吏曹判書,聞已受薦,自當開政差出,而左右相受薦人中,篤老衆所共知,實病外任外,書入,待下批牌招,同參政事。
有政。吏批,判書未差,參判趙鼎鎭未肅拜,參議曺允大進,同副承旨柳文養進。以洪良浩爲吏曹判書,金憙爲刑曹判書,吳泰賢爲中學敎授,司僕主簿金魯敬,顯隆園令徐直修相換。
兵批,無政事。
以平安監司沈頤之,義州府尹李頤祥狀啓,咨文字行相左,還爲上送事,傳于李祖承曰,承文院事,萬萬疎忽,其委折,査實,令該院草記,原咨卽速修正下送。
以校理閔昌爀,修撰韓光植牌不進罷職傳旨,傳于李祖承曰,只推。
洪義榮,以弘文館言啓曰,本館下番修撰臣朴基正,以御營廳從事官,今日本營上下座起時,晝仕出去之意,敢啓。傳曰,知道。
洪義榮,以觀象監提調意啓曰,元子阿只氏,胎峯吉地,以忠淸道報恩縣內俗離下,乙坐辛向,完定事,昨已,命下矣。吉地旣已完定,藏胎吉日時,令日官,推擇以入,何如?傳曰,允。
洪義榮,以成均館同知館事,大司成意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,大比當前,通方外試取,而日熱如此,日字則更待下敎,可也。
右議政金鍾秀箚曰,伏以臣之懇迫私情,古今所未有,中夏齋殿,備陳終養之情,業已蒙天地父母之俯垂愍惻,而一向遲徊,蓋有待也。以臣癃朽,須臾毋死,獲睹宗國大慶,臣雖明日塡壑,更無恨矣。臣之母病,自中夏之末,猝添浮症,三朔之中,日就沈篤,臣以孑然單身,左右病側,肝血幾乎焦盡,至於官職之事,初無可論,而言私非時,挨至于今,則廟堂百事之公私妨礙者甚多,此由臣職名之尙爾掛在身邊故爾,玆不得不露章請急。於休盛哉?皇天祖宗之所默佑,國勢有泰山磐石之固,百靈悅豫,萬姓皷舞野外,賤臣之年來毁棄廉防,胡亂行止者,退尋本分,此其時矣,而方寸拂擾,亦未暇縷列。伏乞聖慈,亟命遞解臣相職,使臣得以盡分將護,克伸人子至情焉。答曰,省箚具悉卿懇。卿之情理之近益難强,非不知之,中書非筋力奔走之地,卿須安心勿辭,竢少間視事。仍傳曰,遣史官傳諭。
庚戌七月初七日辰時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,正卿乏人,刑判點下時,每致苦索,問于大臣加望,命讀公事,書判付訖。命退,承史以次退出。
庚戌七月初七日午時,上御重熙堂。左承旨入侍時,左承旨李祖承,記事官徐有聞,記注官白慶楷·金鳳顯,以次進伏訖。上曰,刑判薦望,因右相之相持,尙未究竟云耶?祖承曰,然矣。上曰,右相之今此擧措,不可但以意外言,意謂自有御極以後大處分後,威權庶不至下移矣。今此右相之擧,無乃以史判事,爲尹蓍東右袒之餘憤未已,有此移怒於以刑判薦望事,奉命銓官之擧耶?吏判薦望事,除旨已出,究竟許久,則忽又於開政後,刑判加望事迫逐奉命之銓官,雖急於死黨,獨不念君命之可尊,臣分之可畏乎?昨日吏判薦望事,雖謂之胥失可也。目下擧措,百爾思之,一無所當,溯考政府設置以來故事,以僚相間相持之事,無難無禮於君上,果有之乎否乎?同是大臣情勢,則右相之獨爲如是者,左右思量,莫曉其委折,如以尹蓍東銓望,待下敎檢擬,爲不滿於胸中云爾,則以無隱之義,冒死陳箚,可也,焉敢以銓望擬薦之事,移施於刑判擬薦,殆若悻悻逞憾者然哉?蓍東果何人,爲此一人之故?事關蓍東,則眼無朝家,豈非常情之所難度者乎?蓍東一人之害,至於此極,令人還欲無語。彼亦有人心,聞此,當如何自處?大抵,右相,亦今人,有何剛腸大膽,而乃敢作此無於古之擧措?此無他,馴致至此,莫非自反處,一事二事,庇覆太過之致,凡事,極意欲從心志,然後乃已,少拂而暫違,則悖擧百出,自不覺其陷於大罪,前後之陷於罪過,拯救之者凡幾遭,前犯纔洗,後犯愈甚,此豈不大可悶悶處乎?不須多言,今日薦望,不捧於右相以來,則可謂無□無□,以此筵敎,卽令參議,往傳,受薦以來。仍命退,承史以次退出。
上在昌德宮。停常參·經筵。
傳于李祖承曰,咸鏡監司入侍。
傳于李祖承曰,軍士房承旨入侍。
以兵曹判書李三度呈辭,傳于尹行任曰,加給由,仍卽牌招察任。
有政。吏批,判書洪良浩未肅拜,參判未差,參議曺允大進,右承旨徐瀅修進。以趙衍德爲光州牧使,安胎使單吳載純。
兵批,無政事。
以校理閔昌爀牌不進罷職傳旨,傳于洪義榮曰,只推。
以京畿監司金思穆狀啓,老職官敎及同僉樞敎旨,祗受頒給事,傳于柳文養曰,加設與單付之換互姓名,與資級之違錯,不一而足云,而原狀本無一言槪及,欲自卿營,彌縫刀擦乎?抑自下,往復該曹釐正乎?疎忽甚矣。此狀啓還下送,更爲親執,較準狀聞,此後追下官敎,亦依此例,着意照檢事,回諭諸道,一體令廟堂申飭,若於官敎下送後,錯誤處,隨卽論理狀聞,以爲改修正下送之地事,申明,分付。
傳于柳文養曰,坐直承旨入侍。
洪義榮,以弘文館言啓曰,校理閔昌爀,修撰韓光植,旣有只推之命,竝卽牌招察任,何如?傳曰,允。
洪義榮,以承文院都提調意啓曰,以平安監司沈頤之,義州府尹李頤祥狀啓,咨文字行相左,還爲上送事,有承文院事,萬萬疎忽,其委折査實,令該院草記,原咨卽速修正下送之命矣。取考原咨,則盛京將軍,初次回咨中,覆燾之覆字,書于第三行,而黑草,則誤書于第二行,此蓋由於罔夜書出之際,黑草,致有相左故也。原咨旣無差誤,不必改書,只於黑草中釐正,急速下送,盛京之再次回咨,北京之稱謝別本,一體上送,而初無相左處,竝卽下送,何如?傳曰,允。
柳文養,以漢城府言啓曰,朝官年七十,士庶年八十以上,各部成冊,今又來到,內侍一人,亦爲報來,故一體別單書入之意,敢啓。傳曰,口傳下批,可也。
兵曹判書李疏曰,伏以惟天惟祖宗,默垂眷佑,先聖舊甲,慈宮晬辰,聖嗣誕降,宗社有托,黎庶係望,環東一域,莫不蹈舞歡忭。如臣之世受厚恩,與同休戚者,其延頸踴躍之忱,尤當何如哉?仍念臣,徒荷天地之恩,曾蔑涓埃之報,每自循省,不勝惶愧,而且數年以來杜門索居,罕與人接,惟是永謝權要,優遊冗散,以畢餘生,卽臣區區至願,而今此見職,更叨於屢試蔑效之餘,淟涊蹲冒,居然半年于玆矣。若臣之至庸至拙,天鑑之所俯燭,無才無德,公議之所共知,雖無難强之情,固非堪承之任,而只緣曲念之聖渥,河海莫量,感激之微忱,湯火猶甘,不敢爲辭遜之計,晏然行公,而政注之間,瘡疣百出,又當大政,曾非初料,乃於久勤排擬之際,未克審愼,致勤飭敎,莫非臣昏謬不職之罪,而聖度天大,雖賜寬假,臣心悚恧,愈久彌切,惟期行政之日,便是瓜熟,尋單之後,庶蒙鞶遞。迺者三度加由,已出格外,仍命牌招,又是特恩,臣一倍悶蹙,罔知攸措。噫,驢技已殫,蛟負艱勝,中夜以思,怵然心悸,集木蹈氷,未足以喩其危懼也。惝蒙日月之明,少垂容光之照,父母之慈,特推顧復之仁,則不待臣辭之畢,必有以處臣也。反覆思量,承膺無路,玆陳短章,仰瀆崇聽。伏乞聖慈,俯賜鑑諒,亟遞臣所帶之職,仍治臣瀆撓之罪,以肅朝綱,以安私分,千萬幸甚。答曰,省疏具悉。卿其勿辭行公。
庚戌七月初八日辰時,上御誠正閣。咸鏡監司入侍時,右副承旨洪義榮,假注書趙台榮,記注官白慶楷·金鳳顯,咸鏡監司李文源,以次進伏訖。上曰,卿之所愼,今得差可乎?文源曰,姑未快減矣。上曰,何間欲爲辭陛乎?文源曰,十三日間,擬爲辭朝,而臣之父母墳山,在於富平地方,欲仰請由暇矣。上曰,依所奏往省,可也。文源曰,臣於舟橋司之任,閱月待罪,無一言建白,今當出外,區區下情,伏不勝悚歎之至矣。上曰,本司堂上,向者大臣,以鄭民始當爲差下云,而頭緖姑未定,可悶矣。上曰,卿於辭陛時,更當召接矣。命文源先退,命義榮書公事判付訖。命退,承史以次退出。
庚戌七月初八日辰時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,今聞安胎使,以從一品以上差出,前例皆然,昨日啓下之人,時帶藥院,更爲差出事,分付,從事官則置之事,亦爲分付。命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調柳戇啓曰,伏未審日間,聖體,若何?元子宮氣候,何如?日屆三七,臣等益不勝歡忭之忱,敢此問安。答曰,知道。
傳于李祖承曰,右承旨入侍。
以原春監司尹師國啓本,旌善等邑士庶年八十以上,開錄馳啓事,傳于李祖承曰,加資及單付,今日口傳下批。
傳于洪義榮曰,軍士房承旨入侍。
兵曹口傳政事,副司直單尹行任。
以平安監司沈頤之狀啓,賑穀補縮上下事,傳于洪義榮曰,事關民食,何拘常例?依狀請施行事,回諭。
柳文養,以戶曹言啓曰,卽接廣興倉所報,則因傳敎,七月朔祿俸輸納次,倉官進去于西部龍山坊判府事兪彦鎬所住處,則以爲罪負至重,不敢以生人自處,常廩之受,非所可議,而屢煩官輸,虛辱恩命,益增惶隕,不知死所云。祿俸不爲領受,何以爲之?敢啓。傳曰,令倉官,更爲輸送,可也。
庚戌七月初九日辰時,上御重熙堂。右承旨入侍時,右承旨徐瀅修,假注書趙台榮,記注官白慶楷·金鳳顯,一提學鄭民始,檢校提學吳載純,原任直提學金憙,檢校直閣徐鼎修·鄭東浚·鄭大容,以次進伏訖。民始等曰,日熱尙此未已,聖體,若何?上曰,一樣矣。民始等曰,元子宮三七已屆,區區群下之情,益不勝蹈忭萬萬,氣候諸節,何如?上曰,連爲好過矣。敎憙曰,卿之陞資,誠幸矣。憙曰,寵擢亟加,臣不勝凜惕之至矣。民始曰,本閣實職,只有臣一人,事甚可悶矣。命退,諸臣以次退出。
庚戌七月初九日巳時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命行任,讀公事書判付訖。仍命書榻敎曰,都承旨·左副承旨許遞,前望單子入之,待下批,牌招察任。命退,承史以次退出。
上在昌德宮。停常參·經筵。
藥房提調洪檍,行左承旨李祖承啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承啓曰,同副承旨柳文養,今日不爲仕進,卽爲牌招,何如?傳曰,允。
柳文養啓曰,來十一日專經文臣殿講日次矣,敢稟。傳曰,涼生後更稟。
柳文養啓曰,備邊司郞廳來言,今日賓廳日次,而以國忌正日,不得來會云矣,敢啓。傳曰,知道。
柳文養啓,戶曹郞廳來言,會計案,修正次請出矣,敢啓。傳曰,知道。
柳文養啓曰,宣惠廳郞廳來言,會計案,修正次請出矣,敢啓。傳曰,知道。
以右副承旨柳文養牌不進罷職傳旨,傳于李祖承曰,只推,更爲牌招。
承旨前望單子入之,具㢞·洪文泳·洪義浩,落點。
傳于具㢞曰,左承旨·右承旨入侍。
吏曹口傳政事,以申晤爲興德縣監。
兵曹口傳政事,以金大喜爲會寧浦萬戶,李興瑞爲笠巖別將。
吏曹口傳政事,兵曹參判洪文泳,仍任事,承傳。
傳于李祖承曰,右副承旨入侍。
以咸鏡監司李秉模啓本,南關久置中,安邊等邑折米,以北關公下條相換事,傳于李祖承曰,依狀請施行事,回諭。
以京畿監司金思穆狀啓,喬桐·富平等邑鎭,海溢民戶沈墊事,傳于柳文養曰,因喬桐水使狀啓,方有措辭下敎,傍近邑鹽盆之潰決處,與喬洞原稅,往復道臣,卽爲蕩減,俾無白地徵稅之弊事,分付均廳顧恤,亦依喬桐例爲之事,令廟堂行會。
傳于李祖承曰,坐直承旨入侍。
柳文養,以觀象監提調意啓曰,本監進上供上三書曆註例,有上壬下間,而今此元子宮定號之後,壬間曆註,當爲添入矣。明年三書,今當印造之時,壬間曆註,依例磨鍊添入,元子宮供上三書七政各壹件及白日課參拾件所入物力,依例磨鍊上下之意,分付該廳,何如?傳曰,允。更待下敎磨鍊,可也。
柳文養,以戶曹言啓曰,臣敏輔,今日以慶尙道左漕倉漕船點檢事,出來江上矣,後漕倉所屬密陽等七邑,己酉條田稅及大同合米一萬七千七百七十八石零,太二千五百四十八石零,本倉漕船二十隻裝載,一隻致金海致敗,而所載物,已自本道,仍卽改備,分載於元漕船十九隻,來泊于西江前洋,故一體點檢之意,敢啓。傳曰,知道。
平安監司沈頤之疏曰,伏以皇天祖宗,默垂眷佑,以孔聖降生之年,値慈宮慶壽之節,嗣聖誕降,位號大定,虹流電繞,異瑞交呈,謳歌愛戴,民心已係,邦本增鞏於磐泰,寶籙益延於萬億。上下千百載,更無如吾東今日之大慶,率普臣民,蹈舞懽忭之情,不可以文字言語,形容其萬一,臣與一方黎庶,益不勝延頸攢祝之忱。迺於擧賀之日,特推同慶之恩,不待道路之稟請,直下雷解之大霈,凡諸名編配案者,毋論罪犯輕重,一竝疎放,使之咸囿於吉慶祥和之中,此誠千古曠絶之盛擧也。臣於別諭祗受之日,卽地頒下於配邑,招致諸囚於官庭,詳細布諭,仍卽放釋,當此天地間蠢動之物,無不歡欣皷舞之時,何罪不可赦,何囚不可放,而至於昌城罪人廷楫,雲山罪人健一,渭原罪人範升,一則臣民之血讎,二則劇逆之支屬,其負犯也,關係也,敢與編訖之類,竝擧赦令之中,使之一例放還,偃息牖下,古今天下,寧有是哉?成命之下,奉承無路,放未放原啓中,此三囚竝不得擧論,玆敢冒控自列之章,仰請方命之誅,臣罪至此,萬死猶輕。伏乞聖慈,俯垂鑑察,亟寢三逆囚放送之命,仍降威罰,重勘臣罪,以肅朝綱,以安賤分,千萬幸甚。以平安監司沈頤之上疏,傳于柳文養曰,其中一名,豈欲煩諸文字者?餘二名,一則濟州被配之同罪,疎放已久,一則以法外已多疎放之人,且以渠同生輩言之,後一咸一,次第蒙放,則獨齗齗於健一,亦不成說,此上疏卽爲還下送,只令擧行,形止狀聞,萬一遲滯,當該道伯,當重勘,此意,令政院空書目題送。
掌令閔彝顯疏曰,伏以皇天祖宗,默垂眷佑,聖嗣誕降,位號載定,神人有託,宗祐永鞏,上告下頒,縟儀已擧,我東方億萬年無疆之休,實基於斯,歡欣慶忭,率土維均,而如臣草莽賤品,旣無以進身班行,則祗與田夫野老,瞻望宸陛,遙伸蹈舞之誠而已。仍伏念臣之叨冒見職,今爲四朔之久矣。向嘗冒入文字,恭俟遞改之恩,而微誠未格,天聽愈邈,批諭丁寧,敦召猶前,臣誠惶感交中,不省所措,宜卽復申號籲,而自惟賤陋之蹤,瀆撓是懼,徊徨趑趄,以訖于今,每於朝紙,伏見多臺屢易,而臣獨未蒙鞶裭,則私心悶慼,有不敢頃刻自安者。夫以臣庸陋無似,發迹蔭路,只欲隨分而供仕,無廢世臣之義,得祿而養親,粗伸烏鳥之私,寧有一半分可以擬議於儒學之選,旌招之列者,而緣臣情實,猶未盡顯,始玷薦目,終誤聖簡,淸官美職,安坐而得,遂致名實乖當,進退維谷,靜言思惟,慙悸徒切。乃若今玆邦慶,曠絶史牒,雖瘖聾跛躄,莫不欣欣然皷舞,咸思致身輦下,共伸歡慶之忱,向使臣,得從百執事之後,獲陪嵩呼之班,則豈不是千載一値之榮,而今乃息偃在鄕,全無變動,有若高蹈之士,遐擧而遠引者然,情禮俱闕,罪戾愈積,惶隕恧蹙,益無以自容。至於風憲之任,所係非細,一日虛縻,上關國體,玆敢忘其僭猥,復陳微懇。伏乞天地父母,曲垂鑑照,亟許鐫褫臣職,仍勘臣廢禮虧分之罪,公私不勝幸甚。答曰,省疏具悉爾懇,今番邦慶,寔賴皇天陟降眷佑,此時如爾林下之士,何不進身於大庭賀班,乃以文字替伸乎?延竚之思,今尤如渴,爾須從速幡然,以副予至意事,下諭于掌令閔彝顯處。
庚戌七月初十日辰時,上御誠正閣。諸承旨,持公事入侍時,行左承旨李祖承,右承旨徐瀅修,右副承旨洪義榮,假注書趙台榮,記注官白慶楷·金鳳顯,以次進伏訖。上以喬桐水使南憲喆狀啓,本府海溢,民戶沈墊事。命書傳敎曰,諸道年事,幸有稍熟之望,而本閫,以濱海之地,獨被沈墊,民事極爲可矜,被水民戶,令道伯,詳細抄出,有役者蠲公私當年役與稅,無役者,別給恤典,期於安堵事,分付,鹽盆之均廳稅,亦爲區別蕩減事,一體分付,又以開城留守具庠狀啓,殺獄罪人崔泰獜等,俱已捧結案,其他無他罪囚事。命書傳敎曰,兩囚中,或有可以傅生之人乎?取考原案,論理狀聞事,回諭。又以全羅監司尹蓍東狀啓,高應觀査實事,命書傳敎曰,觀於道啓,論理詳悉,可謂虧破其間委折,金文在之以䵝昧之事,居間造語,極爲痛惡,然文在,則道伯已決處,今無可論,高應觀,別無可執之跡,無礙收用事,分付。又以慶尙左兵使李源狀啓,禁衛軍上送時,發遣虞候照點事。命書傳敎曰,實病之如何,雖未知之,上番軍點閱,事體自別,則閫帥之稱病替行,果有前例乎?令廟堂,詳考草記。又命書傳敎曰,因嶺南左漕倉臭載船隻事,思之足爲反隅之端,本事則尤無奸情之可論,在囚各人,特竝放送事,該留守處回諭,以今霈澤曠蕩之時,一律重囚,猶疎放,況下一等者乎,又況備例囚推之事乎?諸道以臭載事,囚推未準限之類,竝放送後,形止數爻,後錄狀聞事,令該曹,卽爲分付。上曰,全羅道守令·邊將貶下之代,令該曹口傳差出。出榻敎上曰,兵曹參判洪文泳,仍任。出榻敎上曰,右承旨許遞,前望單子入之,待下批,牌招察任。出榻敎命書傳敎曰,今始因內閣公事中,直提學金載瓚家致賻事知之,不可但以嗟惜言,近日直學之不入來,意謂乃叔之故,豈料大臣之長逝乎?已矣難作,半晌無語,大臣賢相也,孝哉友于,藉手事君,向來辭銓一事,不愧古人辭樞密在大臣,特細行疎節,朝家之視遇,誠不等閑,奄然爲古人,惜哉惜哉?聞筵臣言,以大臣遺意,不請諡,不受禮葬云,趙忠定·朴忠僖家,皆成其美,今何强拂?令該曹,參考兩家之例,優送葬需,至於易名之典,烏可不施於此大臣?欲令當日議諡,更思,以厥可紀之善行,無狀德之文者,甚是欠事,令文任,從速撰狀,待狀到卽爲議諡,宣諡日,當遣承旨賜祭,祭文當製下,俸祿仍給,依他例擧行事,分付,大臣逝單,該曹之尙今不爲啓聞,事未前有,萬萬駭然。若無今日自上提敎,不知何時登徹,近於副尉家,猶不拘,況大臣家乎?當該該曹堂上,竝施罷職之典。又命書傳敎曰,畿邑民弊,不可不念,以朴忠僖之勳勞,成其美者,兼軫民邑之弊,猶令京司代給,勿用畿民,況副尉家事,何可只循常格?畿邑擧行,一依忠僖家例,只令地方邑措備,京司物種,參考前例,量宜輸送事,分付。又命書傳敎曰,諸道流竄中,未及考還及不入於流案之類,京畿充軍秩,永宗金順奉,靈巖方四鎭,海西發配秩,興陽趙弄,盈德趙雲行,湖西發配秩,寧海朱福三,珍島宋宗彦,興海郭時濟,鎭海李圭天,任實裵件里金,伊川李中大,湖南漏案秩,寶城李德祚,興德金快孫·吳景雲,萬頃李造音尙,高敞李太孫,茂長田京得,咸悅黃守大,發配秩,忠州李允才,殷栗金大孫,松禾曺甲雄,富寧千業奉,永春金斗應金,竝放送事,分付。永屬奴案秩,古阜殷仲吉·權進發·殷德燁·李昌培·殷瑞采·殷處福·李道興·李元燁·權懿·趙達奎·殷夢恒等,竝頉給,嶺南漏案秩,三嘉張益汗,蔚山金弘漸,咸昌黃二大,寧海裵宗伊,長鬐金光淵,發配秩,珍島權得文,文義金泰亨,瑞山禹召史,海南李三才。北關漏案秩,茂山李維愼等,竝放送事,分付。今日星火行會配所道及發配道,關西未放秩中,更思鐵山尹心洪,龍川李光益,以常所親密之漢,罪惡未彰之前,往來謫所,容或一分可恕?且其所犯,在於被臺論發配之時,曠蕩之典,豈或獨漏?特竝放送事,分付。命退,諸臣以次退出。
上在昌德宮。停常參·經筵。
傳于柳文養曰,左承旨入侍。
都承旨前望單子入之,柳戇落點。
以都承旨柳戇牌不進推考傳旨,傳于李祖承曰,許遞。
承旨前望單子入之,尹行任落點。
以右承旨尹行任牌不進罷職傳旨,傳于李祖承曰,許遞,前望單子入之。
兵曹口傳政事,副司直單尹行任。
李祖承啓曰,吏曹判書洪良浩,參判趙鼎鎭,參議曺允大牌不進推考傳旨及罷職傳旨,今方捧入,而開政命下之後,如是違牌,事甚未安,判書陳疏入啓,參判更卽牌招,何如?傳曰,允。參議只推,一體牌招。
洪義榮啓曰,吏曹參判趙鼎鎭,參議曺允大牌不進推考傳旨及罷職傳旨,今方捧入,而開政命下之後,連事違召,不卽擧行,事體所在,誠極未安。參判所當更請牌招,而係是一日三牌,何以爲之?敢稟。傳曰,參議只推,一體牌招。
洪義榮啓曰,吏曹判書洪良浩,旣有入來開政之命,而屢度催促,終不入來,事體所在,誠極未安,推考警責,仍卽牌招開政,何如?傳曰,允。
傳于洪義浩曰,同副承旨洪義浩,赤梁僉使除授,當日辭朝,時任僉使,遞付京職。
傳于洪義榮曰,左副承旨入侍。
洪義浩,以兵曹言啓曰,今番都政,新除授高嶺僉使李宅永,老母年今八十一歲,新門別將金之澤,老母年今八十一歲,法不當遠離赴任,竝呈狀乞遞,北別付料軍官許鍰,以折衝,備擬於永達萬戶,至蒙天點,有違格例,臣之蒙未覺察,不勝惶恐,而高嶺僉使李宅永,新門別將金之澤,依法典改差,永達萬戶許鍰,望筒勿施,何如?傳曰,允。金之澤,以別看役,效勞於園役,今以親年,無故作散,是豈重所重之意乎?限內邊將,如有準瓜者,作窠擬入,無則權付摠校,待窠充實,以爲需用久勤之地事,分付,可也。
有政。吏批,判書洪良浩,牌不進,參判趙鼎鎭,牌不進,參議曺允大進,左承旨李祖承進。啓曰,判書洪良浩,參判趙鼎鎭,竝牌不進,小臣獨政未安,何以爲之?敢稟。傳曰,只出緊任,以金憙爲禮曹判書,洪明浩爲禮曹參判,徐瀅修爲禮曹參議,吳載純爲判義禁,李奎升爲監察,兼掌令單鄭東觀·徐榮輔,兼春秋單朴尙春,東興君單崔來元,碧恩君單吳喜昌。
兵批,判書李進,參判洪文泳病,參議尹行元病,參知李師濂病,左副承旨洪義榮進,以金憙爲都摠管,李潤基爲部將,副護軍單南履五,副司直單具㢞·丁範祖·徐瀅修,副司果單吳泰賢,同知單崔彭齡,僉知單具絎·姜周昌·林浚昌,爲梨津萬戶,金振夏爲新門別將,金慶郁爲永達萬戶,尹守範爲高嶺僉使。
傳于李祖承曰,刑曹判書前望單子入之,待下批,牌招察任。
刑曹判書前望單子入之,趙鼎鎭落點。
傳于李祖承曰,大比當前,檢田稍早,上京守令中,蔭倅,待科後當下去,而文武守令,則皆令今日下送後,草記,未下直守令,竝令當日辭朝。
李祖承啓曰,未下直守令,竝令當日辭朝事,命下矣。草溪郡守尹昇東,濟州判官李徽祚,平海郡守吳徹常,咸從府使徐有建,固城縣令元永龜,沃溝縣監吳鼎漢,康津縣監李寅植,泰安縣監申相文,狼川縣監吳相祿,永同縣監金履錫,高靈縣監吳泰齊,永春縣監李明誠,鎭川縣監朱南述,龍安縣監具馨遠,牙山縣監李羲文,金化縣監洪大榮,兩司俱未署經,而大司諫李頤祥,正言鄭景祚·柳誨,掌令閔彝顯·任長源,持平韓永逵·鄭來百,俱在外,大司憲尹尙東,司諫沈埉未肅拜,只有執義成種仁,獻納李太亨,無以備員署經云,大司憲尹尙東,司諫沈埉,竝卽牌招,以爲署經之地,何如?傳曰,允。在外持正許遞,前望單子入之,待下批,一體牌招署經,兩司中,一司署經,則一司除署經,使之辭朝。
兩司前望單子入之,持平柳師模·鄭履綏,正言丁若鏞·尹悌東落點。
洪義榮,以漢城府言啓曰,朝官年七十,士庶年八十以上,各部修成冊報來,故別單書入之意,敢啓。傳曰,皆以口傳下批,可也。
兵曹口傳政事,以李尙佐爲同知。
柳文養,以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將,與該營中軍,眼同取才,以其居首者,塡差之意,敢啓。傳曰,知道。
柳文養,以備邊司言啓曰,頃因咸陽御史崔顯重別單,保米布反餘穀,寺奴婢斗斛火稅等,各項弊瘼,詳査登聞之意,覆啓分付矣。卽見慶尙監司李祖源狀啓,則各邑保米布等諸條,已爲嚴飭矯革,而至於火稅,則咸陽郡守鄭東閔牒呈內,以爲本郡火田,多在嚴川·馬川·栢田·甁谷等四面,而嚴·馬兩面,土瘠陳廢,上納火稅,指徵無處,元田耕食之民,均排當納矣。乙巳金判書家差人,持戶曹關文下來,賜牌結卜,以挾加執卜者,嚴川爲二結十六負七束,馬川爲五結九十三負三束,自官助給,爲二結,而每結收稅,定以十兩收納,始自戊申,因戶曹關折受結卜,劃付元田,依例出稅,而栢田·甁谷兩面,陳廢火稅之分徵民間,亦如嚴·馬川,而丙午八月,又以元田挾加樣,栢田四結,甁谷二結三十一負執卜後,稅錢,各自洞中備給,戊申出稅之後,栢田則就元田畓一斗落,錢三分式收納,甁谷則如前洞徵,嚴·馬川,自官助給二結,丙午以後,替徵於該面書員云矣。蓋此折受執卜,初非量外之地,又無打量之事,而該郡架虛修案,一地三稅之說,果非爽實,到今覈實之後,合有釐正之道,而元稅賜牌,俱係體重,有非自下請減者,恭俟處分爲辭矣。觀此該邑報辭及道臣結語,則當初望定,雖以挾加而執卜,到今呼冤,謂是元田之加徵,地不加闢稅,則疊應折受之地,便屬六里之靑山,元田之主,不免三稅之白徵,民怨旣已登聞,邑報有此査正,則決不可仍而置之,咸陽郡嚴川等面折受,與出稅,一傡停罷之意,分付道臣及戶曹,何如?傳曰,允。代土,待望呈,卽爲成給文券,可也。
柳文養,以備邊司言啓曰,以慶尙左兵使李源狀啓,禁衛軍上送時,發遣虞候照點事。傳曰,實病之如何,雖未知之,上番軍點閱,事體自別,則閫帥之稱病替行,果有前例乎?令廟堂,詳考草記事,命下矣。取考勝錄,則上番軍點閱,或値災年,則以來往之煩弊,營將之替點與否,前期陳聞,待回下擧行,則有之,而初不狀聞,直爲替送,前所未有。今此慶尙左兵使李源之病勢輕重,雖未知如何,而都會點閱,事關師律,則不爲狀請,擅令替點,創行無前之擧,萬萬可駭,當該兵使,爲先罷職,令該府,拿問處之,何如?傳曰,揆以紀綱,不可仍置,而猶未知事例與委折,卽爲査問該道臣處,待其報來後,更爲指一草記,可也。
知事金漢耆疏曰,伏以皇天眷佑我宗祊,禎祥著徵,元嗣誕降,國勢奠磐泰之固,殿宮貽嘉悅之情,上告下布,賀儀載擧,帀域臣民,孰不蹈舞相慶,延頸而拭目哉?如臣罪累癃廢,亦幸須臾無死,獲覩無前之大慶,瞻望魏闕,攢祝欣聳,尤倍於他,竊不勝曲踊而巨踴焉。第念臣,爲臣無狀,釁孼山積,杜門蟄伏,血泣訟愆,于今十餘年矣。不料身逢慶會,霈澤旁流,甄收之恩,亦及於夢想之外,臣誠尙怳震越,不知所以自措也。嗚呼,臣之叔姪遭罹之罔極,自有人臣以來,所未有也。萃千古之窮凶,集天下之極惡,都輪一身,脫出不得,非聖上之至明,則湛滅久矣,靡聖上之至仁,則薤粉必矣。生死肉骨,不足以喩此鴻恩,隕首結草,不足以酬其萬一,有如此罪釁,荷如此恩造,已是人臣萬萬踰涯之寵渥,況可夤緣倖會,狃恃眷慈,自同無故,揚揚殫冠也哉?去就一節,已無可論,復入脩門,此生已矣。惟是國有大慶,八域同忭,喑聾跛躄,擧皆皷舞於象魏之下,臣獨何人,跡阻淸班,未伸鰲忭之忱,言念及此,自不覺血淚之被面也。仍伏念臣家所遭,論其罪名,則無非罔赦之大憝,語其事實,則實是䵝昧而難明。惟我聖明,無幽不燭,至下甲辰秋傳敎,感祝隆恩,不知死所,然時因公議峻發,旣不得頒下,則擧世何由悉其裏面之實狀乎?臣非不知剖心瀝血,一番洞陳於天地父母之前,而嚴畏隱忍,蓋亦有待,今臣疾病癃衰,去死無日,深恐一朝溘然,永抱不瞑之恨,故玆因乞免之章,冒萬死略暴顚末,伏願聖慈,哀矜而垂察焉。嗚呼,世之所以討罪臣家者,卽四大案也。辛卯事,臣於昨冬一疏,已陳梗槪,而旣未承批,終至還給,則區區情事,便同未暴,故不避煩猥,更此略陳焉。臣於其時,忽聞有扈衛之命,心甚警遑,急於承候,蒼黃馳進,見阻作門,標信出來,始得入去,則厚謙,已先承候而退矣。臣則旋承御將特除訓局兼察之命,直出陣上,翌日因傳敎,始爲入侍,萬目所覩,焉可誣也?若乃臣之罪,則有之,臣在陣上時,臣姪,以書來曰,伏見聖敎,則彼必不免,而事涉黯䵢,無以服其心,若至處分之境而有下詢之事,須先陣扈衛之無名,仍暴其平日蘊結,使已張之擧,歸於有名云云。所謂平日蘊結,卽臣姪壬辰疏中論列事,而慈殿所以下敎於臣而使之陳達者,亦一般義理也。只緣厚賊在旁,漏泄是懼,未免泯默而退,是則臣乃負先朝負慈聖之罪人也,以此罪臣,臣何敢辭也?至於辛巳事,聖明洞燭無餘,甲辰昭釋之敎,詳載記注,而特以未頒布之故,臣不得見,然伊時賜祭文,又以今此提諭,亦出於明其事實無他之意爲敎,則惟此恩言,開釋丁寧,臣雖自解,何以加此?闔門泣祝,感結幽明,然彼輩,非不知聖意之昭釋如此,而輒以此把作話柄者,只以事係宮禁,跡涉難明,故憑藉虛影,捏合爲說,直驅人於黯黮罔測之科,臣何敢以聖明之俯燭,晏然自恕,不爲一言陳暴乎?蓋於其時,臣兄方在草土,適因內下御札之仰復,略陳朝臣之弄權,以冀聖明洞察,審於用舍之際而已,事實不過如此,豈有他哉?至於尹塾·沈樂洙輩,相繼聲討,則言之無倫,誠不足多辨。然熟之疏曰,惟彼兩賊,蚓結龜柱,蛇蟠啓禧,暗煽禍機,譸張凶論,謀逼我聖上,幾乎不安於貮極。噫嘻,何其言之閃倐陰祕,使人莫測其端倪也?然此有一言可破者,我聖上正位貮極之前,翬賊已死,則其所謂蚓結臣姪,而謀逼聖上,不安貮極者,是果何說也?卽此一款,可見其急於陷人,專事搆捏,而不暇顧其事實語勢之自歸虛妄也。且當翬晩秉權之時,臣姪,年甫弱冠之一蒙騃也。假令眞有凶謀,譸張謀逼,如渠所云,是果何等事,而乃與蒙騃一布衣,蚓結綢繆者,參以事情,揆諸理勢,其果一毫近似乎?況臣家之於翬晩,趨向氣味,本自燕越,此乃一世之所共知,則如此誣捏,只資旁觀之嗤笑而已,顧何快於其心哉?其疏又曰,與晦及龜柱,潛議者何說,所營者何事?其凶言逆節,臣不敢一一枚陳,此亦不在多辨,果令臣姪,眞有是事,則其潛議之爲何說,所營之爲何事,何憚而不指的直陳,而徒爲此半吐半呑,囫圇隱眩之說也?忠憤所激,挺身討逆者,固如是乎?此無他,其心切於效忠凶徒,而必欲爲建德報仇,故雖其脅勒驅人,無所不至,而終無奈事實無據,摸捉不得,則其所爲說,自不得囫圇呑吐耳,此不待知者而後覰破其情狀也。至若沈樂洙之疏,特一尹塾之傳法沙門,臣不欲掛諸齒牙,而其爲說,一節深於一節,指意尤極凶憯,此何等說,而乃敢白地做出,肆然陳列於殿下之前,若是其無忌也?其他許多論列,率皆雜亂汨董,專沒倫脊,捏莘群凶,打成一圈,牽拽一人,傳之衆逆,其所自以爲巧密者,適足以盡露其肝肺也,可哀不足辨也。至於峸事,臣姪率幕之職,惟是東藩,其時徐有大·尹重淵,以啓請率去,重淵雖故,有大尙存,親幕與否,一問可辨,且尹九淵之死,出於峸之毒手,故擧世無不痛惋,而臣姪嫉之最甚,稠坐顯斥,不遺餘力,渠或踵門請見,亦必拒而不受,臣與臣兄,待罪戎垣,亦多年所,而將官之望,一不檢擬,以是渠常出怨言曰,吾之見枳,由於泥峴,泥峴,卽臣等所居之洞名也,如此事狀,在朝文武,亦多知之,據此以觀,則假令臣姪,以下九字刀割何必擇世所共棄已所深惡之人,以爲彼之羽翼哉?且臣姪,以下四字刀割其勢不能獨辦,以慈聖盛德,其肯掩覆而容貸乎?此不待半辭之畢,而可知其必無也。噫,此說之作,蓋有源委,自來凶徒,皷唱凶言,播之一世,繼而以下七字刀割實其言,甚至於樂洙疏中,以下十一字刀割啓能主其謀云,則其語脈所歸,昭不可掩矣。噫嘻痛矣,此輩之誣悖凌犯,無所顧忌,一何至此之甚也?況臣姪之於能逆,本是風馬牛之不及,而以下七字刀割起於起處,能逆,實主其謀,則今乃强援臣姪,牽合能賊,是何等白地虛罔之說也?此不過渠輩,自脫其罪犯,而移禍他人之計也,其情態之奰慝,誠不忍正視也。至於量·事,渠本自處以讀書之人,當時湖右士夫,孰不過從?臣家曩在湖中,故臣姪兒時,亦數次相面而已,伊後臣家眷居京師,則聲聞罕及,不復相接,及乎臣姪謫居海島,則防禁至嚴,家信亦不得相通,況湖海千餘里之地,雖欲潛通凶謀,密勿相關,其勢末由矣。且令臣姪,眞有通謀之事,則其時鞫案,昭在王府,一番審覈,自可立判,何待臣費辭自暴也哉?大抵臣姪壬辰一疏,亶出愚忠,而賦性狂戇,嫉惡太過,積忤一邊,仇怨溢世,逮夫丙申被謫之後,群憾竝起,乘機下石,自是理勢之所必至。於是乎衆罪群惡,咸歸甌臾,毒鋒叢鏑,四面而至,十餘年來民憂國計,擔却一邊,惟以殺得臣姪,湛滅臣家,看作大事業,轉輾誣衊,打成膠漆,雖無恩怨之人,擧疑以莫頃有,則雖聖上日月之明,亦何由盡燭其覆盆之冤哉?臣與臣姪,罪負惟均,生死禍福,宜無異同,不幸臣姪抱冤庾死,臣獨頑忍,尙全螻命,而目今病勢,死亡隔紙,若於一縷未絶之前,終不得仰首一暴,則不但生爲不忠之人,死作不忠之鬼,將何顔面,歸見臣姪於地下乎?臣情到此,其亦窮且慽矣。嗚呼,擧世必欲擠陷之,殿下必欲全保之,擧世必欲糜粉之,殿下必欲拂拭之,旣以臣弟,特除西邑,又以微臣,甄授摠府,恩至渥也,德至厚也。攢手感泣,報答無階,揆以義分,豈敢一刻逡巡,而不但臣之自來情地,如右所陳,狗馬之疾,積年沈痼,而數月以來,重添危症,奄奄床笫,人鬼未分,似此情病,豈有一分承膺之望哉?玆敢略陳短章,仰暴悲悃。伏願聖上,俯垂鑑諒,新除職名,亟許鐫免,格外誤恩,永勿復加,以卒終始生成之澤,仍治臣逋慢之罪,以肅朝綱焉。臣始擬躬詣城外,瀝血拜章,抖擻病神,擔舁登途,未及半程,氣息昏顚,㱡㱡道旁,無路前進,敢使家僮,替呈喉院,臣罪至此,尤合萬死,臣無任震越崩迫血泣祈懇之至。答曰,省疏具悉。年前罪名蕩滌之後,卿之兄弟,豈可逡巡乎?辛卯事,昨年傳敎,已備悉,辛巳事,甲辰傳敎,昭載記注及賜祭文,大抵誦諭慈敎於廷臣,出於爲慈殿仰釋,豈待卿疏云云乎?趙峸事,亦詳載於甲辰傳敎中,此則尤不必多辨,附陳戊戌事,元無公家文蹟之見存,則非卿家所可替引者,今番除拜,爲承候所重也。且甲辰以後,亦自別焉故耳。承候不在於職名有無,病亦難强云,新除摠管之任許遞。傳于柳文養曰,甲辰傳敎,只頒於中外,不出朝紙,其家人之以傳敎餘意,一番伸謝,不是異事,原疏雖已賜批,到今事屬先天,無異灰冷,則某事某事之追提,其可成說乎?況本事中,亦有關於禁令處,此後丙申以前事,更爲追提於章奏者,不但勿捧,直於啓板前付丙後,微稟事,該房知悉。
吏曹判書洪良浩疏曰,伏以皇天眷佑,祖宗垂騭,錫以祚胤,篤生元嗣,乃在先聖降世之年,慈宮千秋之日,百祥效靈,四重騰謠,丕號早建,國本大定,億萬年無疆之籙,自此基矣。臣於親臨受賀之日,獲廁侍衛之列,共獻蹈抃之祝,榮慶之忱,曷有其極?仍伏念臣,向叨銓部,奉職無狀,自速人言,聲罪至嚴。伏蒙聖度涵貸,不加之罪,詞垣理官,寵除聯翩,臣於是感激惶霣,無地自容,始則引義獲遞,終焉因事暫膺,有愧廉義,方切恧蹙,乃於千萬意外,又伏承天官之命,臣實愕然失圖,莫省所以也。噫,僨敗之地,覆轍不遠,彈射之餘,曲木猶驚,臣之處義,不待臣自言,而卽通朝之所共諒,抑淵鑑之所俯燭也。夫朝紳之被論者,前後何限,而各以輕重深淺,爲之進退焉,今之論臣者,一則曰薦望之不叶也,一則曰政注之駭惋也,一則曰通淸之放恣也。有一於此,猶是政官難冒難貰之重案,況兼此三者,而擬之以刊削之律乎?以若罪名,未蒙勘處,雖在他官,猶不宜揚揚束帶,況於見職,尤何敢唐突抗顔,以益無忌憚之罪乎?夫有國所重,先張四維,明主使下,必重大防,臣之去就,不獨爲一身之私也,抑臣之區區私情,實有所萬萬危臲者,豈可不仰首鳴呼於孔邇之天乎?臣以至畸之蹤,至鈍之姿,孑然無朋,冥然獨行,譬如孤帆短楫,遽抗無涯之津,一遇驚濤,不碎則墊,理必無幸,臣自受重任以來,咎悔層積,孤負甚多,微我聖上,曲加庇覆,何以獲免大戾,而今乃不欲終棄,復畀已僨之地,俾贖旣往之愆,臣豈不知仰感知眷,俯思報效,而乍涉迷津,已遭傾敗,今又褰裳而赴之,必至滅頂而後已,當此之時,雖以我聖上至仁至慈,將何施拯救之恩乎?情窮勢急,跼蹐靡措,嚴召之下,冒犯違傲,玆敢疾聲哀籲於仁覆之下。伏乞天地父母,俯察危苦之情,特垂全保之恩,將臣新授銓任,亟命刊改,以靖私義,以伸臺議,不勝萬幸。答曰,省疏具悉。督出近於迫束,重任亦難徑遞,卿其勿辭,入來開政。
咸鏡監司李文源疏曰,伏以惟天惟祖宗,默垂眷棐,泰運鼎新,元子誕降,四百載基業冞鞏,億萬生謳歌有屬,環東一域,擧囿於手舞足蹈之中,而如臣之恩深世祿,義篤同休者,顒祝之餘,歡欣抃祝,尤當如何哉?臣於昨日前席,以今十三日辭陛之意,有所陳達矣。仍伏念臣之父母墳山,在於京畿富平地,久曠省掃之餘,又當遠離,瞻望松楸,倍切耿結,以臣孤露餘生,叨此恩榮,不洎之痛,益難自抑,若於發行之前,費了一日,庶可得以往省,少伸此區區至情,玆敢不避煩猥,略入文字,仰暴衷懇於孝理之下。伏乞聖慈,俯垂鑑諒,特許恩暇,曲遂私願,千萬幸甚。答曰,省疏具悉。卿其除辭朝往省。
刑曹判書金憙疏曰,伏以惟天惟祖宗,默佑陰騭,先聖舊甲,慈宮晬辰,聖嗣誕降,縟儀載擧,擧國臣庶,莫不皷舞,如臣之廁跡近密,蒙恩最深者,其所以歡欣蹈抃,尤豈不萬倍恒品?仍伏念臣,以罪徼恩,善地薄補,已不勝感惶,而歸趁彌月之慶,得與呼嵩之班,揆以私分,榮幸又極。迺於千萬匪意,忽被陞擢之命,臣伏奉除旨,懍惕惝怳,莫省攸措。噫,以臣之不才無能,最居人下,而偏蒙我聖上特達之知,庇覆抆拭,節次推遷,世所稱淸官華銜,無不兜攬,臣每一循省,踰涯是懼,而今又拔於亞卿之列,寘諸八座之位,是豈臣夢寐所到耶?況玆見叨之職,卽是議讞劇地,而臣之疎闇不識務,自知亦明矣。以臣而當此任,不啻如蚊山蚷河,而乃殿下擧而畀之,不少難愼,臣之危屬悸恐,固已極矣,而在聖朝器使之方,亦豈容若是耶?日屆三七,誠切起居,雖不敢不章皇肅命,冒登文陛,而震駴之忱,歷日靡定,玆敢猥陳至懇,仰干崇嚴。伏乞天地父母,曲垂鑑諒,亟命有司,收還臣新除秩職,以重公器,以安私分,不勝幸甚。答曰,省疏具悉。卿其勿辭行公。
庚戌七月十一日卯時,上御重熙堂。左副承旨入侍時,左副承旨洪義榮,假注書趙台榮,記注官白慶楷·金鳳顯,以次進伏訖。上命書公事判付訖。命書傳敎曰,政官牌招開政。命退,承史以次退出。
庚戌七月十一日午時,上御誠正閣。右副承旨與詣臺臺臣入侍時,右副承旨柳文養,假注書趙台榮,記注官白慶楷·金鳳顯,執義成種仁,獻納李太亨,以次進伏訖。上曰,臺臣進前傳啓,而只奏下端,可也。種仁·太亨曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·會遂·李觀源,竝令王府,設鞫得情。上曰,不允。種仁·太亨曰,請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。種仁·太亨曰,請物故罪人國榮,亟施孥籍之典。上曰,不允。種仁·太亨曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。種仁·太亨曰,請減死定配罪人廷楫,亟令王府,設鞫嚴問,期於得情。上曰,遽從之嫌小,曠蕩之義重,此等處,豈可膠守常格?依啓。種仁·太亨曰,請物故罪人在簡,亟施孥籍之典。上曰,此啓亦然,依啓。種仁曰,請爲奴罪人金壽賢·河翼龍,竝令王府,設鞫得情,夬正王法。上曰,不允。種仁曰,請罪人寧鎭,亟令王府,設鞫嚴問,期於得情。上曰,此啓亦然,依啓。種仁曰,請逆臣承烈,亟正邦刑。上曰,此啓亦然,依啓。種仁曰,請驥顯,設鞫得情,夬正王法,翼魯及龜顯二歲等七罪人,竝卽設鞫得情,施以當律。上曰,此啓亦然,依啓。太亨曰,請爲奴罪人金壽賢·河翼龍,亟令王府,設鞫得情,夬正王法。上曰,不允。太亨曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。太亨曰,請恒·善支屬,亟命散配,時謙兄弟,竝投絶島,以嚴隄防。上曰,此啓亦然,依啓。太亨曰,請巨濟府絶島安置罪人朴宗集,亟令王府,拿鞫得情,施以當律。上曰,此啓亦然,依啓。太亨曰,請逆賊尙魯,亟施孥戮之典。上曰,不允。太亨曰,請逆臣承烈,亟令王府,夬正典刑。上曰,此啓亦然,依啓。太亨曰,請驥顯設鞫嚴問,期於得情,夬正典刑,翼魯亟令王府,嚴鞫得情,以正典刑,逆賊驥顯之弟龜顯,設鞫嚴問,期於得情。上曰,此啓亦然,依啓。太亨曰,請龜顯二歲等七罪人,更令王府,竝爲捉囚,嚴鞫訊問,期於得情。上曰,此啓亦然,依啓。命退,諸臣以次退出。
庚戌七月十一日未時,上御重熙堂。左承旨入侍時,行左承旨李祖承,記事官徐有聞,記注官白慶楷·金鳳顯,以次進伏訖。上命書傳敎曰,擧國同慶,萬姓胥歡,而殿宮之心,一有未盡慰釋之端,予雖欲與擧國萬姓,偕此歡慶,而予心當如何?殿宮,不以私親槪于心,以予靡不用極之道理,此時豈可泛過?廷臣聞此,寧不體認而知感乎?今日之敎,一則出於仰慰,二則出於供悅,自此時節承候,申修宮中故事,不可容已。大抵向來事,卽一滄桑,眞所謂莫之爲而爲,到今皆屬先天,況起居之禮,無關於官職,令兩本宅,體悉此意。又命書傳敎曰,欲一見之慈心,予豈不仰體乎?慈敎雖不要見之,予亦豈不思所以仰慰乎?日前付軍職時,前承旨洪樂信兄弟之一爲一否,甚如何?且有未及筮仕者一人,此兩人,付以軍銜,以開起居之路。夫孰曰不可?予之今日之此敎,自有斟量者久,令該曹知悉。又命書傳敎曰,年前傳敎,已有槪示以本事藉賣於他事,固近於覬覦,外此何拘何靳?且今霈澤旁流,物無不遂,則常所如噎在喉之事,始可以一諭矣。乙未科榜事,削科復榜,區別非不知萬萬苟且,而年前傳敎亦言之,最初區別,䵝昧莫甚,雖曰收議於大臣臺臣而爲之,大臣臺臣,旣非躬親預知於考券之時,則所謂區別,卽一摸索,已復科之八人,帖息久矣。未復科之十二人,無論生者死者,齎切骨之恨,抱不瞑之冤,此猶屬於渠輩私情,觀於已稔聞之數人,亦足以反三隅,如洪時溥·李心淵,試作之考券者無罪,罪獨及於擧子,餘安知無似此斑駁之事乎?然則所謂區別,反不如不區別,復榜者,有甚立跡而復榜,削科者,有甚執痕而削科?未復榜十二人,依八人例施行,一以正事面,一以正刑政。大抵義理也者,天下之公共物事,今時之有口者,後世之具眼者,無一携貮之論,參差之見然後,方可謂公共,此所以削科一款,特命勿載於明義錄撰次時者,未有擧措得宜,而義理不伸,今玆十二人之一體復榜,意蓋深長,廷臣,豈必有橫議?須知處分之本意,在於公共。又命書榻敎曰,都承旨前望單子入之,待下批,牌招察任。又命書榻敎曰,同義禁具㢞仍任。又命書榻敎曰,承旨前望單子入之,待下批,牌招察任。命退,承史以次退出。
上在昌德宮。停常參·經筵。
李祖承啓曰,合辭方張之時,憲府無詣臺之員,事甚未安,除在外·傳旨未下·未署經外,未肅拜呈告人員,竝卽牌招,何如?傳曰,允。
李祖承啓曰,大司憲尹尙東,執義成種仁,牌不進,掌令閔彝顯·任長源在外,持平鄭履綏未署經,一員未差,監察茶時之意,敢啓。傳曰,知道。
李祖承啓曰,右副承旨柳文養,今日不爲仕進,卽爲牌招,何如?傳曰,許遞,前望單子入之。
承旨前望單子入之,金光默·李益運·李晩秀·沈晉賢落點。
李祖承,以吏曹言啓曰,大比當前,檢田稍早,上京守令中,蔭倅待科後當下去,而文武守令,則皆令今日下送後,草記事,命下矣。成川府使黃昇源,安州牧使李敏采,淮陽府使韓晩裕,江陵縣監李集斗,定州牧使李潤彬,安岳郡守李命勳,鳳山郡守王漢禎,順天府使尹光顔,靈光郡守鄭致淳,洪原縣監丁志元,申飭纔已下送,而泰川縣監沈晉賢,柒谷府使徐有秉,屢度催促,終不下去,其委折依下敎,問于該守令,則泰川縣監沈晉賢,以爲臣於今番上京之路,意外事端萬萬奇怪,揆以事體,決難還任,雖甚猥屑,玆不得不略陳梗槪矣。臣於六月二十三日申後,得接本道監營關文,則以臣差定陪箋差員,仍令罔夜馳進營下,故臣汲汲治發,達宵驅馳,翌朝到安州境,則兵營關文,又爲來付於路次,謂之製述官差定,賀箋使之製送,果以差員之行,不容晷刻遲滯,箋文未暇製送,歷路雖過城外,而事勢忙迫,不得迂廻入謁之意,文報矣。追聞兵使,頗有慍意,營邑之間,體例亦重,臣遂暫爲停行,入去請謁,則兵使果發暴怒,不許相接,隨行邑隷,又令拘囚,蓋此守令請謁,上官拒塞,實是前所未聞之例也。臣如能一分見重,則其所侮辱凌踏,豈至此極乎?差員之行,雖已移差,爲伸蹈忭之忱,請由上京,而旣遭無前之侮辱,恬不知恥,又復渡浿,則非但爲吏民之嗤笑,抑亦貽搢紳之羞恥,淟涊還任,實無其路,飭敎之下,惶恐俟罪云。柒谷府使徐有秉,以爲臣去月二十七日,受由上京,而間遭事故,有法典應爲給由之事,姑爲留京,未卽發行云,今此兩守令之或因微嫌,或稱私情,飭敎之下,無意還官,事體所在,誠極未安,本曹請推之外,無他可施之罰,何以爲之?敢稟。傳曰,知道。泰川縣監沈晉賢事,觀此草記兵使擧措,極爲顚倒,因公幹馳進,自有所重,雖戞過,不當如是相較,以此以彼,兵使妄率甚矣。不可勒令還任,承旨見窠點下,弊邑數遞宜念,其代口傳差出,待下批,明日辭朝,柒谷府使徐有秉,聞其事勢似然,不必論罪矣。
承旨前望單子入之,具㢞·尹行任·鄭大容·白師謹落點。
吏曹口傳政事,以李東稷爲泰川縣監。
鄭大容啓曰,玉堂上下番俱空,事甚未安,校理李晴·閔昌爀,修撰朴基正,副修撰沈興永,竝卽牌招,以爲推移入直之地,何如?傳曰,允。
尹行任啓曰,校理閔昌爀,修撰朴基正,副修撰沈興永,牌不進罷職傳旨,今方捧入,而校理李晴,副修撰李鼎德在外,玉堂上下番俱空,事甚未安,副校理李尙度·金翰東,修撰韓光植,竝卽牌招,以爲推移入直之地,何如?傳曰,允。
傳于李祖承曰,左承旨入侍。
吏曹口傳政事,以洪益烈爲金化縣監。
以京畿監司金思穆狀啓,前郡守柳載熙通政及僉知官敎疊下,還爲上送事,傳于李祖承曰,當該銓堂推考,以加設同知官敎,更爲修正下送。
兵曹口傳政事,以朴道雄爲同知。
兵曹口傳政事,都摠經歷柳弘源,內乘洪栒,相換。
鄭大容,以禮曹言啓曰,傳曰,年前傳敎,已有摡示,以本事藉賣於他事,固近於覬覦外,此何拘何靳?且今霈澤旁流,物無不遂,則常所如噎在喉之事,始可以一諭矣。乙未科榜事,削科復榜之區別,非不知萬萬苟且,而年前傳敎亦言之,最初區別,䵝昧莫甚。雖曰收議於大臣·臺臣而爲之,大臣·臺臣,旣非躬親預知於考券之時,則所謂區別,卽一模索,已復科之八人帖息,久矣。未復科之十二人,無論生者死者,齎切骨之恨,抱不瞑之冤,此猶屬於渠輩私情,觀於已稔聞之數人,足以反三隅,如洪時溥·李心淵試作之,考券者無罪,罪獨及於擧子,餘安知無似此斑䮕之事乎?然則所謂區別,反不如不區別,復榜者有甚立跡而復榜,削科者有甚執痕而削科,未復榜十二人,依八人例施行,一以正事面,一以正刑政,大抵義理也者,天下之公共物事,今時之有口者,後世之具眼者,無一携貮之論參差之見,然後方可謂公共,此所以削科一款,特命勿載於明義錄撰次時者,未有擧措得宜而義理不伸。今玆十二人之一體復榜,意蓋深長,廷臣豈必有橫議?須知處分之本意,在於公共事傳敎矣。復科榜目,令成均館,修正以入,試券收聚,改付紅籤,紅牌成給等事,依前例,令政院吏曹,稟旨擧行,而至於復一,則係是劇逆之子,朴宗集則方在臺啓依允中,不得一體擧行之意,敢啓。傳曰,知道。
尹行任,以戶曹言啓曰,卽接廣興倉所報,則因傳敎,七月朔祿俸輸納次,倉官進去于西部龍山坊判府事兪彦鎬所住處,則以爲屢勤輸送之命,而萬無祗承之路,惶隘罔措,只自伏地俟譴云,祿俸不爲領受,何以爲之?敢啓。傳曰,令倉官,更爲輸送。
鄭大容,以備邊司言啓曰,有司堂上差出事,命下矣。前咸鏡監司李秉模,還差備堂,使之仍察有司之任,何如?傳曰,允。
尹行任,以義禁府刑曹言啓曰,京畿定配罪人等,依別單書下,通津朴一金放,喬桐八同,永宗洪乙金,各其配所官永屬官奴,徒流案,更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,忠淸道定配罪人等,依別單書下,懷仁奴福乭,牙山奴億重,永屬官奴,徒流案更勿懸錄,永春奴興福,公州巡營永屬營奴,徒流案更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,慶尙道定配罪人等,依別單書下,長鬐溪佑,比安順德,泗川英伊,南海斗一,昆陽勒,昌原黃仁琰,熊川就成,安義八龍,丹城處女,金山張世大,慶山郁,慈仁右丁,草溪丁金,竝放。巨濟,後得,道內他邑梁山郡移配,煥翼,道內罪人所無邑金海府移配,河東七孫,鎭海順希,丹城不希,昆陽郡竝移配,南海億榮,原春道蔚珍縣,熊川粹賓,黃海道長淵縣,丹城粹臣,平安道鐵山府,竝移配,三嘉仲一,丹城縣移配,永屬官奴,徒流案更勿懸錄,巨濟成云·慶春·昌運·江阿之,泗川俊愛,南海成福·貴丹,鎭海尙愛,興海小弘,丹城於仁連,東萊金準泰,淸河金召史,順興行伊,宜寧得一等,竝永屬官奴婢,徒流案更勿懸錄,長鬐孫貴榮,鎭海韓景勛,機長韓尙文·金景得·林天祿等,本鄕問于內侍府,則貴榮全羅道康津縣,景勛黃海道谷山縣,天祿豐川府,景得京畿朔寧郡,尙文平安道祥原郡云,卽其地方,竝爲永屬官奴,徒流案更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,全羅道定配罪人等,依別單書下,珍島大阿只·朴瑀,咸平福梅,順天光浩,興陽京,蛇渡汶覺,鹿島金聖欽,黑山島命卜,扶安九合,古今島大何只,楸子島順丁,光陽弼模,荏子島天渙,淳昌直等,竝放,順天初孫,慶尙道昆陽郡,興陽粹弘,平安道陽德縣,海南樂述,渭原郡,鉢浦松得,慶尙道昌城府,呂島仁涵,道內金甲島,鹿島應伊,慶尙道南海縣,黑山島敬達,道內鹿島,長興眞任,黑山島竝移配,珍島億春,金甲島興運·韓俊尙,興陽朴鳳興,呂島景順,鹿島益完·奉阿只金,羅州江艶,黑山島李德秀·李漢九,智島金命淡,蝟島福德·曺得文,康津處一,古今島完貴·金福起,薪智島毛丹·元貴贊,加里浦毛禮,靈巖太福,楸子島金龍成·全福伊,谷城五德,馬島鄭錫默,南平大隱阿只等,竝永屬官奴婢,徒流案更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,原春道定配罪人等,依別單書下,寧越婢明任,原州奴達元奴抱麒,竝放,伊川大老味,平海孝元等,各其配所官,永屬官奴,徒流案更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,黃海道定配罪人等,依別單書下,豐川阿只放,白翎李景容,移配永宗鎭,長淵吳義京,白翎婢日德,豐川文光德,椒島性健·阿只·連福奎,婢一每·老味,伊川禮,新溪甲老味·金冬金等,各其配所官,永屬官奴婢,徒流案更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,平安道定配罪人等,依別單書下,碧潼大何只,价川元贊,龜城阿只禮,安州必大,竝放,朔州民惠,移配雲山,碧潼千春·丹景,陽德必孫·淑惠,鐵山月丹,熙川壽孫,昌城阿只,渭原連伊·尙一等,各其配所官,永屬官奴婢,徒流案,更勿懸錄事,分付道臣之意,敢啓。傳曰,知道。
尹行任,以義禁府刑曹言啓曰,咸鏡道定配罪人等,依別單書下,茂山汶喆,三水陳潝·復圭等放,會寧樂進,移配豐川,富寧惠鎭,道內明川府,元承端川府,會寧明喜利城縣,慶源良孫關西朔州府,穩城希巡龜城府,鍾城白孫龍川府,竝移配,令道臣,押送于各其配所,明川程九,鏡城程萬,富寧弘宇,會寧仁壽,穩城星範,鍾城德彦,三水敏安,文川成召史等,各其配所官,永屬官奴婢,徒流案,更勿懸錄事,發關分付于該道道臣之意,敢啓。傳曰,知道。
刑曹判書趙鼎鎭疏曰,伏以皇天默祐,祖宗陰騭,以先聖誕生之甲,値慈宮上壽之辰,聖嗣篤降,縟禮載行,宗社有托,臣民係心,萬億年無疆之基,其自今休,延頸之忱,小大惟均,忭手之祝,跛躃皆起。如臣情危病苦者,雖不敢備數於簪紳,而幸逢河淸之運,獲叨嵩呼之班,歡欣踊躍,萬倍恒品,臣於千萬夢寐之外,忽伏奉司寇超擢之命,臣是何人,前後誤恩,一至於此,滿心驚懍,如醉如癡,達宵徊徨,以惶以懼,殆不知所以致此也。念臣百無一取,最居人下之狀,淵鑑之所悉燭也,而偏蒙曲成之化,屢辱惟簡之寵,內外任使,涓埃莫效,淸顯揚歷,兜攬殆遍。況於近年以來,兢蹙之事,有靦周行,湔沸之眷,每煩聖念,臣實昏昧,無所知覺,未能力辭,睢盱之場,自蹈狼狽之地,貽累則哲,尤悔無及,區區所仰望於天地父母之仁者,庶垂哀矜之念,不畀踰濫之職,俾臣得以避遠華要,全保軀命,而乃聖上,不忍終棄,復授宿趼,除遷之頻繁而皆出異恩,坑坎之拯拔而過費洪造,積逋之罪,惟日竢勘,踧踖之情,靡所措躬,豈意彈墨未乾,而峻秩遽升,群彦非乏,而菲才濫竽,此不惟微臣負乘之憂,必致顚躓,其爲咈人望而玷名器,豈細故也?噫,恩太隆,人必猜,官太驟,鬼必忌,況以臣庸駑之質,畏約之蹤,恩若是隆,官若是驟,福過而安得無菑,器溢而安得無咎?至於八座崇班,淸朝之所難愼也,秋官重任,聖主所掄簡也。非臣庸愚,所可擬議,而猶屬例讓,未暇煩縷,且臣三朔一病,進退無常,宛轉床席,末由起動,含恩畏義,雖欲一謝,而强疾束帶,亦無其路,玆敢猥具文字,仰干崇嚴。伏乞聖慈,諒臣震迫之衷,察臣肝膈之懇,亟命收還臣新授職秩,仍治臣瀆擾之罪,以重公器,以遂微諒,千萬至祝。答曰,省疏具悉。卿其勿辭行公。
戶曹參判李敏輔疏曰,伏以維皇天維祖宗,篤佑我宗祊,泰運丕新,离輝繼明,年符大聖之舊甲,日値慈宮之晬辰,縟儀載擧,寶籙冞隆,環東一域,咸囿於皷舞歡欣之中。臣以白首頹齡,幸得須臾無死,親覩大慶,獲遂顒祝之誠,雖明日塡壑,亦有何恨?延頸攢手,只祈億萬年無疆之休而已。仍伏念臣,跡微年深,世念都絶,乃於頃年,猥蒙特達之遇,超自庶僚,昵侍邇班,前後所被洪恩殊渥,何莫非無狀賤臣,所不敢當者,而至如歲初加饌,時節匪頒,殆無異於惠養耆碩者,臣是何人,叨此異數,瞻聆所及,莫不傾聳,則況臣銘鏤之忱,其當如何?願爲粉骨,言旣涉套,報以結草,身所難質。向來職分,惟有盡誠於享祀駿奔之列,而每當祁寒盛暑,輒煩恩旨,許減薦俎之任,其所以委曲懇摯,過費裁念者,雖慈父之顧復,亦無以加此,臣與家人,相對感頌,涕淚交頤。第惟久竊厚廩,義固難安,使人替勞,心焉增恧,中間呈告,至命還給,則惶隕踧踖,亦不敢爲申免之計矣。不意呼嵩之餘,遽荷進秩之命,地部之除,踵及變品之後,臣惝怳震駴,神爽飛越,誠莫知措身之所也。惟臣一身恩造,罔非踰涯,榮寵已極,兢畏隨切,過福招災之憂,寢寐靡寧,臨淵集木之懼,神鬼亦鑑,而今日之事,尤豈臣意想之所到也哉?夫以常蔭而得躋宰列者,雖不爲無人,然或以勞績而取,或以才學而顯,由是朝家故爲破格,輿議亦皆協望,而如臣癃朽,無所藉手,論其所處之宜,極不過老秩樞銜之榮耳。竊伏見聖上所以待臣者,將與上所云勞績才學者,竝焉,雖以臣自私之心,實莫曉其何以致此也。此蓋出於聖明追念故家,不棄殘裔之盛意,而過加謬恩,推擢至此。噫,金貂軒車,卽所以命其德而稱其服也。顧以老洫,一朝僥冒,揚揚與文纓諸彦,翺翔於班聯之間,其爲可笑,奚啻如猿狙之衣冠?縱臣老不知恥,其爲物議之嗤點,名器之玷累,豈細故也哉?承牌出肅,爲伸榮忭之悃,視若固有,終非廉隅之所敢出,玆敢不避猥越,疾聲呼籲於天地父母之前。伏乞聖明,察臣言之非出飾讓,將臣新授職秩,亟許鐫改,仍令臣,還他本分,俾得以安意就盡,則臣謹將桑楡殘景,瞻依象魏,與兒孫輩,歌誦聖澤,庸申岡陵之祝,此實餘生之大願也。答曰,省疏具悉。卿其勿辭行公。
同副承旨沈晉賢疏曰,伏以惟天惟祖宗,篤佑我邦家,聖嗣誕降,丕號已定,此實吾東方億萬年無疆之慶,蹈舞歡忭,率土惟均。仍伏念臣,待罪下邑,受侮不小,區區私義,決難淟涊,伏承飭令還任之聖敎,而未免以猥屑之事,仰塵崇聽,惶蹙塊恧,唯俟大何,及承聖批,不惟不罪,反加體諒之恩,特命內除,俾全微諒,臣奉讀未半,感淚自零,爲伸叨謝之忱,俄纔入肅,而重入脩門,歡忭倍切矣。第臣與新除授都承旨臣具㢞,有從娚妹應避之嫌,揆以格例,勢難仍冒,玆敢援例陳懇。伏乞聖慈,亟命遞改臣所叨職名,以存公格,不勝幸甚。答曰,省疏具悉。本職許遞。
副校理金翰東疏曰,伏以皇天眷佑我東方,元良誕降,名號已定,賀儀載擧,由此而國本丕建,由此而邦籙永昌,臣民蹈抃,曷有其極?伏念臣窮鄕一措大耳。終身肄習,不外功令之業,平居行誼,素無矜式之譽,生儒賢輩出之鄕,聞先輩緖餘之論,未嘗不欿然內忸,惕然自懼,惟以不求沽衒,免欺當世,爲一分自盡之方,自補蔭路,甘爲祿仕,棲遲數年,居然濩落,不意一朝倖第,策名淸時,爰自釋褐之初,偏蒙肉骨之恩,臣由是感激,惟知竭蹶,白衣踰嶺,鄕風之所擯也,而有命則趨,墨批登臺,公議之當引也,而有除則膺,兼値崇岡之盛禮,爲伸窮谷之微忱,不遑言私,含默而退,歸待鄕黨,宗族歷敍,前後恩數,聚首感泣而已。迺於千萬夢寐之外,伏奉前月十三日所下諭旨,特授臣以弘文館副校理,使之乘馹上來,重以筵敎鄭重,寵渥隆深,臣驚惶震惕,五內失守,左右思量,罔知攸措,寧犯逋傲之罪,實無冒進之路。方謀投章縣道,仰冀鐫免,乃者邦慶無疆,跛躄竝起,臣於是,趣裝登途,拚廉肅命,仍齒起居之班,得遂攢賀之誠,於是乎臣之義分粗伸,而臣之廉防,則壞矣。俯首慙恧,將何置身?臣竊惟,玉署之職,所以資論思備顧問耳。雖以臣耳目所逮言之,昔在嶺南,名賢巨儒,其學問文章,足以出入經幄,啓沃君心,猶莫不逡巡退縮,若不堪承,如臣之萬不近似者,顧何敢晏然冒膺,以玷名器而辱聖簡哉?玆敢略陳短章,仰暴微懇。伏乞聖明,特垂鑑諒,亟收批旨,卽削臣職,以重公器,以安私分焉。臣以遐土賤蹤,方乞免之不暇,何敢贅及他說,而第於目下一事,有不容終默者,敢此附陳,惟聖上裁察焉。臣竊念遇喜而赦,所以同慶,況今天人共和,沛澤旁流,臣亦欽頌之不已,而至若罪關宗社,名登逆案者,不分輕重,一切疎放,又從而嚴立禁令,使有司不敢爭,臺閣不敢言,隄防潰決,義理晦塞,臣竊不勝憂慨之至。伏願殿下,更加三思,亟寢成命,許令廟堂,審理擧行,終使處分得中,聖德無累,不勝幸甚。答曰,省疏具悉。附陳事,不必如是,爾其勿辭察職。
庚戌七月十二日巳時,上御重熙堂。左承旨入侍時,行左承旨李祖承,記事官徐有聞,記注官金良倜·金鳳顯,稟事閣臣一提學鄭民始,以次進伏訖。上命書傳敎曰,嫌路太廣,宜屬禁止,右副一人在院,有新除,非違牌,則皆引出,酬應苦矣。大臣不早區別界限,俾有回旋,甚慨然,都承旨·右承旨·右副承旨許遞,前望單子入之,待下批,牌招察任。又命書傳敎曰,大臣篤老,勢難離捨,如是之際,瘝曠可悶,大臣子弟,似此情地之區別,故例卽然,人亦宜試難治,金化縣監洪大榮,果川縣監作窠,移拜單付,除朝辭下送,時縣監,旣有昨年承傳,待他窠卽擬事,分付。民始曰,以聖堂倉事,屢詢於本道,屢議於廟堂,而尙無決定,非但事面之如何,該倉痼弊,決不可一味因循,穀物之換色,誅求之多端,上納之欠縮,將使漕卒難支,漕政漸壞,專由於捧稅領運分掌之故,今之矯救之道,不過分割聖堂,而使咸悅縣監,專當捧稅領運,或合設群山,而使該鎭僉使,竝爲捧稅領運,二者而已。分屬咸悅,使之專管,事理當然,而第於變通之際,當思經遠之策,取見該道臣狀本,又聞群山僉使之言,則聖堂倉處地,在於浦口水盡之頭,沙泥漸積,且距群山,爲百里而間多淺灘,必待潮盛而行船,故裝載之後,動費數旬而始發船,此一弊也。船泊處陸水相通,醎氣不貯,故船隻之腐傷最甚,每不及年限,非但修改頻數,漕需不繼,未滿限者,例爲還徵,未使用價,故漕卒亦難支,此二弊也。該縣監騎船,又有參差之論,未卽了決,三弊也。此三者,不特爲目下之巨弊,沙泥漸積,浦港堙閼,則非久又當如龍安·德成之移設,旣有是慮,則不如此際早移之爲愈矣。合設群山,則裝載卽發,無港灘候潮之弊,一利也。船停海水,腐傷差遲,或有過限使用,無修改頻數之弊,二利也。除水程百里之往返,三利也。分屬,則有三弊而失三利,合設,則除三弊而得三利,分合之間,利害皎然。且聖堂所屬各邑,距群山程道,不甚相左,別無轉輸之難,道伯僉使之議,皆以合設爲便,則斷而從之爲好,議者,或以設置久遠之倉舍,遷移爲難云,而歷考漕倉舊例,建置漕倉,惟從水勢之便順,本無一定之處,聖堂倉,本是龍安·德成倉,而以水道之堙塞,移設於咸悅,群山·法聖,亦自龍安·羅州而移設,則今此移設,亦非創行之事,無可持疑者。至於改建之費,若以合設決定,則亦有方便之道,下詢大臣,卽速決處,何如?上曰,依爲之。令廟堂,草記回啓,可也。出擧條命書榻敎曰,金化縣監,令該曹口傳差出。又命書榻敎曰,左副承旨許遞,前望單子入之。又命書榻敎曰,新除授承旨,牌招察任。命退,諸臣以次退出。
上在昌德宮。停常參·經筵。
具㢞啓曰,新除授判義禁吳載純,除拜後過三日不爲出肅,依定式推考警責,仍卽牌招察任,何如?傳曰,允。
尹行任啓曰,大司憲尹尙東,牌招啓辭未下,執義·持平一員未差,掌令閔彝顯·任長源在外,持平鄭履綏未署經,監察茶時之意,敢啓。傳曰,知道。
李祖承啓曰,來十八日,專經武臣殿講日次矣,敢稟。傳曰,涼生後更稟。
傳于李祖承曰,都承旨入侍。
傳于尹行任曰,咸鏡監司入侍。
備忘記,咸鏡監司李文源,鐵原府使黃仁煐,安東營將李民秀,尙州營將林栽洙,彌串僉使梅潤文,阿耳僉使鄭殷誠,高山里僉使具達遠,植松萬戶鄭仁大,下直,各長弓一張,長箭一部,片箭一部,筒兒一箇賜給。
傳于李祖承曰,軍士房承旨入侍。
承旨前望單子入之,洪義榮·李敬五落點。
傳于尹行任曰,右承旨入侍。
傳于具㢞曰,朔州府使入侍。
具㢞啓曰,吏曹判書洪良浩,參議曺允大,牌不進推考傳旨及罷職傳旨,今方捧入,而開政命下之後,如是違牌,事甚未安,判書,更爲牌招,何如?傳曰,待開門牌招。
以吏曹參議曺允大牌不進罷職傳旨。傳于具㢞曰,只推。
具㢞,以禮曹言啓曰,今此元子定號陳賀時,諸道所封方物,開座看品,則全羅監司尹蓍東所封方物中,大殿梳省十五枚闕封,短劍一柄代,弓帒筒箇一部,三枝槍一柄代,弓帒筒箇一部,豹皮四張代,弓帒筒箇十二部,虎皮二張代,弓帒筒箇二部,角弓一張,剪子五把,依正朝進上例加封,王大妃殿剪子三把闕封,引導八柄,依正朝進上例加封,冬栢油二升,依誕日進上例加封,惠慶宮剪子二把闕封,引導六柄,依正朝進上例加封,冬栢油二升,依誕日進上例加封,中宮殿剪子五把,依正朝進上例,冬栢油一升,依誕日進上例,誤認封進,全羅兵使李章漢,大殿引導三柄,環刀一柄代,弓帒筒箇一部,要鈎槍一柄代,弓帒筒箇一部,依正朝進上例加封,慶尙右水使申應周,大殿弓帒筒箇二部,依三名日進上例加封,王大妃殿·惠慶宮·中宮殿,弓帒筒箇各二部,誤認封進矣。加封物種,還爲下送,亦涉有弊,何以爲之,而全羅監營闕封梳省十五枚,剪子五把,追後封進之意,分付,而莫重貢獻之物,不能審愼,有此闕封之擧,亦難免不察之失,當該監司尹蓍東,推考警責,何如?傳曰,加封與闕封,不必下送,亦不必追封,依此知悉擧行,道伯推考事,必因道例爲然,置之,可也。
具㢞,以禮曹言啓曰,今此元子定號陳賀時,諸道所封方物中,慶尙右道兵馬節度使吳載徽,未及赴任,故本營方物,虞候代行封進矣。啓本中,以虞候臣李鎭邦書入意,敢啓。傳曰,知道。
黃海監司李時秀疏曰,伏以惟皇天惟祖宗,默佑我宗祊,聖嗣誕降,丕號旣定,縟儀載擧,景籙無疆,億萬年泰山磐石之基,自今日伊始,環東土含生之倫,莫不皷舞歡忭,臣適跡滯外藩,未獲陪參於大庭呼嵩之列,惟與守宰吏民,北望攢手,誦星海之謠,獻岡陵之祝,區區下情,誠不勝慶忭之至。仍伏念臣之受命西出,六朔于玆,才短識昏,觸事迷錯,居恒愧懼,若隕淵谷。乃蒙我聖上天地之德,有欲則必從,有罪則曲恕,庇覆之敎詔之,不啻如慈父之於迷子,恩浹肥髓,感結心肝,臣雖至愚,亦具彝性,豈敢不思殫竭,圖點便宜,以孤負生成之德意也哉?第臣私情,實有萬萬難强者,不得不疾聲呼籲於孝理之下。臣之老父,今年七十有二,雖使康强無病,臣之遠赴藩任,已係法理之外,況近年以來,衰病轉甚,精神筋力,日覺落下,家常動作,輒須傍人,此豈臣離捨遠遊之時哉?祗緣感激恩數,怵迫義分,黽勉冒承,徂春涉夏,曠闕子職,亦已久矣。半千之路,杳如天涯,一番便信,動踰多日,瞻望徒苦,魂夢屢驚,且臣目下情理之比前尤急,雖不敢猥有陳聞,而庶蒙聖鑑之俯燭,抑亦通朝之共諒,近聞臣父,衰懷內疚,暑病外侵,寢啖全減,形神漸脫,臣連承此報,心神驚越,憂慌煎灼,直欲奮飛,尙何可以强抑耐住,坐按一道之務哉?設令臣,嚴畏囁嚅,因仍蹲冒,方寸已辭,顚錯必多,僨誤之誅,可立而俟,顧今諸邑救急之政,次第了畢,冬春流亡之類,皆得奠接,仰賴朝家如天之澤,幸免溝壑顚連之患,麰麥旣登,雨暘均適,道內民事,粗無大可憂之端,臣之以此時陳此懇,或無歸於僭猥之科,玆敢略具短籲,仰瀆崇聽。伏乞聖慈,曲垂矜諒,亟遞臣按藩之任,俾卽歸省老父,重務無曠,至情獲伸,千萬幸甚。答曰,省疏具悉。情理非難强,莅任纔數月,差待秋涼,卿父亦當下往,卿其抑情察任。
庚戌七月十三日辰時,上御重熙堂。左承旨與咸鏡監司入侍時,行左承旨李祖承,假注書趙台榮,記注官金良倜·金鳳顯,咸鏡監司李文源,以次進伏訖。上曰,卿今出外,予亦悵然矣。文源曰,方當辭陛,區區下情,益不勝耿結矣。上曰,北伯閑局,比諸箕伯,殆有勝焉。在卿久居劇務之餘,稍得閑養,尤可幸也。上曰,諸邑年事,亦已稍登云,所聞果何如?文源曰,端川以南牟麥,俱爲大登,民事誠萬幸,吉州以北,雖曰稍不如彼邑,亦無關慮之端云,是甚多幸矣。命退,諸臣以次退出。
庚戌七月十三日辰時,上御重熙堂。右承旨入侍時,右承旨尹行任,記事官徐有聞,記注官金良倜·金鳳顯,以次進伏訖。上命書傳敎曰,近於入啓文書有待用刑之語,雖出過於謹愼之意,係是無例之事,以此意,令廟堂申飭京外。又命書榻敎曰,政官牌招開政。又命書榻敎曰,承旨前望單子入之,待下批,牌招察任。命退,承史以次退出。
庚戌七月十三日巳時,上御重熙堂。左承旨入侍時,行左承旨李祖承,記事官徐有聞,記注官金良倜·金鳳顯,以次進伏訖。以右副承旨白師謹牌不進罷職傳旨,上命書傳敎曰,違牌太涉支離,揆以事體,不可一味任置,朔州府使除授,當日辭朝,時任府使,遞付京職。仍命讀公事,書判付訖。命退,承史以次退出。
庚戌七月十三日申時,上御重熙堂。都承旨與朔州府使邊將入侍時,行都承旨具㢞,記事官徐有聞,記注官金良倜·金鳳顯,朔州府使白師謹,尙州營將林載洙,多大浦僉使林泰遠,以次進伏訖。上曰,以次奏職姓名,可也。師謹進前奏職姓名。上曰,本州素以難治之邑,王化逖遠,而武倅連往,邑弊民瘼,不一其端,今此特補,意豈徒然?須體朝家分憂之意,克念對揚之道,可也。載洙,進前奏職姓名,上命先退。泰遠,進前奏職姓名,上曰,達川書院,聞已訖役云,殊可喜也,今行路由達川耶?泰遠曰,然矣。仍命退,諸臣以次退出。
上在昌德宮。停常參·經筵。
巳時午時,灑雨下雨,測雨器水深二分。
午時至申時,灑雨下雨,測雨器水深三分。
夜自三更至五更,灑雨下雨,測雨器水深九分。
傳于洪義榮曰,禮房承旨馳詣宗廟·景慕宮,奉審摘奸以來。
李祖承啓曰,大司憲尹尙東,牌招啓辭未下,執義·持平一員未差,掌令閔彝顯·任長源在外,持平鄭履綏未署經,監察茶時之意,敢啓。傳曰,知道。
尹行任啓曰,今日乃是處暑,自明日,視事當爲取稟,而老炎猶甚,新涼未生,姑觀日候,更稟之意,敢啓。傳曰,知道。
傳于李祖承曰,軍士房承旨入侍。
洪義榮,以弘文館言啓曰,本館下番闕直,事甚未安,今日政新除授玉堂,竝待下批,仍卽牌招,以爲推移入直之地,何如?傳曰,允。
以吏曹參議曺允大牌不進罷職傳旨,傳于李祖承曰,只推,更爲牌招。
有政。吏批,判書洪良浩,牌不進,參判未差,參議曺允大進,右承旨尹行任進。吏批啓曰,判書洪良浩牌招不進,參判未差,小臣獨政未安,何以爲之?敢稟。傳曰,只出緊任,以申禹相爲執義,李周顯爲司諫,洪克浩爲持平,李殷模爲副校理,尹光普爲修撰,金熙朝爲副修撰,閔台爀爲右尹,贈吏判吳瑗,贈左贊成例兼,判義禁吳載純考,贈吏參趙載德,贈吏判例兼,刑曹判書趙鼎鎭考,依法典追贈。
兵批,判書李病,參判洪文泳入直進,參議尹行元病,參知李師濂病,同副承旨李敬五進。副司直單金光默·柳戇·柳文養·李益運·沈晉賢·李晩秀·韓永逵·鄭來百·鄭景祚·柳誨,僉知單李海愚,訓鍊正單李晉秀。
傳于李祖承曰,坐直承旨入侍。
以全羅監司尹蓍東狀啓,朝官年七十,士庶年八十以上人,開錄事,傳于李敬五曰,口傳下批。
以全羅監司尹蓍東狀啓,興陽三島前洋,琉球國人漂到,留住間,防護供饋等節,發關申飭事,傳于李祖承曰,旣知其彼國人,亦知其所住地方,則由陸由海間,此一款,不待譯官接語,可以問出,卽令廟堂,嚴飭道帥臣處,各別供饋,仍從渠願,汗路水路間,不待廟堂回下公文,卽爲發送後,形止狀聞事,分付。
李祖承,以漢城府言啓曰,朝官年七十,士庶年八十以上,各部修成冊報來,故別單書入之意,敢啓。傳曰,知道。
上在昌德宮。停常參·經筵。
自昧爽至午時,灑雨下雨,測雨器水深四分。
藥房提調洪檍,副提調洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李祖承啓曰,大司憲尹尙東,牌招啓辭未下,執義申禹相,掌令閔彝顯·任長源,持平洪克浩俱在外,持平鄭履綏未署經,監察茶時之意,敢啓。傳曰,知道。
傳于李祖承曰,軍士房承旨入侍。
以副修撰金熙朝牌不進罷職傳旨,傳于李祖承曰,只推。
兵曹口傳政事,以柳相熙·崔東杞·崔箕興·梅啓玉·鄭泓爲同知,權世琮·南就星·李泰新·禹夏鼎·金厚弼爲僉知。
洪義榮,以禮曹言啓曰,郊壇四孟朔,遣禮郞看審有無頉,自該曹,草記事,定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門,墻垣階砌,俱爲無頉,而此後看護等節,着意擧行事,申飭之意,敢啓。傳曰,知道。
尹行任,以訓鍊都監言啓曰,本局別將鄭觀采,身病甚重,勢難察任,改差,何如?傳曰,允。
尹行任,以禁衛營言啓曰,依別軍職吳毅常口傳下敎,弘化門入直當次軍一百十名,入送替直之意,敢啓。傳曰,知道。
右議政金鍾秀箚曰,伏以臣披瀝肝血,未準所請,職名之尙在身上,雖深悚悶,情理之近益難强,已捧聖批,體諒之恩,伏竊顒祝,而處分至今不下,母病視前益重,則公私兩妨,罪戾日積,虛縻重任,徒傷國體,臣於晝夜焦遑之中,添一心,玆不得不疾聲申號。伏乞天地父母,亟許遞臣相職,俾至情獲伸焉。噫,臣之乞養歸田,行及十年之後,忽地扶將老母,寸進上途,棲遑旅邸,濡滯多年,卽其倫理之傷敗,廉恥之壞喪,姑捨無論,實非人子私情所可忍而,忍爲是者,蓋有待也。伊時聖敎,銘鏤心肺,何幸天佑宗祊,國勢永鞏,太平萬世,自此其基,則於是乎臣可以言私矣。藉令臣母之病,不至若是之危篤,臣之退還本分,尙不容少緩,況臣目下事勢,萬無晷刻離側之道,仰惟聖人在上,孝以爲理,明無不燭,其於天理人情之際,所以曲察而深諒之者,何待臣之畢辭也哉?惟殿下,哀之憐之。答曰,省箚具悉卿懇。中書重任也,在前如卿情理,未聞以此丐解,箚末云云。有屢言於卿者,卿須安心,竢小間,視事。仍傳曰,此批答,遣史官傳諭。
庚戌七月十五日辰時,上御重熙堂。軍士房承旨入侍時,右承旨尹行任,記事官徐有聞,記注官白慶楷·金鳳顯,以次進伏訖。上命行任讀公事。仍命書判付訖。命退,承史以次退出。
上在昌德宮。停常參·經筵。
具㢞啓曰,右尹閔台爀,除拜後過三日不爲出肅,依定式,推考警責,仍卽牌招察任,何如?傳曰,允。
李敬五啓曰,大司憲尹尙東未肅拜,執義申禹相,掌令閔彝顯·任長源,持平洪克浩俱在外,持平鄭履綏未署經,監察茶時之意,敢啓。傳曰,知道。
傳于具㢞曰,左承旨入侍。
兵曹口傳政事,以柳日星·崔時福爲同知。
以統制使申應周啓本,壯勇營銃刀造成時,監董都廳以下,具別單馳啓事,傳于尹行任曰,監董都廳吳侯,折衝黃翼振,陞品職待窠卽擬,鳥銃都看役軍官折衝李源,將校折衝李師春,環刀都看役軍官前郞廳李命鉉,將校折衝朴聖範,竝加資,鳥銃看役將校前判官林尙蕃,環刀看役將校前部將吳錫常,鳥銃冶所看役將校嘉善徐東彬,環刀冶所看役將校前部將廉樂范,吹鐵看役將校閑良金白熙,竝賞加,吏屬工匠等,卿其施賞事,回諭。
傳于尹行任曰,坐直承旨入侍。
鄭大容,以弘文館言啓曰,新除授修撰尹光普,時在忠淸道尼城地,經筵入番事緊,請斯速乘馹上來事,下諭。傳曰,依啓。
洪義榮,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
洪義榮,以弘文館言啓曰,本館下番,姑降入直,事甚未安,副修撰金熙朝,旣有只推之命,卽爲牌招入直,何如?傳曰,允。
李祖承,以戶曹言啓曰,卽接廣興倉所報,則因傳敎,七月朔祿俸,輸納次,倉官進去于西部龍山坊判府事兪彦鎬所住處,則以爲旣不敢冒受,又不宜煩聞,而曹啓輒循常例,屢瀆益增死罪,惶隕悶迫,罔知所措云,祿俸不爲領受,何以爲之?敢啓。傳曰,令倉官,更爲輸送。
尹行任,以都摠府言啓曰,入直軍兵等中日習射事草記,日熟如此,處暑後取稟,可也事,命下矣。處暑已過,今日入直內三廳武兼禁軍及軍兵等,中日習射,何以爲之之意,敢啓。傳曰,後日次,更稟。
尹行任,以兵曹言啓曰,都摠府經歷洪栒,前任內乘時,身有拘忌之疾,旣已相換,則其日肆然入闕,冒沒出肅者,事甚驚駭,爲先汰去,其罪狀,令該府,拿問處之,何如?傳曰,允。
右尹閔台爀疏曰,伏以惟天惟祖宗,默垂眷佑,先聖降生之歲,慈宮上壽之辰,聖嗣誕降,位號載定,神人有托,宗祊永鞏,此誠吾東方億萬年無疆之休,蹈舞歡慶,小大同情。仍伏念臣空疎譾劣,無所比數,而猥沐洪造,驟叨宰列,至於旬宣之重寄,尤係特達之聖恩,雖其殫竭圖報,寸心如丹,而奈臣觸事昏謬,動輒僨誤,畢竟譴罷之命,又緣私門之事。噫,臣本爲人不似,重以行己無素,上孤殊眷,下墜家聲,默省愆尤,罔非自訟之端,而今乃以如干邸貨,貽累從兄,以之名騰白簡,蹈藉無餘,臣實慙悸傷痛,無面可顯,而其爲淸朝之羞,搢紳之恥,尤當如何?夫有無相資,雖在知舊之間,尙謂敦厚之風,況於同堂至親,飢飽寒煖,理固相關,臣豈不欲趁卽周旋,及時備報,而遠外料理之際,自爾遷就,竟至人言之此極,苟究其由,一則臣罪,二則臣罪,而乃伏承十行辭敎,諄複丁寧,以誨以責,有若慈父之詔迷子,臣於是,莊誦百回,始也慙汗浹背,終焉感淚沾襟,繼因繡衣之疏,自速置對之命,罪著顚錯,罰勘徒配,而聖度天大,薄勘旋敍,收錄如舊,旣畀專對之重任,又侈京兆之恩除,臣誠惝怳感祝,繼以恧蹙,不知負罪如臣,何以得此於聖明也。臣於逖違之餘,豈敢不竭蹶趨承,粗伸分義,而第臣前後辜負,不比尋常,雖荷拂試之恩,復廁任使之末,而顧影自慙,抗顔無地,其何敢自同無故,揚揚出入於班行之間,重貽一世之嗤點乎?召牌之下,不得不冒犯違傲,隨詣陳章,略暴微懇,臣尤死罪。至於前錦伯權爰辭中,法外濫刑之斥,旣係差爽,在所辨明,而比之目下私義,猶屬餘事,有不暇拖引者。伏乞天地父母,傡賜諒察,亟命鐫削臣職,仍治其瀆撓之罪,以安私分,以肅朝網,千萬幸甚。答曰,省疏具悉。卿其勿辭行公。
庚戌七月十六日巳時,上御重熙堂。左承旨入侍時,行左承旨李祖承,記事官徐有聞,記注官白慶楷·金鳳顯,以次進伏訖。上命祖承讀公事,仍命書判付訖。命退,承史以次退出。
上在昌德宮。停常參·經筵。
自午時至申時,灑雨下雨,測雨器水深二寸四分。
李敬五啓曰,大司憲尹尙東,執義申禹相未肅拜,掌令閔彝顯·任長源,持平洪克浩,俱在外,持平鄭履綏未署經,監察茶時之意,敢啓。傳曰,知道。
傳于尹行任曰,有司堂上入侍。
傳于李敬五曰,同副承旨入侍。
傳于尹行任曰,軍士房承旨入侍。
具㢞啓曰,吏曹判書洪良浩,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更爲牌招,何如?傳曰,允。
具㢞啓曰,吏曹判書洪良浩,再牌不進,推考傳旨,今方捧入,而開政命下之後,連事違召,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議曺允大牌不進罷職傳旨,傳于具㢞曰,只推。
以前經歷洪栒拿處傳旨,傳于李敬五曰,分揀。
以平安監司沈頤之狀啓,平壤盧泰範·黃擇美,通政元資及僉知敎旨,竝爲上送,令該曹,更爲釐正下送事,傳于尹行任曰,敎旨,今日成送。
以原春監司尹師國啓本,寧越等邑士庶年八十以上,區別開錄事,傳于具㢞曰,口傳下批。
以江華留守申大升啓本,老人役名年歲開錄事,傳于具㢞曰,口傳下批,官敎今日下送。
兵曹口傳政事,以盧泰範·黃擇美爲同知,宋載德·成德綱·康胤祚爲僉知。
以全羅監司尹蓍東狀啓,興陽縣漂到琉球國人問情事,傳于尹行任曰,依該水使狀啓,回諭擧行事,回諭。觀此狀啓,地方官摘奸記之詳細,倍甚於問情記,況船隻圖樣,亦係不可已,則該水使之狀本,一竝漏却,萬萬駭然。水使已處分,卿其査實該閫,此後俾勿如是之意,嚴飭事,回諭。
以全羅左水使李健秀狀啓,興陽縣漂到琉球國人問情事,傳于尹行任曰,言語旣難相通,則地方官之以文字酬酢,不是異事,狀啓中,反以此爲罪,與當初狀啓中,以報辭糢糊爲罪,太相反,大抵漂人一到,以吹覓地方官之罪,卽兵水使狀啓之前例伎倆,此後無敢如是,務從稱當之意,令廟堂,嚴飭地方官,摘奸記,道狀則後錄,水使則全不擧論,該水使,爲先從重推考,觀於問情記,其答欲以船上歸云,優給糧資,造着衣服,從願卽爲發送,無或遲滯,依前下有旨擧行事,亦令廟堂,三懸鈴行會,俾無遠人當暑滯留之弊。
尹行任,以兵曹言啓曰,今七月十七日武臣堂上朔試射日次,而內中日,旣不設行,朔試射,亦爲停止之意,敢啓。傳曰,內中日,以日熱姑爲停止,朔試射,豈可因此頉稟乎?依例擧行,雨勢如此,今月內,待夬晴擧行,可也。
洪義榮,以觀象監提調意啓曰,本監官員前別提邊㶷,年七十推恩加資,依例仍仕本監,以爲任使之地,何如?傳曰,允。近來吏兵曹文書,老職加資,皆稱推恩,本監草記亦然,大抵推恩之稱,用處各異,此意曾有筵敎,使之分付該曹,而本監草記,又如此,此則捧納承旨,不能照檢之致,此後申飭,可也。
李敬五,以司僕寺一二提調意啓曰,濟州出來先運歲貢馬二百匹內,三匹船中故失,一匹到江頭病留,實納馬一百九十六匹,禾毛色,別單書入之意,敢啓。傳曰,知道。
庚戌七月十七日巳時,上御重熙堂。同副承旨入侍時,同副承旨李敬一,記事官徐有聞,記注官白慶楷·金鳳顯,以次進伏訖。上曰,京試官及都事,何日當辭朝,而各道試邑,何邑云乎?敬一曰,未及聞知矣。上曰,筵退後知入,可也。仍命書傳敎曰,政官牌招開政。命退,承史以次退出。
上在昌德宮。停常參·經筵。
李祖承啓曰,來二十一日,朝參日次矣,敢稟。傳曰,停。
尹行任啓曰,來二十一日,輪對日次矣,敢稟。傳曰,爲之。
李敬五啓曰,大司憲尹尙東,執義申禹相,牌招啓辭未下,掌令閔彝顯·任長源,持平洪克浩俱在外,持平鄭履綏未署經,監察茶時之意,敢啓。傳曰,知道。
傳于洪義榮曰,召對爲之。
傳于李祖承曰,抄啓文臣親試,明日爲之。
李祖承啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
傳于李祖承曰,明日親試,大臣備堂中,以試官有入來者,再明日次對,進定於明日。
傳于李祖承曰,右承旨入侍。
以全羅監司尹蓍東狀啓,朝官年七十,士庶年八十以上,區別開錄事,傳于李祖承曰,皆令口傳下批。
以黃海監司李時秀狀啓,各邑鎭舊還及漁鹽船稅·寺稅,分數蕩減,場稅,限一朔蠲免事,傳于李敬五曰,近來本道凡百登聞之事,纎悉條暢,纔有褒嘉之諭,而觀此狀本,亦可謂善爲擧行,雖以均廳稅言之,蠲免之命,出於同慶之意,則諸道擧行,亦當極意對揚,而他道則混稱幾兩蠲免,而本道,則以春稅之已捧,念還給之有弊,請於秋稅,計數都除,如是然後,方責效,極爲嘉尙,他道,一依海西例擧行之意,令廟堂,卽爲分付,畿甸之最初混說登聞,太欠精細,未知已捧者還給乎。如此而能防奸弊乎?諸道擧行勤慢,不可不一番按廉矣。朝家亦不已勞乎?畿甸及諸道,以此意,一體嚴飭。
傳于李祖承曰,日前上疏還下送之時,有措語下敎,則擧行與否,尙無一言,藩臣事體,豈敢若是其委折?令政院,嚴飭成送有旨,下諭于箕伯。
以平安監司沈頤之狀啓,嘉山·安州·龍川·宣川·三和·義州,民家漂失頹壓及人物渰死,恤典題給事,傳于李祖承曰,以海水泛溢,浦戶沈墊,特推蠲類之意,朝下別諭,纔令廟堂,關問諸道,未逾半煦,見此狀辭,其中灣府海民事,切可矜惻,被水戶數,殆近七百,致死人命,亦過七十,饑饉癘疫之餘,又罹沈墊之患,言念灣民,豈遑寧處?蠲役等節,道伯,雖已措處,外此調恤之擧,當有拔例,還上均稅之蕩減,朝筵下敎,必當行會,更無可論,結構還接,雖在邑倅之着意拮据,噫彼蕩析之貲産,何以鳩得?如是之際,安生樂業,豈暇及哉?本府海戶身役及公稅,限明年蕩減,以其擧行實數狀聞事,下諭于箕伯灣尹,死者多是無籍漏戶云,而人命則一也。愍惻逾甚,亦令灣尹,被墊地方,別築一壇,操文酹酒,以慰生者之情死者之冤,其次嘉山蠲役,用灣府例,又其次數邑,依朝下傳敎,擧行事,一體回諭。
洪義榮,以弘文館言啓曰,本館下番,連日姑降入直,事甚未安,今日政新除授玉堂,待下批,仍卽牌招入直,何如?傳曰,允。
有政。吏批,判書未差,參判未差,參議曺允大進,右承旨尹行任進。吏批啓曰,判書·參判,俱未差,小臣獨政未安,何以爲之?敢稟。傳曰,只出緊任,以李貞運爲校理,尹羽烈爲修撰,金文淳爲同經筵,鄭東浚爲同春秋,吳泰賢爲司成,尹耆東爲掌樂僉正,金華儉爲引儀,李殷模東學敎授,李錫夏爲西學敎授,李性重爲谷城縣監,朴獻源爲假監役,徐有升爲宗廟直長,陽恩君單許潝,廣成君單安鼎福。
兵批,判書李進,參判洪文泳病,參議尹行任入直進,參知李師濂病,同副承旨李敬五進。以尹行貞爲同知,李顯昱爲都摠經歷,李冕膺爲文兼,朴萬瞻·吳命天,爲五衛將,安鼎大爲曹司衛將。
傳于李祖承曰,情理則宜有闊狹,赤梁僉使洪義浩,外補分揀,前僉使仍任。
傳于李敬五曰,未下直守令,皆令明日辭朝。
傳于李敬五曰,坐直承旨入侍。
李祖承,以漢城府言啓曰,朝官年七十以上一人,自中部報來,故別單書入之意,敢啓。傳曰,口傳下批。
兵曹口傳政事,以李益成爲僉知。
庚戌七月十八日卯時,上御誠正閣。召對入侍時,同副承旨李敬五,假注書趙台榮,記注官許鞏·白慶楷,侍讀官李殷模,檢討官金翰東,檢校直閣鄭大容,以次進伏訖。上命讀奏,殷模,進貞觀政要,自貞觀七年太宗將幸九成宮止賜緞二十疋,命陳文義。殷模曰,太宗賜緞之擧,實出來諫之意,而其所陳諫,猶未能盡用,故治道終欠隆盛,伏願深留聖意焉。翰東曰,大亮,以藩臣,能陳此言,實由太宗來諫之心,以此揆之,人臣進言,專在導率,伏願體念焉。上曰,所陳誠好矣。上曰,下番,新自嶺外來,雖在文義外,如有可言之事,特念中批之意,以爲陳達,可也。翰東曰,臣庸愚譾劣,素無知識,有何敢仰達乎?命召對諸臣先退。命書傳敎曰,有國所重,莫先於四維,冢宰之任,尤異庶官,向來人言,雖知其過情,今番除拜,卽伊後初叨,屢召不膺,處義似或然矣,不可以前望之乏人,一味强督,以壞禮使之義,吏曹判書洪良浩,今姑許遞。又命書傳敎曰,政命,已至多日,尙不擧行,事體所在,極爲未安,長亞堂姑未出代,參議只推,更卽牌招開政。又命書傳敎曰,觀於畿伯狀聞,可以反三,況今同豐之望,同慶之時,獨令濱海之民,不被均蒙之效,況所已施於畿甸者,他道無論,則亦豈曰一視之惠乎?沿海邑海水泛溢處,民戶,當年身役除減,如有所受還上,一體蠲免,均廳稅額,特竝區別蕩滌事,依畿甸例擧行,仍令各其邑倅,仔細審視,極意庇恤事,自廟堂,關問諸道,申加嚴飭,俾有實效之及於民。又命書傳敎曰,吏曹判書許遞之代,姑勿擬入。命退,承史以次退出。
上在昌德宮。停常參·經筵。
自午時至酉時,灑雨下雨,測雨器水深四分。
自初昏至夜五更,灑雨下雨,測雨器水深二分。
李祖承啓曰,明日次對,兩司無進參之員,除在外·未署經外,未肅拜呈告人員,竝待開門牌招,何如?傳曰,允。
傳于李祖承曰,大臣·備局堂上,引見。
傳于李祖承曰,政官牌招開政。
傳于李祖承曰,左承旨入侍。
傳于李祖承曰,抄啓文臣中,時帶臺職人,許遞,使之應試。
兵曹口傳政事,副司直單鄭大容,副司果單丁若鏞。
承旨前望單子入之,李敏采·李益運落點。
李祖承啓曰,新除授右承旨李敏采,時在安州牧任所,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,柳文養落點。
傳于李祖承曰,左副承旨入侍。
以安州牧使望筒,傳于李祖承曰,雖無才宥還之申耆,堂上三品,不啻幾百,則如是苟擬,銓官事,萬萬駭然。當該堂上禁推,此望筒勿施,以實職中卽爲差代,待下批,明日辭朝。
有政。吏批,判書未差,參判未差,參議曺允大進,右副承旨洪義榮進。以權恢爲獻納,趙得永爲正言,尹序東爲副修撰,兪漢人爲高山察訪,朴宗甲爲安州牧使,沈晉賢爲刑曹參議,察理使單鄭大容。
尹行任,以兵曹言啓曰,拆見平安兵使李得濟去春夏等褒貶啓本,則碧團僉使鄭履曾,浮謗奚信爲目,平南萬戶金宗燁,斛縮宜檢爲目,乫軒洞權管李震爀,謗姑示警爲目,廣坪權管朴聖熙,宜悛小失爲目,大吉號里權管池仁涵,些失襲謬爲目,則竝宜置下考,而置諸中考。西林僉使崔涉,癡率何責爲目,淸城僉使朴聖基,家近易累爲目,玉江萬戶尹尙華,姑恕微疵爲目,則竝宜置中考,而置諸上考,殊無嚴明殿最之意。兵使李得濟,推考警責,鄭履曾·金宗燁·李震爀·朴聖熙·池仁涵,竝下考施行,崔涉·朴聖基·尹尙華,竝中考施行,何如?傳曰,允。西北邊將,或稱不願窠,又或以可矜許題,全不擇送之故,受弊者鎭民,無告者土卒,況今本道瘡夷之餘乎?封發之前,飭其嚴明考課,登聞之後,別爲開拆坐起,一則爲西民,二則爲西民,然所差遣者,依舊不擇,何異於左頰若右頰乎?邊將現窠,皆令今日政,各別拔例擇差,其中遞付窠,無論經僉以上及宣傳官參上,勿拘通擬,依蔭倅例,五考五上者,別加收用,而各於己行本品,以外職陞敍調用,官案中名邊,亦以此懸註,俾西土邊鎭,少知朝廷敎化,本曹降秩中,權管李震爀,到任屬耳。朴聖熙云有能事,與其新除之或遜於前者,無若先治其罪,更責來效,兩人等,令該兵使,拿致,各別嚴棍,附過姑放,更觀數朔治績,如不可堪,直爲狀聞罷黜,如可堪,仍以察任之意,亦卽狀聞事,分付,至於沈益希之自起生祠堂,可謂貽笑莫甚,渠亦兩班,且經華銜者,則有靦面目,寧忍爲此?不可居下而止,亦令該兵使,招集附近邊將兵使,大張威儀,嚴棍示衆,以爲警勵之地,大赦纔過,處分姑如是略略,此後士夫邊將,如許不嚴之類,隨現當加倍重繩,令廟堂,嚴飭西北帥臣處,可也。
傳于李益運曰,今政遞付窠之拔例擇送,連五考純褒五上者,使之陞遷於外職,以示奬勸之意,如龍·營·訓局將校之遷轉者,亦未必是善地,若於來頭貶目,五考純褒,則朝家奬勸之擧,豈有士夫與將校之區別乎?亦令該曹,官案名邊,懸註,純褒而準瓜上來,則直爲還屬,各其本營,雖無窠,加出待闕陞實事,分付該營。
兵批,判書李進,參判洪文泳病,參議尹行元入直進,參知李師濂病,同副承旨柳文養進。以金坊爲訓鍊僉正,曺景休爲西林僉使,李仁蕃爲碧團僉使,李愼培爲麟山僉使,李榏爲平南萬戶,成鎭殷爲兺怪萬戶,南耆喆爲楸坡萬戶,具宅珠爲水口萬戶,曺海珍爲淸城僉使,白翼鎭·方允哲爲武兼,大吉號里權管單洪燮仁,馬馬海權管單南志復,副司直單洪良浩,副司果單李錫夏,赤梁僉使全昌盛,仍任事,承傳。
傳于李祖承曰,權作實職中,備邊郞四人,勿爲陞遷,因其窠外職擬望。
再政。以柳河喆爲中樞經歷,金益淳爲宣傳官。
以都摠都事訓鍊判官望筒,傳于李祖承曰,將窠諸人之無故作散者,特命加設仍付,在渠輩,至矣足矣。況一人式次次移遷,自是金石之典,則權作實職人及加設窠,未區處,尙有多人,而豈可如是擬入乎?當該銓官推考,此兩望筒,更爲擬入。
三政。李寬會爲都摠都事,朴祥換爲訓鍊判官。
以慶尙監司李祖源啓本,罪人朱福三,令該曹稟處事,傳于李祖承曰,放送事,令該曹卽爲,分付。
以慶尙監司李祖源啓本,罪人郭時濟,令該曹稟處事,傳于李祖承曰,放送事,令該曹卽爲,分付。
李益運,以弘文館言啓曰,本館下番,無他推移之員,不得已姑降入直,已至多日矣。修撰尹光普,肅謝後謂有身病,仍卽出去,旣有應入之員,則一向姑降入直,事甚未安,與新除授副修撰尹序東,一體牌招,以爲推移入直之地,何如?傳曰,允。
李益運,以兵曹言啓曰,羽林衛將李邦運,素患伏暑之症,挾感添劇,時月之內,無望供職,呈狀乞遞,宿衛領軍之將,不可久曠,今姑改差,何如?傳曰,允。
李祖承,以都摠府言啓曰,入直軍兵等中日習射事,草記後日次更稟事,命下矣。今日入直內三廳武兼禁軍及軍兵等,中日習射,何以爲之之意,敢啓。傳曰,今日日晩,後日次爲之,可也。
李祖承,以備邊司言啓曰,卽見京畿監司金思穆,守禦使鄭昌順,摠戎使李漢豐,江華留守申大升,京畿水使南憲喆,永宗防禦使李光燮,黃海兵使元厚鎭,原春監司尹師國,平安兵使李得濟,統制使申應周,慶尙左兵使李源,忠淸兵使金麟瑞,忠淸水使柳文植,全羅兵使李章漢,北兵使李潤慶狀啓,則以爲今秋水陸操及巡操巡點巡歷災傷覆審,校生考講,何以爲之事,請令廟堂稟處,親騎衛馬兵都試,勸別武武學,鄕騎士等都試,依例設行爲辭矣。詰戎係是重務,停操亦已多年,事當依狀請施行,而兩西及北關,纔經大賑,重以癘疫,瘡痍甫起,民勢未蘇,此時勞民,實涉重難。京畿·原春兩道,雖與西北有異,昨年年事,未可爲豐登,目下民勢,有難責之以齎糧赴操,今秋京畿牙兵習操,守禦廳合操,摠戎廳習操,江華府合操,京畿水營,永宗水陸操,黃海道·平安道·咸鏡道習操及巡點,竝爲停止。至於三南,則屢豐之餘,今年穡事,又將登稔,民力足以齎往,戎政不可久抛,慶尙左兵營,忠淸兵營,全羅兵營陸操統營及忠淸水營水操與巡點,竝令依例設行,各道馬兵勸別武武學鄕騎士等都試,北關親騎衛都試,原春道災傷覆審,校生考講等節,竝依狀請擧行之意,分付,何如?傳曰,允。
柳文養,以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹,合八十八匹內,六匹到中路病留,實納馬八十二匹,禾毛色,別單書入之意,敢啓。傳曰,知道。
柳文養,以司僕寺一二提調意啓曰,濟州前牧使李喆模,遞任進上馬三匹,前判官金鳳吉,遞任進上馬三匹及山馬監牧官金德亨,己酉·庚戌兩年條封進馬二匹,今纔上來,禾毛色別單書入,依例內廐立養之意,敢啓。傳曰,知道。山馬監牧官封進馬匹,不但體小,名以封進,焉敢若此?若此則今之濟馬,不得爲御乘乎?該監牧官,所當捉來決棍,而姑爲參酌,本牧各場中,雌雄馬各二匹,體大步捷,極擇上送事,分付該牧使及該牧官處,待其上來,卽爲待令。如是特敎之後,若不以合於御乘者,上送,牧官及該牧使,各別重勘,以此嚴飭,可也。
李祖承,以司譯院提調意啓曰,四學譯官,各有方書肄習行話,而其中蒙·倭兩學,書籍未備,學習猶艱,識者憂嘆,厥惟久矣。年前倭學堂上譯官崔麒齡,購納隣語大方五冊,實爲學語者之指南,故卽令麒齡,辦備財力,開板成書,今已訖工。漢學前銜金亨宇,亦以私財,釐正捷解蒙語,蒙語老乞大,蒙語類解等諸書,而俱是旁照蒙文鑑元本,規正訛謬,獲成全書,亦已補刊訖役矣。上項兩學試冊,纔已頒布,本院定其課限,用於試取,而崔麟齡·金亨宇等,捐財效勞之誠,殊甚可尙,遡考謄錄,以刊冊之勞,得蒙加資之典者,亦多其例,而事係恩賞重典,自下不敢擅便,何以爲之?敢稟。傳曰,恩賞雖細,豈褻?加資尤宜致審,從前購一書刊一冊,雖有一一論賞之例,不識名目之爲何書,義例之爲何冊,而輒施加資之典,豈有如許恩賞乎?不但本院爲然,醫司亦然。惟雲觀刊出之冊,則入啓經覽,購來之書,則多亦稟旨,此後無論雲觀譯院醫司,新購者新刊者,一本送于內閣,入啓然後,始以草記請賞,此章記還給,自今番,依此定式施行,可也。
庚戌七月十九日卯時,上御熙政堂。抄啓文臣親試,大臣·備局堂上,同爲引見入侍時,行都承旨具㢞,假注書趙台榮,記注官白慶楷·金鳳顯,以次進伏訖。引儀,唱抄啓試官以下,入就位,行四拜禮,原任提學蔡濟恭,提學鄭民始,檢校提學吳載純,檢校直閣徐鼎修·鄭東浚·鄭大容·尹行任,入就位,行拜禮,進伏。同副承旨李敬五,左參贊金華鎭,行司直鄭昌順,行副司直金文淳·鄭好仁,兵曹判書李,刑曹判書趙鼎鎭,開城府留守具庠,行訓鍊都正徐有大,行副司直洪秀輔,行副司直李漢豐,行副司直金持默,以次進伏訖。濟恭曰,老炎尙且未已,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,元子宮氣候,何如?上曰,連爲好在矣。濟恭曰,三七之後,又多日矣,今則氣候盛强乎?聞閭巷間傳誦之說,則凡節日就岐嶷云,區區群下之忱,益切欽仰矣。上曰,頗壯大,異於凡常矣。濟恭曰,臣久未登筵,不勝耿耿,昨蒙試官點下之恩,昵侍是期,私竊欣幸,繼承次對進定之命,而僚相以其親病,不得入來,臣獨登筵,廟謨,恐有僨誤之慮矣。上曰,右相親病,果何如?濟恭曰,聞右相家往來醫官言,則自昨漸益沈重,今則實有頃刻難捨之慮云矣。上曰,次對久曠,非不欲使之來會,而潦暑近甚,又況十五日,卽眞殿大奉審日次,勢致差晩,故俾勿來會,而今則積雨新晴,日氣快朗,果下進定之敎矣。濟恭曰,賓對雖曠,時急公事,間以草記稟處,今則別無仰達之事矣。上曰,天下本自無事,而或有無事中生事之歎矣。濟恭曰,聖敎誠至當矣。古人有言曰,天下本無事,但庸人擾之,三代以後,最稱漢文之治者,若値有事,則雖躬往細柳營,如在常時,則淸靜無所事矣。上命民始,書七言古詩題,仍命懸題訖。上曰,陳達廟謨,可也。濟恭曰,日前疏釋之命,蓋出於八域同慶之意,何罪不可宥?第伏念其中,或有過於分數者,三司之言,誠亦無怪矣。臣則忝居大官,無一言建白,方切慙悚之至矣。上曰,或有初不擧論者,亦或有移配者,蓋不爲擧論者,恐人無懲畏之心,則反非生道殺人之政故也。其所移配者,欲使其親屬,竝聚一處之意也,卿亦默念否?濟恭曰,臣取見該府文案,仰認聖意之有在,竊爲欽嘆之不已矣。濟恭曰,都政後,臣始登筵,而都目卽八方顒望之大政,則許多守令,名以文官者,初不照擬,聖意雖出於深軫武臣之多付虛司果,文蔭諸窠,多以武弁差送,而以外面看之,則恐似偏重矣。上曰,雖云偏重於武弁,蔭官復職,亦出十二窠之多矣。濟恭曰,臣所云偏重,卽守令窠也。上曰,向者卿箚,適到於臨政之日,吏判處義,亦似無怪,而特以難於臨陣易將之意,予果親臨,使之開政矣。濟恭曰,臣意亦然,故臣箚中,責罰云者,亦不過欲施問備而止矣。上曰,卿於本事,始旣特書於諡狀,又爲發言於賓筵,在重臣之道,無怪乎嫌避,而以其平日柔善之心,始也不以爲嫌,末乃拖引欲避者,似或不出於自己之意也。濟恭曰,本事,臣果無心說去,則彼何引嫌,而此必好事之人,欲觀較挈之端,使之激成,有此爲嫌之擧矣。濟恭曰,今番都政時,以兵批,守門將取才窠,排望之有違古例,怨言頗聞,臣怪而問之,則六矢二分講粗者,見奪於七矢一分講不之人云。蓋兵判,則以矢數爲首,而兵批古規,則矢數雖遜,講射具入者爲首,講不者,不得以矢數之稍加,有所凌越,前例某某之如此武臣輩,無不歷數,則兵判之倒用首副,致怨於諸武,良有以也。兵曹判書李,從重推考,原望筒,似當釐改,故仰達矣。上曰,依爲之。出擧條濟恭曰,晉州民人李正復等,擊錚原情內,本道濟民倉,依順天·羅州濟倉例,以其穀數,各付該邑事,刑曹啓目,從長決處之意,覆啓行會於該道矣。卽見慶尙監司李祖源狀啓,則枚擧濟倉屬四邑所報,以爲晉州屬面,程道稍間,運輸留連,不無弊端,而移設不可輕議云。昆陽·固城,距濟倉遠或爲八九十里,所費不些,移設倉舍於各其邑海村,實合便宜云,泗川道里均適,仍舊貫,事甚便當云。蓋此濟倉設置,節目詳備,行之三十年,有效無弊,則不可以一二邑不便之報,率爾變制。且再昨年北運時,沿邑還穀,欠縮頗多,發船不齊,許久遲滯,卽此一事,足可反隅,分設一款,固難輕議,恭俟處分。至若捧糴時散穀分給時削斗等,多少奸弊,嚴飭痛革云矣。濟倉設置已久,所儲穀物,爲六萬餘石,則南北交濟,所恃惟此,不可以數三民人輩,自以爲不便之言,遽議變制,李正復等擊錚辭緣,竝爲勿施,至於散穀削斗等許多弊端,大係民隱,各別廉察,隨現痛禁之意,嚴飭道臣,使之惕念擧行,何如?上曰,依爲之。出擧條濟恭曰,卽見統制使申應周狀啓,則以爲臣營,卽南邊之巨鎭,營底民戶,殆至四千,其間不無拔萃出類者,而畢竟成就,不過營校船將。水操雖有選擧之例,而或至近十年停廢,蟾津蓋爲出職之路,而亦使京軍門交差,群情抑鬱,莫不解體,自今爲始,毋論水操之行不行,每於八月仲旬,舟師各邑鎭校卒,咸聚營下,試以數三武技,居首者·沒技者,竝直赴殿試,之次幾人,量宜施賞,而若行水操,則不必疊設。蟾津一鎭,永作臣營久勤窠,亦如全州之威鳳別將,則人皆興起,各自勉勵,其所得力,較諸前日,固不可同年而語,特令廟堂,商確講定,及今許施爲辭矣。統師所請,雖出於激勵將士之意,直付殿試,恩典至重,不可容易開路。至於鎭窠,近日京軍門酬勞,亦多苟艱,劃給外閫,有難輕議,狀啓內辭緣,姑爲置之,何如?上曰,依爲之。出擧條濟恭曰,昨年嶺沿穀,移轉北關時,簸揚之縮,隨原穀分定多少,數各不同,而大抵無邑無之,如慶州·昌原等數邑,以其夥多,至於論罪,而其餘各邑,令道臣,査實狀聞,俾待朝家處分者,已過周年,便作虛留之穀矣。此是元會之內,則不可以蕩減擧論,而旣令査實,仍不區劃,亦非朝家軫念民邑之道。若依東萊運監補縮例,除給各其邑,加分耗穀,使之充數,恐合事宜,故敢此仰達矣。上曰,依爲之。出擧條濟恭曰,卽見成均館所報,則今此增廣慶科,期日不遠,多士試具,若不趁今措辦,則必有臨時狼狽之慮,錢木米布,依前例區劃,以爲及時需用之地爲辭矣。每當咸聚之料,自朝家助給,賢關待士之需,已成前例,今亦依癸卯例,兵曹布三同,錢二百兩,惠廳米五十石,分付劃送,何如?上曰,依爲之。出擧條濟恭曰,進賀方物許收事,盛京禮部咨文出來,此則已悉於月前北京禮部回咨中,只以承準之意,撰出答咨,正書安寶後,定禁軍騎撥,下送灣府,使之傳給鳳城,轉致盛京,何如?上曰,依爲之。出擧條濟恭曰,承文提調,近多病故,本院擧行之事,或不免苟簡云,文任中·吳載純·洪良浩,竝爲差下,公事之任,使洪良浩擧行,何如?上曰,依爲之。出擧條上曰,見今備堂,非不多矣。筋力奔走,殆無其人,預爲留意,後日次對,亦爲稟定,可也。濟恭曰,頃因北道暗行御史徐榮輔別單,永興假率軍官,裒益均排之方,査實狀聞之意,覆啓分付矣。卽見咸鏡前監司李秉模狀啓,則以爲永興府使徐有臣牒呈內,本府南兵營假率額數七百六十名,每名元番錢一兩五錢,人情雜費,爲三錢,式年改案時,加捧一錢,比他役偏重,隣族侵徵,一境騷擾,兵營團束元額,不滿二千,則本府偏當南關十邑之半,考其南各邑民戶多寡,以爲派分均齊之地,則積弊庶可少紓云。前南兵使李文德牒呈內,本營假率額數,爲一千五百名,每名一兩五錢式,收捧,改稱攔後親兵之後,以此定額,每式年磨勘,兵曹則雖一名,不得增減,而若欲參量均排,則當此閑丁難得之時,反致騷擾,實無從便之策云矣。臣營下咸興所在假率數,至五千二十二名,而少民難支之弊,倍蓰於他邑,莫如加其額數,減其番錢,開其願入之路,假令元定二千二十二名內,每年各捧一兩,減其五錢,則軍需所縮,爲二千五百十一兩,加定二千五百十一名,則可以充此見縮之數,若爲定式,不入假率軍官之案,不得擧論於諸般軍任,則冒稱幼學之類,擧將樂赴,不患不充,觀於營下,可反三隅,以此而行之永興,行之北靑,行之列邑,無所不可,敢此附陳。咸興軍民等大同之願,亟罷里社代定之法,各許保人一名,元軍一兩,保人五錢式,定式,則目下便順,是亦一道,永興假率元番錢外,加斂之數,自今一切革罷,設有雜費,自兵營元錢中,區處之意,一體定式事,請令廟堂,稟處矣。道臣之欲釐假率弊端,以兩條救弊,分數爲說,俱有意見,所當指一覆奏,而但道臣之意見,如此而已。未及試手,今已遞歸,此事大係更張,則未知新道臣之意,以爲如何,臣意則以此兩條,更問於新道臣,待其出意見論列,然後更爲從長稟處,似好矣。上曰,依爲之。出擧條濟恭曰,日前戶判,以聖堂倉之合設群山,有所陳達,至承草記稟處之批,而以臣之有所持難,姑不得奉行矣。聖堂之弊,臣亦稔聞,必欲一番釐正,實所耿耿,而但撤此幾百年之倉舍,合諸初不干之他鎭,揆以事情,似多掣礙,況聖堂居民,未知爲幾許戶,而此必仰以爲生者,惟倉是恃,一朝見失,難保其不至於渙散呼冤,則此豈立談間,可以無難勇決之事乎?百聞不如一見,臣意則別遣識事務有意見之臣,周視形便,採聽物論,出意見,指一歸奏,然後庶可防日後銷刻之請矣。上曰,卿言亦有意見,事貴審始,自京差遣使星,細加審察以來後,指一稟處,可也。出擧條上曰,使星之行,誰可任者?濟恭曰,有識見或經事人,恐無過於登筵中諸臣矣。上曰,如洪義榮·鄭大容,何如?濟恭曰,鄭大容固合下送矣。上曰,右副承旨鄭大容許遞,令該曹口傳付軍職。出榻敎上曰,鄭大容,分付吏曹,使名卽爲啓下,可也。濟恭曰,此平安監司狀啓,江界邸人楊振春罪狀,令攸司稟處者,而臣意,以爲楊振春,初無可罪之端矣。振春,受錢於本府,貿納當納之蔘,然後餘利之與座首分食,有何可罪之端乎?上曰,右相則以梟示爲辭,而卿言反是,曾經道伯人,各陳意見,可也。華鎭曰,本事是非,臣實未詳,不敢指一仰對,而蓋振春,許多年爲邸吏,則應有作奸之弊矣。民始曰,臣亦未詳本事,道啓旣如是懲罪云云,則恐或有甚委折矣。上曰,此不必回啓,以卿意見,發關該道,使之詳査決處,可也。濟恭曰,近來人心,不畏朝廷,不畏法綱,一邊治罪,則一邊生奸,寧不寒心?前平安兵使李東燁,雖已身故,本閫之艱辛收捧錢,幾盡還散於民間云,渠則不動一指,坐食許多兩殖利,事極驚駭。且定州鄕案改錄時,中間賄賂錢,先已收捧,而前牧使李潤國,取用不給云,此等蔑法之類,決不可仍置矣。上曰,李東燁雖已身故,李潤國事,無論事之委折,於此鄕案錢事,豈可犯手乎?吳大益,曾未置法,李潤國今乃論罪,外面則雖或如何,此則亦有不然者,自廟堂關問該道,果有實狀,草記勘斷,可也。昌順曰,今此舊還最久條,蕩減之命,實出於廣慶飾喜之德意,本廳南漢軍餉中,丁酉未捧四千餘石,當入於蕩減中,而其中一千餘石,卽丁酉反庫時,量縮逋欠者也。其後丙子,定以十年之限,使之徵捧,而年久流亡,指徵無處,殆居其半,至今所捧,不過爲數百石,漸至難捧,比前愈甚,名以量縮逋欠,則與停捧未捧,條件稍異,而其爲民弊,則有甚於舊還,府尹,以一體蕩減之意,有所報來,而徵逋與舊還,名色旣別,軍餉與他穀,事體尤重,混入蕩減,有非自下所可擅便者,下詢大臣處之,何如?上曰,大臣之意,何如?濟恭曰,軍餉量縮,所關雖重,今番八域同慶之時,不可使之怨及隣族,雖一體蕩減,恐未爲不可矣。上曰,然矣,一體蕩減,可也。出擧條昌順曰,同文彙考,每式年添印續編事,曾有定式矣。丙午以後,三年間,事大交隣文字,竝已抄出謄書,當爲入刊,而所入物力,雖甚零星,亦有區劃,然後可以入刊,分付戶曹,籌摘磨鍊,使該院幹事人,次知刊役,何如?上曰,依爲之。出擧條昌順曰,日前奉審,冕服閣,則冕服與貢段絳紗袍,縫製已過十年之久,色渝質弊,不堪進御,及今改造,似好矣。上曰,大享臨時,以爲改造,可也。民始曰,卽聞漕倉差員之言,則群山漕復米,例自大同劃給,而該鎭地方官,每請劃得於本邑新米,則取用以還米,換給漕卒,則以其地方官之故,於渠雖有大害,而不敢違越,爲弊不些云。旣係漕卒大利害,則不可不變通,而伏況漕倉設置時,量其所屬邑穀數,定爲船隻,今於所屬邑大同中,劃出漕復,則漕船自致餘船矣。若於自納邑,劃送復米,則當此覓船甚艱之時,亦可救得一邑之弊,此後漕倉漕復米,竝以所屬外自納邑,大同劃給之意,定式施行,何如?上曰,大臣之意,何如?濟恭曰,旣知爲漕軍之冤,則豈不副漕軍之願乎?依戶判所奏施行,恐宜矣。上曰,依爲之。出擧條民始曰,漕軍之弊,不一其端,而其中軍門貿米,爲尤甚,漕軍上來之時,不能無稱貸軍門,當此時,以廉價,分給漕卒,而翌春上納時,徵納貿米,漕卒輩,在京時,已用其錢,下去後,米無出處,或偸竊公穀或,徵出鄰族,公穀之無面,漕卒之難支,多由於此,差員則以武弁之故,不敢誰何,於軍門,無以禁斷,此後各漕倉,則軍門不得貿米之意,嚴立定式,出擧條申飭,何如?上曰,大臣之意,何如?濟恭曰,軍門之貿米於漕軍,此敎漕軍以偸竊公穀之術也。事之驚駭,莫此爲甚,此後如有現發者,則該大將,施以重勘,恐不可已矣。上曰,依爲之。出擧條曰,久勤遷轉之規,從其便苦,或每都目,或間一都目,或間二都目,或間間收用者,載在大典通編,便作不易之典,故相金致仁,亦有所筵稟申飭,而近來法久解弛,間都目及間間收用處,輒以每都目報來,而本曹,則因循捧置,及過都政,不得遷轉,則每以陳久勤,有所稱冤,實非定式之本意,此後則申明舊典,毋敢違越之意,出擧條申飭,恐合事宜,此後久勤書入與政望照擬之時,以此區別,懸注似好,敢此,仰達矣。上曰,依爲之。曰,至於間間收用云者,元無年條定限,每未免眩於擧行,此亦較量其勞逸,或間二年,間三年定式,則似好,此則下詢大臣處之,何如?上曰,大臣之意,何如?濟恭曰,間間收用云者,旣無端的定限,則政曹之眩於擧行,事勢應然,所謂間間者,若以勞逸,有所取捨,則恐或令私意,容於其間,一竝間三都目收用,則在渠輩,似不至大段稱冤矣。上曰,依爲之。出擧條曰,依下敎,關西補賑人,竝爲招見,則殷山進士劉師珙,以爲家有老父,而本道褒啓,不及於家長,只擧渠之姓名,揆以道理,今下恩典,不敢冒受云。陽德幼學朴泰初,姑未上來,安州幼學朴萬瞻,江西幼學吳命天,從其自願,昨政已差衛將,而安州幼學咸健五,其所自願,在於殿郞,此則分付吏曹,使之差擬,何如?昌順曰,劉師珙,日前以臣之爲賑恤堂上,故亦爲來見,而聞渠所言,則家事任長,渠父有所補賑,而狀啓中,書以渠名,故渠不敢冒受賞典云,此則事理似然矣。濟恭曰,當初褒啓,不擧其父,而擧其子,事涉如何?其子之不欲冒受,道理當然,依其所願,許施,似宜矣。上曰,依爲之。曰,至於祥原進士呂宅祖,以爲渠家,本事儒業,衛將元非相當之任,旣是進士,殿郞,亦所不願云。今此衛將殿郞中,從願差擬之命,旣出特恩,則如渠鄕典卑微之類,妄生希凱之心,有此不願之言,事之駭然,莫甚於此,此等之類,不可無嚴懲之道矣。上曰,五衛將,以陞資不願,殿郞薄而不欲爲,則除東班正職,然後方可愜所望乎?渠之班族,設令甲於一道,殿郞,非卑賤之窠,渠之願納,比道內諸人,不啻腰中之腰中,則雖欲拔例調用,非所可論,此似小事,有關民習,亦有關於國綱,渠所納穀物,卽令道伯,準數還爲出給,其猥越不知分之罪狀,亦令道伯,各別懲治,可也。出擧條濟恭曰,殿郞,卽備三望受天點之官職,則渠何敢厭避乎?第欲施賞,則某冊中安之以宣賜之寶,以褒之,似好矣。民始曰,安寶書秩,雖在廷諸臣,如得受賜,擧皆榮耀,如渠遐鄕卑賤者流,豈可襯當乎?如是之故,希凱妄生,漸次愈甚矣。上曰,昨以均廳堂上,持稅案來待之意,有所下敎,則今忽以惠廳堂上,書出傳敎,惠廳有何稅案之持來乎?該房擧行,誠駭然矣。命書榻敎曰,同副承旨遞差。上曰,承旨前望單子入之,待下批,牌招察任。出榻敎命退,諸臣以次退出。
上在昌德宮。停常參·經筵。
自初更至夜五更,灑雨下雨,測雨器水深三分。
藥房提調洪檍,副提調洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于具㢞曰,下直京試官都事,留待。
傳于李益運曰,京試官都事,入侍。
傳于具㢞曰,輪對,後日次爲之。
傳于柳文養曰,都承旨入侍。
傳于柳文養曰,判尹入侍。
傳于尹行任曰,軍士房承旨入侍。
申義淳改差,代以李重蓮爲事變假注書。
以吏曹參議曺允大禁推傳旨,傳于具㢞曰,分揀。
傳于柳文養曰,解由未出,參議許遞,前望單子入之。
刑曹參議前望單子入之,李勉兢落點。
以慶尙監司李祖源啓本,禮安等邑朝官年七十,士庶年八十,區別開錄事,傳于具㢞曰,口傳下批。
以濟州牧使李喆模狀啓,琉球國人漂到問情事,傳于柳文養曰,依願卽爲還送,而造給衣袴,優給糧資,以示朝家軫念之意,此後漂到人之問情後,從水路還歸者,一邊發送後,狀聞事,回諭。
柳文養,以兵曹言啓曰,新除授淸城僉使曺海珍,身病猝重,時月之內,萬無登途赴任之望,呈狀乞遞,身病旣如此,不可强令赴任,依例罷黜,何如?傳曰,允。以鄕校之故,規避之罪,姑不擧論,以此知悉,可也。
傳于柳文養曰,邊將有闕之代,令該曹口傳差出,待下批,皆令明日辭朝。
兵曹口傳政事,以金重玉爲兎城僉使,金熙謙爲淸城僉使。
李益運,以弘文館言啓曰,新除授校理李貞運,時在京畿利川地,經筵入番事緊,請斯速乘馹上來事,下諭。傳曰,依啓。
尹行任,以兵曹言啓曰,本曹敎鍊官禁軍遞兒窠,今方有闕矣。依節目,禁軍別將與各番將,眼同取才,以其居首者,塡差之意,敢啓。傳曰,知道。
尹行任,以戶曹言啓曰,卽接廣興倉所報,則因傳敎,七月朔祿俸,輸納次,倉官進去于西部龍山坊判府事兪彦鎬所住處,則以爲罪累之蹤,冒受祿賜,決知其不敢,積逋恩命,惟俟嚴譴云,祿俸不爲領受,何以爲之?敢啓。傳曰,令倉官,更爲輸送。
尹行任,以備邊司言啓曰,舟橋司堂上差出事,命下矣。行戶曹判書鄭民始差下,使之兼察濬川之任,何如?傳曰,允。
柳文養,以舟橋司言啓曰,本司都廳柳鎭茂,瓜滿,代以訓鍊都監千摠朴基豐,差下,使之察任,何如?傳曰,允。
庚戌七月二十日卯時,上御熙政堂。都承旨與下直京試官都事入侍時,行都承旨具㢞,假注書趙台榮,記注官白慶楷·金鳳顯,全羅京試官金啓洛,都事徐有鍊,慶尙京試官鄭東觀,都事尹得孚,以次進伏訖。上敎啓洛等曰,近來士習之不古,京外無異,殊可駭歎,然士習之如許,亦由試官之見侮,此非自反處乎?爾等,須各勉勵,無負今日申飭之意也。且今番慶科,與他科自別,無或有蹂躪雜亂之弊,可也。爾等,有何方略乎?啓洛等曰,出其士子之不意,洞開荊圍之門,則恐無有蹂躪之弊矣。上曰,漢城判尹入侍。賤臣承命出,與漢城判尹洪檍,偕入進伏。上曰,各部應資老人,盡爲抄出乎?檍曰,幾皆抄出矣。上曰,潦雨後,頹壓民家,摘奸顧恤,曾有定式,以此意,分付部官,使卽爲擧行,可也。命退,諸臣以次退出。
上在昌德宮。停常參·經筵。
柳文養啓曰,大司憲尹尙東,執義申禹相,牌招啓辭未下,掌令閔彝顯·任長源,持平洪克浩,俱在外,持平鄭履綏未署經,監察茶時之意,敢啓。傳曰,知道。
傳于具㢞曰,右副承旨入侍。
傳于尹行任曰,下直守令·邊將入侍。
傳于具㢞曰,同副承旨入侍。
傳于李益運曰,左副承旨入侍。
洪義榮啓曰,京畿監司處,審理遲滯委折,問啓事,命下矣。問于京畿監司金思穆處,則以爲本道,已錄啓罪人爲十三名,未錄啓罪人爲二十名,而情犯互有輕重,仍放,難以卽決,以臣愚迷淺見,審理之際,自爾遲滯,成命之下,未卽擧行,致有問啓之命,惶懍震越,不知所達云矣,敢啓。傳曰,知道。錦伯何故,擧行如是不怠?畿伯之居在京城至近處,修啓反後於錦營,此非慢忽而何?惟考。
尹行任,以兵曹言啓曰,昨年法聖·群山,陞作邊地之後,法聖僉使鄭彦衡,下去時,草料馬牌,草記題給矣。群山僉使宋益休,方以漕運差員還下去,馬牌及草料,依法聖僉使例,一體給送之意,敢啓。傳曰,知道。
柳文養,以兵曹言啓曰,淸城僉使,乃是堂上窠,而新除授僉使金熙謙,以堂下備擬受點,臣之矇未覺察,不勝惶恐,改差,何如?傳曰,係是久勤差送者,則豈可無故作散,況旣經萬戶者乎?然與特敎有間,以兎城改付標時僉使,卽承傳也,雖有所重,異於久勤,待他窠差送,淸城之代,以久勤中,口傳差出,可也。
柳文養,以兵曹言啓曰,依下敎,守門將田百寧,出身金亨鐸處,嚴加査問,則田百寧所告內,矣身,以別付料軍官,今番都政,不願窠邊將取才居首之後,又爲入格於部守薦,別取才矢數,最於道內,故實職與邊將間,自在應差之科,而欲爲實職,則本來貧窮,從宦無路,以此趑趄之際,道內鐵山居出身金亨鐸,相逢試場,以爲汝旣兩取才居首,何以爲之云,故答以欲爲實職,則貧無以自資,欲爲邊將,則浮費不些,眞是兩難云,則亨鐸,更以爲吾之矢數,比汝矢數,不過一矢間差等,應講時,汝爲自不,吾若免不,則兩技入格,自當居首,若然則汝之邊將後浮費等節,吾自替當,先以二百兩錢,有所相約,試講自不酌實,而其後錢二百兩,果爲與受云,金亨鐸,初頭盤問,欲爲隱諱,及其田百寧頭面之時,無辭發明,始爲直招,而以爲矣身,以年少武士,屢經都目,取才時終不得入格矣。今番,幸以得中,矢數與道內居首田百寧,不過一矢差間,試場內,適聞田百寧,以別付料,不願窠邊將取才居首云云。問于田百寧處曰,汝旣兩取才居首,實職若不願,則當差邊將,今此應講之時,汝則自不,吾則僥倖免不,當爲居首,汝之邊將後浮費等節,一一備給爲言,錢二百兩,爲先傳給田百寧處矣。過都政後,所料違繣,故錢則還爲推去的實云矣。渠等所供,旣如此狼藉,行賂奸情莫掩,究其所爲,萬萬痛駭,不可尋常處之,守門將田百寧汰去,自臣曹,嚴加懲治,金亨鐸亦爲一體嚴勘之地,何如?傳曰,別取才第次,旣從矢數,且於初仕與邊將兩岐,俱爲居首云爾,則田百寧之難其辦出浮費,捧賂於金亨鐸處,圖此自不之擧,所爲痛駭,然賂物旣還送,則渠何足責,而初仕則濫矣。最遠最不願邊將,今日內,口傳作窠差送,萬一逗遛,不卽赴任,卽其地定配事,分付該兵使處,一以懲其罪,一以遵試規,金亨鐸,則與錢圖官,亦不可仍置,卿其各別嚴治,逐送本土,可也。
兵曹口傳政事,以田起祥爲淸城僉使,黃拓坡權管單,田百寧。
洪義榮,以司譯院提調意啓曰,因本院草記,批旨內恩賞,雖細豈褻?加資尤宜致審,從前購一書刊一冊,雖有一一論賞之例,不識名目之爲何書,義例之爲何冊,而輒施加資之典,豈有如許恩賞乎?不但本院爲然,醫司亦然,惟雲觀刊出之冊,則入啓經覽,購來之書,則亦多稟旨,此後無論雲觀譯院醫司,新購者,新刊者,一本送于內閣,入啓然後,始以草記請賞,此草記還給,自今番依此定式施行,可也事,命下矣。崔麒齡,刊出之隣語大方五冊,金亨宇刊出之捷解蒙語四冊,蒙語老乞大八冊,蒙語類解三冊,送于內閣,已爲入啓矣。今此崔麒齡·金亨宇等,所當依定式,施以加資之典,而事係恩典,自下不敢擅便,何以爲之?敢稟。傳曰,竝依例加資,可也。
兵曹判書李疏曰,伏以,臣自叨司馬以來,常切負乘之戒,而又當大政,瘡疣層出,每自循省,轉益愧懼。昨於筵席,左相以初仕取才,講不者爲首擬,至於請推,臣於伊時,莫知其故而退,只自訝惑而已。卽伏見擧條下者,六矢二分講粗者,見奪於七矢一分講不者云,此則指田百寧·金亨鐸二人也。皆以關西武弁,百寧初仕,與不願窠取才矢數居首,故初仕試講時,渠言旣已居首於不願窠,則初仕,亦非所願,仍自不而退矣。追後聞之,則渠於亨鐸,多受賂物,必欲以初仕,歸於之次亨鐸,有此設計云,故臣果擬百寧於初仕矣。都政前夜,百寧,欲知草都目之首擬與否,來問政吏,而政吏拒而不答,終夜相持,多有駭擧云,臣聞極驚怪,卽爲拘囚本營,仍以首擬於守門將,而亨鐸之六矢二分而講粗者,果爲副擬矣。且以都政時取才言之,宣薦則竝講射而取之,載於大典通編,六道與西北武人,則專取矢數,講則初不許劃,此爲規例,其來已久。蓋講試低昻,惟在堂上,若以講爲主,則謂以循私,衆怨必至,故不取講劃者,誠以是也。臣取考各年取才記,則講射俱取,未有其規,而講則行之絶罕,此必歸重於矢數而然也。已例班班,臣亦未敢違越,而今此擧條中,矢數雖遜,講射俱入者爲首云,左相所謂兵曹古規云者云,臣則莫之曉也。臣於大政,何敢曰逐望善排,以平物議,而至於初仕,則十分詳審,且以試才計劃,尤爲致謹,則今此取怨之說,未知緣何致之,而講不講粗之爲首爲副,不但田·金二人,其外排望,皆用此例,則臣何敢私自取捨而然哉?當初百寧之用意而自不,誠甚叵測,故臣欲筵稟論罪,而因循未果,到今事端,專由於此二人,今若置而不論,有關後弊,田百寧,則爲先汰去,金亨鐸,則亦施嚴勘,以爲懲後之地,宜矣。臣於見職,當遞不遞,尙今蹲據,以致昨者筵奏,辭意深緊,臣何可晏然冒膺,不思自靖之道乎?玆敢略陳短章,仰瀆崇聽。伏乞聖慈,俯垂諒察,亟遞臣職,以安私分,不勝幸甚。答曰,省疏具悉。事實旣如此,遐方武士,行賂圖囑之狀,極可痛惡,然不可遽從疏請,卿其査實懲治後,草記,勿辭行公。
庚戌七月二十一日辰時,上御熙政堂。都承旨·右副承旨·同副承旨,與下直守令·邊將入侍時,行都承旨具㢞,右副承旨洪義榮,同副承旨柳文養,假注書趙台榮,記注官白慶楷·金鳳顯,安州牧使朴宗甲,咸興判官李太懋,西林僉使曺景休,夞怪萬戶成鎭殷,麟山僉使李愼培,楸坡萬戶南耆喆,碧圃僉使李仁番,古城僉使崔龜祥,平南萬戶李榏,兎城僉使金重玉,淸城僉使金熙兼,水口萬戶具澤珠,以次進伏訖。上曰,守令進奏職姓名,僉萬戶以下,承旨,問奏職姓名,可也。宗甲·太懋,仰奏職姓名。上敎宗甲曰,見之已久矣。向見永興倅,則容貌甚朽鑠,故極庸嗟惜矣,今爾髭髮勝昔,猶可幸也。第以曩時事言之,豈可復登此席?今幸出於仕路,此後寧有拘礙之端乎?且除之以此邑者,爲濟民生也,下去善爲也。宗甲涕泣對曰,終始骨肉之恩,猶期生死報答矣。敎太懋曰,北關農形,何如?太懋曰,北道年事,可謂無前大登矣。上曰,近日雨澤頻仍,無或妨稼乎?太懋曰,至於北關,雨澤適中,初無過多之歎矣。上曰,西關邊將,連値中下,數遞可憫,故今番擇送,意有在焉,其爲悉心務爲,以準五考五上之意,承旨宣諭於邊將等處,可也。文養承命,分付。命退,諸臣以次退出。
庚戌七月二十一日午時,上御重熙堂。左副承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上曰,畿營審理,催促,可也。賤臣承命出傳,上命行任,讀公事。仍命書判付訖。命退,承史以次退出。
上在昌德宮。停常參·經筵。
尹行任,以都摠府言啓曰,入直軍兵等中日習射草記,今日日晩,後日次爲之可也事,命下矣。今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,大司憲尹尙東,執義申禹相,牌招啓辭未下,掌令閔彝顯·任長源,持平洪克浩,俱在外,持平鄭履綏未署經,監察茶時之意,敢啓。傳曰,知道。
尹行任啓曰,來二十五日朝參日次矣,敢稟。傳曰,停。
傳于尹行任曰,軍士房承旨入侍。
傳于洪義榮曰,左承旨入侍。
以漢城府民家頹壓別單,傳于洪義榮曰,恤典,卽爲題給。
以黃海監司李時秀啓本,海州等邑應資老人,開錄事,傳于洪義榮曰,口傳下批。
兵曹口傳政事,以金守澤爲僉知。
有政。吏批,判書未差,參判未差,參議曺允大進,左副承旨尹行任進。啓曰,判書·參判,俱未差,小臣獨政未安,何以爲之?敢稟。傳曰,只出緊任,以李錫夏·林道浩爲修撰,林遠爲永平縣監,李尙熙爲純陵參奉。
兵批,判書李病,參判洪文泳病,參議尹行元病,參知李師濂入直進,右副承旨洪義榮進。副司直單李敬五·李敏采·沈晉賢·尹東晩,副司果單金養和·沈公燁·具綱·李東鉉·朴昌杰,副司正單李文道。
以京畿監司金思穆啓本,廣州等邑應資老人,職姓名開錄事,傳于具㢞曰,口傳下批。
李祖承,以漢城府言啓曰,朝官年七十以上一人,自東部報來,故別單書入之意,敢啓。傳曰,口傳下批。
庚戌七月二十二日巳時,上御重熙堂。左副承旨入侍時,行左副承旨尹行任,記事官徐有聞,記注官白慶楷·金鳳顯,以次進伏訖。上命行任,書榻敎曰,政官牌招開政。仍命讀公事,書判付訖。命退,承史以次退出。
庚戌七月二十二日未時,上御重熙堂。左承旨入侍時,左承旨李祖承,記事官徐有聞,記注官白慶楷·金鳳顯,以次進伏訖。上曰,前北伯入侍。出榻敎賤臣承命出,與咸鏡前監司李秉模,偕入進伏。上曰,炎程行役,得無所難乎?秉模曰,邦慶之日,適在外藩,未得與在廷諸臣,共伸蹈舞之忱,下懷耿耿,無以按住,幸蒙恩遞,獲卽還朝,下情不勝惶感矣。上曰,北關年事,果何如云耶?秉模曰,邑各不同,而大體論之,可謂無減於古之庚戌云,民事誠萬幸矣。上曰,沿路亦,何如?秉模曰,均是大豐,而畿邑尤爲豐登矣。上曰,各穀俱爲登熟云耶?秉模曰,然矣。上曰,向者賑政,卿勞矣。秉模曰,朝家軫恤之德,出尋常萬萬,前後惠澤之下於北民者,嚝絶千古,使百萬生靈,得以奠安,許多飢民,賴以濟活,臣則只奉承王靈而擧行而已,不能盡對揚宣布之責,瘡疣百出,罪負多積,而每蒙曲庇之恩,惶愧之忱,去而益切矣。命退,諸臣以次退出。
上在昌德宮。停常參·經筵。
柳文養啓曰,大司憲尹尙東,執義申禹相,牌招啓辭未下,掌令閔彝顯·任長源,持平洪克浩,俱在外,持平鄭履綏未署經,監察茶時之意,敢啓。傳曰,知道。
尹行任啓曰,卽見黃海兵使元厚鎭,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于洪義榮曰,右副承旨入侍。
吏曹,故奉朝賀趙暾,贈領中樞府事,特贈事,承傳。
傳于尹行任曰,軍士房承旨入侍。
以平安兵使李得濟狀啓,嗭洞權管朴鎭協褒貶等第,追後封進事,傳于尹行任曰,等第之當勘不勘,曰以忘置,卽前所未聞,考績何等嚴重,藩閫體貌何等自別乎?如許狀辭,大關國體,不可以到任屬耳,有所容貸,卿則爲先罷職,此狀啓還下送,道臣同議磨勘,則矇未覺察云者,道伯均有其失,爲先從重推考,等第,則更令道伯,磨勘上送事,令廟堂,分付。
尹行任啓曰,平安兵使李得濟,今春夏等邊將褒貶,嗭洞權管,誤以日淺懸錄,至有追後封進之擧矣。殿最法意,何等至重,而限滿邊將,不書等第,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,已處分矣,兵使之代,更待下敎議薦事,言于廟堂。
傳于柳文養曰,同副承旨入侍。
傳于尹行任曰,諸道習操狀啓隨到,皆以草記回啓。
以兵曹判書李牌不進推考傳旨,傳于尹行任曰,待開門,更爲牌招。
李祖承,以賑恤廳言啓曰,漢城府民家頹壓別單,恤典卽爲題給事,命下矣。西部字內,全家頹壓三戶,南部字內,全家頹壓一戶,北部字內,全家頹壓二戶,恤典各錢二兩,依例分給之意,敢啓。傳曰,知道。
尹行任,以一所巡廳言啓曰,去夜三更三點量,犯夜人壯勇衛直赴卞尙奎,執捉,何以爲之?敢啓。傳曰,捧薦之命,在於昨夕,以受薦事,因公幹往來者,容有可恕,分揀放送,此後稱以壯勇衛,或有犯夜者,而不卽捉納,有他岐現發,爾等難免重勘,以此知悉惕念,可也。
全羅監司尹蓍東疏曰,伏以惟天惟祖宗,篤佑我邦家,聖子載誕,名號亟定,三七日赫靈,萬億年鞏基,歡聲喜氣,八域相傳,臣跡滯周南,未克躬簉末班,參覩賀儀,只得與五十六州父老黎獻,同其慶忭,恭獻岡陵磐石之祝而已。念臣以釁累百死之蹤,荷陶甄再造之渥,敦匠之申命,宿衛之特授,職名雖舊,榮感如新,旣又畀之湖臬旬宣之重,則湔滌薰沐,光寵益赫然矣。登之前席,被以恩敎,奬勵誘掖,不翅若家人父子,自惟無狀賤臣,何以得此?伏地隕越,有淚無從。第臣本來情勢,無論藩任華膴,雖殘郡末縣,豈敢擬議於去就一節,而始旣卽命陛辭,終又荐下飭敎,逃遁無路,咫尺爽守,黽勉冒膺,行且數朔于玆矣。才識譾劣,不足以刷櫛宿瘼,威望輕淺,不足以憚壓一道,夙宵憂懼,若隕淵谷,此已萬萬不敢當,而抑又有情私之至切難强者。臣九耋偏母,有病在床,時値炎節,未遑將來,隔以半千之遠,過却六旬之久,書信過期而不來,則慮無所不屆,日候有時不適,則憂未能自定,心煩志結,寢夢屢悸,簿書期會之末,亦無以按住勘檢,封章陳懇,見阻喉院,考課事重,雖不敢不擧行,前秋按部之役,又此當前,而目下事勢,其何能趁期無錯,上以副分憂之責,下以免僨事之誅乎?稍待暑退而涼生,要爲來諗之計,則又恐篤老病餘氣力,不能扶接,登道作行,決無其望,百爾思量,氷量交中,與其惶猥因循,終陷癏重務之辜,無寧竭露控引,竊附守本分之義,不然而崇飾張皇,忘君父簡拔之隆恩,圖一身自便之私計,不必辭而例辭,不當遞而求遞,臣雖不忠,寧忍爲此?況臣家食日久,滫㵦藥餌,時多艱匱,藉使自謀,又豈可捨藩俸榮養之厚,而敢請其遄歸也?惟其情有所迫,勢難仍蹲,不得不更申未徹之懇,仰干蓋高之聽。伏乞聖慈,天地父母,俯諒危苦之衷,切急之情,亟許鐫削臣按察之任,仍治臣瀆撓之罪,以便歸護,以肅朝綱,公私不勝幸甚。以全〈羅〉監司尹蓍東上疏,傳于具㢞曰,其老人之雖老尙旺,不但曾所熟聞,南下後,亦或提問於筵席,已知其如舊,此上疏非請急,則豈可曲循捧納,況將往不遠者乎?已自日前海伯疏,屑越甚矣。明知其乍畀旋缷之萬萬無其道,如是煩瀆,有關朝綱,原疏還下送,捧納承旨,從重推考,海伯疏捧納時,不爲處分,故又有此疏捧入之擧,其時該房承旨,亦爲推考。
庚戌七月二十三日午時,上御重熙堂。軍士房承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上曰,王大妃殿進御杏橘飮,自今日,限三貼煎入。出榻敎命書傳敎曰,今番陳賀物膳,湖西則皆以乾雉封進,京營庫封進,猶以非節,皆許代捧,作爲定式,則本道亦當往復廚院,而循例封進,道伯事,殊甚疎忽,此後則陳賀物膳中,除非時品,以他物代捧事定式,果品亦然,一體定式,因此而有一番提問者,湖西則物膳朔膳,皆不封進,自京廳代捧,度支定例中,朔膳價米,乾秀魚價米名色,卽此也。獨於陳賀物膳,如是封進,無意義,令廚院及度支惠廳,詳考文跡及委折,仍令廚院,指一論理草記事,分付。命退,承史以次退出。
庚戌七月二十三日酉時,上御重熙堂。同副承旨入侍時,同副承旨柳文養,記事官徐有聞,記注官白慶楷·金鳳顯,以次進伏訖。上命書傳敎曰,狷撲也,故言必無隱,常感其誠意,至於年前筵奏,尤可見老臣衷赤,莫重典禮之克襄,多賴重臣之力贊,書碑陞秩,酬未稱意,近聞在京第,欲一召見,超付樞銜,今焉已矣,甚庸嗟惜。況其明於涇渭,心則公蕩,亦可謂不易得之人,隱卒之擧,何拘殊異?故奉朝賀趙暾,特贈領中樞,令弘文館,待狀到,卽爲議諡,其子在官者,待闋服甄錄,以示朝家記念之意。又命書傳敎曰,推緘滿囊,古來卽然,過大政,隨聞見警責,亦屬中書故事,向筵,以初仕事,大臣奏語,出於相規之美意,設或事實稍爽,宜存加勉之戒,以效無辨之義,引義已太過,筵敎申飭之後,昨日政懸病,事體所在,極爲未安。兵曹判書李推考,仍卽牌招,申飭行公。又命書傳敎曰,未下直守令,明日辭朝。又命書傳敎曰,政官,待開門,牌招開政。上曰,泮長疏稟處草記,何故尙不入來耶?文養曰,俄聞該曹之不知何司當之,眩於擧行云矣。上命書傳敎曰,昨日泮長上疏,有令該曹之語,故批答亦以云然,予意則謂以該曹卽戶曹云耳,今聞承宣言,戶禮曹眩於擧行云,至於禮曹,則非董役之司,鋪沙洩水當否,似難主管稟處,疏意問于大司成,仍以疏請之意,稟處事,分付。命退,承史以次退出。
上在昌德宮。停常參·經筵。
柳文養啓曰,大司憲尹尙東,牌招啓辭未下,掌令閔彝顯·任長源,持平洪克浩俱在外,持平鄭履綏未署經,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行任曰,軍士房承旨入侍。
有政。吏批,判書·參判未差,參議曺允大進,行都承旨具㢞進。啓曰,判書·參判,俱未差,小臣獨政未安,何以爲之?敢稟。傳曰,只出緊任,以李廷書爲中部都事。
以景慕宮奉事望筒,傳于具㢞曰,參議之初仕差出,係是罕有之特例,則近日七八品蔭仕望,必以序陞擬入者,意思在於初仕作窠,如是而初仕差出,有命則輒以不敢晏然差出,援例陳章,事之欠誠,莫甚於此,當該銓官從重推考,此後三銓獨政,除非承傳或特敎,無得以序陞作窠,無前銜然後,始以序陞擬入事,申飭銓曹。
兵批,判書李進,參判洪文泳,參議尹行元病,參知李師濂入直進,左副承旨尹行任進。以曺翰振爲羽林將,金相九爲武兼,許鏛爲守門將,同知單朴善垕,僉知二單,吳命天·朴萬瞻,副護軍單具紞,副司直單洪義浩。
吏批,再政。以徐洛修爲景慕宮奉事。
傳于李益運曰,右承旨入侍。
柳文養啓曰,明日次對,兩司當爲進參,在外·未署經外,竝待開門牌招,何如?傳曰,允。
洪義榮,以觀象監言啓曰,今此元子阿只氏,胎缸奉安時,不用甕石,而以瓦代之者,雖仰聖意之不欲張大,不欲煩民,而在下之道,實不勝其區區悶歎之心者,蓋以莫重莫大之事,不可若是之故也。竊伏念,石甕則浮出磨治之際,爲役鉅而用力多,湖西有一種軟石,民間或穿以爲器,鑿以爲鼎,其爲工至易,省於燔瓦之勞,堅實耐久,有非陶瓦之比,及今發關於該道道臣,採取軟石,刻成甕制,又爲蓋石以用,恐合愼重之意,命下多日,今始覺得,不勝惶悚,敢啓。傳曰,依此爲之,可也。
洪義榮,以禮曹言啓曰,大司成李敬一上疏批旨中,禮曹北庭,鋪沙洩水事,雖請該曹擧行,疏水畚沙之役,似屬於濬川司,本自湫濕淤泥之地,該司亦難着力,疏辭旣如此,該曹該司中,使之從長稟處事,命下矣。本曹北庭,地勢本自卑濕,閭家又相連接,水未疎洩,便成淤泥,今若欲塡沙使高,洩水使燥,則其爲工役,必至浩大,而臣曹旣非董役之司,實無擧行之道,運沙疎水等節,使濬川司擧行,何如?傳曰,濬川司,只管疎鑿川渠之役,鋪塡非所掌,更爲指一稟處,可也。
洪義榮,以禮曹言啓曰,本曹北庭鋪沙洩水事,草記批旨內,濬川司,只管疎鑿川渠之役,鋪塡非所掌,更爲指一稟處事,命下矣。濬川司所管,只是疎鑿之役,而鋪塡等節,似當屬於戶曹,使戶曹擧行,何如?傳曰,令戶曹稟處,可也。
李益運,以戶曹言啓曰,禮曹北庭鋪塡等節,似當屬於戶曹,使戶曹擧行事,草記批旨內,令戶曹稟處,可也事,命下矣。禮曹北庭鋪塡之役,如有趁卽可爲之道,則固當奉行之不暇,而第念北庭地勢,四圍而中陷,自生乾水,旣無疎洩之道,若欲只以沙土鋪塡,則非但乾水,次次上出,無以去其濕氣,役事浩大,有非若干日子所可了當,且儒生之不入北庭,以其距懸題板稍遠,出入非便之故,非直爲沮洳而已,旣不可及期,亦似無實效,置之,何如?傳曰,允。
柳文養,以兵曹言啓曰,本曹草記,今七月十七日,武臣堂上朔試射停止事,批旨內,內中日,以日熱姑爲停止,朔試射,豈可因此頉稟乎?依例擧行,雨勢如此,今月內,待快晴擧行可也事,命下矣。今二十五日設行,而試官望,備擬以入之意,敢啓。傳曰,知道。
柳文養,以兵曹言啓曰,卽接忠壯衛將廳牒報,則忠壯衛將尹養儉,前任尙州營將,李翼純前任城津僉使,俱在任所,未及上來,本廳番次苟艱云,竝姑改差,何如?傳曰,允。
柳文養,以備邊司言啓曰,卽接慶尙右兵使吳載徽狀啓,則以爲今秋習操及營城將節制,使巡點,請令廟堂稟旨分付矣。本道左道習操,旣令設行,則右道不可異同,習操及營城將節制使巡點,依狀請擧行之意,分付,何如?傳曰,允。
副校理李殷模疏曰,伏以惟天惟祖宗,眷佑我邦家,乃於先聖以降之年,慈宮上壽之日,聖嗣誕生,丕應休祥,神人胥悅,宗祏永鞏,吾東方億萬年無疆之休,自今伊始,臣民蹈忭之忱,愈久愈切。仍伏念臣於館職,寧有一分堪承之望哉?前後恩除,輒事違傲,不敢爲趨膺之計,此非但臣之自知也明,抑亦聖明之所已俯燭者也。金華一步,鐵限在前,而臣之叨忝見職,適在於擧國同慶跛躄皆聳之日,則叩謝是急,株見難守,旣肅恩命矣,又就豹直矣。召對賓筵,次第隨參,文武兼銜,後先兜攬,晏若固有,而自歸兩截,臣實靦面,人謂斯何?噫,逖違文陛,獲瞻耿光,義分粗伸,榮幸交極,臣雖退塡溝壑,更無餘憾,而自顧初心,惶汗浹背,此後去就,有非可論,玆敢略陳短章,仰暴微懇。伏乞天地父母,察臣言之非出飾讓,館職庠銜,亟許鐫改,以重廉防,以安私分,不不幸甚。臣於乞免之章,不宜贅及他說,而事關目下民情,敢此附陳,惟聖明垂察焉。米直之高下,專係年事之豐歉,如衡之平,莫敢低昻,故每當登熟之時,則都下之貧士窮民,以盈握之錢,買滿橐之米,頓忘阻飢之憂,擧懷含哺之樂矣。挽近以來,所謂豐年,米直一包價,不減於三兩七八錢,便同移易不得,蓋緣均廳之預買貢米,以此數定式,則貢人輩,樂其貴售,以此數賣于均廳,市人效之,非此數則不賣,看作常規,無豐無歉,揆以事面,寧不慨然?大抵均廳之預買,或以爲給代之需,或以爲備荒之資,且於不豐不歉之年,亦足爲益下之政,全然防塞,其勢誠難,然顧今八路穡事,擧皆豐登,幾乎比隆於古之庚戌,而由玆一事,米直不低,依舊是三兩七八錢,則都下民人,何得以一飽乎?臣意,則均廳此法,雖不得遽議更張,而以我聖上恤貢人軫都民之德意,一時闊狹,宜無不可,分付均廳,自今八月,限以明年正月,貢價米條,勿許買取,如有前此預買者,亦爲計朔退等,仍令貢人,本色措備,自已糧資外,盡付之市廛從時直賣買,嚴飭市民,亦無敢操縱,使都下民人,皆知有斗米三錢,樂歲上瑞之美,恐不可已也,臣無任云云。答曰,省疏具悉。均廳米價事,可謂目下當務之當務,自有均廳一定之價,雖値加於庚戌之豐,斗米三錢之效,徒令專美於有唐。且今市直旣云貢米劣品,已不及均廳定價,則秋成後,又當低下,諸貢人之直走均廳,取其踊直之利,卽勢也。均廳定價,雖曰金石之典,且受敎事目,至爲嚴截,而今玆闊狹之擧,非更張,只欲行於秋成後六朔,以先大王懷保小民之盛德至善,今年此敎,必不待自下仰請,別下特恩,然則闊狹之擧,非更張卽仰述也。令均廳,自今八月,限明年正月,貢價米條,勿許買取,如有前此預買者,亦爲計朔退等,仍又嚴飭市民,從市直賣買,無敢操縱事,竝從爾疏所請,如是則斗米三錢,雖未質言,比今直又當低下,在都下貧士窮民,豈不爲大惠大益?貢人輩,亦有同得之良心,豈或於此,有如何之意乎?然米旣移賣於市廛,無米可受,則亦非朝家一視之澤,此所以爲貢人許令計朔退等者,但不預賣者,似不得均霑退等之惠,更思均是貢人也,吾民也,預賣者之霑惠,足爲不預賣者相濟之端乎?此則大臣與惠堂商確,別無可以加施者,則已之,否則登筵時稟處,爾在經幄之任,有此爲民之言,近來初見,極用嘉尙,特賜鹿皮一令,爾其勿辭,閤門親受。
庚戌七月二十四日辰時,上御重熙堂。右承旨入侍時,右承旨李益運,假注書趙台榮,記注官白慶楷·金鳳顯,以次進伏訖。上命書禮曹草記批旨訖。命書榻敎曰,王大妃殿進御杏橘飮停止,加味六和湯,日再煎入。命退,承史以次退出。
上在昌德宮。停常參·經筵。
藥房提調洪檍,副提調洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿調攝中,氣候,何如?昨日湯劑進御之後,果有差勝之效否?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行任曰,大臣·備局堂上,引見。
傳于李祖承曰,軍士房承旨入侍。
尹行任啓曰,事變假注書李重蓮,時無職名,令該曹,依例付軍職,冠帶常仕,何如?傳曰,允。
以忠淸監司鄭存中啓本,公州等邑應資老人,區別後錄事,傳于柳文養曰,口傳下批。
以都摠府中日單子判付內,慶科大比不遠,今番中日,係是更行,初再次內禁衛閑良朴廷弼之四中四分,扈衛軍官閑良金光希,方處敬之四中五分,林益哲之四中四分,宜有拔例處分,竝直赴殿試,武兼金光屹,亦爲四中四分,忠壯將,作窠調用爲良如敎。
柳文養,以戶曹言啓曰,卽接廣興倉所報,則因傳敎,七月朔祿俸輸納次,倉官進去于西部龍山坊判府事兪彦鎬所住處,則以爲前後屢辭,實出惶懍之忱,而恩命洊辱,罪戾彌積,祗自伏地俟譴云,祿俸不爲領受,何以爲之?敢啓。傳曰,令倉官,更爲輸送。
尹行任,以備邊司言啓曰,大司成李敬一上疏指旨,三面題板事,有令廟堂稟處之命矣。取見其疏本,則以爲近來早呈之弊,去而益甚,必更懸題前,一二所之通患也。今若各設題板於前左右三面,各定收券官,各塡天地玄黃等字號,輸回考券,則可救爭坐一處之弊爲辭矣。赴擧儒生之必爭題板之前,果是近來通患也。設使三面懸題,其爭之習,難保顯異,而各定收券官,各塡字號,則其心各有所恃,紛竸似或少勝,事當依所請許施,而應辦所多官支供之弊,亦不可不念,或於南北,或於左右,觀其地勢,以二面從便懸題,仍各收券之意,分付試所,恐合事宜矣,敢啓。傳曰,知道。
尹行任,以訓鍊都監言啓曰,本局兼內吹,今秋等習角賞格,依啓下單子,木綿四十七疋,分等施賞之意,敢啓。傳曰,知道。
尹行任,以禁衛營言啓曰,本營兼內吹,今秋習角賞格木綿五十疋,依啓下單子,分等施賞之意,敢啓。傳曰,知道。
尹行任,以御營廳言啓曰,本廳兼內吹,今秋等習,角賞格,依啓下單子,木綿五十二疋,分等施賞之意,敢啓。傳曰,知道。
執義申禹相,持平洪克浩,獻納權恢,正言尹悌東啓曰,臣等俱以鹵莽,本不合於淸朝耳目之任,而適當大慶之餘,又有賓對之命,臣等他不暇顧,冒沒登筵,而以生疎迷暗之致,筵退之際,一時齊起,以犯大僚申禁之意,至有承宣請推之擧,以此情踪,其何敢晏然於臺次乎?請命遞斥臣等之職。答曰,勿辭,亦勿退待。
庚戌七月二十五日辰時,上御熙政堂。藥房入診大臣·備局堂上,同爲入侍時,藥房提調洪檍,副提調洪義榮,檢校直閣尹行任,記事官徐有聞,同副承旨柳文養,假注書趙台榮,事變假注書李重蓮,記注官白慶楷·金鳳顯,左議政蔡濟恭,左參贊金華鎭,行司直鄭昌順,行戶曹判書鄭民始,行副司直金文淳·鄭好仁,兵曹判書李,行副司直李秉模,刑曹判書趙鼎鎭,開城留守具庠,訓鍊都正徐有大,行副司直柳戇·李漢豐·金持默,執義申禹相,持平洪克浩,獻納權恢,正言尹悌東,校理李貞運,修撰李錫夏,以次進伏訖。上曰,三司坐次違錯,而司謁何不指導乎?仍命書榻敎曰,當該司謁,令攸司科治,濟恭進前奏曰,晨候稍涼,晩熱猶甚,此時聖體,若何?上曰,一樣矣。濟恭曰,王大妃殿氣候,若何?上曰,近以暑症,方在調攝中,自今日,有差勝之節矣。濟恭曰,惠慶宮氣候,若何?上曰,一樣矣。濟恭曰,元子宮氣候,何如?日過五七,諸節益臻充盛乎?上曰,連爲好在矣。檍曰,王大妃殿,湯劑進御之後,果有差勝之效乎?上曰,今已差勝,似是湯劑之效也,第餘症姑未快復常度,使醫官,進前議藥,可也。翊臣等,進奏曰,六和湯前方,加縮砂五分,更爲進御,恐好矣。上曰,王大妃殿進御加味六和湯前方中,縮砂加五分,一貼煎入。出榻敎檍曰,御藥事體嚴重,而一自家蔘盛行之後,慶尙·原春兩道封進,率多家蔘,至於原春,則必以家蔘,層連疊付,糊枝膠體,巧樣百出,揆以事體,誠極駭然。不可無別般嚴飭,自冬等捧進時爲始,各別審擇,俾無抵罪之意,兩道道臣處,出擧條申飭,何如?上曰,依爲之。出擧條濟恭曰,提調纔遞嶺伯,封蔘之時,果無家蔘混封之擧耶?蔘政去益苟艱,臣意則如關東等地,占一名山,作爲蔘田,環而封之,如黃腸之例,則不出十餘年,其蔘將不可勝用,公私利益,誠不少矣。上曰,故相徐志修,曾有此論而未果矣。檍曰,産蔘莫如廢四郡,而猶有犯境潛採之歎,當此蔘政極艱之時,蔘田雖封,成效恐難期必矣。上曰,提調以下先退,煎入湯劑,可也。濟恭曰,頃因北道暗行御史徐榮輔別單,海邑防簾之弊,均廳稅案査實牒報之意,覆啓分付矣。卽見咸鏡前監司李秉模牒報,則以爲沿海各邑牒呈內,海業在前,則只有揮罹名色,而每坐納稅,不過十兩內外,其數不多,數十年來,始有防簾,漁利稍厚,故海民,不計所費,極力設簾,或有因是而見利,或有因是而傾財,此非防簾之爲罪,則豈獨揮罹爲便,而防簾爲不便哉?依前兩置,事甚便好,而但其稅額,不許加減,而有道比摠之故,無一邑餘數,勢自歸於邑比摠,間有廢棄不設者,以其新設之未得充額,白徵者或有之,廉得其稍有剩數處,欲爲頉充,而該邑抵罪隱匿,設使査出,其數不多,今當矯救之日,合有變通爲辭矣。揮罹有利,防簾有害,則雖無朝令,豈不廢簾而設罹乎?此非朝家與知之事,惟當付之海業者之自擇便宜而已。至於廢簾白徵,實爲矜憐,其所矯救之方,前北伯,今方入侍,下詢以處,何如?上曰,前北伯,陳奏,可也。秉模曰,比摠之法,決不可輕議闊狹,而事係民隱,至登繡啓,則在臣道理,不得不以變通爲辭,然變通之道亦無出於彼此裒益,稅額之遽減,恐非可論矣。濟恭曰,均廳稅納,旣有邑比摠之例,則此邑雖或有廢簾,彼邑或不無餘裕,其所裒此益彼,使民不至有白徵,惟在按道之臣處置何如,以此申飭道臣,宜矣。上曰,依爲之。出擧條濟恭曰,頃因右副承旨洪聖淵所啓,各邑鳥銃弛禁便否,具意見狀聞之意,覆啓,分付矣。卽見咸鏡監司李秉模狀啓,則枚擧南兵使李文德牒呈,以爲三·甲鎭堡,私鳥銃,康熙乙丑年,犯越之後,依六鎭例,收藏官庫之意,大臣筵奏,而終無施行之事,間五日點考之節,則至今不廢,銃之爲技,緩急可恃,姑無論,捉虎除害,非銃莫可,本營所管各邑鎭堡,許令行用,不害爲軍國之政云。北兵使李潤慶牒呈,以爲康熙乙丑,以犯越事,六鎭鳥銃,則民間禁藏,官府習放,而彼我境界,只隔一帶,今若給銃,則愚民認以弛禁,潛越作梗,防遏必難,給銃習放,非所可論,而第念名爲軍兵,不知鳥銃藏放之法,萬萬寒心。北邊各邑,有自十月至二月每朔鍊操之例,而鳥銃見在之數,較軍額有餘,每年月課,鳥銃代以火藥,竝與月課本丸藥,用下於五朔習放,至於獨守鎭堡,藥丸之難辦,倍於各邑,別般區劃,依各邑例擧行。本營防軍,亦使五朔試放,抄優施賞,罷操後,鳥銃還藏官庫,則可無生梗之慮云,而銃之爲技,最便行獵,殺越之變,尤所可慮,多年設禁之餘,私放則不可輕議,北邊各邑,旣有鍊操之規,則銃技精否,惟在帥臣申明舊制,至若三·甲之不行收藏之法,只有點考之規者,行獵之地,自在我界,故似不得不然,令廟堂稟處爲辭,而北兵使狀啓,則一如監司狀啓中枚擧辭緣矣。邊上待變之地,軍兵之不習銃技,雖不成說,當初禁令,實非可已而不已者。三·甲則行獵時,以銃爲用,今至百年,別無爲害,使之依前規爲之,實合事宜,北關則習操及朔操時,旣有鳥銃肄習之事,則亦不可謂全然茫昧於藏放等節,今若猝變舊規,以示弛禁之意,則兩界相接之處,恐不無意外之慮,竝仍舊貫處之,似好矣。上曰,前道伯,陳達意見,可也。秉模曰,臣之愚見,已悉於狀啓,而民間習放,終有難便之端,五朔鍊操,足爲試藝之道,則恐不如仍舊之爲無弊,而藥丸之資,亦不必別加區劃矣。上曰,依爲之。出擧條濟恭曰,帽稅之最初設立,其意亶不偶然,使行公用等節,皆靠於此,故一年帽隻出來之數,自有原定,而曾前廟堂,亦有主管申飭之人,故譯官輩,有所畏憚,擧行惟謹,挽近以來,帽隻專不出來,以此之故,今番節使,公用亦無出處,臨當期至,則其勢不得不煩請朝家,圖得某營門留儲而已。譯官輩,如有爲國之心,廛人無稅帽子,年年無一隻虧缺,至於公用條,則視若秦瘠,畢竟使此等事,上貽無於前之憂念乎?譯院凡事,首譯李洙輩,皆次知,須一番重勘,庶可使諸譯知懼,臣謂李洙不可不亟施徒配之典矣。上曰,依爲之。出擧條濟恭曰,年前海西御史任希雨,與其裨將申大益,同時被罪,至於竄配,其後任希雨,則卽爲蒙放,屢經守令,申大益,則雖蒙宥還,尙未給牒,如今番無前大霈,亦未免見漏,右相送言於臣,以爲此係刑政,大臣不可不一有所陳白,故敢達矣。上曰,蕩滌事,分付,歲抄中遺漏之該曹堂上,査出,從重推考,其委折,査問以啓,可也。出擧條濟恭曰,乙未榜,纔已復科,而其中洪時溥,以其時翰林有區處陞六之傳敎,而銓曹未及付司果,入於削科之中矣。今則科名已復,其爲參下與參上,必指的承稟,然後銓曹,方可擧行,故敢達矣。上曰,今則已作無故之人,依其時下敎擧行,李心淵,亦依此區處,可也。出擧條濟恭曰,臣於日前賓對,以兵判別取才排望之有違格例,請問備之罰矣,及見其對疏,始知有許多委折矣。兵判之欲以矢數爲主者,其言是矣。臣見亦如此,而但旣已捧講,旋又勿用,武士之稱冤,亦非異事,臣意則此後別取才時,只考射藝,講則勿設,俾無辭說,恐爲得宜矣。上曰,宣薦末副薦之別取才,卽兵判一時權宜之擧,元非關由於朝家者,試規之闊狹與更張,亦不必自廟堂指揮,此後從便擧行,俾無武士輩稱屈之弊事申飭,大抵別取才之名出,而古時兵判之秉公,近來兵判之自歉,可以知之,昔則雖末副薦,只觀身言書判,惟其人是用,此自反而縮也,非秉公而何?今則竝與新出之宣薦,內禁衛行別取才,力避不公之謗,擅行格外之試,此自反而不縮也,非自歉而何?大政用人,八方拭眸,其所拔尤而搜才,平物情叶衆心,在於一公字,竝以此意,申加提飭,可也。出擧條濟恭曰,灣府後市之設置,非徒爲邊民聊賴之計,別使別齎之行,皆自灣府津送,則其財力之專靠於此者,其來久矣。近因譯官輩,全然失利,大臣陳達,革罷後市於譯輩,設有所些益,決不當因此而使使行裝送之具,無所出處,況聞罷市之後,初年則譯輩,似有利益,二年三年,少無其效,則當初革罷,已無意義,況其時大臣,若知其有害於公家者如此,則寧有爲此之理乎?此後別使別齎之行,不知爲一年幾次,而灣府之勢,轉益倒懸,則其爲國家之憂,當如何也?此非細事,不可以銷刻,有所趑趄,臣意則亟復後市,斷不可已,下詢入侍諸堂,以處,何如?上曰,曾經箕伯及灣尹人,各陳意見,可也。華鎭曰,後市之當初設施,臣未詳知,有難臆對,而在灣府,大爲聊賴之道,回門時雜物入去之數,將不知爲幾萬兩,故邊禁,亦或因此解弛,爲弊不些矣。毋論公私利害之如何,乍罷旋設,非但銷刻之爲嫌而已,另加消詳,俾無更議存罷之患,恐好矣。民始曰,臣初聞後市之罷,竊以爲慮,當初設施,蓋爲邑力民情之不得已,行之屢十年,遽然革罷,必當生弊。今果有復設之論,目今事勢,雖如此,此事便係交鄰,革罷未及數年,今又無端復設,則此與國內之事有異,不但有一時銷刻之嫌而已,臣意則復設,姑不可輕議矣。庠曰,臣於待罪灣府時,亦經後市矣。灣人所賴,在於後市,罷後市之後,生利必不如前,生利不如前,則人必安得如前乎?大臣所奏使行支應一節,臣則猶以爲第二件事,或失邊上民心,則此非細故,至於銷刻之嫌,恐似不然,事苟可改,則卽改,誠爲服人心之道,此亦似無可以爲嫌矣。上曰,後市事,自年前撤罷之時,予果不知設施之規度與顚末,特以燕行幹管,譯舌爲主人,旣云罷之爲益於譯舌云爾,則灣弊猶屬第二件,此一也。我國山澤之利,都走於鴨江,以西柵門以內,使國中民生日用之需,至於艱乏者,甚非謀國之術,此二也。如是之故,伊時擧條批答中,象譯不罷,則後市宜罷,一國之受弊,何如一府之受損爲敎者,朝家本意,只欲觀大體而言,今聞卿奏,事勢旣如此,則銷刻何難,而須知設施之文跡,然後可決仍罷之當否,問于本司,旣無文跡云,待搜得經覽後,當有處分,而副譯張濂,旣請後市之更設,故使之招問矣。聞其所對,甚不分明,更令有司堂上,以後市未罷前,近年帽稅之準數出來與否,更設後稅額之當無一分欠縮與否,詳細査問草記,可也。出擧條濟恭曰,蓋灣府,舊有累十萬公貨,放債殖利,以備別使行公用矣。中間債弊漸痼,灣民無以聊生,故相李宗城,焚券蕩債,創設後市之法,收稅補公,以當債殖,一自丁未罷市之後,運餉庫稅入,漸至枵然,雖以今年言之,別使及別齎之行,將不知爲幾次,而使灣尹自當,則勢難支堪,前旣蕩債,今又罷市,産銀無路,公費難繼,則其害必至於邊民,待變重地,豈不可悶乎?且聞譯官輩所言,則當初罷市之議,蓋出於爲渠輩蒙利之地,而行之初年,不無其效,差過數年,依舊空包,亦無所利云,臣意,則決不可不復設矣。上曰,當時撤市,卽渠譯舌輩至願,而今乃無利云云,抑何故也?象譯處,自備局更爲査問委折,可也。濟恭曰,向筵伏承備堂差出之敎,而拘於體例,姑難奉承矣。曾在先朝,首相獨登賓筵,自上下詢備堂可合人,則領相,以某某人仰對矣,其時左相洪奉朝賀,以不爲相議於僚相,遽爾擧似,事涉如何,有所云云。中書故規,若是班班矣。見今右相,以其親病,不爲造朝,無以面議,雖書札,亦無以往復,則何可以臣獨見,遽然稟定乎?上曰,然則從後差下,可也。濟恭曰,聞近來大科場屋考試之際,以易書之爲難,策文則只令謄納虛頭云,此不特宿儒巨筆,無以揀取,以事面言之,亦極未安,今番則切勿襲謬之意,預爲申飭,何如?上曰,依爲之。逐條以試,該洽救助,欲觀風裁,主司之只謄虛頭一段,竝與中頭而不見,則寧有如許體段?況策之爲文,文章專在於中頭,中頭不見,如畫龍不畫睛,大抵責苟在試官,而擧子之不當意於中頭以下,亦屬當矯之先務,以此擧條,先爲申飭,試官處,仍令諸生,預各聞知,自今科,專力於中頭以下,而虛頭過十行者,無論工拙,一切竝置落科,雖榜出之後,卿等取來考閱,違式者亦當拔去,試官論罪,古人豈不云乎?文體可以觀世道,旨哉旨哉?竭氣於虛頭,是甚氣像?予於此,常所耿耿,適因卿奏,不嫌其煩複,如是敷諭,況科名異於他科,則文體氣像之必欲優餘,未必不爲祈永之一助,多士聞此,敢不承當?仍以此意,令政院,下諭于掌試京試官都事等處,可也。出擧條上曰,泮長疏辭,何如?濟恭曰,北庭鋪沙,則似好矣。民始曰,北庭地形,中甚汚陷,有難時日內鋪沙,而雖或鋪沙,乾水浮出,卑濕如前矣。上曰,曾聞金魯鎭,有所鋪沙之擧,而亦無其效云矣。民始曰,且儒生之不赴北庭,非爲卑濕而然,懸題板稍間,故爭赴南庭矣。上曰,備局草記辭緣,何以爲之乎?濟恭曰,以南北庭各設收券官之意爲辭矣。民始曰,一場中二收券官,似如何矣?上曰,場內甚狹,故中三門外數三閭家,使度支,買取撤毁,限外大門,通同開場,而其爲空曠,當爲幾許?民始曰,其廣似不下於中門內南庭矣。上曰,然則距懸題處,似稍遠,儒生輩,得無如北庭之不願乎?濟恭曰,雖是中門外,地旣乾淨,路且空坦,往來甚便,似無不願之理矣。上曰,平閫事,何以處置則爲好耶?濟恭曰,西關事,誠爲悶然矣,非徒守令,下至邊將而遞改頻仍,迎送相繼,是甚難處矣。上曰,事面雖極顚倒,爲弊亦所當念,方欲仍任,卿意,何如?濟恭曰,本事雖不可但以做錯言,西閫,方至難支之境,特令仍任,則誠爲無妨矣。上曰,吏判欲令出代,而冢宰重任,有難頻除,且已一伸,前吏判亦爲仍任,何如?濟恭曰,聖敎誠至當矣,冢宰仍任之例,亦多有之矣。濟恭曰,近來論人,必以改正勘斷者,欲使其人,不得復叨於其職,此誠今日之痼弊,曾在先朝,以改正二字,無得論人之意,設禁至爲截嚴,法文解弛,改正之請,復登於章奏,事甚慨然矣。上曰,此意,承旨知悉,日後如有此等之言,以先朝下敎曉諭而勿捧,招致兩司下吏,使諸臺知之,可也。上曰,近日廷臣,無以民事言之者,而昨者堂疏,出於寥寥之餘,故特賜優批,而依其疏請,則市直果致日下乎?濟恭曰,米價似當日下三錢斗米,猶或可期,而錢荒之弊,勢所必至矣。上曰,一包米,當止三兩乎?民始曰,諸議以爲當入於三兩之內云矣。濟恭曰,今年諸道,雖有如干水災,其所豐登,八路同然,誠爲萬幸,而嗣歲之需,尤當留念矣。上曰,今歲大登,恐不如古庚戌,明年年事,亦可以此而推驗矣。濟恭曰,今年登稔,似無遜於古庚戌矣,曰,前平壤中軍李孝承赴任,纔爲六朔,而今番褒貶等第,致勤點下,旣以中考施行,凡陞資營將之準瓜前,以不職遞罷者,勿計朔數多少,還收資級,載在法典,李孝承所授加資還收,何如?上曰,依爲之。出擧條庠曰,臣於到任之後,目見本府難支之弊,卽已疏陳,而又有目下殘忍之端,當此蠲恤之時,敢此,仰達矣。草笠,卽他道所無,獨本府所有者,而自古以來,女人輩,傳子傳孫,刈草手織,受價進排,以爲糊口之資,見其生涯,則結幕懸鶉,不成貌樣,而從前遺在中,木十一同十七疋,卽是自其祖曾以上所負者也。自丙午以來,戶曹次次計減於舊遺在中,至今五年之內,遺在計減之數,爲十一同十七疋,該曹之責以舊遺在,此是諸貢物之所同然,臣亦非不知經費之爲可念,而此則情狀極其可矜,與他貢人,不同者存焉。若不及今變通,則貧殘女工,將無以支保,女工不得支保,則草笠進排,或不無狼狽之患,下詢攸司之臣,自丙午至今遺在計減之數,木十一同十七疋,趁卽上下,使數三百女工,得以全保進排之地,何如?上曰,以今事事軫弊,弊弊蘇救,以示同慶之意,則一婦之不獲,在所當念,況數百女工之失所乎?保釐重地,商業之不若前,每以爲渠輩憫念,似此不難救之弊,何可持難?度支長,旣承筵敎,卽爲抄出,從長稟處,而卿之所奏,似指已計減之各年遺在,旣異於各貢舊遺在蕩減之常例,此一款,亦令戶判,從長稟處,俾有實效,可也。出擧條上曰,戶判筵退後,抄出各年遺在,來待,可也。庠曰,金川大小南面,卽松民之至願,如以此兩面,移屬本府,則庶有蘇弊之望矣。上曰,如果移屬,可補松京難支之弊乎?昌順曰,物議以爲,十年後始有其效云矣。濟恭曰,松民至願,卽長湍松西面矣。上曰,若以松西面,劃屬松京,則在長湍,能無持難之端乎?濟恭曰,在長湍,則得失似不至大段關緊矣。庠曰,本府境內,無空曠處,故如値練武之時,例於松西面爲之矣。上曰,松西面,如欲請得,事之便否,問于畿伯及長湍倅,從後仰稟,可也。禹相·悌東·貞運等曰,請黜置罪人鄭致達妻,亟令王府,快正典刑,以洩神人之憤。上曰,不允。禹相·悌東·貞運等曰,請物故罪人德相,亟施孥籍之典。上曰,不允。禹相·悌東·貞運等曰,請逆賊尙喆,依律處斷。上曰,不允。禹相·悌東·貞運等曰,以下一行刀割禹相·悌東等曰,請遲晩罪人啓能,亟施孥籍之典,趾賊等凶種,夬施邦刑,養遂·獻遂·會遂·李觀源,竝令王府,設鞫得情。上曰,不允。禹相·悌東等曰,請物故罪人國榮,亟施孥籍之典。上曰,不允。禹相·悌東等曰,請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。禹相·悌東等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。禹相等曰,請爲奴罪人金壽賢·河翼龍,竝令王府,設鞫得情,夬正王法。上曰,不允。悌東等曰,請爲奴罪人金壽賢·河翼龍竝令王府,設鞫得情,夬正王法。上曰,不允。悌東等曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。悌東等曰,請逆賊尙魯,亟施孥戮之典。上曰,不允。命次對諸臣先退。文養曰,備堂筵退之際,以次退出,無或混雜之意,曾有大僚筵稟定式,而今日諸備堂之不有申飭,一齊起立,誠極未安,諸備堂,竝推考,何如?上曰,依爲之。出擧條文養曰,今日賓對兩司諸臺,筵退之際,不待諸備堂之齊退,徑先起立,旣違定式,且損筵體,執義申禹相,持平洪克浩,獻納權恢,正言尹悌東,竝推考,何如?上曰,依爲之。出擧條命退,諸臣以次退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源俱在外,持平鄭履綏未署經,監察茶時之意,敢啓。傳曰,知道。
尹行任啓曰,臣以入直禁軍,戎器點考,下直進去之意,敢啓。傳曰,知道。
尹行任啓曰,臣依定式,進去仁政殿月臺,禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于具㢞曰,副提調入侍。
傳于李祖承曰,昨日擧條,有詢問者,戶判與開城留守入侍。
李祖承啓曰,戶曹判書鄭民始,開城留守具庠,依下敎來待矣。傳曰,入侍。
傳于李祖承曰,軍士房承旨入侍。
兵曹口傳政事,以李灌·李秉三·朴長漢·李鏞·沈師尹·尹光彦·安漢維·梁益漢·李相晉·李彦行·田始成·柳枝蕃·朴昌輝·洪受澤·沈鍾祐·張聖周爲同知,李聖基·崔璋·李運大·石維濟·張再河·金宗夏·朴瑞晉·石維瞻·韓昌柱·玄弼茂·盧仁亨·任世銓·崔宗起·洪受河·陶國輅·徐命敎·金世昌·楊秀挺·朴春昱·李憲洛爲僉知。
以全羅監司尹蓍東狀啓,興陽縣漂到琉球國人發送時,交付濟州一款,切勿擧行,依其願,直爲指送事,傳于洪義榮曰,日前見耽羅狀本,琉球國漂船一隻,聞亦漂到,已令從願還發此船之同行,亦無不可,申飭該水使及該牧使處,各別顧恤,斯速發送事,回諭。
洪義榮,以奉常寺提調意啓,曰,東籍親耕田所種皮黍·皮粘粟·皮稷三種,今七月晦間,當爲成熟之意,敢啓。傳曰,攝刈。
尹行任,以兵曹言啓曰,內吹螺赤及龍虎營兼內吹等,今秋等習角時賞格木,依判下,別單分等施賞之意,敢啓。傳曰,知道。
尹行任,以舟橋司言啓曰,藍浦縣監丁遇泰,本司別看役差下,使之擧行,何如?傳曰,允。
庚戌七月二十六日辰時,上御重熙堂。副提調入侍時,右副承旨洪義榮,假注書趙台榮,記注官白慶楷·金鳳顯,醫官周命新,以次進伏訖。上曰,王大妃殿痰滯之候,尙未夬復,使醫官,議定當進之劑,可也。命新曰,六和湯一貼,更爲進御,恐好矣。命書榻敎曰,王大妃殿進御加味六和湯,依前方,一貼煎入。命退,諸臣以次退出。
庚戌七月二十六日午時,上御誠正閣。戶曹判書·開城留守入侍時,右承旨李益運,假注書趙台榮,記注官白慶楷·金鳳顯,戶曹判書鄭民始,開城留守具庠,以次進伏訖。上敎庠曰,本府草笠事,取覽戶曹遺在記,則見今遺在,猶爲五同零,特念一婦無不獲之歎,欲爲蕩減,而卿所云,已計減十一同零,終無蕩減之道矣。庠曰,已計減十一同零,無異白徵,故自本府,曾已給債,而姑未收捧矣。上曰,負債竝與蕩減,則渠輩似無稱屈之端矣。民始曰,如是下敎,則在渠輩,實爲莫大之惠矣。庠曰,當有別般軫念之擧,然後女工,可以保專矣。民始曰,因昨日賓對,宰臣擧條,掖隷內吹司僕所屬等,所着草笠進排之弊,旣承自戶曹釐正之命矣。今方草記稟處,而內吹事,適有區區迷見,敢此,仰達矣。宣傳官廳黃內吹·黑內吹,自是古規,黃內吹,卽京案付,黑內吹,卽自外方選上者,挽近以來,外方黑內吹之待令,爲弊不些,代捧番布,丙申年故將臣張志恒,請依五衛時黑內吹,分給五衛將領之故事,以三軍門吹皷手,各抄一牌,屬之宣傳官廳,黃內吹之稱,改以元內吹,黑內吹之稱,改以兼內吹,仍除各軍門吹皷手行幸時待令之弊,作爲定式,行之已多年,而兼內吹九十五名草笠,與黃衣次,依元內吹例上下,名號雖復古制,經費則自有所關,當此軫恤匠手勒徵之弊,政合變通,今以兼內吹,屬之本營,而復其該營舊服色,而行幸時,御前擧行時,一體使用,則於經費民弊,旣有大益,帳前軍容,別無所減,雖以各軍門言之,兼內吹,旣已除本役,則屬之本營與否,毫無利害,在本營,亦多添益,自今爲始,兼內吹劃屬本營,而三軍門兼內吹之竝爲移屬,亦有違於故將臣建白之本意,一軍門,則依前擧行,兩軍門,則劃屬本營,本營事體自別,凡係軍兵,先擇根着,充定時保族,專用訓局,且禁營自訓局中部移屬,故與訓局軍兵,連姻接族者多,每稱亞於訓局,以訓局禁營兼內吹,移屬本營,而該營元料米奉足衣資及各項隨時應上下者,竝爲計數移送,以爲接濟之地,該營軍案中,亦爲除減爲好,訓禁兩營兼內吹黃草笠黃天翼等上下自今置之,以此定式施行,何如?上曰,依爲之。出擧條民始曰,當初兩湖漕船創始時,皆以載六百石爲限者,似由於不慣海道,欲爲先試之計,而海運旣久,水路慣習,故嶺南漕倉,比湖南水路之加遠,殆過數千里,而以千石爲限,載運無弊,湖南漕船,辛卯年因道臣狀請,加載二百石,而其時擧條中,有雖載千石,別無所慮,而姑先許其二百石之加載云云。以此見之,千石裝載之議,自前已有之矣。大抵船隻,則恰受千餘石,而最遠之嶺南,則限千石,稍近之湖南,則限八百石者,已是無義意,當此船材漸貴之時,十餘隻漕船之加造,亦非儲積材木之道,且以漕卒言之,裝載千石,則雜費條,亦隨以加多,上納之際,亦有利益,而以八百石之故,擧皆稱冤,願載千石,嶺南之例旣如此,漕卒之願又如此,材木可以儲積,漕需可以節省,利害皎然,別無指疑者,目下湖南限滿船,爲十三隻,卽當一時新造,而所入材木,當爲屢千株,且造船之費,漕需不足,勢當請得財力,趁此時變通爲宜,自明春漕運時,湖南漕船,使之限千石裝載,定式施行,限滿十三船,勿爲改造,何如?上曰,依爲之。出擧條民始曰,藍浦縣監丁遇泰,方以本司別看役,多有擧行之事,姑未可下去,而聞本道水陸操,今方設行,該縣監不可無端不參云,因公幹不得下去,依例代領赴操之意,分付道帥臣,何如?上曰,依爲之。民始曰,本司工役,今方設施,而旣無負役之設置者,凡百使喚,每爲借貰,極爲苟簡,雇立軍士一名,自今朔定送之意,分付兵曹,何如?上曰,依爲之。出擧條上曰,進御淸肺湯一貼,更爲煎入。出榻敎命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深三分。
自午時至酉時,灑雨下雨,測雨器水深四分。
李祖承啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源在外,持平鄭履綏未署經,監察茶時之意,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義榮曰,禮房承旨入侍。
傳于李祖承曰,戶曹判書入侍。
兵曹口傳政事,以金弼西·車聖輅·李瑞恒·趙斗謙·金衍·姜重齊爲同知,朴泰鳳·權宥爲僉知。
傳于李祖承曰,軍士房承旨入侍。
傳于柳文養曰,懸頉摠管許遞,令該曹口傳差出。
兵曹口傳政事,以趙鼎鎭·李聖圭·申益彬爲副摠管,都摠管二單,趙鼎鎭·李聖圭。
傳于洪義榮曰,坐直承旨入侍。
李祖承,以戶曹言啓曰,開城留守具庠,以本府草笠價木,舊遺在中計減者,還爲出給事,擧條批旨內,以今事事軫弊,弊弊蘇救,以示同慶之意,則一婦之不獲,在所當念,況數百女工之失所乎?保釐重地,商業不若前,每以爲渠輩悶念,似此不難救之弊,何可持難?度支長,旣承筵敎,卽爲抄出,從長稟處,而卿之所奏,似指已計減之各年遺在,旣異於各貢舊遺在蕩減之常例,此一款,亦令戶判,從長稟處,俾有實效可也事,命下矣。取考各年上下與會減文書,則自丙午以後,新給價外,前受中計減者,果爲十一同零,而此與貢物有異,卽是匠人之受價者,則不可比用貢物之例,雖是貢物,其所蕩減者,卽未取用遺在中,分數蕩減,元無已取用中計數還給之規,今此草笠價逋負云者,其爲女工之舊逋與中間之消瀜,有未可知。且令本曹已爲取用計減,卽今遺在,尙餘五同零,而還爲充給已計減之價者,非但各貢各契所無之例,揆以事面,尤涉不當,凡係遺在,多是久遠之類,此路一開,後弊難言,守臣所請置之,大抵草笠匠難支之端,專由於該府所屬幻弄操縱之致,此在該府矯救之如何,而草笠用下之浩繁,亦係爲弊之一端,若有減省,則可以救得一分,別監草笠,分數定限,司僕寺巨達所着,亦定年限,各軍門兼內吹,亦爲變通,則內吹所着草笠,自在減省中,元數旣減,則弊當隨除,此則從當磨鍊稟定,依此擧行,何如?傳曰,允。開留筵奏中,以各年遺在已計減進排者,請令蕩減,係是無例之事,卿曹草記,雖如此,旣知其數百女工,無價白徵之弊,則豈可任其爲弊,不念失所之怨乎?時遺在爲五同,本府給債條,亦如此數云,此二條蕩減,則足準白徵之數爻,以此分付該留守處,以給債本錢,必歸於女工輩,俾有蕩減之實效,至於草笠進排之弊,亦依草記,減定者減定,定限者定限,以聞,亦卽分付掖庭署及司僕三營,可也。
洪義榮,以禮曹言啓曰,太廟展謁,每以春秋定式,取稟矣。今秋展謁吉日,以何間推擇乎?敢稟。傳曰,明日當展謁,以此知悉擧行,可也。
洪義榮,以禮曹言啓曰,景慕宮展拜,每以孟春·孟秋,定式取稟矣。今秋展拜吉日,以何間推擇乎?敢稟。傳曰,明日當展拜,以此知悉擧行,可也。
傳于柳文養曰,明日出宮門路,以協陽門爲之。
尹行任,以兵曹言啓曰,今七月二十八日,大駕詣宗廟展謁,詣景慕宮展拜時,何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,禁軍三番隨駕,步軍十哨·馬軍三哨,爲先後廂,禁衛營留陣,可也。
尹行任,以備邊司言啓曰,頃因戶曹判書鄭民始所啓,北道內寺奴婢宣頭案修正時,所費參量除減之意,問于本道,狀聞稟處,他道一體關問事,命下矣。卽見慶尙監司李祖源狀啓,則以爲慶州等十六邑奴婢修案時,每口五錢式,依節目收捧,而雜費較諸所收,反有不足之數,故自官庫,添補需用,晉州等二十一邑奴婢口數,自來鮮少,修案所費,不甚大段,元無分錢收斂之事,就中減數,今無可論,其餘諸邑,各有指劃,別無收斂之弊,玆以據實馳啓,請令廟堂稟處矣。關北則內奴數多,故口錢自有餘裕,本道則內奴數少,故口錢反或不足,紙地書價等雜費,有不可强令削減,依節目仍置之意,分付,何如?傳曰,允。奴婢案付者之年,不知爲幾百幾十歲,而白地勒徵之類,使之以其道內比摠,裒益之,然猶不能相當者,意謂卽爲狀聞,成命已久,尙無一言,北道外,自本司,各別申飭,可也。
尹行任,以備邊司言啓曰,後市復設事,擧條批旨,後市事,自年前撤罷之時,予果不知設施之規度與顚末,特以燕行幹管譯舌爲主人,旣云罷之爲益於譯舌云爾,則灣弊猶屬第二件,此一也。我國山澤之利,都走於鴨江以西,柵門以內,使國中民生日用之需,至於艱乏者,甚非謀國之術,此二也。如是之故,伊時擧條,批答中,象譯不罷,則後市宜罷,一國之受弊,何如一府之受損爲敎者,朝家本意,只欲觀大體而言,今聞卿奏,事勢旣如此,則銷刻何難,而須知設施之文跡,然後可決仍罷之當否,問于本司,旣無文跡云,待搜得經覽後,當有處分,而副譯張濂,旣請後市之更設,故使之招問矣。聞其所對,甚不分明,更令有司堂上,以後市未罷之前,近年冒稅之準數出來與否,更設後稅額之當無一分欠縮與否,詳細査問草記可也事,命下矣。公稅帽出來數爻,限十年溯考,則元定一千隻,無一準出之年,而就其中撤後市前後,較其最多最少之年,折衷其數,則戊申以後,卽撤後市之後也,丁未以前,卽撤後市之前也。癸卯·戊申年出帽之數最多,而戊申比癸卯,則所減爲三百十八隻零,壬寅·己酉之數最少,而壬寅比己酉,則所減爲七隻零,戊申之於癸卯,所減雖曰懸絶,撤市前後年數多少,又旣逈異,則撤市後頓減之說,姑未知其的然矣。副譯張濂處,更以傳敎內辭意査問,則以爲帽隻賣買,專在皮物,而皮物之入,專在後市,大抵皮物物主,本非巨商,故柵內賣買,則爲日少而取利多,北京賣買,則爲日久而取利少,此所以撤後市之後,則皮物不期減而自減,皮物減則帽隻不期減而自減,近年所出之多少,雖無懸絶於撤市前後,漸次減數,亦其自然之勢也。今雖更設後市,戊申以前所出之帽,不能一準其數,則更設之後,安敢保其準數,而一年四五十隻,必當加出稅額之增,當與所出之帽而隨以增加云矣。反覆査問,終不以帽隻之準出,稅錢之準額爲對,渠於昨日招問之下,初旣輕先爲說,今於特敎査問之時,又不的指以告,誠極痛駭,姑俟處分,至於各年別行所出帽及各年未推帽之次次追出者,若爲竝擧,則極爲錯雜,故只以每年皇曆及節使行所出數爻,別爲書入之意,敢啓。傳曰,渠以幺麽譯舌,敢於因特敎査問之下,再昨所對,則初曰,罷市後稅錢,從以大縮。更曰,復設則稅額幾可相當,昨日所告,則以爲罷市前,旣未準數,更設後安保其準數云者,兩日之間,其說判異,渠之所爲,萬萬痛惡,如渠蟣蝨之賤,焉敢如是無嚴乎?本事仍罷當否,固不關於渠言,國綱所在,不可不重治,而赦令纔過,張濂,令該院,爲先刊去譯案,可也。
尹行任,以備邊司言啓曰,卽見平安監司沈頤之狀啓,則以爲平壤城城操,當爲依例擧行,而諸道水陸操,旣有停止之命,城操似不宜異同,而詰戎體重,不敢擅便事,請令廟堂稟處。南兵使李仁秀狀啓,則以爲今秋南各營及長津獨鎭軍兵習操,不行操三·甲左右營所管邑鎭堡,官鎭門聚點,依例擧行事,請令廟堂,稟旨分付矣。西北兩道習操,頃因平安兵使李得濟,北兵使李潤慶狀啓,已以姑停之意,草記蒙允矣。平壤城操,南關秋操,宜無異同,一體停止,三·甲官鎭門聚點,亦爲置之事,分付道帥臣,何如?傳曰,允。
領敦寧洪樂性箚曰,伏以卽伏見傳敎下者,有明日廟宮展謁之命矣。念臣,旣忝保護之職,宜趨景從之列,而第狗馬賤疾,轉益癃痼,雖欲竭蹶進參,其勢末由,伏不勝惶隕之至。莫重藥院之班,緣臣而不得備員,私心悚蹙,固無可言,國體苟簡,尤當如何哉?伏乞聖明,亟遞臣內局之任,俾班儀無闕,賤分少安焉,取進止。答曰,省箚具悉卿懇。念卿鞍馬之勞,以卿守宮,分提擧勿令差出,卿其安心勿辭,待朝入來。仍傳曰,此批答,遣史官傳諭。
庚戌七月二十七日辰時,上御重熙堂。禮房承旨入侍時,右副承旨洪義榮,假注書趙台榮,記注官白慶楷·金鳳顯,以次進伏訖。上命書禮曹·宗廟·景慕宮展謁草記批旨。命退,承史以次退出。
庚戌七月二十七日辰時,上御重熙堂。戶房承旨入侍時,行左承旨李祖承,記事官徐有聞,記注官白慶楷·金鳳顯,稟事閣臣一提學鄭民始,以次進伏訖。民始曰,臣以戶曹事,有稟達者矣。上曰,何事也?民始曰,各司之內入與進排物種,報本曹會減者,必以標紙,或啓單子,粘連報來,以爲憑準之地,而至於尙方,則獨不用此例,只以郞官之狀報來,故例定計士,探問文跡有無,入用與否,旣已報來,還爲往問者,不但無實之甚,揆以事面,亦涉煩屑,此後則一依他各司例,啓單與標紙間,粘報後憑準會減,似合事宜,故敢此,仰達矣。上曰,依爲之。出擧條民始曰,各道各邑箋文及大小科次等,各樣入啓時,所盛紅函與紅木袱,載在定例,故隨用會減,都計一年,厥數不些,而實則只盛紅函,元無覆袱之事,故近年以來,本曹則不爲會減,而無定式文蹟,該司如前進排,稱冤不已,自今以後,函則依前進排,袱則不可不封裹內入者外,勿爲捧用之意,定式分付,何如?上曰,依爲之。出擧條命退,諸臣以次退出。
庚戌七月二十七日酉時,上御重熙堂。坐直承旨入侍時,右副承旨洪義榮,記事官徐有聞,記注官白慶楷·金鳳顯,以次進伏訖。上命書傳敎曰,以春秋展謁之在於孟朔,初欲於今月內爲之,而今日姑無晴意,來朝雖或開晴,廟庭周旋,猶不如待快晴行禮,霑衣服,不可行祭,卽禮訓所載,秋展謁,差待快晴一兩日後爲之,以此,分付。又命書榻敎曰,王大妃殿進御加味六和湯,依前方二貼煎入。命退,承史以次退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源俱在外,持平鄭履綏未署經,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于具㢞曰,副提調入侍。
傳于李祖承曰,試望差出銓堂,備員然後爲之云,長銓重任,不可許久曠任,一遞足以一伸,前吏曹判書洪良浩,復授前任,參判前望單子入之,待下批,竝卽牌招察任。
吏曹參判前望單子入之,金光默落點。
吏曹判書洪良浩,復授前任事承傳。
傳于李祖承曰,未肅拜摠管許遞,前望單子入之。
傳于李祖承曰,軍士房承旨入侍。
以原春監司尹師國啓本,三陟等邑士庶年八十以上,區別開錄事,傳于柳文養曰,口傳下批。
尹行任,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
柳文養,以義禁府言啓曰,首譯李洙,亟施徒配之典事,承傳啓下矣。李洙黃海道豐川府安山驛,徒三年定配,而以承傳內辭意,具罪目,依例發遣府書吏,押送配所,何如?傳曰,一邊宥配,一邊發配,事面似涉如何,而以渠言之,不但帽稅之不能檢飭,首譯繞轄諸譯,則如張濂之査問時,無嚴之擧,亦不能檢飭,可謂兩罪俱發,定配以赦令纔過,分揀,以次律勘處,以爲懲勵之地,可也。
庚戌七月二十八日辰時,上御重熙堂。右副承旨入侍時,右副承旨洪義榮,假注書趙台榮,記注官白慶楷·金鳳顯,以次進伏訖。上曰,王大妃殿進御加味六和湯,一貼,依前方,更爲煎入。出榻敎命書傳敎曰,夙夜之任,與詞訟劇務相妨,藥房提調洪檍許遞。上曰,右承旨入侍。出榻敎賤臣承命出傳,右承旨李益運進伏。命書傳敎曰,與其乍勘而旋仍之,近於如何?莫若初勿處分之爲當,而藩閫事體自異,至於考績,尤有關係故耳。然事體比之民事,自有輕重,以今年本道營閫邑鎭之數遞,不可無拔例處分,問於大臣,其意亦然,平安前兵使李得濟,罷職姑爲分揀事,分付。上曰,王大妃殿進御加味六和湯,前方中,去檳榔入鄕黃連七分,一貼煎入。出榻敎命退,承史以次退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源俱在外,持平鄭履綏未署經,監察茶時之意,敢啓。傳曰,知道。
洪義榮啓曰,來初一日輪對日次矣,敢稟。傳曰,爲之。
傳于李祖承曰,都承旨入侍。
李祖承啓曰,吏曹判書洪良浩隨牌來詣闕外,謂有情勢,屢度催促,終不入來,事體所在,誠極未安,從重推考,何如?傳曰,一遞旣伸廉隅,昨違亦伸情勢,今又若此,兩無所當,政院之不爲申飭,無端請推,致煩酬應者,承旨事極爲駭然。當該承旨推考,此啓辭勿施,各別嚴飭,斯速入來開政。
有政。吏批,判書洪良浩進,參判金光默進,參議曺允大進,左副承旨尹行任進,以鄭萬始爲應敎,李普天爲副修撰,李爲內局提調,成雲柱爲懿陵令,李秉模爲平市提調,金始彬爲昭顯墓守衛官,承文副正字二單,李寅采·閔光魯,故檢閱李心淵,贈修撰例兼。
兵批,判書李病,參判洪文泳入直進,參議沈煥之,閉門後別入直,參知李師濂病,右副承旨洪義榮進。副護軍單權邁,副司果單洪時溥。
傳于尹行任曰,兵批當該堂上遞差,前望單子入之,待下批,牌招察任。
兵曹參議前望單子入之,沈煥之落點。
傳于李益運曰,左承旨入侍。
李祖承啓曰,大駕詣宗廟·景慕宮入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于尹行任曰,摠管中應避人,竝許遞,令該曹口傳差出。
摠管前望單子入之,都摠管安春君,鶴林君焴,廣陵君烻落點。
以都摠管望筒,傳于尹行任曰,今筵始聞之,久次中可謂最久次,以主試時登科者,或躋一品,其後登科者,亦有大拜者之尙仍其資級云,況曾經亞銓者乎?都承旨具㢞,此窠口傳擬入,待下批,待開門牌招察任,都承旨前望單子入之,待下批,牌招察任。
兵曹口傳政事,以尹得逵·具㢞,爲都摠管。
都承旨前望單子入之,金光默落點。
以全羅監司尹蓍東狀啓,高山等邑應資老人役姓名開錄事,傳于具㢞曰,口傳下批。
原春監司狀啓,來八月令,宗廟薦新及朔膳進上生松茸,節序差早,限內不得封進,惶恐待罪事,傳于尹行任曰,勿待罪事,回諭。
原春監司狀啓,七月令宗廟薦新生鰱魚,節序差早,限內不得封進,惶恐待罪事,傳于尹行任曰,勿待罪事,回諭。
洪義榮,以弘文館言啓曰,新除授應敎鄭萬始,副修撰李普天,竝卽牌招,何如?傳曰,允。
柳文養,以義禁府言啓曰,首譯李洙,定配分揀,以次律勘處事,命下矣。李洙今方待命,依例拿囚後,以次律,杖一百收贖,告身盡行追奪之意,敢啓。傳曰,知道。如有功,減一等。
柳文養,以義禁府言啓曰,李洙杖一百收贖,告身盡行追奪,草記批旨內,如有功減一等事,命下矣。李洙六代祖愉,扈聖原從功臣云,功減一等,杖九十收贖,奪告身四等,放送之意,敢啓。傳曰,知道。
右尹閔台爀疏曰,伏以臣今此宗廟朔享見差獻官,揆以義分,固當駿奔之不暇,而第臣素患風痺之疾,近益添劇,多般藥治,少無差歇,而泄痢輪行之症,又作,換節之時,委倒床席,登溷無計,以此病情,旣無蠢動之望,又無致潔之勢,固知此時煩瀆之極涉猥屑,而事勢所迫,不得已敢此呼籲於宸嚴之下。伏乞聖明,俯垂諒察,亟令該曹,劃卽變通,以幸公私,千萬幸甚。答曰,省疏具悉。許令該曹付標。
庚戌七月二十九日巳時,上御重熙堂。左承旨入侍時,行左承旨李祖承,記事官徐有聞,記注官白慶楷·金鳳顯,以次進伏訖。上命書傳敎曰,政官牌招開政。又命書傳敎曰,赴燕平市提調許遞,今日政差出。命退,承史以次退出。
庚戌七月二十九日申時,上御誠正閣。都承旨入侍時,行都承旨具㢞,假注書趙台榮,記注官白慶楷·金鳳顯,以次進伏訖。上曰,松京草笠進排事,立數雖省,萬置一,貽弊則一也。此蓋價木之中間消瀜,不能下究之致,最矜憐者女工也,事旣登聞,不可不變通,而且聞都庫,惟意操縱云,此後,則撤罷都庫之規,使女工輩,私相和賣,俾全生業,可也。日前本府留守奏對,極爲糢糊,都庫創始之委折,撤罷之當否,使之詳細錄送之意,言于留守處,可也。㢞曰,筵退後,卽爲言及矣。上曰,王大妃殿進御加味六和湯,一貼,依前方煎入。出榻敎命書傳敎曰,晩後有晴意,展謁以明日爲之。命退,承史以次退出。
上在昌德宮。停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
藥房都提調洪樂性,提調李,右承旨李益運啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿調攝中,氣候,何如?連日湯劑進御之後,果有差勝之效否?惠慶宮氣候,何如?臣等不任區區憂慮,敢來問安,竝此仰稟。答曰,知道。慈殿氣候差勝,慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
尹行任啓曰,司僕寺內乘來言,捲篇,取稟。傳曰,捲三面。
禮曹判書前望單子入之,李秉模落點。
李祖承啓曰,右副承旨洪義榮,謂有身病,纔已出去矣。今日動駕時,承旨不可不備員,卽爲牌招,何如?傳曰,許遞,前望單子入之,待下批,牌招。
承旨前望單子入之,徐瀅修落點。
以承旨房望,傳于李祖承曰,仍。
有政。吏批,判書洪良浩進,參判未差,參議曺允大進,右副承旨尹行任進,以徐鼎修爲吏曹參判,鄭冣行爲持平,李運行爲正言,具允鈺爲判義禁,知義禁單具㢞,宗廟令單徐有升,景慕宮令單黃基厚。
兵批,判書李藥院進,參判洪文泳病,參議李師濂入直進,參知沈煥之試官進,左副承旨徐瀅修進,行副司直單金憙·尹行元。
以宗廟署直長望筒,傳于柳文養曰,今日敍陞直長,只計直長仕前窠,未準日限勿計事,分付。
以宗廟署副奉事望筒,傳于柳文養曰,前銜中,各別擇擬以入。
以景慕宮奉事望筒,傳于柳文養曰,前銜中,各別擇擬以入。
再政。以李惟簡爲宗廟副奉事,以李羲雲爲景慕宮奉事。
兵曹口傳政事,以白熙增·金彦之,爲同知。
傳于李祖承曰,軍士房承旨入侍。
傳于尹行任曰,試所早已開門懸題,限以日出,多士許令懸題前,從便出入,今夜巡邏,閑雜人外,竝弛禁事,分付。
以試官宋銓·丁若鏞·朴崙壽拿處傳旨,傳于尹行任曰,分揀。
以注書徐有聞拿處傳旨,傳于尹行任曰,分揀。
徐瀅修,以弘文館言啓曰,本館上番闕直,事甚未安,校理李貞運,副校理李殷模,旣已行公,不爲入直,竝卽牌招,以爲推移入直之地,何如?傳曰,允。
柳文養,以吏曹言啓曰,今此增廣監試試官中,時無職名人員,令該曹口傳付軍職,何如?傳曰,允。
兵曹口傳政事,副司果單朴宗來。
柳文養,以禮曹言啓曰,今此慶科增廣監試初試,一所,設場於本曹矣。上直郞廳,依例朝房直宿之意,敢啓。傳曰,知道。
尹行任,以兵曹言啓曰,五衛將吳天命,身病猝重,勢難供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
庚戌七月三十日卯時,上詣宗廟·景慕宮。擧動入侍時,行都承旨金光默,行左承旨李祖承,右承旨李益運,左副承旨尹行任,右副承旨洪義榮,同副承旨柳文養,記事官徐有聞,假注書趙台榮,記注官白慶楷·金鳳顯,一提學鄭民始,檢校提學吳載純,檢校直閣徐鼎修·鄭東浚·鄭大容,以次隨駕。上具翼善冠·衮龍袍,乘轎出協陽門,出敦化門,詣廟前路降輦所,降轎乘輿,入廟大門,詣齋殿,改具冕服,執圭詣板位,行四拜禮,入殿內奉審,仍行省器禮,詣永寧殿,就板位行四拜禮,入殿內奉審,仍行省器禮訖,釋圭,詣齋殿。命書傳敎曰,太廟北墻有門,通時御所,卽爲朔望祭享,以便道往來,聖祖有敎,挽近爲內殿廟現之路,今日展謁,適値朔祭受香,欲遵故事,當親行朔祭,省器省牲,大享外,親省牲器之禮,禮曹近來謄錄,似不載錄,以今日之禮,欲作掌考之資,以此意,令禮曹知悉。又命書傳敎曰,省牲時,禮儀使,不可不備員,禮曹判書許遞,前望單子入之,待下批,牌招察任。上改具絳紗袍,詣省牲位,省牲訖,還詣齋殿,少頃,改具翼善冠·衮龍袍,乘輿出廟大門。敎曰,監試試官參望人,待令於乘輦所事,分付。行任,承命出,分付。駕詣乘輦所,降輿乘轎。敎曰,試官望入之。行任進之,上以一所試官沈煥之等落點。敎曰,試官受點人,入侍。賤臣承命出傳,試官沈煥之·鄭萬始·金翰東,進前。敎煥之等曰,言念科名,異於他科,試官卽詣試所,仍卽開門,諸儒使之入場,而無或有一人蹂躪之弊,可也。其他事,不必更飭,須各務爲也。仍命煥之退出。上曰,未署經臺諫許遞,今日政差出。出駕前下敎進發詣景慕宮前路降輦所,降轎乘輿,入宮大門,詣齋室,改具冕服,執圭詣板位,行四拜禮,入廟內,奉審,仍行省器禮訖,釋圭,詣齋室,改具省牲服,詣省牲位,省牲訖,還詣齋室。敎曰,參班諸臣,仍以朝服隨駕事,分付。賤臣承命出傳。上命書傳敎曰,太廟朔祭省牲器,卽幾百年初行,今日辰謁之禮,兼爲祗告邦慶,當有志喜之擧,廟司令沈周賢,外職陞敍,參班廟司,各陞一階職,政官牌招下批,序陞者單付,事知守僕朴昌彦,從自願免賤,其餘守僕令該曹米布題給,拜宮之後,且行親省牲器之禮,祗告之義,廟宮何異?宮司以下守僕賞典,依廟司等例爲之。都提擧左議政蔡濟恭,兼綰廟宮,不必分施賞典,特賜大豹皮一令,提調鄭好仁,雖不參內庭班,豈可獨漏?中鹿皮一令賜給。又命書傳敎曰,本宮事知守僕,如未準資,以貼加擧行。上乘輿,出宮大門,詣乘輦所,降輿乘轎。上曰,試望承牌人,俱爲待令乎?行任曰,宋銓·丁若鏞·朴崙壽,未及待令矣。上曰,當該注書,事過後拿處。出駕前下敎命書傳敎曰,試望承牌之後,衛內旣不隨駕,輦前又不待令,試官宋銓·丁若鏞·朴崙壽,事過後,令該府拿問處之。上曰,試官受點人,入侍。賤臣承命出傳,二所試官鄭大容·朴宗來·李錫夏進前。下敎大容等如煥之等,進發詣館前路,降轎步過,駕入弘化門,降轎乘輿,由建陽門,入協陽門,還內,諸臣退出。
上在昌德宮。停常參·經筵。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,大司憲尹尙東,執義申禹相,持平洪克浩·鄭㝡行牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
柳文養啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
傳于李益運曰,左副承旨入侍。
傳于柳文養曰,輪對官入侍。
以校理李貞運,副校理李殷模,牌不進罷職傳旨,傳于徐瀅修曰,只推。
徐瀅修啓曰,玉堂上下番俱空,已至經宿,事甚未安。校理李貞運,副校理李殷模旣有只推之命,與副修撰李普天,竝卽牌招,以爲推移入直之地,何如?傳曰,允。
以副校理李殷模,副修撰李普天牌不進罷職傳旨,傳于柳文養曰,只推。
以副修撰李普天,禁推傳旨,傳于徐瀅修曰,分揀。
以黃海監司李時秀啓本,朝官年七十,士庶年八十以上,列錄馳啓事,傳于柳文養曰,口傳下批。
以全羅監司尹蓍東狀啓,濟州漂船,姑令停泊,三島漂人,卽令入送,使之待風齊發事,令廟堂稟旨分付事,傳于李益運曰,依狀請施行事,回諭。
傳于李祖承曰,右副承旨·同副承旨入侍。
傳于柳文養曰,宣傳官南志彧·趙岡,拿處。
兵曹口傳政事,以李燨爲宣傳官。
兵曹口傳政事,以任聖臯爲宣傳官。
以南志彧·趙岡囚單子,傳于柳文養曰,分揀放送。
以漢城府民家頹壓別單,傳于尹行任曰,恤典卽爲題給。
以忠淸監司狀啓,八月令生松茸,節序太早,限內不得封進,惶恐待罪事,傳于尹行任曰,勿待罪事,回諭。
柳文養,以禮曹言啓曰,每年各陵展謁,春則二三月,秋則八九月,取稟事,曾有定式矣。今秋展謁,定於何陵而以何間推擇乎?敢稟。傳曰,來月初,更稟。
柳文養,以吏曹言啓曰,左通禮朴猷煥呈狀內,矣身老父,素抱痰喘之病,氣息居常澟綴,又忝毒痁,離却無期,危症日劇,長委床褥,轉側須人,情理到此,斷無離側供職之望云。親病旣如是危重,則勢難强令察任,今姑改差,何如?傳曰,允。
孟山縣監徐配修疏曰,伏以皇天垂佑,百靈湊喜,乃於孔聖以降之歲,慈宮載夙之辰,惟我元子,膺期篤生,我東方億萬年無疆之休,自此伊始,慶溢宗妨,歡騰區宇。臣於此時,待罪下邑,未能進參於呼嵩之列,與一邑民庶,瞻望雲天,手舞足蹈,以寓頌祝之忱而已。仍伏念臣人微而官顯,報蔑而恩重,其常懍惕,若隕淵谷。迺者逡巡之罪,反媒除補之榮,五馬西馳,一路光耀,臣且惶上感,實不知其措躬之所也。縣遭荐歉,賑事方張,臣於赴任之日,招集飢民,分饋官庭,對衆諭之曰,爾無以塡壑憂也。聖明在上,父母孔邇,逖矣蔀屋,懷之袵席,深仁所及,何物不遂?爾病當救,爾飢當活,今雖災荒若此,歲於爾何哉?惟彼峽氓之形,鵠而衣鶉者,聞莫不北望攢手,浮黃之面,且動欣喜,呻委之音,忽變歡娛,如物潤雨,莫不勃然而興也。幸賴我聖上拯濟之恩,環一路許多生靈,皆已得免溝壑,葬安厥其。今又秋獲有望,民食可繼,臣亦當憑藉王靈,與衆優遊,以歇詠至治之澤,而顧此如斗之縣,積有痼弊,民勢倒懸,厥惟久矣。臣免任芻牧,宜急矯救,而如或怪然恝然,負君父之委寄,孤民生之顒企,則臣於他日,將何以反面於文陛之前也?玆敢不揆僭妄,條陳其弊,惟聖明垂察焉。夫陳還之弊,何邑無之,而未有若本縣之甚也。縣處荒僻,隣於北邊,厥土瘠薄,石田磝砑。又況山高而谷深,風冷而霜早,平歲常小,歉年居多,挽近以來,災荒逾酷,自乙未至己酉,凡十數年之間,七遭慘歉,升斗之粟纔納,甁罌之蓄已罄,之假令逐戶而剝髓,殆甚括龜而索毛,畢竟勘薄,每多虧欠,逐歲未捧,積而至於二萬七千餘石之多,則與今年所分萬餘石,合而計之,洽爲四萬餘石。民戶極其零星,公債若是夥然,如蚊負山,缷却無期。一念係此,寢驚夢噩,席門風雪,愁歎相聞,雖値穡事之稍稔,已自恒心之頓無,況乎凶歉之歲,安有奠接意?起視田疇,粟畝頗稀,則腰懸一瓢,掉臂出境,所以流亡之戶,歲增而月加。臣試取陳還文簿,逐名査問,則摠是虛錄,存者無幾,今若而許多舊糶,徵之於些少餘民,勢必難支,將又盡散。何幸國有大慶,恩綸遠頒,最久陳還,特命蕩減,山恩海澤,無不周洽,臣恭承德意,聚會宣揚,山縣父老,擧皆扶杖來之聽,頌邦家之有慶,感聖恩之至厚,歡聲如雷,咽巷塡街,臣目見民情之若是歡喜,尤不位慶幸感激之悃也。蠲惠之澤,固已至矣。臣何敢更爲開喙,而今番蠲減之外,尙有六歲陳還,數不下二萬三千餘石,則難保之勢,一如前說,人皆荷擔,憂急燃眉,如此實狀,臣不敢不陳也。軍額之苟艱,亦是通患,而至若一半虛簿,惟本縣然矣。本縣人民,舊頗蕃殖,退計二十年前,尙有三四千戶,當初軍額之數多,蓋緣民摠之有餘,而至今連値凶歉,人戶耗縮,摠計其數,不過爲二千戶,就其中除出鄕人武士與凡應頉之類一千三四百戶,應役者,只六百餘戶,而亦太半是今年賑民,朝聚而暮散者也。民戶縮歲慙縮,而軍額依舊自在,兩營屬軍官軍兵,凡一千六十餘人,本縣屬軍器軍需討捕軍官等名色,不可減削者,又是四百餘人,以千五百之額,責之於六百無依之戶,眞是皮不存之毛也。考諸軍案,厥數雖存,究其實狀,虛伍反多,營納之程限難違,身役之指徵無處,則徵隣徵洞,非不知爲虐政,而猶且强顔行之,漸次習熟,以至今日,已成常規,哀彼窮氓,其何以堪命也?逃故之未充代者,多至十年二十年之久,至或洞里結稧,以當其役,而猶且前役未了,新徵疊至,或於一人之身,替當三四人之役。噫,其爲弊,乃至於此矣。峽衷生涯,本自蕭然,饒戶上農,不過有幾頃燒菑,數間蝸屋,窮殘小民,能有此者無幾,則有何掛戀,死守此土?相與提携,于于然,而知去者日以益多,存者日以益苦,遑遑擾擾,若不保朝夕,似此景色,足令人傷心也。今此二弊,實他邑之所無,如或仍循,未卽矯救,不出數十年,將見百里之內人煙空矣。是尙可曰,民自去乎?如云不然,爲長吏者,因不敢逃其罪也。臣爲此懼焉,爲今之計,無他,只在乎蠲舊糶減軍額而已。臣常思之,蠲糶之利,利不獨在民而在於國家。今若失之於財,因當得之民,苟有斯民,何患無財?得失之際,利害較然,仰惟日月之明,因不待臣言之竭論也。減額一事,亦有說焉。兩營屬軍官役錢,之末稍歸屬,臣不能知,而雖謂之將士支敬之需,支敬之將士,想有定數,收布之軍官,太多其額,較其分數,量宜稍減,因無不可,況今良丁之不足,雖云邑邑皆然,豈若本縣之强半不充數?於本縣額內,除出如干名,移送道內諸邑,裒此益彼,略略分排,則添之者不足爲害,減之者猶可收效,目前救急之方,恐不外此。伏願聖明,矜此焚溺之勢,俯賜聰聽,渙降德音,還穀則曾前未捧之數,盡賜蕩減,以紓民力,軍額則特命道臣,限以二百餘名,或減削其數,或移送諸邑,以安民情焉。雖然移送之額,每緣列邑之不受,道臣關飭,終亦無效,先事之慮,亦不能無也。邑戶之爲二千,臣已陳之於右,然而邇來籍案之數,乃是三千餘戶,則此又邑中之一大謬例也。蓋戶口不增,守令之恥,依前全盛之數,掩此流亡之跡,於是乎分割子孫,稱以各居,假作名姓,謂之實戶,後襲前規,其來已久。糴政緣此而或紊,煙役緣此而或煩,種種弊瘼,不可殫記,此亦一番仰達,然後可以釐革者,故玆又陳之。今當聖化熙瀜,民物俱昌,惟此一縣痼弊,譬如嬰身二豎偏虐,生靈駸駸垂盡,而奈此疾痛之呼,尙阻仁覆之天,終身受苦,抱冤徘徊,臣實爲之矜隣也。臣出自通班,誠切圖報,固當殫竭心慮,修擧事務,以小答若保之宸心,而今乃到官幾歎,一無所效,當此歡欣鼓舞之日,反以民瘼邑弊之慘惻不忍聞者,滿紙張皇,仰貽君父之憂,臣罪至此,雖死猶輕。雖然有懷必陳,分所當爲,況事係民隱,尤不敢泯默。惟聖明恕其愚妄,納其誠懇,以幸民事焉。省疏具悉。出自經幄,陳此民隱,可謂不負特補之本意。其誠可嘉,其言可從。糴弊軍額,何邑不如此,而見牛未見〈羊〉,聖人猶謂之仁心,至曰,是心足以〈王〉。況孟之爲縣,叢爾如斗斗邑也。故民隱尤滋甚,譬如齊楚之於滕薛,邑守無勢,邑民無告,年來積苦之瘼,亦或入徹於九重,其爲難支,蓋可聽得,際此爾言又然矣。本縣舊還,特竝蠲除,軍額先就營閫軍官名色,限二百頉給,爾將此意,慰撫民衆,俾穀日益賤,戶之益增,期有刮目之歎。
庚戌八月初一日辰時,上御誠正閣。輪對官入侍時,同副承旨柳文養,假注書趙台榮,記注官白慶楷·金鳳顯,典設別提洪疇九,刑曹佐郞尹光垂,直講李果,儀賓都事朴宗輔,引儀李集命,中學訓導金鳳擧,濟用副奉事洪履簡,廣興守李弘之,東氷庫別檢吳在鎭,司僕主簿趙榮慶,司䆃僉正李萬運,禮賓參奉李鎭成,掌苑別提申在維,瓦署別提金復根,平市主簿閔是祥,造紙別提李持淳,吏曹佐郞兪鉉章,中樞經歷柳河喆,軍器正李周鳳,養賢兼主簿李升運,以次進伏訖。上下詢職姓名訖。敎曰,如有所懷,以次陳奏,可也。疇九等曰,無所懷矣。命退,諸臣以次退出。
庚戌八月初一日辰時,上御春塘臺。別軍職·宣傳官秋等內試射入侍時,右副承旨尹行任,記事官徐有聞,記注官白慶楷·金鳳顯,試官訓鍊大將徐有大,兵曹正郞李福潤,以次進伏訖。上曰,矢數執鼓等節次,皆除之,斯速呼名,以次發射,可也。別軍職田文顯,宣傳官徐有和等,以次應射訖。上曰,試官退出,試記,催促書入,可也。有大等,承命出,持試記進前。上命書傳敎曰,秋等別軍職試射居首朴思弼,依例直赴殿試。又命書傳敎曰,秋等宣傳官試射居首尹恒儉,柳葉箭十巡十中,未滿二十矢,勿許直赴,雖有近來定式,而慶科大比當前,特爲直赴殿試。仍命呼朴思弼·尹恒儉新來訖。上曰,南行宣傳官直赴之代,令該曹口傳差出。出榻敎命書傳敎曰,以大院君奉祀孫之故,旣命別薦,今亦使之除職,成就間,宣傳官李爔,姑爲改差,其代令該曹口傳差出。上曰,王大妃殿進御加味六和湯,前方中去鄕黃連,入竹瀝,一貼煎入。出榻敎命退,諸臣以次退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩·鄭㝡行,牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
傳于李祖承曰,左副承旨·右副承旨入侍。
禮曹參議前望單子入之,尹行任落點。
以原春監司尹師國啓本,鐵原等邑,朝官年七十,士庶年八十以上,區別開錄事,傳于柳文養曰,口傳下批。
兵曹口傳政事,以白師奭·朴載純·金震起爲同知。
傳于徐瀅修曰,犧牲看品,禮曹堂上,當爲進參,參判·參議許遞,前望單子入之,待下批牌招察任。
禮曹堂上前望單子入之,參判李致中,參議李洪載落點。
兵曹口傳政事,以金世禎爲守門將。
以南行宣傳官望筒,傳于徐瀅修曰,除非特敎,則自有不易之典,豈可以可擬之乏人,無端闊狹乎?首擬者口傳未滿六朔云,望筒勿施,當該堂上推考,使之更爲擬入。
兵曹口傳政事,以趙岐爲宣傳官。
傳于李祖承曰,發遣吏郞諸執事,淸齋與否,摘奸以來。
以副校理李殷模,副修撰李普天牌不進罷職傳旨,傳于柳文養曰,只推。
以平安監司沈頤之狀啓,祥原補賑人呂宅祖,嚴杖定配事,傳于徐瀅修曰,宥配之時,不可發配,而如許無嚴之頑民,決不可尋常處之。杖治亦有嚴歇之殊,外此宜無戢抑之方乎?民已發配,卽令押還,從他嚴處事,回諭。
傳于李祖承曰,同副承旨入侍。
徐瀅修,以弘文館言啓曰,本館下番闕直,事甚未安。副校理李殷模,副修撰李普天,旣有只推之命,竝卽牌招,推移入直,何如?傳曰,允。
徐瀅修,以景慕宮都提調意啓曰,太常所進紅杮,今方薦新於本宮,而宮苑紅杮,成熟尙遠,待爛熟薦新之意,敢啓。傳曰,知道。
李祖承,以賑恤廳言啓曰,漢城府民家頹壓別單判付內,恤典卽爲題給事,命下矣。西部字內全家頹壓四戶,南部字內全家頹壓一戶,北部字內全家頹壓三戶,恤典各錢二兩,依例分給之意,敢啓。傳曰,知道。
柳文養,以兵曹言啓曰,景福宮衛將朴善垕,除授在外,過限未上來,依法典改差,何如?傳曰,允。
徐瀅修,以刑曹言啓曰,再昨日動駕時,猥濫擊錚人中,晉州閑良蘇甘金等,則以爲晉州·昆陽·泗川·固城,俱是泗川濟民倉所屬,而近爲八九十里,遠爲二百餘里,運納之際,穀物沈沒於船隻之下,牛馬致斃於冬雪之程,爲弊多端。且營軍官廳吏官奴輩,反作監色庫子,農務方殷之時,留食倉底,乞依羅州·順天濟倉,例移設各該邑事也。頃因本道査啓,大臣以濟民倉,則依舊置之,弊端則令道臣,痛禁之意,覆奏蒙允,則一籲再籲,終不知止者,極爲無嚴。原情勿施,狀頭,自臣曹考律勘處。嘉山幼學金德賢等,則以爲本郡荻島畓二十石零,付之養士庫,以爲聖廟大祭,多士日用之資,同員畓五十石零,屬之保民庫,以爲往來使臣新舊遞官策應之備者,此不易之定例,而其來已久矣。及至壬寅,復賊在訓局時,兩庫畓及民田五十七日耕,謂之閑曠地,差送將校,威脅勒奪,屬之本營。自此以後,學庫之疲殘,民庫之蕩竭,已無可論,而又從以上年一年之內,三次遞官,迎送之費,勢不得已,收斂民間,民不安堵,乞令田畓,還屬本郡事也。事非四件,而猥越瀆擾者,民習無嚴。狀頭,自臣曹照律勘處。至於本事,旣係民瘼,令本道詳査狀聞後,稟處。成均館典僕金三得,則以爲渠兄時得,以典僕,謙賊爲本館堂上時,隨行陪隷矣。因此定配,而今當大霈,獨漏赦典,乞蒙放還事也。其兄時得,以謙賊陪隷,作拿閭里,僞傳言語,所犯至重,屢經赦典,而初不擧論,則其弟敢生倖望,肆然呼籲者,萬萬無嚴。原情勿施,自臣曹,考律嚴勘。金浦幼學李明五,則以爲其父鳳煥,庚寅年,以過見罪人崔益男已呈之疏本,至於杖斃,而今當大霈旁流之日,乞蒙伸暴之恩事也。鳳煥負犯,何等深重,則今此明五之稱以四件,屢次呼籲者,極涉猥越。不可以爲父訟冤,有難容貸,原情勿施,自臣曹考律嚴勘。西部閑良張紳,則以爲其父起周,橫罹鄭德柱·玄大孫之誣援,定配明川府,而德柱·大孫,已爲蒙放,特蒙一體放釋之恩事也。取考配案,則起周,因傳敎定配,而其所負犯,實爲深重,則其子之敢引他例,有此呼籲者,極爲猥越。原情勿施,自臣曹照法嚴勘。通津進士柳得魯以爲,其父綵,故相臣趙載浩,先以復官,南景容,亦爲給牒,其父尙在罪籍,俾蒙澡雪之恩事也。今此得魯,以春間南景容特許復官,而其父綵,獨未蒙恩,雖有此鳴冤,一律罪人之追復其官,事體甚重,不可以其子之呼籲,有所輕議,原情內辭緣勿施。德源出身南履漢則以爲,其兄履夏,今春八路應製時,登本道魁等,得蒙單付初仕之命,而同道人南陽龍·李敬臣·鄭汝翼等,謂以其兄,地處卑微,不合齋郞,構誣作證,沮人進途,而其五代祖應立爲參奉,其從祖海源,曾經五衛將,內外聯姻無非鄕人,乞令本道按査,俾蒙雪冤事也。南履漢,係是出身,自臣曹例不得捧供,令義禁府擧行。京居祛毛匠鄭福乭等,則以爲司畜署革罷後,渠等無所歸屬,每於赴役之時,自下待令,輒致生梗,乞令定屬某司事也。如渠至微至賤,不齒人類之徒,乃敢以極猥越至瑣屑之事,肆然鳴金於蹕路之前者,揆以法綱,萬萬痛駭。原情勿施,自臣曹從重嚴勘,何如?傳曰,觀此草記,無非猥越。赦令自赦令,民習自民習,猥越擊錚,發配之律,渠等何敢逭乎?然宥配之時,不可發配,外方民人,卽爲逐送本土,京居人治別放送。其中通津柳得魯,今始鳴冤,渠之人事,極爲迷劣,不可一復一否。依南景容例施行。德源南履漢事,誠如所訴,沮人家世,特狀甚不美,月前本道竝仕窠,前吏判果有所奏,如果猛狼,在渠輩,豈不爲切至之冤乎?付之道伯,若可合而見沮,卽爲往復該曹,待窠草記調用事,分付,可也。
刑曹啓目,擊錚人忠淸道閑良張德奉原情云云。所供如此,上裁,何如?判付啓,向以私掘一款,飭禁何如,則又有此鳴冤之擧,勿論彼隻所犯之在於令前令後,萬萬痛駭。令道伯,各別査治,宥配之時,不可發配,雖非發配,豈無可戢之道乎?以此意分付道伯處,此後更以私掘事,登諸入啓文字,則道伯守令,當依前下傳敎處之。雖以本曹言之,無敢循例回啓,一依飭令,措辭論勘事,竝令知悉爲良如敎。
刑曹啓目,擊錚人朴成珍原情云云。上裁,何如?判付啓,嚴飭道伯,勿爲如傳漫漶,決給,俾無更訴之弊爲良如敎。
右議政金鍾秀箚曰,伏以臣之母病,日益添重,方在萬分地頭,而職名再辭未準,命召尙在身邊,惶悶之極,倩人具箚以聞。伏乞聖上,亟許遞解臣相職。答曰,省箚具悉卿懇。重任豈可輕解?卿須安心救護。仍傳曰,此批答,遣史官傳諭。
都摠管具㢞疏曰,伏以皇天篤棐,祖宗默佑,先聖以降之年,慈宮上壽之日,元嗣誕降,懿號斯定,祥光符於繞樞,異兆叶於流虹,吾東方億萬年無疆之休,實基於斯,八域懽忭,曷有其極?仍念臣空疎譾劣,最居人下,而早竊科第,驟躋宰列,居常媿愳,若隕淵谷。自在先朝,偏蒙如天之恩渥,瀛銜銓職,皆出特揀,年未四十而兜攬華顯,特以勳戚之裔,世祿之餘,曲垂庇覆,過加陶鎔,臣心之戰兢恧蹙,恒如集木,而又蒙我殿下不世之殊遇,臣父之拔之坑坎,寘之袵席,尤是闔門再造之恩,而至於臣身,屢叨近密,頻紆眷渥,臣心感激,唯以筋力奔走,爲一分報效之圖而已。至若媒誤恩而進一步,豈是夢想攸及,而迺於待罪知申之日,忽蒙正卿超擢之命,恩旨隆渥,瞻聆俱聳。臣是何人,叨此異恩,驚惶二字,不足以說盡臣情,銘感云云,亦未足以形容臣心,唯有父子相對,血淚橫逬而已。噫,聖明在上,凡物之精粗姸醜,莫逃於淵鑑之下,如臣之百無肖似,尤是日月之所俯燭,而特念先朝之拂拭,資歷之久次,乃以八座峻秩,不少難愼,容易畀之。噫,上卿崇班,是何等重器?苟非才德咸備,望實俱隆,爲一世所推者,則決不可人人而濫授也明矣。況臣綿薄之才,伎倆畢露,尤豈可以節次推遷,而視若尋常序陞也哉?臣身過福之災,固不足恤,而其爲累則哲之明,而啓僥倖之門,實非細故。摠銜除旨,適在於動駕隔宵之日,繼以天牌押臨,無路循墻,不得已冒沒承膺,黽勉陪扈,廉媿都虧,有靦周行,側聽屢日,駁正無聞,臣尤惶汗,無地自容,玆敢畢暴肝膈,仰瀆崇嚴。伏乞聖明,察臣匪飾之懇,諒臣不稱之實,亟命收還新授資級,以重公器,以安私分,千萬幸甚。答曰,省疏具悉。卿其勿辭行公。
庚戌八月初二日卯時,上御春塘臺。內試射入侍時,右副承旨尹行任,記事官徐有聞,記注官白慶楷·金鳳顯,以次進伏訖。上曰,左承旨入侍。出榻敎賤臣承命出,與左承旨徐瀅修,偕入進伏。上曰,小布立之應射諸人,卽爲呼名,以次發射,可也。應射人,以次應射訖。上曰,試記修入,可也。行任,持試記進前。上曰,宣傳官李爔,小布四中,直赴殿試。出榻敎瀅修等曰,大院君直孫中,曾無登科者,而於今始有,可謂希罕之事。且李爔爲人,凡百亦甚精詳,誠爲可喜矣。上曰,雖云武科,亦係初有,極爲奇喜。且其容貌甚好,尤可幸也。仍命呼新來訖。命行任書傳敎曰,大院君奉祀孫之登科,卽初有之事,何等奇喜?宜有告由之擧。大院君廟,遣禮曹判書替行,告祭之文,當親撰,以此分付禮曹。上曰,禮曹參議前望單子入之,待下批牌招。出榻敎命退,承史以次退出。
庚戌八月初二日未時,上御重熙堂。同副承旨入侍時,同副承旨柳文養,記事官徐有聞,記注官白慶楷·金鳳顯以次進伏訖。上曰,左副承旨入侍。出榻敎賤臣承命出,與左副承旨徐瀅修,偕入進伏。上敎瀅修曰,王大妃殿進御加味六和湯,依前方一貼煎入。出榻敎命文養書傳敎曰,今因嶺南審理事,該道則纔有措辭回諭,而擧此可以反隅,看諸道今番審理,判付祗受後,若於仍推秩中,年過七十歲以上人,勿論已錄啓未錄啓及詳覆,各卽枚擧狀聞,仍請該曹稟處事,分付。年八十者,勿令成獄,卽遵大明律成式也。仍令特載於通編纂次時,矧今大赦之會,久囚之年七十以上者,若不區別處分,烏在其疏釋之本意?竝以此意知悉事,令該曹,分付兩都及嶺南外諸道監司處。命瀅修書傳敎曰,七夕製之姑令待涼生,爲監試初試之在近也,鄕儒必多觀光者,初欲過試日後,卽爲設行,更思連日赴場之餘,多士之勞碌可知,當於一兩日後,通方外試取試紙,以大好紙,預各措備事,令成均館知委,仍令兩所入場儒生知悉。命退,承史以次退出。
上在昌德宮。停常參·經筵。
李祖承啓曰,大司憲尹尙東,執義申禹相,持平洪克浩·鄭㝡行,牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,禮房承旨,馳詣景慕宮,奉審摘奸以來。
傳于李益運曰,左承旨·左副承旨入侍。
傳于李祖承曰,禮房承旨·軍士房承旨入侍。
徐瀅修啓曰,校理李貞運,副校理李殷模,牌不進罷職傳旨,今方捧入,而應敎鄭萬始,副校理金翰東,修撰李錫夏,試所進去,校理李晴在外,副修撰李普天,禁推傳旨捧入,玉堂上下番俱空,事甚未安。修撰林道浩,副修撰尹序東,竝卽牌招,以爲推移入直之地,何如?傳曰,允。
以慶尙監司李祖源啓本,安義等邑朝官年七十,士庶年八十以上,開錄馳啓事,傳于徐瀅修曰,口傳下批。
柳文養,以弘文館言啓曰,本館下番闕直,事甚未安。副校理李殷模,副修撰李普天,旣有只推之命,竝卽牌招,以爲推移入直之地,何如?傳曰,允。
上在昌德宮。停常參·經筵。
尹行任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳文養啓曰,大司憲尹尙東,執義申禹相,持平洪克浩·鄭㝡行,牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
徐瀅修啓曰,御營廳將官來言,今日本廳軍兵,日次私習云矣,敢啓。傳曰,知道。
以副校理李殷模,修撰林道浩,副修撰尹序東·李普天,牌不進罷職傳旨,傳于徐瀅修曰,只推。
傳于李益運曰,左副承旨·右副承旨入侍。
柳文養啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
兵曹口傳政事,以池日輝·池昌浩·李漢雄爲同知,池日浩爲僉知。
柳文養,以吏曹言啓曰,今番老職同知中,曺老味·朴世星·李福賢·洪七星·金鼎興,俱是卑賤之人,不當入於贈職之中,而李就蕃·金億重等段,或爲正科出身,或經軍門將校之類,而旣是泮僕,則亦不可混入矣。贈職單子,誤爲啓下,原單子竝勿施,官敎,自臣曹爻周之意,敢啓。傳曰,今欲草記,則當初何以擧行乎?旣授還收,不必如是,相當職名,改書分給,可也。
尹行任,以備邊司言啓曰,頃因慶尙左兵使李源狀啓,禁衛軍替點上送事,本司論罪草記批旨,揆以紀綱,不可仍置,而猶未知事例與委折,卽爲査問該道臣處,待其報來後,更爲指一草記可也事,命下矣。卽見慶尙監司李祖源所報,則以爲虞候之替行委折,事例有無,發關査問,則左兵使李源牒呈內,以爲四月初運之前,素患關格,症勢危篤,强疾往來,五月越添毒痢,死生未分,取考謄錄,則丙子兵使李殷春,以身病,禁衛軍初運,至三運或以虞候,或以營將替行。且以近例言之,壬辰兵使崔東岳,丁酉兵使金永綬,皆以病狀,使虞候代點。前人已例,非敢援引,而目下症形,實無可强之勢,故果不得躬行點閱,替送虞候,至承特敎關問之擧,惶悚待罪,而至於替送與否,前期陳聞事,本營元無稟啓之事,而例爲措辭於點送狀啓中云,枚擧牒報爲辭矣。點閱替行,雖極未安,疾病之來,有難預料,而先期稟啓,旣無其例,前此代點,亦非一二,則論罪一款,今姑置之,此後,若非營邑所共知之實病,則毋敢替點之意,嚴飭分付,何如?傳曰,允。
柳文養,以訓鍊都監言啓曰,本局把摠趙升鉉,身病甚重,勢難察任,改差,何如?傳曰,允。
庚戌八月初四日辰時,上御重熙堂。左承旨·右副承旨入侍時,行左承旨李祖承,右副承旨尹行任,記事官徐有聞,記注官白慶楷·金鳳顯,以次進伏訖。上敎祖承曰,王大妃殿進御加味六和湯,前方中人蔘加二分,一貼煎入。出榻敎命行任書傳敎曰,捲草陪進官正郞金鳳顯,陞敍,工人下人等,依判下,令該曹,米布分等施賞。命祖承書傳敎曰,今日安胎行時,奉函承旨徐瀅修,兒馬一匹賜給,觀象監官員,禁漏官,令該衙門,高品付料,分軍部將,上弦弓一張賜給,皷吹工人員役下人等,依判下米布分等施賞。命祖承·行任,分讀公事,書判付訖。命退,承史以次退出。
上在昌德宮。停常參·經筵。
藥房提調李,左副承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿調攝中,氣候,何如?昨日湯劑進御之後,果有差勝之效否?惠慶宮氣候,何如?臣等不任區區憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李益運,以內醫院提調意啓曰,副提調金光默,謂有身病,今日問安,不爲仕進,卽爲牌招,何如?傳曰,都承旨許遞,前望單子入之,待下批,牌招察任,可也。
都承旨前望單子入之,李致中落點。
傳于徐瀅修曰,大臣·備局堂上,引見。
以執義申禹相,持平洪克浩,司諫李周顯,獻納權恢,牌不進罷職傳旨,傳于柳文養曰,只推。
以吏曹參議曺允大牌不進罷職傳旨,傳于柳文養曰,只推。
有政。吏批,判書洪良浩進,參判徐鼎修進,參議曺允大牌不進,行都承旨李致中進。以沈煥之爲大司成,鄭東俊爲知義禁,李秉模爲弘文提學,金星甲爲左通禮,宋啓來爲監察,李勉輝爲龍潭縣令,尹在陽爲高敞縣監。崇靈殿參奉單咸健五,書題單金德文,豐安君單李灌。
兵批,判書李進,參判洪文泳病,參議李師濂入直,參知未差,行右承旨李祖承進。以周命新爲僉知,金鼎瑞爲五衛將,金光屹·權尙鎭爲忠壯將。同知單金采輔,壯勇營哨官黃基定,今加折衝,前平安監營中軍李孝承,今降禦侮,副司直單洪明浩·洪義榮·尹行元·李勉兢·鄭履綏,副司果單趙得永。
傳于柳文養曰,禮曹判書許遞,前望單子入之。
禮曹判書前望單子入之,金憙落點。
傳于徐瀅修曰,左承旨入侍。
承旨前望單子入之,徐鼎修落點。
刑曹堂上前望單子入之,參判柳戇,參議李敬一,落點。
兵曹口傳政事,副司直單李秉模·尹行任。
藝文提學前望單子入之,洪良浩落點。
以全羅監司尹蓍東狀啓,興陽縣漂到琉球國人,入送濟州,與該牧漂到船,待風齊發之意,更待籌司,知委擧行事,傳于柳文養曰,依狀請,卽爲從便發送事,回諭。
以副校理李殷模,修撰林道浩,副修撰尹序東·李普天,牌不進罷職傳旨,傳于柳文養曰,只推。
以刑曹啓目,中和府殺獄罪人林景柱,依前訊推,期於得情事,傳于柳文養曰,觀此箕伯審理啓本,未錄啓中十八名,實因詞證明的,仍行訊推爲辭,雖其中更加究理,如得一分款端,卽爲護放,其外文案,竝卽錄啓事,分付。
柳文養,以弘文館言啓曰,本館下番闕直,事甚未安,修撰李錫夏,卽爲牌招入直,何如?傳曰,允。
李益運,以弘文館言啓曰,本館下番闕直,事甚未安,副校理李殷模,修撰林道浩,副修撰尹序東·李普天,旣有只推之命,修撰林道浩,副修撰尹序東·李普天,竝卽牌招,以爲推移入直,副校理李殷模,一體牌招察任,何如?傳曰,允。
李益運,以禮曹言啓曰,毓祥宮·懿昭廟·文禧廟,四享祭,以分至日,定式設行,而今秋享,與秋夕節祭相値,依前例只行秋享,祝文中,以節祭相値之意,措辭添入事,分付,何如?傳曰,允。
柳文養,以兵曹言啓曰,明日景慕宮展拜時,守宮及侍衛,不可不備員,參判洪文泳,社稷大祭隷儀進,參議李師濂侍衛進,參知移差,無守宮之員,參知未差之代,令該曹以在京無故人,口傳差出,待下批仍卽牌招,以爲進參之地,何如?傳曰,允。
吏曹口傳政事,以金履翼爲兵曹參知。
柳文養,以義禁府言啓曰,明日七日製時,本府都事皆爲赴擧,武都事一員,本府入直,而當直·入直都事,公事回公都事,集春門·月覲門·通化門·靑陽門禁亂都事,無以推移,假都事六員,令該曹口傳擇差,以爲分排之地,何如?傳曰,允。
柳文養,以義禁府言啓曰,慶尙監司李祖源狀啓,據刑曹粘目內,尙州前牧使吳在文,移本府處之事,允下矣。吳在文今方待命,拿囚之意,敢啓。傳曰,知道。
義禁府啓目,尙州前牧使吳在文原情云云。問目內辭緣,泛稱遲晩,刑推得情,何如?判付啓,一邊減糴,一邊加分,寧有如許所爲?其所駭惡,奚異於定州李潤國之貸用還徵未分給之鄕淺乎?定州猶令詳査,尙州不可斑駁兺不喩,觀於爰辭,數爻與事實,或不無差異,不問則已,當初狀聞,何不詳細論列,以此爰辭,謄關該道,如前除良,無拘顔私,使之更卽據實狀聞後,稟處爲良如敎。
知義禁具㢞疏曰,伏以臣父,日前新除判金吾,臣之所帶知義禁之任,自在應遞之科,玆敢略具短疏,仰瀆崇聽。伏乞亟命該曹,照例遞改,不勝幸甚。答曰,省疏具悉。卿父旣居長席,卿之次堂之任,依疏請許施。
庚戌八月初五日卯時,上御熙政堂。藥房入診,大臣·備局堂上同爲引見入侍時,提調李,副提調徐瀅修,記事官徐有聞,記注官白慶楷·金鳳顯,右副承旨尹行任,假注書趙台榮,事變假注書李重蓮,左議政蔡濟恭,行左參贊金華鎭,行司直鄭昌順,行戶曹判書鄭民始,行副司直金文淳·鄭好仁,禮曹判書李秉模,刑曹判書趙鼎鎭,行訓鍊都正徐有大,行副司直洪秀輔·柳戇·金持默·李漢豐,正言尹悌東,修撰李貞運,醫官金光國·李翊臣·金順行·周命新·李敬培,以次進伏訖。濟恭曰,近日朝晝異候,此時聖體,若何?上曰,一樣矣。濟恭曰,王大妃殿調攝中氣候,若何?上曰,益臻差復矣。濟恭曰,元子宮氣候,何如?上曰,連爲好過矣。濟恭曰,昨日安胎使,已爲平安發行,事事慶幸,益切蹈忭矣。曰,昨日王大妃殿,湯劑進御後,諸節,若何?上曰,暑症漸臻差減,滯候姑未快復,使醫官,議定當進湯劑,可也。命新等進奏曰,六和湯前方中,加人蔘三分,更爲進御,恐好矣。命書榻敎曰,王大妃殿進御加味六和湯前方中,人蔘加三分,一貼煎入。出榻敎濟恭曰,今日卽賓廳日次,雖無廟謨之緊關,亦有仰懇之不已者,敢此來會矣。前者僚相備位,故臣不過隨行逐隊,苟充而已。不幸右相,又已遭故,臣獨餘在,臣於是,尤益憂懼,不知所出矣。臣本鹵莽蔑劣,世務廟猷,全不曉解,以此情蹤,何敢冒居於此任乎?臣之一身,雖不足暇恤,將於國事何哉?首相·右相,亟卜不日,以幸國事,是臣區區之望也。上曰,予亦非不念及於鼎席之未備,而古語曰,官不必備,惟人是官,雖庶官尙如是愼簡,況此任乎?見今原任,皆是老病,至於新卜,尤難其人矣。且卿於邇來,雖有右相,無異獨賢,則今豈以獨相,有何難便之端乎?濟恭曰,古人有言曰,才不借於異代,祖宗朝名碩賢輔,今日何以得來乎?一代之人,蓋可做一代之事,選於其中,以畀其位,恐合事宜矣。上曰,元任俱至年老,是甚悶然矣。濟恭曰,凡廷臣,立朝三四十年,始乃入閣,入閣而年老,事勢誠然矣。且宋朝規例,非老成不得拜相,故寇萊公,至有食地黃之擧,老成後拜相之規,非但信美。蓋摠已之任,寬緩是貴,若求寬緩,老成是也。上曰,鼎席固難必備,而卿在此任,可謂一夔足矣。濟恭曰,夔然後足,非夔而豈可謂之足乎?況臣本以無似,猥蒙寵擢,至登此席,恒切愧懼,至如足之一字,尤豈萬萬可當乎?且臣暗昧於事務,羇糜於世路,而至若細故小節,尤所全昧矣。上曰,蓋大臣,知大體而已,何必細務爲哉?且涉世已久,承佐有人,至如時俗細故,寧不知之乎?濟恭曰,向伏承左相時體難矣之敎,臣於是,一以仕宦稍久,學習時流,果有合於行世爲喜,一以屢經風波,閱歷憂患,恐有失其本性爲歎矣。上曰,第卿之所病,在廟薦不卽擧行之致,此何必持難乎?前者雖或以右相之異議,有所以也。日後則毋循此例,可也。濟恭曰,廟薦,卽至難之事矣。大臣權柄,只在廟薦,臣於此,實有循墻之願矣。上曰,大臣之權,大臣何可避乎?卿之所辭,誠過矣。濟恭曰,從古人臣,最所畏者,卽此一字,非但洪範所載害家貽國而已。就見史冊,則皆以此一字,以至殞身覆家,此箇事理,人非不知,而庸人之猶好權字者,所言人不得違咈,所欲衆必爲順旨故也。此皆從慾之志,終乃取禍之事,豈不澟然乎?上曰,次對爲之也。濟恭曰,卽見全羅右水使卞至健報備局者,則枚擧古群山僉使李尙履牒報,以爲分操節目中,山南山北習操時,各項形止狀啓,使之合度封進,而參互事勢,則五百餘里候風往來之地,欲待所報,合度封啓,則稽滯生事,勢所難免,本營行操狀,次第先封,山北行操狀,隨其報來,鱗次馳啓,似甚便好,爲辭矣。事勢之掣礙,誠如所報,依報辭,南北習操形止狀聞,鱗次封發之意,分付,何如?上曰,依爲之。出擧條濟恭曰,卽見黃海監司李時秀報本司辭緣,則以爲本道各邑鎭,支放浩多,故若有加下之邑,則例以有裕邑穀物,從便移劃,而見今金川龍媒驛岱等邑鎭管餉穀,俱爲加下目下支放,束手沒策,就有裕邑鎭留庫中,不可不區劃,而新頒定式之下,不敢擅便,區劃數爻,後錄牒報云矣。移有餘補不足,自是各邑鎭不可已之事,而不得擅自來去,旣有新頒定式,則道臣之以此論報,固其宜也。依後錄,竝許移劃,何如?上曰,依爲之。出擧條濟恭曰,頃因長湍民人禹沈孫上言,本府上下道兩面田畓之浦落無形者,令地方官,躬行踏驗,査櫛報來後,稟處之意,覆啓分付矣。卽見京畿監司金思穆所報,則枚擧長湍府使牒呈,以爲以沿江之地,水失其道,一望長坪,盡是碧海,雖有如干泥生,亦一江岸,地又瀉鹵,則其所起墾,初非可論,而且以浦落言之,果皆全棄,而一向徵稅,稱冤固然,浦落陳荒結數,修成冊牒報矣。浦落陳荒,旣如此,則在聖世若保之政,不當使有白徵之冤,而但一番永頉之後,設或有漸次復舊,漸次起墾之時,決無更入王稅之理,道臣與本官知悉。此意每年災結區劃時,本邑則以此數,別爲加劃於元災之外,俾絶勒稅之患似好,下詢有司以處,何如?上曰,戶判陳奏,可也。民始曰,永災之一番頉下,泥生新起,絶不報來,元摠之大縮,陳頉之漸多,良以此也。有難遽爾許施,依大臣所奏,道臣·邑宰相議,從便處之,似好矣。上曰,依爲之。出擧條濟恭曰,近來士習不古,於設場前一日,如賦疑義等篇,預搆不東不西非甲非乙無着落之語,預書於試券,而綴文處,或不書七八字,及其題出,以題中眼目字,塡書於不書處云,臣常爲之憂歎。今番終場日,聞儒生輩所傳,則昔之數三行預書者,今則爲十餘行,昔之間或有之者,今則爲到處皆然,其習之駭惡,固無論,今時場屋之人,他日廟堂之須,而此等之事,恬不知愧,惟以早呈詭遇爲妙計,事之寒心,孰過於此?惡習傳染,八方無不效尤。自今以後,嚴立禁防,儒生輩,無論初終場,若有下端預搆預書而見發於考席,則該儒生,勿限年充軍,試官若不能照察,而見發於聽聞,則該試官,勘以重律,以嚴科場事體,斷不可已矣。上曰,依爲之。出擧條民始曰,日前守禦使鄭昌順,以同文彙考,續刊物力,令戶曹磨鍊以給事,筵稟蒙允矣。容入物力,雖甚不多,而取考初刊時前例,則紙地以校書館遺在,取用物力,則以經費之難於取用,別爲請得賑廳錢以用矣。前例旣如此,今番亦以賑廳錢取用,此後每式年續刊時,依此例擧行,何如?上曰,依爲之。出擧條鼎鎭曰,本曹重囚等日次及會推,自今日擧行事,下敎矣。會推則堂上備員開坐,自是格例,而參判未差,參議李勉兢在外,無以擧行。參判未差之代,令政院,稟旨差出,以爲備員擧行之地,何如?上曰,參議許遞,與參判未差之代,前望單子入之,待下批,牌招擧行,可也。出擧條持平鄭㝡行,正言李運行,追後進伏。行任曰,臺諫追後登筵,而不待政院之微稟,史官之偕入,徑先入來,有關筵體。持平鄭㝡行,正言李運行,竝推考,何如?上曰,依爲之。出擧條㝡行·運行曰,臣等見識魯莽,言議巽軟,本不合於淸朝耳目之任,而猥蒙特恩,獲叨見職,適當賓對有命,不敢爲飾讓之計,章皇出肅矣。妄謂恩命已謝,兩司俱當入侍,故不待史官,率爾登筵,致有承宣請推之擧,臣等以此情踪,其何敢一刻晏然於臺次乎?請命遞斥臣等之職。上曰,不稟徑入,雖緣生疎,有關筵體,依啓。悌東曰,請爲奴罪人金壽賢·河翼龍,竝令王府,設鞫得情,夬正王法。上曰,不允。悌東曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。悌東曰,請逆賊尙魯,亟施孥戮之典。上曰,不允。命書傳敎曰,七日製,明日爲之,處所,當於春塘臺設行,擧子入場,由集春·月覲·通化門爲之事,預爲分付。上曰,藝文提學鄭民始,許遞,前望單子入之,待下批牌招察任。出榻敎命書傳敎曰,政官牌招開政。命退,諸臣以次退出。
庚戌八月初五日未時,上御重熙堂。左承旨入侍時,行左承旨李祖承,假注書趙台榮,記注官白慶楷·金鳳顯,以次進伏訖。上命書傳敎曰,明日當由逌瞻門展拜,該房知悉。又命書傳敎曰,七日製命下,弘文提學,待開門牌招,藝文提學,內閣提學,一體牌招。又命書傳敎曰,右副承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
上詣景慕宮。入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源在外,持平一員未差,監察茶時之意,敢啓。傳曰,知道。
徐鼎修啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
徐鼎修啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李益運啓曰,藝文提學洪良浩,牌不進推考傳旨,今方捧入,而七夕製命下之後,如是違牌,事甚未安。更卽牌招,何如?傳曰,允。
李益運啓曰,玉堂上下番俱空,事甚未安。應敎鄭萬始,副校理李殷模·金翰東,修撰林道浩,副修撰李普天·尹序東,竝卽牌招,以爲推移入直之地,何如?傳曰,允。
柳文養啓曰,應敎鄭萬始,副校理李殷模·金翰東,修撰林道浩,副修撰李普天·尹序東,牌不進罷職傳旨,今方捧入,而校理李晴在外,修撰李錫夏傳旨未下,玉堂上下番俱空,已至經宿,事甚未安。未差之代,政官牌招,開政差出,待下批牌招入直,何如?傳曰,允。
李祖承啓曰,吏曹判書洪良浩,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書,更爲牌招,何如?傳曰,允。
以吏曹參議曺允大牌不進罷職傳旨,傳于李祖承曰,只推。
以刑曹啓目,罪人河召史,旣已承款,依例結案,取招後稟處事,傳于徐瀅修曰,原其本事,必無欲殺之心,然其結果,焉逭償死之律?致死者東根,卽迷劣漢子,犯手之河女,卽根愎賤物,劣漢無妄,愎物致憾,納汚之不足,至於投石,石之撞觸,轉成殺死。大抵殺死之事,多在足踢杖毆,否則又或有石打刃刺,而投以戕命,卽前此殺獄之所未見。蓋投之爲云,與踢與毆與打與刺之有心傷害異焉。古人文字,投字多用於好處,臣於君投匭,妻於夫投之,以無非相好之義,義自字義伊然,此足爲反鑑於此獄之資。若使河女,眞有欲殺之心,踢亦可,毆亦可,打亦可,刺亦可,何必爲擬之不必準,向之不必中之擧乎哉?投石爲渠死案,亦爲渠生階。投而曰,用意,決知非審恤之政,此而斷之以償死互律者,大小可屢飭。卿於速捧輸款,出於重人命也,欲傅輕之徵意,已在於最初判付,値今曠蕩之會,須卽酌效,河女嚴刑後上。
徐鼎修,以訓鍊都監言啓曰,今八月初六日,春塘臺七日製試取時,因兵曹節目,金虎門軍九十五名,哨官洪章煥,銅龍門九十五名,把摠李東弼,哨官鄭潤玉,廣智營軍四十五名,哨官朴瓊率領,設布帳外排立。出番軍一百名,通化門·月覲門·明光門·靑陽門,將校一人式,率領分把,雜人各別嚴禁,而竝待標信擧行,依定式北營標下軍三十名,除標信除出,別將具世勣,把摠金致五率領,集春門外把守,事畢後,各還直所之意,敢啓。傳曰,知道。
徐鼎修,以禁衛營言啓曰,今八月初六日,春塘臺七日製試取時,依兵曹節目,弘化門入直鄕軍九十二名內,除營直五名,元入直哨官丁運泰率領仍直,其餘軍兵,出番哨官呂文永率領,排立於布帳外。西營入直鄕軍四十名,新營入直鄕軍三十七名內,各除營直五名,其餘軍兵,各該將官率領,排立於布帳外,而弘化門·西營兩處入直將官軍兵等,竝待標信擧行,而事畢後,還入直之意,敢啓。傳曰,知道。
徐鼎修,以御營廳言啓曰,今八月初六日,春塘臺七日製試取時,依兵曹節目,東營入直軍五十八名,集春營入直軍五十名,新營入直軍一哨,各留五名竝除出,領軍千摠李永秀,把摠林擎翰,入直哨官崔鳳興·宋哲文率領,設布帳外排立,而東營·集春營入直軍,則待標信出用,事畢後,各還本處入直之意,敢啓。傳曰,知道。
徐鼎修,以御營廳言啓曰,今八月初六日景慕宮展拜時,依兵曹節目,集春營入直軍五十名,新營入直千把曺命喆,領赴于訓鍊都監都領陣,該入直哨官宋哲文率該哨標下軍七名,仍爲入直,東營入直軍三十名除出,入直把摠安思烈率領,宮大門外把守,而竝待標信出用解嚴後,各還本處入直之意,敢啓。傳曰,知道。
庚戌八月初六日卯時,上詣景慕宮。展拜入侍時,行都承旨李致中,行左承旨徐鼎修,行右承旨李祖承,左副承旨李益運,右副承旨徐瀅修,同副承旨柳文養,記事官徐有聞,假注書趙台榮,記注官白慶楷·金鳳顯,一提學鄭民始,檢校直提學李秉模·金憙,檢校直閣鄭東浚·鄭大容,以次隨駕。上具翼善冠·衮龍袍,乘輿出協陽門,由建陽門,出弘化門,由逌瞻門,詣齋室,出東狹門,詣板位,行再拜禮,入廟內奉審,還御齋室。上曰,七夕製當親臨,命官,左相爲之,讀券官,文任及內閣·直提學·大司成爲之,對讀官,入直兵郞及抄啓文臣爲之。出駕前下敎上出西狹門,乘輿出逌覲門,由月覲門,詣春塘臺。降輿陞座。敎曰,集春·月覲·通化三門,竝開,儒生使之入場,可也。文養,承命分付。少頃,引儀,唱試官以下入就位,行四拜禮。試官蔡濟恭·鄭民始·李秉模·金憙·鄭大容·沈煥之·朴宗正·李顯道·韓興裕·朴崙壽·丁若鏞·鄭晩錫·張錫胤·兪漢㝢·沈奎魯·沈象奎·金羲淳·尹寅基·沈能迪·安廷善·李東冕·李福潤入就位行三字缺以次進伏訖。濟恭曰,勞動旣多,聖體,若何?上曰,一樣矣。命秉模書表題,命民始,書賦題,仍命懸題訖。上曰,科次當於便殿爲之。試官,捧券來待於協陽門,可也。上乘輿出靑陽門。上曰,當該禁亂都事拿處。出駕前下敎駕由建陽門,入協陽門還內。諸臣以次退出。
庚戌八月初六日午時,上御熙政堂。科次入侍時,左副承旨李益運,右副承旨徐瀅修,假注書趙台榮,記注官白慶楷·金鳳顯,考官蔡濟恭·鄭民始·李秉模·金憙·鄭大容,對讀官沈煥之·朴宗正·李顯道·韓興裕·朴崙壽·丁若鏞·沈奎魯·鄭晩錫·張錫胤·兪漢㝢·沈象奎·金羲淳·尹寅基·沈能迪·安廷善·李東冕·李福潤,以次進伏訖。上曰,王大妃殿進御加味六和湯,依前方一貼煎入。出榻敎上曰,收券爲幾張乎?益運曰,表爲千餘張,賦爲四千餘張矣。上曰,考官,以爲分考,可也。濟恭等,以次分考。上曰,今日雖未出榜,必須詳細考試也。分考至表千張,賦四百張。上曰,夜至深更,未考軸封置,待明朝,畢考,可也。命退,諸臣以次退出。
上在昌德宮。停常參·經筵。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源俱在外,持平一員未差,監察茶時之意,敢啓。傳曰,知道。
徐鼎修啓曰,來十一日朝參日次矣,敢稟。傳曰,停。
徐瀅修啓曰,來十一日輪對日次矣,敢稟。傳曰,爲之。
景慕宮提調前望單子入之,鄭昌順落點。
以應敎鄭萬始,副校理李殷模·金翰東,修撰林道浩,副修撰李普天·尹序東,牌不進罷職傳旨,傳于徐瀅修曰,只推。
以修撰李錫夏牌不進罷職傳旨,傳于徐瀅修曰,只推。
徐瀅修啓曰,玉堂上下番俱空,事甚未安。應敎鄭萬始,副校理李殷模·金翰東,修撰林道浩·李錫夏,副修撰李普天·尹序東,旣有只推之命,竝卽牌招,以爲推移入直之地,何如?傳曰,允。
柳文養啓曰,事變假注書李重蓮,身病猝重,勢難察任,今姑改差,何如?傳曰,允。
傳于李祖承曰,前灣尹李頤祥,臺職許遞,留待。
以禁亂假都事尹範會拿處傳旨,傳于柳文養曰,分揀。
以全羅監司尹蓍東狀啓,南原等邑應資老人,開錄事,傳于徐瀅修曰,口傳下批。
以忠淸監司鄭存中啓本,道內各邑應資老人,職役姓名,開坐事,傳于徐瀅修曰,口傳下批。
兵曹口傳政事,以金鼎相爲同知。
柳文養,以都摠府言啓曰,入直軍兵等中日習射事,標信啓請,允下矣。宗廟·永禧殿·景慕宮秋奉審相値,不得爲之之意,敢啓。傳曰,知道。
刑曹啓目,粘連御寶僞造罪人僧泄容終始抵賴之狀,萬萬兇頑,更加各別嚴刑,期於取服,何如?判付啓,誠如秋官跋辭,退仕奸吏,間多犯科,至於山僧之作此罪,可謂前所未聞。雖以聖王曰宥之德,實難容議於其間,然許久在囚,日次訊推,徒煩酬應之資,亦豈不可痛?泄容身乙,下送寺在地方該道監營,令道伯,親執嚴刑,別出意見,反覆究覈,得情以聞爲良如敎。
刑曹啓目,粘連僞造御寶,假作紅牌罪人閔師錥,一向抵賴,終不吐實者,萬萬凶獰,更加各別嚴刑,期於得情,何如?判付啓,共謀者多人,而造謀者卽渠,且渠所爲節節獰悖,僞造御寶因何限,而如渠之痛惡情狀,曾所未見。況麥浪無形跡之李德咸,公然吐出,要作渠圖生之計,尤豈不絶悖乎?如許頑漢,不可以正犯之推諉,有所容議於闊狹,而僞造御寶之類,印篆不分明者,當宥,篆跡之非木非匏非瓦非蜜,而以菁根刻出者,亦當用當律乎?菁根卽生蔬,決無久不朽傷之理,然則何以捉贓?若無贓則又有違於受敎。此一款,卽爲盤問於渠處,仍又詳考成獄文案,論理回粘爲良如敎。
刑曹啓目粘,罪人鄭盤奉,更加各別嚴刑,期於取服,何如?判付啓,至迷至劣者,卽正犯盤奉是置,欲奸渠妻之說,若早發於初檢供招,則獄官持難之論,豈從而出乎?勿論打之,由於錢由於潛奸,倂行手勢者,非渠一人,而金聖渭不喩,金就聲一人外,姑未捧供。且就聲之供,亦不分明,若待在逃金光得之就捕,渠將㾘死於獄中而後已兺不喩,渠妻所供,亦言黃哥之欲奸,女人偏性,素多羞澁,情雖急於爲夫,揆以常情,寧忍以不欲奸而曰欲奸乎?聞於前判堂金文淳之言,厥女之面貌,優於免麤云爾,則與盤奉招之云云,爾有暗令。藉令欲奸二字,皆出盤奉夫妻圖生之計,無足爲此獄之輕重,逃在未捉之前,獄體未具,未具之獄,連加訊推,豈非無於法之法乎?法者天下平也。値今赦令,先講平允之義,實令王政,盤奉嚴刑放送爲良如敎。
刑曹啓目粘,罪人朴聖樑,更加各別嚴刑,期於得情,何如?判付啓,一犯當誅,況屢犯,一度當死,況百度乎?赦自赦法自法,此等之漢,日次訊推,徒煩例判之酬應。其可曰,國有法乎?後日次段,除尋常嚴刑,仍捧直招以聞。若復依舊例推,又請例判,則如許法曹,將焉用哉?卿等難免重勘,以此知悉。惕念嚴覈,而如捧直招,以如格照律之意,措辭回粘爲良如敎。
刑曹啓目粘,罪人奴鐵金,更加各別嚴刑,期於得情,何如?判付啓,兄弟雖曰,共犯,用律家長當之,況屍親招內,鐵金踢胸腹,五卜又一踢云,而屍帳中,痕損在於胸腹,則一踢之五卜,自當爲干犯,此獄元犯,非鐵金而何?然鐵金之踢,或歇於五卜是隱喩,難測者獄情。且以問病一事言之,初問不言被打,只云疽病,過四日再問也,又不言被打,只云鬱氣,及其三往問也,强言被打,其設太不分明,屍親亦人耳。爲夫問病,諱其所祟,豈非常情之外乎?正犯死中求生之設,雖不必取信,而常時浮黃云云,發於最初供招,與屍親問病時云云,如相密約,此亦難解之一端。無論如此如彼,九月金生時,果有宿病,則鐵金之犯手,無異梨落於烏飛之際,卿等卽爲詳査回啓爲旀。且以五卜言之,苟有人心,理宜爭死,而竝與打踢而一直發明,五卜之罪,殆有浮於鐵金,爲弟而不救渠兄死,如許化外惡漢,可謂殺無惜。五卜段,卽爲捉來,其凶獰情狀,嚴覈得情,以聞爲良如敎。
刑曹啓目粘,罪人吳孫興,更加嚴刑,期於輸情,何如?判付啓,殺獄之中,如許無論之漢,曾所未聞,如彼其有欲生之心,則初不犯手,可也。犯手何意,被髮何意?更良箇箇各別嚴刑,期於得情,以重論常爲良如敎。
刑曹啓目粘,罪人林枝郁,更加各別嚴刑,期於得情,何如?判付啓,此獄段,自初非不念枝郁之柔拙,而貧富强弱之間,另念扶抑之政乙仍于,他餘原恕之端,姑不槪及於前此判辭。大抵順乭之死,由於敢冬之移憤猛打,揆以事勢情理,容或無怪。打之寧忍有殺心,而常漢憤頭,不顧事與理,此所以每在然款之科,必欲傅輕。今因曠蕩之會,豈可一向訊推?枝郁身,嚴刑一次,放送爲良如敎。
徐瀅修,以刑曹言啓曰,依判付,殺獄罪人鄭盤奉·林枝郁·河召史等,各嚴刑一次後放送,御寶僞造罪人僧泄訓,本是原春道鐵原府深圓寺僧云,卽爲押送該道,使之嚴覈得情,以聞事,發關分付之意,敢啓。傳曰,知道。
庚戌八月初七日卯時,上御誠正閣。科次入侍時,行都承旨李致中,同副承旨柳文養,假注書趙台榮,記注官白慶楷·金鳳顯,考官蔡濟恭·李秉模·金憙·鄭大容,對讀官沈煥之·朴宗正·李顯道·韓興裕·鄭晩錫·張錫胤·沈奎魯·朴崙壽·丁若鏞·李福潤,以次進伏訖。濟恭曰,夜間聖體,若何?上曰,一樣矣。濟恭曰,今日卽宗廟·景慕宮,秋奉審日次,而臣以都提調,方爲考試,何以爲之乎?上曰,以提調代往事,分付。賤臣承命出傳。上曰,景慕宮提調,身病,何如?文養曰,姑未差可云矣。上曰,景慕宮提調許遞,前望單子入之。出榻敎上曰,卿等,分考試券,可也。濟恭等分考,考訖。上曰,節目製親臨,則賜第例也,而今若賜第,各道居首爲九人,賜第九人,亦非重科之義。且九人皆是幼學,特賜進士,則果何如耶?濟恭曰,賜第,亦是造化,造化所曁,何莫不可,特賜進士,則實爲盛擧,而在士子,當尤爲榮動矣。命書傳敎曰,今番七日製,特設於監試初試榜出之後者,爲京外咸聚,而科名亦異於凡科也。各於試券,亦令書其道名,已有料量者存,及其坼名,居首者,純是幼學,果驗當初所料,亦可謂不偶。賜大科,雖稱造化,賜小科,特造化中小造化,何拘前例?京居首幼學崔在鉉,京畿居首幼學尹永吉,原春道居首幼學權玉成,黃海道居首幼學吳翼喆,平安道居首幼學李天用,忠淸道居首幼學申秉,全羅道居首幼學洪重燮,慶尙道居首幼學柳光培,咸鏡道居首幼學鄭芝春,竝直付進士,榜,京之次幼學洪秀俊等,京畿之次幼學李東亮等,原春道之次幼學金德基等,黃海道之次進士蔡一揆等,平安道之次幼學吳孟麟等,忠淸道之次幼學李儒一等,全羅道之次幼學李寅爌等,慶尙道之次幼學崔茂等,咸鏡道之次幼學尹濟兼等,五十人,生進則各給一分,許赴增廣東堂初試,幼學則直赴增廣監試覆試事,分付。又命書傳敎曰,入格儒生,皆令明日待令。命濟恭等先退。上曰,王大妃殿進御加味六和湯停止,加味六君子湯,自今日,限五貼煎入。出榻敎命退,承史以次退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源在外,持平一員未差,監察茶時之意,敢啓。傳曰,知道。
徐瀅修啓曰,應敎鄭萬始,副校理李殷模·金翰東,修撰林道浩·李錫夏,副修撰尹序東·李普天,牌不進罷職傳旨,今方捧入,而校理李晴在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招入直,何如?傳曰,諸玉堂之連日無端違牌,事甚未安,只推,更卽牌招入直。
李益運啓曰,訓鍊大將訓有大,明日,以本營習陣出去矣。兼帶右邊捕盜大將命召,大將牌·傳令牌,何以爲之?敢稟。傳曰,仍佩往來。
事變假注書李重蓮改差,代以金羲淳爲事變假注書。
傳于柳文養曰,同副承旨入侍。
兵曹口傳政事,以李敬熙爲宣傳官。
以平安監司沈頤之狀啓,順安等邑應資老人開錄事,傳于李益運曰,口傳下批。
傳于李祖承曰,左承旨入侍。
以京畿監司金思穆狀啓,都事宋翼孝,爲先罷黜,其罪狀,令攸司稟處事,傳于李益運曰,近來都事作弊之弊,申飭,何如?年前尹行履事處分之後,庶幾知戢,宋翼孝所爲,萬萬駭然。作弊姑無論,出自經幄,侮辱上營至此列邑何言?如許都事,一刻仍置,則近以限瓜勿遞,欲除數遞之弊者,反貽弊端,況觀於狀辭,都事擧措,不可但以駭妄言。投印者,猶令卽其地定配,況侮辱之罪乎?以監司之罪,替治營吏正妻,不但紀綱掃地。正妻勿囚,通編受敎,何等嚴明,又安敢冒犯?所當定配,而時値宥配,姑且參酌,爲先削職,禁錮一年,以尊紀綱,以嚴體貌事,回諭。
傳于徐瀅修曰,發遣吏郞,諸執事,淸齋與否,摘奸以來。
徐瀅修,以禮曹言啓曰,正郞許鞏,兼春秋預備正郞申宅和,正郞崔命麟,佐郞朴沁,文廟釋奠祭,俱爲差祭,佐郞金永弼,佐郞李萬運,竝受由在外,本曹無仕上直之員,假官,令吏曹差出,以爲入直之地,何如?傳曰,允。
徐瀅修,以戶曹言啓曰,卽接廣興倉所報,則判府事兪彦鎬,七月朔祿俸,終不領受,八月朔祿牌,又不出給云,何以爲之?敢啓。傳曰,更爲輸送,可也。
刑曹啓目粘,罪人奴鐵金,依前同推,期於得情,何如?判付啓,爲妻者不覺被打之祟,則死之由於打邊半病邊半,可以推知,實因未可謂十分分明是旀,爲其弟者,始雖吞吐,今乃直言其共犯之由,則共犯,家長雖坐,而下手之分輕重,亦載律文。兄弟之間,執緊執歇,無以究覈於獄老之後,正犯亦未可謂十分無錯兺不喩,正犯與干犯,非兄則弟,不足較挈於其中,最是可疑者實因,實因之疑,卽未具之獄,參恕不至於失刑,鐵金段,嚴刑一次,放送爲良如敎。又啓目,罪人閔師錥,更加嚴刑,期於取服,何如?判付啓,菁根雖曰,卽投溝中,木片自是眞贓,渠之此獄,元犯烏可逭也?然德咸·光雲,俱不得面質,則此獄究竟,將無已時,對質無路,則何以究竟?不究竟而勒定元犯,輕用一律,亦關刑政,卿等更良,論理議處爲良如敎。
庚戌八月初八日辰時,上御春塘臺。西北別付料試射入侍時,行右承旨李祖承,左副承旨李益運,同副承旨柳文養,假注書趙台榮,記注官白慶楷·金鳳顯,以次進伏訖。上曰,試官,除行禮入侍。文養承命,分付。試官李漢豐·任嵂·李福潤,以次進伏。文養跪告宰樞執皷。應射諸人,以次試射。命書傳敎曰,傳香承旨,馳詣文廟,奉審摘奸以來。上曰,入格儒生入侍。賤臣承命出,與幼學崔在鉉等,偕入進伏。上下詢姓名及居住。命書傳敎曰,今番監試直赴會試中,已參原榜人,許赴未參之場,如有兩場人,今番直赴,用於來頭式年會試事,分付該曹。試射訖,仍命頒賞。命退,諸臣以次退出。
庚戌八月初八日未時,上御重熙堂。左承旨入侍時,行左承旨徐鼎修,記事官徐有聞,記注官白慶楷·金鳳顯,以次進伏訖。上曰,右副承旨入侍。出榻敎賤臣承命出,與右副承旨徐瀅修,偕入進伏。命鼎修·瀅修,分讀公事,書判付訖。命退,承史以次退出。
上在昌德宮。停常參·經筵。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,大司憲尹尙東未肅拜,執義申禹相,持平洪克浩呈辭,掌令閔彝顯·任長遠俱在外,持平一員未差,監察茶時之意,敢啓。傳曰,知道。
注書徐有聞奉命在外,代以沈象奎爲假注書。
傳于徐瀅修曰,左副承旨·右副承旨,分詣受香所,奉審摘奸以來。
傳于柳文養曰,左承旨入侍。
傳于柳文養曰,左副承旨·同副承旨入侍。
承旨前望單子入之,李敏采落點。
以承旨房望,傳于李致中曰,仍。
以咸鏡監司李文源啓本,長津等邑應資老人,開錄馳啓事,傳于柳文養曰,口傳下批。
以原春監司尹師國啓本,狼川等邑士庶年八十,區別開錄事,傳于柳文養曰,口傳下批。
兵曹口傳政事,以權衍·朴裕元·張潗·尹道常·崔之翼·崔翼成·鄭百淳爲同知。
刑曹啓目,罪人姜泰己,無容更議,更加嚴刑,期於得情,其餘三漢等段,俱以隨從之律,從輕重勘,何如?判付啓,四人之中,煞有下手輕重之分,泰心踢而希新亦踢,尙得打而泰心亦打,右三漢,大體共犯,無甚區別,聖民,助力則助力,觀於諸供,優可謂附庸是如乎,以崔女爲夫灑冤之情,豈或歇後於執出元犯,而兩檢及會推之供,其所爲說不無昡晦底意,崔女之必以泰心曰爲首犯者,無他,事起於泰心,鬪始於泰心,而崔女心中,欲報一念,每在於泰心,言言緊束,不有餘力。但迷劣賤女,不識法文乙仍于,欲來處自不覺反馳是置,屍帳實因,專主痕損,而痕損在於心坎,則渠之初供中,泰心則打腦後,希新則無數足踢云者,此爲相左之一端,又於對質之際,其說屢幻,實無的從,崔女以屍親兼參證,而囫圇之招,不足有無於此獄之成否兺不喩,反復原案,想像光景,打者合力,被打者亦持杖,滾成一團,恰若蜮觝而羊觸是隱,則附庸之聖民,最歇手勢,安知無暗中緊着,而若踢若打,兩姜無異,則亦無關於泥鞋淨鞋之間,初招不告之當得面質招,又以共犯爲說,則此獄正犯,雖使崔女,極意摸索,必無別般可執之端。一獄無兩犯,況三犯乎,四犯乎?泰心等四漢,卿其各別嚴刑,放送爲良如敎。又啓目,金重彦段,待後日次,更加嚴刑,期於得情,何如?判付啓,依允爲旀,折股而無器杖,甚可惑,足蹴足踏,亦足以折股,則蹴之踏之之際,光景事實,屍親供招,亦不分明兺除良,兩檢跋辭,當問而不問,疎漏甚矣。如許檢官,將焉用哉?當該檢官等,爲先從重推考。卿曹跋辭亦未免糢糊,與亞三堂,別出意見,更加究理,期於歸一以聞,俾無如前疎漏之弊爲良如敎。又啓目,罪人閔師錥段,臣等亦不敢膠守常法,而獄體至重,不敢擅便,上裁,何如?判付啓,內溝之菁根,朽已久矣。木片去就,光雲當之而已酌配,所謂德咸,卽元犯推諉之漢,沒捉無形,然則閔師錥,將無殺與活間,出場之時,際見卿等覆辭,旣有曰宥之義,於此豈有別見?嚴刑放送爲良如敎。
梁山郡守南鶴聞疏曰,伏以皇穹眷顧有德,列祖昭亨克誠,凝祥毓慶,篤生元子,文明運屆,符大聖降世之年,風雨時若,占八方有秋之兆,嘉徵異瑞,蓋非偶然。伏況惠慶宮千秋令節,有此吾東國萬年新休,岡陵之壽觴方稱,岐嶷之英姿斯擧,歡聲動於六宮,喜氣溢於三殿,宗社盤泰之安,實基今日,臣民舞蹈之情,帀域惟均。臣於此時,適滯海隅,獨阻呼嵩之列,倍切延頸之忱,北望五雲多處,不覺魂神之飛去也。仍伏念臣叨被國恩,際天無極,思效塵剝之微勞,仰答山海之隆眷,而性質本自魯下,神識又復昏短,四載邇密,一無裨補,遇事則不掩瘡疣,觸手罔非罪戾,聖度天大,不以無用而終棄之,包涵假貸,苟充班聯,頌戴之心,每自銘肝,愧懼之念,若無措躬。乃於千萬夢外,南邑特授之命,遽下於喉院俟勘之時,半夜前席,恩諭鄭重,惶隕感激,自不禁有淚被面也。噫,人臣盡分之道,罔有內外之異,下邑分憂之責,亦無大小之別,以臣之不才無似,猥從司喉之班,忝作守土之吏,夙宵一念,只欲仰體九重懷保之德意,粗效一分報答之微悃,莅任百餘日之間,凡係邑瘼民隱,無不周詢廣採,大則論報道臣,小則或從便宜,而至於弊旣深大,事關變通,有非營邑之所敢擅便者,不得不條列陳聞,冀降處分,惟聖明裁察焉。顧此梁山一邑,處在嶠南最下之地,卑汚沮洳,廣野人稀,邑前兩大川,與洛江合流,每値潦雨,偏受災害,良畦美疇,遍入於懷襄,滄海桑田,互嬗於俄忽,以是之故,民厭稼穡,歲比嫌荒,編戶耗縮,邑貌蕭條。以言乎城池,則崩夷堙塌,僅辨周遭之形,以言乎廨宇,則傾圮剝落,將有頹壓之患,戎器則一無可用,簽丁則太半虛額,此非一朝一夕之故,而今至莫可收拾之境矣。本郡東距萊府釜鎭,不過一舍許,可謂邊門之咽喉,而凋弊如此,豈不寒心哉?臣方煞費商度,務先修擧,而城池事大役鉅,以此邑力,有不可容易擬議。公廨也,戎具也,亦緣財用之不敷,雖未得一新,就其最急者,補破葺毁,磨以時月,庶幾就緖,而獨此簽丁之弊,其源已痼,着手無地。蓋郡中帳付元戶,僅爲二千一百零內,除出班驛吏校,則應役良戶,不滿千數,而各種軍保元摠,爲二千八百二十五名之多,以此未滿千數之民戶,充彼近三千之軍額,則其勢不得不戶定數三役,然後始可無闕。故或有父子兄弟四五人,同居一室者,皆帶重役,或有鱞獨殘戶,身兼兩役者,每當收番之時,督錢催租,鷄犬不寧,呼冤訴苦,鶉鷇盈庭,苟有惻隱之心者,食豈能下咽也哉?況身旣久在逃不還之類,皆令責代於本里,里中絶無可定者,則虛名瞞報,載錄軍案,計戶分排,收納身布,窮貧最甚者,辦備無路。遂至於轉徙,貲財稍裕者,隣族交侵,終歸於蕩敗,十室之村,殆空四五,而逃故之數,歲加年添,若此不已,不出十年,梁之民,將盡空乃已矣。近來軍弊,何邑不然,而豈有若本郡之偏甚者乎?臣於到官後,詳閱軍案,廣探民間,所謂旣骨與久逃者,一一抄出,則合爲三百三十五名矣。別錄一冊,常置案頭,日講其釐正之要,今欲鳩得閑遊之良丁,塡補闕額,則殆甚於龜背之毛,雖積歲經營,終不可得也。目下矯救之策,其要有三,曰査定也,曰戶錢也,曰移送也。所謂査定云者,査出冒錄之類,定得有闕之代者也。夫冒錄之禁,法意甚嚴,而近年以來,世代良戶,不有法禁,稍有財産,則或投身校院,或托跡鄕廳,褒衣博帶,皆稱儒士,其或行己不謹,見忤里任,役名一侵,則雖如選武別騎之稍異賤役者,輒大驚小怪,百方圖免而後已。弊源已痼,牢不可破,今若申明國典,大加搜括,則三百餘額之充代,庶可恢恢有餘,而此非一守宰所可獨斷者。遐俗蠢悍,闔境騷擾,小則鳥獸四散,莫能禁遏,大則變怪百出,慮無不至,如臣之拙弱疲軟者,有未敢輕易下手,不職之罪,無所逃矣。所謂戶錢云者,分斂一境之各戶,以充軍布之元數者也。夫戶布之議,發於朝廷之上,蓋久矣,而迄今不行,臣固知列朝未遑之典,有難遽然設行,而法久弊生,隨弊隨救,卽聖王酌量時措之宜也。今日軍弊,可謂極矣,而膠守舊章,不知變改,是豈酌量時措之義也哉?臣曾聞西關數三邑,創行戶錢之法,民無怨苦之意,軍免椎剝之患云。雖以此邑言之,逃故身布,擧皆責徵於本里,是無戶布之名而有戶布之實也。然各里之軍保元額及逃故實數,多寡不齊,苦歇懸殊,今若通計一邑之上下民戶,區別大小,較量貧富,逐戶分排,備充保布,則其中班戶,始或厭苦,而渠輩常情,每以門當勢敵,而獨帶役名爲恥,抵死冒免,而至於通同之役,旣無彼此之異,則必當靡然從令,無敢違越,疲甿懷輯之策,莫有過於此者,奸民冒濫之習,不期禁而自止,此在朝家一號令間耳,顧何憚而不爲哉?所謂移送云者,本郡軍多民小之患,自古已然。粵在戊午,因道臣狀請,移送百餘名軍丁於安東·永川等邑,實爲梁邑莫大之惠,伊後五十餘年之間,民口漸耗,軍額無損,難支之弊,有倍於前矣。臣之上所陳,非可獨行於本郡,可以頒施於八路,而事係通變更張,以臣蒙昧之識,謏淺之見,雖效一得之愚,顧何敢其必用也?至於下段所言,非臣之臆料而倡論,卽戊午已行之例也。今以三百餘名逃故,折半移送於道內各邑中軍小處,則目前救焚拯溺,斯亦至矣。伏願特推懷綏之大德,深軫整革之要務,使此海鄕窮民,歡忭皷舞,則亦足爲導和祈永之道,不亦美哉?臣以三月十二日,蒙恩除本職,當夜辭陛,二十六日到官,始聞本邑漕船一隻,自後漕倉離發,本月二十一日,到熊川境,爲風濤所盪,終至於臭載,沈水穀物,尙未拯得云,故聞極驚愕,急發吏校,使之竝力鉤拯矣。四月初二日,拯來太一百九十餘石,始乃載致於郡南二十里東院津頭,故一邊知委乾曝,一邊馳往看審,則未至津口數十步,腐傷之臭,已不敢聞,就而視之,米則僅存形體,太則已成糞穢,非但人不可食,雖牛馬亦難喂飼。仍卽盤詰其未卽拯出之由,則蓋敗船處,距郡爲水路八十餘里,往復之間,自致多日,軍丁器械,皆藉他官,旣不能趁卽拯得,船運之際,又値逆風,三日之後,纔得到泊,醎水浸漬之穀,十二日之間,不得一曝,則其朽敗無餘,勢所必至。臣取考大典通編漕船致敗條,有曰,拯米之腐傷不可食者,勿爲分給,不卽拯出之守令,觀察使啓聞論勘云云。故臣以此意,枚報道臣,則道臣,以臣之到官,在於船敗五日之後,不爲照法請罪,促令依例分給,故不得已散給民人,則或有受出而還棄者,或有擔去而糞田者。夫劣米改色之規,蓋以沈水未久,卽得拯出,善爲乾曝,則雖不可炊飯,猶足爲酒餠之資,而民之受食者,尙以爲難,況以此腐爛無所用之物,勒令受去,秋成後,傾出甁罌之儲,白徵備納,其爲冤苦,已無可言。臣爲邑倅,以赴任之稽遲,倖逭罪罰,其害反歸於窮巷殘甿,不但臣心之愧赧靡措,豈不有乖於國典乎?惟我聖上,至仁普遍於恤民,大惠常在於損上,況今天休滋至,邦慶曠古,十行恩編,頒下八方,以答天報人之道,爲飾慶志喜之方,猗歟盛哉。臣謹以聖諭,翻謄眞諺,揭示坊曲,親往場市,曉告民人,則愚夫愚婦,莫不雀躍鰲忭,歡聲若雷,民情所在,天意可知。竊不勝忭頌攢祝之至也。綸音中有拯劣米最久條,蕩減之敎,而本邑乙巳未拯穀三十餘石,其翌年春,已爲捧納,今年拯米太,與未拯穀物,旣無朝令,則固不敢擧論,而區區微見,竊以爲未拯之穀,令監色船格,擔當備納者,自是國典所載,則固當依例徵捧,至於拯米太腐朽者,勿爲給民,亦係國典,則豈可勒分而責納乎?且未滿數百包之米太,不足有無於國家經費,特許蠲減,使梁民,有一分息肩之道。此後,則申明舊典,漕船致敗之邑,三日內,若能拯得,則散給民間,過此日限而未拯者,該邑守宰,論以重勘,而勿令給民改色,一從典憲,恐合事宜。伏乞下詢有司之臣而裁處焉。本郡各浦所在船,大小合八十餘隻,皆是均廳案付,而尺量收稅者也。近來松禁截嚴,船材極艱,年久腐傷,無路改備,船人輩,呼訴監水營及本邑,而營邑亦無以給材,只令貿得敗船之材,以爲修改之地,而無論公私船,致敗而鬻材者,絶罕而或有,則得此改葺者,十無一二。以是之故,梢工沙格,俱失其業,逐年徵稅,不少減除,棄船而逃散者,前後相繼,每當捧稅之時,自不無侵隣徵族之患,此誠浦民之一大痼弊也。臣之赴任後,別遣監色,屢次摘奸於境內,內浦封山,則三十里幅圓之地,累百年長養之松,干雲蔽日者,無慮億萬,其中或有風落自枯者,則山監告于本官,轉報水營,水營遣裨看審後,仍爲烙印,使不得遷動,合爲三百五十餘株,而皆是十章連抱之木也。縱橫於路逕之上,顚倒於巖壑之間,年久歲積,雨剝風磨,自至於腐壞而無用,豈不可惜乎?夫封山養松,使水營專管者,蓋爲戰船修造之用,而顧此均廳錄案之船,謂之公物,亦可也。則其補葺傷毁之道,全不顧念,而徒責稅錢,船格擧皆呼冤,閭里從以受害,此豈無弛張之道乎?大抵風落松之竝入禁條者,爲慮一開枯木許斫之路,必有生松犯伐之患,故嚴立科條,初不令斧斤入山,而臣意則不然。近日民習雖不畏法,至於封山松禁,防限至嚴,規度已定,山底愚氓,元無一枝葉着手之事,蓋營邑俱在不遠,詗察搜檢,非比尋常,一有犯者,自知必死故也。今使船人,雖令任自入山,輸取枯松,必不敢生意偸斫於他松,況營裨邑校及許多監色,眼同看檢者乎?斷無是慮。伏望下臣此議于廟堂,特寬禁令,使有用之材,無至終棄,定稅之船,得免白徵,則其爲祛瘼敷惠之道,亦大矣。於乎休哉。今年卽我東千一之昌期也。邦籙屬亨泰之會,歲功有登豐之喜,雖以此邑之汚下潟鹵,所播百穀,無不茁茂,差過旬望,擧將成實,老農之言,皆以爲比諸舊庚,有勝無遜云。言念民事,誠甚萬幸,而目今米價日踊,登場後則不無太賤之慮。聶夷中詩曰,今年穀賤,大傷農夫,穀賤則不但傷農,蚩氓慮短,不知愛穀,衣食過分,粒米狼戾,一遇水旱之災,輒有顚連之患。且歲之登歉,果與前甲相符,則明年與再明年,俱是可憂之年。賤者貴,徵理之常也。及今經紀,廣加蓄儲,則此所謂有備無患,內而錢布衙門,外而營邑,皆令辦備財貨,貿置各穀,誠爲得宜,而如臣所涖之邑,本無財力,莫能措手,明春還穀,雖不半分,民必無願受之意,法留外加留數千餘石,以待嗣歲穡事之如何,恐或無妨,而亦非臣所敢擅斷者,故玆敢煩籲,冀蒙採取焉。臣於本道蔘貢事,竊有愚見,謹此陳列焉。嶺南古所稱産蔘之鄕,而比來山蔘漸貴,家種成風,蔘商輩,以家蔘之體大色好而價又至廉,故冒死貿取,充納御貢矣。其後奸情已露,朝禁莫嚴,則乃以山家兩蔘,膠成一片,雖諳於藥理者,難辨眞假,莫重御藥,詐僞層出,揆以國綱,寧不痛惋?臣位星州時,春秋貢蔘,皆令該吏,預於數月前,廣求山採,而終未得洽好者,竟以京商所賣者,兩次封進矣。今到本郡,聞春等蔘三次,見退於藥院云,故不勝驚悚,詰問其所由,則該吏,初果見欺於道內蔘商,買取山家合造者,以致屢退,末稍則貿得於京局而封納云。此不但本邑爲然,環一道貢蔘之邑,大略皆從京局中得來,而覓取於本鄕者,絶無而僅有。昔日素饒之地産,今焉卒貴之至此,生齒日蕃,民食孔艱,深林鉅谷,斫畬燒炭,仙草不生而然歟?售利於種田,憚勞於涉險,採者漸稀而然歟?抑或手獲靈根,看作至寶,恐被官府土豪之勒奪,不賣於本鄕,直走於京肆而然歟?土物之罕出,逐年倍甚,常貢之元數,比舊無減,豈不萬萬惶隘者乎?夫一兩重蔘,四百緡錢,其價可謂極矣。此是責出於民間者,餘外情債雜用,每至百餘金,若或見退,所費又不啻倍蓰,則該吏無路獨當,邑倅不能盡辦,依例加徵於所謂藥保藥漢等名色,此皆至窮之民也。御供藥料,果得土産中眞品,則雖百弊千瘼,顧奚暇恤,而海隅窮黎,剜出心頭之肉,而不貢一根之藥,洛下富賈,暗售箱中之貯,而坐獲千金之利,此臣所以心常憤憫者也。頃聞朝著中,以嶺南蔘弊,有京作貢之議,而尙未果行,臣未知有何掣礙之端而然,而試以本邑言之,大小民人,皆以爲京貢設行,然後御藥始乃無弊封進,嶺民亦可少得支保。此邑群情如此,他郡之所願可知。傳曰,民之所好好之,民之所惡惡之,此之爲民之父母,顧今民弊旣痼,衆願咸切,其在爲父母之道,豈無矯革之方乎?伏乞以臣此言,周諮博募,聚都下之富實藥鋪,別作一貢,七十州守宰,一依元定蔘價,分兩等輸上於戶曹,使之受價進排,則進供藥蔘,必將倍勝,列邑積弊,庶可頓革矣。本郡水害,自古有之,昔在癸亥,因道臣狀聞請得,惟我先大王,特許萬餘名軍丁,築起大堤,橫遏大川,數千石所種田畓,賴以蒙利矣。伊後大水頻作,堰築崩頹,比歲失稔,蓋以此也。每當春初,境內大小民人,竝力修築,而丁夫本來數少,役處極甚浩大,畢境徒勞而無益,若不趁今大擧完築,則數年之間,將有闔郡陸沈之慮。臣旣目見其水旱之如此,民憂之孔棘,不容泯默,敢以癸亥已例,仰瀆崇廳。乞令道臣區劃四隣邑百里內民丁,趁開春一齊赴役,使此一邑之民,得免爲魚,不勝幸甚。臣偏荷罔極之恩造,每限圖報之無地,今此所叨,卽海鄕一辟郡耳。所謂邑弊民瘼,不足輕重於朝廷處置,而環一境近萬民命,均是殿下赤子,則其在一視之義,豈可以遐遠而忽之哉?臣疏中所陳諸條,俱是南民切急之病,而不可不救者也。伏願聖明,勿以人微言輕,而特垂採納焉。臣無任瞻天望聖激切屛營祈懇之至。省疏具悉。出自近密,盛陳民邑弊,爾之誠意可嘉。第一條,卽令廟堂草記,從長稟處,俾紓梁民切苦之瘼。第二條,拯米太事,爾言誠然。今年所拯百餘包,人不可食,則豈可勒授而白徵乎?爲先蕩減,爾其知悉。至於諸道拯米太腐朽,勿給民,載法典,爾疏所請,以三日爲限,亦有廟堂草記回啓。第三條,風落木事,第四條,穀物事,第五條,貢蔘事,第六條,本郡築堤時,用附近民丁事,竝令廟堂論理草記回啓。爾其益加殫誠於民邑之事,外此弊瘼,待還朝詳陳之。
庚戌八月初九日辰時,上御重熙堂。左副承旨·同副承旨入侍時,左副承旨李益運,同副承旨柳文養,假注書趙台榮,記注官白慶楷·金鳳顯,以次進伏訖。上命讀公事。仍命書判付訖。命退,承史以次退出。
庚戌八月初九日辰時,上御重熙堂。左承旨入侍時,行左承旨徐鼎修,假注書趙台榮,記注官白慶楷·金鳳顯,以次進伏訖。上命讀梁山縣監南鶴聞上疏,仍書批答。又命書刑曹啓目,判付訖。命書榻敎曰,右承旨許遞,前望單子入之,待下批,牌招察任。命退,承史以次退出。
上在昌德宮。停常參·經筵。
藥房提調李,副提調李致中啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任,區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長遠俱在外,持平一員未差,監察茶時之意,敢啓。傳曰,知道。
柳文養啓曰,備邊司郞廳來言,今日賓廳日次,而無時急稟定事,不得來會之意,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
李致中啓曰,假注書趙台榮身病猝重,勢難察任,今姑改差,何如?傳曰,允。
傳于李益運曰,左承旨入侍。
以黃海監司李時秀啓本,黃州等邑,應資老人姓名開錄事,傳于柳文養曰,口傳下批。
傳于李敏采曰,坐直入侍。
李敏采,以禮曹言啓曰,永寧殿東門西南角,朴工上瓦子脫落處,及移安廳雨漏一處,景慕宮下月臺北邊階砌動退處,今八月十二日修改時,同爲修改,祝文中,一體告由之意,措辭添入事,分付,何如?傳曰,允。
李致中,以吏曹言啓曰,今此景慕宮秋奉審,修改告由祭獻官前承旨金光默塡差,而時無職名,令該曹口傳付軍職,何如?傳曰,允。
兵曹口傳政事,以金光默爲副司直。
徐瀅修,以內醫院都提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
李益運,以義禁府言啓曰,忠淸監司鄭存中狀啓,據刑曹粘目內,庇仁前縣監李儒喆,移本府處之事,允下矣。李儒喆,自任所未及上來云,依例發遣府羅〈將〉,拿來,何如?傳曰,允。
刑曹啓目粘,靈巖郡殺獄罪人金會兌,依前訊推,期於輸款,何如?判付啓,靈巖囚金會兌段,三條抵賴之說,旣皆劈破,到今獄情,若無容議,而檢驗不行,亂杖不在,刃刺一事,終欠明證,質諸屍親之招而順伊·用業之言,不啻屢變,質諸看證之招,字甲·石破回之言,亦不啻屢變,將於何適從乎?邀致舊主,行賂乞和,不避染氣,躬往診視,光河事節節殊常,而會兌之結縛爭鬨,曾不過多日矣。不問刃刺有無,將致葛藤轉輾,則生怯而私和,懷而往見,不是異事。紅花雖係破瘀之氣,而屍親口貼光河曰,服之與貼,姑未歸一,麥水續腸,雖見醫書,而又是感冒傷寒時氣諸疾,引飮時通用之劑,則執此而爲眞贓斷案,或毋近於懸空摸索乎?然渠妾逃去,何關於金召史,而私自結縛,嚇以劍刺,畢端事端層出之後,乃敢締結屍親,變亂事實,情節巧惡。貨賄則狼藉,遽令幸逭,不可輕議,事當依前推覈,而値今大赦,欲待在逃之塔尙,有違曠蕩之意。設令塔尙被打,用業已故,此獄終無究竟之時,不用常律,徒令瘐斃,亦非審克之政,會兌段,放爲良如敎。又啓目粘,康津縣殺獄罪人金女銀愛等服毒之事,雖出至冤,罪在殺人,有不敢爲參恕之論,大臣之意如此,上裁敎是白乎旀,務安縣殺獄罪人韓致元段,更加嚴刑,期於得情爲白乎旀,光州牧殺獄罪人蔡厚宅段,臣曹不敢擅便,上裁,何如?判付啓,康津囚銀愛段,天下之切膚,徹骨之冤憤,莫過於貞女之以淫被謙,取冒此名,便溺於萬仞坑塹,坑可攀而登,塹可躍而出,此名欲辨何以辨,欲灑何以灑乎?往往冤切憤徹,自强溝瀆,以暴其碧碧之情實者,間有之是如乎。銀愛者,渠不過十八歲女子耳。渠以江漢守紅之跡,忽遭溱洧玷白之辱,而所謂安女,粧出掠花之虛影,閃弄哆箕之饒舌,雖在未結褵之前,尙且決性命辨眞僞,要作分明之身是在乙,況旀新緣纔覯於旭雁,毒射復肆於沙蜮,一言脫口,百喙吠聲,垓城之歌,四面皆楚,則冤切憤徹,將判了一死,但恐徒死傷男人無知者,於是乎提出床刀,走到仇家,說得快快,罵得痛快,畢境白白劃,刺殺一箇潑婦,使鄕黨州閭,曉然知自己之無累,彼仇之不報,而不效巾幗髯媍,旣犯殺越,反事變幻,以丐其僥倖一縷者流,此誠熱血漢子所難辦,而又非褊性弱女,一遇冤憤,自强溝瀆之比也。若使玆事,在於列國之時,身其外死,生尙氣節,可與聶娣跡舛而名齊,太史公亦當取而書之於游俠傳末兺不喩,往在數十年前,海西有似此獄案,按道者請原之,朝廷下褒諭,卽命釋之,厥女出獄,媒俟雲集,以千金賭其女,終爲鄕班之媍,至今傳爲美證。惟今銀愛,辦此擧於旣嫁之後,尤豈不卓然乎哉?銀愛身乙特放。長興申汝訥之賤生,出於重倫常重氣節也。惟今銀愛之特放,亦類是耳。兩案梗槪及所下判辭,謄頒道內,無不知人,而無倫常無氣節者,與禽獸無異,則未必不爲風敎之一助是旀,務安囚韓致元段,墮屋自觸,已洞飾辭,移怒毒打,難掩眞贓,而揮打之杖,果然誤及,則誤及或近於過誤乎?諸證供招,終不分明,後次同推,嚴飭盤詰,期於歸一,報來後狀聞事,分付爲旀,光州囚蔡厚宅段,以五寸至親,爭數斗些畓,以致殺越之變,乃在同堂之內,其傷倫悖義,一至於此乎?不可以尋常獄囚論,然秋官擬律之論,或不無意見是乙喩,欲令道伯,更探輿論及情實,狀聞後稟處,際聞登筵諸臣,皆言律有明據,不可闊狹,死者在渠兄有爭田而不和之罪,向其叔有擧名而詬詈之擧,則卽此已悖漢,而其叔偶然一打,亦非用意,則此而償命,大有關於後弊云云。曰宥曰殺之義,有難膠守初見,厚宅,嚴刑卽其地,永定奴隷爲良如敎。
八月初十日辰時,上御重熙堂。左承旨入侍時,左承旨徐鼎修,假注書沈象奎,記注官白慶楷·金鳳顯,一提學鄭民始,以次進伏訖。上曰,七製表題,誠難做得矣。民始曰,此題極難,故今番諸券,成樣者絶少矣。上曰,日氣近益調好,年事果何如云耶?民始曰,近日日氣,朝夕則淸涼,晝則燠暘,禾稻雜穀,擧皆善實善熟云矣。民始曰,舟橋司船艙,以石築爲定,則董役,有人然後,方可責其完善。臣意則量給物力於漢江別將,使之專當看檢,恐好矣。上曰,所奏果好,依此爲之,可也。民始曰,舟橋司所隷船主,有都監官副監官名色,故使渠輩,以勤幹可合者,圈點爲之,而如無差帖,則事涉不實,都副監官,成給差帖,似好矣。上曰,兪。民始曰,舟橋排設及舖板所入鐵物,數當不些,自京貿用,則亦難趁卽覓得,正鐵,限七千斤卜定於海西,使之各別精擇,從速上送,價本以會付穀,會減之意,知委,何如?上曰,依爲之。公穀會減,出於除民弊之意,而昨年浮橋之役,外邑擧行,或名雖給價,實則無異白徵,又或全不給價,致有向來許多守令之罷拿。今番又或如此,則當該守令,嚴勘姑捨是,先自道伯重繩,以此措辭,各別嚴飭行會,可也。出擧條民始曰,吏兵批政院所用望筒,例自尙方進排矣。自數年前,戶曹一番擧行之後,仍以爲例,逐年進排,改造修補,殆無限節,以今年七八朔言之,已爲八十餘部,比之在尙方上下時,不啻屢倍,非但無以支當,尙方進排,自是定例所載,則因一擧行,永爲移送,有違定例,亦非惜經費之義。自今望筒依定例,自尙方進排之意,分付,何如?上曰,依爲之。出擧條民始曰,陵幸時宗廟守僕之進去者,例給驛馬,而今春園幸時,宗廟守僕二人,景慕宮守僕一人進去,而以見漏於定例中,故不得驛馬云。陵幸時例皆給馬,而獨於園幸時見漏,不但渠輩之呼訴,亦涉斑駁,而三人之竝給亦難,定給一匹似好,故敢達矣。上曰,太廟·本宮守僕,各一人進去,而竝給驛馬,添入定例,而定例中他名色,無騎驛之人,盤纏及馬貰,戶惠廳中題給,可也。出擧條民始曰,永寧殿東神門,景慕宮階石有頉處,今番奉審時,以姑未始木石之役,故不爲執頉入啓,此後前頭,更爲擇日修改,似好矣。上曰,不必待後,今番同爲修改好矣。民始曰,訓局兼內吹之移屬壯營者,本局則服色等物,元無上下者云,自餉廳,年例上下,黃衣次,依前折價以給爲好,故敢此仰稟矣。上曰,折給,可也。民始曰,量田,朝家之所當爲,小民之所固願,田結之不量而小民之應稅無減,朝家之歲入漸縮,徒令姦猾之吏,從中漁利。雖以上年各道分等狀本觀之,陳雜頉幾乎三十餘萬結,比去己酉原結,已減七萬餘數,事之慨然,莫此爲甚。田政如是,而國用安得不日就苟簡也?上曰,量田則民國,果當俱利乎?民始曰,只就田畓之浦落者而言之,舊田之覆沙陳廢,而歲徵原稅者有之,新墾之壤土沃腴,而掩置不稅者亦有之,此皆外邑吏胥之私自操縱,舊田漸多懸頉,新墾匿不添錄,一量田則民無虛稅之冤,國有實入之增,如此則豈不俱利?上曰,每結稅穀,當爲幾何?民始曰,可爲十七八斗矣。上曰,槪以一石爲言,計去年減結數爲七萬石矣。民始曰,然矣。傳聞康津·海南等邑,則有納錢三千兩而圖差都書員者云,其必所利甚饒,故游賂此多,其不侵奪民間,掩竊結稅,則顧安得所利之若是哉?頉結之多濫,西北諸道則猶不若三南·京畿之爲尤甚矣。上曰,量田事,後日次對,當爲出擧條擧行好矣。上曰,日前李殷模疏,有以市價低仰爲言,今其四寸爲平市提調,今年穀價,當低於三兩乎?民始曰,今年雖謂豐登,而已聞商販輩,多有預貿儲蓄之人云,市價則決知不低於三兩矣。命退,諸臣退出。
八月初十日酉時,上御重熙堂。坐直承旨入侍時,同副承旨柳文養,假注書沈象奎,記注官白慶楷·金鳳顯,以次進伏訖。上曰,刑曹書吏,已爲待令乎?文養曰,未及待令矣。上曰,此後則建陽以北,留門標信,只於兵曹祗受事,分付。慶楷,承命齎標信,出去分付。命讀判付訖。上曰,出付刑曹吏,使判堂明早,發關下送本道事,分付,可也。賤臣承命出,分付。文養曰,成均館掌務官來言,七製入格儒生之未及待令者,自本館推尋,則十人已爲推尋,而餘五人則業已還鄕,所住亦皆遠道,故勢不得趁令來待云。何以爲之乎?上曰,已推尋者,則明日輪對入侍時待令,而前灣尹,亦使來待,可也。命書傳敎曰,卿宰罷散人敍用,差祭塡差苟簡云,玉堂罷散人,一體敍用。又命書傳敎曰,政官,待開門牌招開政。又命書傳敎曰,未下直守令,皆令一兩日內辭朝。其中如有蔭倅觀光者,科後辭朝事,分付。命退,諸臣退出。
上在昌德宮。停常參·經筵。
柳文養啓曰,大司憲尹尙東,執義申禹相,持平洪克浩,牌招啓辭未下,掌令閔彝顯·任長源俱在外,持平一員未差,監察茶時之意,敢啓。傳曰,知道。
李益運啓曰,來十六日儒生殿講日次矣,敢稟。傳曰,初試出榜後,當爲之,更稟,前日次未講,亦當同日爲之,以此分付,可也。
李益運啓曰,日次儒生殿講,涼生後更稟事,命下矣。以何日爲之乎?敢稟。傳曰,合設於今朔講。
李益運啓曰,專經文臣殿講,涼生後更稟事,命下矣。以何日爲之乎?敢稟。傳曰,儒生殿講日爲之。
李益運啓曰,文臣製述,以何日爲之乎?敢稟。傳曰,殿講日爲之。
柳文養啓曰,專經武臣殿講,涼生後更稟事,命下矣。以何日爲之乎?敢稟。傳曰,專經文講日爲之。
傳于徐鼎修曰,輪對官入侍。
傳于徐鼎修曰,入格儒生入侍。
柳文養啓曰,合辭方張之時,兩司無詣臺之之員,事甚未安,今日政,新除授兩司諸臺,竝卽牌招,何如?傳曰,允。
以吏曹參議曺允大牌不進罷職傳旨,傳于柳文養曰只推。
有政。吏批,判書洪良浩進,參判未差,參議曺允大牌不進,左承旨徐鼎修進。以申益彬爲大司諫,李鎭宅爲持平,洪秉纘爲吏曹參判,崔守忱爲正言,李祖承爲禮曹參判,金憙爲司譯提調,權熻爲戶曹佐郞,李文會爲平市主簿,劉德恒爲崇靈殿參奉,金聖準爲庇仁縣監,金熙朝爲京畿都事,養賢庫奉事單李泰熙,故通德郞尹益修贈吏參例兼,同知尹光彦考,故令李德恒贈戶參例兼,故佐郞李培贈左承旨例兼,同知豐安君李灌兩代退贈,故承旨沈摚吏參例兼,同知沈得彬考。
兵批,判書李藥院進,參判洪文泳病,參議李師濂病,參知金履翼入直進,右承旨李敏采進。副司直單李祖承·鄭㝡行,副司果單李運行,同知單李宗憲,僉知三單金光屹·權尙鎭·金鼎瑞。
傳于李敏采曰,右副承旨入侍。
兵曹口傳政事,以李得春·朴來迪·梁大信爲同知,李番太爲僉知。
兵曹口傳政事,副司直單李頤祥。
傳于李敏采曰,左承旨入侍。
李敏采,以弘文館言啓曰,本館上番闕直,事甚未安,校理李貞運,副校理李殷模,竝卽牌招,以爲推移入直之地,何如?傳曰,允。
李益運以奉常寺提調意啓曰,東籍親耕田所種皮黍打作,則所出爲一石五斗,皮粘粟打作,則所出爲一石七斗,皮稷打作,則所出爲三石十斗之意,敢啓。傳曰,知道。
李敏采,以御營廳言啓曰,本廳前軍色從事官朴基正,旣已敍用,仍爲差下,使之察任,何如?傳曰,允。
刑曹啓目,殺獄罪人金重彦獄事,初檢官朴絅壽,覆檢官金履仁等段,各杖八十收贖,何如?判付啓,部官府郞,卽百里之權輿,則名以行檢,不識檢體,當依律文勘處而勵之。宥旨前事,先施問備之典者,可謂失之太寬是去乙,觀此其矣緘供,亦甚糢糊,尤爲駭然。來頭考績,置之次考,以懲不用心於三尺重案之罪爲旀,雖以本曹言之,題語無致責之語,題狀是在當該堂上及會推堂上,完決文書入啓時,當該判書,一竝爲先推考,此後檢案之如是違格者,一準大典法式,令該府當該檢官,施以奪告身之律,直自本曹,移關施行爲良如敎。
刑曹啓目粘,罪人金重彦依前覆奏,加刑得情,何如?判付啓,疑則從輕,無疑則從律,從輕與從律之間,當於何道從乎?旣無之器杖,何處覓來?況自初檢案不成體段,到今無器杖,壞體段之獄,勢將付之疑科,三尺雖重,疑以勤決,有關後弊,重彦之生雖近於罔之生,比之誤用律未究之獄,自有輕重之殊,重彦身乙,嚴刑次次,準三次仍充兵曹最苦軍籍爲良如敎。
八月十一日辰時,上御熙政堂。都承旨·左副承旨與輪對官·入格儒生入侍時,行都承旨李致中,左副承旨李益運,假注書沈象奎,記注官白慶楷·金鳳顯,內贍直長金健柱,尙衣僉正金履銈,工曹正郞申光河,忠勳都事尹秀東,西氷庫別檢南鶴玄,直赴進士鄭芝春·吳翼喆·柳光培·洪重爕,參奉李尙熙,幼學尹濟兼·申用休·吳孟隣·韓致範·趙永述,以次進伏訖。上曰,直赴進士四人,則姑令等待於堂下,呼新來後,使之登筵,可也。上曰,右承旨,與前灣尹入侍事,分付。賤臣承命出,與右承旨李敏采,前灣尹李頤祥,偕入。上曰,輪對官以次進前。健柱進前。上曰,職姓名,職掌,遺在,所懷,仰奏,可也。健柱曰,職掌米麵色,遺在小豆三十三石六斗,菉豆一石二斗五升,小麥一千一百十九石四斗,赤豆一百六十五石六斗五升,所懷則無可仰陳矣。履銈曰,職掌金銀色,遺在去核綿花四十二斤二兩,蠣灰十四石八斗,菖蒲末二石十二斗,白礬五斤六兩,所懷無矣。光河曰,職掌攻冶司,所懷無仰奏者矣。上曰,爾之白頭山詩,聞甚佳云,試誦之。光河誦奏曰,玆山今始見,開闢太荒中,未有驚神異,終能絶衆同,爾應東國祖,吾已白頭翁,末句則未能記有矣。上曰,初聯果佳矣。秀東曰,職掌,賜與田畓奴婢,所懷無矣。鶴玄曰,職掌藏氷,遺在十一萬二千七百一塊,所懷無矣。上曰,爾兄疏批,已爲下送乎?鶴玄曰,業卽下送矣。上曰,梁山年事,何如云耶?鶴玄曰,豐熟云矣。上曰,爾兄姑欲留彼耶?鶴玄曰,自上處分矣。上曰,前灣尹進前。頤祥進前。上曰,顔色不如前日,緣有患祟而然乎?頤祥曰,臣在灣上時,浹月沈病,尙未蘇完矣。上曰,新自灣還,邊政與本府年事,詳陳,可也。頤祥曰,去年之極無,西土均然,而今年則初有豐登之望,甚爲多幸矣。間緣霖雨暴注,頗有沈墊之患,繼又海溢爲災,人命亦多渰傷,甚爲慘酷,田畓之被溢處,溢水卽落,雖皆强半覆沙嗣此,如無他災,則亦不至如上年之極無矣。上曰,海溢時,渰沒人命,有如狀本開錄,則極爲夥然,何至若是胥溺,而溢水所及,果無得免者乎?頤祥曰,猝然汎溢,出於不虞,故擧皆不救,而江華人之來彼者,有善泅得免,僅四人云矣。上曰,渰死人名,果能詳數乎?頤祥曰,境內人民之入籍者,可以知之,而至如未入籍者,與他處來寓之類,末由詳數矣。上曰,溢水所及爲幾許,而海之距邑治,爲幾何?頤祥曰,海之去邑治,或爲八十里,或爲九十里,而溢水所及,則恰爲二十里許矣。上曰,海溢在前,亦或間有云耶?頤祥曰,義州則從前未嘗數有,百六十年前,海水濫溢,人命漂沒,殆近百口,近來丙寅年間又溢,漂沒人命,又爲八十餘口,自後則今始有之云,而漂沒之數,多於曾往矣。上曰,六島果何如?頤祥曰,臣於在任時,病未能遍審,而就中二島則躬往看其形便矣,六島島民,合爲一千八百餘口,而其中二家,見漂於今番溢水,餘皆上年新造,頗爲牢完,故不至毁壓。大抵諸島,斗處水中,地形夷低,每當霖雨,輒皆沈淹,故若有陰霔之意則自官飭發船隻,預先等待於各島浦口,以爲救輸人畜,而脫或不爾,則便爲淹溺矣。上曰,然則州民之居住其地,何利而乃爾?頤祥曰,其地土沃,最於一境,兼資魚鹽,生利甚饒,如無淹水之患,則可謂樂土,故小民擧皆貪利忘患,居駐者甚多矣。上曰,今年農形,通一道,則果何如耶?頤祥曰,臣於歷路所見,義州爲最歉,龍川次之,鐵山又次之,自此以還,則漸漸勝之矣。上曰,安州,何如?敏采曰,豐稔矣。上曰,使行,果得趁期入去云否?頤祥曰,未得的報,而傳聞前路,各有護送公差,果得趁期入熱河云矣。上曰,渰死人設祭,卽爲擧行乎?頤祥曰,此是小臣上來後事,故未能知之矣。上曰,後市,卽故相李宗城所創云,而未知其信然,今則已罷,果有效益乎?頤祥曰,後市,卽古所謂延卜,延卜創設,以無文蹟之可考,莫可究其原始,而槪聞冬至使回還時,刷馬數三百匹,入去鳳城,而商賈輩,因其順便,略有付卜賣買之事,故名之曰延卜矣。中間故相臣李宗城,爲箕伯時,盡焚灣府債券,而無他代給之物,則許令官府,限十萬兩,雜貨入送於冬行回還時刷馬之便,而取其什一之稅,以補官用,後漸濫觴,所入雜貨,或至三十萬兩,則果有乖於當初十萬之定額矣。大抵延卜後市,名雖不同,而其實則一也。近年以來,後市廢而不行,外面觀之,則宜若有益於譯官之包,而裏面則後市所入,乃是正月以後,各道商賈輩所來凑之貨,卽所謂灣貨者也。初非相關於象譯之包,到今灣民之曾業紹介,商賈興成要利者,擧皆良貝,無所資生,是則可悶矣。上曰,後市罷後,官況比前爲如何,而一萬兩殖利則依舊否?頤祥曰,後市旣廢,則所謂殖利萬兩,亦屬烏有,義州元無田結之官稅。故民間無粒米之斂,而自官築筒,以防民結,若逢豐稔,則收其筒稅,以充官用,歲若歉荒,則所收隨以減縮,所用多歸債貸,姑以今番使行時言之,諸般盤纏及刷馬價,他無措辦之道,故報營貸用於運餉庫矣。上曰,潛商果不可禁斷耶?頤祥曰,本府搜禁,非不截嚴,而小小潛貨,猶或難發,試以入去時點閱貨簿,相準回還時物種成冊,則所出之物,略浮於所入之貨,而亦不至大段矣。上曰,江界事,卿所詳知,槪陳之,可也。頤祥曰,臣於年前,以江界事,亦有上澈者矣。大抵江士膏沃,甲於關西,其民力農,亦倍他處,所可㦖憐者,於此膏沃之土,有此力農之民,而畢竟收穫,反不如最瘠最惰之處,此其故何哉?蓋由纔始初耘,則丁男皆驅於採蔘之役,只婦幼與老癃,不能力事,不克終畝,遍爲荒穢,凡如此者,事事皆然。蔘丁·火田·貂鼠諸弊之外,更無一毫隱瘼之害民者,誠有以夬革其三大弊,則昔之殷富安輯,庶幾復然矣。上曰,出擧條,則當賜批矣。頤祥曰,江界三大弊,臣於來時,與本道道臣,略有商確矣。大抵本府處於窮峽,俗習淳厚,能知尊君親上之義,殊可貴也,而最是蔘政,作一苦瘼,民皆流亡,莫可支保。今以四千戶之殘民,責納十餘年前二萬餘戶所納之蔘,則民安得不相率而去也?火田之稅,又是近日之弊,民戶鮮少,沃土皆荒,則火田之起,絶無僅有,而只緣比總,白地徵稅,民間稱冤,亦甚愍惻。稅蔘則乃是惟正之供,民莫不輸其誠悃,而例貿體尾蔘,實難一向專責於一隅殘民。若於中山産蔘各邑鎭及北關六鎭,限折半,分排責應,永爲定式,則江民之流亡者,自當不日還集,下詢廟堂處之。至於火田之稅,勿拘比總之規,只令隨起隨捧,則民無呼冤之弊,而乃若貂鼠,則守令徵稅,自是禁灑,而法久懈弛,或不無犯科之弊,竝令道臣,各別申飭似好,故敢此仰達矣。上曰,爲江民蘇瘼之苦心,卽廟堂諸臣之所知,三條陳弊,其所釐正,必不泛忽,以卿所奏,出擧條,令廟堂,拔例從長草記稟處,可也。出擧條上曰,前灣尹先退,可也。頤祥退出。上曰,入格儒生,以次進前。尙熙進前。上曰,曾做幾首賦乎?尙熙曰,纔百餘首矣。上曰,居何邑也?尙熙曰,永興。上曰,年事,何如?尙熙曰,豐登矣。上曰,以上年所捧還穀,分給今年乎?尙熙曰,然矣。濟兼進前。上曰,所居何邑?濟兼曰,咸興。上曰,年事比永興,何如?濟兼曰,小臣則上京已五箇月,未能詳知矣。上曰,賦工爲幾首?濟兼曰,五百餘首矣。用休進前。上曰,居住何處?用休曰,交河。上曰,間往何處而不卽待令乎?用休曰,所寓處甚僻,不得卽見榜眼,故不能趁待於初八日矣。上曰,誦試券,可也。用休誦二句。上曰,爾是誰之親乎?用休曰,前正言臣應休,八寸矣。孟隣進前。上曰,居在何許?孟隣曰,寧邊。上曰,做賦幾何?孟隣曰,近千首矣。致範進前。上曰,居何邑?致範曰,遂安。上曰,誦試券,可也。致範不能誦曰,嚴威之下,不能記誦矣。上曰,無乃非爾所作乎,曾做幾首賦也?致範曰,纔近百矣。永述進前。上曰,居何邑?永述曰,龍仁。上曰,誰之親乎?永述曰,近親無立朝者矣。上曰,亦豈無外妻親之可知者乎?永述曰,張顯國爲妻八寸矣。上曰,直赴進士。承旨呼新來,可也。致中·益運,呼新來訖。芝春進前。上曰,所居何邑?芝春曰,定平。上曰,前亦發解乎?芝春曰,監試則兩次,大科則四次初試矣。上曰,詩賦所作爲幾何?芝春曰,賦近百而詩近千餘首矣。上曰,何爲上來乎?芝春曰,爲等待慶科而來矣。翼喆進前。上曰,居住甚處?翼喆曰,延安。上曰,間往何處?翼喆曰,出榜前日,欲爲還家,出往江郊,晩知參榜,卽爲入來,則入格諸人,已經入侍,故待令於闕外,今爲三日矣。上曰,所作賦爲幾首?翼喆曰,曾業詩而賦則才百餘首矣。上曰,誦券,可也。翼喆誦訖。光培進前。上曰,所居何邑?光培曰,尙州。上曰,故相柳成龍之子孫乎?光培曰,不然矣,忠淸都事臣柳星漢,爲十四寸矣。上曰,爾券,論以下疊用拜手字,是何故也?光培曰,場屋忙遽,未及照察,致此誤疊矣。重爕進前。上曰,居住何許?重爕曰,益山。上曰,亦嘗作表策乎?重爕曰,表策則未曾做得矣。上曰,都承旨先退,可也。致中退出。命書榻敎訖。命退,諸臣以次退出。
庚戌八月十一日午時,上御重熙堂。右副承旨入侍時,右副承旨徐瀅修,記事官徐有聞,記注官白慶楷·金鳳顯,以次進伏訖。命讀公事,書判付訖。上曰,多日夙夜之役,得無所難乎?瀅修曰,旣無大段身,何敢言私乎?命書傳敎曰,右副承旨許遞,前望單子入之,待下批牌招察任。命退,承史以次退出。
庚戌八月十一日未時,上御重熙堂。左承旨入侍時,行左承旨徐鼎修,記事官徐有聞,記注官白慶楷·金鳳顯,以次進伏訖。命書傳敎曰,傳香承旨馳詣宗廟·永寧殿·景慕宮,奉審摘奸以來。又命書傳敎曰,水原新邑儒生試製,別遣史官,懸題收券,槪欲拔例施賞,付之今番增廣賦居首幼學李會儉,表居首幼學權倚,竝直赴會試。賦之次幼學尹絖·辛德羽·趙崙·尹持哲,表之次幼學任希季·趙萬元,各給二分,賦三下幼學李允成·趙秀民·金星運,賦次上金栻·尹珩·朴周陽·申徽·鄭塾·尹聲烈·韓用鉉·尹培彦,表次上生員安樸,幼學睦大沂·權佑·李得養等,紙筆墨施賞。命讀公事,書判付訖。命退,承史以次退出。
上在昌德宮。停常參·經筵。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
徐鼎修啓曰,明日聖節望闕禮,依例爲之之意,敢啓。傳曰,知道。
傳于徐鼎修曰,京畿監司入侍。
兵曹口傳政事,以張雲翼·吉衍爲同知,康遴·朴文周·白天琮·李胤中·吳命弘,爲僉知。
以校理李貞運,副校理李殷模牌不進罷職傳旨,傳于柳文養曰,只推。
李益運,以弘文館言啓曰,本館上番闕直,事甚未安,校理李貞運,副校理李殷模,旣有只推之命,竝卽牌招,以爲推移入直之地,何如?傳曰,允。
以副校理李殷模牌不進罷職傳旨,傳于柳文養曰,只推。
柳文養,以禮曹言啓曰,卽接四館所所報,則丁未正月十一日春到記入格生員李安默,同年八月十七日,高陽科入格幼學趙潤喆,己酉十一月初五日,九日製追試大輪次入格進士李東明,生員金熙成,同月初十日柑製入格進士金履載,同月十一日秋到記入格生員鄭魯榮,幼學金景煥,同年十二月十五日日次,殿講入格進士尹永儀,庚戌二月二十四日,春到記入格生員權烒,幼學李元八,同月二十七日,日次殿講入格幼學李明淵,直赴殿試。丙午三月十二日,三日製入格幼學金鎰,同年閏七月二十九日,七夕製入格幼學沈繼之,同年八月初六日,秋到記入格生員呂駿永,同年九月初九日,九日製入格進士兪豐柱,同年十二月二十四日,柑製入格進士李洪柱,生員安檍,丁未正月二十二日,人日製大輪次入格幼學安光晉·金孝民,同年二月十三日,日次殿講入格進士嚴耆,同年七月二十八日,秋到記入格生員沈厚鎭,同年八月十七日,高陽科入格幼學趙台錫·崔健亨·崔昌錫,同年九月初二日,九日製入格幼學李致薰,同年十一月十七日,柑製入格進士柳之羽,同年十二月二十四日,日次殿講入格幼學申純·沈鈺,戊申正月初七日,人日製入格進士安光宇,同月十二日,春到記入格進士鄭奎漢,同年七月二十五日,七夕製入格幼學南惠寬,同年八月二十六日,秋到記入格進士金碩鉉,同年九月初九日,九日製入格進士李光顯,同年十二月二十一日,日次殿講入格幼學趙冕鎭·洪秀晩·李肇源,己酉正月初七日,人日製入格進士南巖老,同月二十六日,春到記入格進士睦允中,同年二月二十七日,三日製入格生員朴宗福,同月二十九日,後三日製入格幼學李鈺,同年十一月初五日,九日製追試大輪次入格生員睦黃中,幼學閔祖榮,同月初十日,柑製入格進士李憲采,同月十一日,秋到記入格生員徐有望,同年十二月十五日,日次殿講入格幼學洪顯圭,進士尹魯東,庚戌正月二十六日,人日製入格幼學韓羽圭,同年二月二十四日,春到記入格進士孟欽圭·李覲吾·柳光鎭,同年三月初二日,三日製入格幼學申夔朝,同年八月十一日,水原新邑內試製入格幼學李會儉·權倚,直赴會試。丙午三月十二日,三日製入格幼學沈鍾一,生員洪元燮,幼學李春成·尹行直·蔡中永,進士李日煒·洪受浩·權燁,幼學李在璣·申綮,生員黃仁燾,進士趙鎭奎,幼學呂善容,生員金會淵·金佐漢·鄭得中,各給一分。同年四月十六日,日次殿講入格幼學洪仁榮·李羲甲,給分。同年閏七月二十九日,七夕製入格幼學李儒英,生員洪大協,幼學李衡來,各給二分。同年八月初六日,秋到記入格生員朴鍾淳,給二分,同年九月初九日,九日製入格幼學南喆寬·李命咸·李鼎來,生員金偉,進士姜,各給一分,同年十月二十二日,日次殿講入格進士金鐮,給一分,同年十二月二十四日,柑製入格幼學趙奎采,給二分,丁未正月十一日,春到記入格進士姜彙明,幼學韓耆裕,各給二分,同月二十二日,人日製入格進士李載源,幼學李義實·李櫟·兪啓煥·金履亨,各給二分,生員尹㝡遠,幼學黃千泓·閔在相,各給一分,同年三月二十四日,三日製入格生員洪祜淵,幼學尹定烈,各給二分,幼學申在明·趙文逵,進士林秉遠,幼學洪時濟,各給一分,同年七月十一日,七夕製入格生員沈鳳錫,給二分,生員沈玉賢·南宮愿,各給一分,同年九月初二日,九日製入格幼學韓用成,給一分,同年十一月十七日,柑製入格幼學朴濰,給二分,幼學尹致升·權熀,各給一分,戊申正月初七日,人日製入格進士洪樂安,給二分,幼學金學淵·徐後修,各給一分,同月十二日,春到記入格生員金吉羽·李薰,幼學南鼎寬,生員李承薰,幼學沈鎜,各給一分,同年三月初七日,三日製入格生員鄭日泰·洪得淵,各給一分,同月二十日,後三日製入格生員李弘達,給二分,同年七月二十五日,七夕製入格幼學柳鼎養·李在咸·宋知濂·金文根,各給二分,同年九月初九日,九日製入格進士尹涵,給二分,同月十三日,去六月朔日次殿講入格幼學朴宗明,進士李後秀,幼學金敬淳,給分,同年十一月二十五日,柑製入格進士李敬參,給二分,幼學李文會,給一分,同年十二月十六日,日次殿講入格幼學鄭存大·鄭文欽·洪樂浚,進士安尙默,各給一分,同月二十一日,日次殿講入格幼學宋冕載,生員徐有本,各給二分,己酉二月二十七日,三日製入格幼學尹䄷·金魯敬·李鼎牧·崔致昊,各給二分,同月二十九日,後三日製入格生員金處巖,給二分,幼學李得養·金處俊·朴大圭·鄭時綏·李度英·金洪道·咸增文,進士閔致孝,各給一分,同年四月十六日,日次殿講入格幼學鄭夏容,給二分,同年七月初十日,七夕製入格生員李是釬,給二分,同年十一月初五日,九日製追試大輪次入格幼學徐光輔·宋欽書·鄭東說·李延泰,各給二分,同年十二月初十日,柑製入格幼學尹行可,給二分,同月十一日,秋到記入格生員李啓遠,給二分,庚戌正月二十六日,人日製入格進士孟賢大·柳晦文,幼學尹光厚·李用九·金孝進·趙道寬,進士李普徹,幼學李東參·金命庠·洪秉正·尹行復·李雨榮·朴昌壽·尹錫說·鄭思益·鄭在文,貢生白守謙,幼學李晢,生員鄭灝,幼學吳學沂·趙宗學,進士吳致權,幼學洪熙祖·柳彭老·金履行,進士金致均,幼學李允行·李基重,各給一分,同年二月二十四日,春到記入格生員申光軾,給二分,同年三月初二日,三日製入格幼學李惟命,給一分,同年八月初六日,七夕製入格進士申龜朝·金達淳·李壽淵,生員趙鎭寧,進士洪寅泳,生員鄭東羽·尹尙烈,進士蔡一揆,各給一分,同月十一日,水原新邑內試製入格幼學尹絖·辛德羽·趙崙·尹持哲·任希季·趙萬元,各給二分事命下,而依例分等許赴事報來矣。生員李安默,幼學趙潤喆,進士李東明,生員金熙成,進士金履載,生員鄭魯榮,幼學金景煥,進士尹永儀,生員權烒,幼學李元八·李明淵,直赴殿試。生員金鎰,幼學沈繼之,生員呂駿永,進士兪豐柱·李洪柱,生員安檍,幼學安光晉·金孝民,進士嚴耆,生員沈厚鎭,幼學趙台錫·崔健亨·崔昌錫·李致薰,進士柳之羽,幼學申純·沈鈺,進士安光宇·鄭奎漢,幼學南惠寬,進士金碩鉉·李光顯,幼學趙冕鎭·洪秀晩·李肇源,進士南巖老·睦允中,生員朴宗福,幼學李鈺,生員睦黃中,幼學閔祖榮,進士李憲采,生員徐有望,幼學洪顯圭,進士尹魯東,幼學韓羽圭,進士孟欽圭·李覲吾·柳光鎭,幼學申夔朝·李會儉·權倚,直赴會試,給一分。幼學沈鍾一,生員洪元燮,幼學李春成·尹行直·蔡中永,進士李日煒·洪受浩·權燁,幼學李在璣·申綮,生員黃仁燾,進士趙鎭奎,幼學呂善容,生員金會淵·金佐漢·鄭得中,給分。幼學洪仁榮·李羲甲,給二分,幼學李儒英,生員洪大協,幼學李衡來,生員朴鍾淳,給一分,幼學南喆寬·李命咸·李鼎來,生員金偉,進士姜·金鐮,給二分,幼學趙奎采,進士姜彙明,幼學韓耆裕,進士李載源,幼學李義實·李櫟·兪啓煥·金履亨,給一分,生員尹㝡遠,幼學黃千泓·閔在相,給二分,生員洪祜淵,幼學尹定烈,給一分,幼學申在明·趙文逵,進士林秉遠,幼學洪時濟,給二分,生員沈鳳錫,給一分,生員沈玉賢·南宮愿,幼學韓用成,給二分,幼學朴濰,給一分,幼學尹致升·權熀,給二分,進士洪樂安,給一分,幼學金學淵·徐後修,生員金吉羽·李薰,幼學南鼎寬,生員李承薰,幼學沈鎜,生員鄭日泰·洪得淵,給二分,生員李弘達,幼學柳鼎養·李在咸·宋知濂·金文根,進士尹涵,給分,幼學朴宗明,進士李後秀,幼學金敬淳,給二分,進士李敬參,給一分,幼學李文會·鄭存大·鄭文欽·洪樂俊,進士安尙默,給二分,幼學宋冕載,生員徐有本,幼學尹䄷·金魯敬·李鼎牧·崔致昊,生員金處巖,給一分,幼學李得養·金處俊·朴大圭·鄭時綏·李度英·金洪道·咸增文,進士閔致孝,給二分,幼學鄭夏容,生員李是釬,幼學徐光輔·宋欽書·鄭東說,生員李延泰,幼學尹行可,生員李啓遠,給一分,進士孟賢大,柳晦文,幼學尹光厚·李用九·金孝進·趙道寬,進士李普徹,幼學李東參·金命庠·洪秉正·尹行復·李雨榮·朴昌壽·尹錫說·鄭思益·鄭在文,貢生白守謙,幼學李晢,生員鄭灝,幼學吳學沂·趙宗學,進士吳致權,幼學洪熙祖·柳彭老·金履行,進士金致均,幼學李允行·李基重,給二分,生員申光軾,給一分,幼學李惟命,進士申龜朝·金達淳·李壽淵,生員趙鎭寧·洪寅泳,生員鄭東羽·尹尙烈,進士蔡一揆,給二分,幼學尹絖·辛德羽·趙崙·尹持哲·任希季·趙萬元,許赴於今番慶科,增廣文科初試,何如?傳曰,允。
庚戌八月十二日辰時,上御重熙堂。京畿監司入侍時,右承旨李敏采,記事官徐有聞,記注官白慶楷·金鳳顯,京畿監司金思穆,以次進伏訖。上曰,畿內農形,何如云耶?思穆曰,雖不無優劣之可言者,大體論之,則均之爲無前大豐云矣。上曰,各穀果皆登熟乎?思穆曰,然矣。上曰,秋巡,將以何間發行耶?思穆曰,欲以念間,先巡南道矣。上曰,水原園幸時,道路預爲的定,待秋成,卽爲修治,然後可無春幸時窘速之弊,今此巡行,必須看審好矣。思穆曰,水原漁鹽船稅,一竝判付本府,以作支放之需,旣有成命,而五分一之數八十九兩零錢,入於蠲惠蕩減之中,此雖不多,在本府需用之資,亦足爲關緊之物,設施初頭,如是減縮,則來後之漸次不足,勢所必至,敢此仰達矣。上曰,令該廳給代,此後本府漁鹽船稅,如有蕩滌之命,須卽給代,仍爲定式,令該廳知悉,亦爲分付本府,可也。出擧條上曰,今番審理,蓋出於曠蕩之政,苟有一分可東可西之端,則率皆傅生,至若不可不償命者,屬之仍推秩,而仍推中,亦豈無可宥者乎?卿須陳達,可也。思穆曰,今此審理,寔出於大聖人天地好生之盛德至仁,在法當死者,亦多疎釋,臣等誠不勝欽仰攢頌之地。道內長湍府殺獄罪人朴根成,不無一分可恕之道,而此非道臣及推官所敢請由之事,故鐵案已成,今番大霈,亦未免見漏,適因下詢,敢此仰達矣。上曰,然乎?推此,諸道事,亦可反隅,當使卿等,曾經方伯,人齊會看詳矣。仍命退,諸臣以次退出。
上在昌德宮。停常參·經筵。
未時申時,灑雨下雨,測雨器水深二分。
柳文養啓曰,新除授吏曹參判洪秉纘,除拜後過三日不爲出肅,依定式,推考警責,仍卽牌招察任,何如?傳曰,允。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
李致中啓曰,臣今日聖節望闕禮,習儀進去下直之意,敢啓。傳曰,知道。
傳于柳文養曰,今日以差祭入來,入侍後,受香事,遣史官,傳諭于左議政。
李益運啓曰,京畿監司金思穆,黃海前監司金思穆,平安前監司鄭民始,全羅前監司尹行元,慶尙前監司鄭昌順·洪檍,咸鏡前監司李秉模,忠淸前監司金文淳·權,依下敎來待矣。傳曰,入侍。
傳于李致中曰,左承旨入侍。
承旨前望單子入之,李晩秀落點。
趙台榮改差,代以鄭文始爲假注書。
柳文養啓曰,假注書鄭文始,時無職名,令該曹,依例付軍職,冠帶常仕,何如?傳曰,允。
以忠淸水使柳文植狀啓,瑞山郡龜船致傷,不能察飭,惶恐待罪事,傳于李益運曰,勿待罪事,回諭。
傳于李益運曰,坐直承旨入侍。
柳文養,以吏曹言啓曰,今此宗廟各陵殿宮園墓,秋夕祭,典祀官兼大祝,以侍從塡差,而時無職名人員,竝令該曹口傳付軍職,何如?傳曰,允。
柳文養,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
庚戌八月十三日辰時,上御重熙堂。左議政入侍時,左副承旨李益運,記事官徐有聞,記注官白慶楷·金鳳顯,左議政蔡濟恭,以次進伏訖。上曰,卿今方受香下去,何日當還洛耶?濟恭曰,趲程爲難,十七日當入來矣。上曰,水原儒生應製科作,卿果見之耶?濟恭曰,未及見之矣。上曰,居魁二人之所作,甚佳矣。濟恭曰,賦表御題,誠好矣,儒生,必以題好之故,能得善作矣。上曰,殺獄罪人殷愛判付,使卿見之矣,果如何耶?濟恭曰,處分卓越千古,區區欽歎,不可勝達。上曰,在法雖云當死,原其情,特付生科,蓋以年少女子,橫被白地構誣,冤憤所激,不顧殺越者,眞烈俠也。且能自首官庭,甘歸償命,尤豈不卓爾乎?濟恭曰,下敎至當矣。上曰,先朝,曾有似此之獄故,判付中有所云云矣。濟恭曰,睿藻之發爲典謨,固已臣隣之所欽仰,而今此殷愛判付,尤可見曠絶百王之文章矣。命退,諸臣以次退出。
庚戌八月十三日午時,上御重熙堂。來待諸臣入侍時,左副承旨李益運,同副承旨柳文養,記事官徐有聞,記注官白慶楷·金鳳顯,京畿監司金思穆,平安前監司鄭民始,全羅前監司尹行元,慶尙前監司鄭昌順·洪檍,咸鏡前監司李秉模,忠淸前監司金文淳·權,刑曹佐郞尹光垂,以次進伏訖。上命書傳敎曰,京外重囚審理,日前纔已判決矣,昨筵聞畿伯言,始覺長湍囚朴根成,入於仍推秩矣。似此可東可西之罪,多在已蒙宥之中云爾,則根成之仍推,難免失於照檢,他道仍推,安知無此等斑駁之弊乎?根成獄案取來看詳,雖卽傅生,他道之仍推諸案,更加審閱,實合要囚,服念之義,曾經按道者,習知情實,必勝於在京獄官之模索遙度。諸臣已承命矣,筵退後,各於公廨,使之看詳,各具意見稟啓,則當有判決,先以此意,下諭諸道,或有更査之類,姑待處分事,卽自政院,成送有旨。上曰,諸臣進前,可也。思穆等,以次進伏。上曰,已諭於傳敎中,而今此召接卿等者,或恐卿等,不能體朝家好生之意故也,卿等,須以傅生爲主,文案字句之間,必先看其一半分疑輕之方,期於盡數宥放之地,好矣。民始等曰,臣等敢不仰體聖意,而但鐵案已成,萬無傅生之類,在法當死,何以闊狹乎?上曰,日前申汝倜及殷愛獄事,係是實因明白,已成鐵案者,而特爲疎釋,大抵殺人者,固當償命,而若其用意初不深毒,且或出於義氣,如汝倜,冤憤如殷愛者,付之生科,何傷之有乎?曾經道伯之人,必熟知詳聞,倍勝於他人,故使之看詳者此也,須齊會闕內公廨,善爲披閱,可也。上曰,刑曹郞廳進前,可也。光垂進伏。上曰,各道文案,分給各道曾經監司人,使之看詳,可也。仍敎光垂曰,明道之言以爲,雖一命之士,苟存心於愛物,必有所濟,汝雖郞官,職是法吏,凡於聽訟斷獄之際,務從寬平,期有遺蔭,可也。秉模曰,臣方差文禧廟祭官矣,看詳恐致稽緩矣。上曰,祭官單子中,改付標事,承旨分付,可也。秉模曰,北道畢賑狀啓時,茂山補賑人田百獜之田字,誤書以全字,咸興補賑人韓汝垕,納穀一百石零,而遺漏於狀啓中,不察之罪,臣方惶悚無地,而田百璘敎旨,更令該曹,釐正下送,韓汝垕,亦宜蒙依他例賞加之典,故敢此仰達矣。上曰,依爲之。賞典依他例爲之,今日成給,可也。出擧條昌順曰,今番漁鹽稅及結錢分數蠲減之惠,寔出於曠絶之特恩,諸道擧行,宜有一揆,各邑春稅,雖已捧納,或竝減於秋稅,或有無秋稅之邑,則亦以待明春減給爲辭,而獨湖西道臣之狀啓,只減於春稅,而乃以箭盆船隻中,春稅已納之民,或有移賣之人,有難竝減爲言。此則不然,雖或有移賣者,亦未必盡然,則豈可使朝家惠澤,有此斑駁乎?至於都成冊之初不修送,有關體例,已以更卽修送之意,題送申飭,元狀啓,今已啓下,亦爲還下送,使之依他道例,更修正上送,何如?上曰,依爲之。道伯推考,可也。出擧條昌順曰,今則秋事垂成,豐登已占,其在備豫之道,宜有儲穀之方。三南貿米,量宜分排,依前例擧行,至於京貿,則雖有已行之例,有難預定,臨時更稟後,擧行,何如?上曰,依爲之。三南貿米,年前事足爲可鑑,今若名以貿米,營邑各自任其消瀜,使詳定元數,不及於民間,則雖曰爲嗣歲備豫之資,嗣歲蒙惠之前,反以目下稱冤,適爲厲民之政,兼助貪婪之習者,是豈等閑看過處乎?卿之所奏,出擧條,仍以此批答,謄關措辭,嚴飭,各令道伯,必究其穀不徵民,錢不出官,而從便充貿之方。如是嚴飭之後,無論營與邑,不察吏奸,民若受害,則先自道伯,不但難免重勘而已,俾須惕念。京貿一款,古人常平之政,亦不外此,而以今穀價操縱之時,必有藉此刁蹬之弊,果難輕議,今姑置之,可也。出擧條上曰,王大妃殿進御加味六和湯,依前方限五貼,更爲煎入。出榻敎命退,諸臣以次退出。
庚戌八月十三日未時,上御重熙堂。左承旨入侍時,行左承旨徐鼎修,記事官徐有聞,記注官白慶楷·金鳳顯,稟事閣臣鄭民始,以次進伏訖。上命書傳敎曰,再明日眞殿行禮時,明日當齋宿于摛文院,該房知悉。民始曰,舟橋之役,今方經紀,江邊擧行,諉之鎭將監官輩,而無使喚之人,本司無物力,有難設置員役,各江有管領,屬於工曹,例爲擧行於船艙之役。今則舟橋旣屬本司,而工曹,別無擧行之事,各江管領,竝爲移屬本司,以爲使役之地,何如?上曰,依爲之。出擧條上敎民始曰,舟橋所入物力,比船艙半減云,果然否?民始曰,然矣,今番則以新創之故,規模未成,尙有冗費之歎,然猶比船艙半減,若以來後論之,則船艙所費三分之一,優可當之,在經費實爲大幸,雖以輦路言之,堅固無慮,甚勝於船艙矣。上曰,諸凡經紀,必以省弊爲主,以體朝家軫念之意,好矣。命退,諸臣以次退出。
上在昌德宮。停常參·經筵。
上詣摛文院,入堂內後,內閣·政院·玉堂·藥房口傳問安。答曰,知道。
眞殿展拜罷後,內閣·政院·玉堂·藥房口傳問安。答曰,知道。
傳于李致中曰,傳香承旨,馳詣宗廟·永禧殿·儲慶宮·景慕宮,奉審摘奸以來。
傳于李致中曰,右承旨,馳詣毓祥宮·延祜宮,奉審摘奸以來。
承旨前望單子入之,洪義榮落點。
以右副承旨洪義榮牌不進罷傳旨,傳于李致中曰,許遞,前望單子入之,待下批牌招察任。
承旨前望單子入之,尹㬦落點。
兵曹口傳政事,副司直單李晩秀。
傳于李益運曰,政官牌招開政。
以吏曹參議曺允大牌不進罷職傳旨,傳于徐鼎修曰,只推。
有政。吏批,判書洪良浩進,參判洪秉纘進,參議曺允大進,右副承旨尹㬦進。以趙得永爲吏曹佐郞,曺允精爲尙衣主簿,李基讓爲司饔主簿,金履翼爲安岳郡守。
兵批,判書李進,參判洪文泳病,參知李師濂入直,參知未差,同副承旨柳文養進,副司直單呂善亨·徐瀅修。
柳文養,以都摠府言啓曰,今日摛文院齋宿時,侍衛當備員,而都摠管安昌君燝,副摠管李應爀·尹得逵差祭,都摠管金憙內閣進,副摠管安兼濟懸頉,閔百奮身病猝重,侍衛將不得備員。令政院,急速稟旨變通,令該曹卽爲口傳差出,以爲備員侍衛之地,何如?傳曰,允。
柳文養啓曰,因都摠府草記,今日摛文院齋宿時,侍衛當備員,而都摠管安昌君燝,副摠管李應爀·尹得逵差祭,都摠管金憙內閣進,副摠管安兼濟懸頉,閔百奮身病猝重,侍衛將不得備員。令政院,急速稟旨變通,令該曹,卽爲口傳差出,以爲備員侍衛之地事,允下矣。合有變通之道,何以爲之?敢稟。傳曰,許遞。
柳文養啓曰,今日政新除授摠管,待下批,竝卽牌招,以爲備員侍衛之地,何如?傳曰,允。
兵曹口傳政事,以洪檍·閔台爀爲都摠管,柳誼·呂善亨·李鎭翼·具世勣爲副摠管。
以咸鏡監司李文源啓本,德源等邑,應資老人姓名,開錄事,傳于柳文養曰,口傳下批。
柳文養,以兵曹言啓曰,今日齋宿時,別雲劍朴宗岳,時無職名,依例口傳付軍職,何如?傳曰,允。
兵曹口傳政事,副司直單朴宗岳。
柳文養,以訓鍊都監言啓曰,本局從事官四員內,徐榮輔以忠淸道京試官在外,徐琢修戶曹入直,鄭亮采·柳詢,俱爲差祭,今日省記無以推移,依例以把摠代直之意,敢啓。傳曰,知道。
李敏采,以義禁府言啓曰,今此慶科增廣文科初試時,本府都事,皆爲赴擧,武都事一員,本府入直而當直入直都事,公事回公都事,文武科初試,一二所禁亂都事,無以推移,假都事六員,令該曹,各別擇差,以爲分排之地,何如?傳曰,允。
庚戌八月十四日辰時,上詣摛文院,齋宿,入侍時,行都承旨李致中,行左承旨徐鼎修,右承旨李敏采,左副承旨李益運,右副承旨尹㬦,同副承旨柳文養,記事官徐有聞,假注書鄭文始,記注官白慶楷·金鳳顯,一提學鄭民始,檢校直提學李秉模·金憙,檢校直閣鄭東俊·尹行任,以次侍立。上具翼善冠·衮龍袍,御步輦,由靑陽門出永肅門,詣摛文院,入小次。上曰,兵曹判書守禦使入侍。賤臣承命出傳,與兵曹判書李,守禦使鄭昌順,偕入進伏。上曰,闕墻頹圮處,何不卽令修築乎?曰,及今土木之役,有所不安,至今遷就云矣。上曰,卽令申飭,今日內修改,可也。曰,藥房饌物,依例發關諸道乎?上曰,依前爲之,至於細蝦及西路,則依前下敎擧行,可也。昌順曰,南漢之每年沈醬,所以備不虞也,年久之甕,已成塵土,味不可嘗,棄置者居多,而雖欲發賣,人不願買,記簿所載,只計甕數,逐年添加,名存實無。此後則新沈之後,舊甕之成土者,不載記簿,以爲去舊蓄新之道,而物力則猝難措辦,以加鹽本價及炭鹽埋置之錢,歲有所入,姑先以此歲入,爲沈醬之價,待其醬甕之如數充足,然後加鹽及埋炭,依舊例爲之,何如?上曰,依爲之。出擧條鼎修曰,社壇·文廟樂器摘奸,每於春秋奉審日,本院提調,依近例進去,而戶禮曹,則只郞廳進去,此後亦依戶禮曹例,使郞廳擧行,似好,故敢達矣。上曰,依爲之。出擧條昌順曰,人臣,以禎祥告于君父者,或近諂諛,而若其非己所倡之說,則亦無爲嫌之端,旣有所聞,不勝蹈忭,敢此仰達矣。向於景慕宮享官,聞亞獻官閔鍾顯之言,以爲去六月初三日,甘露降于驪州,三日連降,其從弟掌令彝顯,書報鍾顯云。又聞宰臣李敏輔言,京城亦降,其色光而潤,其味甘而香,勝於生淸,果爲目覩而口嘗云。自古史牒,多書甘露之祥,而我國則貿貿焉,天雖示祥,人自不知,未免尋常看過,誠爲可歎,兩宰臣外,亦多傳說者,以是年是月,得此古今罕有之瑞者,豈非欣幸慶忭之事乎?歷代帝王之得此瑞者,無不受以爲賀,史氏亦大書特書,至於皇明太祖,亦作甘露頌·瑞麥頌,以爲飾慶之方,臣則以爲宜令史官,書之史冊矣。上曰,今年大慶有二,元子誕生一也,稼穡豐登二也,今此甘露之降,予始聞之,第令史官,知之,可也。諸臣以次權退。
上在昌德宮。停常參·經筵。
藥房提調李,副提調李致中啓曰,伏未審夜間,聖體,若何?寢睡·水刺之節,何如?離次齋宿,侵曉將事之餘,不瑕有損節乎?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲尹尙東,執義申禹相,持平洪克浩·李鎭宅,牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
柳文養啓曰,備邊司郞廳來言,今日賓廳日次,而大臣受香在外,不得來會云矣,敢啓。傳曰,知道。
傳于李敏采曰,都承旨入侍。
傳于李敏采曰,同副承旨入侍。
以慶尙監司李祖源狀啓,進上藥材中,山藥,節序差早,限內不得封進,惶恐待罪事,傳于李敏采曰,勿待罪事,回諭。
以統制使申應周狀啓,壯勇營銃刀造成時,色吏·工匠等施賞事,傳于李敏采曰,以京司句管米木會減事,回諭。
兵曹口傳政事,以金振光爲同知,朴宗儉爲僉知。
柳文養,以弘文館言啓曰,副校理李殷模,旣有只推之命,副校理金翰東,副修撰李普天,連呈辭單,不爲行公,竝卽牌招察任,何如?傳曰,允。
尹㬦,以禮曹言啓曰,今此增廣文科初試一所,設場於本曹矣,上直郞廳,依例朝房直宿之意,敢啓。傳曰,知道。
柳文養,以吏曹言啓曰,今此增廣文科初試試官,當爲備員擬望,而參判洪秉纘未肅拜,參議曺允大病不進,無以備員差出,參判洪秉纘,參議曺允大,令政院牌招,以爲備員擧行之地,何如?傳曰,不欲入來,則何必强令入來乎?參判·參議許遞,參判前望單子入之,待下批,牌招察任。
吏曹參判前望單子入之,徐鼎修落點。
李致中,以吏曹言啓曰,今此增廣文科初試試官中,時無職名人員,令該曹口傳付軍職,何如?傳曰,允。
柳文養,以訓鍊都監言啓曰,本局從事官四員內,徐榮輔,以忠淸道京試官在外,徐琢修·鄭亮采·柳詢,俱爲赴擧本局省記,無以推移,自今日至二十日,依例以把摠代直之意,敢啓。傳曰,知道。
柳文養,以訓鍊都監言啓曰,曜金門南邊宮墻舊築四間許頹圮處,其南邊連接將頹處七間許,今八月十六日爲始,徹毁改築,而間數稍爲廣闊,把守軍兵,令該營,量宜加定事,自兵曹草記矣。金虎門軍二十名除出,將校一人率領,與前巡察軍二名合力,限改築間,嚴加守直之意,敢啓。傳曰,知道。
柳文養以御營廳言啓曰,本廳字內丹鳳門東邊宮墻舊築一間許,內面椽木蓋瓦缺落處,左右連接將頹七間徹毁處,東營入直軍二十名除出把守事,自兵曹草記矣。今八月十六日,東營入直軍二十名除出,將官率領,限修築間輪直,嚴加把守之意,敢啓。傳曰,知道。
柳文養,以訓鍊都監·禁衛營·御營廳言啓曰,訓鍊都監字內,曜金門南邊宮墻舊築四間許頹圮處,其南邊七間許,連接於新築,有將頹之慮,御營廳字內丹鳳門東邊宮墻舊築一間許,內面椽木蓋瓦缺落處,及左右連接七門許,在於新築之間,亦有將頹之慮,今八月十六日爲始,一倂徹毁,三營合力改築之意,敢啓。傳曰,知道。
柳文養,以兵曹言啓曰,因訓鍊都監·禁衛營·御營廳草記,曜金門南邊宮墻舊築四間許頹圮處,其南邊連接舊築將頹七間許,及丹鳳門東邊宮墻舊築一間許,內面椽木蓋瓦缺落處,左右連接舊築將頹七間許,今八月十六日爲始,一倂撤毁,三營,合力改築事,允下矣。兩處撤毁,間數稍爲廣闊,曜金門南邊役處,則旣有若干名把守,令該營入直軍中,量宜加定,使之合力守直,丹鳳門東邊役處,東營入直御營軍二十名,依例除出,嚴加守直,亦令該監,以杻把子,堅實圍排,而景秋門北邊宮墻新築蓋瓦椽木蓋板破傷處,同日申飭該監,一體修改之意,分付,何如?傳曰,允。
庚戌八月十五日丑時,上詣璿源殿,展拜入侍時,行都承旨李致中,行左承旨徐鼎修,右承旨李敏采,左副承旨李益運,右副承旨尹㬦,同副承旨柳文養,記事官徐有聞,假注書鄭文始,記注官白慶楷·金鳳顯,一提學鄭民始,檢校直提學李秉模·金憙,檢校直閣鄭東俊·尹行任,以次侍立。上具翼善冠·衮龍袍,乘輿由仁政門,入萬安門,詣璿源殿,行禮訖,乘輿由仁政門·肅章門·協陽門還內,諸臣以次退出。
庚戌八月十五日卯時,上御重熙堂。軍士房承旨入侍時,同副承旨柳文養,假注書鄭文始,記注官白慶楷·金鳳顯,以次進伏訖。上命書傳敎曰,文所試望中,衆所共知情病人,勿爲出牌,改擬以入。命書傳敎曰,都承旨·右副承旨·文所試官·監試官,入侍。仍命退,承史以次退出。
庚戌八月十五日辰時,上御重熙堂。都承旨與試官入侍時,行都承旨李致中,假注書鄭文始,記注官白慶楷·金鳳顯,文所試官金尙集·朴宗岳,副試官閔鍾顯·沈煥之·李家煥·李晩秀,參試官丁若鏞·趙得永,以次進伏訖。上敎曰,今番慶科,異於他科,初場紛踏之弊,雖間於終場,小科已有預開門之例,則大小科,不必異同,依監試例開門,可也。尙集曰,策虛頭十行外拔去,旣頒新令,依此擧行乎?上曰,新令之初,有難闊狹,懸題時,預爲詳諭,毋至違格,而若以朱草計行,則似難區別,以原試卷計行,可也。何日可以出榜?尙集曰,卄四五間,似可出榜矣。上曰,今番則役書書吏,加數定入,策題必善出,可也。尙集曰。賤臣學識素淺,安能奉承聖意乎?上敎宗岳曰,卿則聞近來頗讀書云,想必善出題矣。又敎煥之曰,監試榜之太早出,故數千張外,竝書外字云,然否?煥之曰,雖不能盡意詳評,豈有竝書外軸之理乎?仍命文所試官先退。上敎曰,右副承旨與武所試官入侍。賤臣承命出傳,與右副承旨尹㬦,武試官任嵂·柳孝源,參試官鄭最成·尹衡東·白泓鎭·李仁達·李海範,偕入進伏。上敎嵂等曰,今番科,異於他時,受單之際,俾無遺漏不參之患,而決棍等事,雖依例擧行,而至於移刑曹,當此宥還之時,有難發配,知此爲之。來會擧子,數至幾許云耶?嵂曰,訓鍊院則至於玄字,慕華館至於宇字云,若過今明則似過此數矣。上曰,何當出榜。嵂曰,似不過四五日矣。上曰,監試榜之早出,士子多稱冤云,武所雖異文所,必徐徐出榜,可也。仍命退,諸臣·承史以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,大司憲尹尙東,執義申禹相,持平洪克浩·李鎭宅,牌招啓辭未下,掌令閔彝顯·任長源俱在外,監察茶時之意,敢啓。傳曰,知道。
柳文養啓曰,假注書鄭文始,身病猝重,勢難察任,今姑改差,何如?傳曰,允。
傳于李敏采曰,右副承旨入侍。
傳于李致中曰,承旨前望單子入之,
傳于李敏采曰,新除授承旨,待下批牌招察任。
承旨前望單子入之,鄭大容落點。
傳于李致中曰,右承旨入侍。
傳于李敏采曰,來待諸臣入侍。
傳于李敏采曰,提調入侍。
以副校理李殷模·金翰東,副修撰李普天牌不進罷職傳旨,傳于尹㬦曰,只推。
尹㬦,以弘文館言啓曰,副校理李殷模·金翰東,副修撰李普天,旣有只推之命,修撰林道浩,副修撰尹序東,連呈辭單,不爲行公,竝卽牌招察任,何如?傳曰,允。
李致中,以吏曹言啓曰,繕工監監役官宋煥章呈狀內,矣身素患癖積之症,每當換節之時,一倍添劇,轉側須人,莫無供職之望云,繕工監奉事成肯柱呈狀內,矣身素抱貞疾,經暑添篤,食飮全却,委頓床席,起動無期云。宋煥章·成肯柱,病勢旣如此,則不可强令察任,竝姑改差,何如?傳曰,兩先正子孫,呈狀之巧湊於一時,竝令遞職,殊非收錄之意,一仍一換,則自可都無事,此草記勿施。
李敏采,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
柳文養,以武一所試官意啓曰,本所,今日平明開場,擧子捧單數,自天字至月字半字,合爲五百十三人,而先自木箭試取之意,敢啓。傳曰,知道。
柳文養,以武二所試官之意啓曰,臣所擧子,自天字至昗字半字,捧單元數合爲五百九十六人,今方開場,而先爲木箭試取之意,敢啓。傳曰,知道。
庚戌八月十六日辰時,上御重熙堂。右副承旨入侍時,右副承旨尹㬦,記事官徐有聞,記注官白慶楷·金鳳顯,以次進伏訖。上曰,京畿監司·左副承旨入侍。出榻敎賤臣承命出,與京畿監司金思穆,左副承旨李益運,偕入進伏。思穆曰,廣州一用·松洞兩面移屬水原後,本州軍兵之在兩面者,數至四百六十七名,其中納米者,爲三百十二名,編於隊伍者,爲一百五十五名,而今旣移屬他邑,則方當逃老代頉之日,合有及時變通之道,故敢此仰達矣。上曰,守禦使廣州府尹,使之來待,同爲入侍,稟處,可也。出擧條命益運·㬦讀公事,書判付訖。命退,諸臣以次退出。
庚戌八月十六日巳時,上御重熙堂。來待諸臣入侍時,左副承旨李益運,假注書鄭文始,記注官白慶楷·金鳳顯,守禦使鄭昌順,京畿監司金思穆,廣州府尹洪聖淵,以次進伏訖。昌順曰,臣於田政一事,嘗所耿耿,前此筵席,屢煩謦欬,今因言端,敢此仰達矣。傳曰,仁政必自經界始,大典亦云二十年一改量,則量田雖是難事,亦未必人皆龔黃而後,可以爲之。臣嘗待罪北藩,茂山一邑,先試量田而未及畢量,旋卽遞歸,其後見北伯之枚擧茂山邑報,而論報備局者,則量田之後,稅入倍饒,前日官用之徵斂於民者,一皆革罷。就其稅入中磨鍊爲辭,此可見量田之效,而稅入贏縮,又不當論,田政紊亂,莫今時若,沃瘠無分,陳起互換,豪右兼竝,小民受困,皆由於此。臣曾待罪關西守令,適値歉歲,請得災結,及其俵災,民無願受,故怪而問之,則西路田結,雖一等沃畓,皆以下下六等作夫,漏結居多,秋熟無稅,民情不以災結之有無爲關云。以朝家一視之道言之,厚稅於南民,薄斂於西民者,亦豈聖訓,不患寡而患不均之義哉?朝家改量之命,亦已屢歲,迄無諸道擧行之事,一兩邑外,徒事因循,目今諸道道臣,多是廷紳遴選之人,若定以三數歲爲限,擇其守令中可以幹事者,一年或十餘邑二十邑,使之改量,則其措劃設施,自有能否,鄰邑就其能者,必來取法,轉相倣傚,不能者亦皆有企及之道。似聞守令中,亦或知改量之不可不爲,而以其紙地筆墨等費,所入頗浩,徵於民結,則恐其取怨,出自己用,則猝難取辦,以此而中止者有之云。此又不然,量田乃是爲民之大政,各其田結磨鍊徵捧,亦是法典所載,豈可惜此小費,仍成廢閣哉?方今爲道臣者,孰不知此,而朝家初不限年董飭,故擧懷觀望退托。畿伯今方入侍,雖承筵敎,其心每以爲,吾雖不爲,目下旣無罪責,後來必有可爲者,今日明日,自至遷就,如此豐登之歲,不始改量之政,則田政一事,更無可爲之日。宜令廟堂,限以年條,定以畿邑,講定節目,另加關飭,實合事宜,故敢達矣。上曰,經界之政有國重事,卽爲民之第一急務也,要道也。前下飭諭,非不諄複,而誠如卿言,互相因循,今日明日,前年今年,惟以挨過看作前例,守令之不事事,姑無論,爲按道之列者,視民事如是歇後,豈不慨然之甚乎?欲待龔·黃而改量,則何異俟河之淸乎?河淸有期,龔·黃難得,今若先從最可爲處始手,則他邑諸倅,亦當能者屈而從之,不及者企而及之,其中不可堪者,又或從而藉此染指肥己者,道伯在焉,豈無小則糾飭,大則論勘之擧乎?然則爲之何難?是誠不爲,非不能也。量田一事,卽予爲小民,耿耿不置者,際聞卿言,亦有面諭於畿伯者,以卿所奏,出擧條,令廟堂,嚴飭京畿及嶺·湖南,最可着手處,先卽着手,形止狀聞。久於其任,然後視若已事,可責成效,改量邑報來後,該道道臣,畢役前,雖準瓜切勿遞易,守令,則尤異於道伯,執摠應稅,無民怨民弊,然後始令道伯,狀請遷轉。雖以向來居昌倅言之,臺彈迭起,一倂勿問,竟責其成效,苟或無不法而有浮謗者,朝廷亦豈無照燭之道乎?竝以此意,預各知悉。三道外諸道,豈可以不爲擧論,仍而置之?前此朝令,不啻申勤,當爲處,卽當爲之,亦何可更煩朝令乎?此意,亦令知悉,可也。出擧條命益運書傳敎曰,同副承旨,聞有實故,許遞,前望單子入之,待下批牌招察任。仍命退,諸臣承史以次退出。
上在昌德宮。停常參·經筵。
李敏采啓曰,來二十一日朝參日次,而國忌齋戒相値,頉稟之意,敢啓。傳曰,知道。
李益運啓曰,來二十一日輪對日次,而國忌齋戒相値,頉稟之意,敢啓。傳曰,知道。
傳于李致中曰,右承旨入侍。
假注書鄭文始改差,代以李海隣爲假注書。
李致中啓曰,假注書李海隣,時無職名,令該曹依例付軍職,冠帶常仕,何如?傳曰,允。
傳于李敏采曰,安胎使留待。
傳于李敏采曰,安胎使入侍。
兵曹口傳政事,副司直單鄭大容。
承旨前望單子入之,李祖承落點。
傳于柳文養曰,軍士房承旨入侍。
以副校理李殷模·金翰東,修撰林道浩,副修撰李普天·尹序東牌不進罷職傳旨,傳于李益運曰,只推。
以忠淸監司鄭存中狀啓,各營將巡點,特爲停止,令廟堂稟旨施行事,傳于李祖承曰,依狀請施行,他道行操處,巡點停止,亦依湖西例爲之事,令廟堂分付,此後諸道行操之時,巡點不必疊行,此意亦令廟堂知悉。
以平安兵使李得濟狀啓,乫軒洞權管李震爀,今旣有頉,遞職嚴棍一款,何以爲之事,傳于李敏采曰,因私故遞去之人,分揀事,回諭。
柳文養,以吏批言啓曰,胎封監役都差使員報恩縣監金載翼加資事,命下矣。未及資窮,又未經準職,何以爲之?敢稟。傳曰,加資。
有政。吏批,判書洪良浩進,參判徐鼎修進,參議未差,右承旨李敏采進。以李勉兢爲吏曹參議,金光默爲禮曹參判,洪檢爲右尹,尹東晩爲兵曹參知,監役宋煥章,氷庫別檢南鶴玄,相換。成均博士單李彙,學正單安邁權·李益烈,學諭單柳楨·韓啓翼,行副司直吳載純,今加崇祿,加資事承傳,報恩縣監金載翼今嘉通政,加資事承傳。
兵批,判書李進,參判洪文泳病,參議李師濂入直,參知未差,同副承旨柳文養進。副司直單洪秉纘·閔台爀·曺允大·洪義榮。
柳文養,以兵曹言啓曰,卽接宣傳官廳牒報,則凡於公故各差備,行首宣傳官,劃出擧行,自來古規,而今月初八日春塘臺侍衛時差備記,如例劃出矣。當日宣傳官梁埉,不用元差備件,別成他件,以行首之自劃樣爲言。蓋行首之所劃出,如有未盡處,則往復變通,何所不可,而初無一次往復,無難擅改少無顧忌,事體乖當,莫重公故,擧行若是無嚴,此以置之,廳風之倒置,奉公之疎忽,誠非細慮。宣傳官梁埉,卽速啓罷,以存廳規云。該廳報辭,旣如是深峻,原其事實,亦異於尋常做錯,宣傳官梁埉,汰去,何如?傳曰,無論事實之果然與否,本廳古風,莫過於尊先進,右位猶然,況廳首乎?梁埉所爲,極爲駭悖,依施,雖以所謂廳首言之,旣有是事,則初八日之事,始於十二日枚報,抑何意思乎?近來宣傳官,不擇莫甚,傳命則期期如啞漢,擧行則昧昧如癡人,不識形名,不及於營校,不卞傳告,反遜於習讀,試射前日,特命申飭劃出,而今因草記,招聞宣傳官,則所謂劃出者,非沒覺無知者,則皆是新入之人也。所謂行首,渠亦知嚴畏之心,則申飭之下,當初擧行,有若拔例陞擢者然,設令飭敎前劃出,宜卽登時釐正,乃反不自知罪,無難報本曹,以致登徹,以尊廳風之意,梁埉雖已處分,如許無形之廳首,拘於廳首之名,不爲擧論,有關紀綱。廳首李喆運,卿其決棍徵礪。登徹何等重大,則幺磨屑越之事,致煩酬應?副行首及其餘堂上宣傳官,竝汰去,若非圖囑,宜有劃出乎?申純·洪棆·具命德·李性林·趙恩錫,一倂令該廳,報本曹處置,此後更以不緊之事,無難報曹,不惟勿施,行首·副行首,決棍汰去,以徵猥越之習,可也。
兵曹口傳政事,以具紞爲宣傳官。
兵曹口傳政事,以朴孝晉·吳載光爲宣傳官。
李祖承,以戶曹言啓曰,安胎時,京鄕吏隷·工匠等,令該曹該道,從厚施賞,草記狀聞事,命下矣。問于該監,則自京隨往者,只是香陪兼陪書員一人,奏時書員一人云,各木貳疋·布貮疋·米參斗,參考前例,從厚題給,而鄕吏隷·工匠,則從厚施賞後,狀聞事,分付該道之意,敢啓。傳曰,知道。
柳文養,以禁衛營言啓曰,本營中軍李漢泰,身病甚重,勢難察任,改差,何如?傳曰,允。
兵曹口傳政事,以洪和輔爲禁衛中軍。
柳文養,以守禦廳言啓曰,廣州兩面之劃付水原後,兩面軍丁四百六十七名,旣許頉給,則各樣身米二百十四石零之入於支放者,勢當給代,而區劃之道,與畿伯·廣尹,相議草記事,臣旣承筵敎矣。退而相議,京畿監司臣金思穆,廣州府尹臣洪聖淵,皆以爲多般商量,無他善策,還耗添餉條三百石中,或推移以給,不然則元軍餉中,限二千餘石加分,以其耗二百餘石,推移充代,則或可無弊云,而臣昌順以爲,添餉與加分,雖或可以充代,若値停退之時,則添餉,便是無麫之不托。當此軫弊之時,加分亦涉爲民之痼瘼,而其流之害,必將至於割出元餉,以爲充補之計,如此則軍餉之日縮,可立而待,恐非善策。兩西小米,各一千餘石,劃付本廳,以爲令本道,逐年還分取耗二百餘石,使之作錢上來,移貿大米,以爲給代之地,則似或無弊,而若以海西穀簿,元來不敷,又此加劃,有所難便,則就關西小米加分耗條中,三百石,年年劃給,則在公旣無所損,給代亦可充數,就此諸條,令廟堂稟旨分付,何如?傳曰,原餉加分,則貽廣民還多之弊,兩西穀物加劃,則添數發賣,亦有弊焉,莫如本廳間手添餉條中,稱此數除出給代。近來添餉,有名無實,雖添餉易歸於未捧,以此以彼,以添餉條給代,爲兩便,依此擧行,可也。
柳文養,以武一所試官意啓曰,今日臣所,平明開場,木箭自玄字,仍爲試取之意,敢啓。傳曰,知道。
柳文養,以武二所試官意啓曰,臣所,今日平明開坐,自玄字木箭,仍爲試取之意,敢啓。傳曰,知道。
柳文養,以武一所試官意啓曰,今日臣所,木箭應射擧子,自玄字至洪字,二百四十人內,具三矢入格二十四人,二矢入格十七人,一矢入格三十四人,昨日入格八十一人,合爲入格一百五十六人,而日暮姑停之意,敢啓。傳曰,知道。
柳文養,以武二所試官之意啓曰,臣所,今日自玄字,至荒字木箭應射擧子二百九十人內,三矢入格二十四人,二矢入格三十一人,一矢入格三十二人,昨日入格六十三人,合爲入格一百五十人,日暮姑停之意,敢啓。傳曰,知道。
江華留守申大升狀啓,月串僉使柳進等,人物拯活事啓,柳進等之拯活人命,其勞可尙,何待回啓?依法典,施以加資之典爲旀,其中軍官宋載東之見十餘人命蟻附帆席,渠能捨命趕入,全數活出,豈可以數名之未準法式,置之勿論乎?一體加資,以示奬勵之意爲旀,沿邊似此出義氣活人命,必不止於沁都,則前下飭諭,何等諄複,而伊後無一人報來?甚至昨年灣府將校拯活事,最晩聞之,有所施賞,卽此可以反隅於他道是如乎,拯活加資,無異捉虎,虛實雖多相蒙,近來則全然無論,有飭諭,亦不報聞,眞所謂過恭非體也,因噎廢食也。更令該曹,申飭諸道水使·兼水使等處爲良如敎。
庚戌八月十七日辰時,上御重熙堂。右承旨入侍時,右承旨李益運,假注書鄭文始,記注官白慶楷·金鳳顯,以次進伏訖。益運曰,同罪未敍人,隨卽提稟事,曾有曾定式矣,前禮曹判書朴宗岳,參判呂善亨,俱已蒙敍,而前參議李性吾,尙在罷散中,故敢此仰達矣。上曰,一體敍用,可也。出擧條命益運,讀公事,書判付訖。仍命退,承史以次退出。
庚戌八月十七日午時,上御重熙堂。安胎使入侍時,行左承旨李祖承,記事官徐有聞,記注官白慶楷·金鳳顯,安胎使吳載純,以次進伏訖。上曰,何以往來乎?載純曰,歡忭之極,不知行役之爲勞,而往返矣。上曰,胎峯果如何耶?載純曰,峯巒佳麗,山拱水抱,雖以凡眼見之,亦知其吉地,且安胎時,日氣甚好,事事慶忭,不可勝達矣。上曰,卿必勞憊,早退,可也。載純承命退出。上曰,同副承旨入侍。出榻敎賤臣承命出,與同副承旨柳文養,偕入進伏。命文養書傳敎曰,水原新劃付廣州兩面所在軍額四百六十七名,所收身米二百餘石,竝蕩滌,在兩面民,比未移屬前,可謂快得脫濕,此意令本府使知悉,曉諭民人,皆得以安堵樂生。雖以本府言之,得此許多閒丁,此後使用之際,深念新付之異於元居,各別顧見撫摩,雖不得不充丁,切勿如前夥多,俾有特諭之實效事,下諭于本道伯及本府使。又命書傳敎曰,監試初試出榜之太近,日前試官入侍也,以文科初試之緩緩出榜,有所下敎,而傳謄書手,今番則亦令拔例,多數定送,書手亦人耳,欲令容旋,此蓋今科事事便好之意也。然則考券,必須緩緩,書手旣多,又不若已前之紛拿,令廟堂嚴飭兩所主掌官處,仍令試官知悉,依此擧行,而若此則設場多日應辦侵漁之弊,在所當禁,亦令廟堂申飭。又命書傳敎曰,安胎使吳載純,監役兼都差使員報恩縣監金載翼,竝加資,陪胎官趙憲澤相當職除授,本道伯鄭存中,虎皮一令賜給,鄕看役將校,令道伯拔例陞差,京鄕吏隷工匠等,令該曹該道,從厚施賞,草記狀聞事,分付。又命書傳敎曰,政官牌招開政。命退,承史以次退出。
庚戌八月十七日申時,上御重熙堂。軍士房承旨入侍時,同副承旨柳文養,假注書李海隣,記注官白慶楷·金鳳顯,以次進伏訖。上命書榻敎曰,宣傳官梁埉·柳仁喆·吳載重,汰去之代,令該曹口傳擇差。上曰,王大妃殿進御加味六君子湯停止。出榻敎文養曰,今日內閣入直,卽檢校直閣鄭大容,而閣吏,以檢校直閣鄭東後,誤爲書送,莫重省記,致有換塡入啓之擧,事之駭然,莫此爲甚。省記則更爲書入,而入直閣臣,不能察飭之失,在所難免,推考,下吏,令攸司科治,何如?上曰,依爲之。出擧條命退,承史以次退出。
上在昌德宮。停常參·經筵。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李致中曰,左承旨入侍。
傳于李祖承曰,當該入直堂上許遞。
以黃海監司李時秀狀啓,四色醢封進次數弊瘼有無,詳探狀聞事,傳于柳文養曰,竝依狀請施行,次數則甘冬醢·細蝦醢,以三次,永爲定式,蝦卵則此後勿爲封進事,分付。
柳文養,以兵曹言啓曰,依傳敎,行首宣傳官李喆運,決棍十度之意,敢啓。傳曰,知道。
柳文養,以兵曹言啓曰,昨日本曹草記,宣傳官梁埉汰去事,批旨內,申純·洪棆·具命德·李性林·趙恩錫,報兵曹處之事,旣有下敎,方在待勘之中,則今日監軍省記,申純等,肆然書入,致勤飭敎,事之駭然,莫此爲甚。座目行首宣傳官李商一,朔掌務宣傳官柳漢源,竝汰去,令該府,拿問嚴勘,何如?傳曰,與前草記中申純等汰去事,亦近無味,一竝降定各道參軍,逐日巡山,來頭摘奸,萬一執頉,當各別處分,以此嚴飭。參軍係是參下窠,其中李商一·申純,卽參上,降定挾輦槍劍哨官,而許多加設,纔已區處,又豈可多出初仕窠乎?宣傳官見窠,今番則姑以參上,一竝口傳差出,可也。
柳文養以武一所試官意啓曰,臣所今日平明開場,木箭自荒字,仍爲試取之意,敢啓。傳曰,知道。
柳文養,以武二所試官意啓曰,臣所今日平明開坐,自日字,木箭仍爲試取之意,敢啓,傳曰,知道。
柳文養,以武一所試官意啓曰,今日臣所,木箭應射擧子,自荒字至月字半字,一百六十三人內,具三矢入格六人,二矢入格十七人,一矢入格十七人,昨日入格七十五人,再昨日入格八十一人,合爲入格一百九十六人,未入格三百十七人,而木箭纔已畢試,仍自天字,鐵箭試取之意,敢啓。傳曰,知道。
柳文養,以武二所試官意啓曰,臣所,今日自日字至昗字半字,木箭應射擧子一百九十六人內,三矢入格二十六人,二矢入格二十三人,一矢入格二十七人,昨日入格八十七人,再昨日入格六十三人,合爲入格二百二十六人,木箭旣已畢射,鐵箭鱗次試取之意,敢啓。傳曰,知道。
柳文養,以武一所試官意啓曰,今日臣所鐵箭應射擧子,自天字至地字,七十六人內,具三矢入格五十六人,二矢入格十一人,一矢入格三人,合爲入格七十人,而日暮姑停之意,敢啓。傳曰,知道。
柳文養,以武二所試官意啓曰,臣所鐵箭應射擧子二百二十六人內,今日試取入格三十四人,未及試取一百九十二人,日暮姑停之意,敢啓。傳曰,知道。
上在昌德宮。停常參·經筵。
趙尙鎭啓曰,吏曹參議李勉兢除拜後,過三日不爲出肅,依定式,推考警責,仍卽牌招察任,何如?傳曰,允。
安廷玹啓曰,大司憲尹尙東,執義申禹相,掌令任長源,持平洪克浩·李鎭宅,牌招啓辭未下,掌令閔彝顯在外,監察茶時之意,敢啓。傳曰,知道。
安廷玹啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
安廷玹啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
傳于安廷玹曰,審理有旨祗受,狀啓還下送,不爲稟,經先下送,該房承旨罷職,在院承旨遞差,雖以申言之,昨日雖不仕進,今日不卽警咳,亦爲遞差。
傳于安廷玹曰,承旨前望單子入之,待下批牌招察任。
承旨前望單子入之,趙尙鎭·權·沈晉賢·金履正·尹行任·安廷玹落點。
傳于安廷玹曰,同副承旨入侍。
傳于趙尙鎭曰,兵曹參知前望單子入之,
兵曹參知前望單子入之,姜彝正落點。
以吏曹參議李勉兢牌不進罷職傳旨,傳于趙尙鎭曰,只推。
傳于金履正曰,左副承旨入侍。
趙尙鎭啓曰,行左承旨權,時在京畿抱川地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,洪明浩·徐美修落點。
尹行任啓曰,新除授同副承旨徐美修,以前任穩城府使,方在解由未出中,何以爲之?敢稟。傳曰,勿施,前望單子入之,待下批牌招察任。
承旨前望單子入之,申耆落點。
以承旨房望,傳于尹行任曰,仍兵,刑換房。
傳于尹行任曰,右承旨入侍。
傳于尹行任曰,試所進去宣傳官,口傳相換。
兵曹口傳政事,監察李厚培,宣傳官李仁達相換,工曹佐郞白泳鎭,宣傳官李海範相換。
以李東善囚單子,傳于安廷玹曰,附過放送。
以原春監司尹師國狀啓,御寶僞造罪人僧泄訓,更加嚴刑得情事,傳于尹行任曰,疑則疑矣,疑輕之典,用於償命之三尺,況僞造之罪乎?嚴刑三次,次次準三次,永定殘寺僧事,回諭。
兵曹口傳政事,以李周鳳·吳應常·具絳·姜彙喆·金鎭鼎·具縉·李膺福爲宣傳官,東道參軍單洪棆,西道參軍單具命德,南道參軍單李性冉,北道參軍單趙恩錫。
兵曹口傳政事,西道參軍單柳漢源,加設。
以平安監司沈頤之狀啓,安州等邑應資老人開錄事,傳于安廷玹曰,口傳下批。
傳于趙尙鎭曰,政官牌招開政。
金履正啓曰,卽者觀象監官員來言,明日雜科初試,本監提調,當爲備員進參,而一提調李命植,以其身病,不得進參云,卽爲牌招,使之進參,何如?傳曰,許遞,今日政差出。
有政。吏批,判書洪良浩進,參判徐鼎修進,參議李勉兢牌不進,右承旨金履正進。以徐命善爲司譯都提調,鄭東浚爲典醫提調,趙鼎鎭爲司譯提調,吳載純爲觀象監提調,李顯采爲典籍,月串僉使柳進,今加嘉善,加資事承傳,前察訪柳綵,復官爵事承傳。
兵批,判書李進,參判洪文泳病,參議姜彝正病,參知尹東晩入直,同副承旨安廷玹進。以徐有和爲宣傳官,趙彦彬爲五衛將,趙寬玉爲景福將,李蓍漢爲武兼,副護軍單黃基正·劉大鉉,副司直單李性吾,額外內禁衛李殷錫,前僉使高達門,以上今加折衝,加資事承傳。
以軍器正望筒,傳于趙尙鎭曰,都事沈能寬,以東班職入於副正望,卽罕見之例,向者已有申飭,今則雖羹於副正望,非此人,豈無可合之人?此望筒勿施,更爲擬入,此後軍器正西班實職,或東班內外職履歷已準人,通擬此等名器,豈可番番新通乎?依各司正例,訓鍊正已通人,通融擬入事,定式。
吏批,再政。以李堯憲爲軍器正,安任權爲奉常主簿。
兵批,再政。以李晉秀爲訓鍊正,崔溪爲龍津萬戶。
安廷玹啓曰,卽者典醫監官員來言,明日雜科初試,提調當爲備員進參,而提調鄭東浚,以其身病,不得進參云,卽爲牌招,使之進參,何如?傳曰,許遞,前望單子入之,
典醫監提調前望單子入之,金魯永落點。
司譯提調前望單子入之,趙尙鎭·李祖承落點。
安廷玹啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
安廷玹,以弘文館言啓曰,副校理李殷模·金翰東,修撰林道浩,副修撰尹序東·李普天,旣有只推之命,竝卽牌招察任,何如?傳曰,允。
以副校理李殷模·金翰東,修撰林道浩,副修撰尹序東·李普天牌不進罷職傳旨,傳于尹行任曰,只推。
尹行任,以弘文館言啓曰,副校理李殷模·金翰東,修撰林道浩,副修撰尹序東·李普天,旣有只推之命,竝卽牌招察任,何如?傳曰,允。
安廷玹,以吏曹言啓曰,成均館典籍李德淵,除拜後,過限未肅拜,依例改差,何如?傳曰,允。
金履正,以戶曹言啓曰,今此增廣別試武一所主掌官軍器寺正李周鳳,移拜宣傳官,以本寺僉正洪昌猷,代差擧行之意,敢啓。傳曰,知道。
安廷玹,以兵曹言啓曰,卽接宣傳官廳牒報,則每當公故,廳首劃出各差備,使之擧行,乃是廳規,至於承傳。傳命重任,而今月初八日,內禁衛試射時,加承傳未愼擇出,至承嚴敎矣,伊日劃出承傳諸人,或新入或昧事者,而不思辭遜,遽然冒當,以至生事,由前由後,莫非加承傳五人之過失。宣傳官申純·洪綸·具命德·趙恩錫·李性林等,卽速草記汰去云。宣傳官承傳擧行,何等緊重之任,則當初劃出,已涉不擇,而渠輩之遽然冒當,亦甚可駭,此等愚昧之人,不可置之於近侍之列。宣傳官申純·洪綸·具命德·趙恩錫·李性林等,竝汰去,何如?傳曰,行首宣傳官,今日所爲,萬萬痛惡,雖百倍勝於渠之武將,有罪則決棍,自是常例。申純等,令該廳報兵曹事,命定後,渠敢稱以惶悚,偃處闕外,過午終不一會,如許癡濫放恣之習,前所未聞,待飭敎始乃爲之,如渠無嚴,自有武弁以來初聞。若此則行首宣傳官,不得決棍乎,特敎處分之下,雖文宰,不敢引義,渠焉敢爲此乎?今則廳會,旣令自渠乎爲之,始可以處分矣,不能促飭,卿亦難免其責,從重推考。卿則有威誼,如是顧藉乎?卽令訓將李喆運,決棍十度,仍令刊去仕籍,以懲無嚴之習,可也。
尹行任,以兵曹言啓曰,今八月二十日,文臣朔試射日次,而慕華館訓鍊院,武科初試設場,故不得設行之意,敢啓。傳曰,知道。
安廷玹,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金履正,以備邊司言啓曰,卽見忠淸水使柳文植狀啓,則以爲今秋安興城操,依例會操次,所屬各邑,發傳令知委,而守城將巡點,一體擧行事,令廟堂,稟旨分付矣。行操之年,勿爲巡點,纔因下敎,定式行會矣,城將巡點,亦無可論,一體停止事,分付之意,敢啓。傳曰,知道。
安廷玹,以武一所試官意啓曰,臣所,今日平明開場,鐵箭自玄字,仍爲試取之意,敢啓。傳曰,知道。
安廷玹,以武二所試官意啓曰,臣所,今日平明開坐,自地字,鐵箭仍爲試取之意,敢啓。傳曰,知道。
安廷玹,以武一所試官意啓曰,今日臣所,鐵箭應射擧子,自玄字至月字半字,一百二十人內,具三矢入格六十六人,二矢入格三十人,一矢入格九人,昨日入格七十人,合爲入格一百七十五人,而鐵箭纔已畢試,仍自天字,片箭二貫革加設,合四貫革試取之意,敢啓。傳曰,知道。
安廷玹,以武二所試官意啓曰,今日自地字至昗字半字,鐵箭應射擧子一百九十二人內,三矢入格一百三十二人,二矢入格三十四人,一矢入格十一人,昨日入格三十四人,合爲入格二百十一人,鐵箭今已畢射,仍自天字,片箭加設二貫革,試取之意,敢啓。傳曰,知道。
安廷玹,以武一所試官意啓曰,今日臣所,片箭應射擧子,自天字至月字半字,一百七十五人內,貫一中邊一中一人,邊二中二人,貫一中一人,邊一中九人,入格合爲十三人,而片箭纔已畢試,仍自天字騎芻試取之意,敢啓。傳曰,知道。
尹行任,以武一所試官意啓曰,今日臣所,騎芻應射擧子,自天字至月字半字,一百七十五人內,三中一人,二中三人,一中十六人,合爲入格二十人,而日暮姑停之意,敢啓。傳曰,知道。
尹行任,以武二所試官意啓曰,臣所,片箭應射擧子二百二十六人內,今日試取入格十五人,未及試取一百十人,日暮姑停之意,敢啓。傳曰,知道。
安廷玹,以訓鍊都監言啓曰,本局哨官李蓍漢遷轉,代加設哨官李商一,陞實之意,敢啓。傳曰,知道。
安廷玹,以訓鍊都監言啓曰,依兵曹草記,批旨,前行首宣傳官李喆運,決棍十度之意,敢啓。傳曰,知道。
尹行任,以義禁府言啓曰,忠淸水使柳文植狀啓,據刑曹粘目內,瑞山前郡守許晪,時郡守李觀成等,移本府處之事,允下矣。許晪·李觀成,今方待命,竝卽拿囚之意,敢啓。傳曰,知道。
獻納權恢啓曰,請爲奴罪人金壽賢·河翼龍,竝令王府,設鞫得情,快正王法,請金甲島爲奴罪人克觀,古今島爲奴罪人克泰,更令王府,嚴鞫得情,快正王法,請逆賊尙魯,亟施孥戮之典。答院曰,不允。
義禁府啓目,庇仁前縣監李儒喆原情云云。問目內辭緣,專事粧,泛稱遲晩,刑推得情,何如?判付啓,未知事實之如何,本情之有無,道啓論列,何等狼藉,渠供指陳,亦近自首,而如渠殘弁,何之責之以懲一乎?本道五十餘州肥己者,決不止於一庇仁,則道伯之枉費力於此囚,足云不善思矣,然因公濟私云爾,則公法渠豈逭乎?持以宥配之會,姑不勘配,爲先從重勘律,如有功議,減等放送,以草記擧行爲良如敎。
義禁府啓目,瑞山前郡守許晪,時郡守李觀成等原情云云。問目內辭緣,泛稱遲晩,所當請刑是白乎矣,曾經侍從及宣傳官,勿爲請刑,載在大典通編,竝只議處何如?判付啓,竝只考律草記勘放爲有矣,功議區別,減等爲良如敎。
副司直金頤柱疏曰,伏以惟天惟祖宗,默垂眷佑,聖嗣篤降,丕號誕定,神人有托,兆庶係望,吾東方億萬年無疆之休,實基於斯。臣以多年病蟄之蹤,與於嵩呼之末,獲覩無前之大慶,粗伸無蹈之微忱,區區攢祝,曷有其極?仍伏念臣貞疾在身,寄命床笫,束帶供職,其勢末由,痿跛之狀,癃殘之形,不但通朝之所共悉,抑亦聖鑑之所俯燭。臣之所帶譯院·醫監兩提擧之任,皆有科試之責,而非比冗散之地,雖在無事之時,亦宜卽陳乞解之章,俾免瘝曠之罪,徒以猥屑爲懼,遂至虛縻此久,自顧慙恧,冞增惶蹙。今當慶科涓吉,試取定日,備員設行,曾有稟定,則雖使臣,可以强赴,兩處開場,同在一日,固無分進之勢,而況今臣病狀,近又添感,咳喘則拘攣有加,眩暈則昏瞀如墜,其何以按卷而能考閱,抽問而卞工拙也哉?且非暫時開坐,而當費四五日,則如臣癃病,尤難冒當之役也,旣無自力之望,合有變通之道,玆不得不疾聲仰籲於天地父母之前。伏乞聖明,俯賜諒察,及時竝改,使試事毋至有闕,仍治臣瀆擾之罪,以肅朝綱,千萬幸甚。以副司直金頤柱上疏,傳于尹行任曰,事勢然矣,許遞,與都提擧,今日政差出。
兵曹參議尹東晩疏曰,伏以惟天惟祖宗,默祐我宗祊,元嗣誕降,主鬯有托,上以供歡於殿宮,下以慰滿於臣庶,環東土數千里,凡有血氣,雖瘖聾跛躃,莫不惟呼舞蹈於休光協氣之中,如臣忝居世祿之末,蒙被國恩之重者,其欽忭慶祝,尤當如何?仍伏念臣謏才蔑識,百無收當,而前後恩造,罔非殿下陶甄之化,又於年前,得除西邑,將母赴任,專城便養,母子相對,無日不感祝聖恩。仁天雨露之澤,有若獨偏於臣身,而臣乃不孝無狀,罪逆至重,風樹莫攀,頑忍苟延,外除遽果,適當節日,往省先壠,忽於上來之路,伏承騎省新命,臣驚惶感激,淚下無從,手擎恩誥,奉檄無所,私以痛泣,直欲無生,當此邦慶無前之日,又以多年逖違之蹤,幸叨宿衛,獲近耿光,則揆以義分,豈不欲竭蹶趨承,少伸慶忭之忱,感頌之私,而孤露餘喘,萬念都灰,束帶彈冠,情有不忍。且臣歸自下邑,因居草土,解由之狀,尙未成出,則格例所在,自當應遞,官職去就,尤無可論。玆不得不冒入文字,仰瀆宸嚴,伏願聖明,俯垂諒察,將臣職名,特命照例遞改,以存公格,以安賤分,千萬至祝。以兵曹參議尹東晩上疏,傳于趙尙鎭曰,勿拘,原疏還給,牌招察任。
庚戌八月十九日辰時,上御重熙堂。同副承旨入侍時,同副承旨柳文養,假注書李海隣,記注官白慶楷·金鳳顯,以次進伏訖。上命書傳敎曰,因該營事從事官,發牌已久,而訓局從事官,則雖奉命在外,而禁營則文郞雖在外,自有武郞,而終不待令,極爲駭然。當該從事官,竝本職汰去,仍令該府,拿問處之。又命書傳敎曰,前右相,聞已搬往鄕廬,在京時刀圭所費,菽水難繼云,而下鄕之後,調度必多苟艱,令該邑,優送食物,仍令地方官存問。上曰,王大妃殿進御香橘飮,依前方一貼煎入。出榻敎命退,承史以次退出。
庚戌八月十九日未時,上御重熙堂。左副承旨入侍時,左副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,敎試與本職相妨,司譯提調中兼帶禮刑曹堂上者,提調許遞,前望單子入之。命讀公事,書判付訖。命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣體何如?臣等不任區區伏慮,敢來問安,竝此仰稟。答曰,知道。慈殿·慈宮氣體一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
傳于申耆曰,大臣·備局堂上,引見。
趙尙鎭啓曰,臣今日以司譯提調,雜科進去下直之意,敢啓。傳曰,知道。
傳于尹行任曰,右副承旨入侍。
申耆啓曰,命召親納,自是例也,而前御營大將李柱國,謂有身病,使其將校替納,事甚未安,推考,何如?傳曰,允。
備邊司薦望,以李漢豐爲御營大將。
金履正啓曰,摠戎使李漢豐,移拜御營大將矣,將兵之任,不可一刻無摠察之人,何以爲之?敢稟。傳曰,守禦使兼察。
洪明浩啓曰,摠戎使,以守禦使兼察事,命下矣。守禦使鄭昌順,卽爲牌招,以爲聽傳敎之地,何如?傳曰,允。
備邊司薦望,以李邦一爲摠戎使。
洪明浩啓曰,新除授摠戎使李邦一,卽爲牌招,密符及敎諭書,傳授,何如?傳曰,允。
以副校理李殷模·金翰東,修撰林道浩,副修撰尹序東·李普天,牌不進罷職傳旨,傳于申耆曰,只推。
以平安監司沈頤之狀啓,安州囚金勗一獄事,具意見論理馳啓事,傳于申耆曰,安州囚金勗一事,觀於該牧採陳輿論之報,邑人之一辭訟其瞹昧之冤者,勗一本情之容有可恕,據此足決,邑報所謂因憐生疑云云。亦可謂覷得眞境,疑輕之典,何必持難?令該牧使,嚴刑放送事,令該曹,卽爲分付道臣處。
以平安監司沈頤之啓本,道內未錄啓罪人十八名中,可合傅生者六名,分付放送,實因詞證,俱爲明的者十二名,錄啓事,判付內啓下刑曹爲旀,其中江界囚李正燁之獄,狼藉無可疑,而其子負去其父之際,失足仆地,腦右觸石作孔云,被打傷處,固非一二處,而腦折或爲添病之端乎?卿其後同推時,令該府使,出意見査問,仍以邑中輿論,各別詳探,論理報來後狀聞爲旀,龍岡囚金奉八之獄,不過因醉相鬪,而鬧端起於死者,死者生時,酗酒鬪鬨,自是伎倆,觀於文案所在供招,亦可推知,渠之死,渠之自取兺不喩,設令奉八,有足踢之擧,一次揮足,豈至於殺死乎?渠常溺於酒,作一糠塊腸肚不完,退踢卽斃,亦非渠自取乎?且考屍帳,則痕損只是肚下一庫,而無微主主硬等語,如非檢案之疎漏,亦屬執疑之一端是置,似此可生不可生之獄,皆傅生典,況此獄之尤可傅生乎?奉八身乙特放,檢案疎漏委折,卿其査處爲旀,祥原囚權順三之獄,肩胛肐肘與右眉上左膝上,皮損而色黯,俱謂之疑主,則傷處無一分可疑,然死者醉,打者醉,由於因醉鬪鬨,似無別般用意之跡。觀於順三妻全女之供,渠與死者,曾有私奸云,而甚至曰,本夫奸夫,所重雖別,而情分則一也云爾,則順三雖甚癡殘,而亦豈全然無憤嫉之心?平時齎憤,乘醉毒打,固不是異事兺不喩,若使順三,有一分血氣而直殺奸夫,其罪豈至於一律乎?且干犯言之,守元·洸德等之果不犯手,亦無明證,然則正犯未必全歸於順三,檢官結語,甚精詳是置,以此以彼,順三可生,順三身乙,特放爲旀,咸從囚李龍采之獄,泥醉之中,不卞人鬼,以刃向人,因以致命,不但情或可原,過誤之律,於渠近之,他道似此之囚,亦溥生科,龍采身乙,特放爲旀,雲山囚安如坤之獄,設令不堪義蕃批渠頰之憤,直前向打,竟使義蕃致斃,則無論器仗之扇與椎,義蕃之死,由於如坤,如坤於此,亦不敢發明,自初檢至今同推,一辭自服兺除良,語到渠兄如峀與渠姪起男,爲之極口分疏,渠必自當之不已,足可見良心之不泯是置,比之大丘徐膺復兄弟推死,不可同日而語是如乎,孰云嶺南鄒魯之鄕,關西弓馬之方乎?嶺南之恥關西能洗之,以朝家一視諸道之意,誠不覺爲之怡然,同氣間推死者,本情之當宥,而多般持難者,出於重倫常之意,則今於如坤本情之不當宥者,別施屈法之典,豈不爲風化之一助乎?如坤身乙,特爲減死放送,渠兄如峀段,果然無犯與否,固無論,設使眞箇無犯,渠於此獄,若曰,共犯云爾,則渠弟之死,可以救矣。且以渠之避死趨生之利害言之,渠雖自當而替當,亦多有隣里鄕黨之公是非,則豈不以渠爲善人,而衆口齊聲,訟渠冤而稱渠賢乎?如渠癡頑又或念不及此,至於本事干犯,自有渠弟難掩之跡,則干證指告,在於渠弟必不在於渠,渠之生亦不難知,則渠敢獨拔渠足,不恤渠弟之死,如渠兇悖之漢,殺亦無惜。如峀身乙,除尋常各別嚴刑,次次準三次,仍定道內苦役,俾遐陬民俗,知有人倫爲旀,平壤囚朴中興之獄,至親孀婦,受賂欲償於他人,其罪萬可殺,其心亦萬可殺,本犯之外,又犯殺獄,萬萬可殺,嚴飭訊推,斯速捧結案,斷不可已。然法律雖重,倫綱尤重,渠旣被縛於人,而渠子來救,解之也,渠子向縛者,極力猛打,卽天理人情之所當然。若猛打也,則洸獜之死,由於學良,若不猛打也,則洸獜之死,由於中興。爲其子見其父之被縛,命在於頃刻,而不猛打,寧有如許倫理乎?否則此獄下手,重當以學良論是置,觀此招供,學良萬可殺之罪,反有浮於中興是如乎,供中牛鞭一打之說,不可但以雍容言。於是乎倫理滅絶,卿其捉致營庭,先從學良,箇箇嚴訊,直捧正犯遲晩,仍又具格捧招以聞。法律比倫綱,猶屬第二件事,以此處分,頒之道內,使貿貿之俗,知有父父子子之倫爲旀,同府囚康乭男之獄,無一分可疑之端。旣曰,復讎云爾,則言之虛實,姑無論,爲檢官道伯者,一番覈其虛與實之何居,卽重倫理之一端,檢狀之無槪及,道題之無提到者,極甚未安。所謂渠母生前云云,渠言雖不足取信,旣有金宗德諸人,又或有乭男親屬及鄰里,何至於不爲究覈乎?此一疑各別詳覈後,枚擧報該曹,以爲稟處之地爲旀,同府囚金正宅之獄,一言而蔽之曰戲劇也,過誤也,無情中無情兺除良,渠自初犯自願償命,且觀起鬧之端,卽不過相好而相謔,彼以道里介欲打,而追至門外,則此以古密介,轉身而捍,其勢竟至誤撞晏害。此而成獄,其可曰,有飮恤之政乎?正宅身乙特放爲旀,寧邊囚車得祿之獄,渠以夫牛之漢,聞里人捉牛賊軌置速來見之之說,則渠之往見勢也,又聞如此賊漢,何以緩縛之說,則渠之緊縛又勢也,旣縛而見傍人打之,渠又助打,勢也勢也。牛賊之死,死於右三漢,可謂不死於得祿兺不喩,設令得祿,眞箇縛而打之,至於殺傷,法文內,家入之盜,殺無償命,此獄或似近之。眞贓有無,雖曰,不分明,隣人也傍人也,皆云竊渠牛之漢,則渠亦人耳,寧或無一言答應之理乎?得祿,優可傅生,得祿身乙放。同府囚安以卜之獄,諺所謂隣妬拔劍,卽此獄準備之語,昔在先朝己酉,鍾城人,有打其弟妻之奸夫,至於以繩絞殺,而其時判付,引卽其所竝殺者勿論之文,特命減死遠配,此豈非可引之例乎?以卜身乙放送爲旀,嘉山囚李天秋·金同之獄,天秋手犯而當前打,金同指揮而從後打。前伯,以手犯爲元犯,時伯以指揮爲元犯,兩者之間,孰果爲當,刑曹諸堂,取考文案,卽爲論理草記爲旀,德川囚李才京之獄,才京倡夫也,達巖馬徒也,同隨遊街之行,着處笙歌,有時醉戲,擾擾要要地,捉臂竭肩,不害爲同伴相好之情,而那知樂甕風入,翫景反爲殺景乎?蔽一言曰,戲殺也,邂逅殺也。此時此囚,宜置生科,才京身乙,特放爲旀,以此判付,令政院下諭爲良如敎。
以黃海監司李時秀啓本,應資老人姓名年歲,後錄馳啓事,傳于申耆曰,口傳下批。
金履正,以弘文館言啓曰,副校理李殷模·金翰東,修撰林道浩,副修撰尹序東·李普天,旣有只推之命,竝卽牌招察任,何如?傳曰,允。
金履正,以司譯院都提調意啓曰,雜科初試,今日開場,而本院提調李祖承,時無職名,令該曹口傳付軍職,以爲進參之地,何如?傳曰,允。
兵曹口傳政事,副司直單,李祖承。
申耆,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
金履正,以義禁府言啓曰,時囚罪人許晪·李觀成等,原情公事判付內,竝考律草記勘放攻議區別減等事,命下矣。許晪·李觀成等段,忠淸水使柳文植狀啓內,本郡龜船本板長槊之動退折傷者,爲三箇,右邊杉板之腐朽折傷者爲兩處,而船體亦多腐傷,故嚴問該船代將,則所告內,同船之限內腐傷,專由於第三改槊,不能堅緻之致,而赴操次,今月初一日發船,致結城地,竹島前洋,忽値獰風,掛嶼致傷云。怒濤所觸,雖非人力容爲,改槊時,若能堅造,則豈有限滿前致傷之理?不謹監造未滿限腐傷動退之守令論勘,載在法文,監造前郡守許晪,不謹董役之罪,在所難免。時郡守李觀成段,雖與監造有異,莫重戰器,若是致傷,則其常時不善檢飭之責,亦不可置而不論,竝令攸司稟處。罪取考律文,則大典通編兵船條有曰,守令戰船不謹監造,未滿限腐傷動退者,杖一百,大明律不應條有曰,凡不應得爲而爲之事理重者,杖八十,推斷條有曰,犯私罪,杖一百決杖,告身盡行追奪,雜令條有曰,王府結杖者,代以金贖矣。許晪以戰船不謹監造律,杖一百收贖,告身盡行追奪,而其祖源,揚武原從功臣云,功減一等,杖九十收贖,奪告身四等放送。李觀成,以不應爲事理重律,杖八十收贖,奪告身三等,而其七代祖更生,靖社原從功臣云,功減一等,杖七十收贖,奪告身二等,放送,何如?傳曰,允。時倅,別無可罪之端,以常時不能檢飭,拿處足矣。以公律勘放,使之當日還官,可也。
金履正,以義禁府言啓曰,李觀成,杖八十奪告身三等,功減一等,杖七十收贖,奪告身二等,放送草記批旨內,以公律勘放事,命下矣。李觀成,以公律,杖七十收贖之意,敢啓。傳曰,知道。
安廷鉉,以義禁府言啓曰,時囚罪人李儒喆,原情公事判付內,未知事實之如何,本情之有無,道啓論列,何等狼藉,渠供指陳,亦近自首,而如渠殘弁,何足責之以懲一乎?本道五十餘州肥己者,決不止於一庇仁,則道伯之枉費力於此囚,足云不善思矣。然因公濟私云爾,則公法渠豈逭乎?特以宥配之會,姑不勘配,爲先從重勘律,如有功議,減等放送,以草記擧行事,命下矣。取考律文,則大明律公式條有曰,假公營私者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,李儒喆,杖一百收贖,告身盡行追奪,而其十一代祖從生,敵愾功臣云,功減一等,杖九十收贖,奪告身四等,放送,何如?傳曰,允。
申耆,以武一所試官意啓曰,臣所,今日平明開場,自天子鳥銃二貫革加設,合四貫革,試取之意,敢啓。傳曰,知道。
申耆,以武一所試官意啓曰,今日臣所,鳥銃應放擧子,自天字至月字半字,一百七十五人內,貫邊中二人,邊二中二人,貫一中二人,邊一中十七人,合爲二十三人,騎槍則無應試之人,而各技纔已畢試,故今方計劃出榜,詣闕之意,敢啓。傳曰,知道。
申耆,以武二所試官意啓曰,臣所,今日平明開坐,自宇字,片箭,仍爲試取之意,敢啓。傳曰,知道。
申耆,以武二所試官意啓曰,臣所,今日自宇字至昗字半字,片箭應射擧子一百十人內,入格五人,昨日入格十五人,合爲入格二十人,片箭今已畢射,仍自天字,騎騶鱗次試取之意,敢啓。傳曰,知道。
申耆,以武二所試官意啓曰,臣所今日,自天字至昗字半字,騎騶應射擧子二百二十六人內,三中入格二人,二中入格八人,一中入格二十六人,合爲入格三十六人,騎騶今已畢試,仍自天子,鳥銃加設二貫革試取之意敢啓。傳曰,知道。
申耆,以武二所試官意啓曰,臣所今日,自天字至昗字半字,鳥銃應放擧子二百二十六人內,貫二中一人,邊二中五人,貫一中三人,邊一中二十一人,合爲入格三十人,鳥銃今已畢放,仍自天子,騎槍鱗次試取之意,敢啓。傳曰,知道。
申耆,以武二所試官意啓曰,臣所,今日騎槍應試擧子二百二十六人,無一人入格,各技皆已畢試,仍爲計劃,修正榜目之意,敢啓。傳曰,知道。
申耆,以武一所試官意啓曰,今日臣所,木箭應射擧子,自天字至玄字一百十人內,三矢三十二人,二矢二十一人,一矢二十八人,入格合爲八十一人,而玄字未畢試,日暮姑停之意,敢啓。傳曰,知道。
申耆,以二所試官意啓曰,臣所,天字至玄字,十人木箭應射擧子,合爲一百十人內,三矢入格二十五人,二矢入格二十一人,一矢入格十七人,入格合爲六十三人,日暮姑停之意,敢啓。傳曰,知道。
兵曹啓目,忠淸水營,今秋本營水操後,試射放時,韓山閑良金采中爲劃分居首,別單啓聞,令該曹,考例稟處亦爲白臥乎所,旣非法典所載,置之爲白乎旀,試藝居末邑鎭段,常時不能鍊習之責,不可無警,當該守令·邊將,竝推考,何如?判付啓,依回啓施行爲旀,居首者啓聞,必有已例而然,更爲査問後稟處爲良如敎。
刑曹啓目粘,罪人朴聖樑,御寶僞造節次,旣已箇箇承款,依例結案取招爲白有置,係是不待時處斬罪人,依新頒事目,照律報議政府,詳覆施行,何如?判付啓,一律一也,較之殺人償命,自有輕重,至於不待時,尤非可論於曠蕩之時兺不喩,推諉於安命寬,雖似死囚圖生之說,亦足爲一番究覈之端,烏有之命寬,何處喚出乎?以此以彼,用以次律不至於太屈法,尋常啓覆,似此罪囚,或傅生典,況此時乎?朴聖樑,加刑準三次,畿島永充奴役爲良如敎。
敎摠戎使李邦一書。王若曰,中宸聽鼙,政須宿望,北城授鉞,特宣恩音,予所簡心,僉曰熟手。眷彼畿右重鎭,莫如漢北一營,樓櫓對峙於南城,表裏險阻之足恃,關防較近於沁府,朝夕緩急之攸依,殆同兩局之設施,爲任最重。邇來百弊之叢集,是時屬誰?惟卿專業韜鈐,累膺旄鉞,聲績夙著於制閫,內外歷試之俱宜,委任寔重於登壇,前後眷注之冞篤。玆授卿以摠戎使,卿其祗服新命,勉殫舊猷,修城壘而實倉厫,須盡備桑土之略,繕器械而明組練,克思壯鎻錀之圖。於戲,宿趼復叨,佇見籌畫之得當,華誥誕降,宜體簡拔之出常,故玆敎示,想宜知悉。知製敎李錫夏製進
司直吳載純疏曰,伏以安貽之盛禮順成,無疆之景祿彌隆,臣民慶忭,中外惟均,而況臣猥忝任事之列,周旋董役之所,躬瞻吉氣之蔥籠,倍切微忱之歡抃。仍伏念臣之一時往役,不過臣子之常分,有何勞勩之可紀,而匪分寵資,遽下夢想之外,臣始焉榮感,繼以惶蹙,歷累日而罔知所以措躬也。噫,臣庸愚無似,濫沐洪造,前後歷揚,罔非踰分,深恩厚澤,偏被臣身,而至若數朔之內,超陞二資,尤是異渥。歷數廷臣,膺是恩造者,亦鮮其人,臣之過福招災,姑舍勿論,其於玷名器而駭物情,何哉?感惶之極,雖不得不祗肅恩命,揆分度義,實難晏然因冒,玆敢略控短章,仰暴至懇。伏乞天地父母,特垂矜諒,亟收臣新授資秩,以終生成之澤,千萬至祝。答曰,省疏具悉。陞資,卽循彝典,卿其勿辭行公。
庚戌八月二十日辰時,上御熙政堂。大臣·備局堂上引見入侍時,左議政蔡濟恭,左參贊金華鎭,行司直鄭昌順,行戶曹判書鄭民始,行副司直鄭好仁·李秉模,訓鍊都正徐有大,行副司直李漢豐,持平李鎭宅,校理李貞運,正言尹悌東,修撰李錫夏,左副承旨申耆,假注書李海隣,事變假注書金羲淳,記注官白慶楷·金鳳顯,以次進伏訖。濟恭曰,秋意乍涼,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,今番奉審園所時,新種樹木,所見,何如?濟恭曰,樹木以種密之故,間或有枯損,而至於檜木,則尤多枯損矣。上曰,然則加種好耶?濟恭曰,當初種之太密,故反有欲速不達之患,此後則務精而不必務多矣。造泡寺役事,今幾垂畢,基址果好,觀瞻亦壯,所作甚爲精緻堅固矣。聞曺允植言,寺刹例有四天王,而今欲創建,則更費萬餘兩然後,可以爲之,不但物力之多入,反爲寺中之後弊,此則置之無妨,而其樓前旣甚廣闊,建三門及左右行廊,然後可以周蔽前面,或於動駕時且爲人馬容接之所,則甚好,而不能自斷云矣。上曰,依此爲之之意,回報,可也。濟恭曰,新邑內人家,今則已爲櫛比,五里程之間,幾乎接屋,而尙有新接意思,假家墻垣,未免草創,此則年久之後,漸成貌樣矣。瓦家不過十餘,若添之爲百餘戶,則好矣,而燔瓦甚艱,材木亦貴,且所居者,多是窮儒,此等事實難猝辦,若使中路富人等,移居則尤可好矣。上曰,此輩有所利益,然後當爲願居矣。濟恭曰,然矣。上曰,築室儒生,多在京中,應製令下之後,臨時下去,此非奠居之本意矣。濟恭曰,此誠然矣,而新接之初,姑無田畓,則實難糊口,其勢固不得不往來,而若至數年,則皆將奠居,而無往來之弊矣。上曰,次對爲之。濟恭曰,此前義州府尹李頤祥所啓也。以爲江界火田之稅,只緣比摠,白地徵稅,民間稱冤,亦甚愍惻,勿拘比摠之數,只令隨起隨捧,則民無呼冤之弊,而乃若貂鼠,則守令徵稅,自是禁令,而或不無犯科之弊,竝令道臣,各別申飭爲辭矣。雖原田,一遇凶歉,則朝家從以給災,無使白徵,此隨起隨稅之義也,況火田之此墾彼陳,逐歲無常,比摠之規,未知緣何而出,而其爲窮民呼冤之端,槪可想矣。此後則勿拘比摠,隨起隨稅之意,各別申飭,至於貂鼠之稅,有關貪墨,令道臣,另加禁飭,俾有江民一分之益,恐不可已矣。上曰,依爲之。出擧條濟恭曰,梁山郡守南鶴聞上疏批旨,有竝令廟堂,論理回啓之命矣。取見其疏本,則其一,本郡軍保中,旣骨與久逃者,合爲三百三十五名,而皆令責代本里,計戶收布,窮貪者辦備無路,遂至轉徙,目下矯救之策,有三,曰査正也,戶錢也,移送也。所謂査定與戶錢云者,事係通變,固何敢望其必用,而至於移送云者,粵在戊午,因道臣狀啓,移送百餘名軍丁於安東等邑,今以三百餘名逃故,折半移送於各邑中軍少處事也。本邑軍保之旣骨久逃,其弊至此,則任分憂者,安敢不一番釐正,而所論三條中,戶錢雖曰對症,七十州所不行之事,不可引西關一二邑例,遽然創行。移送雖有前例,方今軍保之弊,無邑不然,減此增彼,非所可論,惟有査定一事,最是可行。守令,若目中只見得可哀徵骨,不以自己致謗爲念,則梁山雖曰小邑,許多投托巧作名色之類,一一査括,則三百餘數,何患於不能充補乎?旣以査正二字,顯言於上徹之疏,終若無所猷爲而歸,則是行不顧言也,各別申飭,俾有實效宜矣。上曰,依爲之。濟恭曰,其一,本郡所在船八十餘隻,皆是均廳案付收稅者,而近因松禁切嚴,年久腐傷,無路改備,梢工失業,逃散相繼,境內封山中風落自枯松,自水營,遣裨烙印,使不得遷動,合爲三百五十餘株,自至於腐壞無用,雖令船人輸取枯松,偸斫他松,斷無是慮,特寬禁令,使有用之材,無至終棄定稅之船,得免白徵事也。近來禁令解弛,松山大抵童濯,此實大可悶事,廟堂之申飭沿邑,使自枯與風落者,自朽山中,無敢犯手者,蓋亦不得已也,令出數年,旋又闊狹,事極重難,而有用之終作無用,旣甚可惜。且私船,如不得此,則一番腐朽之後,實無更造之望,畢竟均稅之白徵,勢所難免,旣知如此,而猶且防塞,是豈爲民通變之政乎?三百五十餘數,旣已昭載文字,雖令斫補船用,帥臣本官,豈不痛自檢察,以防濫及生松之弊乎?特爲許施,恐無不可矣。上曰,依爲之。濟恭曰,其一,目今米價日踊,登場後則不無太賤之慮,內而錢布衙門,外而營邑,皆令辦備財貨,貿置各穀,誠爲得宜,而本邑財力,莫能措手,明春還穀,法留外加留數千餘石,以待嗣歲事也。聞嶺邑秋事大熟,明年還穀,民之不爲願受者必多矣,爲嗣歲儲蓄之論,誠甚得宜,以數千石左右,量宜加留,依疏辭許施,恐無不可矣。上曰,依爲之。濟恭曰,其一,本郡水害,自古有之,堰築崩頹,比歲失稔,每當春初,境內民人,竝力修築,而丁夫數少,役處浩多,畢竟徒勞而無益,若不趁今大擧完築,則數年之間,將有闔郡陸沈之慮,乞令道臣,區劃四鄰邑百里內民丁,趁開春一齊赴役,使一邑之民,得免爲魚事也。沿邑水患,不可不念,況有先朝已行之事,使道臣,量其容入,趁明春調發隣近邑六七十里內民丁,以爲修築敗堰,預防前頭墊沒之患,恐宜矣。上曰,依爲之。出擧條濟恭曰,軍餉居末拿問,居二決杖,居三推考,還上居末決杖,居二推考,居三勿論,已有原事目,還上未準捧居末拿問,而若邊地守令,則依前決杖事,載在通編矣。咸鏡前監司李秉模,平安前監司鄭昌聖,京畿前監司徐有防,忠淸前監司權,竝以元還上交濟穀,軍餉舊還上舊軍餉,居末居二守令·邊將,分等指名狀啓,而係是宥旨前事,合有分揀之道,故敢達矣。上曰,依爲之。出擧條濟恭曰,此黃海監司李時秀狀啓也。以爲本道內奴婢宣頭案所錄,百餘歲八九十歲之類,不過爲考現在奴婢之根派,未嘗有過限不頉徵貢稱冤者。至於宣頭案修正時,口錢名色,無論奴婢,除老除及年未滿者外,皆出五錢,以爲案冊修正之資,而奴婢數多之邑,雖或有餘,奴婢數少之邑,反或不足,今若一例減捧,則不足之邑,當益不足,如欲或減或不減,則一道之內,所捧之多寡不同,必有稱冤之端,請令廟堂稟處矣。以道臣狀辭觀之,海西一路,旣無奴婢等別般弊瘼,此固爲幸,至於案冊口錢之以五錢收捧,卽遵行節目,旣知其無弊,則不必更有所增減於其間,以致道內不均呼冤之弊,使之仍舊貫行之,恐爲得宜矣。上曰,依爲之。出擧條濟恭曰,此前義州府尹李頤祥所啓也。以爲江界蔘政,作一苦瘼,民皆流亡,今以四千戶之殘民,責納十餘年前二萬餘戶所納之蔘,民安得不去也?例貿體尾蔘,若於中山産蔘各邑鎭及北關六鎭,限折半分排責應,永爲定式,則江民之流亡者,自當還集爲辭矣。蔘政之爲江民切苦之瘼,聖明洞燭無餘,視之如傷,故前後江民之被特地恩澤,殆欲浹髓,今承稟處之敎,豈不欲盡誠對揚,而第念六鎭,初不産蔘,只三·甲·茂山,以産爲名,而此與廢四郡有異,或得或否,不可爲常。至若中山邑鎭,近年以來,殆近絶種云,江民雖可愍惻,以其疾苦,傳染他道他邑,則分與者雖或息肩,被分者不亦疾首乎?臣意則此事,至爲重難矣。上曰,曾經道伯人,各陳所見,可也。華鎭曰,江界蔘弊,非不稔知,中山·北關,旣無分定之道,而在本府不但廢四郡之産蔘,卽是通一境之戶役,則爲江民,而移弊他處,誠亦難便矣。民始曰,年前以信蔘別貿,分定於中山各邑及北道,各不過十餘斤,而其時諸邑騷擾民弊不少,一番分定,其弊如此,使之恒定,則民將不堪,今爲一邑之弊,反貽兩道之弊,決不可行矣。濟恭曰,僉議竝皆持難,姑爲置之,何如?上曰,依爲之。出擧條濟恭曰,梁山郡守南鶴聞疏中一條,卽貢蔘京作貢之請,而原疏以爲,嶺南山蔘漸貴,家種成風,本郡春等蔘,見欺於道內蔘商,買取山家合造者,以致屢退,末梢貿得於京局而封納云。此不但本邑爲然,一道貢蔘之邑,大略皆從京局中得來,而貿取於本鄕者,絶無而僅有,一兩重蔘,四百緍錢,其價可謂極矣。此是責出於民間者,餘外情債雜用,每至百餘金,若或見退,所費又不啻倍蓰,則該吏無路獨當,邑倅不能盡辦,依例加徵於藥保藥漢等名色。試以本邑言之,大小民人,皆以爲京貢設行,然後御藥,始乃無弊,封進嶺民,亦可支保,募聚都下之富實藥舖,別作七十州守宰,一依元定蔘價,分兩等輸上於戶曹,使之受價進排,則進供藥蔘,必將倍勝,列邑積弊,庶可頓革云矣。貢蔘之弊,逐歲增加,京局作貢,或可以救得其弊之議,搢紳之間,亦多有之,而但念羅蔘,卽任土之貢,今乃不以本蔘,只令斂錢輸送京局,貿取以納,則任土之義,從此掃如,此固有傷大體。且京局之於藥院員役,或囑或賂,易以了當,必與外邑捧蔘祇納之人,逈然不同,則御藥所須,難保其十分美好,此亦不可不念。係是通變大政,下詢入侍諸堂以處,恐好矣。上曰,曾經提調人,各陳所見,可也。華鎭曰,嶺南貢蔘,雖或有京作貢之議,元定厚價,已有措劃,故別無大段爲弊之端,而御藥所需,事體莫重,京作貢之後,亦不知更出何弊,恐不可輕議矣。昌順曰,嶺南貢蔘價,雖出於嶺南,蔘則貿於京局,無作貢之名,而有作貢之實,至於移作京貢,事係變通,有不敢指一,仰達矣。民始曰,嶺蔘,雖曰土貢,而中間已折半作京貢,內局所稱大同蔘是也,旣有已例,則今雖盡作京貢,似不有傷於事體。且以其厚價貿取,則何患不得佳品,而但事係變通,前頭利害,未及細量,不敢質言矣。濟恭曰,事係更張,議亦參差,姑待爛商歸一,然後更稟好矣。上曰,依爲之。出擧條上曰,守禦使量田擧條批答,卿其見之乎?濟恭曰,臣果伏見矣,經界,有國莫大之政,不可不爲之,而臣意則以爲,關西·北關,則不可爲之矣。臣嘗待罪西藩,秋巡時民人等,以年歲歉荒,無以資生,擁路號訴,故臣以狀聞給災之意答之,則民人等,聽若不聞,更爲白活,故臣心甚疑怪矣,追聞西關之民,本不願得災云。蓋三南之民,若得給災,則必當歡欣,而西關土瘠田,以六等爲定,納稅甚輕,無甚緊關於得災故也。且西關,乃是邊土,當初定以輕稅者,是古人深遠之慮,不然則豈有一道之田,竝爲六等之理也?若爲改量,則不無邊民騷擾之慮,此亦爲難處之一端,北道亦然,臣意則西北兩道,不必改量矣。且量田一事,專係於守令,而守令如不得人,則吏胥之百端奸僞,何以察飭乎?守令之一一得人,亦甚爲難,臣之所以持難者此也。昌順曰,大臣難之之論,誠過慮矣,雖使堯·舜在上,稷·契在下,難保其無一二作奸之類,且自上,嚴加飭勵,則雖欲作奸,豈敢容其奸乎?大抵近來之人,自有一副規模,守令無大善治,無大不治,凡於事爲,足以了事,臣則以爲量田之政,比古尤易矣。民始曰,西北田結,不下三南,民人等亦多願爲改量者,三南則有大同之法,民得災結,則諸般雜役,皆頉下故,皆願得災,而西北則不然,雖給災結,只減稅米而已,凡干雜役之出於結者,少無加減,故西民之不願受災者,良以此也。且大臣所奏,慮在騷擾,而此有不然者,今此量田之擧,專爲經界之欲正,而西北則田畓等數,已有定法,等數旣無加減,則豈有擾民之慮也?上曰,姑以試可之意,先試兩南,而京畿則先從交河爲之之意,已諭於畿伯矣,擧條批答,亦無全一道改量之言,當從最可爲處爲始,而雖西北,若有自願之邑,亦許其爲之無妨矣。大抵近來,皆稱庚子量田,何也?民始曰,壬辰以後,初爲之量案,故稱之也。上曰,前後量案,有可抄出之道乎?民始曰,八道量案,皆在戶曹,可以抄出矣。上曰,宮房折受,豈不可可悶乎?我國,土不加闢,各宮所受,漸爲增廣,戶曹元稅之減縮,勢所固然,特賜與者,不在定數,旣在法典,故折受之數漸加矣。此法,固宜通變,而必得其代給,然後可以爲之,至於導掌之私相買賣者,一朝失之,豈不矜悶乎?濟恭曰,大哉,王言,聖意所在,臣豈不仰揣乎?我國自太祖朝,至今四百年之間,次次劃給者,不知爲幾許結,而此後王子王孫,繼繼承承,又至于億萬年,則折受漸多,元稅漸縮,勢所難免,此固可悶矣。濟恭曰,平安兵營査報,今始上來,而本營留庫錢,前兵使李東燁,皆散之無餘,此必裨將輩所爲。臣嘗以爲李東燁爲人,似不爲此等事矣,是必死期將迫,有此不法之事矣,不可以身故,置而不論,其時工房裨將,捉下兵營,刑推懲勵,斷不可已也。上曰,自廟堂爲之,可也。昌順曰,水原新付兩面軍布給代,年年以守禦廳添餉條給之,則本廳實難擔當,臣意則與摠戎廳,間年給代好矣。濟恭曰,摠戎廳則只管北漢,若使之與守禦廳,間年給代,則摠戎廳,似必難之矣。上曰,其數幾何?昌順曰,二百十餘石矣。上曰,雖以元餉穀耗條,除出以給,亦無不可矣。昌順曰,數旣不多,以關西耗區劃,似好矣。上曰,此是些少之物,自廟堂相議,好樣區處,可也。上曰,近日次對,御將,一不進參,果有實病而然耶?濟恭曰,武將之循例,懸病於次對者,事甚未安,臣豈不知請罪,而若請罪蒙遞,則可謂適中其願,且其病勢,亦難强云矣。上曰,然則姑爲許遞無妨耶?仍命書榻敎曰,御營大將李柱國許遞,其代,待下批牌招,傳授命召。昌順曰,均廳漁鹽船稅之歲漸耗縮,誠爲可悶。年前以道比摠,有所定式,所謂道比摠者,以此邑雖縮,彼邑有餘,則移此補彼,無減元摠之謂也,嶺南則本有定規,道臣照檢各邑歲摠,明年所納,今年歲前,修成冊報均廳。故臣嘗待罪嶺藩,亦依此例爲之,均廳按簿考納而已,歲以爲常,別無欠縮,而他道不然,沿邑守令,輒以箭盆船隻之毁破懸頉,每報本廳,而在京之本廳,何以詳知其有頉與否?不過新加現比元摠爲題而已。以此亦不無白地徵稅之弊,此後則明定道比摠之規,使道臣,査其懸頉,檢其加現,通一道以有裕補不足,毋減於元摠,或有餘數,以餘摠報來,修成冊上送,一依嶺南例擧行。明年春稅則今年歲前報來,秋稅則夏初報來,各邑之有無頉,不必關由於本廳,只報巡營,自巡營比準元摠,如有欠縮,道臣論罪事,出擧條行會,定式施行,何如?上曰,依爲之。出擧條鎭宅等曰,請黜置罪人鄭致達妻,亟令王府,快正典刑。上曰,不允。鎭宅等曰,請物故罪人德相,亟施孥籍之典。上曰,不允。鎭宅等曰,請逆賊尙喆,依律處斷。上曰,不允。鎭宅等曰,一行刀割鎭宅等曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。上曰,不允。鎭宅等曰,請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,快正典刑。上曰,不允。鎭宅等曰,請物故罪人國榮,亟施孥籍之典。上曰,不允。鎭宅等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。上曰,不允。鎭宅曰,請爲奴罪人金壽賢·河翼龍,竝令王府,設鞫得情,夬正王法。上曰,不允。悌東曰,請爲奴罪人金壽賢·河翼龍,竝令王府,設鞫得情,夬正王法。上曰,不允。悌東曰,請金甲島爲奴罪克觀,古今島爲奴罪人克泰,更令王府,嚴鞫得情,夬正王法。上曰,不允。悌東曰,請逆賊尙魯,亟施孥戮之典。上曰,不允。仍命退,諸臣以次退出。
庚戌八月二十日午時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,今日適因雜科入格生徒,召見聽考講大文,至大明律流囚家屬條,凡犯流者,妻妾從之之文,不覺傾聽,仍令律官,領來原書,果有之。大抵明律,條例尙嚴,而嚴處濟寬,有以仰制法本旨,況我朝制置仁厚,卽相授之家法,以予追述之心,旣覺有事屬於未遑之典,寧或不思所以修潤之方乎?近例徒流者妻妾,無隨往之事,貧無以自力携往者,不必勒令率去,若勒令則是反係全家之律,非所可論,而如情理切急,力能辦往者,依律文許從,未必不爲欽恤之一政令,法官以此知悉。京外何異,外方發配,準此事,令廟堂知委。命退,承史以次退出。
上在昌德宮。停常參·經筵。
金光默啓曰,臣今日以司譯提調,雜科進去下直之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
傳于尹行任曰,右副承旨入侍。
傳于洪明浩曰,試所進去承旨許遞,前望單子入之,待下批牌招察任。
承旨前望單子入之,金光默落點。
傳于洪明浩曰,當該兵曹堂上遞差,前望單子入之,待下批牌招察任。
兵曹堂上前望單子入之,參議金履正落點。
傳于洪明浩曰,都承旨入侍。
承旨前望單子入之,徐瀅修落點。
洪明浩啓曰,假注書李海隣,身病猝重,勢難察任,今姑改差,何如?傳曰,允。
李海隣改差,代洪樂游爲假注書。
徐瀅修,以司譯院都提調意啓曰,雜科初試,今已設場,而本院提調趙尙鎭,時無職名,令該曹口傳付軍職,何如?傳曰,允。
兵曹口傳政事,副司直單趙尙鎭。
安廷玹,以御營廳言啓曰,本廳千摠李永秀,與臣爲親叔姪之間,雖無應避之嫌,宜有變通之道,改差,何如?傳曰,允。
庚戌八月二十一日辰時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書傳敎曰,日前因承旨洪義榮違牌,有慨然之敎,領敦寧聞已敎飭,伊後果不如前嫌避。又於日前,見左相,亦有筵敎,自備堂,勿令嫌避,左相亦承當,則近來承旨徐瀅修之嫌避,亦太過,今此除拜,亦欲自今依兩大臣家,其中可見者,皆令見之也。判府事,聞此傳敎,豈不敎飭乎?承旨徐瀅修·申耆等,設有撕捱,政院勿捧傳旨,仍以此意,傳諭于徐判府事。又命書傳敎曰,釋王寺古蹟,載於國乘,而國初御筆鏤板奉安,肅廟朝先朝,皆有御製御筆碑文,仁穆大妃戊申,仁元大妃戊申,王大妃戊申,重修本寺,向於齋宿日,聞於曾經道伯人,果然。以予追述古事之意,欲撰記豎碑,碑文當親撰,建閣立碑,依先朝近例,令該道措備,而待文字下送,卽爲始役事,備堂中曾經道伯人,措辭行會。凡係貽民弊之端,各別嚴飭,力役皆以公穀會減事,分付,草圖書書寫官,令內閣,啓下。命退,承史以次退出。
庚戌八月二十一日午時,上御重熙堂。都承旨入侍時,行都承旨金光默,記事官李海隣,記注官白慶楷·金鳳顯,以次進伏訖。上命書傳敎曰,昨因大臣筵奏,有別遣使星,審視後稟處之命,而追聞登筵諸臣之言,更思之亦然。見今本道大比科,設場爲數處,道臣行部亦在卽,此時又遣別星,不但爲弊可慮,遍過詢視,道伯足可爲之。事勢旣如許,民弊如此,前承旨鄭大容奉命一款,置之,卽令廟堂詳細措辭,分付,使該道伯擧行,以其意見,條列狀聞後,稟處。命退,承史以次退出。
上在昌德宮。停常參·經筵。
傳于洪明浩曰,右承旨入侍。
以承旨房望,傳于金光默曰,仍。
傳于徐瀅修曰,右副承旨入侍。
刑曹啓目,殺獄罪人李慶泰,決不可議擬於杖流之律,實合於用意兇慘之條,所當直請結案是白乎矣,法典中,旣有隨時稟處之文,上裁敎是白乎旀,慶泰之諸妹族親,雖無當日之勘成,已有從前之商議,其中李德培,以其尊行手長,不善敎率卑幼,韓召史同居一室,未能趁卽禁止,有此倫常之變,不可全然無罪,竝自臣曹,參酌懲治,何如?判付啓,情因慘惡,事非獨辦,而無端,當依本律施行,而渠祖德培爲指使,依此自本曹酌量照律後,草記爲良如敎。
刑曹啓目,殺獄罪人曺命根,實因端的,看證明白,渠亦無辭遲晩,不可以三每行奸疑似之跡,有所容貸於償命之律,依例結案取招後稟處爲白乎旀,至於張大得段,和奸三每之狀,雖未執贓,相親往來之事,不能發明,此獄事端,亦由於渠,順德·莫今等,互相締結,其間招誘之罪,亦不可置而不論,竝自臣曹,從輕重懲礪,何如?判付啓,此獄,一言而蔽之曰,不當成獄。挽裳者對飯者,爲其夫所殺,勿令成獄,卽先朝受敎也,三每之所爲,豈比於挽裳,又豈比於對飯乎?渠以私賤,兼有淫物之行,朝李暮張,人盡夫也,其跡甚於和奸,其贜浮於登時,所謂渠夫命根者,特贜腑未具之漢,忍憤太過,沒覽無雙,屢遭奸夫之毒拳,流血淋漓,不思處置之方。及至奸夫生荷杖之計,厥女逞倒戈之謀,命根,始不得不千咨萬且,以所佩刀,向三每露刃擬股,而三每發惡,命根蒼黃,於焉之頃,淫女殞其命,足可謂乾道不可誣兺除良,藉令三每冤死,命根故犯,夫殺妻之獄,事近過誤,情出避逅,而有所生者多,傅生典,況命根七子一女云爾者乎?如渠禽犢,尙有一分人心,則反不若豺虎之戀離,由前而殺無惜,由後而殺無惜。卿等之違越受敎,經先完決,難乎免於不審,卿等推考,命根特放,于連諸人,亦爲放送。至於張大得段,若不逢命根之獃漢,則渠之死已久矣,至今偸活,眞所謂罔之生倖也。律以邦憲,由渠之律,在所難逭,各別嚴刑,永屬三每家奴名爲良如敎。
庚戌八月二十二日辰時,上御重熙堂。右承旨入侍時,右承旨徐瀅修,記事官徐有聞,記注官白慶楷·金鳳顯,以次進伏訖。上曰,左承旨·同副承旨入侍。出榻敎賤臣承命出,與左承旨洪明浩,同副承旨安廷玹,偕入進伏。上命明浩·瀅修·廷玹,分讀公事,書判付訖。命退,承史以次退出。
庚戌八月二十二日辰時,上御重熙堂。右副承旨入侍時,右副承旨尹行任,假注書洪樂游,記注官白慶楷·金鳳顯,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
徐瀅修啓曰,大司憲尹尙東未肅拜,執義掌令一員,持平一員未差,掌令閔彝顯在外,持平李鎭宅牌招啓辭未下,監察茶時之意,敢啓。傳曰,知道。
傳于徐瀅修曰,右副承旨入侍。
兵曹參判前望單子入之,柳戇落點。
以宣傳官射會單子,傳于申耆曰,名以宣傳官,小布矢數之十一二矢,如許武弁,將有用哉?罰射一百巡,分二日爲之,副行首及之次副首,一員式輪回監射,試記書入。
徐瀅修,以備邊司言啓曰,原春監司尹師國狀啓,有草記稟處之命矣。取見其狀本,則以爲海弊已痼,有難痛革,而其中進上情債,春秋營需,別卜定,別貿易等條件,實爲難支之端。大抵進上之作爲營貢,一年詳定上下元價,米爲七十餘石,錢爲七十餘兩,以此所受,萬無作貢之望。營邑下隷情債,壬寅減爲三千一百二十八兩,而其中一千六百十八兩,則節目精約,更無加減處,一千五百十兩,卽是營主人役價,不可不給代,營主人情債一千五百十兩內,一千兩,明年爲始蕩減,只以五百兩收捧,而蕩減千兩之代,補蔘庫錢中劃出五千兩,分給二十六邑蔘商,什二生殖,每年一千兩式給代,而錢路斂散,久必生弊,限六年丙辰至施行,六年後則有可以變通者。乙巳年蔘貢設施時,常賑穀加分耗中,折米一千五百石,限八年除出,而八年之限,卽在壬子矣,今若又爲四年退限,自癸丑至丙辰,每年一千五百石,全數付之於補蔘還,則四年之內,當爲六千石。自翌年丁巳爲始,以耗條六百石,依詳定例作錢,則可得一千八百兩,以此計給,情債之代,則補蔘錢生殖之規,五百十兩之收捧,各浦之弊,此距六年,當爲永革,而其所作錢,一從市直,一千五百十兩外有剩,則還爲作還加錄。補蔘還事,令廟堂,稟旨分付,而至於營需,自今秋爲始,魚藿等物,限三分一許減,別卜定,別貿易,著爲節目,永永防塞。寺弊則寺敗僧殘,到處皆然,苟究其源,則紙地卜定,路卜責立,下屬侵漁,肩輿擔軍,石·木刻役等別役及種種官納之煩重,而再昨年,已自朝家革罷之禁斷之,到今釐弊,不過紙地·繩鞋等責納,自臣營可以禁斷,而但長安一寺,以本道最久之大刹,太半傾圮,僧徒不過四五名,囊橐俱罄,旣乏糊口之資,使客絡續,又無息肩之日。先就其最急處,自臣營題給物力,令本府,略助給糧,以爲鳩財始役之地,外此僧人安接之方,寺刹蘇殘之道,姑待營邑爛商,追後啓聞爲辭矣。詳定不足,營下作貢,其勢末由,情債爲弊,變通條件,亦有條理,而第念各邑營主人,多是營屬,各邑進上之來到,營下物種之住接,必於主人,營門之周旋,亦由主人,則今雖別給役價,永罷情債,而時日稍久之後,情債之又復侵徵,難保其必無,旣給無於古之役價,不免復如前之情債,則無義莫此爲甚。如是變通之後,果能痛禁奸弊,永無弊端與否,不可不更問而處之。至於下隷情債之一千六百餘兩,非但數爻之夥然,此與京司員役元人情之自朝家定式者,有異,則減罷之間,豈無其道?仍舊之請,有傷事體,該道道臣推考,此兩條,更令商量,論理狀聞後稟處。營需物種之三分一許減,別卜定,別貿易之永永革罷,著爲節目,殊甚得宜。寺弊中紙地·繩鞋責納,永爲禁斷,僧人安接之方,寺刹蘇殘之道,營邑爛商,卽爲啓聞事,依狀請施行,長安寺修補之役,亦爲着實董飭,俾有實效之意,一體分付,何如?傳曰,允。狀辭甚精詳,問備一款安徐,諸般釐弊,指一斯速成節目狀聞,俾有實效。至於海戶之弊,不聞則已,旣聞之,又命釐正,而若干情債,減必復出,亦有違於損上之義,自進上與營需,元定數爻,須有別般釐正,可以救得一分弊瘼。大抵民則一也,陸民何爲而自二疋減各一疋之役,海戶何爲而一夫一年所徵,殆過三十兩內外云,虐政虐政訓有如許虐政乎?稔聞本道海戶之弊,本道所貢朔膳物膳之魚鮮,不近口者已久矣。以不近口之物,備例封進,豈非無義之甚乎?然任土之貢,事面自異,雖以存羊之意,姑且存其名目,而其中最不緊最無用,而貽弊則均者,莫宜減除,亦無不可。況八道中朔膳魚鮮物種之夥然,本道爲最,卿等若見貢膳定例,則可以知其數爻,豈其魚物與海戶,古則多且盛,故磨鍊如是夥然乎?除弊宜自貢獻始,道內山沿野邑,納于京司者,無論物膳朔膳及藥料其他物種,別具成冊,仍以詳定受價,式例及辦備難易,逐名懸註,卽爲狀聞後,自本司,論理稟處。前此釐弊之命已久,而近始登聞,稽忽甚矣。今番則無或遲滯之意,一體申飭,可也。
上在昌德宮。停常參·經筵。
申耆啓曰,大司憲尹尙東,持平李鎭宅牌招啓辭未下,執義掌令一員,持平一員未差,掌令閔彝顯在外,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于徐瀅修曰,右副承旨入侍。
洪明浩啓曰,判府事徐命善,爲承候來待矣。傳曰,入侍。
刑曹參判前望單子入之,李祖承落點。
以副校理李殷模·金翰東,修撰林道浩,副修撰尹序東·李普天牌不進罷職傳旨,傳于徐瀅修曰,只推。
以監軍單子,傳于尹行任曰,監軍點下苟簡,兵曹郞廳中,在外人改差,其代口傳差出。
吏曹口傳政事,以朴崙壽爲兵曹佐郞。
以宣傳官射會單子,傳于尹行任曰,兩具之柳葉箭,十巡四矢一分,寧有如許劣才,可合於宣傳官?具紞則年過四十,而具絳之差少於紞,而豈敢若是無形乎?具紞限三十巡,具絳限百巡,分兩日試取。
以禁衛營卿軍賞試才單子,傳于尹行任曰,旣曰哨官,以出番人代直,則軍士亦當以先試者替代,該大將推考,入直軍以先試者替代。
以全羅右水使卞至健啓本,今秋水操後,試射放中不中開坐事,傳于尹行任曰,近來武弁十巡試射,未滿四矢,或無分者居多,柳葉箭貫革一巡無分,不足爲可罪之端,況他道所無之例,本閫狀本曰,以決棍勘罪云者,誠涉莫曉,詳考前例有無及本閫獨有此例,委拆具由狀聞事,回諭。
傳于徐瀅修曰,懸病承旨許遞,前望單子入之,待下批牌招察任。
承旨前望單子入之,柳戇·李敬一落點。
徐瀅修,以吏曹言啓曰,今此徽陵忌辰祭,獻官前承旨柳文養塡差,而時無職名,令該曹口傳付軍職,何如?傳曰,允。
兵曹口傳政事,副司直單,柳文養。
兵曹口傳政事,以尹元基爲同知。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹行任,以禁衛營言啓曰,今八月二十五日,南別營新番軍點考,下番軍賞格試才時,弘化門入直哨官,當爲應試,而莫重直所,不可一時曠闕,以出番哨官李弼邦,應試間,姑爲代直,何如?傳曰,允。
尹行任,以禁衛營言啓曰,依試才單子批旨,明日南別營下番軍試才時,弘化·建陽等門入直軍,以出番鄕軍先試者,待標信,應試間,替代之意,敢啓。傳曰,知道。
尹行任,以刑曹言啓曰,京囚殺獄罪人李慶泰,捧供啓目判付內,情固慘毒,事非獨辦,而無端,當依本律施行,而渠祖德培爲指使,依此自本曹酌量照律後,草記事,判下矣。取考律文,則大明律鬪毆條有曰,其兄故殺弟及伯叔姑故殺姪孫者,各杖一百流二千里。同律又曰,聽使者減一等,李德培旣置指使之科,則慶泰,當勘聽使之律,而聽使之律,不過杖徒,指使之律,係是杖流,若依此律照勘,則反有輕重倒置之嫌。謹依酌量照律之命,慶泰·德培等,竝以杖一百徒三年,照勘,各決杖一百後,慶泰忠淸道永春縣,德培原春道平昌郡,竝定配所,卽爲押送之意,敢啓。傳曰,本事登諸文簿,徒關風化,且今宥配之時,不可發配,慶泰·德培等,以降充之律,更爲酌定草記,可也。
尹行任,以刑曹言啓曰,因平安監司沈頤之錄啓啓本,傳曰,嘉山囚李天秋·金同之獄,天秋手犯而當前打,金同指揮而從後打,前伯以手犯爲元犯,時伯以指揮爲元犯,兩者之間,孰果爲當?刑曹諸堂,取考文案,卽爲論理草記事,命下矣。臣等詳閱原案,反復商確,則搗臼杵之猛打腦後,實爲當下致命之毒手,雖無金同之加力一捧,德奉萬無可生之理,初覆檢之以天秋爲元犯,事理固然,而金同之心懷宿憾,指嗾同伴,致有殺越之變,德奉一縷未絶之前,又加棒打,卽地致死,則當初造謀,畢竟結果,皆出於金同之殺心。論其情犯,焉逭首惡之律乎?前道臣之不分首從,許久同推,未免一獄兩犯之失,時道臣之捨隨從之天秋,論指使之金同者,儘有意見。罪人金同,依狀請,更加嚴訊,期於取服之意,分付道臣,何如?傳曰,換定未知其十分襯當,而一獄兩犯,亦甚不可,更令道伯,詳加究理,卽爲指一狀聞後,稟處,可也。
禮曹啓目,粘連慶基殿殿內所鋪褥席,竝皆新備,舊御褥席燒火之意,分付,何如?判付啓,依回啓施行爲旀,莫重處修改,所重自別,則監役之替送親裨,獻官之塡以武倅,雖未知前例之何如,屑越甚矣。自本曹査問,如有前例,勿論,如無前例,該道臣,草記問備爲旀,修改舊件之燒火,待狀聞回下,有遲滯之弊,此後段修改後,道臣與殿官,眼同屛處燒火,只以形止狀聞事,定式施行爲旀,董役及獻官段置,道伯擧行,無敢如前疎忽事,申飭行會爲旀,移還安時捲奉展奉節次,何官爲之乎?祭享常時設饍,撤饍誰果爲之乎?殿廟守直則官員外,忠義幾人,守僕幾人,如有事例冊子,謄出上送事,分付爲良如敎。
庚戌八月二十四日辰時,上御重熙堂。右副承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上命書榻敎曰,刑曹參判前望單子入之,待下批牌招察任。上曰,刑曹參判,以李祖承出牌,可也。賤臣承命出傳。命讀公事,書判付訖。命退,承史以次退出。
庚戌八月二十四日午時,上御重熙堂。徐判府事入侍時,右承旨徐瀅修,假注書洪樂游,記注官白慶楷·金鳳顯,判府事徐命善,以次進伏訖。上曰,久未見卿矣。命善曰,皇天眷佑,祖宗垂騭,元子誕降,位號已定,我東方億萬年無疆之休,實基於此,凡爲臣民者,無不歡忭蹈舞,欣欣相告,而臣獨疾病在身,旣未能進參於呼嵩之列,又未得獻賀於前席之間,區區耿結之忱,當復如何?病勢近幸少減,故不勝戀菀,擔曳入來,敢此請對,而咫尺前席,仰聆玉音,下情欣忭,尤切萬萬矣。此時聖體,若何?上曰,一樣矣。邦慶實是祖宗陰騭,喜幸何言?命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。上曰,近來卿之病勢,果如何耶?命善曰,大體則別無加減,自然日漸癃痼矣。上曰,容貌頗瘦瘠,而比之所聞,稍有勝焉,殊可幸也。仍命退,諸臣以次退出。
上在昌德宮。停常參·經筵。
藥房提調李,右承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。答曰知道。慈殿·慈宮氣候一樣,卿等不必入侍矣。
徐瀅修啓曰,大司憲尹尙東未肅拜,執義掌令一員,持平一員未差,掌令閔彝顯在外,持平李鎭宅呈辭,監察茶時之意,敢啓。傳曰,知道。
徐瀅修啓曰,備邊司郞廳來言,今日賓廳日次,而國忌正日,不得來會云矣,敢啓。傳曰,知道。
以咸鏡監司李文源啓本,安邊等邑應資老人姓名開坐事,傳于徐瀅修曰,口傳下批。
以全羅監司尹蓍東狀啓,聖堂倉移設便否,論列陳問事,傳于徐瀅修曰,以群山聖堂倉事,前此狀啓上言,擧條及設倉事實之在於公私文蹟者,與今道伯狀啓,圖形謄出一冊以入事,分付有司堂上,而有司堂上中,戶判擧行。
以兵曹監軍單子,傳于徐瀅修曰,監軍係是輪次受點之職,而昨日新除者,又應頉之人,且朴崙壽之兵郞,釋褐以後,給無不爲之日,亦甚礙眼。數百侍從,非此一人,則兵郞不可爲乎?近來吏判,政注悶然處,不啻一二,如兵郞排擬之一時不審,何足有無乎?兵曹郞廳朴崙壽望筒,勿施,更爲口傳差出。本曹二軍色郞廳,何等另擇之職,而正郞四窠,向政下敎之後,尙不推移作窠?吏曹事,亦甚駭然。更爲申飭。
吏曹口傳政事,以宋俊載爲兵曹佐郞。
傳于徐瀅修曰,當該承旨遞差。
徐瀅修,以兵曹言啓曰,依下敎,通禮院官員金復行,書員鄭得俊,司謁金必彦,別監李禧謙,永興別差李孝得,內司首官員金泰煒等,一一査問,則通禮院假引儀金復行所告內,矣身以新入之人,全昧院規,凡於擧行等事,只憑書員據例而爲之矣,今日永興別差李孝得下直單子,不由政院,直呈別監之事,初不覺得云。書員鄭得俊所告內,拜謝單子,隨到作軸,呈于政院,自是前例,而永興別差李孝得下直單子,遺漏於廳座呼唱之時,故追後直呈別監,緣於急遽,未有前例,而爲之云。司謁金必彦所告內,矣身每於政院廳座時,承旨啓稟及親傳公事捧納而已,至於拜謝單子,則通禮院官員,親呈於承旨後,政院書吏,逐單呼唱,傳於別監,自是規例,而今此永興別差李孝得之下直單子,通禮院書員之不由政院,直呈別監之事,萬萬格例之外云。別監李禧謙所告內,矣身以政院待令別監,今日拜謝公事,院吏逐名呼唱,傳授,矣身之後,通禮院書員,追呈永興別差李孝得下直單子,故問其不由政院而直呈別監之由,則謂以曾有直呈之例,今亦爲之云故,矣身以迷劣所致,果爲捧納云。永興別差李孝得所告內,矣身之下直單子,書送於通禮院,下直次,待開門入來,而中間委折,全然不知云。內司首官員金泰煒所告內,本司諸官之有職肅拜及下直時,皆爲修正單子,送于通禮院之後,其不由政院與否,初非本司之所知云矣,敢啓。傳曰,謂以遺漏於廳座呼唱時,敢生自下彌縫之計,不但萬萬痛該,如渠肅拜,猥則雖猥矣。其不由政院,潛授掖隷,此路一開,後弊難言,永興別差書題李孝得,爲先汰去。其所作奸,專由於通禮院書員云,而孝得不但不知,承旨亦未及覺知云,該吏所爲,亦甚痛惡,移送攸司,照律嚴治。草記潛捧之掖隷,亦令攸司,勘罪。當該引儀,係是新來,何足責?分揀放送。通謁凡事,所謂長官者,皆主掌,則常時不能檢飭,不可不嚴處,贊儀李昌郁,司謁金必彦,今該府·該曹,勘罪,內需司首官員金泰煒,別無可問之端,分揀放送。近來政院擧行,無非貽羞貽弊貽辱之事,今日做錯,亦屬貽弊中一大端,當該承旨尹行任·柳戇·申耆·李敬一,竝罷職,引避承旨許遞與未差之代,政官牌招,開政差出,待下批,牌招察任,可也。
有政。吏批,判書洪良浩進,參判洪秉纘進,參議曺允大病,左副承旨徐瀅修進。以趙宗鉉·尹㬦·洪義榮·李敏采·柳文養爲承旨,曺允大爲吏曹參議,李思祚爲執義,洪彦喆爲司諫,李祉永爲掌令,朴孝成爲持平,李致中爲禮曹參判,閔鍾顯爲兵曹參判,丁範祖爲刑曹參議。
兵批,判書李病,參判閔鍾顯病,參議金履正入直進,參知姜彝正病,右副承旨洪義榮進。副司直單李致中·金光默·洪文泳·洪明浩·權·李敏采·尹㬦·安廷玹·尹東晩·李師濂。
傳于洪義榮曰,今日政新除授刑曹參議,劇務似難强,許遞,前望單子入之,待下批,牌招察任。
刑曹參議前望單子入之,沈煥之落點。
以黃海監司李時秀狀啓,本道各軍門各衙門所納價布,江都所送選武布,限明秋純錢上納事,令廟堂稟旨分付事,傳于徐瀅修曰,本道穡事,濱海處之獨有不得均豐之歎者,已可矜,而外此稍勝處,綿農大不若穡事,亦已聞知,道伯狀請,決知非太過。至於軍門價布,近來將臣輩,無論武帥·蔭帥,太不畏法,以守令之顔面厚薄,干囑緊歇,仍作容私之資。朝家今雖不許,民間依舊辦納,而從中消瀜之弊一也,以此以彼,尤豈可不許乎?特竝依狀請許施,以紓海民之困苦事,分付。各營之設置文郞,所以禁將臣之非法,而近不如古,作一私人,推令是從,莫敢可否,奚特保米布事爲然乎?然凡事宜從現發者申飭,今後保米布之因將臣喝托,自下換捧者,該大將勘罪之外,該色從事官,自本司,隨聞摘發,草記重勘,亦以此意,嚴飭各該道事,令廟堂知悉。
傳于洪義榮曰,向以湖南死囚中,銀愛處事與氣魄之卓然,有特放之命,而以若强悍,雪若冤憤,則初欲下手而未果之崔正連,安知無更遭銀愛毒手之慮乎?然則欲活銀愛,反殺崔漢,烏在其重人命之意乎?昨夜適閱審理判辭,有此下敎,此誠浮念則浮念,所關在於人命,令該曹枚擧,行會該道,使卽嚴飭地方官,招致銀愛於公庭,以更無敢犯手於正連之意,捧侤報營事,分付。
洪義榮,以兵曹言啓曰,卽接東營入直把摠申協手本,則丹鳳門東邊宮墻舊築將頹處八間許,今已畢築云,把守軍兵,本處還入直之意,分付,何如?傳曰,允。
徐瀅修,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義榮,以訓鍊都監·禁衛營·御營廳言啓曰,御營廳字內,丹鳳門東邊宮墻舊築一間許,內面椽木蓋瓦缺落處及連接將頹撤毁七間,今已畢築,把守軍兵,本處還入直事,自兵曹草記矣,東營入直軍二十名,還入直之意,敢啓。傳曰,知道。
上在昌德宮。停常參·經筵。
趙宗鉉啓曰,大司憲尹尙東,執義李思祚,掌令李祉永,持平朴孝成未肅拜,掌令閔彝顯在外,持平李鎭宅呈辭,監察茶時之意,敢啓。傳曰,知道。
徐瀅修啓曰,六月朔八月朔,日次儒生殿講初試,出榜後更稟事,命下矣。以何日爲之乎?敢稟。傳曰,六月朔日次,依例以殿講試取,八月朔日次,治經生外,以製述試取,若此,則一日內勢難竝設,殿講先行於明日,製述次行於一兩日內,以此分付,處所,以便殿爲之。
傳于趙宗鉉曰,左副承旨·同副承旨入侍。
徐瀅修啓曰,今此試官望中,時無職名人,令該曹口傳付軍職,可如?傳曰,允。
傳于徐瀅修曰,左承旨入侍。
以承旨房望,傳于趙宗鉉曰,仍。
徐瀅修,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
徐瀅修,以兵曹言啓曰,卽接金虎門入直哨官李商一手本,則曜金門南邊宮墻舊築前頹圮處四門許及其南邊將頹撤毁處七間,合十一間許,今已畢築云,把守軍兵,本處還入直之意,分付,何如?傳曰,允。
柳文養,以訓鍊都監·禁衛營·御〈營〉廳啓曰,訓鍊都監字內,曜金門南邊宮墻舊築四間許頹圮處,其南邊連接舊築七間許撤毁處,今已畢築,把守軍兵,本處還入直事,自兵曹草記矣。把守金虎門軍二十二名,還入直所,將校解送之意,敢啓。傳曰,知道。
柳文養,以禁衛營言啓曰,來九月當,一番前部前司屬慶尙道五哨軍兵,逢點實數六百五十二人,已爲點閱整齊,來九月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
柳文養,以禁衛營言啓曰,來十一月當,一番前部左司屬黃海道五哨軍兵,來十月二十五日,京中逢點,依例準二朔立番之意,本道監兵使處,預爲知委,何如?傳曰,允。
柳文養,以御營廳言啓曰,本廳來九月十月兩朔,應立前部右司屬慶尙左道三哨,右道二哨,合五哨軍兵六百七十名,已爲逢點整齊矣,九月初一日,與中司軍兵,替代立番後,舊軍放送之意,敢啓。傳曰,知道。
柳文養,以御營廳言啓曰,本廳來十一月十二月,兩朔應立前部後司屬慶尙右道哨五哨軍兵,十月二十五日,京中逢點,十一月初一日,與右司軍兵,當爲替代立番,趁期調送事,本道監兵使處,依前知會之意,敢啓。
庚戌八月二十六日辰時,上御重熙堂。左副承旨·同副承旨入侍時,左副承旨徐瀅修,同副承旨柳文養,假注書洪樂游,記注官白慶楷·金鳳顯,以次進伏訖。上曰,典醫提調,率入格人入侍,可也。賤臣承命出,與提調李聖圭·金魯永,入格人金時榮等,偕入進伏訖。上曰,提調進前,開講,可也。聖圭等,承命考講訖。上命呼金時榮·金尙銓,新來訖。命先退,聖圭等,以次退出,命瀅修書傳敎曰,秋到記,待監試會試出榜,趁東堂會試前,當設行,預令諸生知悉。又命書榻敎曰,明日專經文臣製述試官,以殿講試官仍用,專經武臣及日次儒生殿講試官,別爲差出。命退,承史以次退出。
庚戌八月二十六日巳時,上御重熙堂。左承旨入侍時,左承旨李敏采,記事官徐有聞,記注官白慶楷·金鳳顯,以次進伏訖。上曰,何承旨誤爲分付云耶?敏采曰,右承旨尹㬦云矣。上曰,當該承旨遞差,出榻敎命讀公事,書判付訖。命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,來初一日,輪對日次矣,敢稟。傳曰,爲之。
傳于柳文養曰,京畿監司留待。
承旨前望單子入之,李敬五落點。
大司成前望單子入之,徐鼎修落點。
承旨前望單子入之,李儒敬落點。
吏曹口傳政事,以沈晉賢爲楊州牧使。
柳文養啓曰,明日,抄啓文臣親試爲之事,命下矣。處所,以何處爲之乎?敢稟。傳曰,便殿爲之。
以都摠府寶劍望筒,傳于柳文養,懸頉摠管,竝許遞,前望單子入之,待下批牌招,寶劍望筒,更爲修正以入。
摠管前望單子入之,都摠管金尙集,副摠管洪文泳·洪明浩·李祖承落點。
兵曹口傳政事,副司直單尹行任。
以御營廳新舊番合操,殿座相値,不得行操事,傳于柳文養曰,御營一營,此頉彼頉,將無習操之日乎?向於內試射殿座,禁營有停操之稟,已有飭敎,則今於便殿殿講,忽以停操,取稟。近來將臣,夜巡則全闕,月操則全廢,未知舊典前例,如此然乎,以朝家時俗之眼,不堪正視。新拜之人,不小心,反效謬習,萬萬駭然。該大將,爲先記過,該營首校,令兵判嚴棍汰去,設置文從事,法意何如,而將臣規便之習,不能力挽,所當嚴處,而特從三令之意,今姑參酌,後勿如是之意,申飭。合操尤異於常操,則頉稟極爲放恣,使之如期設行,此後除非動駕,合操無得頉稟,而雖八月操言之,便殿殿座,亦毋得頉稟事,申飭。
傳于李儒敬曰,再明日次對,進定於明日。
趙宗鉉啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
以尹持範·金龍見·李泰熙·申星模·蔡祉永等囚單子,傳于柳文養曰,分揀放送。
以玄重祚囚單子,傳于柳文養曰,分揀放送。
以李昌郁囚單子,傳于柳文養曰,分揀放送。
以李晉秀·李堯憲·金鎭九·洪棆·具命德·柳漢源·李性林·趙恩錫·沈能寬·尹孝儉·李商一·南弼壽·鄭湋·申純·鄭弘哲·具載敬等囚單子,傳于柳文養曰,分揀放送。
李敏采,以吏曹言啓曰,初試已過,檢田當前,上京守令,皆令當日下送後,草記事,命下矣。綾州牧使李樂培,羅州牧使李禹圭,星州牧使洪守榮,沃川郡守鄭昌老,珍山郡守申史源,大丘判官李羲寅,原州判官趙鉉,義城縣令李弘源,嘉山郡守金魯成,堤川縣監李良會,英陽縣監李永瑗,洪川縣監李始源,平康縣監徐敎修,昌寧縣監徐有豐,開寧縣監李學永,新寧縣監兪彦錥,安義縣監金在淳,奉化縣監李尙榮,全義縣監鄭東元,德山縣監鄭厚祚,新昌縣監南履範,永同縣監金履錫,平澤縣監李命瑀,求禮縣監李在天,井邑縣監鄭東輔,同福縣監兪漢純,順安縣監趙厚鎭,靑陽縣監崔弘毅,懷仁縣監卞緯鎭,咸悅縣監李端亨,纔已下去。三嘉縣監鄭在中,謂有親病,不爲下去,而潭陽府使鄭東愈,大興郡守金綗采,通川郡守朴始榮,丹城縣監趙景鎭,特敎催促之下,謂有身病,不爲還官。本曹請推之外,無他可施之罰,何以爲之?敢稟。傳曰,謂有身病,不爲下去守令委折,査問草記,其中有實病守令,亦爲區別草記,可也。
李儒敬,以戶曹言啓曰,卽接廣興倉所報,則判府事兪彦鎬,七月八月兩朔祿俸,終不領受,來九月朔祿牌,亦不出給云,何以爲之?敢稟。傳曰,更爲輸送,可也。
李敏采,以禮曹言啓曰,弘文館副校理李殷模,副修撰尹序東,今日文臣製述,當進參,而稱病不進,其在事體,誠極未安,依定式,令政院直捧禁〈推〉傳旨,何如?傳曰,允。
以李殷模·尹序東囚單子,傳于李敏采曰,分揀放送。
柳文養,以御營廳言啓曰,本廳哨官宋允哲,身病甚重,勢難察任,改差,何如?傳曰,允。
洪義榮,以刑曹言啓曰,因兵曹啓辭,永興別差李孝得下直單子,不由政院,直呈別監事,傳曰,謂以遺漏於廳坐,呼唱時,敢生自下彌縫之計,不但萬萬痛駭,如渠肅拜,猥則雖猥矣。其不由政院,潛授掖隷,此路一開,後弊難言,永興別差書題李孝得,爲先汰去。其所作奸,專由於通禮院書員云,而孝得不但不知,承旨亦未及覺知云,該吏所爲,亦甚痛惡,移送攸司,照律嚴治。草記潛捧之掖隷,亦令攸司,勘罪,司謁金必彦,令該曹勘罪事,命下矣。取考律文,則大明律公式條有曰,公事失錯者,杖一百,同律制書有違條有曰,凡奉制書,有所施行,而違者杖一百,不應條有曰,凡不應得爲而爲之事理重者,杖八十,名例云,二罪俱發罪各等者,從一科斷。依此律照勘,通禮院書員鄭得俊,從一科斷,決杖一百,別監李禧謙,司謁金必彦等,各決杖八十,懲礪放送之意,敢啓。傳曰,分揀放送。
洪義榮,以刑曹言啓曰,因罪人李慶泰·德培等,照律定配事草記,傳曰,本事登諸文簿,徒關風化,且今宥配之時,不可發配,慶泰·德培等,以降充之律,更爲酌定草記,可也事,命下矣。以慶泰等罪犯,參考法典,則降充之律,旣無襯合之文,且伏念充定外邑軍役,其文簿去來,押付等節,與發配無異,恐有違於宥配之德意。慶泰·德培等,竝於殘司,充定奴案,何如?傳曰,允。
執義李思祚啓曰,請爲奴罪人金壽賢·河翼龍,竝令王府,設鞫得情,快正王法。答曰,不允。
庚戌八月二十七日卯時,上御熙政堂。日次儒生,專經文武臣殿講入侍時,行都承旨趙宗鉉,行左承旨李儒敬,右承旨李敏采,左副承旨徐瀅修,右副承旨洪義榮,同副承旨柳文養,記事官徐有聞,假注書洪樂游,記注官白慶楷·金鳳顯,以次進伏訖。上曰,試官以下,行禮,可也。專經文臣殿講考官左議政蔡濟恭,吏曹判書洪良浩,兵曹參判閔鍾顯,參考官行副司直李晩秀·柳焵·李喆模·徐美修,專經武臣殿講考官行戶曹判書鄭民始,兵曹判書李,行副司直李漢豐,刑曹參議沈煥之,僉知中樞府事李海愚,副司果李尙度·張錫胤,日次儒生殿講考官行司直吳載純,禮曹判書金憙,吏曹參判徐鼎修,參考官禮曹參議李洪載,兵曹參議金履正,兵曹參知姜彝正,副司果朴崙壽,入就位行四拜禮後,以次進伏。上曰,應講儒生及文武臣,竝卽呼名,開講,可也。上曰,卿宰侍從堂上堂下罷削人,竝敍用。出榻敎上曰,試官李秉模代,趙鼎鎭爲之。出榻敎命瀅修書傳敎曰,守令有闕之代,令該曹口傳差出。初試已過,檢田當前,上京守令,皆令當日下送後,草記,未下直守令,亦令當日辭朝事,分付。上曰,八月朔日次儒生殿講,明日爲之出榻敎上曰,明日日次儒生殿講試官,以今日試官仍用。出榻敎上曰,試官曺允大·金履喬有頉,代金履正·李敬五爲之。出榻敎上曰,大司成前望單子入之,待下批,先入侍後謝恩。出榻敎上曰,刑判,率律科入格人,入侍,可也。賤臣承命出,與刑曹判書趙鼎鎭,律官安宅周等,偕入進伏。上命鼎鎭,考講受栍訖,命文養書傳敎曰,今番雜科之召見試藝,槪以今科,異於尋常慶科也,小科猶且特爲賜第,況雜科乎?副司猛朴思敬,前銜林熙之·吳命毅·李時鼎·洪得輿等,直赴譯科榜,生徒皮尙仁,副司正崔昌玉,前直長全宗璧等,直赴陰陽科榜,副司果金尙銓·金時榮等,直赴醫科榜,生徒安宅周,直赴律科榜事,分付。上曰,試官趙鼎鎭代,吏曹判書洪良浩爲之。出榻敎上曰,抄啓文臣八月朔親試,明日爲之。出榻敎上曰,當該試所承旨遞差,前望單子入之,待下批牌招察任。出榻敎上曰,試官李敬五代,姜彝正爲之。出榻敎命書傳敎曰,六月朔日次儒生殿講,純通儒生徐有榘,直赴殿試,通儒生崔啓運·李致祜·丁載昱,直赴會試,略儒生李羲甲等,各給紙筆墨,捧傳旨。上命呼徐有榘,新來訖。命增廣初試入格儒生來待人,入侍。賤臣承命出,與儒生林漢浩·李象鉉·李翊模·沈洛·權晙·李雨明·金商儒,偕入進伏。上命各誦入格試券訖,仍命先退。漢浩等,以次退出。命讀公事,書判付訖。命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李敏采曰,大臣·備局堂上,引見。
李敏采啓曰,假注書洪樂游,身病猝重,勢難察任,今姑改差,何如?傳曰,允。
洪樂游改差,代以李海隣爲假注書。
趙宗鉉啓曰,假注書李海隣,時無職名,令該曹,依例付軍職,冠帶常仕,何如?傳曰,允。
承旨前望單子入之,李洪載·李益運·李祖承·申耆落點。
李敏采,以吏曹言啓曰,謂有身病,不爲下去守令委折,査問草記,其中有實病守令,亦爲區別草記,可也事,命下矣。潭陽府使鄭東愈,以二日瘧之證,三年辛苦之中,又自今月初生,兼得痢疾,戶庭之內,不得起動,時月之內,萬無作行之勢云。大興郡守金絅采,累月瘧痢之餘,近添下血之症,病勢沈劇,猝難還官,特敎催促之下,惶恐待罪云。通川郡守朴始榮,適患毒腫,未盡完合,屢試騎馬,姑難行役,特敎催促之下,未卽還任,伏地戰恐,罔知所措云。丹城縣監趙景鎭,素患癖積之症,自是十數年痼疾,每當換節,如期闖發,而今番慶科,與他自別,不計顚仆,力疾作行之餘,一倍添劇,萬無起程之望云矣。特敎査問之下,皆稱身病沈重,終不還官,事體所在,誠極未安,四邑守令,令該府,拿問處之,何如?傳曰,實病旣如此云爾,則其爲瘝曠,無間於在官在京,竝改差,今日政差出,皆令明日辭朝。其中丹城縣監趙景鎭,言病異於他倅,近來風土,孰無癖積,則以此稱托,極爲駭然。嚴飭,使之當日還官,可也。
有政。吏批,判書洪良浩進,參判未差,參議曺允大未肅拜,右承旨李敏采進,以洪秉纘爲吏曹參判,李度默爲刑曹參判,徐美修爲禮曹參議,尹義東爲孝陵參奉,李觀秀爲大興郡守,元羽孫爲通川郡守,宗廟副奉事南景容復官爵事,承傳,金箕性爲冬至兼謝恩使,尹弘烈爲潭陽府使,尹廷烈爲連山縣監。
兵批,判書李病,參判閔鍾顯病,參議金履正病,參知姜彝正入直進,左副承旨李益運進。副司直單柳戇·尹㬦·李敬五·李敬一·丁範祖·李勉兢,副司果單朴基正,知事單李洙,僉知單趙彦彬。
李祖承啓曰,卽見訓鍊都監草記,則今日集賢門入直哨官李運祥,謂以就理,徑先出去,莫知去處,至於訓局哨官金,以省記外人,擅自代入。闕內領軍入直,何等嚴重,而旣無改付標落點,則李運祥之無難出直,金之私自代入,俱犯師律,萬萬痛駭,宜有重繩之道,而該營大將常時若能檢飭,則豈有此前所未有之事?況運祥,旣無分揀之命,則草記中,提有分揀之命,還向直所云云者,又何妄率之甚也?建陽以東,摠府主管,闕內省記,兵曹照檢,而宿衛將官,任自替代出入,尙無摘發論罪之擧,寧有如許紀綱?該營大將及摠府兵曹入直堂上,所當重勘,而本院請推之外,無他可施之罰,何以爲之?敢稟。傳曰,兵曹堂上從重推考,摠府堂上罷職,當該將臣越俸一等,該哨官生疎所致,令該大將,嚴棍懲礪,可也。
以成均館掌務官李升運拿處傳旨,傳于李敏采曰,分揀。
李敏采,以兵曹言啓曰,依傳敎,御營廳行首敎鍊官王漢佐,嚴棍十五度後,汰去之意,敢啓。傳曰,知道。
李敏采,以都摠府言啓曰,今日入直內三廳武兼禁軍及軍兵等,當爲中日習射,而日次儒坐殿講相値,不得爲之之意,敢啓。傳曰,知道。
李洪載,以義禁府言啓曰,慶尙監司李祖源狀啓,據刑曹粘目內,蔚山府使丁載遠移本府處之事,允下矣。丁載遠,時在任所云,依例發遣府羅將,拿來,何如?傳曰,允。本律如在當遞之科,分付該曹,今日政差代,否則,方秋民事,往來瘝曠之弊,宜念,待三政磨勘,拿來,可也。
執義李思祚,司諫洪彦喆,持平李鎭宅,正言尹悌東啓曰,臣等姿性鹵莽,言議巽軟,淸朝耳目,自知不稱,而賓對有命,竭蹶登筵,及其諸宰奏事之後,未卽進前,致有承宣請推之擧。臣等溺職之失,於是乎著矣,其何敢一刻晏然於臺次乎?請命遞斥臣等之職。答曰,勿辭。
李洪載啓曰,執義李思祚,司諫洪彦喆,持平李鎭宅,正言尹悌東,一日再啓煩瀆,退待物論之意,敢啓。傳曰,知道。
刑曹參議沈煥之疏曰,伏以臣於日昨,自試所出榜詣闕之際,伏奉秋曹新除之命,仍卽承牌謝恩,而本曹參判臣李祖承爲臣妻姪,法應相避,臣當遞職矣。伏乞聖明,亟令有司,照例稟處,以存公格,以安私分焉。以刑曹參議沈煥之上疏,傳于李洪載曰,參判移除,原疏還給。
吏曹參議曺允大疏曰,伏以臣病伏床笫,今已一念矣,始以挾食之祟,重添傷寒之證,胸膈刺痛,渾體烘熟,當其危劇,出入鬼關。伊時政牌,屢犯違傲,至於文科試官排望之時,則事體尤係自別,銓堂固宜齊進,而病情實難蠢動,疏籲亦且路阻,不得已懸病,伏承飭敎,不敢偃處,拚死擔舁,進詣朝房。體諒之恩,雖蒙許解,匪怒之敎,極其嚴截,縮伏俟譴,竟夕還次,至今追惟,惶汗浹背。不意玆者恩除又降,臣實感激震悚,莫省攸措,揆以義分,固當顚倒竭蹶,仰伸叩謝之忱,而顧今賤疾,比前雖得差減,頭目疼眩,精神迷悶,飮啖全却,氣息凛綴,時日之間,實無束帶赴公之望。昨於試望受點之後,亦不免致煩付標,臣情到此,益增隕越,玆敢略陳短章,仰瀆崇嚴。伏乞聖慈,俯垂矝諒,亟遞臣職,俾得調將,以延殘喘,千萬幸甚。臣於享官事,有不容泯默,敢此附陳焉。向來中秋節享時,臣以行副司直權,塡差於太廟獻官矣,單子啓下之後,受香在明之時,謂以省掃,忽地辭陛,臨急付標,苟艱忒甚。大抵享官,事係莫重,除非公頉實病,則例不敢變通,而今則因其私事出外,乃至於付標之境,豈非萬萬未安之甚者乎?臣於其時,病在危域,雖未能劃卽陳聞,而論以事面,終涉乖當,流弊所及,有難仍置。伏願特降處分,以杜後弊焉。省疏具悉。祭官權事,誠女爾疏,所論大關後弊,令政院,卽爲問啓,當依疏請處分矣。爾其勿辭察職。
庚戌八月二十八日卯時,上御熙政堂。抄啓文臣親試,日次儒生講製入侍時,行都承旨趙宗鉉,行左承旨李儒敬,右承旨李敏采,左副承旨徐瀅修,右副承旨洪義榮,同副承旨柳文養,記事官徐有聞,假注書洪樂游,記注官白慶楷·金鳳顯,以次進伏訖。上曰,試官以下,行禮事,分付,可也。賤臣承命出傳,抄啓文臣親試試官左議政蔡濟恭,行戶曹判書鄭民始,行副司直鄭東浚·李晩秀·尹行任,儒生製講試官行司直吳載純,禮曹判書金憙,行大司成徐鼎修,兵曹參議金履正,禮曹參議李洪載,入就位行四拜禮後,以次進伏。上命民始·鼎修,書御題訖,命懸題。上敎瀅修曰,應講儒生,亦卽呼名開講,可也。上曰,次對,同爲入侍事,分付,可也。有聞承命出傳,左議政蔡濟恭,左參贊金華鎭,行戶曹判書鄭民始,行副司直金文淳·鄭好仁,刑曹判書趙鼎鎭,行副司直徐有大·金持默·李邦一,行左承旨李儒敬,記事官徐有聞,事變假注書金羲淳,記注官白慶楷·金鳳顯,司諫洪彦喆,執義李思祚,持平李鎭宅,正言尹悌東,以次進前。濟恭曰,夜間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,此忠淸監司鄭存中狀啓也。以爲本營屬牙兵習操,似此豐登之歲,不宜因循抛置,行操後犒饋賞格米四百二十餘石,亦爲區劃事,竝令廟堂,稟旨分付矣。今年水陸操,俱已行之,牙兵操鍊,姑令權停,恐無不可矣。上曰,依爲之。出擧條濟恭曰,此江華留守申大升狀啓也。以爲本府軍餉,幾盡散貸於京外各處,目下留庫,不過爲三萬四千五百餘石,久遠貸去,雖難一一責報,至於戶惠廳,則比之他處,其數倍蓰,今番嶺南漕船拯米太之分給本府民戶者,惠廳當納米爲九十石,太爲五十二石,數雖零星,以此計報,在軍餉,猶可爲添補之道,且舊貸之代捧拯米,亦多其例,請令廟堂稟旨,分付矣。狀辭所請,雖甚零星,許施何難,而戶判方入侍,一番下詢而處之,恐好矣。上曰,戶判之意,何如?民始曰,數甚零星,有不足持難,而但該府則此米之添補,無甚關緊,本曹則穀物不足,雖百餘石米太,亦可補用。且拯米非特今年而已,一番許施,後以爲例,毋論多少,每欲執留,則不無後弊。惠廳則穀物稍裕,此米之得失,不足有無,而本曹則實難許給矣。濟恭曰,戶曹廳當納米太,俱甚數少,一施一否,恐或近於瑣細矣。上曰,置之,可也。出擧條濟恭曰,頃因戶曹判書鄭民始所啓,北道內寺奴婢宣頭案修正時,所費參量除減之意,問于本道,狀聞稟處,他道一體關問事,命下矣。卽見京畿監司金思穆狀啓,則以爲本道,自罷刷官以後,宣案尙未擧行,故所入物力,姑難的知,而道內奴婢,自來數少,口錢亦隨而不多,每口五錢,較量雜費,似無濫捧之可論,請令廟堂稟處矣。本道奴婢,數旣不多,此後修案時,使之依節目擧行宜矣。上曰,依爲之。出擧條濟恭曰,頃因戶曹判書鄭民始所啓,北道內寺奴婢宣頭案修正時所費,參量除減之意,問于本道,狀聞稟處,他道一體關問事,命下矣。卽見原春監司尹師國狀啓,則以爲去乙巳推刷時,三陟等十五邑,實貢奴婢都數爲二百二十五口,平海等十一邑,初無時存奴婢,只都案依前修正,而三陟等邑實貢奴婢,每口五錢式收捧,以爲都案雜費之資,而太半不足。其時道臣,往復各邑,守宰口錢外,雜費不足之數,分定各邑,自官庫添補,則到今更無減削之道,依前擧行,恐未知何如。請令廟堂稟處,而奴婢中年過百歲,而載錄者,欲知根派而已,其身不在,白地徵貢,初無可論,乙巳推刷時,以時存實數,比乙亥摠而尙有餘數,句管備局,其後每歲末,隨其邑報,以此邑之生産,充代彼邑之闕額,元無貢錢與口錢間,白地侵徵之弊爲辭矣。本道奴婢,旣有摠外餘數,則白徵之弊,非所可論,至於修案口錢,自有各邑定規,仍舊遵行之意,分付,何如?上曰,依爲之。出擧條濟恭曰,頃因戶曹判書鄭民始所啓,北道內寺奴婢宣頭案修正時所費,參量除減之意,問于本道,狀聞稟處,他道一體關問事,命下矣。卽見忠淸監司鄭存中狀啓,則以爲全義等十七邑,改案當次之年,則依節目,每口各捧五錢,需用於紙地等價,而別無剩餘,猶患不足,德山等五邑,雖有口錢名色,而或三四錢一二錢,各從邑例,臨時收捧,自官添補,公州等十八邑,初無口錢徵捧之事,若當修案時,則竝自防役廳替當。林川等十四邑,俱無應貢之奴婢,而毋論內寺奴婢與各司奴婢,旣無加徵之謬習,又無剩餘之數爻,到今別無削減之可論,請令廟堂稟處。而大抵奴婢之弊,名以物故,稱以逃亡,生産則不現,老除則冒錄,其所査正,有非猝乍間議到之事,益加理會,作成一副實摠,追後狀聞爲辭矣。湖西內奴婢修案時,口錢或有依節目擧行之處,或有未滿節目定數之處,而別無濫徵之弊,使之依此遵行,而雖此後,另加照察,俾無容奸之意,各別申飭,何如?上曰,依爲之。出擧條濟恭曰,頃因咸陽御史崔顯重別單,寺奴婢逃故白徵之弊,本司草記批旨,有何道何邑之弊峻弊歇,遍擧關問,使之逐邑條列狀聞後,稟處之命矣。依下敎,關問諸道矣,卽見京畿監司金思穆狀啓,則枚擧各邑所報,以爲蓋此奴婢,逃故則別加頉給,生産則詳査懸錄,自是定式,而只緣刷頉之失宜,致有弊瘼之滋甚。水原等十四邑外,俱有其弊,此後則營邑親執存拔,以査現之類,除白徵之弊,則邑摠雖或不足,通計一道,不至大縮,請令廟堂稟處矣。刷官革罷後,旣有道比摠定式,營邑若能親執存拔,盡心釐革,則痼弊自當漸祛,以此各別申飭,何如?上曰,依爲之。出擧條濟恭曰,臣於梁山郡守南鶴聞上疏條件中,有未及覆奏者,敢達矣。疏中以爲,此後漕船致敗之邑,三曰內拯得,則散給民間,過三日未拯者,該邑守宰,論以重勘,而勿令給民改色,一從典憲爲辭,而批旨內,詣道拯米太,腐朽勿給民,載在法典,爾疏所請,以三日爲限,亦令廟堂,草記回啓事,命下矣。拯米之腐朽不堪食者,勿令散給民間,朝家恩德,逈出尋常,若使給與不給有日限左右,則奸弊不知至於何境。三日爲限之請,不可施矣,置之,何如?上曰,依爲之。出擧條濟恭曰,今番進士直赴,以前例之無可據,禮曹不能指揮,必有一番稟定,然後白牌修正時,座次可以書塡,故敢達矣。上曰,以節製直赴時榜目,次第定座次,付之元榜之下,可也。出擧條濟恭曰,監試覆試隔日矣,近來士習不古,許多奸僞,指不勝僂,而其中外場無難往來,尤屬絶痛。此莫非軍卒與羅將輩,外內相結,或因門隙棘罅而傳致,或因試官飯床與茶啖持入之時而潛相傳投,致有傳說之狼藉,此實不可使聞於人。今番則另飭禁亂官及監試官,不住詗察,以嚴試場,如有此等奸習而漫不致察,過科後,復有人言,則當該禁亂官·監試官,繩以重律之意,預爲出擧條,申飭,何如?上曰,依爲之。出擧條濟恭曰,伏聞紙廛市人輩言,以爲九日製當前,而正草無以措備云,預爲發令,然後似無窘速之患矣。上命儒敬書榻敎曰,九日製試紙,以大好紙爲之。濟恭曰,冬至正使卽速差出,然後會同坐起,可以爲之云,故敢達矣。上曰,別使之行,多有殊異之擧云,其在別般叩謝之道,正使不可不另擇,而大臣皆老病,何以則爲好耶?濟恭曰,崇品重臣中,差送,恐或無妨矣。上曰,卿之年前奉使之行,特別例也,有難因以爲例。予意則,以光恩副尉差送爲好,而但東平尉一人外,曾無國朝已例云,卿意何如乎?濟恭曰,自下擬望,固所不敢,而若自朝家,有所拔例下敎,則少無如何之端矣。上曰,若以光恩爲之,則彼亦必知其拔例差遣之意,而第以古例之罕有,方此咨且矣。濟恭曰,特差以送,少無不可矣。上命傳敎曰,政官牌招開政,冬至正使,今日政差出。民始曰,稅穀捧納時,多有欠縮幻弄之事,故査問該邑監色,皆以爲渠輩,則捧上裝載後臨發差定,只受文書而上來,故裝船之準數與否,米色之精麤,斛內之完欠,初不知之云。捧稅監色,領運上納,自是法典,則外邑之不送實監色,以他人臨時定送,已極可駭,縮穀徵捧之際,弊端亦不少,不可不另加嚴飭。此後外邑之不以捧稅監色領運,而上納時,有欠縮幻弄之弊,該守令,從重論勘之意,出擧條,申飭,何如?上曰,依爲之。出擧條儒敬曰,備堂奏事後,入侍臺臣,不卽傳啓,次對罷退之時,始欲進伏,有損臺體,入侍諸臺,竝推考,何如?上曰,依爲之。出擧條上曰,臺啓則出去,臺廳傳啓,可也。命退,次對諸臣以次先退。上命瀅修書傳敎曰,上舍生,異於四學生,況便殿召試,別是異數,在諸生,亦豈不倍加敬謹乎?然自入庭之初,未見徐趨端拱之美,甚至懸題與頒紙之時,爭取而雜坐,賢關尙齒之禮容,可謂蔑如,屑越姑勿論,貽羞大矣。入庭太學掌議色掌,一竝停擧,不飭之場中進去承旨,爲先從重推考,大司成亦爲從重推考,掌務官拿處,四館所首吏,令攸司嚴治事,分付。上曰,試官李洪載·姜彝正代,徐瀅修·柳文養爲之。出榻敎命敏采書傳敎曰,今聞該堂言,可知該房之掩置不傳,該房承旨從重推考。又命書傳敎曰,下敎之後,不爲輪回待令,當該承旨,竝遞差。上曰,承旨前望單子入之,待下批牌招察任。出榻敎命書傳敎曰,日次儒生試取製述居首生員李寅默,與元講純通有異,曾無賜第之例,直赴會試,之次進士金秀臣·孟賢大·南翼中,各給二分,之次進士嚴耆,生員尹載厚,進士李準海,給一分,講幼學申在祿等,皆不過略栍,紙一卷·筆二枝·墨一笏賜給。給分之類,增廣初試已過,勢難試取,定座次,來頭會試,付初試榜下,許付事,分付,秋到記九日製給分,準此。瀅修曰,昨日有削科人尹命烈來待之命,而聞方遭故,不得來待云矣。上曰,欲於今日,召試殿庭,特許復科矣,今聞遭故,可矜。聞命烈自是實才,而伊時果因嚴畏,而至於露拙云,似無足怪矣。瀅修等曰,外間皆稱其實才,向時事,果出畏怯之太過云矣。命退,諸臣以次退出。
上在昌德宮。停常參·經筵。
李洪載啓曰,大司憲尹尙東牌招啓辭未下,執義李思祚,持平李鎭宅引避退待,掌令閔彝顯在外,一員未差,持平朴孝成未署經,監察茶時之意,敢啓。傳曰,知道。
傳于李益運曰,右副承旨馳詣宗廟·景慕宮,奉審摘奸以來。
傳于李祖承曰,京畿監司入侍。
傳于李敏采曰,下直守令留待。
傳于李敏采曰,下直守令入侍。
以全羅監司尹蓍東啓本,慶科東堂初試入格人姓名開錄都事徐有鍊罷黜,副試官趙衍德等罪狀,令攸司稟處事,傳于李洪載曰,今番增廣,卽慶科也。近來士習,卽痼弊也,以若痼弊,當此慶科,不可無別般闊狹,與其勅刑之非時,曷若闊綱之爲勝。京試官都事辭陛之日,特賜引對,許以便宜,無論拔例,連日設行,與如例分日設行,又無論間日,而前期開門,惟在京試官都事自量便宜之如何,雖以京試所定之一所中場,第二日該所,依筵敎不爲稟旨,中場奉券後,仍許終場開門云。道臣此狀啓,似未聞委折而然乎,還下送,使之改修正上送。
以統制使申應周啓本,今秋水操時,試射放居首人,令該曹考例稟處事,傳于李洪載曰,觀此狀辭,水操試射放居首人閑良之直赴,出身之邊將,係是受敎定式之廟堂行會,則日前湖閫狀啓回啓之曰,以無例,仍請置之者,雖因近年許久停操而然,昧例則甚矣。當該兵判,從重推考,與前狀啓勿施人,竝依例直赴,趁今慶科唱榜上來事,分付各該道。
李洪載啓曰,卽者司謁林義培所告內,敦化門東挾鎖鑰之時,門卒誤爲下鑰,鎖脚斜出於鎖筒,闕門鎖鑰,何等重大,而有此誤鎖之擧?事之驚駭,莫此爲甚。當該司鑰,令攸司科治,監門宣傳官及守門將,所當重勘,而本院請推之外,無他可施之罰,何以爲之?敢稟。傳曰,允。宣傳官拿處。
李洪載,以吏批言啓曰,冬至正使,今當差出,而前望只有一人,不得已以二望擬入之意,敢啓。傳曰,知道。
李敏采以吏批言啓曰,兼平安道都事徐配修,以道內守令兼差矣,科事已竣,減下之意,敢啓。傳曰,知道。
李敏采,以兵曹言啓曰,卽伏見統制使申應周,全羅右水使卞至健,忠淸水使柳文植,今秋水操後,軍兵試射榜中不中,戰兵船完不完,軍器什物破傷執頉啓本,則試射全不得中,戰兵船完不完,軍器什物破傷執頉處,當該邑鎭監色等,分輕重決棍後,斯速改備之意,嚴飭分付云矣。軍兵試射,戰器什物,俱係詰戎之政,則各邑鎭,常時未能鍊習,亦不着意修改,以致不中之居多,執頉之夥然,其在重戎務備陰雨之道,不可無飭。統營及全羅右水營,舟師所屬試藝居末邑鎭,及軍器執頉邑鎭,忠淸水營舟師所屬軍器什物執頉邑鎭,當該守令·邊將,竝推考警責,何如?傳曰,允。
李敏采,以賑恤廳言啓曰,南部靑寧尉契任掌金善興,今月二十七日曉頭,本洞路傍,得年可今年生遣棄男兒,同里居良女咸召史,欲爲收養,貧不自食,願爲受料,告于本部,自該部,今二十八日,牒呈,故依定式給料使之乳養之意,敢啓。傳曰,知道。
李洪載,以備邊司言啓曰,咸鏡監司李文源狀啓,有草記回啓之命矣,取見其狀本,則以爲今春交濟穀狀請加分,幾乎邑邑傾庫,目今輸納之數,倍多於常年,而受糶之民,所居或至百餘里之遠,饑病之餘,繈屬道路之狀,旣甚矜憐,附近倉,從便分捧,亦不無前例,久置條分給中,折半則捧納交濟本倉,折半則捧留附近社倉,待春分給時,給社倉之穀,而秋後捧糴時,使之移納本倉,以爲復舊之地事,請令廟堂,稟旨分付矣。交濟之穀,法意甚嚴,若非歉歲,則絶無分捧之例,而荐饑餘民役之艱,誠如狀辭,不可以秋事之登熟,不之闊狹,特爲依狀請,限折半分捧於附近各倉,待明秋還納本倉事,分付,何如?傳曰,允。
李敏采,以訓鍊都監言啓曰,依政院啓辭批旨,本局哨官金,嚴棍十度懲礪,而哨官李運祥,方在集賢門入直,待出直,一體擧行之意,敢啓。傳曰,知道。
李洪載,以訓鍊都監言啓曰,集賢門入直哨官李運祥,嚴棍十度懲礪後,還入直所之意,敢啓。傳曰,知道。
李敏采,以訓鍊都監言啓曰,依下敎,集賢門入直哨官李運祥決棍後,還入直所次,以哨官金替代之意,敢啓。傳曰,知道。
李敏采,以壯勇營言啓曰,來九月當,本營右司屬京畿坡州所在一哨軍兵,逢點實數一百二十七名,今已□□□齊來九月初□□營立番之意,敢啓。傳曰,知道。
上在昌德宮。停常參·經筵。
辰時雨雹,狀如小豆。
藥房提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳戇啓曰,明日大駕,詣健元陵,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
內閣啓曰,今十月朔抄啓文臣親試,以何日擧行乎?敢稟。傳曰,初三日爲之。
傳于洪義榮曰,禮房承旨馳詣宗廟,奉審摘奸以來。
柳戇啓曰,來初五日朝參日次矣,敢稟。傳曰,停。
傳于尹行任曰,軍士房承旨入侍。
注書徐有聞遷轉,代以鄭尙愚爲假注書。
尹行任啓曰,假注書鄭尙愚,時無職名,令該曹,依例付軍職,冠帶常仕,何如?傳曰,允。
吏曹口傳政事,檢閱徐有聞單付。
禮曹判書前望單子入之,李秉模落點。
兵曹口傳政事,副司直吳載純單付。
柳戇啓曰,今日齋宿承旨,不可不備員,而右承旨李益運,身病猝重,纔已出去,何以爲之?敢稟。傳曰,許遞,前望單子入之,待下批牌招察任。
尹行任,以兵曹言啓曰,今此陵幸時,右邊捕盜大將徐有大,以訓鍊大將領軍隨駕矣。回鑾間,左邊捕盜大將趙圭鎭姑令兼察,何如?傳曰,允。
尹行任啓曰,今此陵幸時,右邊捕盜大將徐有大,以訓鍊大將領軍隨駕矣。回鑾間,左邊捕盜大將趙圭鎭,姑令兼察事,兵曹草記,允下矣。左邊捕盜大將趙圭鎭牌招聽傳敎,何如?傳曰,允。
以摠戎使李邦一狀啓,訓鍊都監餘軍一百名結陣事,傳于尹行任曰,都監隨駕軍兵,不過步軍十哨,則莫重留都,只以未滿一哨之百名,送之者,該大將事,極爲未妥。該房承旨査問其十哨外餘軍用處,一一列錄以入,更爲多數定送事,嚴飭。其委折,査問以啓。
尹行任啓曰,都監隨駕軍兵,不過步軍十哨,則莫重留都,只以未滿一哨之百名,送之者,該大將事,極爲未妥。該房承旨問其十哨外餘軍用處,一一列錄以入,更爲多數定送事,嚴飭。其委折査問以啓事,命下矣。問于訓鍊大將徐有大處,以爲本局步軍二十六哨三千一百七十八名內,衛內衛外隨駕軍二千四十八名,內外入番軍·屛門把守·斥堠·伏兵及雜頉軍九百三十五名除之,則所餘只是一百九十五名,故一百名定送留陣營餘軍九十五名,以留營磨鍊矣。弘化門入直替把及斥堠三處,伏兵一處,有置之之命,故以此一百二十名,加數定送於留陣營,而弘化門勿爲替把斥堠·伏兵減數之命,旣下於去夜,而昏迷所致,趁未覺察,致有此査問之命,惶隕震越,不知所達云矣,敢啓。傳曰,知道。
傳于尹行任曰,日寒若此,留都大臣,留陣禁衛營·摠戎廳,皆令懸燈於聚軍,懸燈時結陣事,各其營將校,招致聽傳敎。
吏曹啓目,權知承文院副正字李毅遠·宋知濂·尹永儀·李羲甲·李東明·安檍·鄭魯榮·沈鳳錫·金熙成·李安默·李雨明·金履載·李覲吾·李明淵·權烒·李元八·南惠寬·徐有榘·朴鍾淳·姜儐·韓用鐸·李鼎牧·洪受浩·洪樂安·嚴思彦·嚴耆·丁若銓·李允行·金達淳·李翊模·洪秀晩·尹行直·朴宗京·洪時濟·李履熙·吳聖根·沈能燮爲等如,口傳施行,何如?判付啓,依允。
兵曹口傳政事,副司果尹持訥·金憬·崔璧,副司正宋知濂·李羲甲·鄭魯榮·金履載·李明淵·徐有榘·朴鍾淳·韓用鐸·嚴耆·丁若銓·金達淳·洪秀晩·尹行直·朴宗京竝單付。
傳于尹行任曰,侍衛軍兵·隨駕百官毛具。
尹行任,以扈衛廳言啓曰,臣承命,留都一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
尹行任,以訓鍊都監言啓曰,本局從事官四員內徐榮輔奎章閣進,徐琢修,以戶曹別例房郞廳今此幸行時擧行次陵所出往,鄭亮采·柳詢俱爲差祭。今日省記,無以推移,依例以把摠代直之意,敢啓。傳曰,知道。
尹行任,以訓鍊都監言啓曰,依本局草記批旨,弘化門入直禁衛營鄕軍,不爲替把之意,敢啓。傳曰,知道。
尹行任,以禁衛營言啓曰,依本營草記批旨,弘化門入直將官·軍兵,不爲出用,而西營入直將官軍兵,與訓鍊都監餘軍,前期一日,待標信替代出用,還宮後,還爲替代入直之意,敢啓。傳曰,知道。
尹行任,以守禦廳言啓曰,今此元陵幸行時,各營諸色標下餘軍,量宜作隊,將官率領,留待入直本營事,自兵曹節目,啓下矣。本廳中軍邊慶遇,別破陣四十名,標下軍四十名,量宜作隊,率領將官,今月初一日申時量,依例留營入直之意,敢啓。傳曰,知道。
庚戌十月初一日午時,上御重熙堂。軍士房承旨入侍時,右副承旨尹行任,記事官徐有聞,記注官白慶楷·金鳳顯,以次進伏訖。上曰,王大妃殿進御,加味正氣散,依前方一貼煎入。出榻敎命書傳敎曰,出宮祗迎後,禁將移陣,結陣於通化門外摠戎廳信地,摠使移陣,結陣於敦化門外禁衛營信地事,令兩營將臣知悉。又命書傳敎曰,贊禮以兼帶內局守宮。禮判本職許遞,前望單子入之,待下批牌招察任。又命書傳敎曰,陵幸時,部字內斥堠伏兵處所,依今番定式,永久遵行,該房便覽及宣傳官廳各操笏記·各營謄錄,皆令詳載。又命書傳敎曰,明日擧動時,史官不可不備員,未付翰林,令該曹口傳付職,牌招入直。命書園官及地方官水原府使趙心泰別諭曰,植木吉日在明日,補土·補莎之役,亦當明日,共始合行,條件槪略,錄在下方,依此着意奉行,內靑龍端到平地,餘氣瀜結,漸漸低扁,緊緊彎抱,吉不可勝言,宜植松檜,助其氣勢,發其精彩,然於久遠峻茂之後,若與紅箭門,高低平等,則可無障隔,或過此,則似妨眼界,而此係屢十年長養後事,不宜預先慮此,初不栽植,臨到其時,徐講通望之道亦好。大抵栽植之際,十分商量,使氣勢精彩,益有蔚然之效。自主峰以下,至內龍虎及第二龍虎前所植者,幾皆着根,庶有成林之望云,而外此主峰以後及第三龍,虎與凡在火巢內之地,當次第播植,而幅員甚闊大,不必專意於植木,兼以播種留意爲可。目前之立效,似稽將來之茁長可知,此一款,不可不與植木差員及監董人等相議,隨便措處,明堂內村墟有脊處,見者皆云風磨雨洗,無鍬鍤穿鑿之痕,藤纏草蔓,有本初隱隆之意。近察猶尙如此,遠望則尤無所關,然而向來過慮,錯認剩砂,屬之不緊,以平鋪似或爲當矣。伊後衆說,無不以爲無是慮,又云分明非浮土,自此前疑夬釋,此一款,勿復更論爲可,以此決定。內靑龍逶遞到,齋室墻址稍覺低平,所以有金養直輩補土之議也。詳察細審,則比本來地形,似若五六尺許稍低,蓋因舊邑築垣與人家穿鑿所致。養直輩所云云,雖不無所見,然此處地形,大體平坦,故其穿鑿處,無甚分明,不至於礙眼。且與單靑龍有異。又有第二靑龍,圍繞其外,此猶不足造泡寺後山,自本身分脈作帳,合御屛玉几之形,雄峙闊展,爲外靑龍,重重遮障,此處雖不補築,少無虧欠,前此遍叩諸說,皆以爲然。且今若欲始役,則勢將毁垣開土矣。除非時日不可緩之事,則理宜姑徐,以安靜爲務。又無論補與削,當此之時,靑龍邊遽議力役,誠萬萬重難,莫如仍舊之爲可。此外小小穿鑿處,量宜鋪土,或鋪莎似無妨,隨處小心,無敢一毫放過第二白虎端,卽前令徐直修,欲爲補莎開址處也皆云本來形址也,自如此,旣無鑿斷之跡,則不必補築矣。況術家所謂虎頭之不宜內顧云者,又豈非當念處耶?無已則只用若干簣土,彌縫而止亦好。又白虎中腰內面,有二把許,土皮脫卸處云,而此不過潦水後脫卸,異於剝落,只當補莎而已。此條亦詳審爲可,又白虎中腰後背,有沙汰處,頗高且長云,細問之,則雖是局中不見之地,若置而不補,則恐有漸次剝落之慮,然聞其形址,甚峻急,而難以補土云。然則鋪以空石,播以草種,새只令土皮復舊而止似好。又有一法,待來夏多取麥芒,而鋪之尤好。此一條,亦須詳審,主山來龍,初過峽處,俗名葛峴츨우之地,卽舊邑通京捷路,過峽脈體,細嫰極貴,然而細嫰之中,脈脊稍高,土又帶沙,易脫之故,草不着根,或於潦節,若加穿鑿,則修補之功力,必倍入。今番須卽鋪莎,而其傍略略剝落處,亦有之云,此處則先補土次補莎爲可。此一款,雖非緊切之事,過峽卽龍身氣脈渡濟之處,術家切忌風順水劫,此峽護砂固密,風雖無慮,雨汰宜念,補土莎預加防築,決非徐緩之事,須詳議繕築。葛峴之上,古西門峴之下,又有過峽通路處,昨年亦土築塞路云,而築塞之樣,不合觀瞻,遠立見之,來說者曰,以所見甚荒拙,左右邊土築,使之漸次成堆,而出山脊貌樣爲好。又其傍,有土皮脫落處,亦當以莎補缺,此說甚有理。日前詳問于差員,則渠亦以爲然,猶未準信。又問於近日往來諸人,亦純同此一款,關係無甚利害,而卽具瞻處,若有未盡善美,不可不略略修治,舊鄕校基,非等閑大地,比園所所奉,雖若不及,亦只是一間耳。然問於園官,則多少穿鑿舍基,尙不塡補,仍同抛棄云,雖不必一時費力,亦不可仍以置之。此一條,各別詳念,期於平衍,右書下諸條,擧行便否,此外有所見處,一一逐條回奏,此別諭一通,詳載園志,又以一件,書付齋舍,使新入之園官,亦皆常目銘念。命退,承史以次退出。
大駕詣晝停所,入幕次後,內閣·政院·玉堂·藥房·朝廷二品以上·兩司長官口傳問安。答曰,知道。
大駕詣元陵入齋室後,內閣·政院·玉堂·藥房·朝廷二品以上·兩司長官口傳問安。答曰,知道。
王大妃殿·惠慶宮,遣承旨問安。答曰,知道。
大駕,詣元陵親祭,徽陵·健元陵·穆陵·顯陵展拜罷後,入齋室後,內閣·政院·玉堂·藥房·朝廷二品以上·兩司長官口傳問安。答曰,知道。
惠陵·崇陵展拜罷入齋室後,內閣·政院·玉堂·藥房·朝廷二品以上·兩司長官口傳問安。答曰,知道。
還詣晝停所入幕次後,內閣·政院·玉堂·藥房·朝廷二品以上·兩司長官口傳問安。答曰,知道。
還宮後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
洪義榮啓曰,抄啓文臣親試初三日爲之事,命下矣。處所以何處爲之乎?敢稟。傳曰,便殿爲之。
傳于尹行任曰,出宮門路,以協陽門爲之。
吏批,有政。判書洪良浩留都,參判洪秉纘進,參議曺允大留都,行都承旨柳戇進。以洪檢爲大司憲,尹行元爲大司諫,申光祐·宋景煥爲掌令,尹悌東·宋俊載爲持平,尹羽烈爲獻納,朴吉源·金憬爲正言,姜克成爲典籍,尹行喆爲兵曹正郞,金尙礪·姜世揆爲佐郞,金潭爲禮曹佐郞,李厚燾爲思陵令,李廷書爲顯陵令,李復鉉爲章陵令,李顯秀爲典籍,尹厚東爲監察,朴宗福爲掌苑別提,李承薰爲禁府都事,丁藎祖爲中部都事,洪受浩爲穆陵別檢,金履載爲元陵別檢,沈誠之爲健元陵參奉,洪樂綏爲穆陵參奉,韓用中爲元陵參奉,金一衡爲禮曹佐郞。
兵批,判書金文淳進,參判李度默病,參議金履正入直,參知趙雲紀病,右副承旨尹行任進。副司果朴宗福·姜克成·李承薰·李顯秀·丁藎祖·張錫胤·丁若鏞·朴崙壽·金履喬,副司正鄭尙愚,竝單付。
傳于洪義榮曰,今番陵幸時,吹打手依例施賞事,分付各該營。
庚戌十月初二日丑時,上詣元陵。幸行入侍時,行都承旨柳戇,行左承旨李祖承,左副承旨申耆,右副承旨尹行任,同副承旨洪義榮,記事官李海隣,假注書鄭尙愚,記事官洪樂游·徐有聞,一提學鄭民始,原任直提學李秉模,原任直閣鄭東浚·徐鼎修,檢校直閣李晩秀,直閣徐榮輔,待敎沈象奎,以次隨駕。上具戎服,乘輿出協陽門,由進善門出敦化門,降輿乘駕轎,至把子橋,敎禁衛大將金持默曰,卿則留住通化門外,須勿夜寐,宿衛與禁雜人等節,着意爲之。卿異於他人,故如是下敎矣。持默承命退出。上至太廟前路,降轎立路次。向廟門屛挾輦軍。命史官,往廟門外,冬享大祭行禮與否知來。有聞承命進去回奏曰,方行初獻禮矣。上乘馬詣晝停所,降馬入大次。命行任曰,挾輦侍衛之錯亂,極爲駭然,當該哨官汰去。至天明,行任跪告三嚴訖。上乘馬進發詣元陵,至降馬所,降馬乘與入齋殿。少頃,改具淺淡服·烏犀帶,乘輿出齋殿,詣紅箭門外,降輿就版位。行四拜禮訖,仍詣丁字閣神位前,三上香執酌獻酌。大祝進讀祝文訖,上出就版位。亞獻官蔡濟恭,終獻官安春君,以次行禮如儀訖。上復行四拜禮,仍詣望燎位,望燎訖,詣陵上奉審下詢陵司姓名,別檢李顯秀等,各奏姓名訖,命行任書傳敎曰,顯陵·徽陵·崇陵·惠陵展拜時,百官行禮置之。上步詣紅箭門外,乘輿詣徽陵紅箭門外,降輿就版位,行四拜禮訖。仍詣丁字閣奉審訖,詣陵上奉審訖。下詢陵司姓名,別檢金載一等各奏姓名訖,下詢陵寢坐向。載一等曰,酉坐卯向矣。上步詣紅箭門外,乘輿詣健元陵紅箭門外,降輿就版位,行四拜禮訖,仍詣丁字閣奉審訖,詣陵上奉審訖。下詢坐向。令李晩祥曰,癸坐丁向矣。上曰,北道陵寢,亦如是高乎?民始曰,猶不若北道陵寢之高矣。下詢內外案地名。晩祥曰,內案則廣武亭,外案則楊州峩嵳山矣。仍詣碑閣奉審訖,上步詣紅箭門外,乘輿詣穆陵紅箭門外,降輿就版位,行四拜禮訖。仍詣丁字閣奉審訖,詣陵上奉審訖。下詢坐向。別檢姜克成曰,酉坐卯向矣。下詢陵司姓名,克成等各奏姓名訖,詣懿仁王后陵寢奉審訖,下詢坐向。克成曰,壬坐丙向矣。仍詣仁穆王后陵寢奉審訖,下詢坐向。克成曰,甲坐庚向矣。上步詣紅箭門外,乘輿詣顯陵紅箭門外,降輿就版位,行四拜禮訖,詣丁字閣奉審訖,詣陵上奉審訖,下詢坐向。令姜世揆等曰,癸坐丁向矣。上步詣紅箭門外,乘輿詣惠陵紅箭門外,降輿就版位,行四拜禮訖。命左議政蔡濟恭奉審陵上。上步詣紅箭門外,乘輿詣崇陵紅箭門外,降輿就版位,行四拜禮訖,詣丁字閣奉審訖,詣陵上奉審訖,下詢坐向。別檢韓始裕等曰,酉坐卯向矣。上步詣紅箭門外,乘輿詣齋殿,降輿入齋殿。上改具戎服,命行任書傳敎曰,百官揷羽。又命書傳敎曰,自陵洞口,至興仁門,捧上言。上曰,守宮承旨,王大妃殿·惠慶宮,問安後狀聞事,隨駕承旨,知委于守宮承旨,可也。命書榻敎曰,王大妃殿進御,加減正氣散,依前方一貼煎入。又命書榻敎曰,進御人蔘養胃湯,依本方一貼煎入。命行任書傳敎曰,今番展謁,祗告邦慶也。廟謁廟司,旣有賞典,陵司何異?健元陵·穆陵·元陵陵官,竝陞六。展拜各陵中,顯陵·徽陵·崇陵展拜後,皆親奉審,陵官皆加一資,資窮者代加。惠陵展拜時陵官,上弦弓一張賜給。京守僕·鄕守僕·守護軍,令該曹,考例施賞,三陵守僕帖加成給。上乘輿出齋殿門外,降輿乘馬進發,詣晝停所,降馬入大次。宣饌于閣臣·承史·侍衛,命軍兵食代。少頃,行任跪告三嚴。上乘馬進發,由興仁門入敦化門·協陽門還內。諸臣以次退出。
上在昌德宮。停常參·經筵。
藥房提調臣吳載純,左副承旨臣申耆啓曰,夙戒淸蹕,徧禮仙寢,祗告邦慶,陟降悅豫,侵昏回鑾,勞動旣多。伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐瀅修啓曰,大司憲洪檢,執義李殷模,持平宋俊載·尹悌東牌招啓辭未下,掌令宋景煥·申光祐在外,監察茶時之意,敢啓。傳曰,知道。
申耆,以內醫院提調意啓曰,副提調柳戇,謂有身病,今日問安,不爲仕進,卽爲牌招,何如?傳曰,步澁已知之,本職許遞。同副承旨,足繭不得廳坐云,亦爲許遞。前望單子入之,待下批牌招察任。
承旨前望單子入之,金光默·徐瀅修·洪義浩落點。
以判府事李福源平山地沐浴呈辭,傳于申耆曰,給由馬。
兵曹口傳政事,副司直單尹行任。
洪義浩啓曰,大司成徐鼎修,今朔陞補,不爲設行,依定式禁推傳旨捧入之意,敢啓。傳曰,尙不爲之,豈可成說乎?當該大司成罷職,今日政差出,待下批牌招,申飭設行。
吏批,有政。判書洪良浩,參判洪秉纘進,參議曺允大牌不進,行都承旨金光默進。以吳著爲左尹,李勉兢爲大司成,宣泰相爲愍懷墓守衛官,趙岱爲穩城府使,承文正字單李寅采·閔光魯。
兵批,判書金文淳進,參判李度默病,參議金履正入直進,參知趙雲紀病,左副承旨申耆進。以李頤祥爲都摠管,趙宗鉉·李敏輔爲副摠管,以兪碩柱·趙雲衢·黃基定爲五衛將,李邦祜爲訓鍊僉正,韓師貞爲訓鍊主簿,朴光進爲平安中軍,僉知單任聖說·洪聖禧竝單付,副護軍單鄭景祚,副司直單李聖圭·尹㬦·李益運·崔顯重·金鎔竝單付。
以刑曹擊錚原情別單,傳于申耆曰,今幸異於他時,擊錚原情之皆令別單捧入之意,蓋此也。西部韓光禧事,令京兆卽爲從公決給。西部申漢逵事,雖似猥越,事係爲父,卽四件內事。況世傳之地,豪右之攘奪,誠如所訴,亦甚駭然。自卿曹取考文蹟,斯速決折草記。寶城吳正國事,旣有大臣筵奏定式,勿論。海州鄭禹濟,東部朱善養等事,四件之外,勿論。幽谷金龍得事,係是民隱,令道伯査處。唐津扈鵬翼事,議處。楊州崔召史事,雖曰爲父,焉敢若是煩籲乎?前此只令勿施者,不欲索言而畢說。大抵渠父本事,異於用法,而名在丹書者,則亦不可謂不可堪之情私。如是斷斷,敢以復官等事,無難呼訴。是豈渠所自爲?必有慫慂者存。伊時疏語,不但不擇發,有語犯莫重者。外面看之,雖似只論疏中云云之人,而全篇句語,無非驚心駭然。先朝以觀厚疏之句語不擇,不知中自歸語犯莫重,猶用極律,益男疏語,比之觀厚,其用意下語,果何如乎?卿等之每以厥女原情,無難書入於別單或草記中,抑何意義?近來風習無論事之巨細,惟以不見忤爲妙方。似此事實,亦欲闔眼,悉歸之於稟裁之科。卿等事極爲未安。從重推考,原供勿施。春川南鑢事,與伸雪人鄭晢吾,間隔輕重,果難分明曉得。特從寬典之聖敎,昭在朝紙云云,若如渠供,當此霈澤旁流之日,何可一爲一靳?卿等往復政院,謄出記注,論理議處。安東金始全事,伊後先朝下敎丁寧,此所以不敢擧論於大赦。歲抄此意,分付。瑞興金召史事,猥矣勿施,本事自卿曹決給。竹山朴敏哲事,旣有詳考文蹟之判下,豈敢更籲乎?勿施。卽爲詳考文蹟回啓,俾無更訴之弊。水原李之權事,政院日記中所載先朝下敎,渠或不知乎?以此分付退送。益山鄭逸震事,令道伯斯速決給。槐山全甲幸事,今番放未放,近於逆獄者,猶且疎釋,渠父名字若有之,豈不放送乎?況本事不過科場事,到配近三十年,年過八十,則尙在罪謫,莫曉其故。問于該府,卽爲論理草記。東部姜再孫事,此供之循例書入,不爲措語草記,萬萬未安。卿等從重推考。原州權德福事,勿施還送。原籍官其不禁之罪,不可無飭,該判官從重推考。東部李景濟事,旣付樞銜於渠父,獨塞追榮於渠祖,銓曹事殊無可據,卽爲擧行事,申飭該曹。公州李坪事,久遠之事,豈可輕議?已於前供,判下敦親之聖德,人孰不知?到今事面,異於伊時,此意分付放送。抱川李春茂,羅州文亨喆,市民柳宗郁等事,竝査處。原州甲男事,子宥而奴不宥,豈可乎?査實論理草記。交河李彦海事,誠如渠訴,則以璿派無端拔薦,足爲稱冤之端,令兵判査實決給,俾無齎鬱之弊。全州金光爀事,卿等聞念海二字,豈可循例書入別單乎?原情人及與渠母,卽其端川逐送,卿等從重推考。位羅方侍彩事,令道伯査處,俾無呼冤之弊。定州韓浩一等事,卿等決處。咸興全鳳至事,議處。廛人金鼎秀事,査處。
以京畿監司金憙啓本,楊州擊錚罪人韓師權捧供馳啓,令該曹,稟處事,判府內,卿其分付山在官,斯速決給,俾無更訴之弊爲良如敎。
以京畿監司金憙啓本,猥濫擊錚原情,撮其梗槪,後錄馳啓,令該曹稟處事,傳于洪義浩曰,雖屬四件外,係是民隱,德川雲山事,以此原情後錄,成送有旨於該道伯處,見今捧糴方張,其中流戶最不可捧處,特許停退,俾居者得以安堵,此惟在道伯參量虛實之如何,以此知悉,擧行形止,論理狀聞事,回諭。明川事,亦以原情後錄成送有旨。一依朝令詳考施行,俾無更訴之弊,亦爲下諭于北伯。
以咸鏡監司李文源啓本,吉州等邑應資老人姓名年歲開錄事,傳于洪義浩曰,口傳下批。
傳于申耆曰,回啓及判下,多有擧行事,京兆堂上中,耆老人許遞,政官待明朝牌招,開政差出,待下批牌招察任。
徐瀅修,以宗簿寺提調意啓曰,國朝御牒·璿源譜略中草,御覽還下後,譜略則當爲付板入刊,國朝御牒,亦爲正書矣。御覽日字,令日官推擇,則自今月初四日至初七日,皆有拘忌,初八日爲吉云。以此日時,本寺堂上郞廳校正官,具儀仗鼓吹,陪進仁政殿奉入之意,敢啓。傳曰,中草御覽置之,直以正本入之,可也。
洪義浩,以兵曹言啓曰,今番陵幸時,隨駕將校·軍兵各差備等犒饋,依定奪,以乾物分給之意,敢啓。傳曰,知道。
洪義浩,以兵曹言啓曰,依下敎,今番幸行時,隨駕內吹螺赤及龍虎營兼內吹等處,木綿依例施賞之意,敢啓。傳曰,知道。
洪義浩,以兵曹言啓曰,去秋三朔能麽兒考講時,都摠府經歷尹載大,中樞府經歷柳河喆,訓鍊院判官安必濟,武臣兼宣傳官李衡民·趙運永·張彦極,部將李偃一次不通,武臣兼宣傳官元晦鎭·沈應鎭·沈弘祖二次不通,依定式,竝從重推考,何如?傳曰,允。
洪義浩,以兵曹言啓曰,因南部居良人金龍鎰上言,詳考草記事,判下矣。考見上言內辭意,則其父嘉善弼碩,今年以前朝官年八十,只陞嘉義,獨漏於同知賜爵之科,令該曹詳査稟處事謹籲矣。取考漢城府老職別單,則金弼碩,以前同知年八十錄啓,自吏曹只爲嘉義啓下矣。金弼碩初未經同樞實職,而京兆誤錄於前同知秩,今番同僉樞下批時,果爲落漏的實,依他例同僉樞下批,何如?傳曰,允。
洪義浩,以壯勇營言啓曰,依下敎,本營隨駕將官·將校·軍兵等處,乾犒饋次,磨鍊分給之意,敢啓。傳曰,知道。
洪義浩,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
洪義浩,以御營廳言啓曰,本廳隨駕將校·軍兵等處,依定奪,乾犒饋磨鍊分給之意,敢啓。傳曰,知道。
洪義浩,以守禦廳言啓曰,今番隨駕招搖旗差備將校·軍兵等犒饋,依傳敎,以乾物磨鍊分給之意,敢啓。傳曰,知道。
洪義浩,以摠戎廳言啓曰,依下敎,今番隨駕本廳招搖旗差備將校·軍兵等處,以乾犒饋磨鍊分給之意,敢啓。傳曰,知道。
奎章閣直閣徐榮輔疏曰,伏以,天休滋至,邦籙無疆,聖嗣篤生,丕號誕定,初百之吉日旣過,於萬之普祝冞深,躬祼仙寢,禮成告慶,鑾蹕穩旋,玉體彌康,神人胥悅,率普同慶。況臣跡忝邇列,獲覩盛事,蹈舞忭躍,有倍恒品。仍伏念臣於日昨,伏承內閣除旨,聞命惝怳,五內失守。夫是職也,奉雲漢昭回之章,登奎璧圖書之府,地分之淸切,遴選之嚴峻,其難其愼,不備惟人,故歷數朝紳,居是職者,指不多屈。今忽以踪地如臣,人器如臣者,苟然濫充。上累則哲之明,下招過福之災,玷汚妙掄,將自臣始,臣手擎華誥,有汗沾背,震懍愧恧,歷日靡定,臣之一副究竟,不敢自同無故,累叨三司,輒事逡巡,寧犯逋命之誅,未懷媒進之計,區區此狀,非獨通朝之所共知,抑亦聖鑑之所俯燭。況今所叨,地望尤別。今若徒藉寵靈,不恥僥猥,小辭大受,前後兩截,則縱不自愧,人謂斯何?牙牌體重,冒沒承膺,而因仍蹲據,寧有是哉?噫,臣家之得有今日,皆我殿下賜也。陽春雨露,曲費造化,旣骨復肉,以死爲生,而至于臣身,則拔諸幽窞,置之康莊,薰沐之袵席之,恩數之曠絶,寵眷之隆渥,頂踵毛髮,一歸陶甄。臣中夜不寐,撫躬涕泣,惟以生死。向前赴湯蹈火,爲一分自效之圖,而獨於淸選一步,遲回不前者,是豈可已而不已哉?間値行幸,瀆擾是懼,今始瀝血陳章,仰首哀號。伏乞聖上,天地父母,諒臣至懇,將臣所帶職名,亟賜刊改,以重公器,以安賤分。不勝幸甚云云。省疏具悉。爾其勿辭察職。
藝文館檢閱洪樂游疏曰,伏以,臣母素患風痰之症,又因換節之時,症勢越添,食飮全却,委頓床玆,促臣歸覲。臣以煢然單身,無他兄弟,間因往役,許久離違,情私所迫,按住不得,忙陳短章,徑出禁扃。伏乞聖慈,俯諒臣情理之急,仍治臣擅離之罪,以肅朝綱,以安賤分。不勝幸甚云云。省疏具悉。爾其勿辭,救護母病。
庚戌十月初三日辰時,上御熙政堂。抄啓文臣親試入侍時,行左承旨李祖承,左副承旨申耆,右副承旨尹行任,記事官李海隣,假注書鄭尙愚,記事官洪樂游·徐有聞,以次進伏訖。上命耆讀公事,書判付訖。上曰,抄啓文臣中,誰某不入來乎?行任曰,尹持訥·金達淳·金履喬·金羲淳不入來矣。命耆書傳敎曰,試製旣係往役,親臨事體,尤有自別,豈敢如是乎?抄啓文臣尹持訥之懸頉,極爲駭然。祥原郡守外補,使之當日辭朝,時任郡守,遞付京職。雖近於適中,非渠豈無林立之文臣乎?講製抄啓,仍令減下,以懲慢忽之習。又命書傳敎曰,殿座已久,尙不待令。年少新進之耽睡不謹奉公,萬萬可駭。抄啓文臣中晩到人,一倂爲先罷職,事過後,令該府拿問嚴處,以懲慢忽之習。又命書傳敎曰,右副承旨許遞。又命書傳敎曰,政官牌招開政。上曰,試官入侍。賤臣承命出傳,一提學鄭民始,原任提學吳載純,原任直提學李秉模,原任直閣鄭東浚·徐鼎修·鄭大容,檢校直閣李晩秀等,率抄啓文臣入就位,行四拜禮訖。民始等,以次陞殿進伏訖。民始曰,抄啓文臣中,或有在外·未參者矣。上曰,幾人在外乎?民始曰,新抄啓十九人中,三人在外,十六人入來矣。上曰,舊選則出去闕內公廨製進,新選則使之各坐,陪入書吏皆出送,使之自寫,可也。命載純書制題訖。上曰,四六行文中,從自願製進,當親考以下,試官先爲出去,可也。上曰,他承旨入侍。出榻敎賤臣承命出傳,同副承旨洪義浩進前。命書傳敎曰,兵曹郞廳,昨欲作窠,而誤認以金憬尙在兵郞,才亦入於抄啓,故以南涑名上,改書以下,今聞金憬已遞職,兵郞不得出窠之致,兵曹佐郞姜世揆,顯陵令李廷書,元陵參奉韓用中等,望筒之已受點已啓下者,皆以未下頒布云。政院與吏曹事,極爲駭然。昨日以許多望筒之次次擬入之遲滯爲念,旣有以各望首望窠作闕差代之命,則金憬書下之後,宜卽微稟釐正,而諉以入稟無發落,以已下之望筒,以未下書出,有關後弊,當該坐直承旨遞差,該堂亦爲推考。又命書傳敎曰,今日朝廷·政院玉堂翌日問安,爲念昨日諸臣勞困之弊,使之隨捧卽答,則批答尙不承受云。當該中官,爲先重勘。又命書榻敎曰,王大妃殿進御加減正氣散,依前方一貼煎入。仍命退,諸臣以次退出。
上在昌德宮。停常參·經筵。
洪義浩啓曰,大司憲洪檢,執義李殷模,持平宋俊載·尹悌東牌招啓辭未下,掌令宋景煥·申光祜在外,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,李判府事留待。
傳于李祖承曰,李判府事入侍。
承旨前望單子入之,姜彝正落點。
金光默啓曰,新除授同副承旨姜彝正,卽爲牌招,何如?傳曰,允。
以承旨房望,傳于金光默曰,仍。
傳于李祖承曰,左承旨入侍。
申耆啓曰,假注書鄭尙愚身病猝重,勢難察任,今姑改差,何如?傳曰,允。
鄭尙愚改差,代以李元八爲假注書。
申耆啓曰,假注書李元八時無職名,令該曹,依例付軍職,冠帶常仕,何如?傳曰,允。
有政。吏批,判書洪良浩牌不進,參判洪秉纘進,參議曺允大牌不進,行都承旨金光默進。啓曰,判書洪良浩牌不進,參議曺允大傳旨未下,小臣獨政未安,何以爲之?敢稟。傳曰,仍爲之。以趙宗鉉爲左尹,金魯永爲右尹,沈煥之爲大司成,李爲掌樂提調,趙鼎鎭爲奉常提調。
兵批,判書金文淳進,參判李度默·參議金履正病,參知趙雲紀入直,左副承旨申耆進。以柳弘源爲訓鍊副正,以裵俊福爲武兼,以尹弘心爲都摠都事,以金慶喆爲訓鍊主簿,副司直洪義榮單付。
吏曹口傳政事,以權烒爲元陵別檢。
兵曹口傳政事,以朴宗柱爲宣傳官。
以平安監司沈頤之本道審理諸囚更査啓本,傳于洪義浩曰,江東韓必周事,推官意見,旣有所據,泥醉不辨人鬼,證左昭然,至於家間不順之事,卽本犯外別罪,而亦與不醉差間,考律不在應死之科,江界李宗大事,舅殺婦杖配。夫殺妻而非擅殺者杖百,此獄特以用意下手之絶悖,今番審理,不得宥釋,觀此推官報辭,抑足爲以備一說之資,道啓中雖非處置之得當,亦非無故而下手云者,營邑論列,別無大段參差,謂之非故殺,可也。謂之自投,亦似近之,同府李采云事,采云之所犯自所犯,太己之無據,自無據太己所爲,如彼其無據,則血性男子,憤頭所犯,難望其雍容,況先下手者太己,此非賊反荷杖乎?采云亦人耳,奪妻改適,而使之無一言,決非常情所出,値今大霈,此不原恕,貿貿之地,失妻漢踵相出也。渠之宥與不宥,有關於風化邊,償命之不如法,自有涇渭之別,同府李正燁事,其子扶護出門之際,夜昏路險,失足而仆地,頭腦穿缺,以致出血浪藉,觸風添病云爾,則此獄固可疑也。如在尋常審理,理宜更査酌處,而執疑之端,起疑之論。大槪俱有所當,則朝家於此,何必靳持?龍崗宋壽殷事,推官三條疑端,未知其十分信然。然此獄無一人參證,設令所犯,眞箇有之,無證之獄,悉付寬恕秩,本犯眞僞,非所可論,中和林景柱事,打者景柱也。垂死老物,被打者天石也。壯年之勇夫,揆以强弱之分,老歐少,老漢得生,其可疑也。況天石之醉不省事,昭在査案,且其景柱之歐入溝中之際,渠於醉裏,不怕不辨,自觸自顚,至於重傷,勢所必至。然則渠之死,由於渠也。雖使景柱,略有犯手,似此之獄,此時豈可膠守常憲乎?必周·宗大·壽殷等嚴刑,次次準三次放送,采云·正燁·景柱等,刑推一次放送事,回諭。
以平安監司沈頤之狀啓,平壤府殺獄罪人朴學良,捧結案以啓事判付內,前此判下之換定元犯,捨却已輸款之渠父,另訊於渠,使之直捧結案,出於重倫綱也。觀此渠供,渠之自初呑吐,非推諉於渠父,卽因渠父替當而然,聞此不覺爲之閔惻。大抵,下手重用意緊者渠也。然見其父之被縛垂死之狀,而不打縛之,是豈人理乎?不打爲罪,打豈至於償死?況旀考之律文,似此情犯,應在原恕之科,朴中興·學良等放送事,回諭。
徐瀅修,以弘文館言啓曰,本館下番闕直,事甚未安,副校理金啓洛,卽爲牌招,以爲姑降入直之地,何如?傳曰,允。
傳于洪義浩曰,坐直承旨入侍。
禮曹啓目粘,幼學柳文郁,上言內辭緣,置之,何如?判付啓,柳忠肅名人也。一門氣節,塗人耳目,今聞其葬地,不封不樹,改築物力之題給,雖有丁卯之防啓,其在曠感記奬之政,豈可任其蕪沒鞠茂乎?令地方官,卽爲修治後報營,仍卽狀聞,則當遣禮官賜祭,以此分付爲良如敎。又啓目,淸州幼學李東奎上言內,錦城大君·安平大君祠宇,移建水原事,從願許施之意,分付,何如?判付啓,錦城大君·安平大君合奉一事,於禮無不可,以此分付,遣官致祭,祭文當製下爲良如敎。
申耆,以兵曹言啓曰,因南部居前萬戶李春基上言,詳考草記事,判下矣。考見上言內辭緣,則其父嘉善廷高,今年以前朝官年八十二,只陞嘉義,獨漏於同知賜爵之科,令該曹詳査稟處事呼籲矣。取考漢城府老職別單,則李廷高以前同知年八十二錄啓,自吏曹只爲嘉義,啓下矣。李廷高初未經同樞實職,而京兆誤錄於前同知秩,今番同僉樞下批時,果爲落漏的實,依他例,同中樞下批,何如?傳曰,允。口傳下批,可也。
兵曹口傳政事,以李廷高爲同知。
申耆,以兵曹言啓曰,因南部居律學生徒金性信上言,詳考草記事,判下矣。考見上言內辭緣,則其父折衝命器,以摠戎廳句管海西月課三種軍器,自甲午至于今十七年,鳥銃二千四百九十二柄,火藥一萬四千六百八十斤,鉛丸六十七萬三千箇,獨當監造,依蔣雲成等例,加資事,呼籲矣。以其呼籲有難取信,査問摠戎廳,則以爲海西月課契,每年鳥銃一百四十七柄,火藥八百十八斤,鉛丸四萬三千六百六十箇,造納的實,而至於監造人,例自該契差定,元不關由於本廳,故監造年條,無路憑知云。三種軍物,旣是年例造納之物,監造人亦非自官差定,而稱以渠父獨當監造,援引久遠前例,冒煩天聽,極涉猥屑,上言內辭緣,置之,何如?傳曰,允。
申耆,以兵曹言啓曰,洪川居幼學金景熙,楊州居童蒙李春江上言,啓下本曹,而限內不爲現身,依定式勿施之意,敢啓。傳曰,知道。
兵曹啓目,粘連西部居金忠國·李得興·林春馨,東部居李大昌,南部居徐奉一等上言內辭緣,竝置之,何如?判付啓,當此同慶之日,兩岐中一岐旣準式,何必較挈於俱兩岐?特竝加資爲良如敎。
兵曹啓目粘連,觀此南原居出身白鳳翼上言內辭緣,則自鳴求仕,前所未有,上言內辭緣,置之,何如?判付啓,雖曰,爲親往訢兵判,可也,焉敢上言乎?卿其拿入嚴飭,分付,以懲猥越之習爲有矣,此等之類,卿須着意收用,俾無齎鬱之歎爲旀,雖近於見牛未見羊,其矣情理則可矜,本曹可矜窠調用,旣有其例,邊將雖非可强,他岐俾霑祿窠爲良如敎。
申耆,以訓鍊都監言啓曰,今番幸行時,隨駕將校·軍兵及武藝廳等犒饋,依定奪以乾物磨鍊分給之意,敢啓。傳曰,知道。
申耆,以御營廳言啓曰,依傳敎,本廳兼內吹三十名等處,木綿各二疋式,施賞之意,敢啓。傳曰,知道。
姜彝正,以司僕寺言啓曰,兼內乘柳弘源,今日政移拜訓鍊院副正,其代,令該曹口傳差出,何如?傳曰,允。
兵曹口傳政事,以吳文常爲內乘。
李祖承,以漢城府言啓曰,今十月初二日幸行時,原春道鐵原居幼學安觀國,春川居閑良池興洙,忠淸道淸州居進士李重燮,全羅道咸平居幼學安伯魯上言判付內,詳考京籍草記,南部杜毛浦居出身金光祐,北部汝矣島居民閑良韓允大等,忠淸道淸州居出身金永孝上言判付內,査實草記事,命下矣。詳考本府帳籍,則池興洙祖父業武成漢,今年爲八十一,安觀國父前參奉處德,今年爲七十二,李重燮三寸叔幼學楘,今年爲八十二,而年皆準滿,雖不知緣何見漏,而當此莫重之慶,未蒙優老之澤,宜有向隅之歎,而係是恩典,臣不敢擅便。安伯魯父幼學衡天,帳籍中今年爲七十四,而上言中,敢以八十四,猥濫天聽,民習痛駭,令本道照律勘處。金光佑以爲渠父時華,今番老人抄啓時,嘉善前萬戶,以嘉善前同知啓下,故兵曹不付同知云矣。果爲査實,則未經同知的實,依他例擧行事,分付該曹。韓允大等,以爲昨年大水,一島沈沒,五十餘戶,登其後岸,幾至飢死之境矣。栗島居尹世大,多載柴糧,分給十餘日,救活數百人命,依法典加資云矣。世大雖有救活之功,係是四件事外,置之。金永孝,以爲渠父尙烈,丙子歉荒之時,以散米救活之功,受折衝之資,而爲其儒業,以幼學連爲載錄於帳籍,故本道以幼學抄啓,疊受折衝之資,嘉善帖成給云矣。尙烈雖有賑恤,折衝之帖三十餘年,以幼學載錄帳籍,則道臣之以幼學抄啓,事勢固然,而乃敢以此等之事,至登天聽,事極屑越,置之,何如?傳曰,允。加資與樞銜,令該曹,待開門口傳下批。韓允大·尹世大等事·雖是四件之外,在前似此呼籲,通編編摩時,得勿禁之令式,諸司皆依例回啓,不必勿施,且此事下賑廳則可也,下本府該房事,極爲不察,當該承旨,推考。令該廳考例,以草記稟處。淸州金永孝事,前受折衝官敎如有之,令該曹詳考,以嘉善下批,原望筒改付標,可也。
洪義浩,以刑曹言啓曰,今番幸行時,因擊錚罪人等原情別單,傳曰,槐山全甲幸事,今番放未放,近於逆獄者,猶且疎釋,渠父名字若有之,豈不放送乎?況本事不過科場事,到配近三十年,年過八十,則尙在罪謫,莫曉其故,問于該府,卽爲論理草記事,命下矣。孝舜當初罪名,問于該府,則孝舜,以締結鼎衍,書給凶書罪,乙亥五月,自鞫廳減死定配,癸未七月,因傳敎爲奴矣。今番赦典,入於爲奴婢別單,自在仍秩,七月十一日別單,更爲書入之時,則濟州罪人元不擧論云矣。鼎衍是何等劇逆,而孝舜之書給凶書,可見其同一心腸,特以凶頑之故,忍杖不服,當律未施,輿憤尙切,而今此甲幸,不知縮伏,敢冀僥倖,全沒事實,肆然鳴冤,有若以科場事編配而未蒙恩宥者然。究厥情狀,萬萬狡慝,原情勿施,甲幸不可,以爲父訟冤,置而不論,自臣曹嚴治,懲後,何如?傳曰,昨日許多關係義理者,混錄於別單,已難免不審,至於此事之亦爲混錄,尤涉做錯,雖因渠供之全諱本事而然,卿曹事,豈不驚駭乎?卿則越俸一等,厥漢,豈可嚴治懲後而已?各別嚴刑,可也。
洪義浩,以刑曹言啓曰,今番幸行時因擊錚罪人等原情別單,傳曰,原州奴甲男事,子宥而奴不宥,豈可乎?査實論理草記事,命下矣。取考曹上配案,則梟示罪人鎭星之子達元及抱麟,俱以年未滿,定屬爲奴矣。今七月十一日,因別單竝蒙放,鎭星奴婢之定屬者,未有擧論,當初鎭星兩子之蒙放,適値無前之曠蕩,特被出常之恩宥,故其時自下,亦不敢爭執者也。今此甲男之乘此機會,敢生鳴冤之計者,不可但以無嚴論,雖以事理言之,公私賤一也。渠若免役於本牧,則其將復屬於逆家乎?渠所謂免役云者,此不過夤緣從良之計也。假使渠輩,設有稱冤之端,逆賊奴屬之肆然鳴金於淸蹕之前者,前所未有,原情勿施,自臣曹各別嚴治,何如?傳曰,允。徒流案拔其名,仍屬本官奴案,可也。
洪義浩,以刑曹言啓曰,因擊錚罪人別單批旨內唐津扈鵬翼事,議處事,命下矣。此獄顚末,臣於年前待罪本道時亦已稔知者也。當初鄭福實之致命,旣在隨從歐踼之前,裵再龍之公言,亦證凶身殺越之跡,則前後屢査,毫無可疑,而今此鵬翼之又爲鳴冤,雖曰,爲父,誠極無嚴,不可以事係四件,每每容恕,原情勿施,其屢次瀆擾之罪,固當嚴勘而年未及丁,更勿呼籲之意,嚴飭放送,何如?傳曰,允。
應敎李太亨,校理韓光植,修撰林道浩·金翰東,副修撰成種仁等疏曰,伏以皇穹默佑,元嗣誕降,百日纔過,而岐嶷漸就時,日彌久,而歡忭愈切,繼以仙寢祗告,鑾蹕穩旋,臣等區區之忱,尤不勝慶幸之至。仍伏念臣等,向隨詣臺諸臣之後,聯參於三司合辭,而伊時臺臣,未蒙批旨,旋卽遞改,臣等旣皆同參,則其未承批一也。噫,合啓事體,至爲嚴重,有不容一日稽滯,而側聽多日,未有發落,臣等抑鬱之忱,姑且勿言,揆以情地,實無蹲冒之勢,惟宜卽日引入,不敢以官職自居,而只緣連値承候之班,且當動駕之時,他不暇顧,冒沒行公,而內自循省,若負大何,今若諉以爲日已久,因仍盤礴,則壞損廉防,已無餘地,而一國公共之義理,抑恐由臣等益晦矣。參前倚衡,抗顔無路,玆敢聯陳短章,仰請嚴譴。伏乞聖慈,俯垂諒察,亟削臣等之職,以存啓體,以勵臣分焉。踏啓字。
副校理徐有鍊疏曰,伏以天佑宗祊,景籙無疆,聖嗣誕降,百日纔過,岐嶷之姿,日以益成,臣民慶忭,彌久彌深。仍伏念,臣獲蒙洪造,猥躡淸塗,迺以壤蟲之賤,得比霄鵠之飛,周旋於深嚴之地,出入於論思之列,此豈臣平生夢想之所敢到者哉?高天厚地,報答無路,區區所期,惟有糜粉而已,雖然,一身之榮耀,已極,而名器之玷汚殊甚,惟其感激恩私,一再肅命,粗伸叨謝之忱,而馳河之蚷,負山之蚊,決知其不勝任矣。臣誠惶悶愧恧,莫省措躬之所也。臣蒙恩至此,涯分已踰,其何敢別有邀求,更干德澤,而第臣之老父,年今七十有七歲矣。近年以來,衰謝轉甚,㱡㱡病軀,長在床席,而臣家世貧寒,契活蕭條,甘旨之養,未須暇論,菽水之供,常患難繼,以非肉不飽,非帛不暖之年,尙不免飢寒之切逼,人子之情,寧不煎迫?臣之獲選瀛選,日月無多,遽爾乞邑,太涉唐突,而今若顧畏廉隅,含忍趑趄,不卽呼號於仁覆之天,則崦嵫之景,寢以益下,而烏鳥之情,不知何日可伸,臣之情私,誠萬萬哀矜,而切急矣。玆敢不避僭猥冒沒哀籲於孝理之下。伏乞聽卑之聰,俯垂體下之恩,特令選曹許畀臣一小邑,俾得將父以往,享數年專城之養,千萬幸甚。省疏具悉。疏辭下該曹,稟處。
吏曹啓目,粘連啓下是白有,亦觀此弘文館副校理徐有鍊上疏則,以爲臣之老父,年今七十有七歲矣。家世貧寒,契活蕭條,甘旨之養,固無可論菽水之供,常患難繼,未免飢寒之切逼,特令選曹許畀一小邑,俾得將父以往,獲遂專城之養亦爲白有臥乎所,徐有鍊之家貧,親老菽水難繼之狀,卽通朝之所共知,許畀一邑,以伸至情,允合於孝理之政是白乎矣,經幄之臣,出補外邑,事體不輕,自下不敢擅便,上裁,何如?判付啓依回啓施行爲良如敎。
庚戌十月初四日辰時,上御誠正閣。判府事入侍時,行都承旨金光默,假注書鄭尙愚,記注官金鳳顯,記事官徐有聞,判府事李福源,以次進伏訖。福源曰,日寒猝緊,聖體,若何?上曰,一樣矣。福源曰,王大妃殿氣候,何如?上曰,一樣矣。福源曰,惠慶宮氣候,何如?上曰,一樣矣。上曰,何日當發海營之行耶?福源曰,臣之先塋在南陽地,省掃後,旬望間還來,仍爲發行伏計耳。上曰,道臣之遞易爲難,而情理亦不可不念矣。卿今下往果好矣,歸期當在何間耶?福源曰,欲於歲前還歸耳。命書傳敎曰,李判府事,南陽地省掃時,澆奠床及驛馹,依例擧行事,分付畿營。命大臣先退。上曰,他承旨入侍。出榻敎賤臣承命出傳,同副承旨洪義浩進伏訖。命讀公事,書判付訖。上曰,承旨前望單子入之。出榻敎又命書傳敎曰,今榜濟州武擧子三人,豈可只受紅牌還,涉重溟乎?三營哨官,加設啓下,此後,次次,以實職收用事,分付。仍命退,承史以次退出。
庚戌十月初四日初更,上御重熙堂。坐直承旨入侍時,右副承旨洪義浩,同副承旨姜彝正,記事官李海隣,記注官白慶楷,記事官徐有聞,以次進伏訖。上命書傳敎曰,故諭善朴聖源之姪子,今榜中武擧,此家人,豈可不卽收用?宣傳官中時帶別軍職人改差,此窠原是參下窠,以朴宗柱口傳擬入事,分付該曹。又命書傳敎曰,政格之不敢違越,如律令之無得低昂,筮仕之兄弟不得竝據,自有先朝筵中定式,竝據猶然,況數朔之內乎?許多生進,不啻幾百,豈必鄭世淳兄弟,非此家莫可乎?如許循私之習,焉敢售之乎?銓官事極爲放恣,吏曹參判洪秉纘,亟施不敍之典,以懲銓官稍稍不畏之漸,我國吏胥之國,官員雖生疎格例,多信吏口,況政吏乎?向來大臣,亦以此筵稟,出擧條,則未幾復犯,該吏令攸司照法嚴治。又命書傳敎曰,今番園所植木等役事所入物力,不可不先爲區劃於園官差員及地方官處,以本府或隣近邑惠廳當納錢中,限一千兩,米限一百石,除留本府,令本府使,量宜分劃役所,不足則以別單陳聞,餘亦準此,列邑植木,切勿貽弊民間,而使役用官隷,水原府使觀其名數,當給糧者給糧,以各該邑公穀會減,昨冬植木,雖除民弊,猶且有之,今年安知不稍弛?令廟堂措辭嚴飭該道伯及該府使處,該府使無異都差使員,列邑貽弊與否,各別審察,大則狀聞,小則自斷科治,植木處記標,亦依昨年例,以爲考勤慢之地,兼欲親審於開春行幸時,此意知悉,磚石整鋪,壁土修葺,葛峴塡土補莎,皆以此區劃,錢穀先爲分排取用事,與園官知悉。此傳敎,自政院亦卽成送有旨於該府使,仍又謄送園官處。命退,承史以次退出。
上在昌德宮。停常參·經筵。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李祖承啓曰,禁衛營將官來言,今日本營軍兵,日次私習云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,大司憲洪檢,執義李殷模,持平宋俊載·尹悌東牌招啓辭未下,掌令宋景煥·申光祐在外,監察茶時之意,敢啓。傳曰,知道。
申耆啓曰,上言回啓,無得過三日,曾有定式,而吏曹所管南部宋錫奎等,上言十五度,漢城府所管北部具湜欽上言一度,承文院所管尹正鉉上言一度,已過三日,尙不回啓,事甚稽緩,該曹該府該院堂上,竝推考警責,何如?傳曰,允。
刑曹參議前望單子入之,姜彝正落點。
李祖承啓曰,事變假注書李明淵,身病猝重,勢難察任,今姑改差,何如?傳曰,允。
李明淵改差,代以徐有榘爲事變假注書。
申耆啓曰,卽者檢閱李重蓮,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招察任,何如?傳曰,允。
傳于徐瀅修曰,右承旨入侍。
徐瀅修啓曰,卽者義禁府都事來言,金錫采上言回啓,例於三日內爲之,而判義禁韓光會,宗簿寺進,次堂例不得擧行云矣,敢啓。傳曰,許遞,令次堂回啓。
傳于李祖承曰,左承旨入侍。
傳于徐瀅修曰,詞訟劇地,不可久曠,刑曹參議,未差之代,前望單子入之,待下批牌招察任。
兵曹口傳政事,以金時華爲同知。
傳于申耆曰,未下直守令,皆令明日辭朝,上京守令,明日下送後,草記。
洪義浩,以弘文館言啓曰,本館下番闕直,事甚未安,校理趙鎭宅疏批已下,卽爲牌招,以爲姑降入直之地,何如?傳曰,允。
洪義浩,以吏曹言啓曰,元陵別檢金履載,依筵敎改差,差代之意,敢啓。傳曰,知道。
兵曹口傳政事,副司直金履載單付。
洪義浩,以吏曹言啓曰,金山居幼學朱命新上言,以其父宗逸,今年八十五歲,得蒙通政加資之恩,而乃以八十之時,若蒙例資,則今番邦慶,當爲嘉善之秩,而未蒙加階之恩,有所稱冤矣。士庶年八十者,元無加資之例,今番陞資,乃是特恩,則以此呼籲,誠極猥越。海州居幼學金光鍊上言,以爲其祖福實時年一百三歲,已受資憲之資,而請陞正憲之秩矣。蓋士庶年滿九十始爲加階,而今此福實,以其年過百歲之故,累加恩典至於資憲,則又請正憲之秩,極爲猥屑。晉州居河上言,以其父僉知喜淸,年今八十八歲,已蒙加資之恩,至受僉知之職,而乃以去九十不遠,又請陞階之恩,有違格例,不可疊施,竝置之。北部居童蒙鄭再夢上言,以爲其祖同知萬遂,曾爲僉知,昨年又以年八十,陞嘉善,則今番恩典,當受嘉義階,而京兆抄啓,誤入於當陞嘉善之秩,有違格例,請蒙恩典矣。鄭萬遂旣以前僉知,昨年已蒙嘉善之階,則今番當加嘉義,而未免差誤,依所訴卽爲釐正,何如?傳曰,允。回啓措語,太不別白,當該堂上從重推考,捧納承旨亦爲推考。金山朱宗逸通政之加資,若在今番特恩之前,今番當爲嘉善,此委折,全不分明論理,海州金福實,自初資至今番加資,一一詳考然後,可以明知其今番之當爲何階,此亦不能分明回啓,更爲論理草記,俾無遠人等待,老人齎菀之弊,可也。
申耆,以吏曹言啓曰,以本曹草記,金山幼學朱命新等上言回啓判付內,措語太不別白,當該堂上從重推考,捧納承旨亦爲推考。朱宗逸通政加資,若在今番特恩之前,當爲嘉善,此委折,全不分明論理。海西金福實,自初資至今番加資,一一詳考然後,可以明知其今番當爲何階,此亦不能分明回啓,更爲論理草記,俾無遠人等待,老人齎菀之弊可也事,命下矣。更考朱命新上言,則其父宗逸,今年八十五歲矣。今番邦慶之後,特蒙堂上之恩典,榮已極矣。不敢復有所望,而聞已行之例,年未滿八十者,因其子孫之上言,或有特敎陞秩者矣。祖年滿八十之後,矣身若卽上言加資,則今番特恩,例當加階爲嘉善,而身在遐鄕,因循泯默,今因邦慶,昧死冒瀆云矣。凡士庶年八十者,元無加資之例,而渠則以爲八十之後,若卽上言,得蒙恩資,則今番邦慶,當得嘉善之階,而只得通政云,通政之階,旣在特恩之後,則嘉善之資,今無可論,蓋以遐鄕之人,誤認年八十有加資之例,謂以當受而未受,逢此恩典,欲爲疊受嘉善之計,揆以事理,全不成說,極涉猥越,置之。海州金福實,更考金光鍊上言,則以爲其祖福實,時年一百三歲,已受資憲之恩,而年過百歲,有異尋常耆老,則宜陞正憲之資,更請加階之恩矣。取考本道老人狀啓,則金福實以嘉義載錄,故今番恩典,已受資憲階,則又以年過百歲,欲爲疊受之計,大違格例,實爲猥屑,亦爲置之,何如?傳曰,渠等人事,極爲未瑩,欲旣資又資,如是煩籲,則何故不爲直請大匡輔國崇祿大夫乎?又何故不爲直請三重大匡乎?如渠遐蹤,爲此不干之事,難從之囑,百里千里,離親上來,枉費糧資,何其迷劣之甚也?且況百歲老人,旣有別饋米肉之朝令,此壽宴之需也。不成說之雜談除之,卽爲下去,以所受宴需,飽饗老人,朱哥亦令卽爲還鄕,便養老親事,卿其招致,分付。政院之當初無一言判下,與兩儒可謂一而二矣。
吏曹啓目,粘連咸平居李養馥上言內辭緣,勿施何如?判付啓,審理使査啓,足爲公證兺除良,實跡之懲信若此,則眞所謂一善掩他之疵,依願施行,不至於有壞堤坊,以此分付爲良如敎。
洪義浩,以戶曹言啓曰,時御所內各司看審執頉處,修改吉日,令日官推擇,則今十月十二日卯時爲吉云,以此日時擧行,何如?傳曰,允。
洪義浩,以戶曹言啓曰,慶熙宮差備內,及內各司奉審執頉處,修改吉日,令日官推擇,則今十月十七日卯時爲吉云,以此日時擧行,何如?傳曰,允。
李祖承,以備邊司言啓曰,卽見內氷庫舊貢人張聖民等上言,則以爲渠等氷丁作契之後,不費民力,供上無闕,氷有定價,市肆俱便矣。數三班戶,願與同事,數年之內,本利萬餘金,全數見欺,不願奉行。故自京兆,更招渠等,屬之紫門監,罷其同事,禁斷私氷之意,筵達申飭。故更辦萬餘金,別設八大庫,積置百餘萬氷丁,則私氷之嫉惡者,假作民訴,擊錚罷契。蓋其爲說有三,一曰,郊江之民,願復氷役也。二曰,契氷,私氷多寡不同也。三曰,都庫榷利,市肆失業云,而郊江之民,齊訴廟堂,則民情之不願復役可知也。八大氷庫,十倍私庫,則契氷多寡之說可辨也。每丁一錢,四節通行,內外莫不稱便,則刁蹬榷利,市肆失業之說,自歸虛妄,昨春旣承査處之命,昨冬又有大臣筵達,而迄未有區處之擧,昨今年來,內庫移設江上,付之一介員役,殊欠惟正之義,今以供上,全畀渠等,使員役眼同擧行,則事面正大,其便一也。戶曹之每年貿氷價,反庫材木,車馬價經費,所得不少,其便二也。班戶願得坐食之利,渠等逐年給稅,則更無相爭之弊,其便三也。私氷無定價,目今一丁氷價,至於八錢,買用者,皆思契氷之價,歇其便四也。供上不足之氷,戶·兵曹貿用之費,可以永除,其便五也。亦被雨露之澤,獲申積屈之願爲辭矣。所謂氷契,若無許多弊端,旣設之後,寧有卽罷之理乎?到今渠輩,雖或稱冤,朝家處分,當觀大體,旣命革罷,復令與該監員役,眼同擧行,則此便更設,豈不苟且之甚乎?上言內辭緣,置之,何如?傳曰,允。
李祖承,以備邊司言啓曰,卽見宮底典僕李弘弼等上言,則以爲渠等募入之後,資生無路,幸蒙惠澤,得以諸道貿販爲業,庶得來蘇之地矣。丁未春,大臣筵稟撤還,而原春·忠淸兩道,以貿販之使營屬擔當,其弊反有甚於泮人,論報備局,故使泮人擧行之意題送,今春下往淸州,則吏隷輩侵漁掊克之習,無異於鄕民擧行之時,故不得已停撤,來訴備局,以飭定節目,毋致濫觴之弊關飭,則兵營及本官,以爲典僕撤歸,實由於牛價騰踊,賣買無利,今若復屬典僕,則必有乍來旋撤之弊云。公州監營,則初以官隷輩,願屬泮人,以祛痼弊之意,論報關到之後,反以爲不如仍舊之爲宜,原春監營及東萊,則年前因民訴,自備局變通,而渠等處,無決給之故,原居典僕之稱爲泮主人者,自爲掌握之物,渠等徒費財力,至於莫保之境,諸道營閫貿販處,使之一體擧行,使外邑不得自主與奪爲辭矣。諸道營閫之撤還貿販,蓋出於戒濫觴申法禁之意,則決不可更許,雖以忠淸兵營事言之,渠等旣因備局許題而下往,則設有侵漁之端,本司亦已關飭,固當徐觀來頭,而汲汲撤歸,及夫該閫從他設施之後,又復願去者,極爲可駭,此則勿施,忠淸監營之始願屬之泮人,旋又請其仍舊,未知委折之如何,而事涉顚倒,此則更爲關問後處之,原春監營及東萊,前因民訴,果已許屬泮人,而一依兩都水原·廣州等處,各其泮主人擧行云,其在一視之意,有難奪彼與此,今姑置之,何如?傳曰,允。
李祖承,以備邊司言啓曰,卽見前萬戶宋文佐上言,則以爲渠之待罪永登萬戶時,稔知各鎭軍器之弊,破弓朽箭,綻冑鈍槍,投火不起之火藥,委積庫中,埋沒塵土,營門摘奸時,則邊將各出錢財,膠糊洗濯,眩耀觀瞻,其實無一可用,今若各鎭邊將,只就一年所費之物,各出十分之一,新造各樣軍器,十分之一,則積十年,可得十分新造之軍器,新件旣造,烙印標誌,舊件燒火,以防混同之弊,則南邊禦寇之具,可以完備,而八路各邑軍器修補,專委監色,故改備者,十無半焉,尤豈非大可寒心處乎?此後八路各邑,年年改備軍器,修成冊報備局,未修改守令,解由拘礙,自備局抽栍嫡奸,則庶無奸僞之患,采納所懷,特蒙天恩爲辭矣。軍器姑息之弊,何道不然,而各鎭將每年十分一新造之論,鎭有豐薄,有難一例勤責,反滋瞞報之弊,至於未修改守令之解由拘礙云云,亦有掣礙,行不得之端矣。渠以此事,前後上言,不啻累次,而意在自衒,事極猥濫,上言內辭緣,置之,何如?傳曰,允。
李祖承,以備邊司言啓曰,卽見黃海道安岳居幼學崔廷萬等上言,則以爲同郡長令坊居業武朴東祥,見人飢寒,極力賙恤,自少至老,終始不懈,己卯等年,連値大歉,前後出穀賑活者,一千五百餘石,買棺營葬者,一百七十七人,助需成婚者,九十二家,營衙門軍器修補,自當納錢者,百餘金,昨年水災,民戶之漂流,至於二百餘口,而竭力拯活,散給五百錢,使之築室奠居,又出大米三十餘石,救其垂盡之命,又出二百餘金,以防禾石·長令兩坊民戶雜役,此寔出於忠孝慈仁之心,而闔郡誦恩,受其生活者,不勝感悅之心,必欲褒揚其懿行,逐年呈訴於營本官者,積成卷軸,察其一邑民人之至願,闡發朴東祥卓異之行事,特蒙天恩爲辭矣。朴東祥之賑飢助婚及軍器修補,雜役防給等事,俱極嘉尙,昨年民戶漂流時,二百餘口拯活,尤不可無褒賞之典,而莫重恩典,有難只憑上言,令該道査實論報後,稟處,何如?傳曰,允。
李祖承,以刑曹言啓曰,政格之不敢違越,如律令之無得低昻,筮仕之兄弟,不得竝據,自有先朝筵中定式,竝據猶然,況數朔之內乎?許多生進,不啻幾百,豈必鄭世淳兄弟,非此家莫可乎?如許循私之習,焉敢售之乎?銓官事,極爲放恣,吏曹參判洪秉纘,亟施不敍之典,以懲銓官稍稍不畏之漸,我國吏胥之國,官員雖曰,生疎格例,多信吏口,況政吏乎?向來大臣,亦以此事筵稟出擧條,則未幾復犯,該吏令攸司照法嚴治事,命下矣。取考律文,則大明律制書有違條,有曰,凡奉制書,有所施行而違者杖一百,當該政色執吏書吏李仁紀,依此律決杖一百,放送之意,敢啓。傳曰,特敎之下,如是草草照律,極爲駭然,其委折更加嚴杖究問,捧草供以入,萬一抵賴,當刑推得情,添問目取招,可也。
李祖承,以刑曹言啓曰,因擊錚人咸興全鳳至原情別單,傳曰,議處事,命下矣。詳考鳳至原情,則其十四代祖碩,以靖孝公女壻,宣德丁未,爲靖孝公配李氏主祀,屢代遵守,天啓年間,崔敏德等,稱以靖孝公血孫,屢次相訟,未能售計,其後崔明浩等,潛刊僞譜,圖出完文,又爲起訟,其時道臣,置全哥於落科,使崔哥主祀,乞令詳査,復得奉祀云。當初全哥,主祀屢百年之後,崔哥之爭訟者,雖未知有何可據,而事在年久,崔哥之血孫有無,旣未的知,鳳至之一邊原情,亦難準信,有非臣曹,所可遽然決折者,令道臣取考其來歷,詳覈其委折,論理狀聞後,稟處,何如?傳曰,允。
李祖承,以刑曹言啓曰,因京囚殺獄罪人金潤得·吳孫興等承款啓目判付內,雖値曠蕩之時,情無可恕,法難容屈乙仍于,使之依前訊推矣。渠旣如是遲晩,已捧決案,到今當用法,然用法非其時,又然則不用法不貸死,無端仍囚,亦甚無義,議于大臣草記稟處事,判下矣。依判下臣就議于諸大臣,則領中樞府事鄭存謙,判中樞府事徐命善,領敦寧府事洪樂性,判中樞府事李福源,俱以爲病未獻議云。左議政蔡濟恭,以爲金潤得之刺殺,李春根實因旣已明白,詞證從以備具,以潤得兇悖之性,亦不敢一向隱諱,旣捧決案,今則用法而已,有何他說之容於其間,而第以其獄案,反復參考,潤得與春根,本無纖芥之怨,伊日朴·李鬪場,亦非有關於潤得,則潤得設有右袒李鎭完之心,行兇於朴壽天,容或爲說,而至拔佩刀,直刺在傍挽鬪之春根,以致隕命,揆以人情,萬萬乖常,渠招中,眼昏誤刺,似是實際,以此觀之,殺人則無疑,而事實則可謂千虛萬謊,雖然獄體至重,王法至嚴,豈可以用法之非時遽議貸死乎?伏惟,上裁。吳孫興之踼殺趙貴贊,渠旣箇箇自服,此則與金潤得之或近於眼昏誤刺,不可比同,用法之外,豈容他議?判付辭意,以不用法不貸死,爲詢問之端,而殺獄闊狹,非在下者所敢議到,伏惟,上裁云矣。大臣之議如此,上裁,何如?傳曰,可殺則殺而已。拘於用法之非時,置之姑不殺之科,冬節冷獄若至瘦斃,則法不伸一也。與其法不伸,寧失於不經?兩囚嚴刑,次次準三次貸其死,永屬曹奴,更或口近一勺酒,甚非生道殺人之義,黑山·三水等遠惡地,移定官奴,可也。
徐瀅修,以賑恤廳言啓曰,漢城府草記判付內,韓允大·尹世大等事,雖是四件之外,在前似此呼籲,通編編摩之時,得勿禁之令式,諸司皆依例回啓,不必勿施,且此事,下賑廳則可也。下本府該房事,極爲不察,該房承旨推考,令該廳考例,以草記稟處事,命下矣。取見漢城府草記中北部汝矣島居民閑良韓允大等上言措語,則以爲昨年大水,一島沈沒,五十餘戶,登其後岸,幾至饑死之境矣。栗島居尹世大,多載柴糧,分給十餘日,救活數百人命,依法典加資云矣。活人者十五名以上加資事,載在法典矣。今此尹世大之救活,多至數百人,則揆以法典,當爲加資,而上言中泛稱,多載柴糧,分給十餘日,救活數百人云,莫重恩賞,不可只憑民人輩狀辭,輕許聽施,柴糧爲幾許?分給之爲幾日?救活之爲幾人?令漢城府詳査採探,論理草記後,賞典一款,更令該曹,考例稟處,何如?傳曰,允。
待敎沈象奎疏曰,伏以惟天惟祖宗,眷佑我邦家,聖嗣篤生,丕號誕定,臣民蹈舞,率普惟均,初百之日已過,於萬之祝冞深,親灌仙寢,虔告新慶,鑾御穩旋,玉體萬安,臣猥侍邇班,獲覩盛儀,其所忭幸,實倍恒品。仍伏念臣父,遭逢明時,特達受知,今其跡違內閣,奄已八年,寵遇隆於生前,嗟惜久於身後,以臣爲乃父之子,自其童丱,輒假殊渥,及占濫第,曲費洪造,辭敎每及於先故,眷顧特別於新進,將臣父未卒之報,益臣身重被之恩,雖其磨放頂踵,猶難少酬毫髮,則感泣以外,愧懼居前,不自意內閣新命,又玆濫及,臣驚惶震惕,罔知措躬之所也。足踖恩召,面騂華誥,使臣父而有知者,憂多於喜,不止如臣之自爲也。且臣嘗從臣父,慣聞閣選之嚴峻也。地望尤別於三館,僚員皆特於一時,則顧臣早孤失學,竝未徒讀,校書則莫卞豕渡,綴詞則輒苦獺祭,又況性疎難醫,而積悔於事後,心麤少量,而多尤於生平,人固顓蒙,業且荒嬉,墮其父餘,劣於輩流,今殿下,特以記念其父,苟焉引擢,臣又耽幸謬恩,晏然冒膺,未有超宗之文辭,遽作蔣人之家世,則竊懼所謂閣選之嚴峻,從臣便壞,而先父之華貫,以子反辱,則哲貽累,誠非細故,忝生爲愧,亦屬私事,御牌體嚴,初旣暫肅,陪鑾義重,間未卽籲,今始略控至懇,仰瀆崇聽。伏乞聖慈,俯賜矜察,亟改臣內閣之任,以重宦方,以全微諒,不勝大願。省疏具悉。爾其勿辭察職。
執義李殷模疏曰,伏以泰運方熙,鼎祿滋至,元子宮初百之日纔度,億萬年無疆之休伊始,臣民慶忭,中外惟均,徧謁仙寢,祗告邦慶,鑾輿穩旋,玉體彌康,臣獲忝邇班,躬覩盛際,載歡載榮,殆難名言,仍伏念臣,以臺移臺,今且有月矣。一天之國讎未討,而擧世伈泄,則義理已晦塞矣,而臣不得感回,鄭妻之防守不嚴,而衆惑滋甚,則處分極過擧也,而臣不能匡救,四百年臺閣,更無餘地矣。臣之至今抗顔,只緣事會之不得不然,而不敢以見職自居之狀,想亦聖鑑之所俯燭也。今則義分粗伸,情地益蹙,惟有歸伏田野,歌詠四重之謠而已,何敢一日淹滯,重壞臺閣之體哉?伏況今之三司,雖非其人,其職則古也,向於三司之啓,竟靳一字之批,而于于而進,于于而退,如許去就,孰不竊笑?卽此一事,尤是臣必遞之義,而堂疏已蒙踏下,處義宜無異同。伏乞天地父母,俯賜照諒,亟命鐫改,以存防範,以安賤分,千萬幸甚。嗚呼,顧今國勢,有泰山磐石之固,在朝在野,夫復何憂,而臣愚死罪,竊以爲,聖學雖不踰矩,聖而益聖,卽所仰望,而凡於辭敎誨策之際,惟奉令承敎之是期是責,雖凶逆偃息,大論方張,雷威所及,風節薾然,君綱國紀,恐不在於此等處,而政在於扶樹士氣,恢張正論也。臣於乞免之章,不堪芹曝之忱,敢此附陳,惟聖明,勿以人廢言焉。省疏具悉。爾其勿辭察職。
校理趙鎭宅疏曰,伏以皇穹篤佑,聖嗣誕降,年符大聖之舊甲,日値慈宮之晬辰,百靈效祥,四重騰謠,丕號斯定,邦基永鞏,時際吉良,禮展陵寢,聖孝彌光,請蹕穩旋,八域含生,莫不鼓舞歡蹈,如臣造化中物,尙得冒入脩門,竊效跛躄之聳,獲伸忭賀之誠,延頸攢手,恭獻萬年之祝而已。仍伏念臣家國之一罪人耳,神明降禍,偏母見背,時在禦魅之鄕,終罹戴星之慟,始蒙恩暇,旋荷特宥,感戴洪渥,汔保殘喘,而三霜甫訖,萬念都灰,乃於千萬夢想之外,玉署除旨,遽下於中月未盡之際,苫塊餘生,何以得此?新榮雖極於收簪,私情莫逮於奉檄,推咽惝怳,瞻天拜階,不覺血淚之盈襟也。噫,立揚顯親,人子之至願,移孝爲忠,古今之通義,顧臣薄於誠孝,曾未效人子之職,旣又事君無狀,自陷大僇,至不免生離而死別,此其罪,上通于天,而獨蒙我殿下至仁至慈,覆燾臣顧復臣,曲費恩造,荐霈德音,俾得以俯伸幽明之恨,仰惟體下之德,廣孝之政,從古聖王所未有也。凡在瞻聆,莫不感頌,況臣銘鏤,當復如何?臣雖粟水求活,不忍仰負我聖上若保之慈,而臣之罪固無以自贖焉。乃殿下不欲終棄,又有此寵除,則是殿下之於臣,求忠於不孝耳,夫焉有遺親,而事君者乎?臣之前後蒙恩,天地罔量,矢心糜粉,可質彼蒼,況玆孤露之餘?仰戴我殿下,不啻若赤子之於慈母,所在服勤,義無二致,凡於官職去就之際,豈敢爲趨舍前却之計,而惟是濫叨之職,卽臣僨誤之地,從以至慟在心,無面可顯,雖欲徒恃寵靈,揚揚冒膺,其奈重得罪於仁孝之君子,而殿下亦安用此等臣哉?唐突一肅,縱伸同慶之忱,冒昧仍據,終歸乖防之科,玆敢疾聲哀籲於仁覆之下,倘蒙天地父母,諒臣悲苦之懇,治臣逋慢之罪,仍許鐫削臣姓名於朝籍,使之歸依先壠,以卒生成之澤,則不惟臣之隕結在此,亦有關於聖朝敦風勵世之政,臣敢泣禱而恭竢焉。臣於窮廬憂蟄之中,竊伏見亂本不除,變怪層生,雖阻籲庭之班,恒切腐心之痛,而至於今番鄭妻之變出,則嗚呼,此又何擧也?臣愚死罪,竊意我聖上卓識明見,凡於義理分上,何嘗毫釐差遺,而乃爲是者,豈有他哉?誠以殿下方寸之間,私或蔽公,施措之際,恩反掩義,致有此過擧,而底於悔耳。所貴乎悔者,言其偶失,而旋復也。悔雖不及於貞吉,而旣悔之後,無復吝焉。此聖人所以許之,而其在帝王之德,尤爲美焉。如或知其爲過,而始以私意而行之,終以言語而悔之,則其於悔也,不亦淺乎哉?今日之擧,我殿下豈或不知其爲過,而況乎擧措之駭惑,道路不敢言,批諭之蓋覆,廷臣不敢質上下之間,情志相阻,已有乖於地天交泰之象,而亦豈所謂日月之食民皆見之者哉?此臣所以中夜憂歎,非直爲殿下惜此擧而已。竊恐殿下於澄治之工,猶有所未盡而然耳。誠願殿下,穆然深思,淵然改圖,凡於政法施爲之間,本之以孚信,濟之以乾斷,使一國臣民,咸仰殿下之心,天廓日朗,無復有纖毫干翳於其間,則其於三司之啓牘,不待申籲,將見允兪之降,而亂本得以夬除,國勢得以永奠,豈不休哉,豈不盛哉?惟殿下留神焉。省疏具悉。爾其勿辭察職。
庚戌十月初五日辰時,上御重熙堂。右承旨入侍時,右承旨徐瀅修,記事官李海隣,記注官金鳳顯,記事官徐有聞,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
藥房提調吳載純,右承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此,仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義浩啓曰,大司憲洪檢,執義李殷模,掌令申光祐,持平宋俊載·尹悌東牌招啓辭未下,掌令宋景煥在外,監察茶時之意,敢啓。傳曰,知道。
洪義浩啓曰,新除授大司成沈煥之,除拜後,過三日不爲出肅,依定式,推考警責,仍卽牌招察任,何如?傳曰,允。
傳于申耆曰,京畿監司入侍。
傳于徐瀅修曰,右承旨入侍。
以京畿監司金憙啓本,童蒙金良恒山訟査啓事,傳于洪義浩曰,近來民習,雖曰,不古,上徹何等至重之事,而全諱事實,極意杜撰,數百步曰,以數千步,不囚而曰,囚初則驟見渠供,意謂吏奸所售,或有勒決之擧,有措辭判下,觀此査啓,金哥所爲,節節虛謊,令道伯捉來,嚴刑懲治,以勵民俗事,令道伯知悉,此啓本還下送。
以校理趙鎭宅牌不進罷職傳旨,傳于徐瀅修曰,只推,更爲牌招。
傳于洪義浩曰,政官牌招開政。
徐瀅修,以弘文館言啓曰,本館下番,連日闕直,事甚未安,今日政新除授玉堂,竝待下批仍卽牌招,以爲推移入直之地,何如?傳曰,允。
申耆,以吏曹言啓曰,上京守令,明日下送後,草記事,命下矣。定州牧使李潤彬,鳳山郡守王漢禎,長連縣監金漢老,高陽郡守金思義,興陽縣監申光輅,古阜郡守趙觀鎭,星州牧使洪守榮,纔已催促下送,而全州判官李彦植,省墓事,楊州地下去,故今方知委下送,茂朱府使蔡弘履,母病沈重,不得下去云,藍浦縣監丁遇泰,舟橋司看役,姑不得下去云矣,敢啓。傳曰,知道。
申耆,以吏曹言啓曰,敦寧府主簿朴日源呈狀內,矣身敦寧,旣已代盡,則揆以法例,不得冒據云。旣無敦寧,則不可許久仍置,今姑改差,何如?傳曰,允。
申耆,以吏曹言啓曰,陽城居金得九父弘祚,楊根居鄭昌新父鍚京,春川居洪顯佑父演,楊州居朴思亨父文尙,楊州居金得成父以福,任實居韓父徵彦,永平居柳有得父尙俊,永平居車尙男父仁聖,楊根居權叔仁父頊,寶城居朴憬燁兄世燁,高陽居李德圭父顯喆,咸平居鄭一東父世才,鎭川居金學基祖命皞,三嘉居宋錫璉父澤傳,咸平居白七才父先貴,春川居崔錫圭兄聖圭,南部居宋鍚奎祖完星等上言判付內,詳考京籍,草記事,命下矣。卽接漢城府移文,則金得九父弘祚年八十六,鄭昌新父幼學錫景年入十三,朴思亨父幼學文尙年八十,韓父幼學徵彦年八十五,柳有得父良人尙俊年八十二,車尙男父良人仁聖年九十二,權叔仁父幼學頊年八十四,朴憬燁兄幼學世燁年八十二,李德圭父前僉知顯喆年八十六,鄭一東父閑良世才年八十二,宋錫璉父幼學澤傳年八十二,金學基祖前巡將命皞年七十二,洪顯佑父幼學演年八十七的實云,竝依他例,合施加資,而事係恩典,臣曹不敢擅便,白七才父先貴,崔錫圭兄聖圭,金得成父以福,溯考屢式帳籍,元不入籍云,竝置之,宋錫奎祖折衝前萬戶完星,年六十九云,而觀其上言,則完星本以辛丑十二月二十二日生,壬寅立春,入於十九日。故隨俗以壬寅生行世,未得入於今番朝官年七十加資之典,有此呼籲,而事異常規,例無可據,恩典體重,有難輕許,置之,何如?傳曰,允。金弘祚等及宋完星竝加資,今日政下批,可也。
申耆,以吏批言啓曰,本曹參議今當差出,而曾經無故之人只有二人,以二望備擬,以入之意,敢啓。傳曰,知道。
李祖承,以兵曹言啓曰,僉知中樞府事,姜命來·李宅魯·鄭行彦,下鄕已久,上來無期云,西樞雖是閑局,不可一向虛縻,竝今姑改差,何如?傳曰,允。
傳于申耆曰,茂朱府使改差,今日政差出。
有政。吏批,判書洪良浩進,參判·參議未差,右副承旨洪義浩進。以韓光近爲承旨,閔鍾顯爲吏曹參判,丁範祖爲參議,金方行爲校理,尹序東爲修撰,金熙采爲副修撰,尹東暹爲判義禁,徐弘輔爲敦寧主簿,金載華爲廣興主簿,趙時淳爲茂朱府使,李協聖爲丹陽郡守,曺允植爲振威縣監,金致說爲利仁察訪,權彝性爲濟用主簿。
兵批,判書金文淳進,參判李度默,參議金履正病,參知趙雲紀入直進,左副承旨申耆進。以李文會·金頤行·金世徽爲僉知,李性喆爲部將,鄭宗柱爲興陽監牧官,咸就仁·申㬘·李東源爲五衛將,徐正祐爲古今島僉使,同知李儒敬,訓鍊正李晉秀,副護軍李太亨,副司直柳戇,副司果金翰東,副司正李元八竝單付。
兵批,再政。以李顯喆·金命皞·宋完星爲同知。
洪義浩啓曰,新除授同副承旨韓光近,卽爲牌招,何如?傳曰,允。
傳于洪義浩曰,以承旨房望,傳曰,仍。
李祖承,以備邊司言啓曰,本司武郞廳元永卨,奔走勤仕,已滿十五朔,依例六品遷轉事,捧承傳施行,何如?傳曰,允。
徐瀅修,以承文院都提調意啓曰,今此使行迫近,而文書無主管之人,提調鄭昌順,使之仍察有司之任,何如?傳曰,允。
申耆,以吏曹言啓曰,平安都事申若樞呈狀內,矣身素患痰癖之症,猝然添劇,時月之內,萬無赴任之望云,身病旣如此,則不可强令赴任,今姑改差,何如?傳曰,允。
徐瀅修,以觀象監提調意啓曰,以前任禁漏官朴萬春子思夏上言,批旨內,令該監査考事實,草記事,命下矣。取考本監文蹟,則乙卯四月安胎時,文均果以奏時官進去,庚辰溫泉行幸時,萬春亦以奏時官進去,載錄矣。此在渠等,乃是職分內常事,寧有勞勩之可言,而況文均,當時已蒙賞典,則到今年久之後,有此號籲,更希恩賞,極涉猥越,上言內辭緣,置之,何如?傳曰。雖曰,職分,所重有在,自本監各別收用,可也。
李祖承,以訓鍊都監言啓曰,依花山龍珠寺監董將校別單判付,本局別武士韓斗完處,木綿二疋米五斗,施賞之意,敢啓。傳曰,知道。
李祖承,以禁衛營言啓曰,依傳敎,木手看役通政金道成,本營別武士加設陞差之意,敢啓。傳曰,知道。
徐瀅修,以義禁府言啓曰,全羅道長興居幼學金錫采爲名人上言,啓下本府,故取考其上言,則其九代祖永幹,中廟朝端敬王后遜位時,以都承旨,堅請還復,被謫長興,端敬王后復位後,固當卽請伸雪,而非但子孫殘微,其時事蹟,屢經兵燹,今無見存所可憑者,只是渠家傳來譜牒,其祖永幹被謫之時事蹟,必在政院日記中,特垂曠恤之典,俾蒙渙釋之恩事也。如此久遠之事,明有文蹟之可據然後,其冤枉與否,可以詳査覆奏,而本府所在謄錄,只是二去癸亥以後事而已。其前之事,不但無以憑考,且上言者之三日內見身,自是法典,三日之限已過,又使搜訪,終不來現,上言內辭緣,依法典勿施,何如?傳曰,允。
李祖承,以漢城府言啓曰,賑恤廳草記內,韓允大等上言,泛稱多載柴糧,分給十餘日,救活數百人命,莫重恩賞,不可只憑民人狀辭,輕許聽施,柴糧之爲幾許?分給之爲幾日?救活之爲幾人?令漢城府詳査採探,論理草記事,蒙允矣。自臣府別岐採探,且招致本島頭頭人査實,則昨年大水,一島沈沒,十二日柴糧路絶,而嘉善尹世大,以米柴船運救活,前後分給者,米爲三十一石零,柴爲三十二同,故二百三十七人,賴以得生云矣,敢啓。傳曰,令該曹,帖加成給,可也。
吏曹啓目,粘連觀此弘文館副校理徐有鍊上疏,則以爲臣之老父,年今七十有七歲矣。家世貧寒,契活蕭條,甘旨之養,固無可論,菽水之供,常患難繼,未免飢寒之切逼,特令選曹,許畀一小邑,俾得將父以往,獲遂專城之養,亦爲白有臥乎所,徐有鍊之家貧親老,菽水難繼之狀,卽通朝之所共知,則許畀一邑,以伸至情,正合於孝理之政是白乎矣,經幄之臣,出補外邑,事體不輕,自下不敢擅便,上裁,何如?判付啓依回啓,施行爲良如敎。
兵曹啓目,粘連忠淸水營今秋水操時,海美縣監李永喆,舒川浦萬戶李箕煥矣。試藝居末邑鎭段,常時不能鍊習之責,不可無警,當該守令邊守,竝推考罪,李永喆·李箕煥等段,各杖八十竝收贖,竝只公罪,奉敎依允爲旀,李永喆乙良,功減一等爲良如敎。
刑曹啓目,吏曹執吏書吏李仁紀原情云云。上裁,何如?判付啓,加杖放送爲良如敎。
庚戌十月初六日午時,上御重熙堂。兵曹判書·京畿監司入侍時,左副承旨申耆,假注書李元八,記事官洪樂游·徐有聞,兵曹判書金文淳,京畿監司金憙,以次進伏訖。上敎憙曰,園所植木,各別申飭,無負朝家面諭之意,好矣。上敎文淳曰,部將申㬘,聞是申大謙之族,而且年久供職云,五衛將今日政差出,徐正祐邊將待窠調用,可也。仍命退,諸臣以次退出。
庚戌十月初六日未時,上御重熙堂。右承旨入侍時,右承旨徐瀅修,記事官李海隣,記事官洪樂游·徐有聞,以次進伏訖。上曰,進御加減養胃湯,依前方一貼煎入。出榻敎命讀公事,仍書判付訖。命退,承史以次退出。
上在昌德宮。停常參·經筵。
徐瀅修啓曰,來十一日,朝參日次矣,敢稟。傳曰,停。
徐瀅修啓曰,來十一日,輪對日次矣,敢稟。傳曰,爲之。
洪義浩啓曰,大司憲洪檢,執義李殷模,掌令申光祐,持平宋俊載·尹悌東牌招啓辭未下,掌令宋景煥在外,監察茶時之意,敢啓。傳曰,知道。
徐瀅修啓曰,來十一日專經文臣殿講,日次矣,敢稟。傳曰,武臣殿講,以朔試射代行,當於其日同爲親臨,以此知悉,可也。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,明日當由逌瞻門展拜,該房知悉。
以校理金方行,修撰尹序東牌不進罷職傳旨,傳于洪義浩曰,只推。
傳于申耆曰,左副承旨入侍。
徐瀅修啓曰,承文都提調蔡濟恭,以封褁及拜表日期,有稟定事,來詣請對矣。傳曰,入侍。
以同副承旨韓光近牌不進罷職傳旨,傳于金光默曰,聞有實故,許遞,前望單子入之,待下批牌招察任。
傳于李祖承曰,左承旨入侍。
徐瀅修,以宗簿寺言啓曰,璿源譜略進上進獻件,今已印出粧䌙矣。今月初八日卯時,本寺堂上郞廳校正官,具儀仗鼓吹,陪進仁政殿,與承旨請承傳色奉入,而奉謨堂奉安,國朝御牒,改張書本及內在件,內閣件改張印本,依下敎一體同爲陪進,自內閣稟旨,改張五處,璿閣奉安件,自本寺次第擧行,頒賜件亦爲收聚,改張還給之意,敢啓。傳曰,知道。便殿爲之。
徐瀅修,以內醫院言啓曰,副提調金光默謂有身病,今日問安,不爲仕進,卽爲牌招,何如?傳曰,此草記還給。
徐瀅修,以成均館言啓曰,因本館草記,金思植不赴處義太過,筵中已有下敎,一體追付大科,嫌避不赴人,亦依小科例爲之可也事,命下矣。大科嫌避不赴人,一一抄出,則縣監宋欽書,幼學洪樂浚·柳鼎養三人,以試官嫌避,俱不得赴擧矣。依聖敎,追付於來頭大科會試,幼學金思植,則一體追付於來式監試覆試事,分付該曹,何如?傳曰,允。
申耆,以備邊司言啓曰,諸道舊還都數,爲一百五十一萬二千九百八十餘石,當此登熟之時,雖準數收捧,未爲不可,而新舊還竝督,民力有未紓之慮,姑就元數中,限十五萬石,參酌排比,期於準捧之意,嚴飭分付於各該道臣,而北關則因道臣陳請,已令全數停退,關東則頃於分等狀啓覆奏批旨內,舊還中如有昨年未捧,自本司量宜分數,使之準捧後,數爻草記可也爲敎,而本道舊還,皆是丁未以上條,元無昨年未捧,今年則姑勿分排,何如?傳曰,舊還收捧,苟有實效則固好矣。年條久近錯雜,此道捧昨年條,他道捧十年前條,如是之際,弊何以不出?小民何以分曉乎?此所以特命書入各道最近年條也。觀此書入別單,果如所料,今番則勿拘石數,只以最近年條中,點下者分捧,如是之後,萬有一混懲他年條者,當該守令,隨現重勘事嚴飭,當捧各該道統營,海西·湖南兩都,無近年條,竝勿論,關西則昨年未捧,若是夥然,今年年事,登處歉處,各各懸殊,勿定石數,令道伯量宜捧納後,以其數爻,追後狀聞,而昨今年連歉處,必須闊狹,俾我西民,均沾同豐之樂,擧蒙同慶之效事,措辭行會,可也。
李祖承,以戶曹言啓曰,內需司移屬安城等五邑,廢堤堰冒耕處,更爲打量,御覽成冊,修正上送事啓單子,判付內,廢堤堰作畓,法禁至嚴,亦有朝令,然旣云冒耕處,還作堤堰與許民耕食間,以此文書送于戶曹,使卽査問報來後,草記事,命下矣。疎鑿當否,起耕利害,發關査問,卽接京畿監司金憙回移,則枚擧安城郡守金龍柱牒呈,以爲乙巳春,本郡所在堤堰二十四處中十四處,以乾堤堰,可合作畓,陳起竝五結六十八負三束內,未起五結四十三負,已起二十五負三束,御覽成冊修報,而丁未秋,還爲修築事,戶曹關文來到,依例疎鑿矣。今到關辭如此,故親進看審,則十四處內十處,疎鑿貯水,則可以蒙利,耕田作畓,則徒費人力,少無所益,民不願耕,別加申飭,使之疎鑿,期於蒙利之地,北自村弗字,隱字金谷竟字堤堰三處,難於疎鑿,利於許耕,北里造橋堤堰,可以蒙利,而堰內上邊,有冒耕田畓,此亦執卜,金谷鴨谷堤堰,年久廢棄,不可修築蒙利,而雖欲作畓,無過數三斗落,前報御覽成冊中,已起二十五負三束內,年來有還陳有加耕,一從時摘奸所執,則起田畓竝爲十九負四束,未起爲六十七負二束云。竹山府使李喆純牒呈,以爲本府所在堤堰,親進看審,則十四處內二處,處於山谷瀑流之下,在昔以來,堅築旋缺,覆沙比若丘壠,旣無疎鑿之路,亦無起耕之勢,十二處依前疎鑿,今方蒙利云。陰竹顯監張錫周牒呈,以爲本縣所在堤堰,親進看審,則三十一處內二十四處,水源有裕,蒙利甚多,作畓一款,非所可論,七處則廢棄不鑿,不知幾年,潰缺無形,且無水源,雖欲疎鑿,亦沒其策,民皆願耕,更爲打量,則摠數爲一結十負二束內,時起十三負六束,未起九十六負六束云。利川府使趙翼鉉牒呈內,以爲本府所在堤堰,親進看審,則十四處內十二處,已皆疎鑿,貯水蒙利,至於邑內白督號字堤堰,伏在山水迅急之下,年年流沙,積之如山,水源枯涸,濬沙無路,民之願耕,宜無是理,戶法面丙字堤堰,處在川邊,而自四五十年前,連爲川水橫衝潰缺,變一大川,全沒境界,今此兩處堤堰,旣無由疎鑿,又不可作畓云。豐德府使朴長瀗牒呈,以爲本府所在廢堤堰四處,親進看審,則或處在乾谷,而不得貯水,或處在浦傍,而海潮衝嚙,年久廢棄,今雖疎鑿,決不可蒙利,旣不疎鑿,則起耕爲利,故幅圓長廣,執卜之數,爲七結四十二負云。各邑所報中,可以蒙利之堤堰,旣曰,今方疎鑿貯水云,則有不可廢以起耕,各別疎鑿,着實蒙利之意,更加申飭,至於不得貯水之處,許民耕食,似合事宜,更爲詳細打量,御覽成冊修上之意,分付,何如?傳曰,允。
申耆,以兵曹言啓曰,卽者宮墻外軍堡衛卒申飭部將柳載新馳報內,小東門下閾及門隻下丈夫腐傷蹲縮,將至傾圮之慮云。聞極驚心,臣文淳馳詣,與訓鍊大將徐有大,禁衛大將金持默,御營大將李漢豐,眼同看審,則果如部將所告,申飭該監,以杻把子,外面堅實圍排樹柵,把守軍,以附近東營入直御營軍八名除出,將官率領,修改間嚴加守直之意,敢啓。傳曰,小東門門閾腐傷,而因風蹲退,顧何大事乎?字內營門大將往見,猶或爲說,卿之率三營大將往見草記,寧有如許駭擧乎?若闕門門閾蹲退,則五營將臣皆來見乎?此草記勿施,字內營門大將外,兩營將臣及卿,從重推考,雖以部將言之,擅離直所,馳告卿家,人事未瑩,令入直堂上,決棍懲勵,可也。
申耆,以兵曹言啓曰,景福宮衛將崔彭齡,身病猝重,勢難供職,呈狀乞遞,輪番之任,不可久曠,改差,何如?傳曰,允。
申耆,以兵曹言啓曰,因傳敎,衛將所入直部將柳載新,決棍十度,懲勵之意,敢啓。傳曰,知道。
申耆,以訓鍊都監言啓曰,本局局別將柳大源,身病甚重,勢難察任,改差,何如?傳曰,允。
洪義浩,以刑曹言啓曰,因擊錚人南鑢原情別單,傳曰,春川南鑢事,與伸雪人鄭晢吾,間隔輕重,有難分明曉得,特從寬典之聖敎,昭在朝紙云云。若如渠供,當此霈澤旁流之日,何可一爲一靳?卿等往復政院,謄書記註,論理議處,命下矣。依傳敎,考出記註,則庚寅十一月三十日親鞫入侍時,兩司啓曰,臣等昨日,以罪人南玉事,下詢時,隨諸臣之後,有所仰達矣。俄者罪人南玉問目傳敎中,有從寬典之敎,臣等不勝萬萬惶悚之至,以執法之臣,承此下敎,其何敢一刻仍冒於臺次乎?請命遞臣等之職,批旨內,此是做錯,其何異事?親鞫方張,勿辭,亦勿退待爲敎,渠供所謂從寬典之下敎,昭在朝紙云者,似是兩司避辭之出於朝紙者,而兩司旣以此引避,又承此是做錯之下敎,則今此南鑢之拈出臺避中句語,敢冀僥倖,間月呼籲者,誠極無嚴,原情勿施,其猥越之罪,自臣曹考律嚴勘,何如?傳曰,允。
洪義浩,以刑曹言啓曰,因擊錚人朴敏哲原情別單,傳曰,竹山朴敏哲事,旣有詳考文蹟之判下,豈敢更籲乎?勿施,卽爲詳考文蹟回啓,俾無更訴之弊事,命下矣。丙戌大臣筵奏,旣無文蹟之可考,則以渠自鳴之說,實無憑信之道,而今於年久之後,敢冀僥倖,屢煩天聽者,揆以紀綱,萬萬無嚴,自臣曹考律重勘,何如?傳曰,允。
洪義浩,以義禁府言啓曰,平安監司沈頤之狀啓,據刑曹粘目內,三和前府使申大偀,咸從前府使金聖和等,移本府處之事,允下矣。申大偀·金聖和等,今方待命,卽爲拿囚之意,敢啓。傳曰,日寒若此,令次堂考律勘放後,草記,可也。
洪義浩,以義禁府言啓曰,三和前府使申大偀,咸從前府使金聖和等,拿囚草記批旨內,日寒若此,令次堂考律勘放後,草記事,命下矣。申大偀·金聖和等,平安監司沈頤之狀啓內,龍岡金奉八獄事段,當初檢案之疎漏,事極駭然,亦關後弊,初覆檢官等,不可以已遞,置而不論,其罪狀,令駭府稟處罪,取考律文,則大明律檢驗屍傷不以實條,有曰,凡檢驗屍傷,不以實者杖六十,大典通編推斷條,有曰,犯私罪杖六十,奪告身一等,犯枉法受贓外,笞杖竝收贖云矣。申大偀·金聖和,各杖六十收贖,奪告身一等放送。傳曰,削職放送,可也。
檢閱洪樂游疏曰,伏以臣於日前,得蒙恩暇,歸護病母,區區感祝之私,愈往愈切,數日之內,又復煩籲,實是義分之所不敢,而卽接家信,臣母病狀,將攝失宜,一倍添劇,氣息凜綴,促臣歸視,臣自聞此報,方寸如灼,玆敢不避猥越,忙陳短章,徑出禁扃。伏乞聖慈,俯垂諒察,亟命鐫削臣職名,以便救護,仍治臣擅離之罪,以肅朝綱,千萬幸甚。省疏具悉。爾其勿辭,救護母病。
庚戌十月初七日辰時,上御重熙堂。左副承旨入侍時,左副承旨申耆,假注書李元八,記事官洪樂游·徐有聞,以次進伏訖。上曰,韓光近,胡爲牌不進耶?耆曰,聞有實病云矣。命讀公事,書判付訖。仍命退,承史以次退出。
庚戌十月初七日午時,上御重熙堂。左承旨入侍時,左承旨李祖承,記事官李海隣,記事官洪樂游·徐有聞,以次進伏訖。上曰,王大妃殿進御加減正氣散停止,加減六君子湯,自今日一貼式煎入。出榻敎命讀公事,仍書判付訖。命退,承史以次退出。
庚戌十月初七日酉時,上御誠正閣。承文都提調請對入侍時,右副承旨洪義浩,記事官李海隣,記注官金鳳顯,記事官徐有聞,承文院都提調蔡濟恭,以次進伏訖。濟恭曰,日間,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,何如?上曰,連得好在矣。濟恭曰,百日,以後,伏想益復岐嶷,區區懽忭,不可勝達矣。上曰,近日則稍寒,欲待和煖之日,使卿等見之矣。濟恭起伏訖。上曰,有何所達而請對乎?濟恭曰,使行文書有不得不稟定事矣。謝恩表咨,見大國回咨然後,方可修正,而拜表只隔三四日,回咨尙不來到,故竝與年例文書,亦未啓下,方物封褁,在於明日而政府査對,政院考覈,無以擧行,事甚惶悶,且我國使行之還渡江日字,彼人亦知之,咨文承准日字,與拜表日字,若太近,則此亦有所如何,臣意則拜表日字,差退三數日,封褁亦爲退定,則庶無窘急之患,故敢此仰達矣。上曰,依爲之。今行回咨,與年例表咨有異,雖追付,無所不可,且或承准,雖在拜表之後,差送齎官,順付於使行亦好,而封褁則差退一二日果好。卿其筵退後,詳問日官,自本院擇日,草記,可也。出擧條濟恭曰,皇帝於我國,前後眷遇,愈往愈摯,凡係我國所願,無不曲從,今有鄰里老人,款待我父母,則爲其子孫者,必當感激不已。皇帝之眷遇我國,豈不爲臣等之感激處乎?上曰,今番事尤爲可感矣。濟恭曰,然矣。上曰,今番文武科謁聖日,設食堂於春塘臺,試取多士,仍令文武新恩,一齊巡堂,誠壯觀矣。八百餘床,未滿食頃,乃能辦備,賢關擧行,可謂神速矣。濟恭曰,泮中器具,自來如此矣。伊日盛擧,臣雖不目見,而槪聞傳說,則可謂歷代所無之盛事矣。上曰,伊日場中人海中,有屹然一丈夫,衆中超出,故怪而詳見,則其身長無與爲比,予欲聞其姓名,爲近煩屑而置之矣。近來人之軀殻大小,無不均適,無甚大者,無甚小者,而此人身長,何獨如是超衆耶?濟恭曰,此必是嶺南許馹矣。向聞孫相龍之言,以爲嶺南科儒中,有身長絶大者,作客於會洞,人皆往見,而輒云壯觀云。故臣亦招見,則其人身長,果如所聞,今世初見矣。如許身長,必無其儔,伊日赴場者,必非別人矣。上曰,其地閥,何如?濟恭曰,許穆之從五代孫矣。上曰,渠以遐儒,齎糧赴擧,亦有文筆云耶?濟恭曰,文筆優爲科儒云矣。上曰,身長旣如許,氣骨必異於人矣。濟恭曰,渠言,以爲朝夕三升之飯,不過療飢,而止家計貧寒,平生不能滿腹云,而其軀殼甚壯大,亦必有膂力矣。上曰,此等之人,屬之勸武,以開進塗,好矣。濟恭曰,以渠地處,文筆似不欲捨儒就武,而氣骨凡百,則實合操弓矣。上曰,予欲招見,果不還鄕耶?濟恭曰,方在會洞旅舍云矣。命退,諸臣以次退出。
上在昌德宮。停常參·經筵。
徐瀅修啓曰,明日方物御覽看品處所,以何處爲之乎?敢稟。傳曰,便殿爲之。
洪義浩啓曰,大司憲洪檢,執義李殷模,掌令申光祜,持平宋俊載·尹悌東牌招啓辭未下,掌令宋景煥在外,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,侍衛軍兵毛具。
傳于徐瀅修曰,璿源譜略校正堂郞,以下依例書啓。
金光默啓曰,新除授判義禁尹東暹,吏曹參議丁範祖,除拜後過三日,不爲出肅,依定式推考警責,仍卽牌招察任,何如?傳曰,允。
徐瀅修啓曰,卽者檢閱李重蓮,謂有館規陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
傳于李祖承曰,左承旨入侍。
徐瀅修,以弘文館言啓曰,校理金方行,修撰尹序東,旣有只推之命,竝卽牌招察任,何如?傳曰,允。
以吏曹參議丁範祖牌不進罷職傳旨,傳于洪義浩曰,只推。
有政。吏批,判書洪良浩進,參判閔鍾顯進,參議丁範祖未肅拜,行都承旨金光默進。以成種仁爲副校理,李尙度爲修撰,李敏輔爲同義禁,洪彦喆爲宗簿正,任晦周爲直長,李文會爲敦寧都正,洪秉周爲監役,西春君燁,今加顯祿,宗簿正鄭益祚,今加通政,竝加資事承傳。再政。以朴奎淳爲修撰,趙鎭寧爲北部都事,宋景載爲假監役,洪文泳爲同春秋。
兵批啓曰,訓鍊正今當差出,而擬望之人乏少,外任竝擬,何如?傳曰,允。
兵批,判書金文淳進,參判李度默病,參議金履正病,參知趙雲紀入直,左副承旨申耆進。以吳載重爲內禁將,劉泰說爲守門將,李秉鉉爲景福將,僉知兪碩柱·趙雲衢·黃基定竝單付,副司直蔡弘履·韓光近竝單付,副司果兪靖柱·尹·姜儐竝單付,以金燨爲訓鍊正。
傳于徐瀅修曰,安昌君燝,聞已資窮,熟馬一匹面給。
傳于洪義浩曰,坐直承旨入侍。
以白東遠囚單子,傳于洪義浩曰,考律,以草記勘放。
洪義浩啓曰,卽者義禁府都事來言,時囚罪人白東遠考律,以草記勘放事,命下,而判義禁尹東暹未肅拜,次堂例不得擧行云。判義禁尹東暹卽爲牌招,何如?傳曰,令次堂擧行。
傳于申耆曰,再明日次對,明日來會。
金光默啓曰,假注書李元八身病猝重,勢難察任,今姑改差,何如?傳曰,允。
假注書李元八改差,代以洪樂安爲假注書。
洪義浩啓曰,事變假注書徐有榘,身病猝重,勢難察任,今姑改差,何如?傳曰,允。
徐有榘改差,代以韓用鐸爲事變假注書。
徐瀅修,以承文院都提調意啓曰,使行迫近,提調數少,事多苟簡,行副司直金履素,兵曹判書金文淳,行副司直鄭好仁,延豊君李,行副司直金尙集,行副司直李聖圭,禮曹判書李秉模,行副司直李致中,吏曹參判閔鍾顯,行副司直洪秀輔,司憲府大司憲洪檢,兵曹參判李度默,竝還差使之察任,何如?傳曰,允。
李祖承,以戶曹言啓曰,宗廟北墻門改建吉日,令日官推擇,則今十月初九日辰時爲吉云,以此日時擧行,何如?傳曰,允。
申耆,以訓鍊都監言啓曰,依下敎,閑良許馹,本局別軍官,加設差下之意,敢啓。傳曰,知道。
申耆,以訓鍊都監言啓曰,今十月初八日,景慕宮展拜時,因兵曹節目,銅龍門軍三十名除出,把摠李琦鉉,哨官洪章煥率領,挾輦侍衛,銅龍門軍五十名,哨官方處義率領出付,排立當次營門,還宮後還入直所,而竝待標信,擧行之意,敢啓。傳曰,知道。
申耆,以御營廳言啓曰,今十月初八日,景慕宮展拜時,依兵曹節目,銅龍門·集春營入直軍各五十名除出,大將臣李漢豐率領,弘化門外分左右排立,東營入直軍三十名除出,入直把摠朴晉煥率領,宮大門外把守,而竝待標信出用,解嚴後,各還本處,入直之意,敢啓。傳曰,知道。
洪義浩,以刑曹言啓曰,因擊錚人西部申漢逵原情別單批旨內,雖似猥越,事係爲父,卽四件內事,況世傳之地,豪右之攘奪,誠如所訴,亦甚駭然,自卿曹取考文跡,斯速決折,草記事,命下矣。申漢逵之高祖大廷,曾於癸亥年,賣土於王泰星,而其孫夏平,筆執成文,本文記背頉,而其後甲戌,泰星轉賣於申應泰,戊子應泰,又賣於金家矣。漢逵之父郁方,以當初賣土時土價七十兩之未收,謂有王泰星之手記,始爲起訟於三十年之後,所謂手記,亦有違端,而欲以徵於盜賣之法,還推土地於三轉時執之人者,萬不成說。故屢呈京兆及營邑,落訟非止一再,臣於待罪畿營時,郁方又爲來訴,故詳考文案,置郁方於落科矣。今又非理呈訴,欲奪秋收穀物,被囚於豐德府,而其子之專諱事實,肆然鳴金,欺罔天聽者,誠極駭痛,不可以爲父訟冤,有所容貸,原情勿施,自臣曹考律嚴勘,何如?傳曰,允。
洪義浩,以義禁府言啓曰,時囚罪人白東遠考律,以草記勘放事,命下矣。白東遠慶尙監司李祖源狀啓內,糴簿偸燒罪人成孟孫,旣是放火首犯,則吏鄕中指使有無,覈出之道,專在此漢,旣以報營之後,任自擅殺,不但處事之駭妄,孟孫罪犯,雖係罔赦,當此大霈之時,不有朝家欽恤之德意,一日之內,旣刑且棍,以至當下致命,如許濫杖蔑法之類,不可置之字牧之任,其罪狀,令攸司稟處,罪取考律文,則大典通編濫刑條,有曰,官吏濫刑致死者杖一百,永不敍用,歲抄勿爲書入,推斷條,有曰,犯私罪杖一百決杖,告身盡行追奪,雜令條,有曰,王府決杖者,代以金贖矣。白東遠杖一百收贖,告身盡行追奪,永不敍用,歲抄勿爲書入,何如?傳曰,允。如有功議,各減一等。
刑曹參判李頤祥疏曰,伏以皇天默佑,元子誕降,丕號載定,百日已過,此實吾東方億萬年,無疆之休,臣民蹈抃,八域惟均,乃者天駕夙戒,展謁仙寢,邦慶祗告,陟降慰豫,仰惟聖心,益復嘉悅。伏念臣來從西土,得以躬參於大庭承候之列,榮幸欣祝,有倍於人,且念臣本以蔑劣,最居人下,前後踐歷,罔非異數,至若邊門重寄,尤豈臣所可堪承,而涓埃之報,盡瘁爲期,不幸連値災荒,民事遑急,屢貽九重之勞,念臣每奉讀綸音,未嘗不與江州灣上之民,相對涕泣,頌詠聖德,畢竟病劇,事與心違,則生入玉關,已是望外,豈意罔功之賤?反被非常之渥,晉擢之恩讒加,馹召之命繼下,天地雨露之澤,獨偏臣身,瞻聆所及,一路皆聳,臣之闔門感祝,尤如何哉?第是亞卿,峻秩也。有非人人所可冒居,則臣是何人?敢當是命,況今秋曹摠府,除旨聯翩,寵渥愈隆,而兢惶愈極,雖非疾病之故,固無蹲仍之望,而多年塞外,積傷風土,素患右脚,全然不遂,房闥行步,亦資於人,其他症形,莫非危兆,此則通朝之所共知,以今病狀,雖欲强策,其勢末由,玆不得不略搆短疏,疾聲呼籲。伏乞聖上,曲賜矜察,還收臣新授之資,特命選部,刊去臣本兼之職,以重公器,以安私分,仍許臣退歸田里,安意調病,以卒生成之澤,不勝萬幸。省疏具悉。本職姑爲許遞,卿其勿辭調理。
司僕寺正趙星逵疏曰,伏以皇天默佑,聖嗣誕降,以其年則先聖之舊甲,以其日則慈宮之晬辰,天理人事,不謀而同,良辰吉歲,莫爲而合,國本已定,縟儀載擧,吾東方億萬年無疆基業,自今日伊始,八域含生,蹈舞惟均,今玆始寒之月,星夜動駕,禮展陵寢,慕伸羹墻,鑾輿穩旋,玉候冞康,臣民歡忭,曷有其極?仍伏念臣,待罪本寺,旣見馬政之疎虞,不得不冒萬死仰陳焉。嗚呼,我孝宗大王七年,備忘記曰,凡馬之爲物,不爲肥澤,則非但所見埋沒,亦不得展其才,必須十分肥膘而後,方可用也。但肥而久立,則生病可慮,本寺之人,不思變通之策,徒以肥膘爲憂,以減料瘦小爲能事,見之不似御厩飛龍之馬,豈非寒心而可笑者乎?今後則盡其料而養飼,以肥大爲主,如左變通之條,而遵行無替,則無生病之慮,稍似御馬模樣,大哉,王言。旣盡其料,而務致肥大,又爲月三調習之法,以杜其生病,大聖人慮事之遠,備患之密,眞所謂置水不漏,玆豈非居官任職之臣,所可奉行,而勿失者哉?惜乎近年以來,內廐馬皆不如前,玄黃者間多,肥澤者絶無,此專由於不善喂養,又未檢飭之致也。以臣目擊者言之,太料及生草,減飼於本寺所在式例之數,一日太料之減飼,爲六斗四升,生草之減捧,爲十四同,故詰問于養理馬,則曰此乃多年流來之事,夫本寺式例,亦安知其不減於戶曹磨鍊之元數哉?其爲減飼,雖未知作俑於何年,而莫重內厩馬喂養之節,若是疎略,則馬何以健肥,爲日後緩急之用哉?噫,一日之減太,爲六斗四升,則一年之都合,將至於二千三百三十斗之多,一日之減草,爲十四同,而一同之價,爲二斗米,則五朔減捧之草價,亦至於四千二百斗之多。噫,國家設置內厩,而自官員以至于員役,有廩祿焉稍食焉,則其爲減削馬料,而歸於尾閭,使莫重御厩之馬,未免瘦瘠,我先王重內廐立法之盛意,果安在哉?且臣逐日巡視於左右馬廐,則無一馬善食者,半呑半吐,遺棄者太半,其故,何也?蓋貢人輩刈草時,爲其斤重,竝與其根株而取之,故草皆麤惡,馬不善食,此已可痛,而且爲渠輩一勞永逸之計,十餘日進排之草一時輸置,露積如山,排日來納,則時當暑雨,彼積久之草,安得不腐傷?馬何以善食乎?馬之瘐削與生病,專由於此,且朝夕喂養之外,無一掬草午喂之事,臣怪問其故,則曰,此乃本寺古例,而若頻頻喂養,則馬必成習故也。此果成說之話乎?蓋馬必健實然後,可以爲緩急之用,而未聞以能飢,爲待變之需也。其意專出於草與太撙節之事,事之無謂,亦莫甚焉,雖私家款段之馬,一日三時之太料,不下三四升,米亦至一二升,則今此天廐飛龍之飼養者,生草時一日之太料,不過五升,邊馬之料,只是三升,而穀草時,各加一升,然所謂一升,不過閭閻之半升,則五升之於駿馬兩時之飼,可謂滄海之一粟,其爲寒心,尤當如何?雖三冬短煦,兩時之喂,猶未果過於馬腹,況長長夏日,只喂朝夕,不給午喂,則馬何免飢餒乎?臣自七月入寺之初,午則時時飼草,夜以巨達六名,輪定其給草之任,周回該廐而飼之,又爲作牌於貢人,草則使之高根刈取,以無堅硬不食之弊,且日刈一日所喂之草,隨刈隨納,俾不預先積置,以致腐傷然後馬乃善食,今則似有一時之效,然此不可專責於貢人,而亶在於郞官之申飭,故又以此意,書揭本寺,使日後入此寺坐此直者,念內廐之重,務職思之居,以爲永久遵行之地,而第流來已痼之弊,安保其永革於來後哉?至於草太減飼之弊,決不可私自復舊。伏願聖上,特軫矯救之策,依當初磨鍊之數,草則盡數捧納,俾不敢以價代捧,太亦盡料喂養,使不得減削,若有復踵前習者,從重科罪,斷不可已,臣無任云云。省疏具悉。疏陳出於執藝之意,令提擧知悉申飭。
傳于李祖承曰,水原邑內儒生試取時,賦三中一幼學辛德羽,紙二卷筆三枝墨二笏,三中幼學尹聲烈,正音通釋一件,賦三下幼學朴來陽,紙一卷筆三枝墨一笏,箋三下幼學尹聲烈,八子百選一件,賦次上幼學曺允榮·金星柳·李龍鎭,進士李得祚,幼學李師淳,箋次上幼學李龍鎭·李師淳·金星運,各紙一卷賜給。
傳于李祖承曰,水原邑內武士試取時,柳葉箭貫二中敎鍊官嘉善崔致驥筒介一部,貫一中邊一中哨官出身林順範弓一張,邊二中壯勇軍表昇雲,出身權經·尹嗣憲,各帽子一立,騎蒭二中敎鍊官嘉善崔致驥,哨官出身李得弘,閑良宋文喆·朴大出·金在喆,各帽子二立賜給。
庚戌十月初八日辰時,上詣景慕宮。擧動入侍時,行都承旨金光默,行左承旨李祖承,右承旨徐瀅修,左副承旨申耆,右副承旨洪義浩,記事官李海隣,假注書李元八,記注官金鳳顯,記事官徐有聞,原任直提學李秉模,檢校直閣李晩秀,待敎沈象奎,以次隨駕。上具翼善冠·衮龍袍,乘輿出永淸門·明政門·弘化門,由逌瞻門詣景慕宮,降輿御齋殿,仍卽詣版位,行再拜禮,詣廟內奉審訖。還御齋殿,少頃,上乘輿出逌瞻門。上曰,兵判進前,可也。兵曹判書金文淳,承命進前。上曰,嶺南科儒中,有身長絶大者,姓名是許馹,而班閥凡百,可合勸武云,故使訓將傳令,使之待令於弘化門外,欲令卿等見之矣。文淳曰,臣於日前,因將臣李柱國所傳,詳細聞之則以爲,容貌亦不草草,身長則長於柱國一尺云,可謂絶大之人矣。上曰,承史諸臣中,亦有聞之者乎?耆曰,向於應製場中,臣等亦見之,而聞泮吏所傳,則以爲儒生四拜時,許馹隨衆己跪,而跪坐之形,屹然若未跪之人,泮吏遠望促跪,許馹仍爲俯伏云。且伊日場中,臣以該掌,呈券儒生,隨卽出送之際,許馹謂有硯石遺漏,欲爲還入場中故泮堂不肯許入,故臣獨以爲此人身長,旣如是絶大,雖令還入,而彼或不出,不難辨別,仍爲許入矣。許馹入場之後,久不出來,故使泮吏搜出人海中身長最高者,則果是馹矣。其人絶大,推此可知,而又聞泮吏言,則馹於場中,呼寫他人試券云,其能文亦可知矣。文淳曰,聞今番陵幸時觀光人所傳,則以爲男女老少,皆以許馹爲壯觀,到處圍集,故馹不勝其紛擾,避坐於靜處,則觀光者,齊會蹴起,凡於馹之出入時,道傍行人,亦皆如是,故馹於上京以後,不得種種出脚,雖或出脚,必就行廊後小路云矣。上曰,膂力亦似有之矣。文淳曰,聞上京時,無可騎鬣者,徒步作行云矣。上曰,昨聞左相言,朝夕六升之飯,不過療飢云,然則充腹誠難矣。駕至弘化門外,命許馹進前,敎宣傳官,尺量許馹之身長。宣傳官承命尺量,自足以上而計之,爲周尺九尺八寸,自足以下而計之爲十尺。上曰,如許身長者,古亦罕聞,卿等或有聞之者乎?文淳等曰,年前西江,有乭杵臼爲名人,身長絶大,稱爲古今第一矣。今此許馹之身長,似或過長矣。上下詢馹之年紀。馹曰,二十二歲矣。上曰,二十以後,亦有加長之事乎?文淳等曰,然矣。上曰,所着天翼,借着於何處?文淳曰,借着於捕校中第一身長者,天翼下段,解縫着之,而猶爲短小,僅過其膝矣。上曰,足大亦非凡常矣。文淳曰,水靴子亦借絶大者,而猶爲太小,刀割後縫而着之,足大亦近一尺矣。上曰,臂力亦必異於人矣。文淳曰,瓜其臂肉,少無痕跡矣。上曰,中檢中一人,使之立之掌上,可也。馹以掌擧之容易。上曰,分付訓將,使之備弓矢習射藝,仍又善饋,可也。仍命退出。上由弘化門明政門。上曰,璿源譜略,禮房承旨與宗簿官員,陪進便殿,可也。駕由永淸門還內,瀅修等,陪進璿源譜略于便殿後。仍命退出,諸臣以次退出。
庚戌十月初八日未時,上御重熙堂。左承旨入侍時,左承旨李祖承,記事官李海隣,記事官洪樂游·徐有聞,以次進伏訖。上命書傳敎曰,璿源譜略修編宗簿提調韓光會,跋文製進,藝文洪良浩,各熟馬一匹賜給,書寫官西春君燁,校正官安昌君燝,正鄭益祚竝加資,郞廳主簿金驥燦,直長兪靖柱竝陞敍,監役官尹陞六,書寫忠義寫字官唱準員役工匠等,亦依乙卯壬申年例施賞,政官牌招,賞典下批,今日政擧行。又命書傳敎曰,水原邑內儒生試取時,賦三中一幼學辛德羽,紙二卷·筆三枝·墨二笏,三中幼學尹聲烈正音通釋一件,三下幼學朴來陽,紙一卷·筆三枝·墨一笏,表三下幼學尹聲烈八子百選一件,賦次上幼學曺允榮·金星柳·李龍鎭,進士李得祚,幼學李師淳,表次上幼學李龍鎭·李師淳·金星運,各紙一卷賜給。又命書傳敎曰,水原邑內武士試取時,柳葉箭貫二中敎鍊官嘉善崔致驥筒介一部,貫一中邊一中哨官出身林順範弓一張,邊二中壯勇軍表昇雲,出身權經·尹嗣憲,各帽子一立,騎蒭三中敎鍊官嘉善崔致驥,哨官出身李得弘,閑良宋文喆·朴大出·金在喆,各帽子二立賜給。命退,承史以次退出。
上在昌德宮。停常參·經筵。
自卯時至巳時,灑雨下雨,測雨器水深三分。
洪義浩啓曰,大司憲洪檢,執義李殷模,掌令申光祜,持平宋俊載·尹悌東牌招啓辭未下,掌令宋景煥在外,監察茶時之意,敢啓。傳曰,知道。
金光默啓曰,臣今日方物封褁時,下直進去之意,敢啓。傳曰,知道。
申耆啓曰,假注書洪樂安,時無職名,令該曹依例付軍職,冠帶常仕,何如?傳曰,允。
傳于申耆曰,大臣·備局堂上引見。
傳于徐瀅修曰,今番光恩副尉赴燕時別給,不但有例,慈殿宮進獻物種,自多所費,以不虞備行中賚去者,限五百兩除給事,分付上使及該道。
傳于徐瀅修曰,今番光恩副尉之赴燕,係是罕有之例,昔在顯廟朝庚戌,東平尉赴燕,其處地也年條也。十分襯好,可謂不偶然,外此益平尉之庚子行,靑平尉之丙子甲寅行,亦足爲可據,而古例則帶去與隨率,別施恩禮,中使及別軍職各一人從往,然古今異宜,雖難一遵,故事,亦豈可只循常例乎?光恩副尉赴燕時,裨屬元額外加送一人,此是奉命,令該道勿拘均包之新式,各別厚給,回還使行中別啓請中朴齊家,譯官洪命福,亦令元額外,仍爲帶去事,分付。
傳于徐瀅修曰,左副承旨入侍。
承旨前望單子入之,鄭益祚落點。
申耆,以兵曹言啓曰,宗廟北墻門停役處,銅龍門入直軍十名,依下敎除標信除出,嚴加把守之意,敢啓。傳曰,知道。
徐瀅修,以左議政意啓曰,御覽方物還下,黃細苧布六匹,黃細綿紬五匹,白細綿紬七匹,白綿紙四十九卷,極擇改備,其餘物種,一一看品,同爲封褁之意,敢啓。傳曰,知道。
申耆,以訓鍊都監言啓曰,因兵曹草記,宗廟北墻門停役處,銅龍門軍十名,除標信除出,將校一人率領,嚴加把守之意,敢啓。傳曰,知道。
申耆以舟橋司言啓曰,露梁浮橋船艙石築吉日,今月十一日午時爲吉云。當日臣民始,率都廳朴基豐,別看役丁遇泰,出去始役之意,敢啓。傳曰,知道。
洪義浩,以義禁府言啓曰,白東遠杖一百收贖,告身盡行追奪,永不敍用,照律草記批旨內,如有功議,各減一等事,命下矣。白東遠無功議云矣,敢啓。傳曰,知道。
庚戌十月初九日辰時,上御熙政堂。方物看品入侍時,行都承旨金光默,行左承旨李祖承,右承旨徐瀅修,左副承旨申耆,右副承旨洪義浩,記事官李海隣,假注書洪樂安,記注官金鳳顯,記事官徐有聞,檢校直閣李晩秀,待敎沈象奎,行戶曹判書鄭民始,以次進伏訖。上曰,該房,誰也?瀅修曰,臣是該房矣。上曰,看品物種,盡爲入之,其中白綿紙,則只三百卷抽栍以入,可也。民始進前曰,昨日賞典,當依乙卯壬申年例擧行,而員役工匠等名色,或有昔無而今有者,何以爲之乎?上曰,量宜爲之,好矣。民始曰,伏見回還使行先來狀本,則謝恩方物還給,故逢授於彼中云。取考前例,紬苧等物,還爲持來,席子紙地,卜重難運,發賣以來矣。今番亦依前例擧行之意,知委冬至使行,何如?上曰,依爲之。出擧條上敎耆曰,今日之雨,敎場想必泥濘,禁營習陣,勿爲之意,分付,可也。又敎曰,北墻門停役處,以銅龍門軍,除標信除出,使之守直,可也。耆持考覈承旨望筒,進前讀奏,以李祖承,洪義浩落點。上曰,次對入侍。鳳顯承命出與左議政蔡濟恭,行左參贊金華鎭,行司直鄭昌順,兵曹判書金文淳,行副司直鄭好仁,刑曹判書趙鼎鎭,行副司直李邦一,訓鍊都正徐有大,行副司直李漢豐·金持默,事變假注書韓用鐸,偕入進伏訖。濟恭曰,夜來聖體,若何?上曰一樣矣。濟恭曰,王大妃殿氣候,若何?上曰,一樣矣濟恭曰,惠慶宮氣候,若何?上曰,一樣矣。濟恭曰,咨文尙不入來,誠可悶矣。年例咨文,亦當追塡日字,而咨文入來,若在於拜表之後,則追付咨文,亦多掣礙之端矣。上曰,此則不必然矣。咨文入來,雖在拜表之後,以別具追付之意,移咨則好矣。且令副使,緩緩作行,以爲賚去之地則尤好矣。上曰,雨勢如此,而卿等旣會,故仍爲引見,有何稟處之事乎?濟恭曰,別無稟定之事矣。仍奏曰,此喬桐水使南憲喆狀啓也。備陳本府兩次海溢後,被災孔酷之狀,仍以爲本島人口,爲七千五百七十口,來春濟活之策,不可不豫爲變通,而卽今留庫米太,竝爲六百餘石,亦非盡分之穀,而應納官糴與身布,萬無準捧之勢,關防重地,許多軍民之接濟,將何料理?附近邑某樣穀中,從優移粟,以爲明年種糧,及窮民濟活之地事,請令廟堂稟處矣。喬桐府海溢之災,朝廷亦知,當此同豐之歲,島民之當秋遑急,誠甚可矜,帥臣論列陳聞,仰請移粟,在所不已,而但種糧之當爲幾許石,接濟之當用幾許石,所當詳細條列,暸如指掌然後,自廟堂亦可以就其中,量其容入,有所指揮,而今此狀辭,只以從優二字,泛然說去,殊欠切實,該水使南憲喆,推考。以此意,分付道臣,使之往復該營,當用之石數,當移之某邑,必一一商量決定,更爲狀聞然後,稟處,何如?上曰,依爲之。出擧條上曰,市民冒雨留待,亦似貽弊,卿則先爲出去,備堂中應參査對人,亦皆出去,卽行封褁,好矣。上敎濟恭曰,昨晴今雨,封裹之退期,値此雨下者,專由於卿之周密矣。濟恭曰,十七日以前之無吉日,臣亦不知,故請退日字矣。濟恭·華鎭·光默等先退,上顧謂華鎭等曰,封褁遲滯,亦關民弊,趁早擧行,可也。上曰,備堂中稟事者,進前。昌順前奏曰,臣方待罪尙方提擧,故敢此,仰達矣。近來針線婢,被侵各司,弊端不一,而闕中直所,或有官服補綻等事,招去使役,亦多有之,日昨宣傳官廳,有招呼針線婢之事,其日卽法服裁縫之日,不卽往待,宣傳官因此發怒,初四日因其閉門之行,來坐守門將廳,捉去尙方吏,削鬢批頰,私自毆打,其所擧措,極甚駭妄,其在懲後之道,不可置而不問,當該宣傳官,拿問處之,何如?上曰,依爲之。出擧條文淳曰,今番增廣,武科出身應頉外,士族人當赴者,使之赴防,何如?上曰,除防除納米,可也。出擧條文淳曰,向以久勤之積滯,邊將之窠窄,前兵判有所筵奏,而批旨內,諸議不一,後日登筵時,指一稟處事,命下矣。大抵,久勤多寡,非有古今之異,而如多大浦·法聖·群山·古群山·長津諸鎭,本以久勤窠,或移作邊地,或陞爲守令,故久勤之數依舊,而邊將之窠漸窄,以致軍門仕滿之許久未遷,如欲疏滯,不可無一番變通,臣意則邊地窠中阿耳。履歷窠中加德,遞付窠中神光平南,倂作久勤窠,以爲推移差遣之地,似好,而事係官方,下詢大臣處之,何如?上曰,大臣以方物封褁,先爲筵退,卿其問議,指一草記,可也。出擧條有大曰,故僉使尹任商子婦韓召史上言事,有令兵判·訓將,相議處之之命矣。尹命喆遭其父喪之後,果自本局,給料命喆,俾養其母,命喆亦己身故,所下料米,繼給其姪擎韓,使之養其祖母,稍待其成長,自臣營收用,似好,而兵判之意亦然,故敢此仰達,而至於朴擎喆上言,初非本局所知之事,咸大孫之上言專出希覬之事,俱極猥越,置之,何如?上曰,依爲之。出擧條仍命退,諸臣以次退出,上曰,承旨有闕乎?耆曰,同副承旨,未差之代,前望入之,落點姑未下矣。上曰,以鄭益祚出牌,可也。命退,承史以次退出。
庚戌十月初九日申時,上御重熙堂。左副承旨入侍時,左副承旨申耆,假注書洪樂安,記注官白慶楷,記事官徐有聞,以次進伏訖。上曰,咨文皆已考覈乎?耆對曰,已考覈者爲八度,未正書者爲五度矣。上曰,然則正書者,亦已補劃乎?耆曰,姑待五度之盡爲正書,同時補劃,以爲進御之地矣。命退,承史以次退出。
上在昌德宮。停常參·經筵。
自午時至申時,下雪。
洪義浩啓曰,大司憲洪檢,執義李殷模,掌令申光祜,持平宋俊載·尹悌東牌招啓辭未下,掌令宋景煥在外,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓,假注書洪樂安,身病猝重,勢難察任,今姑改差,何如?傳曰,允。
傳于申耆曰,左副承旨入侍。
以忠淸監司鄭存中狀啓,洪州囚白泰成等逃躱,該營將論罪,待日限更爲狀聞計料事,傳于洪義浩曰,逃躱漢,若不限內捉納,竝與兵使拿來重勘,以此知悉事,回諭。
以咸鏡監司李文源啓本,富寧等邑,應資老人開坐事,傳于申耆曰,口傳下批。
徐瀅修,以弘文館言啓曰,副修撰李晴,謂有身病,不爲行公,與新除授副校理成種仁,修撰朴奎淳,竝卽牌招察任,何如?傳曰,允。
以副校理成種仁,修撰朴奎淳,副修撰李晴牌不進罷職傳旨,傳于洪義浩曰,只推。
徐瀅修啓曰,明日拜表,兩司當爲進參,除在外外,未肅拜呈告人員,竝待開門牌招,何如?傳曰,允。
傳于洪義浩曰,日寒如此,時囚放送。
申耆,以兵曹言啓曰,今十月十一日,武臣賓廳武經講書日次,而冬至使拜表相値,不得爲之之意,敢啓。傳曰,知道。
申耆,以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將與該營中軍,眼同試取,以其居首者,塡差之意,敢啓。傳曰,知道。
洪義浩,以義禁府言啓曰,日寒如此,時囚放送事,命下矣。時囚罪人金履喬·兪漢㝢·金達淳·金羲淳等,竝放送之意,敢啓。傳曰,知道。
同副承旨鄭益祚疏曰,伏以邦慶無疆,億兆民愛戴彌深,百日已過,千萬年基業益鞏,中外欣忭,曷有其極?迺者兪音特降,爰許譜略之修正,工役告訖。尤仰統序之丕著,臣於是時,猥忝董事之列,倍切祝慶之忱,超資之命,忽下於夢想之外,當此擧國蹈舞之日,奔走效勞,自是臣子之常分,則無功受賞,已非私心之所安,而況此銀臺特除,又在一夜之間,榮寵之太驟,人器之不稱姑無論,臣與都承旨臣金光默,有舅甥應避之嫌,揆以格例,亦在當遞之科,玆敢短章呼籲。伏乞聖明,亟許遞改,以存公格,不勝幸甚。踏啓字。
庚戌十月初十日辰時,上御重熙堂,左承旨入侍時,行左承旨李祖承,記事官李海隣,記注官白慶楷,記事官徐有聞,以次進伏訖。上命書傳敎曰,不爲仕進承旨許遞,與未差之代,前望單子入之,待下批牌招察任。上曰,王大妃殿進御加減六君子湯,自今日停止。出榻敎命退,承史以次退出。
藥房提調吳載純,右承旨徐瀅修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
洪義浩啓曰,來十六日,日次儒生殿講日次矣,敢稟。傳曰,十五日爲之。
洪義浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,三使臣入侍。
洪樂安改差,代以李東明爲假注書。
李東明在外,代以尹魯東爲假注書。
洪義浩啓曰,假注書尹魯東,時無職名,令該曹依例付軍職,冠帶常仕,何如?傳曰,允。
傳于洪義浩曰,右副承旨入侍。
以慶尙監司李祖源狀啓,災實分等事,傳于洪義浩曰,竝依狀請施行事,回諭。
以咸鏡監司李文源啓本,鍾城等邑應資老人姓名,開錄馳啓事,傳于申耆,口傳下批。
以咸鏡監司李文源狀啓,安邊姜益振等,敎旨上送,令該曹稟處事,傳于洪義浩曰,今日內,改修正下送。
刑曹參判前望單子入之,金魯永落點。
申耆,以都摠府言啓曰,今日入直內三廳武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
申耆,以兵曹言啓曰,依下敎,薄衣禁軍金興昌·尹日星·金樂夏等處,各木一疋,去核三斤式,忠翊衛李得貴,木一疋去核三斤,敦化門軍士高阿只,木一疋去核三斤,全福山去核三斤,弘化門軍士全老味,木一疋去核三斤,通化門軍士趙再春,木二疋去核三斤,頒給之意,敢啓。傳曰,知道。
申耆,以兵曹言啓曰,卽接銅龍門入直把摠金峻岳手本,則宗廟北墻門,今已畢役云,把守軍還入直之意,敢啓。傳曰,知道。
申耆,以訓鍊都監言啓曰,宗廟北墻門,今已畢役,把守銅龍門軍十名,還入直所,將校解送之意,敢啓。傳曰,知道。
申耆,以訓鍊都監言啓曰,依下敎,金虎門入直軍安泰興·鄭龍興·高啓東,各木綿二疋,去核三斤,崔弼興·鄭德成,各木綿一疋,去核三斤,李廷永,去核三斤,銅龍門入直軍金彦喆·李仁起,各木綿二疋,去核三斤,金阿只·金明孫,各木綿一疋,去核三斤,集賢門入直軍金允光,木綿二疋,去核三斤,金點胤·趙漢璧,各木綿一疋,去核三斤,永肅門入直局出身金慶瑞·裵世芳·金世重·車轉龍,各木綿一疋,去核三斤,分給之意,敢啓。傳曰,知道。
申耆,以禁衛營言啓曰,依下敎,弘化門入直鄕軍衣薄人金龍業·全元弼·鄭朔不·金鳳彦·金松阿只·崔致鳳·金貴世·李二善·朴海命·金文彩等處,各木綿一疋,去核三斤,分給之意,敢啓。傳曰,知道。
掌令申光祐啓曰,請爲奴罪人金壽賢·河翼龍,竝令王府,設鞫得情,快正王法。新除授掌令宋景煥,時在忠淸道舒川地,請斯速乘馹上來事,下諭。答曰,不允。下諭事,依啓。
庚戌十月十一日卯時,上詣宗廟北墻門役處。看審入侍時,右承旨徐瀅修,左副承旨申耆,假注書洪樂安,記事官洪樂游·徐有聞,待敎沈象奎,兵曹判書金文淳,佐郞李福潤,以次侍立。上具翼善冠·衮龍袍,乘輿出延生門,由銅龍門到役處駐輿。上曰,此門之設,始於太宗朝,而朔望展拜及內殿廟見禮,皆由是門,而孝廟朝以後,仍爲閉置,今之月覲門,亦倣是例矣。仍命看役戶曹正郞徐琢修進前。敎曰,由此門到齋室,尙有舊時逕路之可尋者乎?琢修對曰,門前卽是崗脊,而地勢稍高,不敢登陟巡審,而大抵,樹木成林,無以辨舊路矣。上曰,甲子年廟見禮,已爲四十七年,而今之距己卯廟見禮,亦過三十餘年,其間叢生之木,已成拱抱,安得不然也?琢修曰,此門外地勢高峻,稍加石築然後,可治御路,亦可以通泄水道,而門之左右邊宮墻,各限三四間,改築,似好矣。上曰,墻役則日已寒凍,稍待開春,可也。因命耆巡審舊路,又命招來宗廟守僕中解事者,與同巡審。且敎曰,呼來時,勿爲高聲,可也。耆率來守僕,巡審舊路訖。回奏曰,自此崗稍東,遵麓而下,依俙有舊時逕路,由此以行,直抵典祀廳前,雖不伐木治路,玉轎轎杠,似不至罥礙矣。上曰,當初設此門,非直爲內殿廟見之禮也。蓋以朔望展拜,皆由是門,而始自太宗朝,至於孝廟朝行之者,嘗所仰聞,故今欲追遵故事矣。因命瀅修,招問匠手曰,此門長廣,較之於內殿輦輿見樣,而門之高廣,比前稍大乎?瀅修曰,輦輿見樣,已爲,較看,而柱高十二尺,廣爲十二尺五寸,而比前制則加得四尺餘矣。命回輿,由協陽門還內,諸臣以次退出。
庚戌十月十一日辰時,上御誠正閣。三使臣入侍時,右承旨徐瀅修,記事官李海隣,記事官洪樂游·徐有聞,正使金箕性,副使閔台爀,書狀官李祉永,以次進伏訖。上曰,今番使行,異於常時,可謂好事之行矣。專對之任,叩謝爲貴,入侍之時,則事體屑越,雖不得如意導達,方物備納之時,克致款誠,使彼人,亦知其各別叩謝之意,且副尉之別爲差送,亦出於常格之外,此亦使彼人,俾知此意爲好,至於凡百事爲之間,不待加勉,想必善爲,而至於譯官輩,亦爲申申約束,無或泛忽,可也。箕性等起伏訖。上曰,日寒如此,無事往還,是所望也。仍頒煖帽丹木臈劑白礬,扇子等物。仍命退,諸臣以次退出。
庚戌十月十一日午時,上御重熙堂。右承旨入侍時,右承旨徐瀅修,記事官李海隣,記事官洪樂游,徐有聞,以次進伏訖。上命書傳敎曰,刑曹參判前望單子入之,待下批牌招察任。又命書傳敎曰,兵曹堂上,番次苟艱可知,受由堂上竝許遞,前望單子入之,待下批牌招,推移入直。又命書傳敎曰,右承旨許遞。命退,承史以次退出。
上在昌德宮。停常參·經筵。
洪義浩啓曰,大司憲洪檢未肅拜,執義一員未差,掌令宋景煥在外,申光祐呈辭,持平二員未差,監察茶時之意,敢啓。傳曰,知道。
承知前望單子入之,柳戇·徐鼎修·曹允大落點。
李祖承啓曰,新除授承旨徐鼎修·曺允大,俱在罷散中,何以爲之?敢稟。傳曰,敍用。
傳于李祖承曰,左承旨入侍。
申耆啓曰,事變假注書韓用鐸,身病猝重,勢難察任,今姑改差,何如?傳曰,允。
吏曹口傳政事,檢閱單李重蓮。
傳于洪義浩曰,右副承旨入侍。
戶曹參判前望單子入之,李敏輔落點。
兵曹參判前望單子入之,柳文養落點。
以兵曹參知柳文養牌不進罷職傳旨,傳于曺允大曰,只推。
傳于李祖承曰,坐直承旨入侍。
洪義浩,以弘文館言啓曰,副校理成種仁,修撰朴奎淳,副修撰李晴,旣有只推之命,竝卽牌招察任,何如?傳曰,允。
申耆以禮曹言啓曰,郊壇,四孟朔遣禮郞,看審有無頉,自該曹草記事,定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上,及紅箭門·墻垣·階砌,俱爲無頉,而此後看護等節,着實擧行事,申飭之意,敢啓。傳曰,知道。
李祖承,以吏曹言啓曰,因順天幼學趙亨漙上言,曹回啓,問議大臣,稟處,命下矣。問議于時·原任大臣,則領府事鄭存謙,判府事徐命善,領敦寧洪樂性,病未獻議,判府事兪彦鎬,罪累蹙伏,不敢隨衆獻議,左議政蔡濟恭以爲,趙爾重之冤罹誣獄,旣與死事諸臣同,伊後伸雪,又與死事諸臣同,諸臣旣皆贈職贈諡,則爾重之獨漏其中,未知何故,子孫稱冤,不是異事,依上言許施,未爲不可,至於趙洽,未知其事實,有難臆對,伏惟上裁云,大臣之議如此,上裁,何如?傳曰,本曹如未詳其事實,詳問,追後指一草記,可也。
李祖承,以吏曹言啓曰,上京守令,下送後,草記事,前已命下矣。全州判官李彦植,其時以其省墓事下鄕,故卽爲催促還官,則今始上來,以爲親病,近又添劇,旬日之內,勢難離側下去云,何以爲之?敢稟。傳曰,情理旣如此,則勢難下去,此家異於他家,豈可無端遞改?畿邑守令相換,仍令俟間赴任,全州判官,亦令除朝辭赴任,可也。
申耆,以備邊司言啓曰。傳曰進賀使行回咨,旣趁謝恩使拜表日來到,而使行已發,勢將別差齎使,傳于謝使行到處,以此分付,此與只付咨文有異,則譯官似不敢齎去,亦令槐院,廟堂知悉,齎去官階品,指一草記事,命下矣。向於甲辰,表文頭辭改撰,追付使行之時,因大臣收議,依舊規,使訓鍊正齎奉馳往,傳授於使行所到處,今則使行離發,不至多日,待正副本畢寫,使之馳下,則不患不及於黃州·平壤之間,依甲辰例,使訓鍊正,馳傳使行之意,分付,何如?傳曰,允。
洪義浩,以刑曹言啓曰,依下敎,金彦脩各別嚴囚之意,敢啓。傳曰,知道。
禁府啓目,宣傳官李源亨原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓,依允。
戶曹參判閔台爀疏曰,伏以臣猥膺專對之命,行將辭陛而出疆矣。瞻望象魏不勝耿結之忱,仍伏念臣所叨本兼之職,不可虛縻往返。伏乞聖明,亟令該曹,照例遞改,以存公格,千萬幸甚。答曰,省疏具悉。疏辭,下該曹稟處。
持平姜碩龜疏曰,伏以天休滋至,邦籙無疆,聖嗣誕降,霈澤旁流,環東土含生之類,莫不欣忭而蹈舞,歌管之聲,日聞於四方,頌祝之辭,洋溢於八域,臣以衰朽廢棄之蹤,幸得少須臾無死,獲覩此萬億年惟休之慶也。第伏念臣,僻在下土,晩後聞知扶舁登途,艱關入城,而賀班已過,未及進參,義分莫伸,惶愧實深,卽欲退伏田廬,歌詠聖化,而臣素患痰濕,又添暑症,轉向近地先楸之下,方謀俟間南下之便矣。不意柏府新除,忽下於此際,惶隕感蹙,靡所容措,況伏念臣,素以庸愚,全昧體例,曾以軍銜,出位論事,致勤嚴敎,旋蒙恩敍,且惶且感,無以仰報。又此除命,實出望外,揆以臣分,卽當竭蹶出肅,而旅次病喘,實難調將,頭疼氣眩,省識昏瞀,詣臺傳啓,亦難如意,略暴衷懇,仰瀆崇嚴。伏乞天地父母,俯垂鑑諒,特許鐫免,以安愚分,千萬幸甚。臣旣丐免,不宜贅他,而今於目下事,有不得不言者。噫,鄭妻之罪,天地之所不容,神人之所共誅,則雖以我殿下至仁至愛之情,有不得自私者也。近甸之置,已是刑政之失,極律之請,尙靳允兪之音,輿情憤鬱今幾年矣,而尙與此賊,共戴一天,莫非群下之誠意淺薄,有不能導達之致也。至於今日擅離之擧,則尤有所凜然而驚惋者矣。其在齊憤共討之義,孰敢有先後,而臣自外入來,事已妥帖,獲伏見臺箚下批,則過自引咎,益愼祗悔,至有上下俱便之敎,臣奉讀再三,不勝感激益歎,大聖人轉環之量,出尋常萬萬者,始雖不能無憾於天地之大,而終能使人,咸仰於日月之更,豈不休哉?豈不休哉?然而承宣之譴罷,皆卽反汗,畿伯之黜免,尙未還寢,竊恐殿下之祗悔自勵,或有所未盡而然耶?易曰不遠復。語曰勿憚改,此正殿下之所當勉處,事雖已往,談屬陳腐,而區區寸忱,不容泯默,敢此尾陳於乞免之章。伏願聖明,不以人廢言,凡於申命行事之間,益懋愼始之道,永絶祗悔之端,今此八方同慶之日,咸覩百工協和之休,則國家幸甚,臣隣幸甚,臣無任云云。省疏具悉。遞職已久,爾其勿辭。
獻納崔顯重疏曰,伏以皇天祖宗,默佑宗邦,歲回生聖,元嗣誕降,丕號已定,縟儀載擧,吾東億萬年無疆之休,實基於此,延頸之願,蹈足之忭,含生所同,帀域惟均。仍伏念臣,奉使無狀,自速罪戾,語涉分疏,未敢更有所暴實,而事關體統,終至自歸於辱命,處分嚴重,匪罪伊榮,杜門屛蟄,若無所容,不自意聖度包容,薄勘旋敍,薇垣玉署,除旨聯翩,向犯違逋,諒非獲已,而今叨新命,又出不虞,負罪如臣,何以得此?惶隕感激,益不知措躬之所也。今方擧國同慶,跛躄皆起,況臣幸忝邇列,獲覩盛際,以分以義,豈敢不竭蹶趨承?粗效歡忭之忱,第臣向來遭罹,非若尋常官規,雖欲夤緣幸會,抗顔周行,其於公議何?廉防,何哉?臣本庸愚,跡又孤畸,濫蒙洪造,屢玷華貫,惟是憂畏之交中,常若淵塹之在前,至若廟擬淸望,尤屬分外,人言之來,理必無幸,而第其爲說,何見其齟齬也?一則以人所自嫌之美題,而厚餉於百無一似之身,一則以世所辱人之例語,而勒加於自幼受業之地,彼旣素昧臣者,而將以强其不知,則不得不覓來無形沒捉之目,只欲汚衊臣身而止耳。人心難平,瞿塘滿地,橫波所衝,虛舟亦碎,臣何足恤,有憂世之道,惟有早謝名塗,更遠駭機而已,又安用呶呶費辭,若較辯爲哉?然而論勘甚峻,僇辱已無餘地,職名雖異,去就初非可論,玆敢畢瀝肝血,仰瀆崇嚴。伏乞天地父母,憐臣疾痛之呼,察臣危苦之懇,亟許鐫削臣職,仍命選部,勿復檢擬,以謝人言,以靖私義,不勝大願。臣方乞免,不宜贅他,而竊有所區區憂愛者,敢此附陳焉。夫合辭之體,關係至重,三司所以沬血致討不得請則不敢止者,此誠一國之所共憤,而萬世之所必誅也,則尙庶翼兪音快降,天討克行,而迺殿下不惟不賜允從,傳啓臺臣,無端徑遞,竝與一字之批,而歷日靳下,聽聞愕眙,景色愁沮,此莫非群下忱誠淺薄,有不足以仰格聖心,而其在嚴懲討重臺閣之義,亦不能無憾於天地之大也。伏願特加三思,亟賜批旨,俾國體尊而王法伸焉。省疏具悉。遞職已久,爾其勿辭。
持平金鎔疏曰,伏以惟天惟祖宗,垂佑我東方,聖子篤生,丕號早定,億萬年無疆之休,其在斯矣。懽忭慶抃,小大同情。仍伏念臣,人地單寒,墻壁無依,文識蔑裂,魚魯不辨之狀,不惟通朝之所共知,抑亦聖明之所已燭,而斷斷一心,惟在事君無隱,好惡循公而已。入臺幾年,未嘗出一言論一事,少效涓埃之報,每一省念,不覺愧汗,至於去秋慈敎懇惻,凡有血氣者,莫不一倍痛冤,直欲無生,而惟彼前兵曹判書尹塾,略無惻怛之意,伊後不多日,一二政望,必欲角勝公議,漫漶義理,臣始也訝惑,繼之憂歎,略陳草草數語,竊附官師相規之義矣。愚衷未孚,聖旨截嚴,十行誨責,有若慈父之詔迷子,而薄竄未幾,恩宥旋降,霜雪雨露,無非至敎,臣歸見老母,相對感泣,攢手祝天,欲報無地,第臣行己無素,不能見信於同朝,不遵三緘之戒,厚觸重臣之怒,滿紙誇張,盛氣詬辱,直驅臣於搆捏虛無,受嗾陷人之科,日月上臨,耳目旁列,人不可欺,況可欺天乎?臣不敢呶呶爭辯,以傷事面,而從古言官,雖或有被人反噬者,其蹈藉脅勒,以售疑亂之計者,未有如臣之所遭者也。緣臣無似,貽辱臺閣,從今以往,更何顔面,冒進言議之地,不思所以自靖之義乎?日前騎郞除旨,感激恩數,冒沒出肅,而至今追思,私切惶愧,今此柏府新命,又下於杜門訟愆之中,恩重湔拂,義當竭蹶,而撫念踪地,萬無承膺之路,瞻望雲天,但有涕淚,玆敢略控危衷,仰瀆崇嚴。伏乞天地父母,俯垂諒察,亟許鐫免,以重公器,以安私分,千萬幸甚。臣固不敢以言責自居,而義不忍終默,敢此附陳,惟聖明留念焉。日前慮囚疎放之擧,實仰我殿下,廣慶同喜之盛德至意,而關係深重,罪惡貫盈之類,混置於雜犯之科,一竝全釋,不少留難,此豈爲萬世經遠之圖也?天下之莫嚴者隄防,而隄防由是而蕩然,祖宗之謹守者法紀,而法紀由是而壞了,言念及此,寧不懍然而心寒乎?關西道臣之拜疏爭執,寔出體國之深慮,而不惟不賜允從,辭敎非常,摧折太過,誠非所仰望於平日者也。伏願更加三思,收還前旨,以光聖德,克恢永圖焉。噫,法不可私撓,義不可恩掩,有國之大經也。以鄭妻之罪惡,尙今容貸者,雖出大聖人敦親之至德,揆以刑政,已失之太寬,而不意向者,謂以自內有命,擅出其次,則方伯守宰之拘執論啓,在法當然,其間雖或有不善奉行之節,原其情則一出於公共之忠憤,誠可恕而不可罪也。乃殿下歸之以專輒之罪,至於編配之境,夫人臣事君之道,固主於奉令承敎,而事有可以奉承,而亦有不可奉承者,不幸當其時,任其職者,徒知奉承之爲宜,而坐見莫大之變怪,無一言故縱,則其可曰安於義而盡其職乎?院啓臺疏,亦不過匡救闕遺,而一不假借,竝加嚴處,竊覸近年以來,殿下或不免恩私偏係之患,一欲行之,則不問負犯之輕重,諱忌朝廷,自內指揮者,凡幾遭矣。廷臣之所爭者,皆出於尊國體重國法,而少有忤旨,則輒下嚴敎,使群下聚首抑塞,而無敢復言,臣恐此路一開,後弊將至於難言,而亂賊無所懲畏,臣愚死罪,竊以爲亟寢前後處分之過當者,益嚴其防守,永絶日後無窮之慮,更愼於大小施爲之際,夬法底悔之端,是臣區區之望也,臣無任云云。省疏具悉。遞職已久,爾其勿辭。
庚戌十月十二日午時,上御重熙堂。右副承旨入侍時,右副承旨洪義浩,假注書尹魯東,記事官洪樂游·徐有聞,以次進伏訖。上命書傳敎曰,進賀使行回咨,旣趁謝恩使拜表日來到,而使行已發,勢將別差齎使,傳于謝使行到處,以此分付,此與只付咨文有異,則譯官似不敢齎去,亦令槐院廟堂知悉。齎去官階品,指一草記,承準及拜表日字,以同日書塡,無所不可,此意亦令知悉。又命書傳敎曰,在外戶曹參判許遞,前望單子入之。又命書榻敎曰,違牌翰林敍用,令該曹口傳還付,牌招察任。仍命退,承史以次退出。
庚戌十月十二日午時,上御重熙堂。左承旨入侍時,左承旨李祖承,記事官李海隣,記事官洪樂游·徐有聞,以次進伏訖。上命書傳敎曰,左承旨許遞,仍讀公事,書判付訖。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
韓用鐸改差,代以李翊模爲事變假注書。
申耆啓曰,事變假注書李翊模,時無職名,令該曹依例付軍職,冠帶常仕,何如?傳曰,允。
以承旨房望,傳于柳戇曰,仍。
傳于徐鼎修曰,承旨入侍。
有政。吏批,判書洪良浩,參判閔鍾顯進,參議丁範祖式暇,行都承旨柳戇進。啓曰,大司諫今當差出,而擬望之人乏少,承旨竝擬,何如?傳曰,允。以李晩秀爲承旨,徐瀅修爲大司諫,宋銓爲執義,朴基正爲司諫,柳師模·李東植爲持平,李龜雲爲獻納,金孝眞爲正言,李普天爲校理,沈能翼爲修撰,申益彬爲兵曹參判,崔夢嵒爲右尹,安檍爲典籍,申宅和爲平安都事,宋煥質爲英陽縣監,申光河爲獜蹄縣監,承文提調十二單金履素·金文淳·鄭好仁·李·金尙集·李聖圭·李秉模·李致中·閔鍾顯·洪檢·洪秀輔·李度默,校書副正字單李漢喬,全州判官李彦植,利川府使趙翼鉉相換。
兵批,判書金文淳病,參判未差,參議金履正入直進,參知柳文養未肅拜,左副承旨申耆進。副司直金光默·李度默·李頤祥·李祖承·閔台爀·趙雲紀·徐瀅修·鄭益祚·金恒柱,副司正尹魯東·李翊模,副司果安檍·沈鳳鍚·金熙成·黃縉竝單付。
李晩秀啓曰,合辭方張之時,兩司無詣臺之員,事甚未安,今日政新除授兩司諸臺,待下批竝卽牌招,大司憲洪檢,掌令申光祐,一體牌招,何如?傳曰,允。
傳于李晩秀曰,大臣曾經東伯,俱在備局言送,則徑先放鑰,已極疎率,不當書出之傳敎書出,雖已釐正,而有司堂上,至令留門留待,則入侍命下之後,始以闕外留待微稟,節節駭然,當該承旨,爲先遞差。
李晩秀啓曰,有司堂上鄭民始,與大臣及曾經東伯人,海戶弊相議釐正後,依下敎,來待矣。傳曰,入侍。門鑰已下,大臣及曾經道伯人退去。
申耆啓曰,臣與同副承旨洪義浩伴直矣。纔已遞差,伴直無人,右副承旨李晩秀,卽爲牌招,何如?傳曰,允。
申耆,以備邊司言啓曰,全羅監司尹蓍東,災實分等狀啓,有草記回啓之命矣。取見其狀本,則尤甚名色,不爲擧論,羅州等十三邑一鎭,置之之次,全州等四十邑,置之稍實,仍以爲事目俵下二千一百結外,不足災五千八百八十五結四十二負七束,特許加劃,則酌量均俵,一二條件之關係擾民者,開錄于左,竝令廟堂,稟旨分付,而其一,各司所管舊逋,奴婢身貢,指徵無處者,限明秋停退事也。其一,推奴徵債,亦係擾民之端,限明秋防塞事也。分等依狀請施行,湖南今年農形,較之嶺南,雖不無差遜於彼,而大體言之,謂之均登,誠非過語,地部所劃二千一百結之災,綽有商量,而今此道臣分等,歷指諸般災頉,加請災結,比嶺南不啻倍蓰,如非不可已者,道臣豈强而爲之耶?揆以寧失之義,不必過加裁抑,所請五千八百八十五結零內,特許四千五百結,合元給災,以準六千六百結之數,則可以使被災之民,得免白徵之患,申飭道臣,酌量均俵,俾知朝家德意,各司舊逋,奴婢身貢停退事,推奴徵債防塞事,竝依狀請施行之意,分付,何如?傳曰,允。狀請結數,不似夥濫,依狀請施行,可也。
申耆,以兵曹言啓曰,謝恩使行,追付表文,以訓鍊正齎去事,自備局草記,允下矣。訓鍊院正金燨,身病甚重,勢難馳去云。今姑改差,口傳差出,何如?傳曰,允。
以訓鍊正望筒,傳于申耆曰,因訓鍊正望筒思之,向欲下敎而未遑矣。中朝人,何可用小邦區區政格乎?前中軍李孝承,降資勿論。
兵曹口傳政事,以吳文常爲訓鍊正。
申耆,以兵曹言啓曰,禁軍別將白東俊,素患痰癖之症,當寒添劇,時月之內,無望供職,屢度呈狀乞遞,實病旣如此,則領軍重任,不宜瘝曠,今姑改差,何如?傳曰,允。
申耆,以兵曹言啓曰,禁軍別將,今當差出,而擬望之人乏少,壯勇營兵房,竝擬,何如?傳曰,允。
兵曹口傳政事,以柳孝源爲禁軍別將。
吏曹啓目,粘連觀此戶曹參判閔台爀上疏,則以爲臣猥膺專對之命,行將辭陛而出疆矣。所叨本兼之職,不可虛糜往返,亟令該曹,照例遞改亦爲白有臥乎所,戶曹參判旣已遞職,今無可論,而同義禁則出疆之臣,元無仍帶往來之規,似當許遞是白乎矣,宰臣兼帶遞仍當否,臣曹不敢擅便,上裁是白乎旀,至於副摠管之任,非臣曹所管,令兵曹稟處,何如?判付啓,依回啓施行爲良如敎。
庚戌十月十三日辰時,上御重熙堂。承旨入侍時,右副承旨洪義浩,記事官李海隣,記事官洪樂游·徐有聞,以次進伏訖。上曰,軍士房承旨入侍。出榻敎賤臣承命出傳,左副承旨申耆進伏。上命書傳敎曰,政官牌招開政。又命書傳敎曰,關東海戶釐弊狀本入來,此狀本如或循例回啓,無甚大利益,東民之懸企者,豈不曰朝政不誠朝令不信乎?原本欲爲看詳,留中,以謄報本司者,大臣與曾經道伯人,及有司堂上,爛商後,言送政院,則當卽召接決處,此意遣史官,傳諭于左議政,亦以此意,令東伯知悉。釐弊事目,姑勿頒示諸邑,待狀請諸條稟處行會,通同宣布事,回諭該道臣。命退,承史以次退出。
庚戌十月十三日酉時,上御重熙堂。左承旨入侍時,左承旨徐鼎修,記事官李海隣,記事官洪樂游·徐有聞,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐鼎修啓曰,日次儒生殿講,十五日爲之事,命下矣。處所以何處爲之乎?敢稟。傳曰,便殿爲之。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫徐瀅修,司諫朴基正,正言金孝眞牌不進罷職傳旨,傳于申耆曰,其中諫長,方任編校之役,許遞,諸臺只推。
申耆啓曰,合辭闕啓,已至多日,事甚未安,司諫朴基正,正言金孝眞,旣有只推之命,卽爲牌招,何如?傳曰,允。
以司諫朴基正,正言金孝眞牌不進罷職傳旨,傳于申耆曰,只推,更爲牌招署經。
以執義宋銓牌不進罷職傳旨,傳于申耆曰,只推。
申耆啓曰,假注書尹魯東,身病猝重,勢難察任,今姑改差,何如?傳曰,允。
以回還正使黃仁點,副使徐浩修狀啓,渡江趲程事,傳于曺允大曰,卿之一行,無擾渡江,極可幸也。冬至使行,有更爲入送之命,檢書官朴齊家,譯官洪命福,尙不上來,遲滯甚矣。卿等知悉。嚴飭騎撥上送事,回諭。
申耆啓曰,守禦使鄭昌順,楊州地受由下去時,所佩密符,有仍佩往來之敎,而將兵之任,不可一刻無摠察之人,何以爲之?敢稟。傳曰,御營都提調,旣經該營,往來間,姑爲摠察事,把摠發牌聽傳敎。
傳于曺允大曰,右承旨入侍。
徐鼎修啓曰,殿座承旨,不可不備員,同副承旨未差之代,政官牌招開政,差出,何如?傳曰,允。
徐鼎修,以弘文館言啓曰,新除授修撰沈能翼,卽爲牌招察任,何如?傳曰,允。
申耆,以弘文館言啓曰,新除授校理李普天,時在京畿楊州地,經筵入番事緊,請斯速乘馹上來事,下諭。傳曰,允。
有政。吏批,判書洪良浩式暇,參判閔鍾顯,參議丁範祖進,行都承旨柳戇進。以洪義榮爲承旨,朴天行爲大司諫,李太亨爲副校理,申思運爲同義禁,金驥燦爲禮曹正郞,朴命燮爲兵曹佐郞,鄭國仁爲工曹正郞,朴宗福爲監察,趙鎭宅爲兼南學敎授。
兵批,判書金文淳病,參判申益彬未肅拜,參議金履正入直進,參知柳文養未肅拜,左副承旨申耆進。副護軍李孝承,副司直徐瀅修·洪義浩竝單付。
申耆啓曰,未下直守令,當日辭朝事,命下矣。憲府則旣已署經,而諫院則大司諫未差,司諫朴基正,正言金孝眞牌不進罷職,傳旨未下,獻納李龜雲在外,正言金憬未署經,不得擧行,何以爲之?敢稟。傳曰,今日政新除授臺諫,牌招署經。
申耆,以備邊司言啓曰,頃因原春監司尹師國狀啓,海戶等諸般釐弊之方,成節目狀聞之意,覆啓,分付矣。卽見其狀本,則以爲海戶蘇弊之方,逐條懸錄於成冊,而大抵,海物,有昔貴今賤,昔賤今貴,其所難易,不可硬定,月令卽是薦新之需,雖有難易,不敢擧論,營主人情債,徵出海戶,移施役價者,名色不正,今若永除情債,事在日後,弊難逆覩,而情債減半於浦民,是豈小惠也?其餘情債一千六百兩,今已剋削,似無其路,嶺西進獻,不過雉淸果實,本自無弊,而藥料中貢蔘,生産漸稀,價直隨踊,仍舊之外,猝難輕議,可合變通者,附陳下端,竝令廟堂,稟旨,分付,而寺弊不過紙繩,草鞋之屬,故廉採存削,而其中長安寺修葺頹毁,招集流亡,自臣營設置主管僧三名,糧料之資,成給勸善文,使之分往道內,而營邑相議將以四百餘包穀物劃給,而以此財力,萬無訖役之望,若以僧帖五六十張,俗帖二三百張,特許成給,則庶可一分措手,亦令廟堂稟處爲辭,後錄諸條,其一,各邑釋奠祭時魚鱐,卽以大口魚用之,而初無定數,故尾數各自不同,所當酌定,而旣關祀典,有難擅便事也。其一,進上物種封進時,該封官及廚院監營,各有封餘,而自詳定或有給價之邑,或有不給價之邑,二三邑獨爲給價,似當減省事也。其一,黃魚餘項魚,必臨時捉得而乾正,故封進時,每有生事之弊,其所難辦,有倍於海錯事也。其一,赴燕三使臣,求請魚物,邸吏以價替當,比之時直,殆至二三倍,自今折定其價,自各邑代錢,竝情債直納乾糧廳,信使求請物種,一依赴燕例裁定,至於嶺西,雖以物種備送,情債則依赴燕例定式事也。其一,浦民之久遠徵債,充定陸軍,如無自朝家別般嚴防,則難保兩弊之永祛事也。其一,封進藥材中,黃栢·茅香二種,依前同爲封進於秋等,則情債與負持價陪持債,亦當減省事也。情債減半,役價變通事,前以更問處之之意,覆啓行會矣。今見所陳,只稱事在日後,弊難逆覩云云。更不言錢穀變通之事,無乃後弊有無,果難期必,遂欲仍置而然乎?又稱情債減半,是豈小惠云云,則抑或旣有前請,意謂變通而然乎?語未別白,事欠詳備該道旣不指陳,廟堂有難遽許,情債之減削者,永不加徵,給代之殖利者,亦無後弊與否,使之更爲詳陳後稟處,寺刹修補之請得空名帖,其例絶罕,而長安寺係是名山古刹,不可廢棄者,則其所經紀修葺之方,亦不可不念,僧帖五十張,俗帖一百張,特爲許施,各邑釋奠祭魚鱐,邑各異例,數爻不一者,誠甚未安,各邑祭享,從其入用,定其尾數,俾有一定之式,封餘魚物,或有給價之邑,似當減省事,卽今變通,旣爲救弊,則從前不給價處,雖不得一齊覓給,竝與前給之價,而反爲減罷,未知恰當,黃魚餘項魚事,雖曰難捉,自是土産,則莫重物膳,不可輕議,此兩條置之,赴燕使臣通信使行,求請魚物之以錢代納,在使行別無所損,在浦民可爲大惠,依成冊所報,定式施行,浦民之久遠徵債,充定陸軍嚴防事,內局藥材中黃栢·茅香,同爲封進於秋等事,竝依狀請施行,至於釐正節目,詳細考閱,則大體儘爲詳備,條件亦有合行者,而第其中或有過於細密,而有傷事面者,或有過於操切,而反或生弊者,有非矯救經遠之道,自本司逐條辨難,往復商礭,要之永久無弊然後,使之施行,似合事宜,以此分付,何如?傳曰,允。情債減半,役價變通事,卿等言亦然,有難徑先臆決,更爲行會,使卽指一報來後稟處,俾無經歲持久之歎。長安寺役空名帖事,僧帖準請成給,俗帖二百張許施。其餘諸條,竝依草記施行,而該道釐正節目刪潤事,往復停當之際,易致許久因循,轉輾抛置,卿其嚴飭道伯,斯速論理報來後,卽爲題給,仍以題給形止,自本司草記,可也。
申耆,以兵曹言啓曰,禁軍別將柳孝源,見帶壯勇營兵房,不可仍兼之意,呈狀乞遞,新除別將,勢難察任,今姑改差,何如?傳曰,允。
兵曹,以任嵂爲禁軍別將。
徐鼎修,以司僕寺言啓曰,兼內乘吳文常,昨日政移拜訓鍊院正,其代令該曹口傳差出,何如?傳曰,允。
兵曹口傳政事,以具絳爲內乘。
刑曹啓目,粘連罪人金同爲首惡,則下手之天秋,當爲隨從,金同別加嚴訊,期於取服之意,分付道臣,何如?判付啓,李天秋·金同之間,元犯次犯,前伯時伯之所見各異,無異於一獄兩犯,時伯意見,設或稍勝,遠外奸情,無以覷知,則今此時伯說之稍勝,安知非時伯,則善於辭令,而文牒亦曉暢乙仍于,獄情隨以變換乎?然則旣定之元犯,到今換定,極爲重難,況値今大霈,似此疑輕之案,不必枉費精力於放仍之際,兩漢嚴刑放送爲良如敎。
持平柳師模啓曰,請爲奴罪人金壽賢·河翼龍,竝令王府,設鞫得情,夬正王法。新除授司諫院獻納李龜雲,時在慶尙道禮安地,請斯速乘馹上來事,下諭。答曰,不允。下諭事,依啓。
京畿幼學金相穆·李東楫·李允謙·南雲八·李厚性·韓用建·南有衡·姜頤燮·崔宅祚·南棨·崔百亨·韓命增·李德峻·崔成泰·崔健亨·安大謙·崔秀泰·李華重·徐宜善·兪大源·崔光默·任致鼎·白東旭·趙弘履·尹赫東·李廷翼·李亨喆·權時中·閔昌呂·李東汲·鄭亨萬·李重溫·閔光謙·韓熙運·閔光毅·李元俊·宋煥心·尹東斗·李聖養·趙弘遠·申聖河·申大河·朴觀榮·李聖白·李延祐·韓光復·李漢祚·李章緖·尹邦鉉·李儒孟·朴晉榮·洪達成·洪讓默·南性源·宋尙淳·洪宅一·朴光迪·洪仁大·洪戇·南復源·李景燮·韓用謙·李漢旭·李善培·尹心玉·閔翊文·閔禹欽·李應遠·成奎海·李廷柱·李一壽·白東秀·徐有晦·徐有逈·李重喆·李東泌·申亨權·李重膺·李光翼·尹行謙·朴師賢·朴景興·高泰周·高觀周·李東旭·睦祖一·洪禹憲·尹相寬·洪慶信·洪昌大·徐景善·李琢·李槃·朴弘三·朴謙三·安澤遠·李義永·邊光翼·金履善·李運復等疏曰,皇天眷佑,元良誕降,慶溢宗祊,喜騰寰宇,猗歟我東方萬億年無疆之休,八域含生之類,莫不歡欣抃賀,而臣等適値伏閤叫閽之際,尤不勝蹈舞頌祝之忱,臣等竊伏念褒忠奬節,有國之令典,慕賢尊祀,斯文之盛事,乃所以立人紀而勵世敎也。苟有節義之炳烺,道學之高明,樹風聲於百代,㫼倫彝於一世,心期之相符也,樹立之相同也,則必也竝祀而齊享,以盡其崇報闡揚之道,是以先朝建武侯廟,而以岳飛,文天祥合享者,貴其心期之符也,樹立之同也。歷數我東數千載之間,非無忠賢之表表可稱者,而當其板蕩之際,其所心期之符而樹立之同,至今竝稱而無異辭者,惟麗季之鄭夢周·趙狷兩臣是已,非但講明道學,義同師友,以倡東土性理之學,必欲以隻手,而扶將頹之棟樑,以一身而任無窮之綱常,雖或一時生死之殊,而實有千秋志事之同,宜其竝建祠院,而棟宇之相望也,合享俎豆,而筵几之相聯也,而崧陽創院,于今數百載,尙未有院宇之竝建於一都,祠版之同配於一室者,豈非昭代之闕典乎?院宇之創,祠版之配,固是莫重之典禮,而其於實行之表著,事蹟之卓異者,則挽近以來,亦多有擧行者,雖以松都言之,曾因留守臣徐有防之請,有表節祠之新建。又因儒生黃默等之疏,有禹玄寶之追配,而至若趙狷,獨未得祠院之新建,又未有崧陽之追配,此固無他,特未有以兩臣之可祀於一祠,有復於紸纊之下而然,臣等請爲殿下仰陳焉。臣等謹按高麗按廉使趙狷,初名胤,卽開國元勳趙浚之弟,自在童年,沈潛經學,與鄭夢周爲道義交,爲其所薦進,少時過殷山有詩曰,首陽亦周地,薇蕨累淸風,知有殷山在,應先箕子東,嘗作排佛論以闢異端,其所存養,固已可見矣。當麗朝政亂,官至知申,與鄭夢周,同心戮力,翼扶王室,知兄浚有翊戴志,常涕泣謂曰,吾家國之喬木,國存當存國亡當亡,且達可,國之柱石,一言一事,若求異於達可,是害國事而促國亡,達可,卽鄭夢周表字也。浚知其志出之,再按嶺南,未及還聞麗運訖,痛哭入頭流山中,改名曰,狷,字曰從犬,蓋以國亡不死,有類於犬,而亦取犬有戀舊主之義也。自頭流轉至淸溪山,每陟最高峰,望松京痛哭,則陰雲一帶,起自松岳,連亘於淸溪,人皆以爲忠誠所感,名其峯曰望京臺,有望京臺歌,傳于世,太祖㩴拜戶曹典書,以書招之。答曰,願採松山之薇,不願爲聖人之氓。一日太祖,與浚從數十騎,幸淸溪,使浚勸出,狷以衾鞱面,而堅臥不起,浚撫衾謂曰,自我不見,已多年矣。兄弟孔懷,能不依依。狷從衾裏,答曰,國破家亡,無父無君,安知兄弟?浚出告曰,臣弟性隘,臣無奈何。太祖曰,與我有舊,未可以賓主禮相見乎?狷始整衣而出,揖而不拜,太祖大加賞歎曰,趙狷志如金石,有不可奪。命封以淸溪一面,築石室,以表其貞節,狷以爲新王所命築,非舊臣所宜居,卽移住于楊州地,自號松山。蓋其不忘松岳之意,而亦取松不凋山不移之義也,其後仍爲地名,卽今松山里是也。狷時往松都,徊徨痛哭於月臺之墟,竹橋之畔,舊都遺民,相隨悲感,莫不吞聲,常以鐵·石二字,名其兩子。臨歿戒曰,題我墓以高麗按廉使。諸子不敢守遺托,以我朝官銜,書于碑,居無何?碑忽中斷,只餘趙公之墓四字,至今尙存。嗚呼,狷以世祿之臣,當革命之際,自矢罔僕至死靡渝,雖以同氣之至情,而不移其操,聖祖之臨視,而不奪其志,生不忘舊國之恩,死亦羞新王之爵,終能感動天地,以致陰雲之連亘,碑石之中斷,而且際異敎肆行之時,雖高才明智,膠於見聞,醉生夢死,而狷獨著排佛論,辭以闢之,則其平日之忠節道學,實與鄭夢周,相爲伯仲,而易地則同,況其雲亘碑斷,凜凜與竹橋血痕,前後相符,而兩臣之精忠大節,格神明而通金石,載于傳乘,播之耳目,赫赫如昨日事,雖未得別創院宇,一體崇報,以盡闡揚之擧,固宜同祀于一祠之中,使忠魂貞魄,共享俎豆,有若夷·齊·巡·遠之匹休竝美,而于今尙闕於此地者,豈非朝野之所共慨惜哉?臣等抑嘗聞海州建淸聖祠,永柔立臥龍廟,此不過地名之偶叶,而尙爲之立祠腏享,則況彼松都,卽狷桑梓之鄕,杖屨之所,其松楸依舊,而父老尙傳其遺墟,雖以鄕先生,祭於社之義推之,不可無斯人妥靈之所,而旣有鄭夢周松陽之祠,則詎緩其躋配竝享之擧乎?噫,我聖朝立國以來,治敎之文明,倫綱之培植,逈出前代,或以道學而竝享于一院,或以節義,而同配于一祠者多矣,而惟其生竝一世,契若金蘭,俱爲王氏不貳之臣,而道學節義之相似也。心期樹立之相類者,無若兩臣焉,則欲配鄭夢周之祠,宜無過於趙狷,而且臣等之必欲請配於崧陽者,非但爲配食於鄭夢周而已。瞻松岳而輒想其自號,臨竹橋而竝感其異蹟,人莫不齎嗟興歎,皆思同享於斯院者,固是擧世共公之論,曾於楊州沙川,有與高麗門下府事南乙珍竝享之祠,至蒙恩額而沙川,卽南乙珍之故居而已。殊異於松都及淸溪·松山,是以前後多士,屢發三處中建院之議,而緣於新創之有邦禁,雖不敢陳請,旣於松都,而又有鄭夢周之祠,則其可無斯人配食之擧乎?雖於崧陽,素無蹄配之事,亦宜有拔例特異之典,況前後配享,旣多其例,而使趙狷獨漏者,竊不勝衆心之抑鬱,不避猥越之誅,玆敢齊聲仰籲。伏願殿下,俯察其忠節道學之無間,心期樹立之脗合,特命有司之臣,使趙狷得以配享於崧陽之院,丕彰聖朝尙忠之典,俾伸多士尊賢之誠,以光聖德,以幸世道焉。省疏具悉。路次旣許呈納,故如是賜批,伊人之行義,豈不知之乎?似此未遑,外此必多似此者,爾等退修學業。
慶尙道幼學蔡學曾,生員安明允,進士金重燁,成彦根·權思復,幼學趙錫商·權龜煥·權達煥·權載坤·金晶燦·金鎭岳·趙顯龜·金昌衍·金商儒·李純·李緝·權宗洛·安琥·權益普·崔熻·權天普·李大奎·柳栻·柳成春·柳星慶等疏曰,伏以皇穹眷佑,陟降垂騭,先聖舊甲,元子誕降,國本永固,兆庶繋望,吾東方億萬年無疆之休,實基於此,凡在含生之倫,莫不延頸蹈足,豈勝歡忭之至?仍伏念存亡繼絶,朝家之盛典,追遠報本,後裔之至情也。然而爲其後裔者,只以瀆擾爲懼,含默爲事,終始自阻於仁覆之天,則恐非所以體聖朝曠世之異恩也。臣等玆不避僭越之誅,冒萬死呼籲於天地父母之前,惟聖明垂仁採納焉。臣等之外先祖故判書贈領議政花山府院君景惠公臣權專,卽我端宗大王外祖也。其歿在於正統辛酉,而景泰丙子,專之子禮曹判書臣自愼,株連六臣,與其母府夫人崔氏,同日竝命,國舅亦追廢爲庶人矣。其冠屨之藏在於安東府北十里地,而奠掃靡托墓道荒涼,行路之指點咨嗟者久矣。逮至我肅廟朝,光復端廟位號,竝與府院君而追施爵諡,隆恩異渥,曠絶今古,後裔之聚首感泣,固不暇言,而不昧之靈,亦必逬淚於泉壤之下矣。然而伊時國舅之一坏荒墓,禁護無人,塋域崩頹,白楊不老,後世之人,莫知爲國舅墓矣。曁我先大王朝,仍故相臣金在魯筵白,特命道臣,依他國舅例,封築塋域,定軍守墓,改豎碑石前後恩典,固無餘憾,而但府夫人崔氏之墓,在於左贊成墓下云,贊成卽府院君之考也。當初禍變之際,固知葬不以禮,旣闕表碣,又無誌石,莫可憑信而推尋,故迄今屢百餘年,未免餒而之鬼,則顯德在天之靈,安得不飮泣於冥冥之中乎?臣等竊稽國朝典禮,禮待國舅家,逈出尋常,雖於四世之後,永作不祧之位,且其祭需,自惠廳逐年例給,守護墳墓,亦有事目,循例擧行,而至於花山,則旣無其祠,不祧之典,初非可論,府夫人則又失其墓,今有一脈血孫,僅存於巢傾卵覆之餘,而尙今居生於都下,窮不能自存,則何以立祠而奉先,又何以往來於嶺外,時行節祀乎?臣等俱以專之外裔,居在墓所近地,有時省掃,徒切感愴而已。今若特令其宗孫,別建祠宇,以奉國舅與府夫人之祀,又於贊成之墓下,亦依永豐君近例,別設一壇,以爲府夫人時祀之地,則非但臣等追遠之誠,有以得伸於今日,在朝家繼絶之道,豈不有光也哉?臣等無任激切祈懇之至。省疏具悉。花山府院君墓道尋出後,朝家所施恩禮備至,至於建祠不祧,用國舅諸家應行之禮典,固宜也,何必煩請稟裁?此意令主祀人知之,府夫人墓道之獨未追尋,實爲欠事,指點處設壇,從永豐近例,亦何不可乎?爾等以此知之,退修學業。
庚戌十月十四日辰時,上御重熙堂。右承旨入侍時,右承旨曺允大,假注書尹魯東,記事官洪樂游·徐有聞,以次進伏訖。上命書傳敎曰,禮房承旨馳詣宗廟·景慕宮,奉審摘奸以來。又命書榻敎曰,軍士房承旨入侍。賤臣承命出傳,左副承旨申耆進伏訖。命耆書傳敎曰,貢膳易辦難辦,道伯條列如此,旣聞之後,不可仍置,其中月令有常式,而拘於早晩,以貽民邑之弊者,依他道貢獻新定式,隨其節産,或先封或追封於他朔貢膳,切勿如前以論罪推治等說狀聞,外此非道內土産,而求貿封進者,以易辦他物代封事,分付。至於黃魚,餘項魚名色,廟堂雖以貢膳體重,不爲擧論,魚非所欲,弊則滋大,依濟州鹽全鰒例,特許蠲貢,而道伯所進冊子中,生乾獐名色之朔膳與臘肉,已許代封,獨於物膳無特敎,尙今仍舊云。事甚斑駁,物膳生獐,一體代封,乾獐與獐脯,不緊莫甚,竝爲除封事,分付。牛禁法典所在,除非享祀太牢宴禮大膳牛肉,牛肉皆不得用之,獨於本道貢獻,有片脯名色,此必襲謬而然,亦令自今除減事,分付。又有該道所進冊子,貢獻物種,或多無價收捧名色云。此委折,令廟堂査問,可以釐正者釐正,內局藥材中,難辦諸種,令該院量其用處緊歇,草記釐正事,分付。又命書傳敎曰,近來鄕儒疏牘,多屬䙝瀆,今聞孔子·朱子書院事,封章,亦入於郊幸路次許捧中云,而此豈上疏之事乎?孔夫子主享於文廟,朱夫子亦同享於廟內,則更豈有書院乎?書院之稱,太涉無稽,惜乎諸生之思不及此,如尼城等建院專享,特不過寓感於地名,則特禮之特禮,豈可每每援用?原章雖姑未見,大體則䙝慢甚矣。令泮長飭責下送,此後似此無稽之請,毋得如前煩屑陳聞之意,各別嚴飭。又命書傳敎曰,未下直守令,當日辭朝。仍命退,承史以次退出。
上在昌德宮。停常參·經筵。
夜四更五更,月暈。
申耆啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
徐鼎修啓曰,明日故判府事金熤家宣諡日,遣承旨致祭事,命下矣。何承旨進去乎?敢稟。傳曰,左承旨進去。
以大司諫朴天行,司諫朴基正,正言金孝眞牌不進罷職傳旨,傳曰,只推。
洪義榮啓曰,守令署經,已至經宿,尙不擧行,大司諫朴天行,司諫朴基正,正言金孝眞,旣有只推之命,卽爲牌招,以爲署經之地,何如?傳曰,允。
傳于徐鼎修曰,左承旨入侍。
以修撰沈能翼牌不進罷職傳旨,傳于洪義榮曰,只推。
洪義榮啓曰,假注書洪時濟,時無職名,令該曹口傳付軍職,冠帶常仕,何如?傳曰,允。
傳于李晩秀曰,右副承旨入侍。
徐鼎修,以弘文館言啓曰,修撰沈能翼,旣有只推之命,與新除授副校理李太亨,竝卽牌招察任,何如?傳曰,允。
柳戇,以吏曹言啓曰,咸鏡道都事李萬運呈狀內,矣身九耋老母,宿病添劇,萬無離違赴任之勢云。親病旣如是,則不可强令赴任,今姑改差,何如?傳曰,允。
徐鼎修,以成均館言啓曰,今日殿講時,東齋上色掌生員鄭有淳,稱以在外,屢度催促,終不入來,事體所在,極爲未安,該儒生,依定式限三年停擧,何如?傳曰,允。
兵曹啓目,粘連觀此副摠管閔台爀上疏,則以爲臣猥膺專對之命,行將辭陛而出疆矣。所叨本兼之職,不可虛糜往返,亟令該曹,照例遞改亦爲白有臥乎所,旣已奉命出疆,則摠管之任,元無仍帶往來之例,似當許遞是白乎矣,宰臣兼帶遞仍當否,臣曹不敢擅便,上裁,何如?判付啓,依回啓,施行。
持平李東植啓曰,請爲奴罪人金壽賢·河翼龍,竝令王府,設鞫得情,夬正王法。答曰,不允。
庚戌十月十五日辰時,上御熙政堂。儒生殿講入侍時,行都承旨柳戇,行左承旨徐鼎修,右承旨曹允大,左副承旨申耆,右副承旨李晩秀,記事官李海隣,假注書洪時濟,記事官洪樂游·徐有聞,試官左議政蔡濟恭,行司直吳載純,行副司直洪明浩·李敬一,大司成沈煥之,校理趙鎭宅,修撰韓光植,以次侍立。上具翼善冠·衮龍袍,陞座,承史以次入庭,先行四拜禮訖。分東西陞殿,引儀引試官及應講儒生,入就拜位,引儀唱試官以下,四拜興平身,試官率諸生,行拜禮訖。試官等以次陞殿。濟恭曰,近日日氣稍寒,聖體,若何?上曰一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,査對爲之乎?濟恭曰,未知何時有入侍之命,故未及爲之矣。上曰,殿講罷後爲之,可也。上曰,諸生冊名,分三經各爲類聚,先講周易,次講詩傳·書傳,依此呼名,可也。諸生以次進講,至申徽,誤讀柳說講章。上曰,不審名字,誤讀他人講章,不察甚矣。卽爲拔去。至尹慶曾·韓用謙·洪在榮等,纔讀講章,輒皆不通。上曰,名以講生,一經之書,未能通習,至於初不開口,寧有如許齋任?一竝停擧。以該學掌議言之,當初之不能擇出,亦不可無飭,令泮長申飭,此後則以能通一經者,各別擇差事,分付。諸生等進講訖。命允大書傳敎曰,日次殿講居首通幼學李肇源,直赴會試與給分間,詳考大典通編捧傳旨,粗幼學沈鎜·李敦協,紙一卷·筆二枝·墨一笏賜給。左通禮跪啓禮畢,上降座還內。諸臣以次退出。庚戌十月十五日午時,上御重熙堂。左承旨入侍時,行左承旨徐鼎修,記事官李海隣,記事官洪樂游·徐有聞,以次進伏訖。上命書傳敎曰,史官待命,騎馬一匹立之。仍命讀公事,書判付訖。命退,承史以次退出。
上在昌德宮。停常參·經筵。
庚二更,月暈,五更,灑雨下雨,測雨器水深二分。
藥房都提調臣洪樂性,提調臣吳載純,副提調臣柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪義榮啓曰,大司憲洪檢,執義宋銓未肅拜,掌令宋景煥·申光祜,持平李東植·柳師模呈辭,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
徐鼎修啓曰,卽者檢閱徐有聞,謂有親病,陳疏徑出,原疏纔,已捧入矣。所當直捧禁〈推〉傳旨,而此與無端徑出有異,推考警責,何如?傳曰,允。
申耆啓曰,事變假注書李翊模,身病猝重,勢難察任,今姑改差,何如?傳曰,允。
傳于曺允大曰,右承旨入侍。
以大司諫朴天行,司諫朴基正,正言金孝眞牌不進罷職傳旨,傳于徐鼎修曰,俱有情病云,許遞,前望單子入之,待下批牌招察任。
臺諫前望單子入之,大司諫尹行元,司諫李殷模,正言鄭履綏落點。
洪義榮啓曰,新除授大司諫尹行元,司諫李殷模,方在罷散中,何以爲之?敢稟。傳曰,敍用。
以司諫李殷模牌不進罷職傳旨,傳于洪義榮曰,只推,更爲牌招。
傳于申耆曰,左副承旨入侍。
兵曹參判前望單子入之,洪文泳落點
兵曹口傳政事,以梁重一·朴東振爲僉知。
徐鼎修,以內醫院言啓曰,內局藥材中,難辦諸種,令該院量其用處緊歇,草記釐正事,命下矣。取考原〈春〉道進上藥材難辦易辦區別成冊,則難辦藥材爲十種,而其中白茯苓神,俱係緊用,石鍾乳白花蛇鼺磁石元數不足,以上六種,無以減除,其他四種,旣有他道封進,石淸三斗中,平昌一升,旌善一升,江陵一升,橫城一升,金化一升,楊口一升,狼川一升,安峽一升,原州五升內一升,鐵原五升內一升,合一斗代,白·淸白芨二十斤減十斤,牧丹皮七斤減三斤,膃肭臍二部減一部,本道月令中,小令進上藥材,依筵中下敎,使之分封於春秋兩等,大令至於臘令,則事多掣礙,有難分封,依前擧行,何如?傳曰,允。
徐鼎修,以內醫院言啓曰,御醫金孝儉年前特敎汰去,有非尋常罪過之比,則今不可以其復屬,仍以置之,金孝儉刊名醫籍,何如?傳曰,允。
徐鼎修,以吏曹言啓曰,泰陵參奉宋益鼎呈狀內,矣身老父,年迫八耋,疾病沈綿,而無他兄弟,左右扶護,實無離違供職之望云,故以救護察任之意題送矣。今又呈狀,以爲親病一倍添劇,斷無時月內入直之勢云,親病旣如此,則勢難離側赴直,今姑改差,何如?傳曰,允。
庚戌十月十六日辰時,上御誠正閣。應製入格儒生入侍時,右承旨曺允大,假注書洪時濟,記事官洪樂游·徐有聞,生員李弘達,以次進伏訖。上命書榻敎曰,考覈承旨入侍。賤臣承命出傳,左副承旨申耆,同副承旨洪義榮進伏。上曰,今日藥房問安都提調,入來乎?義榮曰,入參矣。上曰,儒生進前。弘達進伏。上曰,今番諸生試券,只以字對爲主,引用不當用之文字,許多試券,一無可觀矣。弘達曰,時限甚急,以卒篇爲主,故類皆然矣。上命允大,持來落軸。示儒生下敎曰,汝可往傳于泮中諸生,日後科製,無更如此之地,可也。上敎義榮曰,船艙所用石材,聞已浮出於昌嬪墓近處云。地脈之破傷可慮,以此意言于果川倅,石材所浮破散處,使之聚合之地,好矣。耆曰,今番謝恩表文,使齎表官,追付於使行所到處,而係是罕有之事,故齎送時節次,該院無以考例擧行云,敢此,仰達矣。上曰,承文提調一員監封,與承旨俱詣殿庭,傳于齎表官,此後因爲定式,可也。出擧條仍命退,承史以次退出。
庚戌十月十六日辰時,上御誠正閣。藥房入診入侍時,都提調洪樂性,提調吳載純,副提調柳戇,記事官李海隣,記注官金良倜·白慶楷,醫官金光國·李敬培·周命新·張宅祚,以次進伏訖。樂性曰,數日日氣稍和,聖體,若何?上曰一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮氣候近亦,何如?上曰,好在矣。樂性曰,百日已過,伏想益復岐嶷,下情慶忭,不可勝達矣。上曰,日就完實,亦旣能坐又好就抱於人,明春則似可匍匐矣。近日欲使卿等見之,而日氣稍寒,故未得使之見矣。樂性曰,臣等,亦豈無一番瞻謁之忱,而第緣日氣稍冷,未敢仰請矣。樂性曰,醫官今方入侍,使之診候,何如?上曰,不必入診矣。樂性曰,臣以脚痛則艱於行步,以眼視則幾至廢盲,可謂生不如死,近日日次問安,一未遂進參之誠,下情惶悚,何可勝達乎?上曰,病旣如此,有何惶悚之端乎?樂性曰,臣以醫官康命吉事,有所仰達矣。渠之當初罪犯,關係不輕,至有士論,則豈可復置於醫官之列乎?聖意雖出於惜其術業,欲爲渠保全之道,而臣則以爲,反非渠鎭息之方也。上曰,渠雖微賤,是亦人耳。當此疎釋之日,宜有終始之澤,何足如是爲言?近日首醫,誰也?樂性曰,金光顯權察矣。上曰,旣非渠當次,則何可隨行首醫之事乎?金孝儉聞是居首云,此當爲首醫矣。樂性曰,金孝儉之罪,亦非尋常矣。前右相在內局時,亦以金孝儉事,至有筵奏,而移送於議藥廳矣。上曰,是何必追提?初不復屬則已,旣已復屬之後,不獨爲首醫,是豈成說?卿須思之,金孝儉果有何罪?若有罪則明其爲罪,刊名本廳,猶或,可也,而今旣復屬於本廳,獨不爲首醫者,果何故也?且首醫非官職也,不過渠廳中從座目爲之者也,何可如是爲之?仍敎金光國曰,金光顯旣非當次,則不當爲首醫矣,以此,分付。樂性曰,臣則以爲金孝儉之當初復屬,亦未免輕遽矣。雖使渠爲首醫之任,彼亦人耳,豈無引義之擧乎?上曰,如渠輩,有何引義與否之可論乎?予非愛渠而然,特出於復起爲人之意也。以卿仁慈之心,是豈欲害人而有此說也?特從卿請,卽爲刊名後草記,可也。上曰,疏通之政,予所苦心者,而近日以來,爲銓官者,憑藉疏通之名,反售挾雜之習,苟好於己者,則引用太遽,猶恐不及,苟非所好,則當疏而不疏,以予疎釋之至意,反爲渠弄權之資,豈非痛惡處乎?予所仰體者,卽先大王五十年建極之治也。在廷之臣,亦以涵泳薰陶之人,何不思所以承佐之道,而乃反爲此循私之習乎?試以近日洪秉纘事言之,予則以爲放恣極矣,駭悖甚矣。官方卽朝廷之公器也。鄭世淳之除職,旣未爲數月之久,而又以其弟擬望者,豈有如許道理也?外人則或以爲以鄭一祥擬望事,有此處分云,而予意則實非爲此而然,鄭一祥情理,亦云慼矣。今番擬望,予亦以爲善爲矣。若非鄭世淳兄弟,豈無他人?似此偏私之習,敢售於今日朝廷,渠能得君之重,而乃敢如此乎?如此之人,予甚惡之渠敢如是不已,則渠之一身姑無論,竝與一邊,而皆未免其害矣。予之此言,非爲勿令疏通,爲慮循私之弊,如是諄諄,卿等勿以筵話爲嫌,皆詳傳於外人,俾知此意,可也。樂性曰,原春道內局所納石淸,有白給之命,聖意雖出於爲軫民弊,石淸素稱嶺東所産,而外此諸道,無可封之處,莫重封進之物,不可全然除減,故敢達矣。上曰,抄出至殘邑,特爲除減,可也。命退,諸臣以次退出。
庚戌十月十六日戌時,上御重熙堂。左副承旨入侍時,左副承旨申耆,記事官李海隣,記事官洪樂游·徐有聞,以次進伏訖。上命書傳敎曰,兵曹參議連日入直,參判,則聞有實病,許遞,前望單子入之,待下批,與未肅拜參知,一體牌招,推移入直。又命書傳敎曰,雖如渠輩,不欲置之非人非鬼秩,向亦以非汰去,則使之行首醫之事,有所下敎於前右相,而其時大臣,收議於三廳,以移送議藥同參草記之故,前例有無,姑無論,事面甚如何,以此意,言於前右相矣。今日診筵,都提擧又發言端,以渠復屬,異於特敎爲言,卽令汰去,爲前右相之意也。汰去欲作節拍,豈必踰日?前御醫金孝儉,卽爲還屬本廳,今則還屬,因特敎也,更有何云云乎?因此又有別般嚴飭者,首醫之任非官職,只從資級高下生存,則老廢或罪汰,首醫之座自在,此渠廳流來古規也。近來謬習,便成痼弊,不獨之次人竊據之,之次之之次,次次躐等,俄筵始知,甚至第四人金光顯,行首醫之任云,豈有如許格例?第三人金光國之向因嚴敎,不敢捧盤出入,欲復舊規,使右位者,專其所任也。光顯之冒叨匪據,晏然隨行,所爲萬萬痛駭,此似微事,渠敢無難毁畫,若此不已,新入最下位以上人,因以流涎,皆將生心於推擠,如是之際,豈可盡心乎?光顯汎濫之習,不可仍置,削名渠廳,自今資高崇祿,有右位則不得爲首醫,秩卑郞階,無右位則爲首醫,一遵舊規,無或違越,萬一如光顯所爲,則當以違令律嚴治,以此,分付。命退,承以次退出。
上在昌德宮。停常參·經筵。
自昧爽至卯時,灑雨下雨,測雨器水深二分。
洪義榮啓曰,大司憲洪檢,執義宋銓未肅拜,掌令宋景煥在外,掌令申光祜,持平李東植·柳師模呈辭,監察茶時之意,敢稟。傳曰,知道。
曺允大啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
曺允大啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
李晩秀啓曰,來二十一日,朝參日次矣,敢稟。傳曰,停。
李晩秀啓曰,來二十一日,輪對日次矣,敢稟。傳曰,爲之。
李晩秀啓曰,專經文臣殿講,今十八日爲之事,命下矣。處所以何處爲之乎?敢稟。傳曰,春塘臺爲之。
李晩秀啓曰,今此試官望中,時無職名人,令該曹口傳付軍職,何如?傳曰,允。
傳于洪義榮曰,左承旨入侍。
柳戇啓曰,假注書洪時濟,身病猝重,勢難察任,今姑改差,何如?傳曰,允。
洪時濟改差,代以鄭尙愚爲假注書。
申耆啓曰,事變假注書金達淳,方在罷職中,而誤爲擬入,至於蒙點,臣之矇然捧入,不勝惶悚,而原望筒勿施,當該注書,所當重勘,而本院請推之外,無他可施之罰,何以爲之?敢稟。傳曰,允。爾則遞差,實注書汰去。
注書李海隣汰去,代以金履載爲假注書。
李翊模改差,代以鄭魯榮爲事變假注書。
以專經武臣朔試射時差備官單子,傳于曺允大曰,親臨試射,執鼓官不可不備員,在外訓鍊正改差,口傳差出,待下批單子修整以入。
兵曹口傳政事,以李東善爲訓鍊正。
兵曹,以邊慶遇爲摠戎中軍。
傳于李晩秀曰,左承旨許遞,前望單子入之,待下批牌招察任。
曺允大,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李晩秀,以內醫院都提調,提調意啓曰,前御醫金孝儉,卽爲還屬本廳事,命下矣。前御醫金孝儉,令該曹口傳付軍職,冠帶常仕,何如?傳曰,允。
曺允大,以兵曹言啓曰,明日殿座時,入直禁軍別將,當爲領率侍衛,而別將任嵂,有實故不得進參,依前以一番內禁衛將吳載重,兼領擧行之意,敢啓。傳曰,改差,差代,可也。
兵曹,以李漢泰爲禁軍別將。
李晩秀,以兵曹言啓曰,明日殿座時,入直禁軍等,別將當爲領率侍衛,而新除授禁軍別將李漢泰,身病沈重,實無進參之路,呈狀乞遞,病勢旣如此,則領軍重任,不可暫曠,今姑改差,何如?傳曰,允。
兵曹,以白東俊爲禁軍別將。
李晩秀,以訓鍊都監言啓曰,今十月十八日春塘臺殿座時,因兵曹節目,金虎門軍八十名,銅龍門軍八十名,除出一百名,把摠尹孝儉,哨官趙率領,觀豐閣前路,排立馬路作門,六十名哨官鄭時采率領,春塘臺下及各門分把,雜人一倂嚴禁,事畢後,各還直所,而竝待標信擧行之意,敢啓。傳曰,知道。
鄭益祚,以禁衛營言啓曰,明日親臨春塘臺,專經武臣試射時,弘化門入直哨官吉殷春,當爲應試矣。應試間,出番哨官呂文永,待標信姑令代直,而事過後,還爲入直之意,敢啓。傳曰,知道。
李晩秀,以禁衛營言啓曰,本營餉色從事官李堯憲,身病甚重,勢難察任,今姑改差,何如?傳曰,雖尋常格例,不可違越,況官職定式乎?兩營餉郞,以實職兼帶,已定不易之典,則李堯憲軍器正汰之後,餉郞自在未差之窠,且別軍職若仍帶,則有例付之實職,餉郞亦可仍帶,而李堯憲竝與別軍職汰去,而尙今不出代者,新令之初,該營擧行,萬萬駭然。今忽以身病,草記請改差,尤無意義,當該大將,爲先越俸一等,此草記捧納承旨,爲先從重推考,軍門將官差出,例不得過三日,則從事官雖異於將官,而許久不差代,該房無一言,該曹亦無一言,當該承旨,當該兵判,亦爲從重推考,該大將金持默,無難違式之罪,令政院問啓,此草記,出給該將臣,可也。
李晩秀啓曰,雖尋常格例,不可違越,況官職定式乎?兩營餉郞,以實職兼帶,已定不易之典,則李堯憲軍器正汰去之後,餉郞自在未差之窠,且別軍職若仍帶,則有例付之實職,餉郞亦可仍帶,而李堯憲竝與別軍職汰去,而尙今不出代者,新令之初,該營擧行,萬萬駭然。今忽以身病,草記請改差,尤無意義,當該大將,爲先越俸一等,此草記捧納承旨,爲先從重推考,軍門將官差出,例不得過三日,則從事官雖異於將官,而許久不差代,該房無一言,該曹亦無一言,當該承旨,當該兵判,亦爲從重推考,該大將金持默,無難違式之罪,令政院問啓事,命下矣。問于禁衛大將金持默處,則以爲無實職,則兼帶餉郞之自在遞改者,定式昭載,固當恪勤奉行,而只緣臣愚迷顚錯,昨聞李堯憲已汰軍職,而餉郞之代,不卽循例差擬,請遞草記,矇然修入,莫非臣昏謬不察之罪,問啓之下,惶懍震越,不知所對云矣,敢啓。傳曰,後勿如是之意嚴飭,使之退去。
李晩秀,以戶曹言啓曰,慶熙宮奉審執頉雨漏處,今日當爲修改,而雨勢如此,蓋瓦之役,有難擧行,待快晴更爲擇日,修改,何如?傳曰,允。
庚戌十月十七日辰時,上御重熙堂。左承旨與有司堂上入侍時,左承旨徐鼎修,記事官李海隣,記注官白慶楷·金鳳顯,有司堂上鄭民始,以次進伏訖。民始曰,均廳會錄,關西小米二萬石耗條,每年作錢,以報本營,移來米價,而取考昨冬會案,則元穀停捧,爲二千六百四十餘石,而耗條二千石,則依例作錢,耗條不足之數,取用於元穀中,故元穀虧欠,爲二百餘石,停捧條,今年雖準捧,無充數,且逐年耗條二千石作錢之際,勢將漸次減縮矣。丁未五月,請得小米二萬石,取見當初擧條,則每年添耗,準四萬石,則元穀還報,餘數二萬石,欲作運餉之資,而昨年停捧,亦爲二千八百餘石矣。耗條隨而減縮,準數無期,不可不變通,今年準捧後,兩條元穀虧欠之數,以某衙門穀,移劃充數,而此後雖或値停退之時,本營句管穀,則毋得停退,如或不得不停退,則當年內,必以他衙門穀竝耗移充,俾無元穀減縮之弊事,申飭該道,且俱是本營句管穀物,而會案則修送于均廳。故去來贏縮,無以知之,自今年爲始,兩條穀會案,勿送均廳,直爲修上于本營之意,一體,分付,何如?上曰,依爲之。出擧條命退,諸臣以次退出。
上在昌德宮。停常參·經筵。
專經文臣殿講,武臣朔試射罷後,內閣·政院·玉堂·藥房口傳問安。答曰,知道。
李晩秀啓曰,大司憲洪檢,執義宋銓未肅拜,掌令宋景煥在外,掌令申光祜,持平李東植·柳師模呈辭,監察茶時之意,敢啓。傳曰,知道。
洪義榮啓曰,訓鍊大將徐有大,明日以本營習陣出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李敏采啓曰,卽者檢閱李重蓮·洪樂游,謂有館規陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
承旨前望單子入之,李敏采·鄭益祚落點。
以司諫李殷模,再牌不進罷職傳旨,傳于李晩秀曰,只推。
以黃海監司李時秀啓本,去秋季朔留獄罪人·逃亡罪人開錄事,傳于李敏采曰,逃躱之類,考其年條,不知爲幾十歲,決無生存之理,徒煩文簿,此後狀啓,勿爲擧論事,回諭。
兵曹,以孫相龍爲守禦中軍。
洪義榮,以兵曹言啓曰,專經武臣朔試射,親臨設行矣,今朔本曹試射,依例停止之意,敢啓。傳曰,知道。
鄭益祚,以壯勇營言啓曰,崇智門別入直哨官許鏛,身爲入直將官,不能檢察把守致有雜人延生門擊鼓之擧,事極驚駭,當該哨官嚴棍十五度,懲勵之意,敢啓。傳曰,知道。
李敏采以內醫院都提調·提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹宣惠廳進排,而丙申新定式,加進上牛黃二十二部三分,以本院春秋兩等元貢中,取用,何如?傳曰,允。
柳戇,以吏曹言啓曰,贈諡僖靖公權相一宣諡,今月二十八日,定行於尙州地云矣,敢啓。傳曰,知道。
庚戌十月十八日辰時,上御春塘臺。專經文臣殿講,武臣朔試射入侍時,行都承旨柳戇,右承旨曹允大,右副承旨李晩秀,同副承旨洪義榮,待敎沈象奎,假注書金履載·鄭尙愚,記注官金鳳顯,記事官徐有聞,殿講試官左議政蔡濟恭,吏曹判書洪良浩,刑曹參判金魯永,行副司直李敬一,禮曹參議徐美修,行副司直洪義浩,戶曹參議金光岳,試射試官行副司直鄭好仁,行訓鍊都正徐有大,行副司直李漢豐,行副護軍柳孝源,行副司直李濟萬·尹履相,僉知中樞府事申鴻周,宣傳官具紞,行副護軍李東植·李潤謙·鄭學畊,軍資正李秉喆,以次侍立。上具翼善冠·衮龍袍,陞座。命書榻敎曰,侍衛軍兵毛具。又命書榻敎曰,丹楓亭分所命官,行司直吳載純爲之,不老門分所試官,刑曹判書趙鼎鎭,副摠管李儒敬,兵曹佐郞李福潤爲之。上曰,試官行禮,可也。濟恭等,率應講應射人,入就位,行四拜禮訖,分東西進伏訖。濟恭曰,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上命開講開場。應講副司果金孝建等,以次進講,應射守門將曺允德等,以次試射訖。上曰,榜目則試官出去闕內公廨,修正以入,可也。上命晩秀書傳敎曰,今番朔試射,以日寒,巡數旣未準式,居首論賞勿論,未滿矢數人比前數少,不但不無長進之效,論賞旣勿論,論罰宜無異同,竝勿論,五中人守門將曺允德,令政院詳考前例,論賞捧傳旨。兵曹判書金文淳曰,承文院副正字李安默,應講出去之路,肆然打傳漏之鼓,事之駭然,莫甚於此,其罪狀令該府拿問處之,當該把門將官,不能禁止之罪,令本營嚴治,何如?上曰,依爲之。出擧條晩秀曰,今日試射,鐵箭卽元技,則應試武臣,所當預備射具,而禁衛哨官金興得,呼名之後,稱以未及持弓,事極駭然。不能檢飭之該營大將,及訓鍊院堂上,竝推考警責,何如?上曰,依爲之。出擧條上命還內。諸臣以次退出。
上在昌德宮。停常參·經筵。
洪義榮啓曰,大司憲洪檢,執義宋銓,掌令申光祜,持平李東植·柳師模牌招啓辭未下,掌令宋景煥在外,監察茶時之意,敢啓。傳曰,知道。
鄭益祚啓曰,禁衛營將官來言,今日本營軍兵,日次私習云矣,敢啓。傳曰,知道。
鄭益祚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭益祚啓曰,臣以入直禁軍戎器點考,下直進去之意,敢啓。傳曰,知道。
柳戇啓曰,假注書鄭尙愚,時無職名,令該曹依例付軍職,冠帶常仕,何如?傳曰,允。
鄭益祚啓曰,臣依定式,進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
鄭益祚啓曰,事變假注書鄭魯榮,身病猝重,勢難察任,今姑改差,何如?傳曰,允。
傳于李敏采曰,左副承旨入侍。
傳于李敏采曰,同副承旨入侍。
以承旨房望,傳于李晩秀曰,仍。
以原春監司尹師國啓本,楊口等邑老人有頉添入秩開坐事,傳于鄭益祚曰,口傳下批。
以鄭彦仁·金龍見囚單子,傳于李晩秀曰,分揀放送。
以李安默拿處傳旨,傳于李晩秀曰,考律勘放後,草記。
李晩秀啓曰,義禁府都事來言,罪人李安默,考律勘放後,草記事,命下矣。判義禁尹東暹未肅拜,次堂例不得擧行云,判義禁尹東暹,卽爲牌招,以爲擧行之地,何如?傳曰,令次堂擧行。
鄭益祚啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
鄭益祚以兵曹言啓曰,兼司僕將尹範敍,素患痰癖之症,近益添劇,時月之內,無望供職,呈狀乞遞,實病旣如比,則宿衛領軍之將,不可久曠,今姑改差,何如?傳曰,允。
鄭益祚,以兵曹言啓曰,依下敎,今十月十五日,銅龍門入直訓鍊都監把摠尹孝儉,決棍十度之意,敢啓。傳曰,知道。
鄭益祚,以備邊司言啓曰,今年外方徵債,旣已防塞,京司徵債,依定式限明秋一體防塞之意,分付法司,何如?傳曰,允。
柳戇,以宗簿寺提調意啓曰,今因幼學李憲徽輦路伏地,有自本寺決處草記之命矣。取見李憲徽等疏本,則以爲璿派子孫日就蕃滋,于今四百年間,文武金緋,太半朝著,韋布閑散,遍滿國中,大譜書尙未刊行,同根共源,不知其支派,宗簿單子,實爲李氏總名之所,王府之藏,非家有而戶貯,則不可遍審派系。若使支庶不眩,派系有徵,則莫如譜書,故臣等竊欲會輯,爲一統書,使中外諸族,咸仰聖祖有八路一家之氣像云。而其下或曰肇慶廟以下十六世,列書如例,或曰,自穆祖至列朝,只書廟號於各派大君王子上,而如他冊之目錄,或曰至當見卷,只以大君王子首書,而烈錄後孫,以成古無今有之書,合衆派而爲全大之譜,張皇爲說,語無倫脊。蓋譜法,至重且嚴,雖委巷匹庶之家,收宗合譜,不可輕易言之。況且璿譜,尤何等嚴重,而渠輩以幺麽微品,敢生猥濫之心,經歲守閽,至煩輦路?究厥罪狀,萬萬痛駭。且念本寺,旣有璿源錄,則毛聃畢原之昭刊,晉應韓之穆擧,皆畢錄玉版瑤牒,藏之石室,則又安敢別爲大譜,以作私藏乎?且列朝別子大君王子,自爲始祖,則各派子孫,各成一譜,以自別於大宗,而序其昭穆,環拱璿譜,有若衆星之麗天而拱極,則以禮以法,事理當然,而今此憲徽等之所請,揆之禮法,萬萬猥䙝。此不可以無識賤品,有所寬恕,其中首唱人,令攸司科治,以懲日後之弊,何如?傳曰,勿施,可也。
洪義榮,以義禁府言啓曰,承文院副正字李安默,考律勘放後,草記事,命下矣。李安默若有可冤之事,朝家設置申聞鼓,俾訴其冤枉,擊申聞鼓則,可也,應講出去之路,肆然打傳漏鼓,有違法例。罪取考律文,則大明律制書有違條有曰,凡奉制書,有所施行而違者杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。李安默杖一百收贖,告身盡行追奪,放送,何如?傳曰,允。如有功議各減一等。
庚戌十月十九日巳時,上御重熙堂。左副承旨入侍時,左副承旨李晩秀,假注書鄭尙愚,記事官洪樂游·徐有聞,一提學鄭民始,以次進伏訖。上命讀公事,書判付訖。上曰,待敎入侍。賤臣承命出傳,待敎沈象奎進伏訖。上曰,井田考,幾許編摩乎?象奎曰,凡例姑未決定矣。上曰,昨始取覽,則凡例與事蹟,多不成體段,與編摩諸臣,更加商確,從速了畢,可也。仍命退,諸臣以次退出。
庚戌十月十九日未時,上御誠正閣。同副承旨入侍時,同副承旨鄭益祚,假注書金履載,記事官洪樂游·徐有聞,以次進伏訖。上曰,右承旨入侍。賤臣承命出,與右承旨曺允大,偕入進伏。上敎益祚曰,承旨之陞資,抑云晩矣。每念故判書,未嘗不耿耿矣。益祚曰,臣兄所被恩造,可謂偏厚,闔門感祝,固已萬萬,臣亦濫廁下大夫之列,惶隕之極,不知所達矣。上曰,故判書子孫,幾人?益祚曰,有孫取善,亦嘗屢蒙天褒矣。上曰,承旨年紀,幾何乎?益祚曰,犬馬之齒,今年爲六十七矣。上曰,筋力,何如?夙夜之任,得無勞乎?益祚曰,犬馬之齒,已迫七十,劇務則有難堪當矣。上敎允大曰,抄啓文臣課講,明日爲之事,分付,可也。上曰,使行還朝,當在何日云耶?允大曰,似在卄二三日間云矣。上命允大等,書公事判付訖。仍命退,承史以次退出。
上在昌德宮。停常參·經筵。
鄭益祚,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
鄭益祚啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,御營大將李漢豐,以本營習陣,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李敏采曰,課講入侍。
傳于李晩秀曰,抄啓文臣中,時帶臺職人許遞。
傳于曺允大曰,大臣·備局堂上引見。
鄭魯榮改差,代以李允行爲事變假注書。
吏批,有政。判書洪良浩,參判閔鍾顯進,參議丁範祖牌不進,行都承旨柳戇進。以李百亨爲副修撰,李錫夏爲修撰,吳載純爲判尹,申韺爲繕工副正,姜克成爲監察,姜儐爲宗簿主簿,兪靖柱爲掌苑別提,李永夏爲泰陵直長,金尙礪爲咸鏡都事,密恩君單朴聖欽,耆老所守直官單車敬鎭。
以泰陵直長·尙衣院直長望筒,傳于柳戇曰,向於探花郞草記批答,已以落仕久次人,使之擬入,則當品作散,設或乏人,則微稟後,八品以下作散人中,通擬可矣,豈可循例序陞乎?此望筒捧納承旨,從重推考,吏曹判書洪良浩,越俸一等。
吏批,再政。以洪天普爲泰陵直長,以鄭厚東爲尙衣直長。
兵批,判書金文淳進,參判洪文泳入直進,參議金履正,參知柳文養病,右承旨曺允大進。以尹得逵爲副摠管,任希遠爲僉知,黃基定爲兼司僕將,金爲宣傳官,禹聖謙爲礪峴僉使,同知單李秉鉉,僉知單趙拓壤·李東源,副護軍朴基正·申大坤,副司直洪檍·申耆·徐鼎修·朴天行,副司果金孝眞,副司正鄭尙愚竝單付。
兵曹,以李漢豐爲右邊捕盜大將。
鄭益祚啓曰,新除授右邊捕盜大將李漢豐,卽爲牌招,命召及大將牌·傳令牌,傳授,何如?傳曰,允。
以抄啓文臣金憬·李羲甲拿處傳旨,傳于李晩秀曰,姑爲分揀,此後各別惕念誦讀事嚴飭,新選諸文臣之無一人越講,此抄啓設置以後所未聞,人才雖曰漸降,寧有數年來,不及數年前人之理乎?此蓋敬謹之心,勤勵之誠,不若前選而然。諸人之得免囚推亦幸矣,不可一番製述而止。新選居不文臣,明當更爲試製,試官以今日講試官,仍爲待令,輪對時,當同爲試取,以此分付。
兵曹口傳政事,副司果金憬。
以京畿監司金憙啓本,楊州等邑應資老人姓名開坐事,傳于洪義榮曰,口傳下批。
以全羅監司尹蓍東啓本,罪人安有乭,興陽縣到配事,傳于洪義榮曰,赦典未幾,編配若前,則是豈曠蕩之意,還送該道,更加嚴治,仍其道內從便處置事,回諭。
以慶尙監司李祖源啓本,罪人私奴五同,泗川縣到配事,傳于洪義榮曰,赦令纔過,編配不必依舊,況私掘之禁,前下飭敎,何等截嚴,則頒令未幾,循例發配,不請地方官之罪,當該留守,從重推考,經歷令該府拿問嚴處,以示信令之意。法之不行,官長之罪,然犯科人,卽令後首犯,不可尋常處之,令該留守,還爲捉來,別般重治事,分付。
李晩秀,以吏曹言啓曰,新除授成均館學正安邁權·李益烈,學錄安重默,學諭柳楨,除拜後過限未肅拜,依例罷職,何如?傳曰,允。
李晩秀,以義禁府言啓曰,李安默杖一百收贖,告身盡行追奪,照律草記批旨內,如有功議,各減一等事,命下矣。李安默六代祖鋥,扈聖功臣德興大院君七寸親云,功議各減一等,杖八十收贖,奪告身三等之意,敢啓。傳曰,知道。
刑曹啓目,原州判官趙鉉,杖八十收贖,公罪施行,何如?判付啓,依允爲旀,功減一等爲良如敎。
庚戌十月二十日辰時,上御熙政堂。親臨抄啓文臣課講,大臣·備局堂上,引見入侍時,左議政蔡濟恭,行戶曹判書鄭民始,兵曹判書金文淳,行副司直鄭好仁,刑曹判書趙鼎鎭,行副司直李邦一,訓鍊都正徐有大,行副司直洪秀輔·李漢豐·權,校理趙鎭宅,掌令申光祜,右承旨曺允大,假注書鄭尙愚,事變假注書鄭魯榮,記事官洪樂游·徐有聞,課講試官原任提學吳載純,原任直提學李秉模,行都承旨柳戇,以次進伏訖。濟恭曰,聖體,若何?上曰一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,次對近未爲之,故今日齊會,而取見文簿,則諸道民事,別無緊急,數條文書,亦係閑漫,今雖登筵,而機務無足仰煩,豈非邦國之好事乎?春祝以四方無一事爲第一矣。上曰,卿有福,故朝廷無事,天下本自無事矣。濟恭曰,非臣之福也。近日宵旰之憂甚切,凡係民隱,劃卽處分故然矣。濟恭曰,頃因江民詢瘼草記,南陽府柴鹽船稅一款,營邑爛商枚報,以爲存罷間決處之意,覆啓行會矣。卽見京畿前監司徐有防所報,則枚擧該府使李彦藎牒報,以爲結米縮條事,詳定設施之後,各宮免稅上納爲二百餘結,民庫所捧六斗雜役,竝入於免稅上納條。故後來負債,爲千餘金,稅穀船價事,本府大同裝發時,每百石只給八石,故船漢抵罪謀避,上納愆期,商船鹽一石稅一分,柴船錢一兩稅一分,捧入民庫,添給大同船價,補用諸般公役,行之一二年,主客俱便。招致江民,詳細質問,則以爲意以下屬輩操縱之致,果於詢瘼日,有所仰對云,而沿邑物産之處,俱有收稅之規,取此零瑣之稅,以救至痼之弊,不害爲便宜之政爲辭矣。南陽事勢,旣云切急,商船斂稅,亦曰,零瑣,收此零瑣,以救切急,雖不害爲便宜之政。但念均役節目,至爲嚴重,凡於鹽盆及商船,雖一分錢,非均廳則莫可疊徵,今若以其所收之不多,許其科外徵斂,則均廳節目,安知不漸次虧壞乎?道臣從重推考,鹽柴收稅,亟令革罷之意,分付,何如?上曰,依爲之。出擧條濟恭曰,卽見摠戎廳所報,則本廳餉穀,各年未捧數甚夥多,將士支放,每患不足,畿邑舊還,雖有戊申條收捧之朝令,而至於本廳舊還,乃是城餉,初不入於畿營分等狀啓,亦無戊申條未捧,最近丙午條九百三十石零,姑先收捧爲辭矣。摠廳軍餉,係是必捧,故遇荒停退,雖有朝令,當秋還捧,不可但已,本不入於舊還分排之中,最近丙午條,所當如例徵捧,而今年則只令戊申條收捧,聖意有在,故不敢自下擅便,敢此,仰達矣。上曰,今年則姑爲置之,可也。出擧條濟恭曰,廣州兩面,移屬水原之後,守廳收米之見縮者,頃日筵中,以關西小米,或本廳添餉條,推移充補之意,有所下敎矣。關西米則有難續續移劃,添餉條之移施於支放,雖曰可悶,以此補用之外,更無他策,故敢達矣。上曰,依爲之。出擧條濟恭曰,此慶尙前左水使李鴻運狀啓也。以爲臣營處在海門十里之地,水縮之時,便作平陸,潮漲之時,水深不過尺許,許多戰船,無以運動,與其築石之空費,無寧移營之爲愈。機張·大棗浦船艙甚闊,且其基址足爲營舍城池之排布,管下各鎭,羅列於左右咫尺之間,實爲居中應接之地,其所變通,不容少緩,本營移設大棗浦事,請令廟堂稟處矣。左水營處地之不得其宜,廷議亦多爲言,帥臣之如是狀請,固無怪也,而但營門之移設屬邑,事面甚重,有難容易議到,狀辭今姑置之,何如?上曰,依爲之。出擧條濟恭曰,凡有邦慶,疏章之起頭稱賀,情禮之所不容已者,而古則卿宰爲之,小官則有所不敢矣。近來繁文日勝,古規漸壞,雖以目下疏章言之,邦慶後今已幾月,而起頭稱賀,一例如新,事近應文,禮歸瀆䙝,若此不已,則雖改歲之後,誰肯自我而停止乎?臣謂從今治疏之際,不必如是之意,申飭廷臣,雖此後,遇慶疏賀,盡其月乃止之意,永爲定式,恐爲合宜,故敢此,仰達矣。上曰,依爲之。出擧條濟恭曰,訓將之兼帶捕將,已屢月矣。職務自多相妨,捕將兼帶,姑爲許遞,恐無妨矣。上曰,依爲之。出擧條允大曰,右邊捕盜大將徐有大,許遞事,命下矣。在前如此之時,有他邊大將兼察之例,今番則何以爲之乎?上曰,左捕將兼察,可也。允大曰,左捕將趙圭鎭兼察事,命下矣。卽爲牌招聽傳敎,何如?上曰,依爲之。出擧條濟恭曰,今番單付同樞推榮事,有區區迷見,敢此,仰達矣。蓋單付中,亦有士族,考其門閥,亦當有吏曹追贈者,而一例以同僉樞推榮,故士族則不無抑鬱之歎,合有變通之道矣。上曰,其本事,卿知之乎?望同知則推榮,單付則不得爲之,且歲饌分給時,亦必難處,故使承旨,望同知則官敎中書以三代追贈,單付則勿書矣。政院不善擧行,竝與單付官敎,而皆書三代追贈而下送云,欲爲收拾,已多分給,無奈何,問于吏曹,則有先朝前例云,故以一竝同僉樞推榮事爲定,混同無別,名器之屑越極矣,而非予之本意也。今欲區別界限,則將何以爲之乎?濟恭曰,誠如聖敎矣。無論朝官中庶私賤,皆受推恩敎旨,甚至於貤贈三代,奴主一般,故渠輩反不爲榮云。當初加資之恩命,寔出同慶之德意,而在下者,不善奉行,今爲難處之事矣。且兩銓下吏之持敎旨下往諸道,亦當有弊矣。上曰,自前則追贈官敎,渠輩上來受去云,而今若銓吏持往,則必有弊端,或曰旣得推榮,雖有些費,固無所妨爲言,而伊時敎旨之都封下送於本道,使之分給者,實出於省弊之意,而今反爲貽弊矣。民始曰,追贈敎旨,例自本家,措備紙地,而今自銓曹,成出都送,則紙地當從何處?且今番推恩,雖出廣慶之聖意,而常漢之混入,終涉猥屑,旣頒令之後,自上難以變改,而大臣陳達,士族則許以追榮,常漢則勿許,似好矣。上曰,此言亦然,紙地將何措備云乎?允大曰,聞吏吏措備云矣。上曰,然則將以此勒受厚價,弊又必不些矣。大臣旣以此提奏,落點單付,勢當區別,筵退後,左相與吏兵判爛商,出擧條入啓,可也。濟恭曰,今年邦慶,其所以必欲飾喜者,容有極哉?以故朝官七十以上,則皆許備三望下批後,推榮三代,士庶八十以上,則皆許單付同樞,蓋單付者,只給自己告身,不許推榮,卽銓法之自來不易者,政院不閒法例,單付敎旨末端,直書以三代推恩,做錯莫此爲甚,聖意以其欲爲同慶之故,不忍還收,第令遵先朝一番暫行之例,毋論士族常漢,凡屬單付者一竝以同知,推榮所生,聖恩非不曠絶,而但念士族與常漢,同其贈秩,則其所以榮之者,反或爲抑鬱之端矣。若慮此而若以亞卿亞尹,同樞等銜,分等威以贈,則八道狀啓,其法不一,或有以品官·士族·中庶,同其錄者,或有以士族,中庶常漢,混同以錄者,無所區別,銓曹雖欲就其中分等貤贈,其勢末由,臣意則伊時單付官敎中,以推榮誤傳下敎之承宣,捧現告罷職,望同知外,追後單付者,依法例勿爲贈職,而士族之有門地者,銓曹如或有追後見聞,雖已單付之後,更爲備望受點,亦未爲不可,如此則在朝家,旣無始許旋寢之嫌,在士族實爲門戶莫大之榮,而兩銓吏隷,分送各道之弊,不期祛而自祛矣。玆事所關,亦云不細,故反復商量,不得不有此煩陳矣。上曰,卿言甚爲得體,竝依爲之。若此則士族之可合顯職追榮者,以加設同知窠,備三望受點後,仍卽追榮,雖近疊施,亦足大慰士族懸企之情,亦令銓曹,依此知悉擧行,可也。出擧條文淳曰,神光·平南兩鎭民戶,聞之則神光爲一百六十戶,平南爲一百四十戶云矣。上曰,遞付二窠之竝奪爲久勤窠,則渠輩必有五月爐之意,豈不可矜乎?古群山不必爲邊地,而戶判亦以爲然,大臣之意,何如?濟恭曰,久勤僉使之習操,似如何矣。民始曰,若如永宗之直狀啓,則不可,而此則狀啓水使爲之矣。僉使無不可爲之義,此果如何,則使水使·虞候監操,亦無妨矣。濟恭曰,其代極難,薄窠則擧皆不願,堂上以上窠,則亦多關防重地,官方不可不念矣。上曰,後日次對,稟處,可矣。命臺臣進前。光祜曰,妖宦壽賢之締結,一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人金壽賢·河翼龍,竝令王府,設鞫得情,夬正王法。上曰,不允。出擧條光祜曰,新除授司諫院大司諫尹行元,時在京畿安山地,請斯速乘馹上來事,下諭。上曰,依啓。出擧條允大曰,臺臣於傳啓之前,例不敢先陳他語,而姓名下詢之時,遽然替達,新啓將奏之際,又復措辭,俱係無例,有損臺體,掌令申光祜,推考,何如?上曰,生疎所致,勿推,可也。出擧條光祜曰,臣年紀衰邁,言議巽軟,本不合於淸朝耳目之任,而賓對有命,急於一覲耿光,章皇趨詣,及登筵席,詢問姓名之下,未及周旋,致有承宣請推之擧,臣何敢一刻晏然於臺次乎?請命遞斥臣職。上曰,勿辭,亦勿退待。出擧條允大曰,臺臣就坐之際,忽以退去煩達,揆以臺體,尤涉未安,掌令申光祜,從重推考,何如?上曰,勿推,可也。出擧條光祜曰,臣傳啓將退之際,筵體生疎,重疊做錯,致煩承宣之請推,臣何敢一刻晏然於臺次乎?請命遞斥臣職。上曰,勿辭,亦勿退待。出擧條命次對先退,濟恭等以次先退,命允大書傳敎曰,政官牌招開政。上曰,課講承旨,都承旨爲之。出榻敎賤臣承命出傳,行都承旨柳戇進伏訖。上曰,左副承旨入侍。出榻敎賤臣承命出傳,左副承旨李晩秀進伏訖。上曰,試官以下進前,開講,可也。載純等,率應講文臣,以次開講。上曰,新選講員之一竝居不,前所未有之事也。寒殿親臨之意,果安在乎?其中金憬·李羲甲兩人,尤不成樣,其在飭勵之道,宜有別般警責。仍命書榻敎曰,金憬·李羲甲,事過後拿處。秉模曰,北道各陵寢寧越莊陵奉審,以五年一次定式,而連因失稔,過限已久,不得奉行矣。今則年事已登,依定式奉審,何如?上曰,以明年爲之,可也。出擧條秉模曰,麗王陵摘奸,三年一次定式,而庚子以後,亦不得擧行矣。依定式發遣郞廳,摘奸,何如?上曰,以明春爲之,可也。出擧條秉模曰,自前大臣遭艱時,優致貤賻,給役夫等事,例自臣曹,單子,啓下矣。前右議政金鍾秀母喪後,因臣曹之未及稟啓,該曹或未擧行云,依例爲之之意,分付,何如?上曰,依爲之。出擧條命講試官先退,載純等退出。上曰,玉堂趙鎭宅入侍。賤臣承命出,與校理趙鎭宅,偕入進伏訖。上曰,故奉朝賀葬日在何間乎?鎭宅曰,已過矣。上曰,禮官當以致吊下去,爾受香下去,可也。祭文旣親撰,御製體重,爾是儒臣,齎去,可也。命晩秀書箋題,命新抄啓文臣製進,收券後,命承史退出,諸臣以次退出。
上在昌德宮。停常參·經筵。
藥房提調臣吳載純,副提調臣柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義榮啓曰,大司憲洪檢未肅拜,執義未差,掌令宋景煥在外,掌令申光祜,持平李東植,柳師模呈辭,監察茶時之意,敢啓。傳曰,知道。
李晩秀啓曰,來二十五日,朝參日次,而國忌齋戒相値,頉稟之意,敢啓。傳曰,知道。
柳戇啓曰,同副承旨鄭益祚,今日不爲仕進,卽爲牌招,何如?傳曰,允。
傳于柳戇曰,輪對官入侍。
傳于李敏采曰,都承旨入侍。
以同副承旨鄭益祚牌不進罷職傳旨,傳于柳戇曰,只推。
傳于洪義榮曰,右承旨入侍。
傳于李敏采曰,左承旨入侍。
柳戇啓曰,吏曹郞廳來言,臺諫有闕,政事,取稟。傳曰,當日爲之。
洪義榮啓曰,合辭闕啓,事甚未安,今日政新除授臺諫,竝待下批牌招,憲府諸臺竝一體牌招,何如?傳曰,允。
吏批,有政。判書洪良浩進,參判閔鍾顯病,參議未差,行都承旨柳戇進。啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。以曺允大爲吏曹參議,林道浩爲執義,柳雲羽爲司諫,張至冕爲正言,姜儐爲兵曹佐郞,沈鳳錫爲典籍,尹爲長興主簿。
再政。李致中爲判尹,李祖承爲左尹,李海隣爲注書。
兵批,無政事。
柳戇啓曰,新除授注書李海隣,卽爲牌招察任,何如?傳曰,允。
傳于李晩秀曰,右副承〈旨〉入侍。
以水原府使趙心泰狀啓,各人等所植松雜木着根完固株數,區別開錄事,傳于李晩秀曰,前經歷李敬大等四人,效勞於植木,非不嘉尙,着根俱不滿十之一二,前經歷李敬大,折衝金樂咸,閑良朴首義等處,竝以價本,依今春植木諸人例,優數除給,其中出身呂文永,植數最少,着根最多,近以禁衛哨官,連在入直,人亦勤幹,更待解凍後,着根數爻之多寡,當別有處分,卿其知悉。亦令園官知之,解凍後眼同看審後,以着根數爻狀聞事,回諭。
洪義榮,以都摠府言啓曰,副摠管趙宗鉉,以漢城府左尹,本府坐起,晝仕出去之意,敢啓。傳曰,知道。
洪義榮,以義禁府言啓曰,開城府經歷金寅燮,令該府拿問嚴處事,傳旨,啓下矣。金寅燮時在任所云,依例發遣府羅將,拿來,何如?傳曰,允。
行副司直愼基慶疏曰,伏以臣人至下也,跡太疎耳。猥竊科第,濫通朝籍無足備數於淸朝任事之末,而分甘樗散,跧伏草莽,只與田翁野老,共樂耕鑿,春鳥秋虫,同其歌詠,生於太平,老於太平,以齒則七十有一歲也,出身則四十有七年也。與世齟齬,擬作明時之棄物,絶意名利,自甘委巷之逸民,惟期麥丘之終老,只效華封之祝聖,迺於昨春,夢想之外,猥蒙甄錄之恩,收之於廢蟄之中,加之於官冕之列,尺五筵席,敎諭諄懇,無異慈父之於愛子,非徒噓枯吹生,眞是起骨加肉,闔族感泣,粉碎難酬,園幸優老之典,邦慶錫民之恩,鬂玉腰金,荐被不世之澤,十行絲綸,逈出格外,亞尹除旨,忽及鄕廬,鄰里與榮,頂踵皆造,顧臣望八衰朽之年,何以得此於君父也?驚惶感激,益不知措躬之所也。第臣朝暮之人,如日下山塵刹之報,無地可效,耿耿寸忱,惟隕結是期,而若於一縷未泯之前,得陳蒭蕘之說,或一事有槪,一民被澤,則臣雖卽日退塡丘壑,與有榮焉。故嘗於漆室之中,不無憂愛之忱,凡於國計民憂,竊有耳聞目覩者,不顧出位之嫌,敢效進言之悃,惟聖明,不以老耄而廢言,留神垂察焉。恭惟我聖上,孝思攸格,吉地斯卜,移奉新園,丙枕始安,神祗效靈休祥滋至,八域頌祝,萬祀攸期,以聖孝霜露之感,春秋展謁之禮,在所當行,則園行定例,舟橋爲第一事也。永久無弊於民國者,莫如嶺南漕船,而乃以江民私船完定云,此則廟堂猶未洞悉私船利害,大關民國故也。我聖上平日愛民之德意,每慮一毫有妨於民,各處幸行,專用度支給價使役,不煩民力,故京外士庶,欣瞻羽旄,擧切蹈舞,今於舟橋之議,臣竊有區區愚見,敢陳私船與漕船之便否,惟聖明垂察焉。大抵,江民私船,不過七十餘隻也。兩湖稅穀,專以私船載運,而穀多船少,至於初運再運,或至三運,故每於臘晦正初,治船下去,二月間到泊於各邑,待其畢捧,三月裝載,四月間到泊於京江,此爲初運也。上納後,旋卽下去,又爲裝載,而七八月間,到泊於京江,此爲再運也。公稅畢納後,散之各處,柴炭魚鹽之貿來,大小民人之船卜商賈,興販之雜物,必於江氷未合之前運致然後,都民賴以生活,則私船之爲利於民國者,可謂博矣。今若以私船造舟橋,則正二月留待京江,及至回鑾後,撤舟橋備什物,始乃離發,則其勢必至於三月,而四五月間,始得裝載,七八月間,當爲上納,然則稅穀再運,必犯九十月矣。莫重公稅,尙有愆期之患,則都民之私穀與魚柴等屬,末由運致,都下生民之契活,可謂罔涯,江上船業之人民,失利過半,況湖西初無海倉,捧稅露置,雖云蓋覆,若不趁載,則經夏霖霾之餘,腐傷耗縮,勢所必至,朝家若知私船之弊,至於此極,則初何必擬議於舟橋乎?至於嶺南漕船六十隻,一番運稅後,歸泊於海曲,來春運稅之前,閑繫無用,今若移屬江民,使之運稅,又當舟橋,則可以跨江成橋,萬全無弊,而七百沙格,亦爲役軍,則不煩他民,而事半功倍,且其綳索江板,各船皆具粧成舟橋,易如反掌,而漕運經費,視嶺南又減十二,以臣愚見,錄成條件,作爲冊子,若使廟堂,取以考覽,則私船漕船之利害便否,可以瞭然矣。特令廟堂,商確講定焉。水原一府,卽畿甸三輔,而八千軍兵之所措置者也。況今新治,處於三道要衝之地,而土地瘠薄,田畓尠少,生民契活,不如舊治,此則自朝家別船顧護然後,可以奠居,惟我聖上,亦已洞燭於民情,旣給十年之復,又賜二石之牟,遷者如歸,役者忌勞,顧今民居,殆近千戶,則可謂殷盛,而第其將校吏隷,不農不商,生理孔艱,供役官門,無暇産業,將至於飢不食寒不衣,則勢必流散而後已,若欲懷保,永久安頓,則亦依松都之例,將校吏卒,優給料布,俾厚食源,則可謂支保之道,若自朝家,別般區劃,以錢以米,付於本府,使之殖利,以爲朔料之資,則此實奠居之長策也。至於軍兵,雖云八千,無論馬步,富實者行賂苟免,只以貧殘無依者,苟然充額,不但器械服色之不成貌樣,甚至於貰馬而臨操逢點,雇丐而塡額副急,此等軍兵,其何以緩急可恃乎?今宜嚴飭本官,軍兵老弱病殘者,一倂沙汰,必以富實壯丁者,以充其代,馬軍則必立戰馬,步軍則,備以銃刀,以爲陰雨之戒宜矣。雖以壬丙之難言之,秋義使之倡義樹勳,光敎山之殲胡立功,此皆本府往蹟之卓異,而敵人之所震讋者也。遺躅未沫,至今稱道,亦宜別加褒奬之典,以爲聳勸士民之道焉。且新邑,卽京師屛翰之地,而四面受敵之處,則此宜築城,以爲重門擊柝之備,而必欲石築,則雖閱去屢年,難以告功,古人云築城之法,石不如甓,甓不如土,顧玆新治,地皆沙土,今若依古版築之制,廣其址臺,堅其搗築,一版二版,至於成堵然後,以莎覆之,則沙土成石,鐵錐難入,其完固勝於石城,若雜以石灰三物交築,則成石最易,其固尤倍,亦令廟堂,商確講磨焉。果川以如斗小邑,處於孔道,星使絡繹,徵發旁午,而本官則邑況冷薄,無以支堪於供億,吏隷則救死不贍,猶且奔走於服役,情勢極爲矜惻,而況今園幸直路,亦由此邑,責應凡節,比前尤別,故前前縣監臣尹行任,爲慮吏輩難支之狀,特給稅外,權復四十結,俾爲一分資生之道矣。及其遞歸後,遷就至今,終未施行,此宜另飭,一依前令尹之劃給,使貧殘吏輩,賴以支保焉。東北民人,多以魚商爲業,遠賣京廛,以資其生,則生理可謂艱矣。近自朝家,特軫東村新接之民,安保之道俾作東北魚商旅客主人,每駄捧其煙稅,以爲資生之地,自廟堂成給節目使之遵行,則其惠可謂大矣,而猶爲不足,不有朝令,作黨留待於樓院及興仁·惠化之門,凡魚商之自東北來者,一竝驅入於渠家,勒定廉價,魚商輩落本甚多,不欲斥賣,彼此相持,多日留滯,以致生魚之腐爛,故畢竟不得已受其廉價而歸,此於東北魚商,爲害孔酷,故魚商輩,呈于本道監營及繡衣,至於文移京兆,俾之痛禁,而店人輩猶肆舊習,爲弊愈甚,故魚商等,冒死擊錚,則秋曹以道臣與繡衣,革罷都庫,勿復勒侵之意,文移京兆,則店人輩榷利操縱之弊,果是實狀,稅錢依式準收,物種任其行賣,一遵定式,毋敢違越之意,自京兆嚴飭禁斷事,覆啓允下,自京兆奉承傳,成節目嚴禁,我聖上恤遠人戢奸猾之德意,至矣盡矣,而店人輩不悛惡習,前後節目,竝爲劫奪,勒侵魚商,往而益甚,故以魚爲業者,日漸稀罕,此不但東北窮民之生業,而都下饌物,從以踊貴,此豈貿遷有無,行商通貨之意哉?宜令廟堂,推給節目,一依初定式,使魚商輩,計給每駄之煙稅後,任渠所向,通同和賣,則在店人爲惠不少,在魚商亦無失利之歎焉。挽近以來,人不食力,率多遊惰,京鄕閑雜之輩,坌集利竇,詞訟之日繁,詐僞之層生,職由乎此,年前革罷陳告之法,實出於卓越之聖敎,而到今時日稍久,其弊漸開,所謂四一之賞法,皆出於吏胥輩籠利之計,始於施賞之際,專爲憑公而營私,及其年久轉賣之後,反謂不合於施賞,而勒令還推,售其威脅之習,以爲侵漁索賂之階,以此推之,施賞推賞,俱爲民弊,今當率普同慶,大霈周洽之時,豈於一分妨民之政,不爲矯救之道哉?臣愚淺見,竊以爲自今以後,除非經費衙門,而至於閑漫各司,則田土有無,無甚緊關,所謂陳告之法,四一之賞,益加申嚴,而至於曾所給賞,年久轉賣,已作民田之物,則特以寧失之意,置之勿推,而未及施賞之類,竝屬令後,一切勿論,以杜日後擾民之弊,恐有補於防奸僞簡詞訟之政矣。北關明川之昨年水災,前古所無也。民戶之漂沒,田畓之沙覆,殆無餘地,此宜自朝家各別撫恤然後,可以保存,故曾因大臣筵奏,無論田稅與身布,竝限一年全數蕩減之意,行關慰諭,闔境民人之老少男女,莫不歡欣蹈舞,皆有少須臾無死之願,而邸吏與邑吏輩,乃敢爲操縱染指之計,稱以田稅布,則勿爲蕩減云,而誣告官長,刻期督捧,竝與漂沒之戶,而侵族及隣,故本邑不勝其怨,來訴廟堂,則其時大臣,聞而驚駭,卽以勿捧之意,行關本道而關會未下去之前,稅已畢捧,運至京中,至今留置於邸人家云。昔者漢之文帝,尙減天下田租之半,則顧此明川一邑之田稅,何足大關於經用,而始減旋捧,是豈令出不惟反之意哉?臣謂本邑田稅布,特依當初蕩減之令,亟令出結於本邑之人,使莫重朝令,見孚於遠地之民焉。量田,有國之大政也。公稅之盈縮,生民之苦樂,無不關係於田政,則此豈容易爲之者哉?大抵,我國之田畓,合爲一百三十九萬七千餘結零,而其中雜頉,爲四十九萬餘結,則所謂外邑隱結,皆在雜頉中矣。此若先爲改量,則許多漏結,可以査得,而今若勿論元結與雜頉,一竝改量,則其間幻弄,無所不至,小無益於國家,未知朝家何以善處,而迺者重臣,特爲筵奏,至令畿邑與三南,次第改量,而又因居昌事,有所下敎,臣未知殿下,或以居昌之善爲量田,而如是引諭耶?臣之先壠,在於本縣,自少往來,聲聞甚熟,故今於量田之後,尤有詳知者,若使列邑量田,皆如居昌,則初不如不爲之爲愈也。蓋其量田時,操縱之柄,專屬于奸吏猾校,分等高下,在其掌握,故吏校官屬之田畓,則古之一二等,降爲五六等,窮班殘民之田畓,則古之五六等,陞爲一二等,至於富民之土,則受賂低仰,故怨聲喧騰於一邑,播聞於四方,境內民人,皆以爲此量田,永久施行,則薄土高等,無以應稅,擧將流散云,其不善量田,可推而知矣。況且旣以改量,多得漏結,則事宜加錄於元結摠數,以爲少補經用之需,而不此之爲,乃反掩置,猶畏民言,各面賜以一結三十卜,名謂遊結,惠不爲德,怨反銘骨,不計有弊,惟願改量,臣則謂別遣廉探,博採民情,當此改量之初,必有懲一勵百之道然後,於列邑量田之政,大有益矣。關西淸北之今年海溢,前古所無,沿邊被災,無處不然,而未有甚於郭山·宣川·定州等邑也。田畓各穀,醎氣所侵,擧皆萎枯,未免凶荒,昨年大歉,僅得延活之餘,又此失稔,雖當秋成,全無所收,故民間遑遑,生路茫然之際,糴政極嚴,催科日急,竝與昨年停退條,而期於畢捧,故民間騷擾,荷擔思散,西來之人,莫不傳說,聞甚矜惻,臣意則舊還姑爲安徐事,及今行會於本道,布上德意,慰諭民人,使遠地窮民,賴以安接,無至流散,恐不容少緩也。臣於湖南靈光郡法聖之陞爲獨鎭一事,竊有憂歎者,蓋法聖處於靈光地方,而當初不過等閑邊將也。不足爲有無於關防,而今忽陞爲獨鎭,乃以靈光之陳良一大面,移屬於彼鎭,此無他,本鎭以本郡管下之故,吏卒沙格輩,厭其侵凌之弊,必欲分而二之,伊時鎭將,偏聽其言,有此變通者也。蓋陳良卽本郡之根本,而不可無者也,居民則八百餘戶也,軍摠則五百六十餘名也。本郡戰船之所藏泊也,四面倉庫之所創置也,進上物種之所産出也。此於靈光,若是緊重,而一自移屬以後,五百軍丁,移送於本郡,本郡軍丁,自來數多,尙患黃白,其何以充額?四面倉庫,不可置之於他境,勢將移建於他處,許多財力,無處辦出,二隻戰船,亦將移泊於本郡地方,而法聖前洋之外,無非淺港受風之地,此必堀浦通潮然後,可以依泊,而非但時月內難掘,將費許多民力,進上魚種,專靠於此面,而今屬他境,則無以責應,勢將分徵於本郡民戶,況且弘農一面,在於陳良之外,今將越陳良,而應役於本郡,則論以地界,亦甚乖舛,凡此四五弊端,莫非本郡民難支之端,故轉而之他者,項背相續,南來之人,莫不傳說,臣未知法聖,陞爲獨鎭,有何所益於朝家,而本郡土地無端割付於彼鎭,貽此一郡之大弊乎?此宜仍舊貫,以慰民望焉。義州楊下鎭之當罷不罷,至今仍循者,未知何故也。此鎭本以楊屯別將,爲本州將校交差之窠,而陞爲萬戶者,殆過七十餘年矣。古者屯下居民,累百餘戶,而一自陞鎭以後,困於誅求,稍稍流散,目今見在者,不過十戶,十戶鎭將,徒擁虛名,不成貌樣,故鎭民,以此鎭必罷之由,再次上言,令本道査啓,而只以倉嶺場移設鎭下,使之征稅補鎭,猶不革罷,然蓋於中年,自本州移此場於鎭下,而鎭民不過十戶,則許多商賈,無以住接,路且迃回,初不聚會,故旋卽中止,則移場救弊,初非可論,雖以關防言之,義州之麟山,龍川之彌串,皆在咫尺之間,則別設邊將,無關係,又以昨年備局關辭見之,場基移設,勢多難便,本地仍置,無關關防,今不可以無實之移場一事,姑爲彌縫,更致鎭民之呼冤云爾,則此鎭必罷,廟堂亦已洞悉,是宜罷去鎭號,依舊更置別將,招集民人,如前殷庶,衆心成城,此爲實邊之上策也。惟我聖上,睿智天縱,德性日茂,施措事爲,動合先聖,而尤以誠小民爲祈永之本,如傷之念,每勤於絲綸,若保之惠,遍洽於方域,仁心仁聞,至矣盡矣,而九重深邃,許多民隱,猶難盡徹,故鳴冤登聞之猥屑微瑣者,不勝紛紜,臣於平日,私竊憂歎,而疎逖之蹤,無由仰陳於黈纊之下矣。今於桑楡暮境,猥忝宰列,恩重丘山,報蔑絲毫,尤切悚恧,如負大何。顧臣未死之前,盡是報國之日也。不揆耄妄,略陳微見,倘一事見採,民受其惠,則是臣之幸也。伏願聖明,留神裁處焉。答曰,省疏具悉。舟橋司所用船隻事,容入不過三十七八隻,而欲於氷泮前往來,爲江民三運之暇隙也,雖不若常年之,前冬預繫海口早行,亦或爲一分除弊之方矣。今觀卿疏,請用嶺南漕船六十艘,便否果何如?卿之投進冊子,亦已看詳,竝付廟堂與舟橋董役諸臣,商確回啓。水原校吏軍兵城堞事,亦令廟堂稟處,附陳條件,亦令各爲稟處。果川權復結數,依前倅措劃爲之事,廟堂詳問該倅尹行任稟處。東北魚商弊瘼事,民隱猶不可泛看,況新店之所由,異於等閒設店,前此或慮因此店,有妨於生民日用之需,筵席申諭,不啻屢次,則有司不能操切,爲弊自如,此豈成說?付之廟堂,各別査正後,草記。土地四一賞事,大抵,陳告人之受此一分之賞,法意雖在於闢土重農,而近俗不古,積弊日滋,年前特罷陳告之法,永除四一之規,出於折奸息紛之意,頒令之後,今至多年,勿論宮庄營門屯,更不敢復售前習,卿言雖如此,到今若復前規,得無如何乎?至於推賞貽弊,若如卿言,則亦不可仍置,令廟堂嚴覈還推之,故從長決處後,草記。明川事,聞已訝之,纔有飭諭於道伯者,令廟堂詳査草記。居昌量田事,廟堂問于其時道伯回啓。法聖獨鎭事,卿或偏信一邊之說乎?勿論如此如彼,朝令豈可銷刻乎?楊下罷鎭事,亦付之廟堂,稟處。卿以耆老,陳此諸條,所見無隱之誠,殊可嘉也。
注書李海隣疏曰,伏以臣以地則單寒,以人則庸騃,以年淺學疎,百無寸長,從前假官,尙患不稱,而迺者拔之於群彦林立之中,廁之於淸朝簪筆之列,顧其職則侍從也,語其責則記注也。尙何彷彿於蒙陋如臣,而仰辱淸簡,至此之極歟?臣聞命踧踖,罔知攸措,祗緣怵畏義分,始未免黽勉承膺,而日前做錯,昏謬益著,滿心惶悸,歷日靡定,不意除旨又降,召牌儼臨,臣於怵惕惝怳,尤莫省其自措之地也。此際臣之父敏采,方爲左承旨矣。堂郞之間,自有應避,玆敢隨詣闕外,冒入短章,仰瀆崇嚴。伏乞聖慈,俯垂鑑諒,特許遞改臣職,以存公格,仍治臣瀆擾之罪,以肅朝綱,千萬幸甚。省疏具悉。疏辭,下該曹稟處。
庚戌十月二十一日辰時,上御誠正閣。輪對官·抄啓文臣應製入侍時,行都承旨柳戇,右副承旨洪義榮,假注書鄭尙愚,記事官洪樂游·徐有聞,社稷令鄭在寬,禁府都事趙亨逵,司饔直長李憲圭,典簿徐季修,漢城庶尹兪漢紀,典牲奉事張僴,奉常正魚鍚齡,敦寧主簿徐弘輔,軍資主簿金成九,禮曹正郞崔命麟,校書副正字李漢喬,戶曹正郞徐琢修,內資奉事李洛秀,司錄鄭彦仁,司圃別提成周悳,尙瑞直長鄭東簡,以次進伏訖。上命讀公事,書判付訖。上曰,輪對官進前,各奏職姓名,可也。在寬等以次進前。各奏職姓名及職掌訖。上曰,如有所懷,各陳,可也。在寬等曰,無所懷矣。至命麟,進前奏曰,前判書臣鄭昌順,爲本曹堂上時,有所筵稟而得請者矣。本曹異於他司,而淸寒太甚,故以淸道郡雲門山空閒處,劃屬本曹,許民耕墾,仍爲收稅補用之意,至出擧條,昨年冬,自本曹圖其山量其土以來,而因循荏苒,尙未歸屬,藉令有益於本曹,如有一毫民弊,則亦不害中撤,而臣待罪本曹頗久,詳探民情,則擧皆願耕,惟恐不成云。且成命之下,一向仍置,事體,如何?臣意則更卽行會,俾無有始無終之歎,恐合事宜,故敢達矣。上曰,令戶曹稟處,可也。出擧條上曰,輪對官先退,可也。在寬等以次退出。命書榻敎曰,左副承旨入侍。賤臣承命出傳,左副承旨李晩秀進伏訖。上曰,課試入侍。賤臣承命出傳,試官檢校提學吳載純,原任直提學李秉模進伏訖。載純曰,抄啓文臣課講時,連三次居不者禁推,連四次居不以上稟旨,別樣論罰事,載在事目矣。今番課講,抄啓文臣尹寅基·金羲淳,連三次居不,依定式禁推,沈能迪·金履喬,連四次居不,朴崙壽連六次居不,以何律勘處乎?敢此,仰達矣。上曰,依爲之。連四次以上,先罷後拿,可也。出擧條命晩秀書表題,使新選抄啓文臣製進。上曰,今日則日寒如此,出送司謁房,使之製進,當親考以下,試官則先退,可也。載純等先退。戇曰,同罪未敍人隨卽提稟事,曾有定式矣。大司諫尹行元,前司諫李殷模,旣已蒙敍除職,而前司諫鄭萬始,前獻納尹羽烈,前持平宋俊載·尹悌東,前正言朴吉源,俱是同罪之人,故敢此,仰達矣。上曰,竝敍用,可也。出擧條仍命退,承史以次退出。
庚戌十月二十一日巳時,上御誠正閣。來待諸臣入侍時,右承旨曺允大,假注書鄭尙愚,記事官洪樂游·徐有聞,副司直徐瀅修·李家煥,副司果李義駿,以次進伏訖。上命讀公事,書判付訖。上曰,冊子何間當了畢耶?瀅修曰,尙未釐正,而日字已迫,可悶矣。上曰,初卷已釐正乎?義駿曰,今日間似了畢矣。上曰,箕子事蹟,我朝之人,無以詳知,且無考訂之冊,井田考之,善成未可必矣。仍敎義駿曰,爾本博洽,與諸臣相議,善成冊子,好矣。義駿曰,箕子井田,韓百謙則以田字爲是,徐命膺則以井字爲是,若以井字添入,則韓百謙似不得爲主人矣。上曰,然矣。上曰,凡例卽開卷第一義,而昨日取覽,則不得瞭然,更加商確釐正,而日字已迫,從速了畢,可也。仍命退,諸臣以次退出。
庚戌十月二十一日午時,上御重熙堂。右副承旨入侍時,右副承旨洪義榮,假注書鄭尙愚,記事官洪樂游·徐有聞,以次進伏訖。上命書傳敎曰,今番植木種松,爲四十五萬餘株,幾皆帶土移種云,擧皆着根,蓊蔚之效,不出來春,可以見矣。然園幸在歲後,當親審,與春初效勞諸邑倅,及今番諸邑倅·園官·地方官·差員等,區別勤慢,當有下敎,以此傳敎及邑倅·差員·京校等姓名,書付齋室,待行幸時稟奏事,令園官·地方官知悉。此意卽爲下諭于該府使,其中水原廛民之自願植木,至近萬株,邑中士民自願植木,春初雖有朝禁,至於廛民,以新接草創,有此效力,所以相當酬勞之方,詳探事情,令廟堂論理草記事,左相知悉。又命書傳敎曰,昨筵以禿城餉耗加分事,尙不知委,問於摠帥矣。所對不分明,設如其言,往復之際,以致遲滯,命下已至多日,其間優可以十百番往復,莫重守護之地,事面,何如,則擧行之如是稽忽,極爲未安,摠戎使李邦一,從重推考,禿城留庫屯餉米太中,各千包卽許加分,此是來秋取耗者,先以府儲米太,準量劃給,以爲麥秋前接濟之地事,下諭于水原府使。又命書傳敎曰,今番植木邑倅·京校等,親審後當有下敎,此外補土·被莎·鋪磚等諸役,力役之費,自已措劃,而工役易就,不日告完,園官·地方官誠勤之效,極爲嘉尙,使役本邑校吏,分等後錄狀聞,本府軍兵,自本道巡營施賞後,形止,令該府使一體狀聞,各邑校吏之來董役處者,令各該邑,依今春例分等施賞,形止狀聞事,竝令廟堂,行會該道臣及該府使處,因此思之,果川新作路治道之役,役鉅功煩,況値冬節,言念果民,荷擔負戴之勞,豈可一日弛于心乎?其所息肩除弊之方,詳問周諮,論理草記事,令備郞傳于大臣。又命書傳敎曰,詞訟劇任,職務相妨,判尹許遞,亞尹中年老人,亦爲許遞。仍命退,承史以次退出。
上在昌德宮。停常參·經筵。
自午時至申時,日暈。
洪義榮啓曰,大司憲洪檢未肅拜,執義林道浩,持平柳師模牌不進傳旨未下,掌令宋景煥在外,申光祜,持平李東植呈辭,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,使臣入侍。
傳于柳戇曰,承旨前望單子入之,待下批牌招察任。
承旨前望單子入之,李祖承落點。
傳于李敏采曰,左承旨入侍。
以抄啓文臣尹寅基·金羲淳禁推傳旨,傳于李敏采曰,分揀。
以原春監司尹師國啓本,金化等邑,老人有頉及添入者開坐事,傳于洪義榮曰,口傳下批。
兵曹口傳政事,行司直單吳載純,以鄭興僑爲僉知。
傳于李晩秀曰,坐直承旨入侍。
李晩秀,以弘文館言啓曰,校理李普天,自鄕上來云,與新除授修撰李錫夏,竝卽牌招,何如?傳曰,允。
庚戌十月二十二日辰時,上御重熙堂。正副使入侍時,左副承旨李晩秀,假注書鄭尙愚,記事官洪樂游·徐有聞,正使黃仁點,副使徐浩修,以次進伏訖。上曰,卿等萬里穩旋,所奏請之事,如意順成,萬幸矣。仁點等曰,皇天祖宗,眷顧垂騭,聖嗣誕降,神人有托,我東方,億萬年,無疆之休,自今伊始,臣等渡江到柵外。伏聞喜報,非但臣等一行之歡忭蹈舞,彼人等,亦莫不來賀矣。浩修曰,臣等到鳳凰山下,伏聞邦慶喜報,一行齊會,歡聲如雷,頃刻間傳播於柵內,城將章京輩,紛紛致賀於臣等,秉彝之所同,可見無此疆爾界,而光華所曁,忭頌尤倍矣。上曰,皇帝之引見卿等,爲幾次乎?仁點曰,進前則三次,而其外引見,則殆乎無日無之矣。上曰,五龍亭乘舟時座次,與皇帝相近乎?仁點曰,皇帝坐上層,臣等坐下層,而有時同坐矣。上曰,設宴引接時,皇帝果親斟法醞以賜乎?仁點曰,以玉盃親賜,而至謂以萬壽盃,傳國王之意也。臣等跪受之際,御手相接,彼中侍衛之臣,皆動色相謂曰,此實曠古所無之特恩矣。上曰,卿等到熱河後,奏請咨文,卽爲旨下耶?仁點曰,臣等辭陛時,旣伏承導達福字頒降後,感祝之意於皇帝,故七月十六日宴筵時,先搆數行文字,袖傳于禮部侍郞鐵保,俾以書意,導達於皇帝,則答以當乘隙圖之云,而其卽爲奏達,猶未可必,適有召旨,故臣等相議後,叩頭以奏曰,歲首頒降福字宸翰,卽千古異數,臣等感祝銘鏤,顒俟吉慶,果於六月十八日,有小邦莫大之慶矣。皇帝聞言,喜動顔色。笑而答曰,然乎?是誠大喜的事,是誠大喜的事,不啻屢次下旨,仍令臣等,就宴班後,軍機大臣和珅,自御前出來,奉萬壽表文,及奏請咨文,進御前移時出來,示表咨文于安南國王曰,字劃整齊,紙品精潔,朝鮮事大之節,敬謹如此,可作他國之師法,仍傳表咨于鐵保曰,此表咨,已經御覽,此外循常表咨,自行在禮部收聚,送于留京禮部,可也。表咨之已經御覽,則因此知之,而旨下與否,未能探得,故十七日宴罷後,臣等往見鐵保,語到昨日表咨,先爲御覽之由。則答曰,昨日使臣等召對後,管理禮部軍機大臣王杰奏曰,朝鮮所進萬壽表文以外,又有別咨文一度矣。皇帝卽命取進御覽後,下旨曰,國王情懇如此,不可不允兪,今則貴國所奏請,已得旨矣。臣等又問曰,然則貴部回咨,何至今不來乎?答曰,文書成貼,則當於還京後,使臣等臨發時成送,舊例皆然矣。臣等聞鐵保所傳然後,始知奏請咨文,趁卽旨下,而禮部回咨,則果於九月初二日,始爲出給矣。上曰,卿等出疆,而登壽筵,復命而賀吉慶,可謂好八字矣。上曰,皇帝筋力容貌,比之年前,何如?仁點曰,容貌則稍衰,而尙如六十餘歲人,筋力則耳目聰明,步履便捷矣。浩修曰,在熱河,再次召見臣等時,酬酢頗長,通官啓文之傳,語甚生疎,皇帝頗爲之沓沓。問臣等曰,爾國有有滿洲話者乎?蓋欲召試傳語也。臣等所帶去者,卽淸譯李惠迪,而生疎又甚於啓文,故不得已以不爲來待於闕外奏之,此後則淸學譯官,另加勸課,每行抄選數人,帶去,似好矣。上曰,淸譯之爲目下實用,有勝於漢學,而勸課之道,反不如漢學,卿等出擧條申飭該院,可也。上曰,冬至使行,何日當渡江云耶?仁點曰,初七八日間,似渡江矣。命退,諸臣以次退出。
庚戌十月二十,二日午時,上御誠正閣。左議政入侍時,行左承旨李祖承,假注書鄭尙愚,記事官洪樂游·徐有聞,左議政蔡濟恭,以次進伏訖。濟恭曰,聖體,若何?上曰一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,使行回還便,有加賞賜,玉如意一,犀文硯一,珠圓玉潤筆一匣,雲中鶴筆一匣,墨二匣,而其中玉如意,犀硯,有御詩與銘,卿須見之。濟恭奉而讀之,詩曰,曰雨曰暘,總時若,如山如阜,齊高旻銘曰,琴古之産兮,星文徹端,異種足珍兮,辟塵辟寒,他山可磨兮,如甁斯受,聊以寓意兮,取諸德壽。上曰,皇帝爲偏邦,祈豐祈壽如此矣。濟恭曰,如此禮遇,史牒未見矣。上曰,我國使臣,不知而來,狀本中無此語,故咨文中不得稱謝,而旣有加賞,又有御製,則謝表當改撰添入矣。濟恭曰,然矣。上曰,聞使臣之言,則皇帝召見時,稱賀我國大慶曰,大喜大喜,以玉盃斟法醞親賜,而使臣跪受之際,御手相接,至謂以萬壽盃傳,于國王之意云矣。濟恭曰,此實曠絶之恩禮矣。上曰,彼人書冊中,我國三學士立節事,書以三月甲辰,某等不屈,以正倡義袒明之罪云云。至於羅德憲事,皆謄諸書冊,無所忌諱云,如是而我國之人,或曰三學士不死云,豈不可笑乎?濟恭曰,中原人規模,本自闊大故然矣,而大抵,康熙,天下之聖主·皇帝,天下之英雄矣。上曰,冬至使行,來初七八,當渡江入去云。表咨文改撰以送,足可及之矣。濟恭曰,然矣。命書榻敎曰,左副承旨入侍。賤臣承命出傳,左副承旨李晩秀進伏訖。命晩秀書傳敎曰,賀使回還狀本,不爲擧論,故未及聞之,今始見之,加賞物件中玉如意,有御詩,曰雨曰暘,總時若,如山如阜,齊高旻,十四字書下者,又有硯銘御製,在我國宜有申謝之擧,原謝表雖已封發,句語不可不添入,大臣入侍稟處事,傳諭,表咨添句入送,則更遣齎表官付使行,此意卽令廟堂行會,謝恩使處,亦令知悉。仍命退,諸臣以次退出。
上在昌德宮。停常參·經筵。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義榮啓曰,大司憲洪檢未肅拜,執義林道浩,持平柳師模傳旨未下,掌令宋景煥在外,申光祜,持平李東植呈辭,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
柳戇啓曰,新除授判尹李致中,除拜後過三日不爲出肅,依定式推考警責,仍卽牌招察任,何如?傳曰,允。
傳于李祖承曰,左承旨入侍。
傳于李敏采曰,右副承旨入侍。
洪義榮啓曰,事變假注書李允行,身病猝重,勢難察任,今姑改差,何如?傳曰,允。
傳于李晩秀曰,左副承旨入侍。
以原春監司尹師國啓本,鐵原等邑應資老人中有頉,及添入之類開坐事,傳于李敏采曰,口傳下批。
以原春監司尹師國狀啓,蔚珍前縣令李東榮,戊戌·癸卯兩年未捧穀,以已捧磨勘,其罪狀,令攸司稟處,原穀刻期準捧事,傳于李晩秀曰,最久條蕩減,旣有朝令,則此穀自在應除中,今以循例準捧爲言可乎?道臣事,甚爲未妥,至於癸卯條略干石之混入,何足較挈?原穀蕩減事,回諭。
以全羅監司尹蓍東啓本,罪人千世挺,康津縣到配事,傳于李祖承曰,赦令纔過,還送本道,令道伯各別懲治事,分付。
以假注書望筒,傳于李晩秀曰,前注書金履載仍察。
以執義林道浩,持平柳師模,司諫柳雲羽,正言張至冕牌不進罷職傳旨,傳于洪義榮曰,只推。
以校理李普天,修撰李錫夏牌不進罷職傳旨,傳于李晩秀曰,只推。
李晩秀,以弘文館言啓曰,校理李普天,修撰李鍚夏,旣有只推之命,竝卽牌招察任,何如?傳曰,允。
柳戇,以吏曹言啓曰,因順天幼學趙亨溥,上言回啓,問于大臣草記批旨內,本曹若未詳其事實,詳問,追後指一草記事,命下矣。廣求當時事蹟,細加考閱,則故統制使趙爾重,作故於壬寅之前,而及當誣獄之起,其子洽,被拿受刑,而其父爾重,曾任平兵時事,發於鞫招,因臺啓追奪官爵矣。及至乙巳,誣獄冤死諸人伸雪之時,爾重亦得復官,其後諸臣,皆蒙貤贈之恩,而爾重則獨漏者,蓋以諸臣則實有死事之忠,而爾重則初無被禍之事,故伸雪之典,止於復官,而褒恤之恩,不竝諸臣者,當時處分,似出區別之意,到今年久之後,其孫混稱辛壬死事,更請爵諡,而從古追奪之人,昭雪復官,乃是恩典,更加易名,未聞已例,況視死事之人,宜有差等,恩諡體重,恐未可輕議,至於趙洽,則當初被逮,雖因誣獄,末乃獄中告變,延禍諸人,因此得以免死發配,畢竟物故於配所,則初無冤死之事,亦無可奬之節,褒贈一事,尤無可論,竝置之,何如?傳曰,允。
吏曹啓目粘連是白有,亦觀此承政院注書李海隣上疏,則以爲臣父敏采,方爲右承旨矣。堂郞之間,自當應避,特許遞改亦爲白有臥乎所,相避之法,在下當遞,注書李海隣,依例改差,何如?啓依允。
禁府啓目,抄啓文臣沈能迪·金履喬·朴崙壽等,原情云云。金履喬·朴崙壽等段,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處爲白乎旀,沈能迪段,傳旨內辭緣,泛稱遲晩,刑推得情,何如?判付啓,朴崙壽段,聞有親病,卽爲放送爲旀,沈能迪·金履喬等段,向以不勤誦讀,或滯囚多日,或降職許久,若有一分嚴畏之心,伊後初行之課講,又如是屢次居不乎?如許不率敎之習,豈非所謂難化者流乎?議處與照律,非朝家更煩辭敎者,卿等以此知悉爲良如敎。
庚戌十月二十三日辰時,上御重熙堂。右副承旨入侍時,右副承旨洪義榮,假注書鄭尙愚,記事官洪樂游·徐有聞,以次進伏訖。上曰,咨文幾許書之云耶?義榮曰,未及聞之矣。上曰,封褁明日當爲之,咨文今日精寫待令事,承旨出去,分付,可也。仍命退,承史以次退出。
上在昌德宮。停常參·經筵。
鄭益祚啓曰,大司憲洪檢,執義林道浩,掌令申光祜,持平李東植·柳師模牌招啓辭未下,掌令宋景煥在外,監察茶時之意,敢啓。傳曰,知道。
傳于李晩秀曰,左副承旨入侍。
以校理李普天,修撰李錫夏牌不進罷職傳旨,傳于鄭益祚曰,只推。
李允行改差,代以李鼎牧爲事變假注書。
洪義榮,以備邊司言啓曰,今此添入句語表咨文追付時,齎表官當爲定送,依已例,使訓鍊正,馳傳使行之意,分付,何如?傳曰,允。齎表官之連爲下去,廚傳之弊,亦不可不念,檢書官朴齊家,以使行隨往事,今日發程,仍以軍器正,淸銜齎送事,分付,可也。
庚戌十月二十四日辰時,上御重熙堂。左副承旨入侍時,左副承旨李晩秀,假注書鄭尙愚,記事官洪樂游·徐有聞,以次進伏訖。上命讀公事,書判付訖。命書榻敎曰,右副承旨入侍。賤臣承命出傳,右副承旨洪義榮進伏訖。上曰,封褁今日當爲之,物種各別申飭備待,可也。仍命退,承史以次退出。
庚戌十月二十四日申時,上御重熙堂。左副承旨入侍時,左副承旨李晩秀,假注書鄭尙愚,記事官洪樂游·徐有聞,一提學鄭民始,待敎沈象奎,以次進伏訖。上取覽咨文訖。命晩秀曰,咨文出送于政院,使之封褁,可也。命象奎曰,奏文與物目單子,詳細謄于日省錄,可也。仍命退,諸臣以次退出。
上在昌德宮。停常參·經筵。
鄭益祚啓曰,大司憲洪檢,執義林道浩,掌令申光祜,持平李東植·柳師模牌招啓辭未下,掌令宋景煥在外,監察茶時之意,敢啓。傳曰,知道。
李晩秀啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李晩秀曰,左承旨入侍。
李鼎牧在外,代以洪秀晩爲事變假注書。
洪秀晩有頉,代以南惠寬爲事變假注書。
南惠寬在外,代以尹行直爲事變假注書。
傳于柳戇曰,政官牌招開政。
吏批,有政。判書洪良浩,參判閔鍾顯進,參議未差,行都承旨柳戇進。以徐郁修爲承旨,李義鳳爲副修撰,金夢華爲右尹,金熙成爲宗簿主簿,崔吉憲爲長水縣監,李海隣爲注書。
兵批,判書金文淳進,參判洪文泳,參議金履正病,參知柳文養入直進,右承旨李敏采進。以李義行爲副摠管,金就明爲五衛將,李宜弘爲守門將,副護軍曺允德,副司直崔夢嵒·洪義榮竝單付。
傳于鄭益祚曰,摠戎使推考。
傳于鄭益祚曰,使京廳酬勞,則鄕千摠云云何也?摠戎使從重推考。
傳于鄭益祚曰,摠戎使越俸一等。
慶尙監司狀啓,薦新生靑魚,限內不得封進惶恐待罪事,傳于李晩秀曰,勿待罪事,回諭。
庚戌十月二十五日巳時,上御重熙堂。左承旨入侍時,行左承旨李祖承,假注書鄭尙愚,記事官洪樂游·徐有聞,以次進伏訖。上命書傳敎曰,大臣欲往果川云,右副承旨許遞。上曰,一提學·左副承旨入侍。賤臣承命出傳,一提學鄭民始,左副承旨李晩秀進伏訖。民始曰,向來兩魚所復戶米變通時,以葦魚所所納通津米,移給蘇魚所,其代則以惠廳江倉米給代矣。今聞如是去來之際,不無弊端,若以通津米,仍給葦魚所,而蘇魚所則以米代錢出給,則兩所皆當無弊云。在魚所可以除弊,在公費別無所損,依此擧行之意,知委惠廳,何如?上曰,依爲之。出擧條仍命退,諸臣以次退出。
庚戌十月二十五日申時,上御重熙堂。兵曹判書入侍時,右承旨李敏采,假注書鄭尙愚,記事官洪樂游·徐有聞,兵曹判書金文淳,以次進伏訖。上敎文淳曰,久勤邊將事,將何以爲之乎?古群山則守令爲管下云,然否?文淳曰,未得詳知,而虞候若監操,則似無掣礙矣。上曰,萬戶一窠,渠輩亦當願之耶?文淳曰,然矣。上曰,遞付窠則終有所可矜,卿須商量從速草記,可也。上曰,單付追榮事,左相已出擧條矣。今則吏兵曹吏,將不得下去矣。文淳曰,臣更聞則敎旨所寫紙地,非渠輩之措備,自各其追榮家上來云矣。上曰,當初予意,亦以下吏之下往爲弊,故敎旨都封,下送于監營,實出於此也。上曰,士族之區別,似難處矣。文淳曰,然矣。名雖士族,嶺南與關西有異,此則銓堂,勢當考其門閥,議其可否,區別之外,無他道,而旣有大臣擧條,不必更出擧條單付時,草記爲之,似好矣。上曰,然矣。仍命退,諸臣以次退出。
上在昌德宮。停常參·經筵。
藥房提調臣吳載純,副提調臣柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
鄭益祚啓曰,大司憲洪檢,執義林道浩,掌令申光祜,持平李東植·柳師模牌招啓辭未下,掌令宋景煥在外,監察茶時之意,敢啓。傳曰,知道。
傳于李敏采曰,書狀官入侍。
傳于李晩秀曰,禮房承旨入侍。
以承旨房望,傳于李祖承曰,仍。
以原春監司尹師國啓本,安峽等邑老人有頉,及添入者開坐事,傳于徐郁修曰,口傳下批。
傳于鄭益祚曰,日寒如此,時囚中沈能迪·金履喬外,竝先放送後,草記。
以李東榮囚單子,傳于徐郁修曰,以草記考律勘放。
尹行直有頉,代以朴鍾淳爲事變假注書。
柳戇啓曰,假注書鄭尙愚,身病猝重,勢難察任,今姑改差,何如?傳曰,允。
鄭尙愚改差,代以趙台榮爲假注書。
李晩秀,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐郁修,以禁衛營言啓曰,來十一月,當一番,前部左司屬黃海道五哨軍兵逢點實數六百五十二名,已爲點閱整齊,來十一月初一日,與內外各處入直將官軍兵等,依例替代後,舊軍放送之意,敢啓。傳曰,知道。
徐郁修,以禁衛營言啓曰,來辛亥正月,當二番,前部中司屬黃海道五哨軍兵,來十二月二十五日,京中逢點,依例準二朔立番之意,本道監兵使處,預爲知委,何如?傳曰,允。
徐郁修,以御營廳言啓曰,本廳來十一月十二月,兩朔應立前部後司屬慶尙右道五哨軍兵六百五十二名,已爲逢點整齊矣。十一月初一日,與右司軍兵,替代立番後,舊軍放送之意,敢啓。傳曰,知道。
徐郁修,以御營廳言啓曰,本廳來辛亥正月二月,兩朔應立左部前司屬慶尙右道五哨軍兵,庚戌十二月二十五日,京中逢點,來正月初一日,與前部後司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
庚戌十月二十六日巳時,上御誠正閣。書狀官入侍時,同副承旨鄭益祚,假注書鄭尙愚,記事官洪樂游·徐有聞,書狀官李百亨,以次進伏訖。上命書榻敎曰,右承旨入侍。賤臣承命出傳,右承旨李敏采進伏訖。上敎百亨曰,遠路來往,而顔貌猶勝矣。百亨曰,入柵時,聞國有大慶,上下相賀,歡忭度日,故行路雖間關,而頓忘原隰之勞矣。上曰,皇帝之引見幾次乎?百亨曰,進前則三次,而其外引見,無日無之矣。上曰,以玉盃斟法醞,賜正副使時,爾亦見之否?百亨曰,臣則在中階耳。上曰,路經蒙古云,其人物,與滿人,何如?百亨曰,大體與彼人一般,而家舍無異上直幕,多有露宿者而無頉,其堅强猶勝於滿人矣。上曰,紋緞果不出來耶?百亨曰,禁條紋緞則無一出來耳。上曰,後市撤罷,物情,何如?百亨曰,灣府多有應下,專以後市聊賴,彼人亦有所賣買,故自有利益之事矣,今則皆失此云矣。上曰,到今復設,亦有銷刻之嫌矣。百亨曰,聖敎誠然矣。仍命退,諸臣以次退出。
庚戌十月二十六日午時,上御重熙堂。禮房承旨入侍時,右副承旨李晩秀,假注書鄭尙愚,記事官洪樂游·徐有聞,以次進伏訖。上命晩秀,書故奉朝賀趙暾致祭祭文訖。上曰,新選抄啓文臣,皆已來待乎?晩秀曰,尹行直一人外,皆齊會云矣。上曰,尹行直,何故不入來云耶?晩秀曰,聞有拘忌云矣。上命書文章洞天記題訖。敎晩秀曰,抄啓文臣,皆令來待閤外,筵退後,宣示此題,依頃日例,使之分坐製進,可也。上曰,書狀聞見錄見之乎?晩秀曰,俄者暫見,而似草率矣。臣於槐院考見,則書狀聞見錄,古則皆以渡灣後日記書呈矣。上曰,此聞見錄,還爲出給,使之遵古例修整以入,此後書狀聞見錄,依此爲之事,分付,可也。上曰,承旨今日自外仕進乎?晩秀曰,然矣。上曰,今曉聞有紅光云,或見之否?晩秀曰,臣於仕進時,果見瑞氣燭天,上下照耀,橫亘於禁林近處,初疑火光,諦視則乃是瑞氣,而幾至天明?尙有餘光,非獨臣一人見之而已。仕進諸承宣及下隷,亦皆見而異之矣。上曰,予則未及見之,而聞初起於此堂庭畔松樹下,迤亘於星鳥門云矣。仍命退,承史以次退出。
庚戌十月二十六日未時,上御重熙堂。禮房承旨入侍時,右副承旨李晩秀,假注書鄭尙愚,記事官洪樂游·徐有聞,一提學鄭民始,以次進伏訖。民始曰,前檢校直閣尹行任,有仍任檢校之命,而方在罷散中,何以爲之乎?上曰,敍用,可也。出擧條命書榻敎曰,前承旨尹行任敍用。仍命退,諸臣以次退出。
上在昌德宮。停常參·經筵。
鄭益祚啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,來初一日,輪對日次矣,敢稟。傳曰,爲之。
鄭益祚啓曰,御營大將李漢豐,明日以本營習陣出去矣。兼帶右邊捕盜大將命召,及大將牌·傳令牌,何以爲之?敢稟。傳曰,仍佩往來。
以大司諫尹行元,司諫柳雲羽,正言張至冕,執義林道浩,掌令申光祜,持平李東植·柳師模,牌不進罷職傳旨,傳于李敏采曰,只推。
鄭益祚啓曰,大司憲洪檢,執義林道浩,掌令申光祜,持平李東植·柳師模牌不進,掌令宋景煥在外,監察茶時之意,敢啓。傳曰,知道。
傳于鄭益祚曰,宣傳官試講,今日爲之。
鄭益祚啓曰,禁府都事來言,時囚罪人李東榮,以草記考律勘放事,命下,而判義禁尹東暹,再度呈辭入啓,次堂例不得擧行云,何以爲之?敢稟。傳曰,令次堂擧行。
禮曹,來十一月初八日,行景慕宮冬享大祭親祭取稟單子奉敎,太廟冬享,欲爲親行,而陵謁在當日乙仍于,不得已命攝是如乎,宮享又豈可攝儀乎?當親行,以此知悉擧行爲良如敎。
鄭益祚,以兵曹言啓曰,同知中樞府事金慶龍,下鄕旣久,上來無期云,僉知中樞府事周命新,身病猝重,勢難供職,呈狀乞遞,西樞雖是閑局,不可一向虛帶,竝今姑改差,何如?傳曰,允。
鄭益祚,以弘文館言啓曰,校理李普天,修撰李鍚夏,旣有只推之命,與新除授副修撰李義鳳,一體牌招察任,何如?傳曰,允。
李敏采,以戶曹言啓曰,卽接廣興倉所報,則判府事兪彦鎬,自七月至十月,合四朔祿俸,終不領受,十一月朔祿牌,亦不出給云,何以爲之?敢啓。傳曰,更令倉官,輸送。
徐郁修,以義禁府言啓曰,日寒如此時,囚中沈能迪·金履喬外,竝先放送後,草記事,命下矣。時囚罪人李源亨·金寅燮等,竝卽放送之意,敢啓。傳曰,知道。
鄭益祚,以義禁府言啓曰,時囚罪人李東榮,以草記考律勘放事,命下矣。李東榮,原春監司尹師國狀啓內,還穀事體,何等重大,而蔚珍前縣令李東榮之不有朝令,以二百六十七石零穀之未捧者,謂以已捧,磨勘於會案,成出仍分文書者,究厥所犯,誠爲駭然。其罪狀,令攸司稟處,罪取考律文,則大典通編倉庫條有曰,反作守令,徒三年定配,又五年禁錮,推斷條有曰,犯私罪杖一百以上之罪,告身盡行追奪矣。李東榮告身盡行追奪,又五年禁錮,忠淸道淸安縣時化驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。如有功議,各減一等,定配則赦令纔過,收贖,可也。
上在昌德宮。停常參·經筵。
鄭益祚啓曰,大司憲洪檢,執義林道浩,掌令申光祜·宋景煥,持平李東植·柳師模牌招啓辭未下,監察茶時之意,敢啓。傳曰,知道。
徐郁修啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李晩秀曰,禮房承旨·同副承旨入侍。
傳于李祖承曰,左承旨入侍。
傳于李晩秀曰,左議政入侍。
柳戇啓曰,左議政蔡濟恭,戶曹判書鄭民始,兵曹判書金文淳,尙衣提調鄭昌順,依下敎來待矣。傳曰,入侍。
傳于徐郁修曰,左副承旨入侍。
以校理李普天,修撰李錫夏牌不進罷職傳旨,傳于李晩秀曰,只推。
以守禦使鄭昌順狀啓,馬兵試取事,傳于徐郁修曰,再明日爲之事,回諭。
以黃海監司李時秀狀啓,海溢民人之見漏於還布蕩減者,當納還穀,限折半停退事,傳于徐郁修曰,依狀請施行事,回諭。
有政。吏批,判書洪良浩,參判閔鍾顯,參議曺允大進,右承旨李敏采進。以李命植爲判義禁,金履中爲光陵令,孟至大·申耆·尹東晩·洪義榮爲分承旨,李謙煥·洪秉聖爲分兵曹參議,尹履相·尹弼秉爲分兵曹參知,尹悌東·鄭晩錫·南涑·宋俊載爲分兵曹佐郞,徐浩修·洪檍爲分內局提調,李義駿爲瑞山郡守,兼掌令李百亨,書狀官減下。
兵批,判書金文淳進,參判李度默,參議金履正病,參知趙雲紀入直進,左副承旨徐郁修進。以閔鍾顯·金光默·洪明浩·李度默爲分副摠管,尹壽民·南熙·鄭時采·許濈爲分都摠都事,康晉三爲僉知。
以徐有榘·鄭尙愚爲分假注書。
傳于李晩秀曰,戶兵換房。
禮曹來十一月初八日,行景慕宮冬享大祭親傳香,取稟。奉敎恭依。
李晩秀,以禮曹言啓曰,來十一月初六日,王大妃殿·中宮殿,詣毓祥宮時,陪從百官,參考前例,則各司一員,有〈司〉堂上,衙門堂郞各一員,宗親每品各二員,承旨史·官各二員磨鍊矣,今亦依此擧行,何如?傳曰,允。
李祖承,以兵曹言啓曰來十一月初五日,大駕詣毓祥宮齋宿,初六日冬享祭親行後,詣光化門外大次,王大妃殿詣毓祥宮時祗迎,還詣毓祥宮,禮畢後還宮時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十五哨,馬軍五哨,禁軍三番隨駕,禁·御兩營,留陣,可也。
李祖承,以兵曹言啓曰,來十一月初六日,大駕自毓祥宮由神武門,詣光化門外大次時,神武門石築處,令繕工監,姑爲撤毁,紅箭門豎立,而還宮後改築之意,分付,何如?傳曰,允。今番則紅箭門除之事,分付戶曹,可也。
李祖承,以兵曹言啓曰,來十一月初六日,王大妃殿詣毓祥宮行禮時,侍衛軍兵,當爲磨鍊,而取考前例,則前後廂,以訓鍊都監軍兵四百名擧行矣。今亦依此磨鍊乎?敢稟。傳曰,依例爲之,可也。
李祖承以兵曹言啓曰,來十一月初六日,中宮殿詣毓祥宮行禮時,侍衛軍兵,當爲磨鍊,而取考前例,則前後廂,以訓鍊都監軍兵四百名擧行矣。今亦依此磨鍊乎?敢稟。傳曰,依例爲之,可也。
鄭益祚,以義禁府言啓曰,李東榮照律草記批旨內,如有功議,各減一等,定配則赦令纔過,收贖可也事,命下矣。李東榮無功議云,告身盡行追奪,又五年禁錮,而徒三年定配,收贖之意,敢啓。傳曰,知道。
庚戌十月二十八日辰時,上御誠正閣。禮房承旨入侍,同副承旨同爲入侍時,右副承旨李晩秀,同副承旨鄭益祚,假注書金履載,記事官洪樂游·徐有聞,以次進伏訖。上曰,都承旨入侍。出榻敎賤臣承命出傳,都承旨柳戇進伏。上命書榻敎曰,政官牌招開政。又命書傳敎曰,今年卽毓祥宮周甲再周之年也。記昔先朝追遠之聖慕,冞篤於寶齡彌高之後,筵席辭敎,不但怳若隔晨,逮事諸臣之承聆者,孰不知今年之異於他年?且考先朝故事,本宮時祀,用二至二分,而或因義起,間多進定之時,予今適逢庚戌之歲,以是歲是月是日,仰遵故事,仰體先志,躬執享事,庶或允合情文,毓祥宮冬仲朔時祀,進定於初六日,前一日詣齋所行祭後,又詣光化門外大次,祗迎於慈殿擧動,還至本宮,待慈殿行禮,禮畢當還宮,此意令該曹知悉。又命書傳敎曰,初六日慈殿,詣毓祥宮行禮,遵先大王下敎之遺意也。令禮曹知悉。參考謁廟謁本宮儀節,磨鍊儀注,本宮內庭狹窄,內外命婦,雖不如例參班,中宮殿行禮,在所不已,初六日中宮殿詣毓祥宮時,待慈殿出宮後離發,時刻隨時爲之事,分付命退,承史以次退出。
庚戌十月二十八日午時,上御誠正閣。左議政,來待諸臣入侍時,右承旨李敏采,假注書趙台榮,記事官洪樂游·徐有聞,左議政蔡濟恭,尙衣提調鄭昌順,行戶曹判書鄭民始,兵曹判書金文淳,以次進伏訖。濟恭進前奏曰,近日朝晝異候,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,適値是年,毓祥宮親祭有命,王大妃殿·中宮殿,又有行禮之敎,此實無前盛擧區區欽仰之餘。竊伏念先朝下敎,不勝感愴之至矣。聖孝追述,臣實感歎,而第念初八日宮享,又有成命,日寒如此,聖躬之連日勞動,誠爲悶慮矣。上曰,今年異於他年,其爲感愴,當如何?仰惟先朝下敎,況若隔晨,以是年是月是日,豈可無是擧乎?適有儀注節目間詢問事,使之入侍矣。慈殿動駕時,予於光化門外當祗迎,祗迎後仍卽陪往爲宜耶?待中殿駕過,而進發爲宜耶?係是無前之事,故聞禮曹無以考例磨鍊云,何以則爲好耶?濟恭曰,中宮殿旣陪往慈殿,則大駕待中殿駕過而進發,似爲得當矣。上敎昌順等曰,卿等所見,以爲如何?昌順等曰,臣等之意,亦如左相矣。上曰,卿等言似然矣。敎昌順·民始等曰,輦輿及駕轎,果已看品,而不至於渝色耶?昌順等曰,輦輿簾帳,略干渝色,方欲新備,駕轎簾帳,則別無渝色矣。上曰,日寒如此,輦輿置之,以駕轎磨鍊,可也。民始曰,毛帳當新備矣。上曰,以大殿輦輿毛帳,移用,可也。上曰,光化門以上,道路狹窄,祗迎時,欲自神武門,出光化門爲之,以此磨鍊事,分付。上敎濟恭曰,卿等旣已登筵,如有廟謨之可陳者,以爲稟處,可也。濟恭曰,聖念勤於民事,隨卽裁處,故至於廟謨,果無一事仰陳者矣。第於日前,伏見傳敎下者,待士之聖意,臣實欽仰,而若以該儒言之,則豈可以孔子,請爲書院乎?事體極爲䙝漫矣。此等疏章,政院何爲捧入乎?臣則以爲,該儒之不被罪罰,於渠大幸云矣。上曰,陵行時,儒生輩呈疏於路次,故使之捧納矣。遐儒貿貿,何足深責乎?濟恭曰,朝廷尊嚴然後,紀綱始立,日前,伏見江原監司謄報,蔚珍縣監舊還難捧事,狀啓,則本倅報狀中,猥雜之說,盡爲謄書,至有感惶等句語,無異疏章,事體極猥越矣。上曰,予於伊日,曾未詳覽而今聞卿言,誠駭然矣。仍以原春監司尹師國狀啓,蔚珍縣監,令攸司稟處事,命書傳敎曰,邑牒措語,極爲猥屑,豈敢以此謄徹乎?該道臣,推考,原狀啓還下送,使之改修正上送,本事依前有旨擧行事,分付。上曰,大抵,李秉鼎事,誠爲駭痛矣。近間朝廷無事,公車無章,皆由秉鼎出外之效云,未知伊日秉鼎之權勢,果若此乎?且況居在亞銓之時,不有長銓,每每獨政,其在朝體,亦豈成說乎?特命補外,出於薄警,渠若革祛舊習,豈非渠一門之幸耶?民始曰,向日則擧世惴惴,人不自安,近幸安靜,莫非聖德矣。濟恭曰,秉鼎處分,實群下莫大之恩渥矣。命退,諸臣以次退出。
上在昌德宮。停常參·經筵。
李祖承,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
鄭益祚啓曰,大司憲洪檢,執義林道浩,掌令宋景煥·申光祜,持平李東植·柳師模牌招啓辭未下,監察茶時之意,敢啓。傳曰,知道。
李祖承啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李祖承啓曰,事變假注書朴鍾淳,身病猝重,勢難察任,今姑改差,何如?傳曰,允。
傳于李祖承曰,軍士房承旨入侍。
以全羅監司尹蓍東啓本,光州僉樞高炅,應資見漏,令該曹稟處事,傳于李晩秀曰,加資口傳下批,該曹回關之委之本道,極爲未安,判書洪良浩,從重推考。
以原春監司尹師國啓本,三陟等邑老人有頉,及添入者開坐事,傳于李晩秀曰,口傳下批。
李晩秀,以司譯院都提調意啓曰,漢學訓長,卽官生訓誨之任,而今方有闕,以堂上譯官玄啓桓差定,依例付祿,使之各別勸課,何如?傳曰,允。
庚戌十月二十九日辰時,上御重熙堂。軍士房承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上曰,禮房承旨入侍。出榻敎賤臣承命出傳,右副承旨李晩秀承命進伏。命書傳敎曰,禮房承旨,馳詣宗廟·景慕宮奉審摘奸以來。命晩秀先退。命祖承,書公事判付訖。命退,承史以次退出。
上在昌德宮。停常參·經筵。
李祖承啓曰,大司憲洪檢,執義林道浩,掌令宋景煥·申光祜,持平李東植·柳師模,牌招啓辭未下,監察茶時之意,敢啓。傳曰,知道。
李晩秀啓曰,來初五日朝參日次,而動駕相値,頉稟之意,敢啓。傳曰,知道。
傳于李祖承曰,輪對官入侍。
事變假注書朴鍾淳改差,代以李毅遠爲事變假注書。
傳于柳戇曰,左承旨·右承旨,入侍。
以初五日毓祥宮擧動時兵曹節目,傳于李晩秀曰,日寒若此,斥堠伏兵置之。
以刑曹罪人朴昌任烙印僞造事啓目,傳于李晩秀曰,所供太不分明,推以常情,寧有不下一杖,以一律自服之理乎?揆以事理,殆涉不然。烙印與印信有異,烙印僞造,亦爲死律乎?凡烙印所踏處,非角牌·號牌,則軍物軍馬,與印信僞造同律,尤未知其妥當,此公事勿施。烙印二字之見在律文與否及前以烙印僞造事用律與否,該判堂處問啓,一有差誤,擬律不重之罪,烏可逭乎?該房知悉擧行。
李晩秀啓曰,該判堂處問啓事,命下矣。問于刑曹判書趙鼎鎭處,則以爲臣待罪秋官,觸事生疎,一律論斷,何等愼重,而昏無知識,議律顚錯,致有此問啓之命,惶懍震越,罔知攸措是白置。大明律,只有印信僞造之文,而烙印一款,雖無擧論,大典通編僞造條云,僞造號牌者,以印信僞造律論。臣只知僞造號牌之與僞造印信同律,而至於烙印與印信之有間,曚未覺察是白遣,前以烙印僞造事用律與否,又未聞之,而只以此罪人之甲辰年擬律時,以印文未成,施以定配之典,故認以一罪減等,有此徑先擬議之擧,昏愚不審之罪,益無所逃云矣,敢啓。傳曰,雖以眞箇印信言之,僞造者,一律,僞踏者,非一律也。烙印雖用印信律,號牌與烙印手造之跡,終欠分明,是僞烙,非僞造,用僞踏律,可也,豈可用僞造律乎?一律何等至重,則如是輕先擬律,卿則遞差,該律官,當用反坐之律,而赦令纔過,今姑參酌,各別嚴治。問啓之雜,以吏讀,前所未見,捧納承旨遞差。
以都摠府寶劍望筒,傳于李晩秀曰,未肅拜及導駕進去人員許遞,政官牌招,開政差出。
柳戇,以吏曹言啓曰,分兵曹佐郞鄭晩錫呈狀內,矣身素患痰癖之症,當此寒節,挾感添加,症勢苦劇,無望供職云。身病旣知此,則不可强令察任,今姑改差,何如?傳曰,允。
有政。吏批,判書洪良浩病,參判閔鍾顯,參議李洪載,行都承旨柳戇進。以李爲分內局提調。
兵批,判書金文淳進,參判洪文泳入直,參議未差,參知鄭益祚病,行左承旨李祖承進。以金魯永·權爲副摠管,李翊臣·高炅爲同知。
以原春監司尹師國狀啓,蔚珍縣戊·癸兩年未捧穀,請以準捧,惶恐待罪事,傳于李晩秀曰,勿待罪事,回諭。
以原春監司尹師國啓本,蔚珍等邑老人有頉與添入之類區別開錄事,傳于李晩秀曰,口傳下批,逐日登聞者,輒以他與各邑待報來,陸續登聞計料爲辭,卿之綜核,訖可休矣。若此則將致歲翻,此意知悉,斯速狀聞。此後則待邑報齊到,以一度通同條列以聞,俾除番番出都以上之弊事,令朝堂,申飭。
傳于李晩秀曰,時囚罪人金履喬·沈能迪,保放。
李晩秀,以內閣言啓曰,參下檢書官,滿三十朔出六事,定式矣。檢書官成海應·李功懋,仕日已滿三十朔,依定式,六品職遷轉事,分付吏曹,何如?傳曰,允。
李晩秀,以禮曹言啓曰,今十一月十六日永陵忌辰祭享,與冬至節享相値,謹依前例,只行忌辰祭,祝文中,以此意措辭添入事,分付,何如?傳曰,允。
李晩秀,以禮曹言啓曰,今十一月十六日冬至陳賀,適値國忌正日,而前有退行之例,故令日官推擇,則同月十七日爲吉云,以此日擧行,何如?傳曰,只進表裏。
李晩秀,以壯勇營言啓曰,來正月當本營左司屬京畿一番前哨軍兵,來十二月二十九日,京中逢點,依節目,準二朔立番之意,本道監司處,預爲知委,何如?傳曰,允。
李晩秀,以戶曹言啓曰,內需司丁未年移屬鄭房有無土田畓中,中和府石好坊大串坪所在蘆田及田畓二十結五十四負九束處,庚寅,自該房給價買得,每年稅錢二百二十兩,雜費竝三百兩,乙未至,無弊上納,丙申以後,自本官無端不納,此必是該色輩,中間幻弄之致,御覽成冊,自本官更爲修上,今年條稅錢役價,竝收捧上送事啓單子判付內,本事,令該曹査問該道,草記事,命下矣。丙申以後,不納稅錢之由,詳細査問御覽成冊,修正上送之意,發關該道,卽接平安監司沈頤之回移,則枚擧中和府使鄭周誠牒呈,以爲本府謄錄,一一査實,則大串坪蘆田畓,本府設邑之初,屬之民庫,康熙己酉,折受淑明公主房,中間還屬本府民庫矣。庚寅折受於鄭房,丙申依前屬之民庫,又於壬寅年,自訓鍊都監草記行關,打量折受後,每年稅錢三百兩,上納于訓鍊都監,元無稅錢未納之事,田畓及蘆田,一一打量,御覽成冊一件,修正上送云,故又問訓鍊都監,則以爲果於壬寅年,自本都監筵稟設屯後,癸卯爲始,每年稅錢三百兩,己酉條至依數收捧云。中和蘆田畓,自來宮房折受之地。丙申以後,雖不推尋,而訓局之因此請得設屯收稅,殊涉不當。御覽成冊,移送內司,原田畓,今年爲始,還屬內司,稅錢,直納內司之意,分付訓局及該道,何如?傳曰,允。
李晩秀,以義禁府言啓曰,時囚罪人金履喬·沈能迪保放事,命下矣。金履喬·沈能迪等,保放之意,敢啓。傳曰,知道。
庚戌十一月初一日巳時,上御誠正閣。輪對官入侍時,左副承旨徐郁修,假注書趙台榮,記事官洪樂游·徐有聞,都摠經歷趙光德,典設別提李命奎,成均司藝咸士謙,刑曹佐郞尹光垂,右通禮朴聖集,以次進伏訖。上曰,輪對官,以次進奏職姓名及所懷,可也。光德等仰奏姓職名訖。以無所懷仰對,命光德等先退。命郁修書公事判付,仍命讀奏訖。命退,承史以次退出。
庚戌十一月初一日午時,上御重熙堂。左承旨·右承旨入侍時,行左承旨李祖承,右承旨李敏采,假注書趙台榮,記事管洪樂游·徐有聞,以次進伏訖。上命祖承等書公事判付訖。上曰,今日坐直誰也?祖承曰,右承旨李敏采,與左副承旨徐郁修爲坐直矣。上曰,徐郁修,多日供仕,能無身恙否?祖承曰,聞有身恙云矣。命書傳敎曰,右承旨·左副承旨,聞有實,許遞。命退,承吏以次退出。
上在昌德宮。停常參·經筵。
藥房提調吳純然,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
李祖承啓曰,禁衛營將官來言,今日本營軍兵,日次私習云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,景慕宮親祭祭官單子,進幣瓚爵官·奠幣瓚爵官,皆以爵酒官書入,莫重祭官單子,有此做錯,揆以事體,極爲未安,當該吏曹堂上,竝從重推考,何如?傳曰,灌瓚事體,何等莫重,則如是誤書,極爲未安,該吏所謂年前口傳下敎云云,萬萬無據。司謁或承宣,設有誤傳,宜有警咳,而襲謬書入,寧有如許道理乎?當該堂上罷職,大享諸事,冢宰主之,況本曹之事乎?判書洪良浩,越俸一等,次堂,從重推考,該房承旨之無一言捧入,亦爲從重推考。
柳戇啓曰,新除授注書李海隣,卽爲牌招察任,何如?傳曰,允。
承旨前望單子入之,李益運·尹行任·李洪載落點。
柳戇啓曰,新除授承旨李洪載,方在罷散中,何以爲之?敢稟。傳曰,敍用。
傳于尹行任曰,右副承旨入侍。
以右承旨李益運牌不進罷職傳旨,傳于尹行任曰,許遞,前望單子入之,待下批牌招察任。
承旨前望單子入之,曺允大落點。
傳于尹行任曰,承旨房仍,右副承旨爲軍士房。
李毅遠在外,代以朴宗京爲事變假注書。
傳于尹行任曰,軍士房承旨入侍。
傳于尹行任曰,兵曹判書推考。
以全羅監司尹蓍東啓本,尙州牧罪人車輪恒海南縣到配事,傳于李晩秀曰,赦令纔過,還送本道,令道伯各別懲治事,分付。
以原春監司尹師國啓本,江陵等邑老人有頉與添入者區別開錄事,傳于柳戇曰,口傳下批。
李晩秀啓曰,毓祥宮親祭祭文,當爲製進,藝文提學洪良浩,待開門牌招,何如?傳曰,當親撰矣。
禮曹,今十一月初十日王大妃殿誕日陳賀時,應行節目,令各該司照例擧行,何如?判付啓,依所啓施行爲旀,內外命婦朝賀段,依近例,權停爲良如敎。
禮曹,今十一月十六日冬至陳賀進表裏事,令該司官員躬親進排事,知委,何如?判付啓,依所啓施行爲旀,以親行磨鍊。
李晩秀,以禮曹言啓曰,今十一月初十日睿順聖哲莊僖惠徽翼烈明宣王大妃殿誕日,百官陳賀習儀,以同月初四日磨鍊節目,啓下矣。初四日,毓祥宮親祭齋戒相値,故更令日官推擇,則自初三日至初七日,連値親祭齋戒,初八日初九日拘忌云,而百官賀習儀,雖在於節目,自前未嘗行之,今番則何以爲之?敢稟。傳曰,依近例,除之。
李晩秀,以禮曹言啓曰,今十一月初八日景慕宮冬享大祭親祭時,省牲·省器之節,依例以親臨磨鍊擧行乎?敢稟。傳曰,當親行矣。
李晩秀,以兵曹言啓曰,來十一月初七日大駕詣景慕宮,初八日冬享大祭親行時,以何營軍兵隨駕,何營軍兵留陣,而禁軍·馬步軍幾番幾哨磨鍊乎?敢稟。傳曰,訓局步軍十哨,馬軍三哨,爲先後廂,禁軍三番隨駕,御營廳留陣,可也。
李晩秀,以兵曹言啓曰,依下敎,行首宣傳官徐有和,決棍三度,宣傳官具縉,決棍十五度,金鎭鼎,決棍二十度之意,敢啓。傳曰,知道。
李祖承,以義禁府言啓曰,忠淸監司鄭存中狀啓,據刑曹粘目內,瑞山前郡守李觀成,移本府處之事,允下矣。李觀成,自任所未及上來云,依例發遣府邏將,拿來,何如?傳曰,允。
庚戌十一月初二日辰時,上御重熙堂。右副承旨入侍時,右副承旨李晩秀,記事官李海隣,記事官洪樂游·徐有聞,以次進伏訖。上命書榻敎曰,承旨前望單子入之,待下批牌招察任。命讀公事,書判付訖。命退,承史以次退出。
上在昌德宮。停常參·經筵。
尹行任,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李晩秀啓曰,合辭方張之時,諫院無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李晩秀啓曰,禁衛營將官來言,今日本營軍兵,日次私習云矣,敢啓。傳曰,雪寒若此,後日爲之。
李晩秀啓曰,御營廳將官來言,今日本廳軍兵,日次私習云矣,敢啓。傳曰,雪寒若此,後日爲之。
傳于柳戇曰,左副承旨·同副承旨入侍。
吏曹參議前望單子入,李洪載落點。
傳于柳戇曰,初十日王大妃殿誕日陳賀時致詞,當爲代撰,藝文提學未差之代,令該曹口傳差出,待下批牌招察任。
吏曹口傳政事,以鄭民始爲藝文提學。
傳于尹行任曰,政官牌招開政。
柳戇啓曰,判義禁李命植,除拜後過三日,不爲出肅,依定式,推考警責,仍卽牌招察任,何如?傳曰,與判尹許遞,今日政差出。
有政。吏批,判書李未肅拜,參判閔鍾顯進,參議李洪載進,左副承旨尹行任進。以李爲吏曹判書,洪義浩·鄭大容爲承旨,許晊爲司諫,洪檍爲刑曹判書,徐浩修爲判尹,韓光會爲判義禁,丁範祖爲兵曹參議,金文淳爲內醫提調,張至顯爲兵曹佐郞,麗王陵參奉單王彦弼。
兵批,判書金文淳進,參判洪文泳病,參議未差,參知柳文養入直進,右承旨李晩秀進。以柳誼爲副摠管,金興澤爲慶熙將,趙㠎爲全羅左水使,舍有樑爲露梁別將,副司直李致中·趙鼎鎭·李敏采·徐郁修·鄭益祚·李益運·金履正,副護軍李周爀。
以校理李普天牌不進罷職傳旨,傳于尹行任曰,只推。
尹行任,以弘文館言啓曰,校理李普天,旣有只推之命,卽爲牌招察任,何如?傳曰,允。
李晩秀啓曰,景慕宮冬享大祭親祭祭文,當爲製進,藝文提學鄭民始,待開門牌招,何如?傳曰,允。
尹行任,以禮曹言啓曰,王大妃·中宮殿毓祥宮行禮儀註,直爲書入於王大妃殿·中宮殿之意,敢啓。傳曰,知道。
尹行任,以觀象監提調意啓曰,本監日課單曆張,每月入節目,若在旬內,則必書以初字,卽是近古已例也。今番日課單曆張,春夏六朔入節,皆在旬內,則當書初字,而誤爲闕而不書,事極驚駭。進上供上件,今將改印,其餘許多公私件,亦當盡爲改印,而頒曆日子迫頭,無以及期印粧。莫重曆書不善檢飭,有此疎誤之失,臣等則惶恐待罪,當該曆官等,令攸司科治,何如?傳曰,卿等罷職,以存敬授之意。赦令纔過,該官,令該曹參酌嚴杖懲勵。雖以重其事之意,如是處分,至於改刻一款,未必爲然。旬前之書初字,自來義例,本非不刊之式,無關於曆法與節候,且不過單曆凡例張,尤有間於大文之誤書。改刻一款安徐,以已印出本,封進頒賜,可也。
大司諫尹行元,掌令宋景煥·申光祜,持平李東植·柳師模,校理趙鎭宅,副校理李百亨·徐有鍊,正言張至冕,修撰李尙度·李錫夏,副修撰李義鳳·金熙采啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭。當日處分,迺止於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固。此先大王之宏謨英烈,草越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧·議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁而王法不行,今又爲煽亂之窩窟而近畿尙置,思之及此,每不覺懍然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣。請黜置罪人鄭致達妻,亟令王府快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶添。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶種,聲氣相通,徒黨寔繁,或推爲大將,或署爲先綘,至於謀聚徒衆,掠邑犯都。若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,一行刀割擧國臣民腐心之痛,切齒之讎,尤有倍於前日。請物故罪入德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已。蓋尙喆,本以庸瑣之品,濫據勻軸之任,眷遇何如,恩造何如,而奈其賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥有久矣,王章久屈,尙何言哉?平日之稔惡,旣如是狼藉,則其子之傳法,亦可以推知。今此宇鎭之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,痛矣。是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積一行刀割姻附賊,復陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間乎?請逆賊尙喆,依律處斷十三行刀割答曰,不允。六字刀割
大司諫尹行元,掌令宋景煥·申光祜,持平李東植·柳師模,正言張至冕啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故置而不論哉?論其平日罪犯,則陰樹逆黨,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之日,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理,又況會遂之罪惡,與澤遂一而二,二而一也,而忍杖不服,遽有酌處之命,已是失刑之大者。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故。其凶言逆謀,傳襲有素,平日之爛熳酬酢,一室之尋常倡和。推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機伏在何地。今於事端旣露之後,尤不容暫緩盤覈。請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情。噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌一行刀割凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百陪於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。宇鎭,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足。乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭半行刀割他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勤令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字。酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言,於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟〈施〉孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。答曰,不允。
庚戌十一月初三日巳時,上御重熙堂。左副承旨·同副承旨入侍時,左副承旨李晩秀,同副承旨李洪載,假注書金履載,記事官洪樂游·徐有聞,以次進伏訖。上命書榻敎曰,侍從堂上·堂下違牌坐罷人,竝敍用。又命書榻敎曰,在外及未肅拜兵曹摠府堂上許遞,今日政差出。又命書傳敎曰,景慕宮冬享大祭時,奠幣瓚爵官,當以曾經三銓人塡差。吏曹參議前望單子入之,待下批牌招察任。又命書榻敎曰,王大妃殿進御加味正氣散一貼煎入。命退,承史以次退出。
上在昌德宮。停常參·經筵。
柳戇啓曰,毓祥宮冬享祭親祭時,進幣瓚爵官,當爲齋宿,吏曹判書李,卽爲牌招,何如?傳曰,允。
柳戇啓曰,明日大駕詣毓祥宮入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
尹行任啓曰,分假注書鄭尙愚,時無職名,令該曹依例付軍職,冠帶常仕,何如?傳曰,允。
尹行任啓曰,事變假注書朴宗京,身病猝重,勢難察任,今姑改差,何如?傳曰,允。
朴宗京改差,代以宋知濂爲事變假注書。
尹行任啓曰,明日動駕,京兆堂上,當爲導駕,而判尹徐浩修,以閣臣守宮矣,何以爲之?敢稟。傳曰,許遞,前望單子入之,待下批牌招察任。
兵曹口傳政事,副司直徐浩修單付。
判尹前望單子入之,具㢞落點。
傳于尹行任曰,軍士房承旨入侍。
傳于尹行任曰,分提調改差,口傳差代。
吏曹口傳政事,以趙瑍爲分內醫提調。
柳戇啓曰,今日齋宿時,承旨不可不備員,同副承旨鄭大容,時在忠淸道永同地,合有變通之道,何以爲之?敢稟。傳曰,許遞,前望單子入之,待下批牌招察任。
承旨前望單子入之,洪義榮落點。
分承旨前望單子入之,徐瀅修落點。
兵曹口傳政事,以白東遠爲分內乘。
洪義浩,以義禁府言啓曰,今初六日王大妃殿·中宮殿詣毓祥宮時,淸道都事二員,考喧都事四員,當爲磨鍊,而本府都事,皆以大駕各差備進參,無以推移,假都事六員,令該曹差出,以爲分排之地,何如?傳曰,允。
庚戌十一月初四日午時,上御重熙堂。軍士房承旨入侍時,左副承旨尹行任,記事官李海隣,記事官洪樂游·徐有聞,以次進伏訖。上命書傳敎曰,明日出宮門路,以協陽門爲之。上曰,分承旨前望單子入之。出榻敎上曰,王大妃殿進御加味正氣散前方中,人蔘減一錢,一貼更爲煎入。出榻敎上曰,王大妃殿進御加味正氣散,依前方一貼煎入。出榻敎命退,承史以次退出。
上在毓祥宮。停常參·經筵。
大駕詣毓祥宮入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
大駕詣宣禧宮,內閣·政院·玉堂·藥房口傳問安。答曰,知道。
大駕還詣毓祥宮入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨夕問安。答曰,知道。
親祭罷後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
尹行任啓曰,司僕寺內乘來言,捲簾,取稟。傳曰,捲三面。
傳于尹行任曰,侍衛軍兵毛具。
洪義浩啓曰,臣以王大妃殿·惠慶宮問安,下直進去之意,敢啓。傳曰,知道。
傳于柳戇曰,飭已行,前判書吳載純·洪良浩敍用。
承旨前望單子入之,徐鼎修落點。
兵曹口傳政事,副司直李晩秀。
柳戇啓曰,今日王大妃殿·惠慶宮夕問安,何承旨進去乎?敢稟。傳曰,右承旨進去。
李祖承啓曰,臣以王大妃殿·惠慶宮夕問安進去,下直之意,敢啓。傳曰,知道。
內醫院提調前望單子入之,鄭昌順落點。
兵曹,以任嵂爲禁軍別將。
刑曹判書前望單子入之,金思穆落點。
柳戇啓曰,新除授刑曹判書金思穆,方在削名仕籍中,何以爲之?敢稟。傳曰,蕩滌敍用。
柳戇啓曰,明日王大妃殿·惠慶宮問安,何承旨進去乎?敢稟。傳曰,同副承旨進去。
副摠管前望單子入之,申㬚落點。
尹行任,以兵曹言啓曰,依下敎,侍衛禁軍及駕後禁軍·武藝別監·內吹·兼內吹近仗軍士·標下軍兵等處,設粥以饋之意,敢啓。傳曰,知道。
尹行任,以壯勇營言答曰,依下敎,本營隨駕將校·軍兵等處,饋粥債,磨鍊分給之意,敢啓。傳曰,知道。
尹行任,以訓鍊都監言啓曰,依下敎,隨駕將校·軍兵等處,設粥分饋之意,敢啓。傳曰,知道。
尹行任,以禁衛營言啓曰,依下敎,隨駕本營槍劍軍及陣上將校·軍兵等處,設粥分饋之意,敢啓。傳曰,知道。
尹行任,以御營廳言啓曰,依下敎,駕前別抄·兼內吹及留陣將校·軍兵等處,設粥分饋之意,敢啓。傳曰,知道。
庚戌十一月初五日辰時,上詣毓祥宮。擧動入侍時,行都承旨柳戇,行左承旨徐鼎修,行右承旨李祖承,左副承旨尹行任,右副承旨洪義榮,同副承旨洪義浩,記事官李海隣,假注書金履載,記事官洪樂游·徐有聞,一提學鄭民始,原任直提學徐浩修,檢校直閣李晩秀,直閣徐榮輔,待敎沈象奎,以次隨駕。上具翼善冠·衮龍袍,乘輿出協陽門,降輿乘輦,出敦化門。上敎行任曰,明日待天明開門事,分付守宮承旨·分承旨,以別省記直宿,申飭凡事事,分付守宮承旨,可也。大駕至鐘閣前路,敎行任曰,聞今番擧動,士女之觀光者甚多,且內殿擧動,原無屛門把守之例。自今日至明日,還宮時及慈殿·坤殿出還宮時,屛門把守,竝撤去,路傍廛門,亦令洞開事,分付該營·該府,可也。大駕至工曹前路,敎行任曰,今番擧動,路傍觀光者,雖令勿禁,而卽見白衣無賴輩,攔過旗鼓前。雖大臣出入,猶不敢截路而過,況此駕前咫尺之地乎?如許紀律,前所未見,兵判記過,禁軍別將,汰去,可也。命行任書傳敎曰,與齋所爲咫尺之地,毓祥宮展拜後,詣延祜宮,次詣宣禧宮展拜,百官行禮置之。宣禧宮展拜,路由大門外便路,以此,分付。大駕詣毓祥宮大門外,降輦乘輿,入宮門,降輿就板位,展拜訖。詣奉安閣,展拜訖,奉審,仍詣省牲位,省牲訖。乘輿詣延祜宮,降輿,就板位展拜訖。乘輿詣宣禧宮,降輿就板位,展拜,行奠酌禮訖。敎曰,侍衛摠管,或先或後,略無統紀,已是萬萬可駭,而下輦之後,門外喧譁,猶不能禁止,兵判擧行,極爲慢忽矣。仍命書傳敎曰,兵曹判書推考。又命書榻敎曰,當該承旨許遞,前望單子入之,待下批牌招察任。又命書榻敎曰,藥房提調許遞,前望單子入之,待下批牌招察任。上乘輿,還詣毓祥宮齋室。上命書傳敎曰,刑曹判書,聞有實,許遞,前望單子入之,待下批牌招察任。又命書傳敎曰,王大妃殿動駕,六曹堂上不可不備員,戶曹參判李敏輔,兼帶摠管許遞,在外兵曹堂上,亦爲許遞,前望單子入之,待下批牌招察任。又命書傳敎曰,再明日景慕宮擧動時,斥堠伏兵置之。又命書榻敎曰,王大妃殿進御加味正氣散前方中,人蔘加一錢,蘓葉減三分,一貼煎入。日暮,行任告各營軍兵懸燈,取稟。上曰,知道。上命書榻敎曰,王大妃殿進御加味正氣散前方中,人蔘減一錢,煎入。仍命權退,諸臣以次退出。
上在昌德宮。停常參·經筵。
內閣·政院·玉堂·藥房·朝廷二品以上·六曹堂上·兩司長官·宗親,經宿問安。答曰,知道。
惠慶宮,遣承旨問安。答曰,知道。
王大妃殿·中宮殿詣毓祥宮入齋室後,大殿·王大妃殿,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
大殿·王大妃殿·中宮殿還宮後,內閣·政院·玉堂·藥房口傳問安。答曰,知道。
金光默啓曰,大駕詣景慕宮入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
吏曹口傳政事,以吳載純爲分內醫提調。
傳于尹行任曰,在外承旨許遞。傳于尹行任曰,都承旨許遞,與未差之代,前望單子入之,待下批牌招齋宿。
承旨前望單子入之,金光默·李益運落點。
兵曹參議前望單子入之,李敏采落點。
傳于尹行任曰,翌日問安,勿爲之。
傳于尹行任曰,吏曹郞廳發牌,諸執事淸齋摘奸。
尹行任,以兵曹言啓曰,依下敎,訓鍊都監千摠具敍五,嚴棍十五度後,汰去之意,敢啓。傳曰,知道。
尹行任,以兵曹言啓曰,依下敎,侍衛禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
尹行任,以兵曹言啓曰,依下敎,承政院都使令朴周彩,決棍十五度之意,敢啓。傳曰,知道。
尹行任,以訓鍊都監言啓曰,依下敎,隨駕將校·軍兵等處,設粥分饋之意,敢啓。傳曰,知道。
尹行任,以禁衛營言啓曰,依下敎,隨駕本營槍劍軍及陣上將校·軍兵等處,設粥分饋之意,敢啓。傳曰,知道。
尹行任,以御營廳言啓曰,依下敎,駕前別抄·兼內吹及留陣將校·軍兵等處,設粥分饋之意,敢啓。傳曰,知道。
徐鼎修,以司僕寺言啓曰,動駕時,分內乘,旣已擧行,今姑減下,何如?傳曰,允。
庚戌十一月初六日丑時,上行毓祥宮。親祭入侍時,行都承旨柳戇,行左承旨徐鼎修,行右承旨李祖承,左副承旨尹行任,右副承旨洪義榮,同副承旨洪義浩,記事官李海隣,假注書金履載,記事官洪樂游·徐有聞,一提學鄭民始,原任直提學徐浩修,檢校直閣李晩秀,直閣徐榮輔,待敎沈象奎,以次侍立。上具翼善冠·衮龍袍,出齋室,就板位行再拜禮,詣盥洗位,盥洗訖。詣神位前,三上香,執瓚灌地奠幣,降復位。復詣神位前,行初獻禮,降復位。獻官,行亞獻禮·終獻禮如儀訖。上詣飮福位,飮福訖。降復位,行再拜禮,復行再拜禮,詣望燎位,望燎訖。通禮告禮畢。上還御齋室,命書傳敎曰,同副承旨馳詣昭寧園,奉審摘奸以來。命權退,諸臣以次退出。。
庚戌十一月初六日卯時,上詣舊光化門。幕次入侍時,行都承旨柳戇,行左承旨徐鼎修,行右承旨李祖承,左副承旨尹行任,右副承旨洪義榮,同副承旨洪義浩,記事官李海隣,假注書金履載,記事官洪樂游·徐有聞,一提學鄭民始,原任直提學徐浩修,檢校直閣李晩秀,直閣徐榮輔,待敎沈象奎,以次隨駕。上具翼善冠·衮龍袍,出齋室,乘輿由神武門,出舊光化門外,御幕次。上曰,王大妃殿駕到何地,陸續來奏,可也。上曰,先廂將官,戞過殿座所而不去牽馬,爲將官者,雖不得不乘馬前過,於其心猶當不安,況以將官牽馬事,申飭何如,而今於帳殿數武之地,無難犯禁,事體所在,萬萬駭惡,該將官,爲先捧現告,嚴加重繩。主將若善檢飭,豈有如此犯科?訓鍊大將徐有大,亦爲記過,可也。王大妃殿駕過幕次前路。上降就板位,祗迎訖,還御幕次。命書榻敎曰,王大紀殿進御加味正氣散前方中,人蔘加一錢,一貼煎入。敎戇曰,王大妃殿進御湯劑,卿其先詣宮所,監煎以進,可也。中宮殿駕過光化門前路。上乘輿入光化門,由神武門,還詣毓祥宮齋室。王大妃殿·中宮殿駕到毓祥宮,行展拜禮訖。上命書榻敎曰,王大妃殿進御二錢重人蔘粟米飮,一貼煎入。又命書榻敎曰,進御加味養胃湯,一貼煎人。又命書傳敎曰,是歲是月是日是宮是享,卽體先朝出天之孝思,慶今日符甲之洪休。誕育聖躬之功之德,蓋肇於此,維予溯遠追本之念,何以記之?贈領議政崔孝元家,今日遣禮官致祭,本家人之勝冠者,皆令待令。前兵使崔朝岳,前水使崔景岳,作散已久,陞品職,竝卽爲調用。閑良崔廷岳,三營中勸武崔允慶,相當職差送。本宮守僕等,令該曹,米布從優題給,事知守僕帖加,太廟事知守僕,米布亦爲從優題給,宮屬,亦爲米布題給事,分付。又命書傳敎曰,本宮次知中官·守直中官,半熟馬一匹賜給。又命書榻敎曰,陣上進去摠管許遞。又命書榻敎曰,明日擧動時,扈衛軍官·旗牌軍·有廳軍差備,竝置之。還宮時至,上乘輿出宮大門,入神武門。敎行任曰,歷路,當詣文昭殿舊基展拜,以此,分付。上詣文昭殿舊基,降輿行四拜訖,乘輿到景福宮衛將所。命書傳敎曰,景福宮衛將,從所願收用,守門軍,亦爲施賞。大駕出舊光化門外,御幕次。王大妃殿還宮駕過幕次前路,上降就板位,祗迎訖,還御幕次。中宮殿還宮駕過光化門前路,上乘輦進發。大駕至把子廛橋,有人持一莖三十大穗之粟,攔入衛內。行任曰,俄於衛外,稱以呼籲,自駕後頭局,攔入衛內,卽前所未有之。常時若善檢飭,豈有如許驚駭之事?兵曹判書金文淳,訓鍊大將徐有大,竝從重推考,駕後牌頭,自本營科罪,挾輦將官,所當重勘,而本院請推之外,無他可施之罰,何以爲之?敢稟。上曰,兵曹判書,爲先從重推考,訓鍊大將,以將官騎馬事,纔已記過,而衛內又有此犯科,不可記過而止,爲先越俸一等,挾輦將官,令該營決棍汰去,考喧都事,拿問重勘,可也。出擧條大駕入敦化門,由協陽門還內,諸臣以次退出。
上在景慕宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。
肄儀罷後,內閣·政院·玉堂·藥房口傳問安。答曰,知道。
親祭罷後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
藥房提調鄭昌順,行左承旨徐鼎修啓曰,毓祥宮周甲之歲重回,我聖上繼述之孝冞篤,祗薦冬享,誠禮克擧,東朝·坤殿,同臨展拜,情文咸備,盛擧曠古。冒寒勞動,經宿回鑾,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿,寒節動駕之後,氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金光默啓曰,來十一日,朝參日次矣,敢稟。傳曰,停。
金光默啓曰,來十一日,輪對日次矣,敢稟。傳曰,爲之。
尹行任啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
金光默啓曰,新除授判義禁韓光會,除拜後過三日,不爲出肅,衣定式推考警責,仍卽牌知察任,何如?傳曰,允。
尹行任啓曰,司僕寺內乘來言,捲簾毛帳,取稟。傳曰,捲三面。
金光默,以奎章閣檢校提學意啓曰,夜間閣內諸處,無事之意,敢啓。傳曰,知道。
傳于金光默曰,侍衛軍兵毛具。
承旨前望單子入之,柳文養落點。
尹行任啓曰,禮貌官來言,百官稟旨就次。傳曰,知道。
金光默啓曰,王大妃殿·惠慶宮問安,何承旨進去乎?敢稟。傳曰,右承旨進去。
李祖承啓曰,臣以王大妃殿·惠慶宮問安進去,下直之意,敢啓。傳曰,知道。
以左副承旨李益運牌不進罷職傳旨,傳于金光默曰,許遞。
承旨前望單子入之,申耆落點。
傳于金光默曰,承旨房仍,左副承旨爲軍士房。
以考喧都事李承薰拿處傳旨,傳于申耆曰,旣與單身呼籲有異,所謂一莖三十六穗之封裹,恰如上疏樣,則此而不禁,極爲駭然。民習不但可駭,名以考喧,不能嚴飭,今日內各別勘律,區別功議減等,以公罪,草記照放事,分付。
柳文養啓曰,卽者義禁府都事來言,時囚罪人李承薰,今日內照放事,命下,而判義禁韓光會未肅拜,次堂,例不得擧行云,判義禁韓光會,卽爲牌招,何如?傳曰,令次堂擧行。
吏曹口傳政事,以鄭益祚爲兵曹參知,權恢爲左通禮,趙星逵爲右通禮,崔景鎭爲引儀,金思卨爲兼引義。
金光默,以吏曹言啓曰,卽接通禮院牒報,則今此親祭時,左右通禮,不可不備員,而左通禮權恢在外云,今姑改差,其代,口傳備擬以入之意,敢啓。傳曰,知道。
吏曹口傳政事,以洪彦喆爲左通禮。
徐鼎修,以司僕寺言啓曰,今日動駕時,本寺正,當爲進輿差備,而正趙星逵,移拜通禮,其代,令該曹口傳差出,以爲差備之地,何如?傳曰,允。
吏曹口傳政事,以成種仁爲司僕正。
兵曹口傳政事,部將崔廷岳單付。
金光默啓曰,王大妃殿·惠慶宮夕問安,何承旨進去乎?敢稟。傳曰,同副承旨進去。
柳文養啓曰,臣以王大妃殿·惠慶宮夕問安進去,下直之意,敢啓。傳曰,知道。
傳于尹行任曰,還宮時,路由館峴,以此,分付。
申耆,以備邊司言啓曰,今日動駕時,西班班行,數甚無多,袖擧案收捧之後,與軍職廳擧案較準,則除年老·實病·衆所共知情勢及在外者外,金履素·尹尙東·李邦榮·姜游·柳焵·李昌漢·尹㬦,或懸病,或書進而不進,事體所在,不可仍置,竝拿問嚴處,何如?傳曰,允。捧供査勘,可也。
柳文養啓曰,卽者義禁府都事來言,判府事徐命善,今方待命於金吾門外云,係是大臣去就,敢啓。傳曰,知道。
柳文養啓曰,卽者中樞府錄事來言,判府事徐命善,以爲嚴敎之下,闔門震懍,求死不得,進伏金吾門外,恭俟鈇鉞之誅云矣,敢啓。傳曰,勿待命事,遣史官,傳諭。
申耆,以兵曹言啓曰,今此毓祥宮冬享祭親行時,別雲劍吳載純·洪良浩,時無職名,口傳付軍職,何如?傳曰,允。
兵曹口傳政事,副司直吳載純·洪良浩單付。
申耆,以兵曹言啓曰,昨日還宮時,有人持一莖三十六穗之粟,投呈於駕前,事未前有,萬萬驚駭。環衛將領,雖自政院請罪,處分已下,而厥漢則不可仍置,令攸司照法嚴勘,何如?傳曰,民習可駭,卿其嚴治,可也。
申耆,以訓鍊都監言啓曰,依政院所啓批旨,挾輦把摠李琦鉉,哨官李商一,各決棍十五度,汰去之意,敢啓。傳曰,左右列各異,則混同勘罪,不但儱侗,況駕前旣有區別記過之命,則尤焉敢混勘乎?卿於近日,小心之心,漸不若前,所謂紀律,掃地無餘。昨日祗迎板位上降立之時,卿營將官,牽馬戞前橫過,寧有如許紀綱?此猶不足,作門駕側,閣臣·承史輩所騎之塡聒,不能禁止,如許訓鍊大將,今始初見。行路·衛內之不能整肅,特次第事,而擧行之祭,顚倒又若此,此等草記,豈可例批乎?捧納承旨,先爲推考,卿則更爲越俸五等。後復若此,小則拿入,大則決棍,斷當不饒貸,以此知悉,可也。
申耆,以壯勇營言啓曰,依下敎,本營隨駕將校·軍兵等處,饋粥債,磨鍊分給之意,敢啓。傳曰,知道。
柳文養,以義禁府言啓曰,時囚罪人李承薰,今日內各別勘律,區別功議減等,以公罪,草記照放事,命下矣。李承薰,傳旨內,稱以呼籲,攔入衛內,卽前所未有之擧,若善檢飭,豈有如許驚駭之事?拿問重勘,罪取考律文,則大明律制書有違條有曰,凡奉制書,有所施行而違者,杖一百矣。李承薰,杖一百,當爲收贖,而其十一代祖季男,靖國功臣云,功減一等,杖九十,以公罪,收贖放送,何如?傳曰,允。
庚戌十一月初七日辰時,上詣景慕宮。擧動入侍時,行都承旨金光默,行左承旨徐鼎修,行右承旨李祖承,左副承旨尹行任,記事官李海隣,假注書金履載,記事官洪樂游·徐有聞,一提學鄭民始,原任直提學徐浩修,檢校直閣李晩秀,直閣徐榮輔,待敎沈象奎,以次隨駕。上具遠遊冠·絳紗袍,乘輿由永淸門,出明政門,降輿乘輦,出弘化門。上曰,兵判進前,可也。兵曹判書金文淳進前。上曰,昨日別雲劍之不成貌樣,卿之擧行,事事可駭。大抵雲劍事體,何等嚴重,是以在前雲劍之排望,除非宗親都尉,則必以東西銓及文任曾經者擬入矣。近日此法漸壞,所謂雲劍,視同苦役,惟以苟充其數爲主,寧有如許道理?此已萬萬寒心,而至於駕後咫尺,承史·閣臣輩,上馬之際,跟隨下隷,恣意喧闐。近日紀綱。雖曰掃地,若是無嚴,曾所未見,此莫非卿全不事事,不能操切之致也。軍門百事,專觀紀律,則身爲本兵之長,若自禁軍別將,各營千把摠以下,拿入嚴束,則如干喧譁禁止何難,而不此之爲,前後飭敎之下,只益劻怯,終不能發一號令於諸將官,如是而何以立紀綱整部伍乎?今日擧動時,若又如前喧聒,則先自卿嚴勘,惕念擧行,可也。大駕至梨峴洞口,上敎行任曰,陪從百官中,堂上軍職,班甚零星,若捧參班人手擧案,與堂上軍職進不進擧案相準,則書進而不參班者,自當現發,一竝拿問嚴勘,而亦令廟堂覈出,堂上軍職之無端懸病及書進而不隨駕者,除老病及衆所共知實病外,一一草記論罪,可也。上曰,東班押班監察,拿處。出駕前下敎大駕至景慕宮門外,降輦乘輿,入宮門,就板位行再拜禮,仍詣宮內奉審訖,詣省器位省器,還詣齋室,少頃詣省牲位省牲訖。上曰,今日當親隷儀,以此,分付,可也。諸執事,以次進隷儀訖。上命書榻敎曰,祭監監察,竝汰去。仍命書傳敎曰,周禮有九拜之禮,自古伊然。況朝儀享儀,尤有自別,雖非無於禮而義起之事,時王之制,不可不遵,況自在先朝,以朝服祭服,拜禮,無得用擧手加額之衍文俗習,俾復翼如之儀,飭敎不趐嚴截。近來亦以此事,申飭何如,而莫重隷儀,且是親臨,則焉敢襲謬乎?當該押班監察汰去,此後嚴加申飭。上敎行任曰,陪祭諸臣中,必有不爲隨駕,徑詣宮所者,竝令自現,可也。行任承命,回奏曰,徐瀅修·孟至大·尹東晩·李夔,竝不隨駕而徑詣云矣。上曰,竝令拿問嚴處,而其中徐瀅修,以乃叔之姪,乃兄之弟,尤安敢若是?近來渠家,盛滿太過,全不操心而然也。其爲痛駭,有倍他人矣。上曰,今日當親押,禮房承旨,奉香祝進來,可也。親押罷後,行任曰,今日親押時,通禮·引儀,皆不待令,事體所在,萬萬駭然。所當重勘,而本院請推之外,無他可施之罰,何以爲之?敢稟。上曰,左右通禮罷職,東西唱引儀汰去,口傳差出,可也。出擧條命書傳敎曰,親享事體,何等嚴重,而老病外,無端不參卿宰·堂上·侍從論罪。大臣,雖已草記,旣書進字,無端不參之人,尤爲駭然,竝令政院捧現告,拿問處之,其中有實職不參人,加等嚴勘。命書榻敎曰,右副承旨許遞,前望單子入之,待下批牌招察任。上曰,承旨,以申耆·柳文養出牌事,分付,可也。命書榻敎曰,兵曹參知有闕之代,令該曹口傳差出。又命書榻敎曰,進御加味養胃湯,依前方一貼煎入。又命書傳敎曰,日寒若此,年老及實病人,皆令勿參享班事,分付。上曰,明日還宮時,路由館峴,以此,分付,可也。上命左副承旨,率宮司進前。耆率景慕宮令黃基厚,直長徐洛修,奉事李羲雲進前。上詢問姓名及除本仕久近。基厚等以次仰對訖。上曰,月講,果不廢爲之,修掃等節,亦各別申飭乎?基厚等對曰,如例擧行,不敢少懈矣。上曰,惕念加勉,可也。命退,基厚等以次退出。上命書榻敎曰,朝廷經宿問安及翌日問安。勿爲之,耆告各營軍兵懸燈,取稟。上曰,知道。命書榻敎曰,王大妃殿進御加味正氣散,依前方一貼煎入。仍命權退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·藥房口傳經宿問安。答曰,知道。
申耆啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,玉堂上下番俱空,事甚未安,校理李普天,卽爲牌招入直,何如?傳曰,允。
以原春監司尹師國狀啓,惶恐待罪事,傳于李祖承曰,旣命問備,又請待罪,今若更爲問備,則又請再次待罪乎?日前開留亦如此,已有申飭,此狀啓,豈可捧入乎?當該承旨,爲先從重推考。
柳文養啓曰,卽見咸鏡監司李文源朔膳封進狀啓,則吏讀二字,刀擦不塡,奏御文字,如是不審,極爲未安。原狀啓,雖不得不捧入,該監司,不可無警,推考,何如?傳曰,允。
以咸鏡監司李文源狀啓,舊安陵碑閣改建時,領役將校朴亨茂酬勞之典,令該曹考例稟處事,傳于李祖承曰,依例加資事,回諭,敎旨亦爲成送。
柳文養啓曰,卽者刑曹郞廳來言,再昨日動駕時,衛外擊錚人等,所當卽爲捧供,而連値齋日,限內不得捧供,待無故日擧行云矣,敢啓。傳曰,皆於今日內捧供,以別單書入。
以刑曹別單,擊錚罪人南奎明原情事,傳于柳文養曰,令道伯嚴飭山在官,斯速決給,俾無更訴之弊。
以刑曹啓目,蔚珍前縣令李東榮移義禁府處之事,傳于柳文養曰,已勘處之事,又爲回啓,當該堂上推考,捧納承旨,亦爲推考。
傳于李祖承曰,右副承旨入侍。
承旨前望單子入之,洪明浩·李敏采落點。
兵曹口傳政事,副司直單尹行任。
注書李海隣病,代以趙台榮爲假注書。
以執義林道浩牌不進罷職傳旨,傳于洪明浩曰,只推。
洪明浩啓曰,玉堂上下番俱空,事甚未安,今日政新除授玉堂,待下批牌招,以爲推移入直之地,何如?傳曰,允。
傳于柳文養曰,以導駕進去,目見侍臣徑往之擧,無一言執論,況以如許格例有無,令政院問于長官乎?初犯不言之罪,更有冒據之嫌,所當置對査處,而聞其年老,姑且參酌,大司憲洪檢罷職。
傳于洪明浩曰,藿香,卽茶飯之劑,雖無飭敎,御用事體自別,固當購納眞品,而前此申飭何如,則今番貿來之品,又復若前。如許醫官,不可不嚴加重治,以存國綱。聞使臣言,病不省事,所謂購貿,非渠自辦云,故今姑參酌末勘,方泰逵爲先刊名內醫院,無一言捧納之提調,爲先從重推考。以卞觀海之癡濫,今行藥料之不能誠心購貿,雖已知之,其在無棄物之意,宜有申加提飭。以此傳敎,行會下去使行處,藿香等諸種,萬一如前無實,使行還渡江時,大會行中諸人,卽其灣上,決棍三十度,仍充沿江把防軍。如是申飭之後,使行狗於顔私,一有顧護,正副使難免重勘,各別嚴飭。
柳文養啓曰,吏曹判書李,參議李洪載,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
以吏曹參議李洪載牌不進罷職傳旨,傳于洪明浩曰,只推。
以訓鍊都監哨官望筒,傳于申耆曰,挾輦將官汰去。
柳文養啓曰,吏曹判書李,再牌不進,推考傳旨,今方捧入,而開政命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,無端違牌,此何道理?更爲牌招,牌去來勿爲呼望。
洪明浩啓曰,吏曹參議李洪載,旣有只推之命,更卽牌招開政,何如?傳曰,允。
傳于洪明浩曰,左承旨入侍。
傳于洪明浩曰,吏判事,極爲未安,爲先問啓。
洪明浩啓曰,吏判事,極爲未安,爲先問啓事,命下矣。問于吏曹判書李處,則以爲臣之一身,非臣之有也。遇事則生死向前,當官則夷險不擇,自有矢心之計,欲報銘骨之德,故前此銓任之屢叨,人器之不稱,有不暇論,身名之顚沛,自不敢顧,晏然冒當,若固有之,居常愧懼,夙宵靡懈。果於昨年注擬之際,厚招譏評,臺章堂疏,次第迭發,聲罪旣峻,勘律亦重,至今追思,惶汗浹背,從玆以往,銓地一步,便同鐵限。日前享官之牌,不敢言私,冒沒出肅,然而若因事會,視之以宿趼,諉之以事往,揚揚行政,自同無故,則其如廉隅何,其如嗤點何哉?召牌之下,屢犯違傲,致有此問啓之命,惶懍震越,罔知所達云矣,敢啓。傳曰,設有旣往之情勢,豈必追提?況出肅之後,又復如是,萬萬未安,從重推考。連日動駕之餘,又以吏判去就,侵夜酬應,揆以分義,寧容乃爾?更爲牌招,嚴飭開政。
傳于李敏采曰,屢次申飭何如,且以問啓事,自在闕中,若是違拒,竝與牌去來而無皁白,如許遞義,徒損事體。吏曹判書李,爲先從重推考,各別嚴飭,斯速開政,牌去來,卽爲知入。因此深夜酬應,而承宣等,不能申飭,當該坐直承旨,亦爲推考。
李敏采啓曰,吏曹判書李問啓批旨,極爲嚴截,至有嚴飭開政之敎,而更鼓已深,終不承牌,無意開政,仍又席藁待命於延英門外,事體所在,誠極未安,從重推考,何如?傳曰,擧措之顚倒姑無論,今夜又以此事,欲令徹宵酬應,分義掃如矣。旣無必遞之端,則出肅而獨於開政如是者,處義駭然矣。到今更令申飭,大關國綱,吏曹判書李,爲先遞差,淸州牧使除授,使之當日辭朝,城門留門出送,仍令卽刻登程,時任牧使遞付京職。
傳于李敏采曰,吏曹判書前望單子入之,在外參判許遞,今日政差出。
有政。吏批,判書未差,參判未差,參議李洪載進,左副承旨李敏采進。啓曰,判書·參判,俱爲未差,小臣獨政未安,何以爲之?敢稟。傳曰,只出緊任。以申應顯爲大司憲,鄭景祚·申史澳爲掌令,朴吉源·韓啓玉爲持平,金孝建·姜碩龜爲正言,沈能翼爲校理,李庚運爲修撰,朴宗岳爲知敦寧,李勉兢爲兵曹參議,分承旨孟至大·徐瀅修·尹東晩,分兵曹參議李謙煥·洪秉聖,參知尹履相·尹弼秉,分兵曹佐郞尹悌東·張至顯·南涑·宋俊載,分內醫提調吳載純·徐浩修·趙瑍·洪檍,以上減下,以金光默爲吏曹參判,李師濂爲坡州牧使。
兵批,判書金文淳進,參判洪文泳病,參議李勉兢未肅拜,參知鄭益祚入直進,行左承旨洪明浩進。以申應顯爲副摠管,吳命啓·李長鎭爲景福將,鄭東觀爲北評事,副司直洪檍·柳戇·徐鼎修·李勉兢·鄭大容·洪義浩·李益運·洪義榮·丁範祖,副司果李趾光竝單付。
以冬至兼謝恩使狀啓,表文欠淨處改書下送事,傳于李敏采曰,此狀啓下承文院,稟處,其時考覈承旨,爲先査出,捧現告,表文卽爲改書,星火下送,趁十一日期於傳致使行。無論旬前後,從便前進,而鳳凰城以外,自當有順付之便,少留遲待待,表文下去,祗受後趲程,亦無不可。此意,回諭,嚴飭撥路,卽爲飛傳。
洪明浩,以禮曹言啓曰,今十一月初十日,睿順聖哲莊僖惠徽翼烈明宣王大妃殿誕日陳賀時,百官進致詞表裏儀注,依前例,直爲書入王大妃殿之意,敢啓。傳曰,知道。
申耆,以兵曹言啓曰,依下敎,還宮時駕後侍衛,爲兵郞所遮截,不得連續前進之由,禁喧郞廳朴命燮處,拿入嚴問,則所供內,以爲喧譁紛沓,每在攔後,而深夜動駕,或有入馬衝突,至近喧聒之慮,以迷劣所致,不能區別,混同禁止,至於駕後侍衛之不得連續前進,罪合萬殞,惶恐遲晩云。臣之不能禁飭之失,尤萬萬惶恐,而旣有該郞査問之命,爲先取招以入之意,敢啓。傳曰,卿以駕後侍衛,目見無例之擧,是自卿敎爲,萬萬駭然。一二步絶阻,猶且隨現痛治,爲其禁喧,遮截駕後,以致深夜,駕後數十間無端空曠之事。如卿者,爲兵判之時,除後廂,然後可以愜意,郞官何罪?該郞分揀,卿爲先記過。
申耆,以兵曹言啓曰,依下敎,奎章閣引陪使令李大根,弘文館使令安寬興,引陪使令李弘大·鄭成大·崔光世·尹大得·李德三·金興宇,司憲府書吏秋興祥·宋得元,所由金奉三·權世寬·朱順得·盧景卜,司諫院書吏崔聖郁,喝導全卜三·呂仁得·黃興孫等,各決棍十五度之意,敢啓。傳曰,知道。
洪明浩,以承文院都提調意啓曰,冬至兼謝恩使狀啓,有此狀啓,下承文院稟處之命矣。表文欠凈,有此馳啓,臣於査對時,以眼精昏眊,正本則雖未覽觀,然主管査對者,卽臣也。若論其罪,臣實爲首,不勝惶恐戰慄,而正本字樣至小,擦痕之廣,至爲二三分,殊涉可疑。且表紙至厚,以前面刀擦,致令後面繭浮,亦甚怪訝。此或當初紙品,有未盡處,舒捲之際,未免生痕而然乎?痕旣如此,不可不改表文,今日內使之改書,卽行査對後,別定齎表官,趁十一日得抵灣府之意,分付,何如?傳曰,允。行中齎去空表紙,帶去寫官·畫員,所以預備此等事。近聞空表紙齎去,自數年來,無端廢却云,此後嚴飭,申復舊規。雖以今番言之,齎官帶去決難,趁今十一二日,空表紙付撥下送,令使臣知悉,以行中畫寫,從便爲之事,令政院下諭,可也。
柳文養,以義禁府言啓曰,時囚中洪秀輔,老病可知,放送後草記事,命下矣。洪秀輔,卽爲放送之意,敢啓。傳曰,知道。
申耆,以義禁府言啓曰,金履素·尹尙東·李邦榮·姜游·柳焵·李昌漢·尹㬦等,拿問嚴處事,傳旨啓下矣。金履素·尹尙東·李邦榮·柳焵·李昌漢·尹㬦等,今方待命,卽爲拿囚,而姜游,下去京畿利川地云,依例發遣府書吏拿來,何如?傳曰,似非稱在外,然則何必拿來乎?
柳文養,以義禁府言啓曰,時囚罪人金履素·尹尙東·李邦榮·柳焵·李昌漢·尹㬦中,衆所共知實病人,先放送後,草記事,命下矣。金履素·尹尙東·柳焵·李昌漢,俱有實病云,竝卽放送之意,敢啓。傳曰,知道。
李敏采,以刑曹言啓曰,再昨日動駕時,猥濫擊錚人中,海美幼學韓錫朝,則以爲其七代祖孝純,不幸位在三事之列,不免爲凶徒之籍賣,身歿於癸亥之前,竟未得事實之陳暴,當初伸救尹善道而見忤凶黨,請鞫筠·闓等而亟除凶徒,至於凶疏之封下,庭請之出令,初無一毫干預,而官秩未復則罪名何由雪,罪名未雪則心跡何由暴,乞令復其先祖官爵事也。今九月錫朝,以此事呼籲,而特命勿施,則未踰數月,又復煩瀆者,其放恣無嚴,誠極痛駭,原情勿施,自臣曹考律勘處。忠州許澓,則以爲其五代祖積,不幸有子逆堅,論以收坐,則肅廟朝特下優批,依皇朝嚴嵩例,放歸田里爲敎,此實出於大聖人欽恤之至意,而層生之論,格而不行,及至復官之日,又命賜祭,而橫議復生,恩命復收,乞令更復官爵事也。論以收坐,宜有當律,乍復旋收,亦循公議,則到今年久之後,敢生希覬之心,如是煩籲,極甚猥越,原情勿施,自臣曹考律重勘。晉州·昌原·密陽三漕倉居民蘇甘金等,則以爲倉船守護之苦,全任倉底居民,漕運上納之利,都歸遠地沙格,故渠等不勝偏苦,一依兩湖四倉例,必以倉底民差出沙格之意,呈備局,關飭本道,而本道亦以沙格之散在南北,有違設倉之本意,遠地沙格,一竝除去,使渠等擇差矣。前道臣遞歸後,舊沙工輩,構誣渠等,還爲見汰,故今二月,冒死呼籲,以差出沙格於倉民之意,蒙允矣。營邑,又以載發之臨時防報,乞令一依兩湖例,使倉底居民差定沙格,以便守護事也。敢以四件外事,屢次煩瀆者,極爲無嚴,狀頭,自臣曹考律勘處。至於本事,設倉造船,果是軍務之緩急,漕運之便宜,而當初備局與本道,旣以許施,今春因渠呼籲,又爲蒙允,則到今營邑之防報,事甚訝惑,依前決給之意,分付道臣,何如?傳曰,允。
義禁府啓目,沈象奎口招云云。傳旨問目內辭緣,泛稱遲晩,所當請刑是白乎矣,旣有以草供捧入之命,上裁,何如?判付啓,所供,專事漫漶,如許供招,豈可捧入?況口招異於原情,則不以言語捧之,有違格式,卿等爲先推考。渠供中,諉罪於所謂林哥下吏事,如是極口發明,而及其結辭,又沒着落,特敎嚴問之下,豈可以如許喋喋喃喃,欲巧反拙之說,登諸奏御文字乎?當該執筆都事,爲先拿問勘處,待明朝開坐,更爲捧供,除尋常各別究覈,期於得情爲良如敎。
柳文養,以義禁府言啓曰,時囚罪人沈象奎口招草供判付內,當該執筆都事,拿問勘處事,命下矣。都事李承薰,今方待命,卽爲拿囚之意,敢啓。傳曰,知道。
禁府啓目,申光祜段,矣身猥以無似,忝在法從,今曉回鑾時,侍臣上下馬,自有節次是乎去乙,矣身昏謬生疎,不待贊請,隨衆顚倒,未免班儀錯亂,有此嚴問,惶悚震越,恭俟嚴誅。宋景煥段,矣身忝在侍從之列,動駕之時,非不知上下馬之自有節次,而昏謬所致,徒知法駕之已近,不待贊請,徑先進去,致煩淑問,惶悚之極,不知所達。趙鎭宅段,矣身冒忝從班,適値陪鑾,昏迷顚錯,自陷重戾,致有此淑問之擧,惶蹙震迫,罔知所措是白齊。侍臣之上下馬節次,自有應行之體例是乎去乙,矣身到館洞口前路,不待贊請,徑先上下,轉往作門之外,以致停鑾之時,陪儀虧損,此莫非矣身觸事愚昏之致,罪合萬殞,無辭可達。李百亨段,矣身莫重陪班,擧措顚錯,致有置對之命,惶隕震越,罔知攸措。矣身職在三司之列,則上下馬應行節次,事當各別詳審,而至文廟前路,初不待贊請,徑自上下,至於作門外,以致班儀之錯亂,罪犯罔赦,不知所達。徐有鍊段,矣身愚迷昏謬,不善周旋,侍臣上下馬之際,不待贊請,徑先上下,忙急前進,擧措顚錯,論厥罪狀,合被重律,今於淑問之下,惶懍震越,罔知所措。李東植段,矣身本以無似,初忝從班,專昧體例,隨行前進是白如可,今曉陪鑾時,行至文廟前路,蒼黃失措,不待贊請,徑先上下馬,致使班儀錯亂,至勤淑問,罪合萬殞。柳師模段,矣身生疎愚迷,全昧體例,今曉館橋,侍臣上下馬時,不待應行之節次,隨衆上下,徑先前進,自陷違越班式之罪。張至冕段,矣身生疏譾劣,觸事顚錯,今曉回鑾時,侍從班齊到泮橋,不待贊請,遽然上下馬,隨衆前進,違越班式,自速重戾,罔知攸措。鄭履綏段,矣身新忝侍從,愚迷生疏,不待上下馬贊請,隨衆顚錯,致承淑問之命,伏地戰懍,罔知攸措。李錫夏段,矣身莫重陪班,顚錯失措,致有此淑問之擧,惶霣震迫,罔知所措是白齊。侍從班上下馬,自有節次,前到太學洞口,控馬相向,以待贊請是白加尼,昏夜紛擾之中,錯聽下吏之傳言,誤認節次之權除,班次立馬之際,徑先上下,特敎招還之後,趁不待令,節次顚錯,自陷重戾,此莫非矣身愚迷不識之罪。李尙度段,矣身猥忝三司之列,獲忝侍臣之末,今曉回鑾時,依班次進到館橋前路,回馬相向,以待下馬之命是白如可,昏夜蒼黃之際,不待鴻臚之啓請,誤認節次之權除,徑下旋騎,轉至作門之外,以致承命回陪之際,淹滯多時,此莫非昏謬顚錯之罪。李義鳳段,矣身今番回鑾時,依班次圖,最居三司之前,及到館橋,生疎昏錯,不待啓請,徑先上下馬,又復轉至作門之外,顚錯安行之罪,矣身實爲其首。金熙采段,矣身猥忝法從,獲陪回鑾,依次前進,及到文廟洞口,未及周旋,不待贊請,錯聽傳言,隨衆上下,旋又前詣作門外,節節顚錯,自速罪辜。向前申光祜·宋景煥·趙鎭宅·李百亨·徐有鍊·李東植·柳師模·張至冕·鄭履綏·李錫夏·李尙度·李義鳳·金熙采等,所當請刑是白乎矣,曾經侍從,勿爲請刑,載在大典通編,且有草供以入之命,上裁,何如?判付啓,班儀何等嚴重,而徑升徑降,自行自止,執法之地,先自壞法,召還本班之際,以致駐輦移時,其爲貽羞淸朝,孰甚於此?道傍士庶之瞻觀羽旄者,謂朝廷有法從乎否乎?此不可使聞兺除良,下輦之所,卽文廟洞口也。顧名思義,尤豈不寒心?昨日參班侍從諸文臣,可謂聖廟之罪人是如乎,設如所供,禮吏誤以上下馬除稟傳呼,陳列班次,自有五禮儀所在下易之信地,則駕未到文廟前路,侍臣之徑詣闕門,亦禮吏之所敎乎?因渠輩之徑往,自駕前至紅馬木,其間絶阻,無一人儀衛。苟究其罪,合置重典,削職薄勘,失之太寬是置。卿等以此知悉,昭律以聞。
檢閱洪樂游疏曰,伏以臣父臣明浩,卽除承政院左承旨矣。臣之所帶春秋兼銜,揆以公法,自在當遞。伏乞聖慈,亟命有司,照例遞改,以存公格,以安私分,不勝幸甚云云。
以檢閱洪樂游上疏,傳于李敏采曰,承旨兼帶春秋減下,原疏還給。
親臨景慕宮冬享大祭報府,亞獻官左議政蔡濟恭,終獻官昌城尉黃仁點,進幣瓚爵官吏曹判書李,薦俎官戶曹判書鄭民始,奠幣瓚爵官吏曹參議李洪載,禮儀使禮曹判書李秉模,典祀官奉常正魚錫齡,宮司令黃基厚,堂上執禮行副司直李晩秀,堂下執禮直閣徐榮輔,執尊校理趙鎭宅,大祝待敎沈象奎,祝史修撰李錫夏,齋郞副修撰金熙采,捧俎官戶曹正郞李正模·副司直李祉源·司僕判官韓大裕,御盥洗位官禮曹正郞金驥燦·兵曹正郞姜世揆,爵洗位官禮曹正郞崔命麟·兵曹正郞尹行喆,亞終獻官·盥洗位官禮曹佐郞金潭,掌牲令典牲主簿洪樂恒,贊者兼引儀任藗·李命心,謁者引儀姜文岳·金華儉,贊引假引儀李萬羽·成殷柱,祭監監察尹厚東·宋啓來。
庚戌十一月初八日丑時,上行景慕宮。冬享大祭入侍時,行都承旨金光默,行左承旨徐鼎修,行右承旨李祖承,左副承旨申耆,右副承旨尹行任,記事官李海隣,假注書金履載,記事官洪樂游·徐有聞,一提學鄭民始,原任直提學徐浩修,檢敎直閣李晩秀,直閣徐榮輔,待敎沈象奎,以次侍立。上具冕服出齋室,就板位行再拜禮,詣盥洗位盥洗訖,詣神位前三上香,執瓚灌地奠幣降復位,復詣神位前,行初獻禮,降復位。獻官行亞獻禮·終獻禮訖。上詣飮福位飮福,降復位行再拜禮,復行再拜禮,詣望燎位,望燎訖。通禮告禮畢。上還御齋室,改具遠遊冠·絳紗袍,乘輿出宮大門,降輿乘輦,大駕至觀旂橋,降輦步過乘輦。引儀請侍臣上馬。上敎耆曰,侍臣班次,例在駕前不遠地,則今皆安往而無一人見在者乎?詳問以來,可也。耆承命出,回奏曰,諸侍臣已至弘化門外下馬云矣。上曰,閣臣隨駕者爲誰,詣侍臣班者爲誰?耆對曰,直閣徐榮輔隨駕,待敎沈象奎詣侍臣班云矣。上曰,諸侍臣,竝令進前,査問其徑往委折以奏,可也。耆回奏曰,問于諸侍臣,則以爲有林哥書吏,謂有侍臣節次除之之命,如是知委,故先詣云矣。上曰,名以侍從,反欲委罪於下吏,如許奏對,可謂貽羞莫甚。更爲詳問以奏,可也。耆回奏曰,更問於諸侍臣,則以爲昏謬顚錯,致有此屢詢之嚴敎,惶恐不知所達云矣。上曰,內閣·玉堂引陪及所由喝導,竝移送兵刑曹,決棍嚴懲,可也。上敎耆曰,兩司長官,皆當隨駕,以侍臣之爭先徑往,至於許久駐輦,更爲招來之境。如許事例,於前亦有之與否,詳問回奏,可也。耆曰,動駕時侍臣上下馬節次,自有體禮,而今日還宮時,大駕未到文廟前下輦所,內閣及三司諸臣,任自下馬,旋又上馬,徑往闕門外,及夫輦輿少駐,鴻臚傳唱之時,應行節次,不得擧行,甚至於許久住駕,屢次招還之境。事未前有,極爲駭歎,參班諸臣,一竝推考,何如?上曰,此豈但前所未聞之擧乎?未至文廟前下輦所,爭先徑往,至弘化門外,下馬已久,下輦所侍臣上馬輦請也,住輦殆過食頃。近日三司,雖不若古人,自有禮,都監下吏之提醒,則雖欲不待駕前呼唱,先爲乘馬,其勢誠不得由,而爲此無前之擧,以致百官軍兵觀瞻之駭惑,其中必有造計者,安知非年少率着之待敎所倡乎?此念舊之意,雖不得不除此職,慮之已久矣。然此則雖近於臆料,而內閣視三司,職愈淸,地愈比,則三司雖欲占便,內閣豈可效尤?由前由後,急於自解,而求其說其可得乎?且況下問之後,委罪於所謂林哥書吏,如許奏對,貽羞莫甚。待敎沈象奎,爲先刊去閣銜,令該府嚴問口招,三司諸臣,亦爲削職,一體捧口招以聞,可也。出擧條上曰,當直都事進來,聽傳敎,卽速擧行,可也。大駕入弘化門,降輦乘輿,由明政門入永淸門還內。諸臣以次退出。
庚戌十一月初八日辰時,上御重熙堂。右副承旨入侍時,右副承旨尹行任,記事官李海隣,記事官洪樂游·徐有聞,以次進伏訖。上曰,左承旨入侍。出榻敎賤臣承命出,與左承旨徐鼎修偕入進伏。命書傳敎曰,左承旨·右副承旨,聞有實恙,許遞,前望單子入之,待下批牌招察任。又命書傳敎曰,政官牌招開政。又命書傳敎曰,外補不過匪怒,且其從叔碑役已爲之,坡州牧使朴宗岳,今日政內遷。命退,承史以次退出。
庚戌十一月初八日申時,上御重熙堂。左承旨入侍時,行左承旨洪明浩,假注書金履載,記事官洪樂游·徐有聞,以次進伏訖。上曰,吏判牌去來,何至今無消息耶?明浩曰,連爲催促,而無意承膺,事體所在,極爲未安矣。上曰,承旨出去,更爲催促,可也。命退,承史以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
柳文養啓曰,合辭闕啓,事甚未安,新除授兩司諸臺,竝卽牌招,執義林道浩,一體牌招,何如?傳曰,允。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,假注書金履載,身病猝重,勢難察任,今姑改差,何如?傳曰,允。
假注書金履載改差,代以李明淵爲假注書。
傳于申耆曰,軍士房承旨入侍。
傳于申耆曰,明日出宮門路,以協陽門爲之。
承旨前望單子入之,趙尙鎭落點。
吏曹判書前望單子入之,吳載純落點。
以咸鏡監司狀啓,今十一月令薦新生靑魚等,限內不得封進,惶恐待罪事,傳于申耆曰,勿待罪事,回諭。
以校理沈能翼牌不進罷職傳旨,傳于洪明浩曰,只推。
趙尙鎭,以弘文館言啓曰,本館上番闕直,事甚未安,校理沈能翼,旣有只推之命,卽爲牌招入直,何如?傳曰,允。
禁府啓目,行副司直鄭煥猷·申尙權·李家煥·睦萬中·尹弼秉·柳甲基·呂萬永·韓鼎運·李夔·李義綱·李濟萬等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,賀儀在明,日寒如此,此時不可滯囚,今日內照律草記爲良如敎。
禁府啓目,李邦榮·尹㬦等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,李邦榮段,事勢似然,分揀放送,尹㬦段,罷職放送爲良如敎。
禁府啓目,分承旨徐瀅修·孟至大·尹東晩等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,徐瀅修段,雖以執禮預差先詣云,而旣云先詣,則不爲祗迎於門內享官之班,未諳格例,卽亦渠罪,以公罪從重勘律,放送。孟至大段,年過六十,隆寒寒疾云云,不可勒歸之杜撰,然旣帶分司實職,不爲言送院中之罪,不可無飭,亦以公罪勘放。尹東晩段,以實職不參陪班,其罪一也。徑詣宮內,其罪二也。兩罪俱發,削職放送,照律兩囚,功議減等,草記擧行爲良如敎。
禁府啓目,義禁府都事李承薰原情云云。問目內辭緣,泛稱遲晩,刑推得情,何如?判付啓,付過放送爲良如敎。
禁府啓目,東班押班監察李仁達原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處何如?判付啓,付過放送爲良如敎。
柳文養,以義禁府言啓曰,時囚罪人鄭煥猷·申尙權·李家煥·睦萬中·尹弼秉·柳甲基·呂萬永·韓鼎運·李夔·李義綱·李濟萬等原情公事判付內,賀儀在明,日寒如此,此時不可滯囚,今日內照律草記事,命下矣。右人等傳旨內,親享事體,何等嚴重,而無端不參,拿問處之,罪取考律文,則大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。鄭煥猷·申尙權·李家煥·睦萬中·尹弼秉·柳甲基·呂萬永·韓鼎運·李夔·李義綱·李濟萬等,各杖一百收贖,告身盡行追奪,放送,何如?傳曰,允。腹痛·胸痛·疝痛·瘡痛等,種種醜敗雜症,豈獨巧湊於堂上侍從乎?近日隆寒,挽近所無,諸供虛實,除非月令摘奸,難以分別。此則太涉煩屑,特附漫對校人之意,以公罪區別,功議減等放送。鄭煥猷,則書進不進,極爲無狀,念舊二字,屢提於筵席,大小公故,雖不投跡,焉敢不參於宮享乎?如許忝侮渠家之類,不可尋常處之,刊名仕籍。其中徑詣諸人,則工於占便,反有甚於在家偃息,削職放送,可也。
李敏采,以義禁府言啓曰,時囚罪人徐瀅修·孟至大等原情公事判付內,徐瀅修,雖以執禮預差先詣云,而旣云先詣,則不爲祗迎於門內享官之班,未諳格例,卽亦渠罪,以公罪從重勘律,放送。孟至大,年過六十,隆寒寒疾云云,不可勒歸之杜撰,然旣帶分司實職,不爲言送院中之罪,不可無飭,亦以公罪勘放,功議減等,草記擧行事,命下矣。取考律文,則大明律制書有違條有曰,凡奉制書,有所施行而違者,杖一百。不應爲條有曰,凡不應得爲而爲之事理重者,杖八十矣。徐瀅修,以制書有違公律,杖一百收贖,孟至大,以不應爲事理重公律,杖八十收贖,而徐瀅修祖宗玉,揚武原從功臣,達城尉五寸親云,功議各減一等,杖八十,以公罪收贖,孟至大,達城府院君異姓四寸親云,議減一等,杖七十,以公罪收贖,竝放送,何如?傳曰,允。
李祖承,以義禁府言啓曰,時囚罪人李觀成,投印自有其律,無論事勢之如此如彼,不可仍而置之,卽其地徒一年定配,赦令纔過,如有功議,仍爲減等事,命下矣。李觀成六代祖更生,靖社原從功臣云,徒一年定配,功減一等,杖一百收贖,告身盡行追奪,放送,何如?傳曰,允。
禁府照目,前掌令申光祜·宋景煥,前校理趙鎭宅,前副校理李百享·徐有鍊,前持平李東植·柳師模,前正言張至冕·鄭履綏,前修撰李錫夏·李尙度,前副修撰李義鳳·金熙采等矣判付內,班儀何等嚴重,而徑升徑降,自行自止,執法之地,先自壞法,召還本班之際,以致駐輦移時,其爲貽羞淸朝,孰甚於此?道傍士庶之瞻視羽旄者,謂朝廷有法從乎否乎?此已不可使聞兺除良,下輦之所,卽文廟洞口也,顧名思義,亦豈不寒心?昨日參班侍從諸文臣,可謂聖廟之罪人是如乎,設如所供,禮吏誤以上下馬,除稟傳呼,陳列班次,自有五禮儀所載不易之信地,則駕未到文廟前路,侍臣之徑詣闕門,亦禮吏之所敎乎?因渠輩之徑往,自駕前至紅馬木,其間絶阻,無一人儀衛,苟究其罪,合置重典,削職薄勘,失之太寬是置。卿等以此知悉,照律以聞。罪各杖一百收贖,告身盡行追奪,竝只私罪奉敎,依允爲有矣,申光祜·張至冕·李尙度·李義鳳等段,竝只功議,各減一等爲旀,趙鎭宅·李百享·柳師模·鄭履綏·李錫夏·金熙采等段,各功減一等,徐有鍊段,議減一等爲良如敎。
禁府啓目,前獻納李龜雲源情云云。特敎口招之下,其所納供,專事漫漶,泛稱遲晩,所當請刑是白乎矣,曾經侍從,勿爲請刑,載在大典通編,且有捧草供以入之命,上裁,何如?判付啓,依同罪他囚,照律以聞爲良如敎。
禁府照目,李龜雲,杖一百收贖,告身盡行追奪,私罪。奉敎依允。
禁府啓目,粘連沈象奎再招云云。以判付內辭意,發問目,反覆嚴問,則徑先前進之罪,泛稱隨衆諉罪林吏之事,一辭發明,故屢次盤詰,終不直陳,究厥罪狀,萬萬痛駭,所當請刑是白乎矣,旣有更招以入之命,上裁,何如?判付啓,照律爲良如敎。
禁府照目,沈象奎,從重論,杖一百收贖,告身盡行追奪,私罪。奉敎依允爲旀,功減一等爲良如敎。
持平朴吉源啓曰,請爲奴罪人金壽賢·河翼龍,竝令王府設鞫得情,夬正王法。措辭見上新除授大司憲申應顯,時在京畿抱川地,掌令申史澳,時在全羅道珍山地,司諫院司諫許晊,時在京畿振威地,請竝斯速乘馹上來事,下諭。答曰,不允。下諭事,依啓。
庚戌十一月初九日申時,上御重熙堂。軍士房承旨入侍時,右副承旨申耆,假注書趙台榮,記事官洪樂游·徐有聞,以次進伏訖。上曰,王大妃殿進御加味正氣散,依前方一貼煎入。出榻敎上曰,承旨前望單子入之,待下批牌招察任。出榻敎上曰,同副承旨入侍。出榻敎賤臣承命出傳,同副承旨柳文養進伏。命書傳敎曰,不言之失,冒居之嫌,與憲長無異。且於問啓之下,爲說復爲擧措謊亂,貽羞臺閣,莫此爲甚,大司諫尹行元,施以不敍之典。又以時囚罪人李觀成原情公事,命書傳敎曰,向於狀語,甚以爲訝,今見囚供,不可以分疏言,想其眞境,失言之失,道伯安得辭其責?已自損體,厚責於無識武倅,誠非矣。至於回互之目,不惟輕加之爲不可,渠果迷劣,雖迷劣,奸詐則相反前論,庇仁,殘倅也,自倣太過。今論該囚,題評失實,未聞論一大吏可懲他邑宰之擧。由前由後,殊欠商量,該道臣推考。時囚李觀成,罷黜以改差釐正,投印自有當律,無論事勢之如此如彼,不可仍以置之,卽其地徒一年定配,赦令纔過,如有功議,仍爲減等事,分付。命退,承史以次退出。
上在昌德宮。停常參·經筵。
大殿·惠慶宮·中宮殿,內閣·政院·玉堂口傳問安。答曰,知道。
王大妃殿,內閣·政院·玉堂單子問安。答曰,知道。
陳賀罷後,內閣·政院·玉堂·藥房口傳問安。答曰,知道。
王大妃殿·惠慶宮·中宮殿,內閣口傳問安。答曰,知道。
申耆啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
李敏采啓曰,禁府公事,決不可一刻遲滯,而昨日時囚照律判下公事,稽滯於當直,今日天明後,始乃知委於本府。事未前有,萬萬駭然,當該堂上,推考,當該都事,所當重勘,而本院請推之外,無他可施之罰,何以爲之?敢稟。傳曰,昨日爲慮滯囚之弊,照律公事未入啓之前,預書批答。其時申牌纔過,始於今朝知委云,寧有如許紀綱?他司猶不敢然,況本府乎?當該行公首堂,爲先從重推考,令政院査出,當該都事,先汰後拿。
傳于申耆曰,侍衛軍兵毛具。
傳于趙尙鎭曰,未肅拜兵曹參議許遞,前望單子入之,待下批牌招察任。
兵曹參議前望單子入之,趙雲紀落點。
申耆啓曰,卽見慶尙左水使狀本,則頭辭措語,有違格式,所當還下送,改修正上送,而事係關防,雖不得不捧入,揆以格例,不可無警,該兵使李源,推考,何如?傳曰,允。
傳于李祖承曰,右承旨入侍。
傳于柳文養曰,同副承旨入侍。
傳于申耆曰,秋等別造官弓中日在今日。近於連日動駕,渠輩多勞苦,駕前駕後,特命拔例應試,其中小布四中駕後朴載潤,直赴殿試,柳箭三中四分人,邊將除授,邊三中人,直赴會試,貫邊人·邊二中人,弓一張,貫一中人,箭竹百箇,邊一中人,箭竹五十箇,自本營施賞後,草記。原中日,禁軍則單巡邊四中及三中四分人,弓一張,邊三中人,箭竹一百箇,亦令該營賜給後,草記。
以京畿監司金憙狀啓,江都移轉米耗條,以錢代送,交河郡摠廳餉還,特許捧留本邑,令廟堂稟處事,傳于李敏采曰,依狀請施行事,回諭。
以京畿監司金憙啓本,喬桐府移粟石數,當移某邑,論列馳啓,令廟堂稟處事,傳于李敏采曰,依狀請施行事,令廟堂卽爲行會,俾島民,得免艱食之患。
以慶尙左水使吳載徽啓本,咸安郡守沈鏔,城牒·軍器,自辦修補,論賞一款,令該曹考例稟處事,傳于洪明浩曰,咸安郡守沈鏔,城牒修繕,軍器改造,至於此多,近所罕見。人之瞭然,雖熟知之,奉公之誠,極爲可嘉。似此地處,陞除府使,朝令昭在,而年前許外,未聞一人之陞遷,是宜定式之本意,況治績能否,豈係於他處乎?且況此等已著之實績乎?府使,後日政,待窠調用。大政不遠,因此有提飭者,年來俗習枳人之弊,屢煩釐革之飭諭,彼猶然矣,況此輩之空然坐停乎?今番大政,則預加留意,隨窠疎通,俾有對揚之實效事,嚴飭銓長。
傳于趙尙鎭曰,政官牌招開政。
趙尙鎭,以弘文館言啓曰,本館上番闕直,事甚未安,今日政,新除授玉堂,待下批仍卽牌招,以爲入直之地,何如?傳曰,允。
有政。吏批,判書吳載純,參判金光默,參議李洪載,行都承旨趙尙鎭進。啓曰,晉州牧使,今當差出,而本州以營下劇邑,物衆地大,素稱難治,不可不各別擇差,他道及同道有聲績未準朔守令,竝擬,何如?傳曰,允。以李敬一爲大司諫,權恢爲獻納,成種仁爲校理,朴基正爲副校理,朴奎淳爲修撰,閔鍾顯爲禮曹參判,韓光會爲社稷提調,朴宗岳爲司䆃提調,洪良浩爲掌樂提調,金思穆·徐鼎修爲觀象提調,洪檍爲掌苑提調,金方行爲宗簿正,安檍·兪靖柱爲監察,成種仁爲南學敎授,朴奎淳爲西學敎授,崔守忱爲吏曹佐郞,丁載遠爲晉州牧使,宋載緯爲靑陽縣監,洪述遠爲長鬐縣監,李敏亨爲蔚山府使,黃基玉爲金浦郡守。
兵批,判書金文淳,參判洪文泳病,參議李勉兢未肅拜,參知鄭益祚入直進,右副承旨申耆進。副司直閔鍾顯。
吏批,再政。以李敦源爲陽川縣監。
申耆,以兵曹言啓曰,今番別試射時,柳葉箭入格駕後禁軍邊二中李枝英·金成集·曺漢國·文命楫等處,各弓一張,貫一中柳淡處,箭竹一百箇,邊一中尹擎國·李元喆·高衡岳·白鳳翼·高廷老·朴宗英·鄭寬得·申光默·張道斌·孫錫謨·崔昌賢·閔鉉等處,各箭竹五十箇,依啓下別單,賜給之意,敢啓。傳曰,知道。
申耆,以兵曹言啓曰,依下敎,玉堂行首引陪使令李泰集,決棍十五度,當直書吏鄭益周,行首羅將鄭世晃,各決棍十度,司憲府行首書吏許倫,行首所由金鼎五,司諫院行首書吏洪德眞,行首喝道李載春,各決棍六度,而憑藉鑞牌,恣意犯夜,玉堂使令金羲大,軍士光得,各決棍十五度之意,敢啓。傳曰,竝放送。憑藉鑞牌,恣意犯夜兩漢,營底保授,過辜限後,加棍十五度,移送該曹照律。三司連日爲之之合啓,果是何冊之義理,而渠輩雖蟣蝨之徒,名以三司下隷,則眞若成均館齋直,慣聽之文句,當知明義錄三字,渠輩之犯禁,豈不爲泮僕之罪人乎?蟣蝨之徒,亦不識明義錄之畏懼,則義理之掃地尤可知。是豈但以犯夜言乎?此後三司下隷之犯夜者,原更數外,重棍移送刑曹,照律草記事,卿及巡邏外營巡廳·捕廳知悉,卽令書揭壁上,仍以此傳敎,載之政院軍士房故事·刑曹受敎謄錄,可也。
申耆,以備邊司言啓曰,北評事沈興永罷黜之代,纔自該曹差出,而開市之期,今已迫近,計其程道,萬無及期下去之望。前評事沈興永,姑令前進擧行之意,分付道臣,其罪狀,待竣事勘處,新評事,旣難及期,徒貽往來之弊,勿爲下送,何如?傳曰,允。
申耆,以御營廳言啓曰,依傳敎,春塘臺別試射時,柳葉箭入格駕前別抄李命耇,貫一中邊一中,李明洽等三人,邊二中,各弓一張,金慶完等二人,貫一中,各箭竹一百箇,姜碩儁等十人,邊一中,各箭竹五十箇,分等施賞,而其中崔東植所告內,昨日試射時所射,乃是三貫革,而第一矢誤中四貫革,仍卽打錚矣。今此別單中,雖以貫一中載錄,不敢冒受賞典云,崔東植施賞一款,勿施之意,敢啓。傳曰,知道。
柳文養,以承文院官員,以都提調意啓曰,院吏文學官李廷年有頉,代幼學朴顯範差下,付軍職,冠帶常仕,何如?傳曰,允。
柳文養,以承文院官員,以都提調意啓曰,院寫字官實差訓長洪普運有頉,代以預差訓長李燁依例陞實,而預差訓長,代以彭得大差定,以爲依前勸奬之地,何如?傳曰,允。
申耆,以義禁府言啓曰,鄭煥猷·申尙權·李家煥·睦萬中·尹弼秉·柳甲基·呂萬永·韓鼎運·李夔·李義綱·李濟萬等,杖一百收贖,告身盡行追奪,照律草記批旨內,腹痛·胸痛·疝痛·瘡痛等,種種醜敗雜症,豈獨巧湊於堂上侍從乎?近日隆寒,挽近所無,諸供虛實,除非月令摘奸,難以分別。此則太涉煩屑,特附漫對校人之意,以公罪區別,功議減等放送。鄭煥猷,則書進不進,極爲無狀,念舊二字,屢提於筵席,大小公故,雖不投跡,焉敢不參於宮享乎?如許忝侮渠家之類,不可尋常處之,刊名仕籍。其中徑詣諸人,則工於占便,反有甚於在家偃息,削職放送,可也事,命下矣。鄭煥猷刊名仕籍事,分付該曹,李夔·李義綱,削職放送,申尙權十代祖浚,佐理功臣,韓鼎運祖命斗,揚武原從功臣,呂萬永十代祖允秀,靖社原從功臣,李家煥五代祖尙毅,扈聖原從功臣云,竝功減一等,各杖九十,以公罪收贖放,尹弼秉,麟坪大君異姓五寸親云,議減一等,杖九十,以公罪收贖放,柳甲基五代祖珩,宣武原從功臣,慶昌君異姓五寸親,睦萬中七代祖詹,宣武原從功臣,東昌尉異姓四寸親云,竝功議各減一等,各杖八十,以公罪收贖放,李濟萬,無功議云矣,敢啓。傳曰,知道。
吏曹判書吳載純疏曰,伏以王大妃殿誕日載屆,賀儀順成,聖孝彌光,臣民慶忭,曷有其極?仍伏念臣本以鈍劣之才,屢叨銓衡之任,人器不稱,觸事生疣,雖荷天地之仁,曲加涵貸,弧負之罪,自知難逭,雖在缷免之日,餘懼尙存,惟願永謝銓地,無復玷汚,以爲一分追補之圖,斷斷此心,天神鑑臨。不意日昨除命,復及臣身,震悸恧蹙,莫知所措,寧欲鑽地而不可得也。且臣私義,尤有所難安者。臣於向日,待罪見職也,大臣以不爲問政,陳箚請譴,而遣辭深重,非比尋常,至今追思,愧忸靡已。噫,天官,重任也。凡遭人斥,義不復冒,不但爲一己之微諒而已,實所以尊朝體而重廉防,則況如臣厚被大官之論斥者乎?臣若諉以時移事往,晏然就職,則其如朝體何,其如廉防何哉?賀禮當前,義重參班,雖不得不冒沒出肅,因仍蹲據,斷無是理,天牌之下,冒犯違傲。臣罪至此,尤無所逃,敢控短章,仰瀆崇聽。伏乞天地父母,曲垂諒察,亟命鐫削,仍治臣逋慢瀆擾之罪,以肅朝綱,以安微分,千萬幸甚。臣無任屛營祈懇之至。答曰,省疏具悉。向來相箚,出於董飭之美意,追提尙云不可,伊後又當大政,今何可以此强引,不念國體之屑越乎?冢宰任重,卿且崇秩,不得不賜批,卿其勿辭,入來開政。
庚戊十一月初十日辰時,上詣仁政殿。陳賀入侍時,行都承旨趙尙鎭,行左承旨洪明浩,行右承旨李祖承,左副承旨李敏采,右副承旨申耆,同副承旨柳文養,假注書李明淵·趙台榮,記事官洪樂游·徐有聞,一提學鄭民始,原任直提學徐浩修,原任直閣鄭東浚,檢校直閣尹行任·李晩秀,直閣徐榮輔,以次侍立。上具遠遊冠·絳紗袍,乘輿出協陽門,詣仁政殿月臺,降輿就板位,行四拜禮。致詞官入詣殿內,捧致詞函,出就板位前,宣讀訖,還置於案。承文提調捧致詞函,傳授近侍,近侍跪進。上受之,以授近侍。近待跪受,還置於案。濟用監提調入殿內捧禮物函,出授近侍,近侍跪進。上受之,以授近侍。近侍跪受,還置於案。上行四拜禮。上曰,致詞禮物函,還內入之,可也。通禮跪告禮畢。上乘輿出仁政門,入協陽門還內。諸臣退出。
庚戌十一月初十日午時,上御重熙堂。右承旨入侍時,行右承旨李祖承,假注書趙台榮,記事官洪樂游·徐有聞,以次進伏訖。上曰,王大妃殿進御加味正氣散,依前方一貼煎入。出榻敎命書傳敎曰,天廐上乘,事體自別,年例卜定,理當盡意擇封,而年來國綱解馳,馬政不嚴,西北所進之品,或玄或黃,非駑卽駘。雖非兩閫之鬣者,堂堂太僕,豈乏飼立?在渠輩奉公之誠,則不謹不誠,就大於是乎?前此屢煩飭敎,所以尊國綱也,重馬政也。使不貴異物之漢帝當之,獨安往之?千里良駒雖却之,如許蹇劣之種,恣意獻御者,必令張釋之擬其律,此後申加嚴飭,無或如前怠忽。凡事皆有勸懲,今番平安兵使封進馬,直合御乘,可謂近來初見。馬醫之購來燕市,直陞御乘,猶有加資之典,況閫帥乎?平安兵使李得濟,內賜豹皮一令,令該寺枚擧行會,以示嘉奬之意。又命書傳敎曰,吏曹判書批下,參議只推,與判書·參判,更卽牌招,申飭開政。大政當前,此時銓長,豈可以義在必辭之人點下乎?決知其無以丐遞,爲此例讓,可謂負予取於重臣之本意。聞此敎,雖一牌,焉敢更思違傲之計乎?此意,令吏判知悉。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,事變假注書宋知濂,身病猝重,勢難察任,今姑改差,何如?傳曰,允。
事變假注書改差,代以李東明爲事變假注書。
傳于趙尙鎭曰,下直守令留待。
傳于李祖承曰,自明日至十六日,連値坐齋,抄啓文臣課講,今日爲之。
傳于洪明浩曰,下直守令入侍。
傳于洪明浩曰,輪對官入侍。
傳于洪明浩曰,課講入侍。
傳于申耆曰,保放罪人沈能迪·金履喬,今己越講,放送。
摠管前望單子入之,副摠管李得臣落點。
傳于趙尙鎭曰,政官牌招開政。
以黃海監司李時秀狀啓,安岳黃七星救活人命,考例論賞,令該曹稟處事,傳于李敏采曰,何待回啓?今日政,成給粘加,付撥下送,令道伯招致宣布後,頒給形止狀聞,俾知重民命之意。
有政。吏批,判書吳載純,參判金光默,參議李洪載,行都承旨趙尙鎭進。以尹行履爲執義,申大龜爲持平,南涑·鄭最成爲正言,李殷模爲校理,朴宗來爲副修撰,申禹相爲司僕正,申宅權爲惠陵令,鄭文綏爲禁府都事,南麟耇爲宜寧縣監,奉常參奉單李漢喬。
兵批,判書金文淳病,參判洪文泳入直進,參議李勉兢未肅拜,參知鄭益祚病,右副承旨申耆進。副司直李勉兢,副司果趙得永。
以洪州牧使望筒,傳于柳文養曰,未準朔守令,序陞數遞之弊,曾有大臣筵奏,而銓曹近不遵守,甚至於六七朔人擬入之擧,若此而民豈堪乎,弊豈蘇乎?當該銓官推考。此後申加嚴飭,寧儲窠,更勿如前。此望筒勿施,府使中一,從朔數擬入事,分付。
吏批,再政。以任焴爲洪州牧使,尹得孚爲寧海府使。
柳文養啓曰,大司憲申應顯,掌令申史澳在外,執義尹行履,掌令鄭景祚,持平朴吉源·申大龜,牌招啓辭未下,監察茶時之意,敢啓。傳曰,知道。
傳于柳文養曰,同副承旨入侍。
以原春監司尹師國啓本,淮陽等邑老人有頉添入,區別開坐事,傳于趙尙鎭曰,口傳下批。
柳文養啓曰,明日冬至望闕禮習儀時,兩司無進參之員,除在外外,未肅拜呈告人員,竝待開門牌招,何如?傳曰,允。
李敏采,以兵曹言啓曰,今番入直禁軍中日廳官弓中日試射時,邊四中金仁哲·李東益,貫一中邊二中崔命燮,各弓一張,邊三中朴廷輝,箭竹一百箇,依承傳分給之意,敢啓。傳曰,知道。
李祖承,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李祖承啓曰,新除授副修撰朴宗來,卽爲牌招察任,何如?傳曰,允。
申耆,以弘文館言啓曰,新除授校理李殷模,時在京畿驪州地,經筵入番事緊,請斯速乘馹上來事,下諭。答曰,依啓。
趙尙鎭,以吏曹言啓曰,平安道都事申宅和呈狀內,矣身素患痰癖之症,當此冬寒,挾感添劇,日夜叫痛,萬無赴任之望云。病勢旣如此,則不可强令赴任,今姑改差,何如?傳曰,允。
柳文養,以義禁府言啓曰,保放罪人沈能迪·金履喬,今已越講,放送事,命下矣。沈能迪·金履喬,放送之意,敢啓。傳曰,知道。
江華留守申大升疏曰,伏以惟天惟祖宗,默佑明騭,元子誕降,太歲旣符於先聖舊甲,彌月又協於慈宮誕辰,宗社之休慶無疆,殿宮之歡悅莫大,臣民蹈忭,久而益切。仍伏念臣之待罪見職,居然爲周歲矣。以其地則有保障之重焉,以其任則有居留之責焉,固非庸才淺量所可承當者,而況且逆囚假息島中,一天之讎尙戴,三尺之章莫伸,如臣不忠,旣不能碎首沬血,矢死苦爭,則目下道理,惟在於防守糾察,不容少緩,以俟王法之克行,輿憤之少洩,而臣之自來病狀,日甚一日,行步之不若恒人,痰癖之已成貞疾,非但通朝之共諒,抑亦聖明之畢燭,而顧以風痺之祟,久處瘴濕之地,自夏及秋,諸症越劇,兼以年紀日漸衰邁,神息轉益潰劣,有時昏瞀,不省四到,雖在閑司漫局,決難陳力就列,況於莫重之地,尤何以冒據而耐久乎?古人有言曰,若不號呼於君父,更將控訴於何人?玆不得不力疾陳懇,仰浼崇嚴。伏乞聖慈,俯垂矜諒,亟遞臣保釐之任,以便調護,仍治臣瀆擾之罪,以昭法紀,不勝幸甚。臣無任激切祈懇之至。答曰,省疏具悉。所請依施。
庚戌十一月十一日午時,上御熙政堂。下直守令·輪對官入侍時,右副承旨申耆,假注書趙台榮,記事官洪樂游·徐有聞,瑞山郡守李義駿,長水縣監崔吉憲,濟用副奉事洪履簡,廣興主簿金載華,氷庫別提鄭熙濟,司僕判官韓大裕,司䆃僉正李萬運,以次進伏訖。上曰,守令進奏職名,可也。義駿等,以次仰奏職姓名訖。上曰,爾等下去後,殊各務爲也。仍命耆宣諭訖,命義駿等先退。上曰,輪對官,進奏職姓名·職掌及所懷,可也。履簡等,以次仰奏訖。上曰,洪履簡則職掌內遺在,未能詳奏,誠駭然矣。仍命書榻敎曰,輪對官洪履簡,令該府拿問處之。命輪對官先退。上曰,課講入侍。賤臣承命出傳,同副承旨柳文養,課講試官吳載純·李秉模,率抄啓文臣徐榮輔等,偕入進伏。上曰,雖非講製,年少文官之暇日讀書,卽是美事,而況近來飭敎屢煩,終不致意,每次受講,輒皆懸不,殆同弄劇。國有紀綱,寧有是理?今若受講,又皆不通,則徒使國體重傷。其令應講諸臣,自量如無一字一句之誤讀,以次進講不然者,當賜數三日暇,殊各益加講習,必至慣通,可也。如是下敎之後,如或有如前不通之人,當各別嚴治,竝須知悉事,分付。徐榮輔等,書進自不退出,沈能迪等六人,以次進講訖。命課講先退。上曰,在外及時帶別軍職摠管許遞,前望單子入之,待下批牌招察任。出榻敎上曰,任所在外摠管許遞,前望單子入之,待下批牌招察任。出榻敎命退,諸臣以次退出。
庚戌十一月十一日未時,上御重熙堂。同副承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上命書傳敎曰,前後飭敎何如,而雖以侍從言之,三司之望,或一再擬而更不擬者有之,或前望點下而銓曹不爲擧論者有之。侍從如此,蔭官之齎鬱尤可知。如是也,故朝令不信,朝令不信之故,朝廷亦不尊,申飭銓曹,後勿如是。上曰,熙川郡守之代,令該曹口傳差出。出榻敎上曰,寧海府使遷轉之代,以筵敎人,今日政擬入。出榻敎上曰,寧海府使,以尹得孚擬入事,分付。上曰,王大妃殿進御加味正氣散,停止。出榻敎命退,承史以次退出。
上在昌德宮。停常參·經筵。
藥房提調鄭昌順,副提調趙尙鎭啓曰,閟宮親享,聖慕克伸,慈殿誕辰,賀儀載擧,冒寒躬臨,鎭日勞動,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,臣以冬至望闕禮,習儀進去,下直之意,敢啓。傳曰,知道。
申耆啓曰,事變假注書李東明,時無職名,令該曹依例付軍職,冠帶常仕,何如?傳曰,允。
傳于趙尙鎭曰,未下直守令,當日辭朝。
備忘記,坡州牧使李師濂下直,長弓一張,長箭一部,片箭一部,筒介一箇賜給。
傳于柳文養曰,同副承旨入侍。
吏曹口傳政事,金浦郡守黃基玉,義城縣令李弘源,相換。
以京畿監司金憙狀啓,顯隆園冬至祭官差定事,傳于申耆曰,當以附近邑守令,輪回差定,而以近百里地分排,是豈定式之本意乎?此狀啓還下送,此後以南陽·安山·振威·龍仁,輪回差定,預差則勿以守令塡差,以致曠官之弊。本府中軍,今爲士夫·武弁履歷,堦爲元定,預差中軍,或有實故之時,令該府使,狀請變通差代事,分付。
副摠管前望單子入之,申㬚·朴祥馨落點。
承旨前望單子入之,洪義榮落點。
申耆,以兵曹言啓曰,本曹佐郞姜儐,身病猝重,呈狀乞遞。宿衛重也,不可久曠,今姑改差,何如?傳曰,允。
申耆,以兵曹言啓曰,卽伏見慶尙左兵使李源,右兵使吳載徽,忠淸兵使金麟瑞,今秋習操及巡歷時,各鎭營所屬各邑鎭·各山城赴操軍兵,試射放中·不中,軍器什物破傷執頉啓本,則試射放中·不中,軍器什物破傷執頉處,使之卽速修改之意,嚴飭各該邑云矣。軍兵試射,軍器什物,俱係詰戎之政,則各邑鎭,常時未能鍊習,亦不着意修改,以致不中之居多,執頉之夥然。其在重戎務備陰雨之道,不可無飭,各該營試藝居末邑及軍器執頉邑,當該守令,竝推考警責,何如?傳曰,允。
申耆,以都摠府言啓曰,今日入直內三廳武兼·禁軍及軍兵等,當爲中日習射,而冬至望闕禮相値,不得爲之之意,敢啓。傳曰,知道。
申耆,以備邊司言啓曰,頃因戶曹判書鄭民始所啓,北道內寺奴婢宣頭案修正時,所費參量除減之意,問于本道,狀聞稟處,他道一體關問事,命下矣。卽見平安監司沈頤之狀啓,則以爲昨年祥原等六邑,內奴婢身貢白徵者爲一百四十八口,江東等十邑,寺奴婢身貢白徵者爲一百八十口,而貢摠元數,不得減削之故,磨勘時,色吏頭目輩,或有虛作名目,或有流亡老故,而不敢許頉,其害自歸於侵族侵隣。卽今內奴婢比摠外餘數爲三百三十八口,寺奴婢比摠外餘數爲四十口,內奴婢身貢白徵者一百四十八口,以此餘奴婢代充,寺奴婢身貢白徵者一百八十口內四十口,亦以餘奴婢充代。其餘一百四十口不足之數,特許減摠事,令廟堂,稟處,而內奴婢口錢,初以五錢定式,或似過多,本道則奴婢元摠,未滿二千口,口錢都數,不過爲七百餘兩,較計紙地及雜費,則少無過濫之弊,亦無責徵於奴婢之事,祥原等三十一邑,自民庫上下,泰川等九邑,自營門防給爲辭矣。本道內奴婢比摠外餘數,尙有三百三十八口,則一百四十八口之白徵云云,極爲可駭,卽令以彼充此。至於寺奴婢減摠事,其在仰體朝家軫念奴婢之聖意,所當竝請許施,而近來各道,不思査櫛之道,惟言減縮之弊,一許減摠,則恐啓他道紛紜之弊。且一百四十口身貢,雖曰數少,各該司需用,各有元數,旣難勒減,又難給代。此則嚴飭道臣,査其隱漏,竝與餘奴婢四十口,推移比摠,俾有民無白徵,貢無減額之效。當初下敎,特軫奴婢案付中,年過幾百幾十歲而白地勒徵之類,使之裒益,猶不相當者,卽令狀聞,而今此狀辭中,此一款,不爲別白擧論。泛以色吏頭目輩,虛作名目,或流亡老故爲辭,有違特敎關問之本意,該道臣推考,內奴婢口錢,依營邑舊規施行之意,一體分付,何如?傳曰,允。
掌令鄭景祚,持平朴吉源,校理成種仁,副校理朴基正,正言鄭㝡成,修撰李庚運·朴奎淳等啓曰,請黜置罪人鄭致達妻,亟令王府快正典刑。請物故罪人德相,亟施孥籍之典。請逆賊尙喆,依律處斷。請還寢䄄島置之命,亟施當律,其諸子,竝施絶島散配之典。措辭現上答曰,不允。末端事,付丙矣。
掌令鄭景祚,持平朴吉源,正言鄭㝡成等啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府設鞫得情。請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情。請物故罪人國榮,亟施孥籍之典。請梟示罪人明謙,正刑罪人以謙,亟施孥籍之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭現上答曰,不允。
持平朴吉源啓曰,請爲奴罪人金壽賢·河龍翼,竝令王府,設鞫得情,夬正王法。措辭現上答曰,不允。
正言鄭㝡成啓曰,請爲奴罪人金壽賢·河翼龍,竝令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。措辭現上新除授獻納權恢,時在忠淸道洪州地,請斯速乘馹上來事,下諭。答曰,不允。下諭事,依啓。
完城君李義行疏曰,伏以閟宮親享,聖孝克伸,慈聖誕節,賀儀載擧,臣民歡慶,曷有其極?仍竊伏念慶溢宗祊,恩覃幽明,日月之照,偏於臣身,闔門攢祝之忱,唯有隕結之願,則筋力奔走,殊而後已。區區此心,可質神明,而不幸數日以來,兩眼俱病,眶眥浮高,昏翳亦甚,手揭視物,如隔煙霧,疼痛不住,淸汁長下,加之感冒旣深,嘔血忽發,纔退禁直,頹擲涔涔,際接吏曹帖文,以臣塡差宗廟望祭獻官。顧臣步屧艱澁,本不宜於將事之儀,而見玆諸證,誠欲自力而不得矣,玆敢冒萬死,短章仰籲於天地父母之前。伏願聖明,俯諒其萬分不得已之懇,亟令該曹趁卽改差,俾莫重享官無至窘速,以幸公私焉。臣受恩罔極,報答無地,惟是駿奔一事,可得粗伸微分,而符到不遠,衰疾交侵,致此瀆擾,生不如死,伏地涕泣。臣無任兢惶祈懇之至。答曰,省疏具悉。疎辭,許令該曹付標。
庚戌十一月十二日未時,上御重熙堂。同副承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上曰,金浦郡守黃基玉,他道守令中,勿論郡守·縣監,準朔最久者相換,除辭朝赴任。出榻敎命書傳敎曰,此亦紀綱所關,宿衛番次,是豈推托之事?上下番各五人輪回,比之騎省,亦可謂太歇。近觀省記入者,一入之後,長鎖無脫出之道,見之猶覺支離,當者獨不苦乎?摠府番次事,先朝飭敎,何等嚴截,則近來復循舊習,豈不關於國綱乎?向於李敏輔之許久鎖直時,欲爲下敎,因公事煩撓未果。此後申明嚴飭,更或如許,當依先朝下敎,用守門將落點番之例,以此傳敎揭板本府,仍令兵判知悉。朔終,以番記使之封送本曹,除非呈辭及公故而當次不入者,直以令該府拿問處之。過十日勘律草記,仍自政院捧傳旨,同爲入啓,彼亦人哉?因摠管之怠慢,長立街路,奔走於南山·北岳之間,誠一虐政,摠府請番錄事,自今日屬之樞府,勿爲差送事,招致樞部,分付。又命書傳敎曰,無他可能,或以號令百司之地,筋力有一分抵當,近果頻除,而前席承書之際,聞臭觸鼻,不謹莫甚。鷄舌香雖難覓含,焉敢如是過飮乎?其爲駭然,則甚矣。雖以目下事言之,當稟不稟,溺職如此,當該承旨,爲先從重推考,後勿如是之意,嚴飭。又命書傳敎曰,右承旨許遞,前望單子入之。命退,承史以次退出。
上在昌德宮。停常參·經筵。
李敏采啓曰,假注書李明淵,身病猝重,勢難察任,今姑改差,何如?傳曰,允。
傳于申耆曰,禮房承旨,馳詣永陵,奉審摘奸以來。
傳于李敏采曰,右承旨入侍。
傳于李敏采曰,差祭將臣,竝仍佩往來,以各其營都提調摠察事,發牌從事官,聽傳敎。
傳于李敏采曰,都承旨·左承旨,許遞。
申耆啓曰,臺啓事體,何等嚴重,而今日兩司傳啓,府·院座目,互換塡書,至於入啓承批。臣之矇然捧入,固不勝萬萬惶悚,當該注書,所當重勘,而本院請推之外,無他可施之罰,何以爲之?敢稟。傳曰,承旨遞差,注書先汰後拿。
承旨前望單子入之,柳戇·尹㬦·李洪載落點。
李敏采啓曰,新除授承旨尹㬦,方在罷職中,何以爲之?敢稟。傳曰,勿施,前望單子入之。
承旨前望單子入之,李益運落點。
傳于申耆曰,軍士房承旨入侍。
李明淵改差,代以尹魯東爲假注書。
趙台榮汰去,代以鄭尙愚爲假注書。
洪義榮啓曰,假注書尹魯東·鄭尙愚,時無職名,令該曹依例付軍職,冠帶常仕,何如?傳曰,允。
咸鏡監司狀啓,今此朔膳物種中生靑魚等,不得一時封進,惶恐待罪事,傳于洪義榮曰,勿待罪事,回諭。
兵曹啓目,粘連忠淸水營水操時,舟師所屬軍器什物,破傷執頉,洪州牧使李義弼等,推考警責,罪各杖八十收贖,竝只公罪施行,何如?判付啓,依允爲旀,李義弼·李潞秀·趙廷鉉段,功議各減一等,朴尙春·權濟應·李觀成·史廷煥·李永喆段,功減一等爲良如敎。
洪義榮,以吏曹言啓曰,今此宗廟·各陵殿冬至祭獻官·諸執事,老病·公故外,實無推移分排之路,依近例,刑官及司饔院官員,通融塡差之意,敢啓。傳曰,知道。
庚戌十一月十三日巳時,上御重熙堂。右承旨入侍時,右承旨李敏采,假注書趙台榮,記事官洪樂游·徐有聞,以次進狀訖。上曰,提調入侍。出榻敎賤臣承命出,與藥房提調鄭昌順偕入進伏。昌順曰,臘藥,今方監劑,而例有臘蔘所入。聞舊羅蔘十餘兩,別貿戶蔘及元貢戶蔘合四兩餘,年久蠧傷,不堪藥用,前提調以臘藥時用下之意,有所陳達云,臘劑時,以此取用,似好矣。上曰,取用此蔘,則新捧臘蔘,似當有餘,實爲用舊畜新之道,取用,可也。上曰,江華前留守來詣城外,交龜事,分付。賤臣承命出傳。命退,諸臣以次退出。
庚戌十一月十三日未時,上御重熙堂。軍士房承旨入侍時,左副承旨申耆,事變假注書李東明,記事官洪樂游·徐有聞,以次進伏訖。上命書傳敎曰,承旨前望單子入之,待下批牌招察任。又命書傳敎曰,冬至祭官中,罷散入敍用。耆曰,同罪未敍人,隨卽提稟事,曾有定式矣。同副承旨李洪載,旣已蒙敍除職,而前承旨李敬五,乃是同罪之人,故敢此仰達矣。上曰,敍用,可也。出擧條仍命退,承史以次退出。
上在昌德宮。停常參·經筵。
朴萬瞻啓曰,禁衛營將官來言,今日本營軍兵,日次私習云矣,敢啓。傳曰,知道。
朴萬瞻啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴萬瞻曰,禮房承旨馳詣宗廟·景慕宮,奉審摘奸以來。
傳于朴萬瞻曰,承候來待諸臣入侍。
朴萬瞻啓曰,差祭將臣,竝仍佩往來事,命下矣。右邊捕盜大將李漢豐,今方受香出去,在前如此之時,有他邊大將兼察之例,今番則何以爲之?敢稟。傳曰,依前爲之,牌招聽傳敎。
傳于朴萬瞻曰,朝筵因言端,聞於大臣,司䆃僉正李萬運之編摩冊子,已見之云。大抵萬運之效勞,今已多年,若待淘洗後,校正後,刊印後,進呈後,則已過年限之人,將無酬勞之時。渠之當窠,特不過此窠,江華時任經歷,令該曹爲先口傳內擬,其代,後日政,以李萬運差送事,吏判俄筵,旣承筵敎,以此,分付該曹。
吏曹口傳政事,以洪復浩爲掌苑別提。
傳于朴萬瞻曰,日寒如此,禁府·刑曹,輕囚放釋。
備忘記,大臣,予所敬禮,然聖人豈不云乎?事君盡禮,人以爲諂,今之大臣,遠諂太過,反不盡禮。臆料之說,至登於箚牘,敵以下以未形未然之事,勒加架鑿,猶欠相敬,況君與相之際乎?大臣之不盡分如此,予亦豈必枉執敬禮乎?以今紀綱之解弛,董率之地,有此不擇言之失,此而顧藉,後弊難言,左議政蔡濟恭罷職。
備忘記,向來二重臣以鄭妻事,後先迭陳之疏語,非不知有關後弊,來卽捧留,以竢其厭則止之。大官已處分之後,下此者,失言之罪,不可不明正,右參贊宋載經,京畿監司金憙,亟施罷職之典。
傳于朴萬瞻曰,司錄何時發牌,尙今遲滯?坐直承旨,一傡遞差,前望單子入之,待下批牌招察任。
承旨前望單子入之,李晩秀落點。
傳于朴萬瞻曰,莫重傳香稟,不爲微稟,以致提問,當該承旨遞差。
傳于朴萬瞻曰,開門自有時刻,或早或晩,隨其睡起,極爲駭然,朝者仕進承旨,竝遞差。
傳于朴萬瞻曰,承旨前望單子入之,待下批牌招察任。
承旨前望單子入之,蔡弘履·李敬五·姜垣·洪義浩落點。
傳于朴萬瞻曰,承旨中差祭人許遞,前望單子入之,待下批牌招察任。
承旨前望單子入之,尹㬦落點。
朴萬瞻啓曰,新除授承旨尹㬦,方在罷散中,何以爲之?敢稟。傳曰,敍用。
朴萬瞻啓曰,玉堂上下番,有稟達事,來詣閤外請對矣。傳曰,罷職。行公三司,竝遞差。
傳于朴萬瞻曰,假承旨事,極爲泛濫,問名畿邑邊將中,單付差送,南所衛將,假承旨差下。
兵曹口傳政事,德積僉使單趙彦彬。
朴萬瞻,以吏曹言啓曰,今此冬至祭,各陵廟獻官·大祝中,時無職名人員,令該曹口傳付軍職,何如?傳曰,允。
兵曹口傳政事,副司直趙尙鎭·洪明浩·曺允大,副司果金履喬,副司正金羲淳·沈能迪。
朴萬贍,以義禁府言啓曰,日寒如此,禁府·刑曹,輕囚放送事,命下矣。時囚罪人姜世靖·洪履簡·趙台榮,係是輕囚,竝放送之意,敢啓。傳曰,知道。
左議政蔡濟恭箚曰,伏以臣於朝筵,以江華經歷內移之不當,率爾微陳愚見,而未及畢其辭矣。纔見小報,經歷促令口傳移擬,繼又伏聞,留守必使趁明朝上京交龜,臣不勝滿心訝惑憂歎之至。噫嘻六行刀割向日鄭妻之事,群疑大抵皆然,巷言至今未已。臣則篤信殿下者也。所知者聖人,豈欺我哉,而猶不免中夜失睡。今日之事,又何爲而使臣不能忘宿昔之憂也?殿下幾年典學,透盡義理,豈或於此等處,少有放過,而臣之以未然之事,唐突爲言者,亶出於過慮隱憂。惟聖明俯加察納,亟寢江華前留守上京交龜之命,千萬幸甚。取進止。答曰,省箚具悉卿懇。四行刀割尾陳鄭妻事,伊時聞卿求對,言下卽諾,俾卽妥帖。轎夫之反舁旋踵,行路無不目擊,卿則但當信此而已。卿所謂群疑,是何疑乎,巷言是何言乎?以予陸陸,莫能領會。由前由後,箚辭無非臆逆,竊爲卿不取也。仍傳于朴萬瞻曰,此批答,司錄傳諭。
庚戌十一月十四日辰時,上御誠正閣。時原任閣臣承候入侍時,左承旨李敏采,假注書鄭尙愚,記事官洪樂游·徐有聞,原任提學蔡濟恭·吳載純,一提學鄭民始,檢校直提學徐浩修,原任直提學金憙,原任直閣徐鼎修·鄭東浚·鄭大容,檢校直閣李晩秀,以次進伏訖。濟恭曰,今日載屆,追慕冞切,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,近來日氣和暖,夜雪又是農事之休徵矣。上曰,然矣。上曰,舟橋之役,幾許爲之乎?民始曰,近日則未得出見,而鋪板姑未盡爲矣。上曰,次對久未爲之,有何事務乎?濟恭曰,別無緊急稟達之事矣。濟恭曰,近日多有守令遷轉,當此捧糴之時,若有邑倅之交遞,則似有吏緣爲奸之慮矣。上曰,使舊倅勘糴後上來,則,似好矣。仍命書傳敎曰,昨因次次陞遷,不得不移除。此時糴政方張,付之生手,民將受害,新除守令之自外邑移遷者,還穀畢捧後上來事,令廟堂,申飭。上曰,李萬運所編摩冊子,左相見之乎?濟恭曰,臣果見之,卽是巨秩,而可謂該博矣。但年限已過,百里之任,亦不得爲之,如此博洽之士,甚可惜矣。上曰,沁經則雖過年限,可以爲之矣。仍命載純曰,後日政,沁經內移,好矣。濟恭曰,經歷之交遞,在江都有疎虞之慮矣。上曰,一經歷遞易,有何妨乎?民始曰,京畿監司金憙,以錦城尉神道碑所入物力錢一千七百七十四兩七戔,成冊報來矣。取考前例,則鎭安大君碑石,亦自畿營擧行,而物力則以各邑所在常賑穀,會減區處。今亦依此施行之意,分付,何如?上曰,依爲之。出擧條民始曰,金浦郡所在田畓,與草坪合二十五結之地,自本營今方貿得,而此土本以寧嬪房免稅載錄,其間出稅者爲二結三十三負七束矣。今則旣屬本營,竝與出稅者,而仍爲免稅之意,分付戶曹,其中草坪之見失於內需司·成均館,幾爲折半云,令本官待明春詳査改量,依當初結數,修成冊牒報事,分付道臣,何如?上曰,依爲之。出擧條命退,諸臣以次退出。
上在昌德宮。停常參·經筵。
柳文養啓曰,大司憲申應顯,掌令申史澳在外,執義·掌令一員,持平二員未差,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,備邊司郞廳來言,今日賓廳日次,而無時任大臣,不得來會云矣,敢啓。傳曰,知道。
柳文養啓曰,冬至望闕禮,依例爲之之意,敢啓。傳曰,知道。
右承旨洪義浩,左副承旨李敬五,有稟達事,來詣閤外請對矣,休紙還給。
柳文養啓曰,時原任閣臣,有稟達事,來詣閤外請對矣。傳曰,班首閣臣罷職,其餘閣臣閣銜,竝遞改。
傳于柳文養曰,禮房承旨馳詣宗廟·永禧殿·景慕宮,奉審摘奸以來。
檢閱洪樂游·徐有聞啓曰,噫嘻,痛矣。驥顯,是何等劇逆也?其覆載難容之罪,前後聲討,已悉無餘,臣等共戴一天,忍至于今者,莫非臣等不忠無誠之罪也。渠之得保首領,尙逭王章,已是失刑之大者,神人之憤,容有極哉?迺於千萬夢想之外,承宣特除之命,忽下於擧國齊憤之日,此何事也,此何擧也?臣等相顧愕眙,心骨竦然,如不欲生,豈意聖明之世,有此非常之事,過中之擧乎?噫,亂臣賊子,人得以誅之,況今四字刀削人心危懼。臣等官雖卑微,亦具彝性,則豈可以越俎爲嫌而不思共討之義,沁沁泄泄,忍見劇逆之頂玉衣緋,揚揚於一院之中乎?玆敢不避僭越,相率仰籲。伏乞聖明,特加三思,亟寢賊驥除職之命焉。惶恐,敢啓。傳曰,翰林所爲,極爲酸妄矣。憲府都吏啓曰,雖有傳稱之故事,至於翰林啓辭,尤所罕聞,則焉敢驅脅不識東西之假承旨,爲此擧措乎?嚴處猶近於怒蠅拔劍,此啓辭,還給渠輩,仍令各其父兄,各別敎飭後,勿如是肆氣。
兵曹口傳政事,副司直單李晩秀,花梁僉使單趙彦彬。
傳于柳文養曰,承旨入侍。
傳于柳文養曰,假承旨朴萬瞻所爲,極爲無嚴。昨日趙彦彬,則以玉堂請對啓辭捧入,有處分,而萬瞻,今日筵席擧措,萬萬痛駭。同副乘馹啓辭下諭傳敎,渠敢出自袖中,納于前席,語雖未及畢說,擧措愚濫莫甚。本職及假銜,竝汰改,今日內逐送本鄕。萬一遲滯,當重治,以此嚴飭。
以左承旨尹㬦,右副承旨姜垣牌不進罷職傳旨,傳于柳文養曰,只推,更爲牌招。
以右副承旨姜垣牌不進罷職傳旨,傳于柳文養曰,許遞。
傳于柳文養曰,左承旨許遞。
傳于柳文養曰,假承旨入侍。
注書李海隣汰去,代以李覲吾爲假注書。
鄭尙愚汰去,代以洪樂敏爲假注書。
李東明汰去,代以李鼎牧爲事變假注書。
兵曹口傳政事,工曹正郞白慶楷,兵曹佐郞姜世揆相換,副護軍單具埉。
傳于柳文養曰,明日卽陽至也。體先王之閉關之意,宜念息鬧扶陽之政,冬至前後一日及至日,各司藏牌,不緊章奏,切勿捧入,仍令以此意嚴飭。
傳于柳文養曰,抄啓文臣課講,連八次居首副司果尹永僖,當有別般論賞之擧,而連五次居首猶絶罕,八次豈有前例乎?況前此初次連魁陞六矣,再次連魁陞敍矣,三次連魁准職矣,都計劃居魁,又錫馬矣。今則只有陞資一岐,而徑陞不但可惜,文華知識,正合顧問,中批嘗所難愼,而此而不爲,反非器使之意,副校理除授,牌招入直。
傳于柳文養曰,明日卽氐歲也。陽至之時,朝象宜靜鎭,不當紛聒。內閣·政院·玉堂之空曠,甚不可,況班候在明,承旨未差之代,前望單子入之,待下批牌招察任。閣臣及玉堂遞罷刊削,竝分揀,亦令牌招,推移入直。朝廷若恭俟處分,則亦當有體涼之擧,一或惹鬧,當有別般處分,使之知悉。
承旨前望單子入之,金光默·李益運·申耆·鄭大容·孟至大·柳文養落點。
柳文養啓曰,都承旨金光默,左副承旨柳文養,有稟達事,來詣閣外請對矣。無批答。
柳文養,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
柳文養,以訓鍊都監言啓曰,本局別將申㬚·尹得逵,時帶摠管,番次苟艱,申㬚·尹得逵別將之任,竝分姑改差,何如?傳曰,允。
柳文養,以刑曹言啓曰,日寒如此,禁〈府〉·刑曹,輕囚放送事,命下矣。典獄署所在重囚外,各司所囚罪人中,吏曹祭享色書吏李景老,祭官姓名誤書罪,司憲府直囚,觀象監書員河慶熙,戶曹所納曆書紙品劣薄罪,備邊司直囚,故竝卽放送之意,敢啓。傳曰,知道。
庚戌十一月十五日辰時,上御重熙堂。承旨入侍時,左副承旨李敬五,記事官李海隣,記事官洪樂游·徐有聞,以次進伏訖。敬五曰,臣有區區所懷,敢此仰達矣。驥賊,是何等劇逆也?渠之尙逭當律,已是失刑之大者,而今者承宣特除之命,忽下於千萬夢想之外,豈意聖明之世,有此非常之過擧乎?惟願亟寢成命,仍施當律,以洩神人之憤焉。上曰,何敢如是煩陳乎?命書傳敎曰,左副承旨李敬五筵奏,極爲煩屑,通津府使除授,當日辭朝,時任府使,過享祀後上來,令該曹口傳遞付京職。又命書傳敎曰,南所衛將朴萬瞻,假承旨差下。命退,承史以次退出。
庚戊十一月十五日辰時,上御重熙堂。假承旨入侍時,假承旨朴萬瞻,假注書鄭尙愚,記事官洪樂游·徐有聞,以次進伏訖。上曰,有旨已盡書乎?萬瞻曰,姑未書之矣。上曰,何爲至今不書耶?萬瞻曰,此有旨,臣有難奉承,傳敎,臣還爲持入矣。上曰,極爲猥濫矣。命斯速退去。承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官·宗親冬至單子問安。答曰,知道。
柳文養啓曰,大司憲申應顯,掌令申史澳在外,執義·掌令一員,持平二員未差,監察茶時之意,敢啓。傳曰,知道。
以右承旨申耆牌不進罷職傳旨,傳于金光默曰,只推,更爲牌招。
傳于金光默曰,在外承旨許遞,前望單子入之,待下批牌招察任。
承旨前望單子入之,李敬五落點。
傳于李益運曰,玉堂前望單子入之,待下批牌招察任。
玉堂前望單子入之,修撰金熙朝落點。
李鼎牧在外,代以李元八爲事變假注書。
李覲吾在外,代以洪藥安爲假注書。
傳于鄭大容曰,右副承旨入侍。
以禮曹單子,濟州方物看品內入事,傳于鄭大容曰,筒箇之越海封進,必有貽弊,此後依馬粧例,以每部代獐皮幾令,量宜定式代捧事,分付。
傳于柳文養曰,京畿監司未差之代,政官待明朝,牌招開政,差代間,兵符傳授中軍,使之兼察。
鄭大容,以禮曹言啓曰,今此冬至陳賀諸道所封箋文中,會寧府使姜五成,鳳山郡守王漢禎,以應封官,兼別軍職,故各爲封箋矣。一體看審捧入之意,敢啓。傳曰,知道。
庚戌十一月十六日辰時,上御重熙堂。時原任閣臣承候入侍時,右副承旨鄭大容,假注書鄭尙愚,記事官洪樂游·徐有聞,原任提學吳載純,一提學鄭民始,檢校直提學徐浩修·李秉模·金憙,檢校直閣徐鼎修·鄭東浚·李晩秀,直閣徐榮輔·沈象奎,以次進伏訖。載純等曰,一陽初復,百祿川至,此時聖體,若何?上曰,一樣矣。載純等曰,驥賊是何等劇逆,而日昨特除之命,實出千萬夢想之外,不意聖明之世,有此無前之過擧也。臣等未借方寸之地,不得悉暴衷情,今幸登筵,齊聲仰達。伏望特加三思,亟許反汗焉。上命大容書傳敎曰,昨日傳敎,旣有體諒二字,言不可不信。承旨傳敎置之事,從所請,以示妥帖之意。又命書傳敎曰,江華留守差代間,兵符,摠戎使兼佩。仍命退,諸臣以次退出。
上在昌德宮。停常參·經筵。
藥房提調鄭昌順,副提調金光默啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義浩啓曰,大司憲申應顯,掌令申史澳在外,執義·掌令一員,持平二員未差,監察茶時之意,敢啓。傳曰,知道。
洪義浩啓曰,來二十一日,朝參日次矣,敢啓。傳曰,停。
洪義浩啓曰,來二十一日,輪對日次矣,敢稟。傳曰,爲之。
洪義浩啓曰,禁衛營將官來言,今日本營軍兵,日次私習矣,敢啓。傳曰,日寒如此,後日次爲之。
洪義浩啓曰,御營廳將官來言,今日本廳軍兵,日次私習云矣,敢啓。傳曰,日寒如此,後日次爲之。
傳于洪義浩曰,差使員·下直守令入侍。
傳于洪義啓曰,左承旨·左副承旨入侍。
傳于洪義浩曰,入侍無端換入,當該承旨遞差。
洪義浩啓曰,卽者右承旨申耆,同副承旨李敬五,因副修撰金熙朝上疎,謂有情勢,陳疎出去,原疏纔已退却矣,竝卽牌招,何如?傳曰,允。
傳于洪義浩曰,江華兵符之摠使兼佩,京外管領,終涉各異,以京畿中軍兼佩事,卽爲分付。
有政。吏批,判書吳載純進,參判·參議未差,右副承旨洪義浩進。以閔鍾顯爲吏曹參判,李勉兢爲吏曹參議,鄭弼祚爲兵曹佐郞,趙榮慶爲社稷令,沈逵爲掌樂主簿,權彝性爲司僕主簿,柳銓爲禮山縣監,洪良浩爲分內醫提調。
兵批,判書金文淳進,參判洪文泳病,參議柳文養入直,參知趙雲起病,左承旨李儒敬進。以金慶彦爲五衛將,金宅和爲訓鍊主簿,金明遇爲江華中軍,金慶龍爲天磨僉使,副護軍鄭景祚,副司直柳戇·蔡弘履·李祖承·李敏采·李洪載·洪義浩·洪義榮·徐瀅修·尹㬦·洪秉聖·李謙煥·孟至大·姜垣·尹弼秉·尹履相·李義弼·朴吉源,副司果鄭最成,同知李東源,僉知金就明竝單付。
承旨前望單子入之,尹行任·洪義浩·鄭益祚落點。
傳于洪義浩曰,兵曹參知前望單子入之。
承旨前望單子入之,蔡弘履·李儒敬·李洪載·李勉兢落點。
洪義浩啓曰,新除授行都承旨蔡弘履,以前任茂朱府使,方在解由未出中,何以爲之?敢稟。傳曰,勿拘。
以同副承旨李洪載牌不進罷職傳旨,傳于洪義浩曰,只推。
傳于蔡弘履曰,百官班列,雖命除之,散班迎送,亦勿爲之事,分付。
傳于洪義浩曰,假承旨中,時在罷散人,敍用。
以承旨房望,傳于洪義浩曰,仍。
洪義浩,以禮曹言啓曰,濟州牧使李鴻運冬至方物封進單子判付內,筒箇之越海封進,必有貽弊,此後依馬粧例,以每部代獐皮幾令,量宜定式代捧事,分付事,判下矣。取考謄錄,則孝廟朝甲午,馬粧二部,代弓帒·筒箇四部封進,而弓帒·筒箇,今因軫弊之特敎,又令以獐皮代捧,則獐皮代捧之數,當以馬粧二部代封數施行矣。馬粧每部獐皮代捧爲五張,依此定式,此後則弓帒·筒箇四部,代以獐皮十張封進之意,分付,何如?傳曰,允。
洪義浩,以義禁府言啓曰,卽接黃海監司李時秀狀啓,則遂安郡位羅鎭還穀虧欠未還充,前萬戶任明休·李觀海等,令該府捉送,以爲査實懲捧之地,時萬戶朴再禎,還穀虛留,若是夥多,而一味掩置,終不報來,今始現發於査問之下者,亦極痛駭,其罪狀,令攸司稟處爲辭,而時萬戶朴再禎,纔自刑曹,移本府處之事,覆啓,蒙允矣。朴再禎,時在任所云,依例發遣府羅將,交代後拿來,任明休·李觀海,捉付邸人,下送該營,虧欠穀物,査實畢捧後,拿問嚴勘,何如?傳曰,允。
庚戌十一月十七日午時,上御誠正閣。下直守令入侍時,左承旨李益運,左副承旨柳文養,右副承旨鄭大容,記事官李海隣,記事官洪樂游·徐有聞,金堤郡守李東野,白川郡守沈禧,价川郡守趙雲祥,金化縣監洪益烈,盈德縣監朴宗敬,泰安縣監申相文,衿川縣監金東覽,以次進伏訖。上命書傳敎曰,西北別付料武士受料人,明日慕華館,親臨試射,試官,兵判·訓將,入直兵曹·摠府郞廳爲之。隨駕官,以時服隨駕,副駕轎儀仗扈衛軍官·有廳軍官竝除之。東西班,只六曹堂上各一員隨駕,路由崇禮門,日寒若此,道路略略修治,市廛勿撤假家事,分付。上曰,今日仕記,以已遞之孟至大書入,政院擧行,極爲駭然,何承旨修入乎?益運曰,臣是該房,而奏御文字,不能致察,有此誤爲書入之擧,惶悚之極,無辭可達矣。命書傳敎曰,承旨座目,以已遞之孟至大書入,極爲駭然,該房承旨遞差,前望單子入之,與未差之代,待下批牌招察任。上曰,守令進前,可也。沈禧等進奏職姓名訖。上曰,今年年事,何如?禧等曰,豐登矣。敎東野曰,爾之治績,曾已稔聞,極庸嘉之。今年秋成後,穀價,何如?東野曰,米價爲三兩,粗價爲一兩二錢矣。上敎益烈曰,爾之老親,其已將往耶?益烈曰,將往矣。上曰,如斗之邑,何足爲專養乎?命退,諸臣以次退出。
庚戌十一月十七日未時,上御重熙堂。左副承旨入侍時,左副承旨洪義浩,假注書鄭尙愚,記事官洪樂游·徐有聞,以次進伏訖。上命書榻敎曰,明日慕華館試射時,雲寶劍·別雲劍竝除之。侍衛則兵曹·摠府入直堂·郞各一員,五衛將二員,武兼四員爲之。挾輦軍一百名,槍劍軍三十名爲之,御將只率鄕軍二哨,爲先後廂。馬軍除之,標下軍,亦爲略略隨率。禁軍則入直八十人隨駕,留陣則禁將率三營外入直馬步軍中,除老弱貧殘,其餘實數,率領留陣。又命書榻敎曰,王大妃殿進御人蔘養胃湯,一貼煎入。又命書傳敎曰,應避承旨許遞。同副以在下遞去,則都承旨亦必難安,亦爲許遞,與未差之代,前望單子入之,待下批牌招察任。仍命退,承史以次退出。
上在別營。停常參·經筵。
洪義浩啓曰,大司憲申應顯,掌令申史澳在外,執義·掌令一員,持平二員未差,監察茶時之意,敢啓。傳曰,知道。
傳于洪義浩曰,侍衛軍兵毛具。
傳于洪義浩曰,日寒如此,屛門·把守,竝置之事,分付該營。
洪義浩啓曰,守宮假承旨申耆,時無職名,令該曹口傳付軍職,何如?傳曰,允。
兵曹口傳政事,副司直申耆單付。
洪義浩啓曰,諸承旨半行刀割傳曰,罷職。左承旨尤猥越,放逐本鄕。未肅拜承旨許遞,與未差之代,前望單子入之,待下批牌招察任。南所衛將,假承旨差下。九十行刀割
洪義浩啓曰,右邊捕盜大將李漢豐,罷職事,命下矣。在前如此之時,有他邊大將兼察之例,今番則何以爲之?敢稟。傳曰,訓將兼察兼佩事,代主將司令,牌招聽傳敎。
傳于洪義浩曰,金吾首堂上,嚴囚南間,次堂遞差。
傳于洪義浩曰,南間囚禁堂,具格拿來。
十行刀割。
洪義浩,以兵曹言啓曰,依下敎,侍衛禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
洪義浩,以兵曹言啓曰,依下敎,衛內駕後禁軍及武藝別監·內吹·兼內吹·近仗軍士等處,饋飯之意,敢啓。傳曰,知道。
洪義浩,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
洪義浩,以兵曹言啓曰,依下敎,行首羅將李福良,決棍十度之意,敢啓。傳曰,知道。
洪義浩,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
疊洪義浩以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
洪義浩,以訓鍊都監言啓曰,今十一月十八日慕華館擧動時,因兵曹節目,南營馬兵四十五名,哨官李廷麟,廣智營軍四十五名,哨官張守初率領,出付留陣營,還宮後各還直所,而竝待標信擧行之意,敢啓。傳曰,知道。
洪義浩,以訓鍊都監言啓曰,今此擧動時,南營馬兵四十五名,廣智軍四十五名,已爲出付留陣營矣。當夜宮墻外巡邏,無以分排,衣例以附近營守直軍,推移行巡之意,敢啓。傳曰,知道。
洪義浩,以訓鍊都監言啓曰,依下敎,隨駕衛內將校·軍兵等處,饋飯之意,敢啓。傳曰,知道。
洪義浩,以訓鍊都監言啓曰,依下敎,隨駕衛內將校·軍兵等處,設粥分饋之意,敢啓。傳曰,知道。
疊洪義浩,以訓鍊都監言啓曰,依下敎,隨駕衛內將校·軍兵等處,設粥分饋之意,敢啓。傳曰,知道。
洪義浩,以禁衛營言啓曰,今日擧動時,西營入直鄕軍四十名內三十五名,出用留陣矣。宮墻外當夜巡邏,勢難分排,出番鄕軍二十名,姑爲添入警巡之意,敢啓。傳曰,知道。
洪義浩,以禁衛營言啓曰,依下敎,隨駕本營槍劍軍及陣上將校·軍兵等處,設粥分饋之意,敢啓。傳曰,知道。
洪義浩,以禁衛營言啓曰,依下敎,隨駕本營槍劍軍等處,設粥分饋之意。敢啓。傳曰,知道。
洪義浩,以御營廳言啓曰,今十一月十八日慕華館擧動時,依兵曹節目,東營入直騎士二十五人內,老弱貧殘五人除留,實二十人,鄕軍六十名內,老弱貧殘軍九名除留,實五十一名,集春營入直鄕軍五十名內,老弱貧殘軍十一名除留,實九十八名,京標下軍三十七名內,老弱貧殘軍十三名除留,實二十四名,各該入直將官,領赴于禁衛營留陣,而東營·集春營入直馬·步軍兵,竝待標信擧行,新營入直軍兵,衣前例除標信出用,而還宮後,各處入直將官·軍兵,還爲入直之意,敢啓。傳曰,知道。
洪義浩,以御營廳言啓曰,依下敎,隨駕兼內吹等處,饋飯之意,敢啓。傳曰,知道。
洪義浩,以御營廳言啓曰,依下敎,駕前別抄·兼內吹及隨駕將校·軍兵等處,設粥分饋之意,敢啓。傳曰,知道。
疊洪義浩,以御營廳言啓曰,依下敎,駕前別抄·兼內吹及隨駕將校·軍兵等處,設粥分饋之意,敢啓。傳曰,知道。
死罪臣金漢耆疏曰,伏以臣積釁在躬,隱痛塡臆,頃因乞免之章,猥陳鳴冤之私,席藁血泣,嚴誅是俟,乃蒙聖慈,特賜恩批,逐條昭釋,靡有餘蘊,天日回照覆盆,闔門透出於鬼關,朽骨之傅肉,枯腸之生稊,未足以喩此異渥。臣獨苟活,獲覩今日而逝者已矣,九原難作,則想應感泣,結草於冥冥之中矣。臣雖卽日滅死,更無餘憾,而惟是聖恩如天,報答無地。若當宗社安危之秋,義理明晦之際,則捐身殞首,臣固不辭。請以中外喧傳之說,冒萬死一陳之,惟聖明少垂省察焉。臣伏聞鄭妻之潛入城闉,己有日矣。以下六十四行刀割
負罪臣蔡濟恭箚曰,伏以殿下,何爲而有今日之擧也?臣於平日,篤信殿下,如曾氏之篤信夫子。凡於一言之宣,一政之發,自以爲吾無間然,而至於今日之瞠然,莫知其何由也。噫,聖人無僞。殿下旣以館所動駕,丁寧頒示,迺於蹕路之上,忽地旋駕,直出於江浦十里之外,鹵簿不戒,戎卒皆殿,都人士女,皆莫識大駕之欲向何之。畢竟以江倉冷落之所,權設帳殿,日色已暮,回鑾尙遲。惜乎,聖人之無僞,果若是乎?臣之日昨一箚,罪在妄度,十行辭敎,嚴如鈇鉞,臣惶懍戰掉,惟金木是俟,而以今日之事觀之,古人所謂弟子之惑滋甚者,不幸近之,臣竊痛心。臣以罪戾之蹤,宜不敢復事容喙,而目見非常之擧,不勝焦迫之忱,來伏戟門,冒萬死更此瀆擾。伏乞聖明,亟下還宮之命,使王言必信,群情底定,千萬幸甚。取進止。答曰,省箚具悉卿懇。初意擬於試射,回路來住此處,蓋有所待也。此處有糧米焉,有柴草焉,軍兵當寒禦具,且甚便當故耳。途中有不客遲緩之事端,果卽旋蹕臨此,此誠萬不獲己,權宜之權宜,何暇顧儀衛之浮文乎?凡事之遲速,各適其時,然後始可謂權而得中。予雖否德,所願學聖人也。接淅何太悤遽,三宿何太遲支離?此可見聖人時中之義也。今日之行,若備嚴鼓,整班伍,則予雖欲徑情而直行,得乎?況此擧,非爲遊觀,非爲暇豫,其中必有切煩菀切燥悶之端而爲此罕有之擧,卿須諒之。仍傳于洪義浩曰,此批答,招致錄事,傳于前左相。
校理臣成種仁,副校理臣朴基正·臣尹永僖,修撰臣李庚運·臣朴奎淳,副修撰臣朴宗來·臣金熙朝等箚曰,伏以殿下,何爲而有此萬萬非常之擧也?臣等以先事之慮,聯陳箚·疏,未蒙允兪,畢竟千萬意外,致此罔措之境,臣等之罪,死無足惜。惟我慈殿·慈宮,尙未知鑾蹕之所駐,其爲慈念之驚動憂慮,當如何哉?臣等冒死求對,未借方寸之地,情窮勢蹙,不知所出,涕泣呼籲於崇嚴之下。伏願亟回聖衷,卽旋輿衛,則宗社幸甚,臣民幸甚。取進止。答曰,省箚具悉。勿煩。
校理成種仁,副校理朴基正·尹永僖,修撰李庚運·朴奎淳,副修撰朴宗來·金熙朝等箚曰,伏以臣等之短箚泣籲,亶出於萬萬驚遑,萬萬焦灼之忱,而及承聖批,乃以勿煩爲敎,臣等相顧抑塞,一倍罔措。噫,今此駐鑾之所,豈至尊暫時臨御之地,而況當沍寒陰凝之時乎?殿下若仰體殿宮驚慮之念,則必不待臣言之畢,而惕然回悟,卽旋鑾蹕矣。時日將晏,衷情轉迫,不遑他說,玆又冒萬死仰瀆。伏乞聖明,亟降兪音,以副輿情焉。取進止。答曰,省箚具悉。今日移蹕之擧,豈得已?非爲觀漁,非爲蹻氷。言不可不踐,令不可不信,旋還遲速,惟在廷臣,勿煩。
十二行刀割。
領中樞府事鄭存謙疏曰,伏以王言,信如金石,昨下郊館親臨試射之命,忽伏聞鑾蹕轉向江郊,此何事也,此何擧也?當此至寒,尤非大聖人節宣之道。古人所謂陛下縱自輕,奈高廟太后何者,政是今日準備語也。伏乞卽卽回鑾,以副擧國群情焉。鑾輿中路徑發,而轉至於所不戒之地,荒郊氷雪,儀衛疎虞,人心驚遑,萬姓波蕩,此非所望於聖世者也。心慌氣促,不敢附陳底蘊,竝乞垂諒焉云云。答曰,省疏具悉卿懇。前左相箚批,覽可悉之,此不必更煩,諒之諒之。傳于義浩曰,此批答,中樞府郞廳發牌,傳諭。
九十一行刀割。
庚戌十一月十八日卯時。九十行刀割
上在昌德宮。停常參·經筵。
大殿·王大妃殿,還宮後,內閣·政院·玉堂·朝廷二品以上·六曹堂上·大司憲·宗親口傳問安。答曰,知道。
二十七行半刀割以兵曹朔試射望單子,傳于申耆曰,不緊矣,置之。
以宣傳官具紞狀啓,齎奉標信馳到江華府,依下敎擧行事,傳于申耆曰,雖非發軍,本府民丁,無非軍兵,雖皆常着,分立城巒,何異於擺列乎?昨日兼中軍具埉,則以前例爲然爲奏,所供不分明,事實猶未詳知,姑置之矣。觀此該府首校取招,雖聽首校之指揮云,而擧行者埉也。其在杜後弊重師律之道,決不可仍而置之。江華兼中軍具埉,新留守到任後,沙場大張威儀,決棍二十度,仍充江華城丁軍。所謂假中軍韓思遠,千摠柳瀷·韓邦孝,或標信遲滯祗受,或門不卽開,比之兼中軍之一時代察,其罪尤有重焉。況埉也,押來後,渠輩專當擧行乎?亦令新留守到任後,與宣傳官眼同,依再昨先處分之類勘律,大會民衆回示後,決棍三十度,亦爲充軍該府。先已回示決棍之將官·將校,別無更問之端,放送,其中首校加棍十度,亦爲降定軍役事,分付。
以前判府事徐命善,前領敦寧洪樂性中途付處傳旨,傳于申耆曰,付處,不過爲其入房調攝,此傳旨,休紙還給。
傳于柳文養曰,明日問安,藥房外,勿爲之。
九行刀割。
傳于申耆曰,承旨未差之代,前望單子入之,待下批牌招察任。
承旨前望單子入之,柳戇·李益運·徐瀅修·李敏采·申耆·柳文養落點。
九十行半刀割。
庚戌十一月十九日卯時。九十行刀割
上在昌德宮。停常參·經筵。
藥房提調鄭昌順,左承旨李敏采啓曰,移蹕江郊,冒寒經宿,鎭日勞動,向晩回鑾,慈殿達宵用慮,詰朝戒駕,聖孝仰格,鑾儀載族,而靜攝之中,恐或有損。伏未審夜間,聖體,若何?寢睡·水刺之節,亦何如?臣等率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,大司憲申廳顯呈辭,執義·掌令一員,持平二員未差,掌令申史澳在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,備邊司郞廳來言,賓廳日次,而無時任大臣,不得來會云矣,敢啓。傳曰,知道。
李益運啓曰,新除授同義禁蔡弘履,方在削職中,何以爲之?敢稟。傳曰,罪名竝分揀。
柳文養啓曰,守禦使鄭昌順,罪名分揀事,命下矣。卽爲牌招,傳授密符,何如?傳曰,允。
注書李海隣病,代以趙台榮爲假注書。
傳于申耆曰,右副承旨·同副承旨入侍。
傳于申耆曰,左副承旨許遞,前望單子入之,待下批牌招察任。
承旨前望單子入之,李晩秀落點。
傳于柳文養曰,命令當信,古之哲辟,與虞人期獵,將適野値雨,猶且身往罷之。日昨戒駕郊次,中路之他,使已會之武士終日等待。雖因事會之不得不然,與初意之開場後往臨異焉,揆以信令之意,事涉失約。一兩日內,當召試西北武士,柳葉箭一巡受料外,在京者·因公幹私事上京者,竝許赴試,令兵曹知悉。
傳于柳文養曰,宣傳官金鎭井·具縉汰去之代,令該曹口傳差出。
李敏采啓曰,校理李殷模在外,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
傳于柳文養曰,言似妄矣,無隱中出來。同罪者已收敍,不可一爲一否,前參贊宋載經敍用,留窠意在,仍任前職,待開門牌招察任。
傳于申耆曰,在外兵曹堂上許遞,前望單子入之,待開門牌招察任。
兵曹參議前望單子入之,李洪載落點。
有政。吏批,判書吳載純進,參判閔鍾顯在外,參議未差,行都承旨柳戇進。以曺允大爲吏曹參議,洪秀輔爲大司憲,李太亨爲校理,李晴爲副校理,閔昌爀爲修撰,崔顯重爲副修撰,李義行爲禮曹參判,李勉兢爲兵曹參議。
兵批,判書金文淳病,參判洪文泳入直進,參議未肅拜,參知趙雲紀病,左副承旨申耆進。知事金憙仍任事承傳,副司直單李得臣·蔡弘履·鄭大容·李洪載·李勉兢·鄭益祚。
傳于柳文養曰,近來銓法不古,激揚二字,擔却一邊。若有以言獲罪,屢靳點下者,隨窠首擬,雖或爲開言路之一道。今則反是,作宰不治,罪犯賣鄕,而每政首望,有如奬直酬勞者然。魚用謙所坐之如爰辭如繡啓,雖未的知,伊時御史,亦與出道有異,而設令數爻相在,用處非私,其爲犯禁一也,襲謬一也,有何可奬可酬之端,而番番不捨,政政必擬,果何所據乎?銓官事,極爲駭然,當該堂上,爲先從重推考。
柳文養,以兵曹言啓曰。傳曰,古人雖有牽裾·斷鞅·排闥之事,牽亦有許多般,斷亦有許多般,排亦有許多般,雖在倉卒煩擾之時,紀綱不可不顧。再昨出宮時,大臣·閣臣之遮道爭請也,一隊弓鞱之輩,雜入其間,行言責之事。在其時出令,不過郊館之行也,大臣·卿宰,雖非言責,異於庶僚,先事之慮,亦或一道,而渠輩焉敢若是無嚴乎?兵判纔已拿入,以警其不能檢飭之罪,而渠輩尋常處之,國綱之外,大有關於後弊。兵曹拘留別軍職等,竝令兵判郊館開坐時重棍,仍送禁府,勘以當勘之律以聞事,命下矣。依傳敎,本曹拘留別軍職田文顯·韓光濟·李潤謙·柳心源·鄭學畊·任聖說·李晉秀,各重棍十五度後,移送義禁府之意,敢啓。傳曰,知道。
柳文養,以兵曹言啓曰。傳曰,昨以江華兼中軍具埉事,令帥臣擧行,而更思,不必付之該府,令兵判進詣郊館開坐,大張旗皷威儀,擧行後草記。千摠及假中軍,下送本府,亦近苟艱,兵判與本道觀察使眼同,亦於郊館決棍回示。至於充軍役等事,付之本府事,分付。回示之律,卽回示三軍之意也。若非軍兵之齊到,殊乖制律之意。畿營管下軍兵,年來新作哨者亦不少,以此聚待擧行事,分付事,命下矣。依傳敎,臣進詣慕華館開坐,大張旗皷威儀,江華兼中軍具埉拿入,決棍二十度,仍與京畿觀察使金憙眼同,江華假中軍韓思遠,千摠柳瀷·韓邦孝,回示三帀,決棍各三十度後,罪人具埉·韓思遠·柳瀷·韓邦孝等充軍次,出付畿營之意,敢啓。傳曰,知道。
柳文養,以兵曹言啓曰,今十一月初十日,本曹草記,憑藉鑞牌,恣意犯夜玉堂使令金羲大,軍士光得,各決棍十五度事批旨內,憑藉鑞牌,恣意犯夜兩漢,營底保授,過辜限後,加棍十五度,移送該曹照律事,命下矣。保授罪人金羲大·光得,各加棍十五度後,移送秋曹之意,敢啓。傳曰,知道。
柳文養,以刑曹言啓曰,再昨日動駕時,猥濫擊錚人鳳山郭始復妻許氏,則以爲其夫郭始復,以田畓事,與京居車履遠,相訟於刑曹,而自官推捉之際,其媤母挽執其夫不放,則曹隷突入,裂破其夫之衣冠,竝與其媤母而毆打,其媤母則失魂不省,其夫則畢竟被捉而去,方在死境。大抵本事干涉於洪守榮,而堂上則洪最榮之妻娚,郞廳又是切親之間,故爲慮擊錚,使不得呼籲,乞蒙天恩,俾得明決事也。車履遠·郭始復田價相訟,始於今月十一日,而推辨之時,始復無一辭稱冤,還退以給之意,丁寧納供後,定限不爲來待,故參議臣姜彝正,果令推捉,而只以其時所見言之,雖有笠子之毁損,元無傷處之可言。今以此供觀之,其夫之被打,旣不顯著,則其母之失魂云者,尤難憑信,而曹隷推捉之際,不能從容押來,致此笠子之破碎,事極驚駭。曹隷則自臣曹別加嚴懲,本訟則係是四件之外,而憑藉毆母,肆然鳴金,萬萬無嚴,原情內辭緣置之,許女則自臣曹照法嚴勘,何如?傳曰,爲親母上言,亦可謂之四件外事乎?訟理之如此如彼姑捨是,本事則戚里家田土也,堂上則戚臣之妻娚也。況縱隷於外邑,任其行惡乃爾,以卿曹右袒僚堂之心,猶不敢全諱事實,曰以所着之笠毁損,則其所作挐,足爲明證。老婆之爲其子,挽救之際致傷,勢所似然,不致命幸耳。大抵近來,無論此戚家他戚家,騰揚太過,肆氣之漸,每切隱憂,際此聞此。以洪最榮之無識麤悖,心常悶然者,決知有干囑,至於乃兄,不但在外任,頗似畏愼,最榮焉宦其罪乎?此等豪橫之習,須從露處,這卽嚴懲,舊戚里之不悛者,新戚里而學習者,亦庶知戒。赦令纔過,十分參酌,洪最榮,爲先削其職名,拔之起居之列。以慈宮謙德,敎戒何等申複,而渠之姓名,以此屑越之事,上下於似此文書,尤豈不痛憤乎?至於亞堂之頻除詞訟,以其初除時,不無名稱故也。後叨不及初叨,治聲變爲疵政,果然有此僨誤。惜其家老純善太柔,不能束子弟,本曹參判金魯永,令該曹施以受托聽訟,縱隷虐民之律。雖以卿言之,眞所謂草綠一色,而莫念瓜田之嫌,顯有掩覆之跡。莫嚴者議讞,而阿好如許,極爲駭然,卿則罷職,本訟,令海伯嚴査狀啓,該隷,亦令海伯刑推嚴囚,以待處分事,分付,可也。
刑曹啓目,擊錚罪人金判同原情云云。其父萬弼,依例加資事,特蒙天恩敎味白齊。所供如此,上裁,何如?判付啓,營題足爲證左,所考京在帳籍草記爲旀,此後以老職當入見漏事擊錚者,自本曹先考帳籍,實則除刑推,捧供措語修啓違錯,則依例刑推捧供事,知悉擧行爲旀,以亞堂言之,名出於呼籲者,原情設令事實相左,理當自引,況身在一曹,借口僚堂,難掩幻互之跡,而晏若無所干,循例着名於參坐之席,以此啓目,無難登徹,放恣莫甚,參判金魯永,可謂兩罪俱發,此罪竝以勘律之意,分付該府爲旀,出納之地,不能據理退却,致煩辭敎,當該承旨,爲先從重推考爲良如敎。
三十七行刀割。
庚戌十一月二十日巳時,上御重熙堂。右副承旨·同副承旨入侍時,右副承旨申耆,同副承旨柳文養,假注書鄭尙愚,記事官洪樂游·徐有聞,以次進伏訖。上曰,昨日慈殿之戒駕,卽予誠意淺薄,未能仰格之致,而但守宮承旨,雍容周旋,不爲急遽奉行,故輦輿只至宮門而旋卽還內,誠萬幸矣。二行刀割仍命耆書傳敎曰,翰林啓辭事,終涉如何?惟二去甲戌年有之,其前例豈可取用?設有可言之事,以執藝之義,擧筆欲效,不忘規諫,冒昧陳疏可也,焉敢爲此無於例之擧乎?其時翰林竝削職,不能檢飭之右位,亦爲罷職。又命耆書傳敎曰,五衛將洪聖禧事,不獨無嚴而已,難免巧之一字。渠亦士夫,所爲如此,寧不痛惡乎?絲綸不欲迫切,雖不索言,而渠旣着署,渠旣照檢,伊後擧措,萬萬如何,比之朴萬瞻之純然,豈不爲罪人乎?於渠固不足深責,仍而置之。使渠長此等伎倆於事爲,雖欲爲人,得乎?以官職爲名者,更勿擧論事,分付兵曹及各軍門。上曰,兵曹判書入侍。賤臣承命出去,與兵曹判書金文淳偕入進伏訖。上敎文淳曰,再昨動駕時,別軍職輩,其可成說乎?卿宰則以先事之憂,遮道爭請,容或可也,而渠輩焉敢乃爾?身爲本兵之長,目見此輩無嚴之習而不能禁戢,此後則惕念,以尊紀綱,可也。仍命耆書傳敎曰,古人雖有牽裾·斷鞅·排闥之事,牽亦有許多般,斷亦有許多般,排亦有許多般,雖在倉卒煩擾之時,紀綱不可不顧。再昨出宮時,大臣·閣臣之遮道爭請也,一隊弓鞱之輩,雜入其間,行言責之事。在其時出令,不過郊館之行也,大臣卿宰,雖非言責,異於庶僚,先事之慮,亦或一道,而渠輩焉敢若是無嚴乎?兵判纔已拿入,以警其不能檢飭之罪,而渠輩尋常處之,國綱之外,大有關於後弊。兵曹拘留別軍職等,竝令兵判郊館開坐時重棍,仍送禁府,勘以當勘之律以聞。雖以昨日排闥時事言之,晩後光景,駭瞻極矣。直逼大次簷階之前,其時雖有卿宰,竝施付處之命,而係是行不得之擧,則反涉戲劇。傳敎雖不書出,仍以置之,其可曰有堂陛乎?沬血二字,雖聞於史乘,喧呼衝突,團成摶鬪,庶僚雜於卿宰之上,求之故事,寧有如許前例乎?其中亦豈無具眼者,竊歎其擧措之顚倒乎?旣不得一一追査勘罪,則不能董察之罪,宜責言責論思之臣。昨日排闥時入庭三司,亟施不敍之典。又命耆書傳敎曰,昨以江華兼中軍具埉事,令守臣擧行,而更思,不必付之該府,令兵判進詣郊館開坐,大張旗鼓威儀,擧行後草記。千摠及假中軍,下送本府,亦近苟艱,兵判與本道觀察使眼同,亦於郊館決棍回示。至於充軍役等事,付之本府事,分付。回示之律,卽回示三軍之意也,若非軍兵之齊到,殊乖制律之意。畿營管下軍兵,年來新作哨者亦不少,以此聚待擧行事,分付。本道監司,不可不備員,向來事處分,果出於空其營之意,六易監司,亦屬當念。前監司金憙仍任,除朝辭,卽爲擧行。前佩密符,仍佩事成送有旨,卽遣宣傳官齎傳。仍命退,諸臣以次退出。
上在昌德宮。停常參·經筵。
申耆啓曰,今日入直內三廳武兼·禁軍及軍兵等,中日習射,請出標信。傳曰,知道。
申耆啓曰,大司憲洪秀輔未肅拜,執義·掌令一員,持平二員未差,掌令申史澳在外,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,來二十五日,朝參日次矣,敢稟。傳曰,停。
柳文養啓曰,司諫許晊下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
申耆啓曰,副校理李晴,時在京畿坡州地,經筵入番事緊,斯速乘馹上來事,下諭,何如?傳曰,允。
傳于李晩秀曰,輪對官入侍。
傳于李敏采曰,右承旨入侍。
以承旨房望,傳于李晩秀曰,仍。
傳于柳文養曰,宣傳官未差之代,前宣傳官具命德·李性林,罰已行矣,仍任,柳漢源·洪棆·趙恩錫,隨窠次次仍任。
李晩秀啓曰,校理李太亨,牌不進,罷職傳旨,今方捧入,而校理李殷模,副校理李晴,俱在外,修撰閔昌爀,副修撰崔顯重傳旨未下,玉堂上下番俱空,已至經宿,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。
吏批,有政。判書吳載純,參判閔鍾顯,參議曺允大,左承旨李敏采進。以李鼎揆爲大司諫,李周顯爲執義,趙錫穆爲司諫,李鎭宅爲掌令,申爲持平,宋俊載爲持平,朴師默爲正言,朴孝成爲正言,尹羽烈爲副校理,申馥爲修撰,趙鼎鎭爲刑曹判書,宋載經爲惠民提調,徐榮輔爲東學敎授,李冕膺爲南學敎授,金方行爲西學敎授,李達觀爲通津府使,李萬運爲江華經歷,右參贊單宋載經仍任事承傳。
再政。朴宗岳爲知義禁。
兵批,判書金文淳進,參判洪文泳入直,參議未差,參知趙雲紀病,右副承旨申耆進。以李潤國爲江華中軍,丁運泰爲位羅萬戶,副司直李勉兢,同知單李七鎭,僉知三單孫昌軫·劉大鉉·朴弼鳳,宣傳官具命德·李性林仍任事承傳。
以京畿都事望筒,傳于李敏采曰,數遞宜念,前都事仍任。
柳文養啓曰,卽者義禁府都事來言,時囚罪人田文顯等,勘以當勘之律,金魯永,施以受托聽訟,縱隷虐民之律事,命下矣。判義禁韓光會,知義禁朴宗岳,同義禁蔡弘履未肅拜,同義禁申思運在外,不得擧行云,判義禁韓光會,知義禁朴宗岳,同義禁蔡弘履,竝卽牌招,何如?傳曰,允。
柳文養,以兵曹言啓曰,禁軍來辛亥春夏等都試,政府及本曹,連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
申耆,以義禁府言啓曰,前知義禁鄭好仁,卽其所向地,免爲庶民事,承傳啓下矣。鄭好仁,以承傳內辭意,具罪目,發遣府都事,押付江華府,免爲庶民之意,敢啓。傳曰,知道。其時傳旨,意謂卽爲啓下,紛擾中閪失,今日始因言端覺得,而原傳旨公事軸旣不在,則必是政院之閪失,當該承旨,査出罷職,可也。
庚戌十一月二十一日辰時,上御熙政堂。輪對官入侍時,左副承旨李晩秀,假注書鄭尙愚,記注官金良倜·金鳳顯,禮賓主簿金星白,掌苑奉事金喆淳,瓦署別提金復根,平市令朴壽亨,造紙別提李持淳,以次進伏訖。上命書榻敎曰,右副承旨入侍。賤臣承命出傳,右副承旨申耆進伏訖。上曰,輪對官進前,各奏職姓名,可也。星白等各奏職姓名訖。上曰,各奏職掌與所懷,可也。星白曰,職掌則鹽醬,而無所懷矣。喆淳曰,職掌則乾果,而無所懷矣。復根曰,職掌則瓦甎,而無所懷矣。壽亨曰,職掌則句檢市廛,而無所懷矣。持淳曰,職掌則表咨紙,而無所懷矣。仍命退,諸臣以次退出。
上在昌德宮。停常參·經筵。
藥房提調臣鄭昌順,副提調臣柳戇啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
申耆啓曰,大司憲洪秀輔,掌令李鎭宅,持平宋俊載,牌招啓辭未下,執義李周顯,掌令申史澳,持平申在外,監察茶時之意,敢啓。傳曰,知道。
柳戇啓曰,假注書趙台榮,身病猝重,勢難察任,今姑改差,何如?傳曰,允。
傳于柳文養曰,下直閫帥留待。
傳于申耆曰,同副承旨入侍。
備忘記,全羅左水使趙㠎下直,長弓一張,長箭一部,片箭一部,筒兒一箇賜給。
傳于柳戇曰,左副承旨許遞。
柳戇啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,洪文泳落點。
以前司諫許晊禁推傳旨,傳于申耆曰,分揀。
申耆啓曰,卽者義禁府都事來言,時囚罪人田文顯·金魯永等勘律事,命下矣。判義禁韓光會牌不進,次堂例不得擧行云,何以爲之?敢稟。傳曰,如許囚徒,喫苦風寒,不足爲軫念。耆耄判堂,今日極寒,豈令出牌開坐乎?此啓辭勿施,待日暖,量其筋力,出仕所坐事,分付。在囚中,衆所共知實病·年老人,保放。
傳于申耆曰,日寒知此,刑曹時囚,卽爲放送。
柳文養,以義禁府言啓曰,在囚中衆所共知實病·年老人,保放事,命下矣。時囚罪人韓光濟·田文顯,俱有實病云,竝放送之意,敢啓。傳曰,知道。
申耆,以刑曹言啓曰,因兵曹啓辭,憑藉鑞牌,恣意犯夜使令金羲大,軍士光得,加棍移送該曹照律事,命下矣。取考律文,則大明律詐僞條有曰,詐稱見任官家人者,杖一百。大典通編禁制條有曰,憑依橫挐者,杖一百。例云,二罪俱發,罪各等者,從一科斷。依此律,金羲大·光得等,各決杖一百,放送之意,敢啓。傳曰,知道。
二十四行刀割。
以大司憲洪秀輔上疏,傳于申耆曰,病旣如此,解官可便調治。其餘云云,豈煩辭敎?本職許遞,原疏還給。
戶曹參判李敏輔疏曰,伏以。臣濫蒙洪造,圖報無日,有除輒膺,强策就列,夫豈他故哉?隆渥不敢忘也,殘骸不暇恤也。一息尙存,猶欲盡分,其計誠迃而其情亦慼矣。日者隨駕江郊,滿庭崩迫,慈敎荐下,辭旨嚴重,職兼金吾者,不容逡巡。臣亦偕右僚而馳出津頭,當其蒼黃震惕,未遑於奏聞,固爲罔赦之案矣。及因傳敎,右僚就囚,而臣則只令遞差,臣實含恩感泣,不知死所,而罪同罰輕,靡所容措,還向行在所,泥首竢勘矣。畢竟右僚獨被嚴譴,臣則只解兼任而止,上爲公朝,失刑旣大,俯循私分,倖逭莫甚,臣豈臣所可晏然而已者乎?藉曰,官有長亞之別,其爲罪犯則一也,論以邦憲,恐無差等之理,在臣私義,宜受同被之罰。陳章自列,雖涉猥越,微衷忸蹙,不得不疾聲呼籲於聖鑑之下。伏乞聖明,俯賜體諒,亟命下臣司敗,一體勘律,使刑政得中,賤分獲安,不勝幸甚云云。
以戶曹參判李敏輔上疏,傳于柳文養曰,官人刑人之司,首堂皆主,通塞與議讞,次僚與聞而已。凡有責罰,首堂重勘,則次堂之坐律,例在輕典。其時事實,非不照燭,處分亦非不裁量,則豈敢爲此替當之擧,反犯侵官之嫌乎?況雖曰同行,出謀與先發,皆由首堂,則朝家刑政,當務核實,雖在倉卒悤遽之際,施措豈可混淪鶻突乎?由前由後,此疏之捧入,烏在乎惟允之意?該房承旨,從重推考,原疏還給。
刑曹參議姜彝正疏曰,伏以臣猥以無似,偏蒙誤恩,前後踐歷,罔非踰涯。向來秋曹除命,忽下於前席入侍之日,感激殊私,他不暇顧,卽地出肅,鎭日赴坐,惟以奔走殫竭爲一分報效之圖,而賦性昏劣,臨事齟齬,每當審決之際,恒有僨誤之懼矣。卽伏見鳳山許女鳴金回啓,傳敎下者,有首亞堂處分之命,臣於是滿心惶恧,誠不知措躬之所也。大抵此訟之當初題給者,臣也,末後捉來者,亦臣也。苟究其罪,臣實爲首,不干之僚堂,猶且重勘,則臣之倖逭,不但私心之萬萬惶愧,在朝家綜核之政,亦不當如是,玆敢露章首實,恭俟嚴處,而至於曹隷之不出外邑,隻言之自多爽實,旣有本道行査之命,則臣不敢一一煩縷,自犯分疏之科。伏乞聖明,俯垂鑑諒,治臣誤事之罪,施以當勘之律,以爲當官不職者之戒焉云云。
以刑曹參議姜彝正上疏,傳于柳戇曰,妹夫所爲,妻娚不知,佐貳所爲,亞僚不知乎?掩耳偸鈴,跡不光明,取捨自有商量者,訟理之曲直,事實之主客,卽有司之事,其間豈煩辭敎乎?原訟之署決,在於三堂,亦非不知,則焉敢張皇自引於近來酬應煩擾之時乎?然獨令行公,太近迫束,本職許遞,原疏還給。
庚戌十一月二十二日巳時,上御重熙堂。同副承旨入侍時,同副承旨柳文養,假注書鄭尙愚,記注官金良倜·金鳳顯,待敎沈象奎,以次進伏訖。上命書傳敎曰,近來擊錚原情,十之八九爲猥濫,竝付裁抑之科,一依該曹草記施行,如是之際,奸弊又出。雖以鳳山女人原情事言之,所謂草記,截去頭尾,惟以不見頉,極意容計。此後猥濫拔去之類,依畿營啓本例,以啓目爲之,先以勿施之意,措語·踏印外行列錄各人原情,無或刪去字句事,分付該曹,以懲欺蔽之習。文養曰,十五日所下傳敎中,有冬至前後一日,不緊章奏,勿爲捧入之命,而自其後凡係疏章,尙今見阻於闕門。事體所在,極爲駭然,不飭之當該兵曹堂上,推考,何如?上曰,依爲之。出擧條上敎象奎曰,日前動駕時筵說,載之日省錄乎?象奎曰,未及載錄矣。上曰,詳悉載之,可也。命書榻敎曰,留待閫帥入侍。賤臣承命出,與全羅左水使趙㠎偕入進伏訖。上敎㠎曰,戰船之修葺,松田之禁斷,着意爲之,可也。仍命退,諸臣以次退出。
上在昌德宮。停常參·經筵。
辰時巳時,日有左珥。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,大司憲未差,掌令李鎭宅,持平宋俊載,牌招啓辭未下,掌令申史澳,執義李周顯,持平申在外,監察茶時之意,敢啓。傳曰,知道。
趙台榮改差,代以南履翼爲假注書。
傳于申耆曰,右副承旨入侍。
傳于柳文養曰,同副承旨入侍。
洪文泳啓曰,今日政新除授玉堂,竝待下批牌招,推移入直,何如?傳曰,允。
以宗廟提調望筒,傳于洪文泳曰,宗廟事體至重,資雖至於正卿,除非淸顯履歷,不敢擬入,自是銓格,則近來雖不極擇,豈可以未經吏曹,未通經筵之單嘉善諸人,擬於三望乎?況宮署提擧,則近以正卿中最崇秩者,極擇擬望,本署提擧,豈敢如是乎?吏曹判書吳載純,爲先從重推考,參議官亦爲推考。此望筒更爲擬入,此後各別嚴飭。
以刑曹參議望筒,傳于洪文泳曰,昨年效勞,特除都正,伊後一不檢擬,屢煩筵敎,亦依舊勿論,銓格自銓格,筵敎自筵敎。況其地閥,何官不做?陞資之擧,反爲久滯之端。前都正李昌會,此窠擬入,待點下牌招察任。
以監察望筒,傳于洪文泳曰,不過微罪,當初特敎,亦以原居之在水原,豈可仍令落仕?前監察李福休仍任。不可一爲一否,吳泰簷,見窠收用。都事姜儐之代,昨日提敎之下,尙不差代,旣知傳旨之其時紛擾中混入於休紙,而豈可空然留窠乎?銓官推考,今日政,以落仕最久人中,擬入。
吏批,有政。判書吳載純進,參判閔鍾顯未肅拜,參議曺允大進,行都承旨柳戇進。以李度默爲大司憲,金翰東爲校理,申馥爲副校理,權坪爲副修撰,李鼎運爲兵曹參判,鄭來鼎爲司䆃僉正,李命植爲觀象監提調,具㢞爲內贍提調,李昌會爲刑曹參議,李秉模爲宗廟提調,鄭養善爲義禁府都事,吳泰詹爲濟用主簿,監察李福休仍任事承傳。
有政。兵批,判書金文淳病,參判李鼎運病,參議李洪載入直進,參知趙雲紀病,右副承旨申耆進,同知單金慶彦,僉知單黃處中,副司直單洪秀輔·李晩秀·姜彝正竝單付。
傳于申耆曰,西北別付料軍官試射,明日爲之。
李益運,以兵曹言啓曰,臣於日昨登筵時,以久勤邊將之人多窠窄,邊地履歷遞付窠中,阿耳·加德·神光·平南等四鎭,竝作久勤窠事,稟達,而有問議大臣,指一草記之命矣。依下敎,問議于左議政蔡濟恭處,則以爲今此變通,實爲便好,鎭樣亦非後日不願之地,以此四窠爲定,宜矣云矣。大臣之意亦如此,四鎭邊將,作爲久勤窠,定式施行,何如?傳曰,允。至於神光·平南,在遞付之輩所失,雖不過遞付窠之不付,亦有異於實職之無故作散。然此輩之不得守令察訪者,以此窠爲歇却之所,今若移此屬彼,近於五月爐,渠輩求之,雖不渴急,失之能無悵然乎?且以設官之本意言之,久勤差送之法,百年前後新創之事也。遞付之式,不知爲幾百年,此所以草記批答之留中者也。大抵許多窠陞作之後,窠窄安得不然?及今變通,在所不已,阿耳·加德事,依施。古群山之爲邊地,誠如重臣言,不緊甚矣。水操則虞候往領,亦無不可,安興之還作,亦近銷刻,而罷鎭時,大臣筵稟定式,未知爲可。民弊旣如許,窠闕欲釐正,何嫌銷刻?兩窠亦爲還作久勤窠,又若萬戶事,卿之筵奏,甚有意見,此則更爲指一草記,可也。
申耆,以兵曹言啓曰,內禁衛將李漢棟,忠翊衛將成東一,俱以身病猝重,時月之內,無望供職,呈狀乞遞。實病旣如此,則宿衛輪番之任,不可久曠,竝今姑改差,何如?傳曰,允。
申耆,以守禦廳言啓曰,本廳新牙兵左司左哨官鄭聖錫身病,勢難察任,今姑改差,何如?傳曰,允。
柳文養,以刑曹言啓曰,因洪州金判同擊錚原情判付內,營題足爲證左,取考京在帳籍,草記事,命下矣。依判下,移文京兆,考來三式年帳籍,則判同之父名連,以萬弼載錄,其年又爲八十一歲,而獨未蒙一視之恩,則其子呼籲,事理固然,而加資一款,有非臣曹所敢擅議,令該曹,稟處。今番京外耆老加資之命,特出於同慶之德意,而該牧之初不照察,一委面任,以致遺漏之擧者,萬萬駭然。當該牧使,拿問處之,該道道臣,亦難免不審之失,推考。面任含嫌之說,旣登原情,則亦不可不問,令道臣各別嚴査,重勘之意,一體分付,何如?傳曰,允。加資勿施,只推,可也。
李益運,以刑曹言啓曰,日寒如此,刑曹時囚,卽爲放送事,命下矣。典獄署所在重囚外,義禁府羅將林盛茂等十五名,自御營廳押來,因傳敎嚴囚,工曹書吏李信民,其人貢人申興·李敏基等,以望炬不進排罪,自承政院直囚,故竝卽放送之意,敢啓。傳曰,知道。當寒放囚,出於欽恤之美典,則所謂拘留之類,不但法外,亦不入於放送中,其可成說乎?此後無敢如前。因日寒放送者,過後還囚之弊,亦爲嚴禁。從當時送廉問,以考其擧行勤漫,萬一違令,堂上重勘之外,入直郞廳,先汰後拿,下吏刑配,以此批答,亦令政院載之該房故事,可也。
庚戌十一月二十三日巳時,上御重熙堂。右副承旨入侍時,右副承旨申耆,假注書趙台榮,記注官金良倜·金鳳顯,以次進伏訖。上命書傳敎曰,政官牌招開政。上曰,政官牌去來,斯速爲之事,分付。賤臣承命出傳。命退,承史以次退出。
上在昌德宮。停常參·經筵。
申耆,以都摠府言啓曰,今日人直內三廳武兼·禁軍及軍兵等,中日習射,請出標信。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲李度默,掌令李鎭宅,持平宋俊載未肅拜,執義李周顯,掌令申史澳,持平申在外,監察茶時之意,敢啓。傳曰,知道。
傳于洪文泳曰,明日抄啓文臣課講爲之。
洪文泳啓曰,抄啓文臣課講時,何承旨進去乎?敢稟。傳曰,右副承旨進去。
洪文泳啓曰,玉堂上下番俱空,已至多日,事甚未安,校理李殷模,疏批已下,卽爲牌招入直,何如?傳曰,允。
掌令李鎭宅疏曰,伏以臣跡本疎逖,姿又庸陋,倖竊科第,出入郞署,亦已久矣。向者柏府除旨,忽下於鄕廬訟罪之中,闔門感祝,鄕里聳動,未及上來,旋蒙恩遞。此際國有大慶,跛躄皆起,臣雖無似,忝在侍從,不敢偃處嶺鄕,顚倒戾洛,粗伸頌忭之忱,而迺者又叨前職,幸登筵席,咫尺孔邇,恩渥海海,雖粉身糜骨,何足以報其涓埃哉?臣早失怙恃,無所依歸,瞻望象魏,逗留都下,柏府除命,又下於旅邸寂寞之濱,且驚且感,罔知所爲。臣生長遐鄕,聞見孤陋,知識昏昧,何嘗近似於淸朝耳目之任,而區區犬馬之誠,無以圖報,玆敢不遞猥越,披露衷悃。伏乞聖慈,俯垂諒察焉。臣於此時,何敢贅陳他說,而目今民國之憂,有萬不獲已者,謹此附陳,伏乞留神焉。臣本鄕居也,以稼穡爲業,而鄒聖之言曰,深耕易耨,深耕則土利多故也。噫,食者,民之所天,而農者,食之本也,牛者,農之本也。使星監兵之廚傳,不用牛者,古者法禁之嚴峻可知也,而我國之法,皆作文具。挽近以來,守令·郵丞·邊將·牧官,皆設屠肆,甚至於土豪·吏校,無難打殺。由是之故,十數年前,牛價之極高者,多不過十金,而今則至於四五十金之多,窮殘之民,何以辦得乎?前者家家有之,戶戶畜之,而今則十室之村,僅有一二焉。若此不已,則其勢將至於絶種而後已矣,實非細故也。近年以來,稼穡之茁茂,可謂無前之大豐,而及其收取也,所出太減。農人之言曰,禾穗如許,則穀出稱是,而無實太甚者,以其不得深耕之致也。深耕者,非可一耕而深之也,一耕二耕,至於四五耕而後,可以深之也。窮殘之民,以身傭牛,僅得付種,而每患失時,其何以深耕,而所出之穀,不至於無實乎?是則雨順風調,天降豐年,而菽粟不如水火者,人爲有所未逮之故也。臣待罪本府,問于禁吏,則懸房疊屠·私屠牟利者,無慮近百處,而非士夫家傔從,則將任家奴輩也,禁吏莫敢下手云,豈不寒心哉?元朝,乃歲首之名節也。朝家之特許弛禁,亶出於與民同樂之盛意,而三日之內,屠殺者不知其幾千馱,則此不過都民一時之需,而其爲農民之害則大矣。法禁之解弛,安知其不由於是乎?臣以爲此禁解弛,則民生不保,則國不爲國矣。姬聖之訓曰,先知稼穡之艱難,卽知小人之依。伏乞亟令廟堂,別立科條,一切嚴禁,不容少緩,則是乃生財之一道也。噫,戒兵,有國之大政,而所謂鄕軍門,則無一可恃。以言乎軍籍,則皆是零殘老弱,虛錄居半,若當習操之際,則該色以受賂之錢,雇貰代立。以言乎軍器,則無非年久破物,閪失太半,若當點考之時,則左右搜覓,苟充彌縫。軍政疎闊,已無可言,若不大更張,則莫可奈何。先正臣文成公李珥所云脫有南北外警,則若疾風之掃落葉者,正今日之鑑戒,而若言其弊,日亦不足矣。幼學之名,士夫之稱,而常人遊食之輩,用賂冒錄,百般避役,不但紀綱之頹廢無餘,一時官長,何以分別而充定軍額乎?臣意則自朝家,限五六十年前某式年,先考漢城府帳籍,知某邑幼戶之數幾何,然後較考昨式年幼戶,則冒錄增加之數,昭然可知,以此嚴飭列邑,一竝査櫛,則壯實閑丁,不難得矣,而若非別般規劃,則徒爲吏胥之囊橐矣。如是一番釐正之後,從其遠式年,査出幼戶實數,自各其邑收籍捧上,時以幼戶數額·將校數額·軍丁數額幾何,元定磨勘,則似無吏胥幻弄之患矣。軍丁耗縮之端,其弊不一,營閫·列邑,各定軍官名色,取其番錢而用之。臣未知營閫軍官額數之幾何,列邑軍官額數之幾何,而此亦不可不一番釐正者也。遊閑之輩,甘其刀筆,投入官吏,故官吏之數無定限焉。此亦耗縮一端,而其他學校怙恃之逋藪,何可以枚擧乎?向來馬兵之取才賜科,誠有實效,而馬·步一體,步卒之能射善炮者,亦如馬兵而取才,則尤有實效也。富實之常人,皆稱幼學,用賂圖免,故零殘之軍卒,一身而兼兩役兼三役,喁喁嗷嗷,莫保朝夕,其何以親上而有樂死之心乎?古人云,結恩於無事之時。臣意則自朝家,無論馬步·行伍·軍卒,特減煙戶雜役,以示區別之意,則亦激勸之一道也。噫,還穀之弊,已悉於前後繡衣之所啓,臣何敢覶縷乎?豐年則斂之,凶年則散之,恤其飢寒,救其疾苦,聖人爲民制生之道,豈不美矣,而民生之難支,莫還上若也。今年精擇之令,寔出尋常,而臣以爲民生之受害則一也。奸鄕猾吏,與倉卒輩潛入庫中,分二石而爲三石,分四石而爲六石。不但此也,以塵土虛殼雜之,其散穀之許多,據此可知。及其還給之際,不問虛實,惟以石數,呼名勒給,而當初十五斗全石之所納,多不過六七斗,此則臣之所覩記也。臣謂此弊不禁,則精擇之還穀,適足爲倉蠧之肥而已,民生之受害姑捨,緩急之費,何以爲之乎?去去年北關移轉之時,簸揚許多之數,良以此也。還穀虛秏,若如今日,則古豈有六斗作米之法乎?大抵還穀之多而不精,不若少而爲精之爲愈也。多則難精,而捧之亦難,少則易精,而捧之亦易。及今登豐精捧之後,不可無別樣變通之道矣。倉蠧之用奸,專出於不改量,以石數出給,而踰年所儲之穀物,不無鼠縮,捧上之際,以十五斗斛捧之,還給之時,以十四斗斛給之,若雜以塵土虛殼,則令民不爲受食。若有不足之數,當該守令·監色,論以重勘,俾懲其不足之數,則倉蠧·盜竊之弊,不禁而自禁矣。伏乞聖明,俯垂諒察焉。答曰,省疏具悉。勿煩。附陳民隱·軍政·還弊,許令廟堂,稟處。
二十八行刀割。
庚戌十一月二十四日辰時,上御春塘臺。西北別付料試射入侍時,右副承旨申耆,同副承旨柳文養,假注書鄭尙愚,記注官金良倜·金鳳顯,待敎沈象奎,以次侍立。上具平戎服,乘輿出延生門,詣春塘臺,降輿陞座。引儀唱試官行禮訖,兵曹判書金文淳,訓鍊都正徐有大,兵曹佐郞鄭觀輝,都摠都事朴鼎明,以次行禮進伏訖。上曰,開場,可也。別付料兵房以下,以次應射訖。宣傳官李檍仰奏曰,前江華留守申大升,前禁軍別將白東俊,有記過待令之命,故今方待令矣。上曰,城頭排立,在留守上來之後,前留守與中軍經歷,竝分揀出送。至於白東俊,屢日闕外待令,足當五六度棍治,亦分揀出送,可也。命文養書傳敎曰,天經地義之常,則便不容權之一字。臣下專輒,於理逆於義悖,其罪一罪,其律極律,一有干犯,實涉罔赦。昨秋禁堂事,尙何言哉?牽於藉重,戒存忌哭,近島薄竄,未免纔發旋宥。此固出於爲所重之嫌,勝於爲方來之慮,而其漸豈直曰霜將氷而已乎哉?中夜無寐,每一念至,不覺蹶然起者屢矣。伊尹,聖人也,霍光,忠臣也。遇變處變,寧或遺弊於後世?然猶莽·操·懿·溫,逞凶於簒竊之謀,輒以伊·霍爲禦人之口實。況我國素稱前例之國,此路一開,後之效今者,以某時有某例,拔而倣之,恣其凶肚,則今日諸臣,雖萬被鈇鉞,將何以贖其罪乎?此所以裁酌於義理輕重之際,昨年卽釋禁堂,歸重於目下之所重,而近日特擢言者,慮患於不虞之未然者也。此而曰不可而爭執,則是豢養莽·操,醞成懿·溫,罪有浮於以賊遺君,苟有知覺,孰敢容喙乎?然而除命之姑寢,而以前承旨使之乘馹還鄕者,處分誠非悤遽中激惱之擧也。筵臣之不解裏面權衛者,昨筵有云云十五字刀割意在信令而遂初,旣不以文跡昭示朝紙,則外庭何由知之?事近苟且,殆不光明,玆以義理頭腦,處分委折,敷示若此,令諸臣曉然知申驥顯區處之事實。因此而有附說者,掩庇匪類之一宵小,不忍其顚沛,近於婦人之仁,甚非生道殺人之意。且於日前江舍住宿之夜,細敍積歲鬱陶之戀也。奏對初言,先及於宋翼魯之尙今假息,渠在蒙被惡名,爲不瞑之恨云云。聞來予始恍覺,前日之過事周遮,反忽明好惡之義,卽以從當備說本事,以暴無係關之實情答之。如翼魯者,及今抵以重辟八字刀割可以杜邪徑之竇,不復爲怪鬼之徒簸弄之資。大抵翼魯之丙申間從奸吏,潛行千金之賂,伊後所爲,言之醜也。賂物之還給厥吏,一按可知,然而翼魯,則隱然有所結,到處宣洩,畢竟無聞知之事,爲世指點。語到是事,渠輒涕泣滂滂,惟願亟行査治。此在丁酉·戊戌間事,而在其時,則不欲以鄙悖瑣屑之事,言於廷臣,一味不聽,到今厥事,添渠死案。渠以冒此罪目,謂死不得潔鬼,其言切矝,其情切悲。一翼魯,何惜之有哉?以此以彼,如許匪類,不以法從事,予何辭其責乎?前別檢宋翼魯,特貸一律,投之絶島,俾斷宵小輩構釁而窺隙禍人家國,殘人骨肉之謀。惟玆處分之一弦一韋,夫豈一時驟思?亦可謂永有辭,竝令知悉。仍命讀奏一通。文養曰,驥顯之承旨除授,旣命置之,且當初無發配事,則今此傳敎中前承旨三字,放還二字,恐不可矣。上曰,前承旨三字則抹去,放還二字,則以區處改書,可也。文養曰,驥顯之疏,是何等凶疏,而今此傳敎中,以扶植萬世之大防爲敎。然則驥顯,卽無罪案,絲綸間,恐不可如是下敎矣。上曰,以後世之不虞,改書讀之,可也。文養曰,驥顯,卽窮凶絶悖之逆,此傳敎,臣何敢讀奏乎?上曰,一二句語旣改書,且傳敎中,以天經地義言之,則承旨何可覆難乎?仍命兼春秋頒布。宣傳官徐有和仰奏曰,宣傳官具縉,記過待令矣。上命拿入,命宣傳官下敎曰,向日排閽時,非但卿宰,雖輿儓下賤,莫不願回駕,則宣傳官,亦當有同然之心,而汝則旣受信箭,出而把門,職掌各異,只當牢守而已。且卿宰若抵死以入,則死傷雖不可不顧,而名曰把門,或外面而立,或却顧而退,殆若故縱終至攔入。師律何等重大,而汝敢若是乎?卿宰雖幸其排入,而豈不曰軍律之不嚴乎?以此以彼,汝則不可尋常處之,而殿庭,非刑獄之地,使兵判嚴棍三十度,汝其知之。仍命拿出。上曰,頃者,兵郞白慶楷,有記過侍令之命矣。宣傳官,何不提稟乎?命當該宣傳官記過,仍命白慶楷拿入。上命宣傳官傳下敎曰,汝罪汝當知之。自昨秋已知汝奸惡之習,且有記過之命,則卽當待令於殿座近處矣,何敢偃然自在於金虎門外乎?仍命依法決棍七度後,使之出付兵曹。仍還內,諸臣以次退出。
上在昌德宮。停常參·經筵。
洪文泳啓曰,備邊司郞廳來言,今日賓廳日次,而無時任大臣,不得來會云矣,敢啓。傳曰,知道。
柳文養啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
柳文養啓曰,大司憲李度默未肅拜,掌令李鎭宅,持平宋俊載牌不進,執義李周顯,掌令申史澳,持平申,俱在外,監察茶時之意,敢啓。傳曰,知道。
傳于申耆曰,課講入侍。
傳于李敏采曰,軍士房承旨入侍。
傳于申耆曰,同副承旨入侍。
傳于柳文養曰,提調入侍。
以安廷善·沈能迪囚單子,傳于柳文養曰,日寒如此,放送。
申耆啓曰,校理金翰東,副校理申馥·李晴,修撰權坪,俱在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,允。
以吏曹參議曺允大牌不進罷職傳旨,傳于柳戇曰,只推。
有政。吏批,判書吳載純進,參判閔鍾顯,參議曺允大竝牌不進,行都承旨柳戇進。以李彦祐爲校理,韓光植爲修撰,洪良浩爲知經筵,李英胄爲漢城判官。
兵批,無政事。
洪文泳,以兵曹言啓曰,依下敎,薄衣禁軍閔百東·高道赫·韓啓興,各木一疋,去核三斤式,敦化門騎兵金成徵·李二奉·全卜山·金成云,金虎門騎兵李古所阿只·沈介男,矅金門騎兵趙莫卜,景秋門騎兵仇道春,弘化門騎兵李俊才·金永萬·金太俊·全老味,西所騎兵趙元輝·宣致云·金日三,南所騎兵吳萬石,北所騎兵李時金·千大阿只,別監房留直騎兵韓卜金,各木一疋,去核三斤式,通化門騎兵嚴光彩·金先得·全春得·金大阿只,各木二疋,去核四斤式,題給之意,敢啓。傳曰,知道。
洪文泳,以兵曹言啓曰,來十二月辛亥正月當上番騎兵二百五十名,依定式,本曹點考後,仍令該曹襦衣題給之意,敢啓。傳曰,知道。
申耆,以訓鍊都監言啓曰,依下敎,永肅門入直局出身吳昌憲·林益彩,軍士李次乭,銅龍門入直軍安興敦·姜同伊等處,各木一疋,去核二斤,考例分給之意,敢啓。傳曰,知道。
申耆,以禁衛營言啓曰,依下敎,新營入直騎士曺儆處,木綿一疋,去核三斤,考例以給之意,敢啓。傳曰,知道。
申耆,以御營廳言啓曰,依下敎,新營入直京標下軍全泰天·金致尙,鄕軍韓德用等處,各木綿一疋,去核二斤,考例分給之意,敢啓。傳曰,知道。
柳文養,以義禁府言啓曰,時囚中,有實病人,保放事,命下矣。時囚罪入柳心源,有實病云,保放之意,敢啓。傳曰,知道。金魯永,亦爲保放。
柳文養,以義禁府言啓曰,時囚罪人金魯永,依下敎保放之意,敢啓。傳曰,知道。
大司憲李度默疏曰,伏以十六行刀割臣於是別所憂者,惟我殿下,以天縱之姿,有日新之工,辭令動合典謨,施措必遵規度,臣等之所仰望,每以堯·舜爲期,豈意近日之事,反有違於聖人中和之道也?苟不猛加省察,早事克治,則繼此政令之間,又安知無過擧也?竊有繞壁之誠,敢效獻芹之忱,惟殿下念哉念哉。臣於臺地,以人則全不近似,以情勢則實難承膺。向來一肅,雖緣迫於嚴命,冒沒行公,斷無其望。伏乞俯賜諒察,亟許鐫改焉。臣不以言官自處,而愚衷所激,略有敷陳,僭猥之罪,益無所逃。臣無任。答曰,省疏具悉。勿煩。
以禁府堂上聯名上疏,傳于柳文養曰,令政院付丙。
庚戊十一月二十五日辰時,上御重熙堂。同副承旨入侍時,同副承旨柳文養,假注書鄭尙愚,記注官金良倜·金鳳顯,以次進伏訖。上命書榻敎曰,左副承旨入侍。賤臣承命出傳,左副承旨李益運進伏訖。命益運書傳敎曰,聞禮判言,近來卿宰·侍從,身死別致賻,不爲擧行者多云。擧條·批答,雖令皆卽如例爲之,本家之不卽枚報該曹者,亦過矣。令該曹無或如前之意,申飭。仍命退,承史以次退出。
庚戌十一月二十五日辰時,上御熙改堂。課講入侍時,右副承旨申耆,同副承旨柳文養,假注書南履翼,記事官金良倜·金鳳顯,試官原任提學吳載純,原任直提學李秉模,以次進伏訖。上曰,左承旨入侍。出榻敎賤臣承命出傳,左承旨洪文泳進伏。上曰,日寒如此,講員二員式,輪回進講。載純曰,抄啓文臣課講,連三次居不者禁推,三次居不以上稟旨,別樣論罰事,載在節目矣。今番課講講義,龍崗縣令柳畊,三次居不,依節目禁推,而副司正安廷善,連七次居不,沈能迪連五次居不,以何律勘處乎?敢此仰達矣。上曰,抄啓文臣課講,連七次居不安廷善,連五次居不沈能迪,依定式,爲先罷職,令該府拿問處之。連三次居不柳畊,今番則參酌,爲先從重推考。出擧條載純曰,今日課講時,抄啓文臣崔璧,旣書進字,趁不待令,事極駭然。依定式,令該府拿問處之,何如?上曰,推考,可也。出擧條秉模曰,故奉朝賀趙暾,以逝單之未及啓下,致賻等節,該曹不得擧行,而此外亦有逝單之未及入徹者云,竝依例施行之意,分付,何如?上曰,衣爲之。出擧條抄啓文臣進講訖。上命退,諸臣以次退出。
庚戌十一月二十五日未時,上御重熙堂。軍士房承旨入侍時,右副承旨申耆,假注書南履翼,記注官金良倜·金鳳顯,以此進伏訖。上以抄啓文臣榜目,命書傳敎曰,講義異於面講,連次居首賞除,非特敎則前此皆勿論,而此人經義,自中翹楚,況周易諸卦條問之難解者,一一敷對,積成一大卷,豈比於一時面講乎?依面講居首例,捧傳旨。上命退,承史以次退出。
上在昌德宮。停常參·經筵。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,柑製,今日通方外試取,當親臨,試官擬入。儒生則弘化門外,卽爲整齊事,分付成均館。
傳于申耆曰,日寒如此,今日柑製親臨時,布帳外軍兵,只以金虎·銅龍門·集春營軍,除營直出用,出番將官,勿令替代,槍劍軍置之,挾輦軍,以軍餉色,集賢門入直軍爲之,副輦置之事,分付。
傳于申耆曰,左承旨·左副承旨許遞,前望單子入之,待下批牌招察任。
承旨前望單子入之,李儒敬·洪義榮落點。
洪義榮啓曰,今此試官望中,時無職名人,令該曹口傳付軍職,何如?傳曰,允。
李儒敬,以兵曹言啓曰,依下敎,侍衛禁軍及武藝別監·內吹·兼內吹·近仗軍士等處,療飢之意,敢啓。傳曰,知道。
李儒敬,以壯勇營言啓曰,依下敎,本營侍衛軍兵等處,療飢之意,敢啓。傳曰,知道。
李儒敬,以訓鍊都監言啓曰,依下敎,挾輦軍及排立軍等處,療飢之意,敢啓。傳曰,知道。
李儒敬,以禁衛營言啓曰,依下敎,弘化門入直各門把守軍等處,療飢之意,敢啓。傳曰,知道。
李儒敬,以御營廳言啓曰,依下敎,兼內吹及排立軍等處,療飢之意,敢啓。傳曰,知道。
柳文養,以義禁府言啓曰,今日柑製時,本府都事,皆爲赴擧,武都事一員,本府入直,而當直入直都事·公事回公都事·弘化東西挾門禁亂都事,無以推移,假都事四員,令該曹各別擇差,以爲分排之地,何如?傳曰,允。
禮曹,來十二月十三日,行宗廟臘享大祭,親祭,取稟。奉敎敬依。
獻納權恢啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府設鞫得情,快正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追拏之禁,自近年斷然定行,守之太固,致使應行之律不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。四行刀割新除授大司諫李鼎揆,時在慶尙道慶州地,司諫趙錫穆,時在尙州地,正言朴師默,時在原春道原州地,正言朴孝成,時在京畿廣州地,司憲府執義李周顯,時在全羅道全州地,持平申,時在忠淸道忠州地,請竝斯速乘馹上來事,下諭。答院曰,不允。八字刀割下諭事,依啓。
庚戌十一月二十六日巳時,上御明光門。柑製儒生試取入侍時,行都承旨柳戇,行左承旨李儒敬,右承旨李敏采,左副承臣申耆,右副承旨洪義榮,同副承旨柳文養,假注書鄭尙愚·南履翼,記注官金良倜·金鳳顯,以次侍立。上具翼善冠·衮龍袍,乘輿出延生門。上曰,試官洪領敦寧,代韓光會,鄭昌順,代鄭民始爲之。出駕前下敎詣明光門,降輿陞座。上曰,試官班,以光德門外爲之。上曰,儒生來會者,爲幾人乎?耆曰,五六十人云矣。上曰,此科隨其貢果之入來後設行,故本是不時出令,致而未及待令乎?同成均金文淳曰,或買試紙,或待同接,故如是矣。上曰,試官幾人不來乎?耆曰,韓光會·曺允大·沈煥之,尙不入來矣。上曰,試官韓光會·曺允大病,代徐浩修·權爲之。出榻敎義榮曰,大司成沈煥之,不但以試官未及進參,親臨試士時,國子長宜卽率儒生待令,而屢度催促,尙不入來,揆以事體,誠極未安,推考,何如?上曰,依爲之。出擧條上曰,試官洪良浩·李洪載·鄭大容·沈煥之加差。出榻敎上曰,大司成入來乎?文養曰,來待闕外,而以身病不得入來云矣。上曰,大司成許遞。出榻敎上曰,儒生許入,以同成均整齊。引儀唱試官以下入就位,行四拜禮。行戶曹判書鄭民始,行副司直洪良浩·徐浩修,兵曹參議李洪載,副司直鄭大容·李益運,奎章閣直閣徐榮輔,待敎沈象奎入就位,行拜禮,以次進伏訖。命書賦題,仍命懸之。宣傳官徐有和曰,有一士子,帳殿咫尺,肆然橫竹,事甚可駭,何以爲之乎?上曰,停擧,可也。宣傳宦李檍曰,二所巡將金龍瑞,午時受點,而日已報酉,尙不受牌,記過,何如?上曰,置之,斯速催促,可也。耆曰,門鑰今將越來,而似見阻於建陽·崇智兩門矣,何以爲之乎?上曰,使宣傳官,分付許入,可也。上曰,居首生員李廷顯入侍。賤臣承命,與之偕入進伏。上曰,做賦幾許首耶?廷顯曰,爲四五百首矣。上曰,做表爲幾許首耶?廷顯曰,六七百首矣。上命史官,招新來退出。上曰,柑製居首三中一生員李廷顯,直赴殿試,之次三中幼學李素,直赴會試,三下一進士徐俊輔,給二分,三下生員李顯東·洪大協,幼學任顯常,各給一分,次上幼學尹愼,生員吳慶遠·金處巖,幼學朴宗喆,各紙一卷·筆二枝·墨一笏賜給。出榻敎上曰,入格儒生,明日待令。出榻敎上曰,政官,待明朝,牌招開政。出榻敎上乘輿,入延生門還內。諸臣以次退出。
上在昌德宮。停常參·經筵。
藥房副提調臣柳戇啓曰,親臨試士,冒寒勞動,伏未審夜間,聖體,若何?寢睡·水刺之節,何如?臣率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中當殿,藥房口傳問安。答曰,知道。
申耆,以都摠府言啓曰,今日入直內三廳武條兼·禁軍及軍兵等,中日習射,請出標信。傳曰,知道。
柳文養啓曰,禁衛營將官來言,今日本營軍兵,日次弘習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,入格儒生入侍。
傳于李儒敬曰,右承旨入侍。
傳于申耆曰,右副承旨入侍。
傳于柳文養曰,偕來承旨許遞,前望單子入之,待下批牌招察任。
承旨前望單子入之,洪文泳落點。
傳于柳戇曰,提調許遞,前望單子入之。
柳文養啓曰,合辭方張之時,兩司無詣臺之員,事甚未安,今日政新除授臺諫,待下批牌招,大司憲李度默,獻納權恢,一體牌招,何如?傳曰,允。
以吏曹參議曺允大牌不進罷職傳旨,傳于柳戇曰,只推。
以刑曹坐不坐單子,傳于柳文養曰,拿處亞堂許遞,今日政差出。
吏批,有政。判書吳載純進,參判閔鍾顯,參議曺允大牌不進,行都承旨柳戇進。以柳河源爲掌令,崔重圭爲持平,李晴爲校理,金方行爲修撰,權爲刑曹參判,洪檍爲內醫院提調,宋啓來爲軍資判官,金復根爲典牲主簿,左議政蔡濟恭復拜相職事承傳,宗廟都提調蔡濟恭,景慕宮都提調蔡濟恭,訓鍊都監都提調蔡濟恭,以上仍任事承傳,承文都提調蔡濟恭。
兵批,判書金文淳進,參判洪文泳入直,參議李勉兢,參知趙雲紀病,右副承旨申耆進。以韓應儉爲內禁將,李光進爲忠翊將。
以順天府使望筒,傳于柳戇曰,糴政方張,此時不可遞易,旣用承傳,姑勿出代,順天前府使,仍任。
吏批,再政。以徐鼎修爲大司成,尹光顔爲宗簿正。順天府使尹光顔仍任事承傳,以任長源爲宗簿正。
柳文養啓曰,大司憲李度默牌不進,執義李周顯,掌令申史澳·柳河源,持平崔重圭·申,俱在外,監察茶時之意,敢啓。傳曰,知道。
柳文養啓曰,修撰金方行,時在忠淸道文義地,經筵入番事緊,斯速乘馹上來事,下諭,何如?傳曰,允。
以姜世揆·權熻囚單子,傳于柳文養曰,放送。
柳文養啓曰,表文事體,何等至重,而舊本自灣府上送之時,所當定差員陪進,而只以褊裨齎來,揆以事面,極爲駭然。表文來到該院之後,該院事,當具由草記,該府尹及該道臣,傡爲論理請罪,而不此之爲,矇然捧納,大是不察。當該公事提調,從重推考,當初不能檢飭之該道臣,亦爲從重推考。該府尹則所當重勘,而本院請推之外,無他可施之罰,何以爲之?敢稟。傳曰,自京齎去時,非使臣則齎表官也。該府擧行之如許,極爲駭然。事屬罕有之例,不善周旋,雖似公罪,事體之關係莫重,不可只令兵判棍治該裨而止,該府尹徐邁修罷職,道臣越俸一等。初則認以有司堂上之知而不請罪,欲爲處分,聞其事實,該院事似然,堂上勿推,可也。
前承旨洪義榮書啓,臣敬奉聖敎,馳往傳諭于西部盤石坊古巡廳契議政府左議政蔡濟恭所住處,則以爲臣之向日一箚,顧其心則雖或妄附愚忠,以其辭則難免自歸臆逆,爲人臣而陷此罪科,其得免嶺海金木,寧有是理?聖度天大,一味包涵,十行勘斷,嚴於鈇鉞,而畢竟恩罷,特屈典憲,臣逬出城闉,席蒿旅舍,日夕所願,惟在於遄彼當律。千萬夢寐之外,忽承復拜相職之命,繼而恩敎誕降,開釋備至,承宣儼臨,至命偕入,臣神精惝怳,方寸戰掉,恨不得鑽地以入也。噫,臣事君無狀,噤默取容,何嘗效知無不言之義,而殿下,在臣則濫加奬詡,在聖躬則有若自歉,此固臣惶愧欲死之端,而至若不知予甚矣之敎,臣雖萬萬死罪,抑有可以仰覆者。今之知殿下者,臣則以爲莫臣若也。殿下政令事爲,莫不一偱於理。古人曰,惟明主可以理奪,夫討亂賊嚴隄防。天下之理,無出於此,則臣以知殿下深,故欲以理奪之,至再至三而不知止焉。今迺以不知予誨責諄諄,臣於此不勝抑鬱慙恨之至。雖然,臣之難進之義,已痼之疾,有非數行書啓所可悉者,謹當收召精魂,構上一疏,以冀仁天之俯賜哀憐,亟許遞免而已。臣旣承偕來之命,姑爲仍留之意,敢啓,答曰,知道。大臣以陳疏附奏,勢將待宣批,更事敦迫,而鼎席之久曠,有關朝體。旣敍復收之後,出而視事,不可暫時遲延,爾須更傳虛佇之意,可也。
柳戇,以吏曹言啓曰,京畿都事金熙朝,仍任事,命下矣。金熙朝,方在不敍之中,何以爲之?敢稟。傳曰,待敍用仍任,可也。
李敏采,以戶曹言啓曰,卽接廣興倉所報,則判府事兪彦鎬,自七月至十一月合五朔祿俸,終不領受,十二月朔祿牌,亦不出給云,何以爲之?敢稟。傳曰,更爲輸送。
李儒敬,以賑恤廳言啓曰,因傳敎,宣傳官領付濟州柑子進上領來監官姜渭尙等一十七名,回糧米各三斗式,考例分給之意,敢啓。傳曰,知道。
柳文養,以兵曹言啓曰,依下敎,表文舊本陪來義州府尹徐邁修,帶率軍官尹沃,捉致拿入,發問目嚴棍取招。問目內,表文事體,何等至重,則所當往復巡營,無論守令·邊將,定差員齎奉以來,事理當然,而焉敢以幺麽褊裨,使之陪送乎?事之駭然,莫此爲甚,汝矣身陪來委折,毋隱直告,則所供內,表文舊本,自使行所,初以麟山僉使定差員,齎奉上送矣。未及發程之前,承文院關文適到,而自灣府陪奉以來事,有所知委,故府尹依該院關辭,使矣身齎奉上送,而到巡營,以此緣由亦爲歷告,反貼草料,罔夜上來,此外無他可達之事云矣,敢啓。傳曰,觀此裨供,灣尹事,亦不可專諉之不察。該院關文中,自灣府陪來云云,定差員,自在其中。然以其有自灣二字,有此擧行之做錯,然則罷職,過矣。該府尹,爲先越俸五等。設令關辭分明,爲道臣者,一邊枚報,一邊定差員,可也,豈敢任其灣府所爲乎?道臣加施越俸二等之典,該裨放送。大抵事關體貌,雖細事,不可闊略,況外方體貌,尤有自別者乎?孰云該伯稍解事例乎?令廟堂行會嚴飭,可也。
柳文養,以兵曹言啓曰,本曹草記阿耳·加德·神光·平南四鎭邊將,作爲久勤窠事批旨內,允。至於神光·平南,在遞付之輩所失,雖不過遞付窠之不付,亦有異於實職之無故作散。然此輩之不得守令·察訪者,以此窠爲歇脚之所,今若移此屬彼,近於五月爐,渠輩求之,雖不渴急,失之能無悵然乎?且以設官之本意言之,久勤差送之法,卽百年前後新創之事也。遞付之式,不知爲幾百年,此所以草記批答之姑爲留中者也。大抵許多窠陞作之後,窠窄安得不然?及今變通,在所不已,阿耳·加德事,依施。古群山之爲邊地,誠如重臣言,不緊甚矣。水操則虞候往領,亦無不可,安興之還作,亦近銷刻,而罷鎭時,大臣筵稟定式,未知爲可。民弊旣如許,窠闕欲釐正,何嫌銷刻?兩窠亦爲久勤窠,又若萬戶事,卿之筵奏,甚有意見,此則更爲指一草記,可也事,命下矣。萬戶中移作久勤之窠,他無可合處,而只有西水羅權管一窠,陞爲萬戶,恐合事宜,而且聞咸鏡道道臣·帥臣,俱兼水軍節度使,至於水軍邊將,則只是造山浦萬戶一窠云。旣有水軍,則只以一邊將爲管轄者,揆以事面,誠極苟艱。西水羅權管,今旣陞作萬戶,定以水軍邊將,而該鎭在於江海初交之處,彼船之往來瑟海者,摠由此過,極是要衝之地,比諸造山,事體尤別,不可以久勤差送,以宣薦遞付窠中,代登萬戶相換,以爲差送之地,何如?傳曰,允。
李儒敬,以備邊司言啓曰,果川新作路,治道之役,役鉅功煩,況値冬節,其所息肩除弊之方,詳問周諮,論理草記事,命下矣。外邑民情,有難遙度,關問道伯,使之探察民願邑情,論理牒報矣。卽見京畿監司金憙所報,則枚擧果川縣監洪大榮牒報,以爲本縣新作路,殆近二十里,而役處無非鑿山推石,石築補土,而今則所餘者,只是橋梁·隱溝,其外役處,三四日內,庶幾畢役,民情皆願終始專當,而南泰嶺作路,雖已完役,本以石山,一經潦雨,則必無形止,每年修治,永使果民專當,則誠有偏勞之歎。自明年以後,南泰嶺治道,依例分定鄰邑,竝力修治事,永爲定式,則可爲除弊之道。未了役處及橋梁·隱溝,竝以募軍例,給價使役,則亦爲息肩之方爲辭矣。果川治道,今旣垂畢,則民人之自願終始,不欲以他邑間之者,不特誠意可嘉,人情固應如此,依其願使之畢役,而橋梁·隱溝及未了役處,竝以募軍例,給價使用,則庶可以仰紓九重軫念之聖意,以此,分付。至於南太嶺,明年以後治道,分定鄰邑事,果民雖勞,居在本境,鄰邑雖近,係是他界,捨彼取此,終不無遠近主客之理,固雖別爲定式,而況治道之役,以儲置米會減,便成近來不易之令甲。本邑之民,設令每年擔當,亦不爲無價使役,鄰邑分定一款,不可許施之意,一體分付,何如?傳曰,以果邑至殘之力,今番治道,不但力鉅工繁,因前伯之知委矇矓,以致旣修改爲云。今年工費,須拔例劃給,官無自備之弊,民有蒙惠之道。況畿營之措置物力,所以備園幸之需,以此嚴飭該道,勿拘新定之式,一從所入會減。至於來頭治道,用鄰邑民丁事,決難許施。爲果民,不顧鄰邑之弊,可乎?以此意,分付,可也。
李儒敬,以訓鍊都監言啓曰,今此親臨柑製試取時,因兵曹節目,集賢門軍十名,軍餉色軍二十名,把摠李琦鉉,哨官兪鉉商率領,挾輦侍衛金虎門軍九十五名,哨官劉孝澤,銅龍門軍九十五名,把摠金致五,哨官徐泰秀率領排立,雜人一切嚴禁,事畢後。各還直所,而竝待標信擧行之意,敢啓。傳曰,知道。
李儒敬,以御營廳言啓曰,今此親臨柑製試取時,依兵曹節目,集春營入直軍五十名內,除營直五名,實四十五名,該入直哨官丁麟泰率領排立,事畢後還爲入直,而待標信擧行之意,敢啓。傳曰,知道。
慶尙監司狀啓,十一月令朔膳進上生靑魚,迄未封進,惶恐待罪事。勿待罪事,回諭。
兵曹啓目,粘光陽縣監張宅基等矣軍兵試射,戰器什物,俱係詰戎之政,則各邑鎭,常時未能鍊習,亦不着意修改,以致不中之居多,執頉之夥然,竝推考警責,罪各杖八十收贖,竝只公罪施行,何如?奉敎依允爲旀,尹光顔·元永胄·尹芮基段,功減一等,金就大段,功議各減一等,李禹圭段,議減一等爲良如敎。
庚戌十一月二十七日辰時,上御重熙堂。入格儒生入侍時,右承旨李敏采,右副承旨洪義榮,假注書鄭尙愚,記注官金良倜·金鳳顯,幼學李素,進士徐俊輔,生員李顯東·洪大協,進士任顯常,生員金處巖·吳慶元,幼學朴宗喆,以次進伏訖。上曰,儒生之未及待令者,幾人乎?義榮曰,二人矣。上曰,戶工曹郞廳,持賞格入侍。賤臣承命出,回奏曰,戶工曹郞廳,未及待令矣。上曰,承旨何不申飭乎?仍命書榻敎曰,當該戶工曹郞廳拿處。命儒生進前。素等以次進前,各奏姓名,讀試券訖。命頒賜紙筆墨,頒賞訖,命儒生先退。素等以次退出。命書榻敎曰,軍士房承旨·同副承旨入侍。賤臣承命出傳,左副承旨申耆,同副承旨柳文養進伏訖。上曰,兵曹判書入侍。賤臣承命出,與兵曹判書金文淳偕入進伏訖。敎文淳曰,久勤邊將事,果何以定之耶?文淳曰,姑未停當矣。上曰,從速停當後,草記,可也。命敏采書傳敎曰,鼎席一空,已至多日,廟務之委積,猶屬節目間事,國體朝象,寧容一味若是?大臣之責任,在於君德之成就,其言雖近臆逆,其心出於無隱,前左議政蔡濟恭敍用。又命書傳敎曰,前左議政蔡濟恭,復拜相職。又命書傳敎曰,前言豈有深意乎?卿則效知無不言之義,予未能言無不從,予方自咎,何有於卿?然卿之一箚·再箚至於三箚,一節深於一節,無意於將順,此則卿之不知予,甚矣。旣往何須云云,目今中書,無視事之大臣,庶務委積,朝象叢脞。此時此任,寧或一味瘝曠?況今臘日大享,將躬薦于太室,誓戒在不遠,駿奔之節,卿先董正。卿須安心勿辭,卽日入城,仍卽肅命事,遣承旨傳諭,朝於偕來。命書榻敎曰,左議政偕來承旨,右副承旨進去。又命書榻敎曰,大臣下批政事,當日爲之。命書傳敎曰,左議政兼管諸司都提擧之任,竝仍任。上曰,承旨房仍,左承旨爲軍士房。出榻敎命退,諸臣以次退出。
庚戌十一月二十七日未時,上御重熙堂。右副承旨入侍時,右副承旨申耆,假注書南履翼,記注官金良倜·金鳳顯,以次進伏訖。上曰,表文事體,何等至重,而以帶率軍官齎來,事甚可駭。灣尹則本院請罪,可也。耆曰,今將爲之矣。命書傳敎曰,園所火巢,當初定界,果軫民弊,未免草草,所見圓好,然後道里亦得均適。卿依向筵而差使員眼同定界,形止狀聞事,下諭于水原府使。差員,以振威縣令差定擧行事,亦令畿伯知悉。命退,承史以次退出。
上在昌德宮。停常參·經筵。
申耆啓曰,大司憲李度默未肅拜,執義李周顯,掌令申史澳·柳河源,持平崔重圭·申,俱在外,監察茶時之意,敢啓。傳曰,知道。
申耆啓曰,來初一日,輪對日次矣,敢稟。傳曰,爲之。
承旨前望單子入之,徐鼎修落點。
傳于申耆曰,左承旨實病,供劇非可論云,許遞,前望單子入之,待下批牌招察任。
申耆啓曰,校理李殷模,副校理李晴,修撰申馥在外,玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。
以吏曹參議曺允大牌不進罷職傳旨,傳于柳文養曰,只推。
有政。吏批,判書吳載純進,參判閔鍾顯,參議曺允大竝牌不進,行都承旨柳戇進。以李秉喆爲獻納,鄭萬始爲副校理,尹序東爲修撰,李洪載爲大司成,朴壽亨爲敦寧判官,尹爲監察,赤梁僉使全昌盛今加嘉義,兩年無弊領運,加資事承傳。
有政。兵批,判書金文淳禁軍錄試射進,參判蔡緯夏未肅拜,參議柳文養入直進,參知趙雲紀病,右副承旨申耆進。副護軍單李健秀,副司直申大升·洪義榮·尹行任·李益運·徐瀅修·沈煥之竝單付,同知單李儒敬。
傳于申耆曰,同副承旨入侍。
承旨前望單子入之,李鼎運落點。
鄭尙愚奉命在外,代以趙台榮爲假注書。
前承旨李儒敬書啓,臣敬奉聖批,馳往傳諭于西部盤石坊古巡廳契議政府左議政蔡濟恭所住處,則以爲臣瀝血陳章,恭俟兪音,卽者承宣儼臨,傳宣聖批,悶臣愚昧,則至煩開導之敎,憐臣疾病,則俾便調將之方。職名之不賜鐫改,雖極愕然失圖,聖恩之去益隆摰,不知何以爲報,以首頓地,淸血交逬。臣何敢更提私義,仰煩天聽,而第伏念十行辭旨,雖出匪怒,臣之妄懷過慮,言不知裁之罪,於是乎益無所逃,席藁旅次,依前待勘而已,惶隕踧踖,不知所達云矣。臣旣承偕入之命,姑爲仍留之意,敢啓。傳曰,知道。卿何邁邁乃爾?城鑰爲卿姑留,近侍送自直次,以若眷遇,有若恩禮,行不竢駕,卽卿目下眞境,不在多言,卿須體悉事,更以偕來承旨傳諭,期於卽日入城。仍與隨往京第,明當更有敦勉矣。
前承旨李鼎運書啓,臣敬奉聖諭,馳往傳諭于西部盤石坊古巡廳契議政府左議政蔡濟恭所住處,則以爲臣恩批之下,情踪惶蹙,冒上附啓,席藁俟勘,於夢想之外,近侍之臣,衝夜來臨,宣之以十行恩綸,而城鑰之姑留,旣出常格,駕屨之不俟,諭以眞境。臣是何人,當此禮遇,驚遑感激,不暇他顧,今方扶舁病軀,還入城闉。謹當收聚神精,申控血懇,以冀仁愛之天,俯賜矜念矣云矣。臣旣承隨往之命,仍爲隨往之意,敢啓。傳曰,知道。
傳于申耆曰,兵曹堂上前望單子入之,待下批牌招察任。
兵曹堂上前望軍子入之,參判蔡緯夏,參議柳文養落點。
申耆啓曰,臣與同副承旨柳文養伴直矣。纔已移職,伴直無人,左副承旨李敏采,所當牌招入直,而拘於廳規,不得請牌,何以爲之?敢稟。傳曰,偕來承旨許遞,與未差之代,前望單子入之,待下批牌招察任。
承旨前望單子入之,李洪載·李益運落點。
傳于李敏采曰,承旨房仍。右副爲軍士房。
以全羅水使卞至健狀啓,拯活人命人良人金世龍等褒賞一事,令該曹稟處事,傳于李洪載曰,大抵拯活人命,其功甚重,加資之典,法意亦好。然而虛實相蒙,屑越無比,數十年來拯活賞典,可謂無端廢却,已違存羊之義,反涉因噎之歎,此所以向有申飭者。觀此狀辭,實跡若此,邑報可徵,何惜一資,亦何待回啓?竝特施賞加之典,以示朝家重人命之意事,回諭。
以平安監司沈頤之狀啓,拯活人命人折衝崔載圭等賞典,令該曹稟處事,傳于李洪載曰,大抵拯活人命,其功甚重,加資之典,法意亦好。然而虛實相蒙,屑越無比,數十年來拯活賞典,可謂無端廢却,已違存羊之義,反涉因噎之歎,此所以向有申飭者。觀此狀辭,實跡若此,邑報可徵,何惜一資,亦何待回啓?竝特施賞加之典,以示朝家重人命之意事,回諭。
以平安監司沈頤之狀啓,義州人金明著上言勿施,其罪狀勘治事,傳于申耆曰,令該曹關問其時灣尹中可問處,論理回啓。
申耆,以禮曹言啓曰,來十二月十三日,宗廟臘享大祭親行時,同日永寧殿,依例遣大臣行祭事,知委,何如?傳曰,允。
申耆,以禮曹言啓曰,來十二月十三日,宗廟臘享大祭親行時,省牲·省器之節,依例以親臨磨鍊擧行乎?敢稟。傳曰,親行磨鍊,可也。
禮曹,來十二月十三日中宮殿誕日陳賀時,應行節目,磨鍊爲去乎?令各該司擧行,何如?啓。只進表裏爲良如敎。
刑曹啓目,平壞囚康乭男之獄,更加嚴訊,期於取服之意,分付道臣,何如?判付啓,更令推官,別出意見,反復於貌稽言聽之際,如得一分疑端,卽爲論理報來後,狀聞後,稟處後,仍卽決放,俾免獨漏之歎事,分付道臣爲良如敎。
二十九行刀割。
左議政蔡濟恭疏曰,伏以臣所犯者,臆逆之罪也,所被者,薄罷之罰也。以罰視罪,輕重太不相襯,此蓋我聖上股肱視臣,隨事曲恕,不忍施之以當施之律也。臣逬出都門,泣追愆尤,殆將一望于玆矣。臣罪何其日積,聖度何其天大,日夕惶殞之中,亦不無自以爲幸于中者。倘蒙我殿下,因此譴罷,使旣斥之身不復近脩門之內,以卒前後再生之澤,則臣可以戴罪銜恩,舁還畿甸,莬裘以畢無多餘景。區區此願,神明監照,復拜相職之命,又何爲而降自天也?此固臣命卒之秋,撫躬歎悼,謂之何哉?第以國事言之,輔相之任,興替所係,而臣之尸素中書,倏已三載。以朝象則泮渙益添,以紀綱則紊亂益甚,以民生則困瘁益加,以至廊廟簿書之遵例酬應者,亦皆漫不分頭緖。似此歇後,早宜斥退,以幸民國。況今其罪已著,其職已罷,而掩覆有若薄物細故,收召有若非此莫可,上而累則哲之明,下而致物情之駭,臣之惄焉憂歎,奚直爲一身準擬之狼狽失圖也?且念殿下之復以臣置之三事者,非欲苟榮臣身也,或意其乃心王室,以圖萬一涓埃之報也。臣愚死罪,竊以爲今日之裨補王室,無過於嚴懲,二字刀削無壞隄防而已。殿下雖以臣之不知殿下,至煩責敎,而臣則以知殿下之心,明言於昨日附啓之中矣。六行半刀割臣之罪,固不容於誅,而殿下若因是而痛加警惕,不底頻復之悔,則今而後,不復將順之敎,更無所施,豈不休哉?若或不然,則設令臣冒進於今日恩命之下,後日之不能將順,大則金木,小則嶺海,必無幸矣。臣之顚沛,非敢自恤,而孤負殿下再授之恩,僨國事而虧臣分,將無所不至,百爾思量,初不如不入之爲愈也。臣方以惶蹙之情,負乘之愧,乞免於殿下之前,而敢效憂深思遠之義,覶縷至此,雖以殿下之仁愛,安敢望察其愚而恕其罪也?且臣近値冬候,陡嚴衰骨,不能抵敵,宛轉旅次,百病侵凌,坐臥須人,氣息如縷,雖非情踪,旬月之內,萬無起勤之望。終若去就關心,添作別症,以致溘然不起,則我殿下愛之欲生之心,必不如是,玆敢涕泣哀籲於仁覆之天。伏乞聖慈,俯賜矜念,亟寢復授相職之命,仍治臣前後罪犯,以幸國事,以肅朝綱,千萬幸甚。答曰,省疏具悉卿懇。卿於臆逆二字,不思懲羹之戒,反更以形跡無幾微,方來未然之過慮,隱度若是煩縷者,切爲卿深慨之。卿自卿,予自予,卿月斯邁,予日斯征,區區此心,屋漏在彼,夫豈有多語?疏中附陳,誠如卿辭遜之說,殊庸悶慮?調息之節,旅次齟齬,必不若卿第,卿須安心勿辭,卽日入城,俟少間出肅。仍傳曰,此批答,更以偕來承旨傳諭,期於偕入。
庚戌十一月二十八日午時,上御重熙堂。同副承旨入侍時,同副承旨柳文養,假注書鄭尙愚,記注官金良倜·金鳳顯,以次進伏訖。上命讀公事,書判付訖。命書榻敎曰,王大妃殿進御加味正氣散,一貼煎入。又命書榻敎曰,偕來左承旨進去,偕來進去前承旨退去。偕來進去承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
未時,日有兩珥。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,大司憲李度默,牌招啓辭未下,執義李周顯,掌令申史澳·柳河源,持平崔重圭·申,俱在外,監察茶時之意,敢啓。傳曰,知道。
傳于申耆曰,右承旨入侍。
傳于申耆曰,當該中官拿處。
李洪載,以兵曹言啓曰,今此宗廟朔祭獻官,前承旨李鼎運塡差,而時無職名,令該曹口傳付軍職,何如?傳曰,以偕來進去之承宣差祭,前所未聞,身在偕來所,亦豈齋宿乎?當該銓官,從重推考,捧納承旨推考,其委折,令政院査實以啓。以參判差祭,使卽齋宿後受香,可也。
庚戌十一月二十九日申時。上御重熙堂。右承旨入侍時,右承旨李敏采,假注書趙台榮,記注官金良倜·金鳳顯,以次進伏訖。上曰,王大妃殿進御加味正氣散,依前方一貼煎入。出榻敎命書公事判付訖。命退,承史以次退出。
上在昌德宮。停常參·經筵。
申耆,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,明日乃是小寒,自明日日暖間,視事頉稟之意,敢啓。傳曰,知道。近來視事,無端不稟,今忽入頉稟,何也?後勿如是,可也。
申耆啓曰,備邊司郞廳來言,今日實廳日次,而左議政未肅拜,不得來會云矣,敢啓。傳曰,知道。
申耆啓曰,大司憲李度默,牌招啓辭未下,執義李周顯,掌令柳河源·申史澳,持平崔重圭·申,俱在外,監察茶時之意,敢啓。傳曰,知道。
傳于李洪載曰,禮房承旨馳詣宗廟·景慕宮,奉審摘奸以來。
申耆啓曰,副校理鄭萬始,時在京畿廣州地,經筵入番事緊,斯速乘馹上來事,下諭,何如?傳曰,允。
柳戇啓曰,査實以啓事,命下矣。査問于吏曹參議曺允大,則以爲臣儱侗迷暗,奉職無狀,致煩査啓之命,惶懍震越,罔知攸措。大抵享官,實差有頉,則以預差改付標,自是不易之典例,自本曹擧行,故李鼎運除拜承旨之後,意謂以預差改付標。昨夕李鼎運之以尙在偕來所之意,送人相報之時,亦以必已改付標回答,而日已薄曛,未及問知於本曹矣。初昏時,忽伏承草記批旨嚴截之敎,臣始知有草記之擧矣。蓋祭官付軍銜草記,每自本曹循例爲之,初不來告於堂上,故臣雖不得聞知,而何敢以襲謬之例,謂以故常而諉諸下吏乎?享官事體,至爲嚴重,而昏劣之致,矇然不察,臣罪至此,萬殞猶輕,伏地戰恐,不知所達云。査問于前承旨李鼎運,則以爲臣待罪騎堂時,見差宗廟朔祭獻官,而伊日移除承旨,旣承偕來之命,故再昨夜以後,連在大臣家近處依幕,不敢擅歸私次,則享官自在公頉,而或慮銓曹之未及詳知,昨日以此往復於吏議。臣則意以爲該曹之依例付標而已,至於依前塡差,草記付軍職,則實是意慮之外。若知該曹之不卽變通,請付軍銜,則臣豈不言送政院,以爲趁卽入稟之地乎?此外無他可達之辭云矣,敢啓。傳曰,知道。下吏之不告堂上,先呈草記。雖曰曹中謬例,莫重獻官,以不爲齋宿,在偕來所之人,不卽改付標,甚至有夜中付軍銜之草記,當該堂上,越俸一等,享吏嚴治事,分付,可也。
申耆啓曰,校理李晴·金翰東副校理鄭萬始·申馥,修撰金方行,副修撰權坪,俱在外,修撰尹序東牌不進,罷職傳旨,今方捧入,而玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。
以吏曹參議曺允大牌不進罷職傳旨,傳于李洪載曰,只推。每政必以違牌爲事,極爲駭然。京職如厭之,欲往外邑乎?仁川府使除授,當日辭朝,時任府使,遞付京職。近來遞付之類,以司果磨勘,永不擧論於實職,流來銓格,雖曰掃地,以有實職者,公然爲無故作散之人,而不以爲難,事之無謂,莫甚於此。此後遞付,必以實職移付。雖無口傳之命,以口傳擧行,雖有承傳之積滯,亦必先用遞付,然後用承傳如是,而又或違越,政院察勘事,載之該房故事,以存銓曹舊規。
以入直內禁將番單子,傳于李洪載曰,在外之窠,今日政,改差差出。
有政。吏批,判書吳載純進,參判閔鍾顯差祭,參議未差,同副承旨李洪載進。以李貞運爲副校理,李勉兢爲大司成。再政。以申光祜爲平市令,掌樂主簿單洪喜榮。
以平市令望單子,傳于李洪載曰,何官不宜久任,而況廟宮官員乎?陞六之時,因此窠仍用詞訟,亦有筵敎,則吏判之每政,輒欲移職,果何意義?判書吳載純,從重推考,此望筒勿施,更爲擬入。
兵批,判書金文淳進,參判蔡緯夏入直,參議柳文養,參知趙雲紀病,右副承旨申耆進。以李宅永爲內禁將,副司直單李貞運。
李洪載啓曰,校理李晴·金翰東,副校理申馥·鄭萬始,修撰金方行,副修撰權坪,俱在外,修撰尹序東傳旨未下,副修撰李貞運差祭,玉堂上下番俱空,已至多日,事甚未安。未差之代,今日政差出,待下批仍卽牌招,以爲推移入直之地,何如?傳曰,差祭玉堂許遞,政官待開門,牌招開政,可也。
以仁川府使曺允大肅拜單子,傳于李洪載曰,亭午除拜,過申入來,旣厭京職,又厭外官何也?極爲駭然。此單還給,施以不敍之典,其代,令該曹口傳差出。承傳承傳,豈有若此承傳,功勞功勞,豈有如渠功勞?漣川一擬,以其太殘姑置,伊後尙不擧論。首醫姜命吉,見窠擬入,仍令當日辭朝。
吏曹口傳政事,以姜命吉爲仁川府使。
以宣傳官射會單子,傳于申耆曰,計劃不遠,來月等講射,皆於不多日內畢試,而一次則留置,以待親試。依各年已例而只以單一人爲啓首,一次磨勘之習,年前已有嚴飭,今年亦果以同劃之人,多數待令乎?設或行首生疏,未及聞知,尙餘數次使之均劃,以待親試事,令該廳首知之。此後以此載之謄錄,若不以多人均劃等待,則當依昨年下敎處之,亦令廳首知悉。
以白喜章囚單子,傳于申耆曰,放。
李洪載,以賑恤廳言啓曰,今二月二十五日啓下原春監司尹師國西北流民搜訪還送本土啓下判付內,以此啓本,相準各該本道領受形止後,令該廳草記事,分付事,命下矣。今年因特敎,四道流民,搜訪還送有二條,一則宣傳官·備邊郞領付也,一則自各道·各邑隨所得還送也。今此判下啓本中流民,皆是自各道隨所得還送者,故先所宣傳官·備邊郞領付後,各其道領受形止狀,較看憑準,則咸鏡道領付爲四十四名,而該道領受之數,則爲五十二名,平安道領付爲三十九名,而該道領受之數,則爲九十三名,原春道領付爲一百二十七名,而該道領受之數,亦爲一百二十七名,黃海道領付爲一百三十二名,而該道領受之數,則爲二百三十六名矣。更取自各道隨所得還送狀,與各其邑還接報來之數相準,則咸鏡道還送爲五百七十名,而該道還接之數,則爲一千五百七十四名,原春道還送爲四十名,而該道還接之數,則爲四百四十名,黃海道還送爲五百五名,而該道還接之數,則爲四千三百五十八名,平安道還送爲五百八名,而該道尙無還接形止報來之矣。合而觀之,各道領受與還接之數,每多倍蓗於領付與還送之數者,似是宣傳官·備邊郞下去時,沿路流丐自願隨往者,與各處流民之不由狀報,聞風自歸之致,而當初因傳敎領付及自各道搜送之數,則初無逃失減縮之意,敢啓。傳曰,知道。春初領還後還接形止,諸道皆已報來,關西之尙無皁白者,豈非始勤終怠乎?似此登聞之事乃爾,則自下擧行之節,以稍豐而弛心,可以推知。況道內數邑今年穡事,未免獨歉乎?又況當年·昨年還上竝督之際,亦豈更無流離之患乎?尙不報來之道伯,爲先推考,竝與至于今遲滯委折,使卽首實狀聞。今冬道內各邑,以土着居民爲名者,雖一夫一婦之遷徙,則無論道內他邑與他道他邑,若有是弊,該守令·侍從·曾經閫帥人則拿來,令王府決杖,其外文蔭武守令·邊將,直自巡營拿致決杖。今方分淸南北,又分中山江邊,又分豐歉各異處,或遣繡衣,或遣宣傳官,或遣備邊郞,以考其營邑勤慢,民生奠居,而昨年該道守令·邊將之被拿遞罷,項相望也。如是之際,受困者小民。今番則特軫是弊,不得不敷示別送廉行之由,知此先甲之令,萬一有故犯者,不用心者,焉逭加等之律乎?令廟堂拔例措辭,嚴飭道·帥臣處,可也。
左議政蔡濟恭疏曰,伏以臣之情踪,豈有重入城闉之理,而二更城鑰之留,大是曠絶之恩,十行綸綍之宣,曲示禮遇之意。臣於是感激流涕,顚倒承命,雖曰身不自有,寧不反顧忸泥?且況癃殘賤軀,耐不得凝沍,床席㱡㱡,臥起須人,束帶趨朝,難以時日爲期,孤恩負罪,生亦何爲?噫,臣之於殿下,義則君臣,恩猶父子。君之於臣,父之於子,如有不槪之心,其所責敎,何可擇發,而爲臣與子者,但當俯首承聆,自訟其罪而已。雖然,所責之敎,苟或少妨於理,終不免貽累君父之德,則若臣若子,默然而任之,可乎?抑盡誠畢陳,以期無過而乃已,可乎?臣於殿下日昨疏批,實有惶愧欲死之心,而亦不能無憾於天地之大。夫輔相,人君之股肱心膂也。人旣具體,而以心膂爲不干於我,以股肱爲不屬於已,天下無是理也。殿下因臣疏之論逆宗,嚴隄防,諭之以卿自卿予自予,繼之以曰月邁日征,殿下何爲以有此敎?昔皐陶曰殺,帝曰宥,如是者至再至三。以今觀之,帝與皐陶之見,若不爲一,而書曰,俾予從欲以治,四方風動,惟乃之休。此豈非帝舜之以皐陶之見爲合於己之明驗的證耶?況曰宥曰殺之時有不同,特不過論斷眚災怙縱之類耳。苟有王室之逆,自干天誅,則帝豈以皐陶之曰殺,謂可以月邁日征耶?伊尹之告于其君也,有曰惟尹躬曁湯,咸有一德。此伊尹之所自道,而其言之無少謙讓如此者,豈非君臣同德爲千古美事,不必讓以不居之治歟?苟使湯與尹,各自爲德,不以爲一,則豈可成奄有九有之業,而使百代之人仰之爲聖君賢相也哉?伊尹,聖人也,如臣之不及中人萬萬者,非敢議到,而殿下之德,獨不可上追成湯乎?殿下旣有成湯之德,則固宜誘掖臣,敎迪臣,或庶幾君臣同德,而今乃曰,爾征我邁,有若棄而外之者然。臣雖無足所陳,卽此一事,決然有難進之義,臣若抱玆微見,嚴畏泯默,終不畢陳於君父之前,則君臣父子之道虧矣,玆敢瀝血申懇。伏乞聖慈,亟命鐫削臣相職,改卜賢德,以追咸有之盛,國家幸甚,臣民幸甚。臣無任云云。答曰,省疏具悉卿懇。過矣過矣,無用深看。君相雖曰一體,特指大義然耳。如五官·七情之所欲,而生於形氣之私者,莫或苟同而沕合焉。卿欲同而合之,其勞且無效,殆有甚於反鑑而索其明。向批中兩自字,有甚棄而外之底嫌乎?而征而邁之喩,紫陽·九淵之膠漆黏好交際猶用之。一言而蔽之曰,過矣過矣,無用深看云爾。卿須諒之,勿辭安心,卽起視事。仍傳曰,此批答,仍令偕來承旨傳諭,期於偕入。
上在昌德宮。停常參·經筵。
申耆啓曰,大司憲李度默,牌招啓辭未下,執義李周顯,掌令申史澳·柳河源,持平崔重圭·申俱在外,監察茶時之意,敢啓。傳曰,知道。
傳于申耆曰,左承旨許遞,而未差之代,前望單子入之,待下批牌招察任。
承旨前望單子入之,李祖承·李勉兢落點。
以兼奎章閣直閣望單子,傳于柳戇曰,番次相妨,本職許遞。
李勉兢啓曰,前檢閱李重蓮·洪樂游·徐有聞,旣已敍用矣。左右史不備,令該曹口傳付職,仍卽牌招入直,何如?傳曰,允。
吏曹口傳政事,檢閱李重蓮·洪樂游·徐有聞竝單付。
傳于李勉兢曰,大臣上疏批答,事體何如,而注書之近來誤書,猶有申飭,況承宣乎?今始聞之,初考原本,果然誤書。當該承旨,爲先從重推考。雖以司謁言之,以持去之原本,相對較準,自是前前例,則無一辭受來。當該司謁,令掖庭署,嚴加科罪,原批更爲書送。
以李喆運歲抄單子,傳于洪文泳曰,何足責?蕩條敍用。
傳于洪文泳曰,承旨持吏兵批·歲抄入侍。
以京畿監司金憙狀啓,陽城縣監尹光碩,爲先罷黜,其罪狀,令攸司稟處事,傳于柳戇曰,卿若善爲調劑,則微事如是引嫌乎?且與投印有異,焉敢煩聞,添一酬應乎?體例所在,不可仍令勿論,罷黜足矣,有何更有稟處之罪狀乎?況昨午初到之時,極意開喩,則寧有最後駭擧乎?此無異於卿使之爲之,雖大於此之罪,有指使之跡,則指使者,反爲首犯焉。朝廷體統之扶植,卽朝家苦心,而此等處膠柱鼓瑟,是豈杜後弊之意乎?卿則從重推考。該縣監歲抄,已蒙敍,仍任,使之當日還官。
有政。吏批,判書吳載純進,參判閔鍾顯進,參議未差,行都承旨柳戇進。以李洪載爲吏曹參議,徐榮輔爲副修撰。陽城縣監尹光碩,仍任事承傳。
兵批,無政事。
申耆,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
申耆,以兵曹言啓曰,今十二月十二日,大駕詣宗廟齋宿,十三日臘享大祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍八哨,馬軍二哨,爲先後厢,禁軍三番隨駕。城上斥堠外,高峰斥堠,通路伏兵竝除之,留營亦除之,禁將率鄕軍二哨,騎士一番,留陣,可也。
申耆,以御營廳言啓曰,本廳前軍色從事官朴基正,旣以敍用,仍爲差下,使之察任,何如?傳曰,允。
申耆,以壯勇營言啓曰,本營哨官之訓鍊主簿遞兒窠,遷轉朔數,姑無一定之式,不可不參量定制,而若以二十朔爲限,則軍門遞易,每致頻數,準式箇滿,似難期必,恐不免無實之歸。自今依備邊司郞廳例,以十五朔爲限,而滿朔數後,以依例六品遷轉之意,自本營草記啓下,知委該曹,以爲遵行之地,定式,何如?傳曰,允。
申耆,以舟橋司言啓曰,舟橋排設,今日畢役之意,敢啓。傳曰,允。
前承旨李鼎運書啓,臣敬奉聖批,傳諭于南部會賢坊二間屛門契議政府左議政蔡濟恭所住處,則以爲恩批鄭重,安敢更提私義,而第中寒毒感,挾日彌留,雖欲起動,萬無自力之望,恩敎之下,轉益罔措云矣。大臣旣不得造朝,臣則仍留之意,敢啓。傳曰,知道。
庚戌十二月初一日辰時,上御重熙堂。承旨持吏兵批·歲抄入侍時,右副承旨申耆,假注書趙台榮,記注官金良倜·金鳳顯,以次進伏訖。上命耆,讀奏歲抄訖。命入歲抄點下訖。上曰,吏兵批·歲抄中點下者,依例捧傳旨。出榻敎命退,承史以次退出。
上在昌德宮。停常參·經筵。
藥房提調洪檍,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,來初五日,朝參日次,而以國忌正日相値,頉稟之意,敢啓。傳曰,知道。
傳于李祖承曰,左承旨入侍。
傳于李勉兢曰,左副承旨·同副承旨入侍。
李勉兢啓曰,校理李晴·金翰東,副校理申馥·鄭萬始,修撰金方行,副修撰權坪俱在外,修撰尹序東傳旨未下,玉堂上下番俱空,已至多日,事甚未安。未差之代,政官牌招開政差出,待下批仍卽牌招入直,何如?傳曰,允。
有政。吏批,判書吳載純,參判閔鍾顯,參議李洪載,行都承旨柳戇進。以張錫胤爲掌令,尹羽烈爲修撰,李彦祐爲副修撰,丁範祖爲大司成,權恢爲軍資正,洪龍燮爲長陵令,李秉模爲知經筵,申光祐爲北靑府使,曺命集爲沃溝縣監。
兵批,判書金文淳病,參判蔡緯夏入直進,參議柳文養,參知趙雲紀病,左副承旨李益運進。副護軍單具世勣·李喆運·鄭彦衡·李運昌,副司直單金思穆·洪檢·申應顯·徐鼎修·李鼎運·呂善亨·李漢豐·李敬一·尹行元·洪義浩·李敬五·李敏采·尹東晩·曺允大·李義綱·李夔,副司果單李貞運,同知單金興澤。
李益運啓曰,副修撰李彦祐,牌不進罷職傳旨今方捧入,而校理李晴·金翰東,副校理鄭萬始·申馥,修撰金方行。尹羽烈俱在外,副修撰權坪牌招啓辭未下,玉堂上下番俱空,已至多日,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。
李益運啓曰,修撰尹羽烈,時在京畿仁川地,經筵入番事緊,斯速乘馹上來事,下諭,何如?傳曰,允。
以副修撰李彦祐,牌不進罷職傳旨,傳于李益運曰,許遞。
吏批,再政。以李太亨爲應敎,李尙度爲副修撰,承文著作二單李寅采·閔廣魯。
兵曹口傳政事,副司果單尹永僖·朴崙壽,副司正單安廷善·沈能迪·金達淳。
李益運啓曰,大司憲李度默牌招啓辭未下,執義李周顯,掌令申史澳·柳河源,持平崔重圭·申俱在外,監察茶時之意,敢啓。傳曰,知道。
傳于李益運曰,右副承旨入侍。
傳于李益運曰,同副承旨許遞。前望單子入之,待下批牌招察任。
承旨前望單子入之,徐瀅修落點。
以內醫院別付料望單子,傳于李勉兢曰,醫官之別付料,卽畫寫之永付司果,當初題給,旣出特恩,則今爲首醫應帶之窠,雖因襲謬而然,似此襲謬之例,畫寫之永付窠亦有之,三廳首醫,則特許仍帶,固無所妨,自第二名,從座次仍帶,萬萬無意義。畫寫之永付窠,應付元窠外,則所受食者,隨時各異,醫官何獨異例乎?此亦官方,宜有釐正。此後三廳首醫之別付料各一窠,依前例付自第二名,若有闕,自本院草記稟旨,則當觀功勞,次第待令久近處分。以此定式,載之本院謄錄。
李勉兢,以內醫院提調意啓曰,醫官之別付料,卽畫寫之永付司果,當初題給,旣出特恩,則今爲首醫應帶之窠,雖因襲謬而然,似此襲謬之例,畫寫之永付窠亦有之,三廳首醫,則特許仍帶,固無所妨,自第二名,從座次仍帶,萬萬無意義。畫寫之永付窠,應付元窠外,則所受食者,隨時各異,醫官何獨異例乎?此亦官方,宜有釐正。此後三廳首醫之別付料各一窠,依前例付自第二名,若有闕,自本院草記稟旨,則當觀功勞,次第待令久近處分。以此定式,載之本院謄錄事,命下矣。別付料四窠中三窠,三廳首醫,依前仍帶,今此康命吉外任代一窠,以何醫官塡差乎?敢啓。傳曰,本廳中待令最久,莫如康晉三,以康晉三付料,可也。
李益運啓曰,掌令申史澳,下諭過限不上來,依定式遞差傳旨及禁推捧入之意,敢啓。傳曰,知道。
李益運,以義禁府言啓曰,前掌令申史澳推考傳旨,啓下矣。申史澳時在全羅道珍山地云。依例發遣府羅將,拿來,何如?傳曰,待待命拿囚,可也。
李益運,以兵曹言啓曰,禁軍來辛亥春夏等祿試射時沒技人,別單書入之意,敢啓。傳曰,知道。
李勉兢,以兵曹言啓曰,依下敎,吏曹祭享色書吏張繼喆,決棍十度之意,敢啓。傳曰,知道。
李勉兢,以兵曹言啓曰,依下敎,圖畫署畫員訓長尹在咸,決棍五度,畫員生徒鄭履恒,決棍三度之意,敢啓。傳曰,知道。
李勉兢,以兵曹言啓曰,五衛將咸就仁身病猝重,時月之內,無望供職,呈狀乞遞。實病旣如此,則不可强令察任。忠翊將李光進,前任忠淸監營中軍,時在任所,上來無期。宿衛輪番之任,不可久曠,竝改差,何如?傳曰,允。
李勉兢,以吏曹言啓曰,今此崇陵忌辰祭獻官,以前參議尹東晩塡差,而時無職名,令該曹口傳付軍職,何如?傳曰,允。
李勉兢,以訓鍊都監言啓曰,依下敎,龍虎營牢子次知敎鍊官吳光勳,決棍十度之意,敢啓。傳曰,知道。
李勉兢,以忠勳府言啓曰,本府書寫忠義衛李應曄瓜滿代,嫡長忠義衛姜致周差下,依例以假郞廳稱號,何如?傳曰,允。今此李應曄爲名者,是曾經守衛官,而向來召見,有承傳者乎?然則尙今沈滯於假郞,豈重所重之意乎?承傳有無,問於渠處,更爲草記,可也。李勉兢,以忠勳府言啓曰,本府假郞廳差下草記。傳曰,允。今此李應曄爲名者,是曾經守衛官,而向來召見,有承傳者乎?然則尙今沈滯於假郞,豈重所重之意乎?承傳有無,問於渠處,更爲草記可也事,命下矣。問于李應曄處則以爲,戊申五月十二日,因下敎入侍時,以其沈滯有縷縷下敎,而承傳則無之云矣,敢啓。傳曰,令該曹待窠裕,卽爲收用,仍錄承傳案,可也。
李祖承,以賑恤廳言啓曰,西部倉洞契居良人車乭伊,今月二十七日夜,所居門前,得今年生遺棄男兒。同里居良女崔召史,欲爲收養,貧不自食,願爲受料,告于本部。自該部今二十八日牒呈,故依節目給料,使之乳養之意,敢啓。傳曰,知道。
前承旨李鼎運書啓,臣敬奉聖諭,傳諭于南部會賢坊二間屛門契議政府左議政蔡濟恭所住處,則以爲,臣情踪之外,疾病又劇,前後恩敎,何等曠絶,而宛轉席席,無以起動,日夕惶隕,如添一病。卽者聖諭又降,深軫鼎席之曠,爲慮廟務之滯,責之以俟間視事,惶悶罔措,不省攸爲。數日調治,如可强策,謹當一肅天陛,備陳私懇云矣。臣旣承偕來之命,姑爲仍留之意,敢啓。傳曰,知道。
以慶尙左水使狀啓,進上靑魚,冬至已過,而尙不捉得,趁未封進,惶恐待罪事,傳于李勉兢曰,勿待罪事,回諭。
庚戌十二月初二日辰時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,一提學鄭民始,以次進伏訖。上命讀公事,書判付訖。民始曰,本營所管安岳屯田畓,乃是新設之地,而傍無他屯,每於句檢收稅之際,自多難便。若與糧餉廳所管長湍·鳳山兩屯相換,則彼此別無相妨,故敢達矣。上曰,依爲之。出擧條命退,諸臣以次退出。
庚戌十二月初二日辰時,上御重熙堂。左副承旨入侍時,左副承旨李益運,記事官李海隣,記事官洪樂游·徐有聞,以次進伏訖。上曰,右承旨入侍。出榻敎賤臣承命出傳。右承旨洪文泳進伏。仍命書傳敎曰,昨見書啓,聞有所愼,姑不更事敦迫,夜來快獲差可否?鼎席之久曠,不但可悶,廟務亦多詢問事,卿須俟間,卽起視事事,更令偕來承旨傳諭,期於偕入。命退,承史以次退出。
庚戌十二月初二日申時,上御重熙堂。右副承旨入侍時,右副承旨徐瀅修,假注書趙台榮,記注官許鞏·金鳳顯,以次進伏訖。上曰,王大妃殿進御加減六和湯停止,加味六君子湯,自今日一貼式,限五貼煎入。出榻敎命書傳敎曰,承旨房仍,右承旨爲禮房。命退,承史以次退出。
上在昌德宮。停常參·經筵。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,禁衛營將官來言,今日本營軍兵,日次私習云矣,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,大司憲李度默,牌招啓辭未下,掌令張錫胤未肅拜,執義李周顯,掌令柳河源,持平崔重圭·申俱在外,監察茶時之意,敢啓。傳曰,知道。
傳于李勉兢曰,來待諸臣入侍。
傳于洪文泳曰,右承旨入侍。
傳于李勉兢曰,同副承旨入侍。
庚戌十二月初三日辰時,上御重熙堂。右承旨·左副承旨·同副承旨入侍時,右承旨洪文泳,左副承旨李益運,同副承旨李勉兢,假注書趙台榮,記注官金良倜·金鳳顯,以次進伏訖。上曰,來待諸臣入侍。賤臣承命出,與原任提學吳載純,檢校直提學李秉模,抄啓文臣尹永僖等,偕入進伏。上曰,抄啓文臣,至於三十二人之多,一番受講,輒致日暮。丙丁舊選,當於今年講製畢後減下,今下策題,其各務爲製進,可也。仍命永僖,讀奏策文題訖。上曰,諸文臣退處闕內,各司製呈,而夜當宣饌,預令知悉,可也。命退,諸臣以次退出。
庚戌十二月初三日午時,上御重熙堂。右副承旨入侍時,右副承旨徐瀅修,記事官李海隣,記事官洪樂游·徐有聞,判府事徐命善,一提學鄭民始,以次進伏訖。命善曰,日寒甚酷,聖體,若何?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。命善曰,元子宮伏想日就岐嶷,下情不勝懽忭矣。上曰,近果好在矣。上曰,卿之病勢,果何如?命善曰,犬馬之疾,日漸癃痼,積違天陛,無任耿結,適當是日,獲登前席,區區欣幸,不可勝達矣。上曰,卿之衰老如此,誠爲悶然。命善曰,耿耿一念,惟在於昵近耿光,而癃病如此,此後此日之登筵,恐難自期矣。上曰,頃日請對,是何爲也?命善曰,伊日處分,實是萬萬過中之事也。求之往牒,殆亦未聞,萬姓波蕩,四方驚惑,焦惶罔措,餘悸尙存。都民不知大駕所向,逆宗至入臥內,以至慈殿不待儀衛出宮之境,古今天下,寧有是事乎?臣於伊時,病在殊域,而未暇顚仆之是顧,直欲溘然於卽地,蒼黃赴闕,攀輿力爭,而旣未能挽天心,反速嚴譴,誠萬萬惶懍,而亦何可以被譴之故,退處私次,不爲求對於擧國齊討之時乎?是故冒死請對,仰陳血懇,期於得請,欲被方命之誅於事過之後矣。誠意淺薄,未能孚格,至有付處之命,故臣等不得退去矣。上曰,卿何如是?不復是說,可也。命退,諸臣以次退出。
上在昌德宮。停常參·經筵。
巳時,日有兩珥。
藥房提調洪檍,副提調柳戇啓曰,節屆隆冬,寒事轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
前承旨李鼎運啓曰,大臣今方簉朝,臣則仍爲隨來之意,敢啓。傳曰,知道。
李勉兢啓曰,大司憲李度默,掌令張錫胤未肅拜,執義李周顯,掌令柳河源,持平崔重圭,申俱在外,監察茶時之意,敢啓。傳曰,知道。
傳于李祖承曰,左承旨入侍。
傳于柳戇曰,大臣留待。
傳于柳戇曰,大臣入侍。
大司成前望單子入之,洪文泳落點。
承旨前望單子入之,尹行任落點。
李益運啓曰,玉堂上下番俱空,已至多日,事甚未安。副修撰權坪,自鄕上來云,卽爲牌招入直,何如?傳曰,允。
趙台榮改差,代以李垿爲假注書。
李元八差祭,代以李允行爲事變假注書。
李益運啓曰,應敎李太亨,牌不進罷職傳旨,今方捧入,校理李晴·金翰東,副校理鄭萬始·申馥,修撰金方行·尹羽烈俱在外,副修撰權坪牌招啓辭未下,副修撰李尙度傳旨未下,玉堂上下番俱空,已至多日,事甚未安。未差之代,政官牌招開政差出,待下批牌招入直,何如?傳曰,允。
備邊司薦望,以李漢豐爲御營大將。
以江華留守薦望,傳于李勉兢曰,首擬者宥還未久,副是曾經,末亦外任遞歸,未滿數朔。此意令備郞傳之,更爲擬入。
備邊司薦望,以洪秀輔爲江華留守。
兵曹口傳政事,御營大將單李漢豐。
李益運啓曰,新除授御營大將李漢豐,卽爲牌招,傳授命召,何如?傳曰,允。
以應敎李太亨牌不進罷職傳旨,傳于李勉兢曰,許遞。
以副修撰李尙度牌不進罷職傳旨,傳于李勉兢曰,許遞。
有政。吏批,判書吳載純,參判閔鍾顯進,參議李洪載式暇,行左承旨李祖承進。以成德雨爲副應敎,成種仁爲副修撰,申光升爲懿昭墓守衛官。
兵批,判書金文淳,參判蔡緯夏,參議柳文養病,參知趙雲起入直進,左副承旨徐瀅修進。副司直申耆,副司果李彦祐單付。
李益運啓曰,玉堂上下番俱空,已至多日,事甚未安。副校理鄭萬始,自鄕上來云,卽爲牌招入直,何如?傳曰,允。
李勉兢啓曰,玉堂上下番俱空,已至多日,事甚未安。修撰金方行,自鄕上來云,卽爲牌招入直,何如?傳曰,允。
傳于徐瀅修曰,坐直承旨入侍。
徐瀅修,以禁衛營言啓曰,去夜初更量,幼學任璣·姜聖恒,本營巡邏被捉,而係是士子,令該曹依律勘處之意,敢啓。傳曰,昨日泮題設行,儒生之犯夜,事勢固然,特竝放送。若此則柑製,亦已侵夜,而何不執捉乎?今番非賜第之科,卿家人不爲觀光,故出曁艶之心,捉敲推之士,卿事節節難處矣。
領敦寧洪樂性箚曰,伏以,惟我聖上,孝篤承禧,誠切明禋,太室臘享,又有躬祼之命,小大群情,孰不欽頌讚歎哉?第伏念大冬嚴沍,達宵將事,易致受損之節,而前月廟宮之享隔日,而連行親祼,聖體觸冒,亦已多矣。況近日寒氣,殆是挽近所無,保護之節,尤宜倍加愼重矣。奧自命下之初,伏不勝區區憂慮之忱,竊欲仰請還寢,而日字尙遠,不敢率爾,惟自憧憧一念,默冀寒威之少弛,今焉誓戒隔夜,栗烈之氣,一直不解,則臣何敢徒懷嚴畏,一向泯默乎?蓋帝王之孝,異於匹庶,儻聖明深念祖宗付托之重,克軫聖躬保嗇之方,是誠聖孝之大者。若其拜跪祼薦之禮,豈非至敬至重,而猶屬疏節矣。伏願益加三思,亟寢親享之命,無貽殿宮之惟憂,特副臣民之顒祝,千萬幸甚。臣擬於今日,力疾詣闕,進參於藥院候班,仍請登對,仰陳微忱矣。本症之外,重添寒感,浹旬彌劇,氣息澟綴,奄奄床笫,實無寸地蠢動之望。玆敢倩人構箚,伏枕仰籲,闕禮虧分之罪,益無所逃,恭俟威罰之遄降,以安賤分焉。取進止。答曰,省箚具悉卿懇。冬享値陵謁未果爲,臘享又豈可命攝?且予勞攘寒節,勝於暖候,卿等之稔知,則何如是縷縷煩請耶?況于宮躬將烝祀,以情以文,廟祼之親薦,尤所固然。卿須諒之。未參候班,安用辭爲?亦冀安心愼攝。仍傳曰,此批答,遣史官傳諭。
庚戌十二月初四日辰時,上御誠正閣。左議政入侍時,左副承旨李益運,假注書趙台榮,記事官李重蓮·徐有聞,左議政蔡濟恭,以次進伏訖。濟恭進前奏曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,元子宮氣候,何如?諸節益臻充實乎?上曰,凡百大體夙就,去晦日又能輾體,慈心以是慰悅,尤極欣幸矣。濟恭曰,從此行步,亦當不遠,尤切慶幸矣。上曰,去夜之雪,挽近初有,卿年至耆耉,其或屢見否?濟恭曰,今此盈尺之雪,臣亦罕見,而聞諸老農言,則夜雪朝晴,果是大登之兆云,預切欣幸矣。上曰,今年雖云豐歲,論以生穀,或不及古庚戌云。明年年事,從此可驗矣。濟恭曰,生穀則雖如聖敎,穡事豐登,八路同然,此則無異古庚戌矣。且聞民情,爲慮來歲擧思儲穀,市直則雖不賤下,災患則可以預備,此誠尤幸矣。上曰,大抵自卿作相後,穡事連登,似不無燮理之效也。濟恭曰,如臣不似,何可近似於今下聖敎乎?上曰,亦不無此箇底理矣。濟恭曰,太廟親享,方有成命。聖念之夙宵憧憧,臣等誠不勝欽歎萬萬,而第今時値隆冬,寒事栗烈,此際達宵將事,聖躬必多受損,群下憂慮之忱,何可勝達乎?且聖人之大孝,亦不在於親祼,伏望亟加三思,特寢成命焉。上曰,洪領敦寧箚批,已悉予意,而況今年異於他年,廟享一未親行,其在情禮,當復如何?顧今寒事稍緊,百官軍兵之弊,非不曲念,而今番親享之命,決難還寢矣。如可已之,卿等之請,豈不勉從乎?濟恭曰,臣不但姿性魯莽,見今筋骸無餘,萬無自力於具瞻之職。近日國事,實有叢脞之歎,伏願亟卜賢補,以備鼎席,是臣區區之望也。上曰,鼎席未備,雖甚可悶,見今朝著,亦無其人,何以枚卜乎?濟恭曰,顯隆園火巢,不可不及今改定界限,而民田之或入其中者,勢將優給價直,其所拮据,不宜少緩。嶺南南倉錢一萬兩,使之從速輸送,以爲補用之地,何如?上曰,依爲之。出擧條濟恭曰,義州漂民出送事,盛京咨文出來矣。以前頭使行,別伸謝悃之意,依例撰出回咨,正書安寶後,定禁軍騎撥,下送灣府,使之傳給鳳城,以爲轉致盛京之地,何如?上曰,依爲之。出擧條命退,諸臣以次退出。
庚戌十二月初四日初更,上御重熙堂。坐直承旨入侍時,行左承旨李祖承,記事官李海隣,記事官洪樂游·徐有聞,以次進伏訖。上命書傳敎曰,在外大司成許遞,前望單子入之。又命書傳敎曰,今番泮儒應製,以日昨柑製,多未及於懸題時也。賦作則果有可意諸券,而箋作則以題難之故,文亦澁,無一合作,不得已以八十券,竝置次上同等。雖欲頒賞,不可不更試然後,可定座次。令成均館,箋次上人,皆令明日待令,賦入格儒生,亦令待令事,分付。上曰,承旨前望單子入之,待下批待開門牌招察任。出榻敎命退,承史以次退出。
上在昌德宮。停常參·經筵。
辰時,日有兩珥。
尹行任啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,副修撰權坪,昨於門鑰已下之後,承牌來詣闕外,欲呈上疏云,故本院以門隙呈疏,例不得捧入之意言及矣。不待上疏之停當,徑先退去,以致牌去來之經夜遲滯。事未前有,不可無警,從重推考,何如?傳曰,允。
傳于尹行任曰,同副承旨入侍。
大司成前望單子入之,柳戇落點。
尹行任啓曰,假注書李垿,時無職名,令該曹依例付軍職,冠帶常仕,何如?傳曰,允。
李勉兢啓曰,合辭連日闕啓,事甚未安。今日政新除授臺諫,待下批牌招,未肅拜大司憲李度默,一體牌招,何如?傳曰,允。
徐瀅修啓曰,玉堂上下番俱空,已至多日,事甚未安。校理李晴,自鄕上來云,卽爲牌招入直,何如?傳曰,允。
以副應敎成德雨,副校理鄭萬始,修撰金方行牌不進罷職傳旨,傳于徐瀅修曰,俱有情勢,許遞,今日政差出。
以承旨望筒,傳于尹行任曰,曾經都承旨中,除年老衆所共知實病,以在京無故人擬入,待下批牌招察任。
有政。吏批,判書吳載純,參判閔鍾顯,參議李洪載進,右承旨李益運進。以崔陽羽爲長寧殿令,金一衡爲平安都事,趙宗鉉爲都承旨,李太亨爲副應敎,林道浩爲副校理,李尙度爲修撰,江華留守單洪秀輔。
兵批,判書金文淳進,參判蔡緯夏入直,參議柳文養,參知趙雲起病,同副承旨尹行任進。以南正周·朴泂爲五衛將,李宗海爲忠翊將,副護軍李太亨,副司直丁範祖,副司果李尙度竝單付。
以忠淸監司鄭存中狀啓,洪州鎭逃禍賊漢白太成等,過限未捕,該鎭營將洪龍運罪狀,令攸司稟處,兵使金麟瑞罪狀,令廟堂稟處事,傳于尹行任曰,幺麽兩囚,不卽限內捉納,則如許官長,將焉用哉?罷黜後拿致,營門嚴棍懲勵,保授該鎭,待捉納後,以爲狀啓放送之地。又或過限,拿致嚴棍,雖以兵使言之,旣有竝與兵使處分之命,則焉敢不能申飭乎?亦爲罷職,卿亦推考事,回諭。
兵批,再政。以李儒敬爲忠淸兵使。
傳于尹行任曰,出宮門路,以協陽門爲之。
傳于尹行任曰,侍衛軍兵毛具。
以獻納李秉喆牌不進罷職傳旨,傳于李勉兢曰,差祭則許遞,口傳付軍職。
李勉兢啓曰,玉堂上下番俱空,已至多日,事甚未安。今日政新除授玉堂,待下批竝卽牌招,以爲推移入直之地,何如?傳曰,允。館門長鎻,請牌與開政,酬應甚疲矣。此後玉堂違牌,勿爲呼望,在外及衆所共知情病人許遞,今日政,以在京無故人差出,待下批一體牌招,推移入直。
吏批,再政。以李百亨爲校理,金熙采爲副校理,李貞運爲修撰,韓光植爲副修撰。
以副修撰成種仁牌不進罷職傳旨,傳于李勉兢曰,只推,更爲牌招。
吏曹啓曰,今此宗廟·永寧殿·社稷·景慕宮臘享大祭,諸執事中,時無職名人,令該曹口傳付軍職,何如?傳曰,允。
庚戌十二月初五日辰時,上御重熙堂。同副承旨入侍時,同副承旨尹行任,記事官李海隣,記事官洪樂游·徐有聞,以次進伏訖。上曰,政官牌招開政。出榻敎命書傳敎曰,成均館堂上,率入格儒生來待。上曰,大司成前望單子入之,待下批牌招察任。出榻敎命書傳敎曰,大臣批答體重。前後申飭何如,而領敦寧箚批,誤以寒却勝於暖候書出,以致今日微稟請改之擧,寧有如許事體乎?承宣之傳書,忽用賦句,尤爲駭然。當該承旨罷職。命退,承史以次退出。
庚戌十二月初五日午時,上御熙政堂。儒生應製入侍時,行左承旨李祖承,左副承旨徐瀅修,同副承旨尹行任,假注書李垿,記事官洪樂游·徐有聞,知成均鄭民始,同成均金文淳,禮曹判書李秉模,直閣徐榮輔,待敎沈象奎,以次進伏訖。上命書傳敎曰,泮儒更試,出於勸奬之意,殿庭親試,事體自異,況連日兩試乎?表居首進士李致薰,賦居首幼學洪大然給二分。三上幼學尹愼,進士李日煒,三中幼學南公轍·權中倫·杜萬馨·李光顯·趙道宇等七人,各給一分。三下進士任履周·成海應,生員李光輔·李弘達,進士李翼,幼學任禹常等六人,各正音通釋一件賜給。次上幼學李志淵·李德懋,進士尹永吉·李光顯·申龜朝,幼學尹之敬,進士洪履鼋·韓䎘·姜履元·尹愭·徐有鎭,幼學趙道寬,進士權燁·申光軾·柳遠鳴,幼學蔡弘遠·嚴琦·宋之庠·李寧載·李載績,進士鄭東簡·尹玄錫·李鍾夏,幼學洪致榮·沈澳等二十五人,各內下紙一卷賜給。皆令明日親受事,分付成均館。上曰,諸生如皆待令,卽爲入場,可也。諸生入庭訖。上命揭表·賦題於東西庭,仍爲頒紙訖。上曰,侍衛退去,承旨輪回入來,可也。上還內,諸臣以次退出。
庚戌十二月初五日四更,上御仁政殿。受誓戒入侍時,行都承旨趙宗鉉,行左承旨李祖承,右承旨李益運,左副承旨徐瀅修,右副承旨李勉兢,同副承旨尹行任,記事官李海隣,假注書李垿,記事官洪樂游·徐有聞,一提學鄭民始,檢敎直提學李秉模,直閣徐榮輔,待敎沈象奎,以次侍立。上具遠遊冠·絳紗袍,乘輿出協陽門·肅章門,入仁政門,至降輿所。贊儀唱降輿,上降輿詣版位。贊儀唱四拜訖。讀誓文官,陞自東階,讀誓文訖。左通禮跪啓禮畢,啓請還內。上乘輿出仁政門,入肅章門·協陽門還內。諸臣以次退出。
上在昌德宮。停常參·經筵。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,行副司直姜彝正掃墳下直,旣呈肅單,不爲入來,事體所在,極爲未安。原單子勿施,推考警責,何如?傳曰,故例凡於大享親行時,有敬依之判下,則諸臣由單,例不得捧入,雖捧之,自吏曹有鄕居侍從申飭上來塡差祭官之草記。近來凡事,多不遵古,似此微事亦然,甚以不爲下去,乃反請推,政院事極爲駭然。當該承旨,爲先推考,此啓辭勿施。
李垿差祭,代以南惠寬爲假注書。
南惠寬在外,代以李允行爲假注書。
李允行陞付,代以李泰熙爲事變假注書。
傳于李勉兢曰,判堂連呈辭單,姑難行公云,時囚議讞,皆令次堂擧行。齋戒相値,以草記爲之事,分付。
傳于徐瀅修曰,陞庠試取褒貶坐起,勿拘齋日爲之事,分付。
傳于李益運曰,右承旨·左副承旨,率入格儒生入侍。
以監軍單子,傳于李勉兢曰,懸頉兵郞汰去,口傳差代。
吏曹口傳政事,以朴吉源爲兵曹佐郞。
傳于尹行任曰,同副承旨入侍。
尹行任,以兵曹言啓曰,新除授忠淸兵使李儒敬戶奴呈狀內,矣上典老父,宿病沈重,又添毒感,左右扶將,實難暫時離捨,情理所迫,萬無赴任之望云。閫帥重任,不可久曠,情理旣如是,則勢難强令赴任,今姑改差,何如?傳曰,允。
傳于尹行任曰,忠淸兵使改差之代,令該曹口傳差出。向來承傳,豈可踰此歲?以崔家承傳兩人中,擬入事,分付。
兵曹口傳政事,以崔景岳爲忠淸兵使。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
庚戌十二月初六日辰時,上御重熙堂。入格儒生入侍時,右承旨李益運,左副承旨徐瀅修,同副承旨尹行任,記事官李海隣,記事官洪樂游·徐有聞,以次進伏訖。上曰,入格儒生,以次呼名,使之進前,分給試券及賞格,仍爲誦奏所作,可也。諸生等進前奏姓名,各誦其試券。上敎尹愼曰,爾之所作,是層述六耶?愼曰,然矣。上曰,所做非不善作,而文體但欠異衆,後則勿爲如是,可也。敎蔡弘遠曰,爾之文筆,與家庭之體有異,何不效嚬耶?敎任禹常曰,爾是任珹之孫乎?禹常曰,然矣。上曰,爾叔則寓居水原,應製時連爲呈券,而爾則在京之故,不得觀光耶?禹常曰,然矣。上曰,今有應製之命,爾家則異於他家,以爾叔率下,卽爲下往,趁限入去,以此筵敎,傳于本倅,仍納券,可也。命諸生退出。有一儒生,立於庭中。上曰,問其姓名,可也。行任曰,南瀷云矣。上命進前。瀷進前。上曰,爾之近族誰也?瀷曰,南涑之弟矣。上曰,本榜則李瀷爲之,而爾則誤認而入來矣。仍命入瀷之試券,親書次上。敎曰,旣爾入來,故特書次上,又給一券紙,爾其知悉,可也。命退,諸臣以次退出。
上在昌德宮。停常參·經筵。
夜二更,月暈。
藥房提調洪檍,副提調趙宗鉉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此竝稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李勉兢啓曰,大司憲李度默未肅拜,執義李周顯,掌令柳河源,持平崔重圭·申俱在外,掌令張錫胤呈辭,監察茶時之意,敢啓。傳曰,知道。
徐瀅修啓曰,來十一日,輪對日次,而臘享大祭齋戒相値,頉稟之意,敢啓。傳曰,知道。
傳于徐瀅修曰,左副承旨入侍。
傳于李祖承曰,爲園幸設舟橋,聞橋邊晝停大次,以鷺梁李承默世居之家定之,買而葺治。且聞於筵臣,此故相李陽元郊亭,而卜居於鷺梁,自號以鷺渚,有至今傳稱之事蹟云,取見遺集果然。昔在宣廟朝,廷議有岐貳之漸,惟故相獨立不偏倚,宣廟嘉之,嘗夜覿前席命觴,用作歌以賜之,有鴉黑鷺白之句。其居其號,蓋云托意於此。今其亭舍,屬于公家,而無記舊之擧,是豈仰述賜歌之寵遇?亦有違於先朝乙酉,起想於此亭,特命賜祭宣諡之聖意。令主家知此意,別購一亭於其傍,無廢舊觀,仍以題扁,許令移揭。
傳于尹行任曰,軍士房承旨入侍。
以兵曹各岐久勤書入別單,傳于尹行任曰,安興之還作久勤窠,若不各別擇送,又或如前數遞,其弊將若前年,過守令之限及不堪任之類,切勿差遣事定式,載之久勤冊,使新入之兵判,亦皆知之。加德·伐登,亦依此施行。其中安興之數遞,專由於稅船護送事也。邊將異於守令,其不用心之罪,勘治決棍,勝於罷職。此後邊將護送地方,則臭載者,不用心之律,以拿致巡營,從重決棍,定式施行事,令廟堂分付戶·惠廳及禁府。仍又行會邊將護送所管諸道。因此思之,數遞之弊,守令倍甚於邊將,民邑受困,豈比一鎭利害乎?不用心之律,堂上及侍從守令,依定式罷職,堂下代以決杖,準還餉居末例似好。此是因邊將事,一時驟思者,如是定式,果無掣肘之端乎?亦令廟堂,與戶·惠堂商確便否,仍具意見,論理草記。
兵曹,以李儒敬爲御營中軍。
趙宗鉉啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書吳載純,參判閔鍾顯,參議李洪載進,行都承旨趙宗鉉進。以柳匡天爲獻納,李頤祥爲左尹,李顯秀爲禮曹佐郞,李聖龜爲監察,李義福爲義禁府都事,李承默爲厚陵參奉。
兵批,判書金文淳病,參判蔡緯夏入直進,參議柳文養,參知趙雲起病,同副承旨尹行任進。副護軍李儒敬·成德雨,副司直金翰東·申馥·鄭萬始,副司果尹羽烈·金方行·權坪,竝單付。
尹行任,以禁衛營言啓曰,本營中軍洪和輔,騎士將李光沂,身病甚重,勢難察任,改差,何如?傳曰,允。
兵曹,以申大謙爲禁衛中軍。
李勉兢,以義禁府言啓曰,時囚議讞,皆令次堂擧行,齋戒相値,以草記爲之事,命下矣。保放罪人田文顯·韓光濟·李潤謙·柳心源·鄭學畊·任聖說·李晉秀·金魯永等,依例還囚,而田文顯·韓光濟·李潤謙·柳心源·鄭學畊·任聖說·李晉秀等傳敎內,古人雖有牽裾·斷鞅·排闥之事,牽亦有許多般,斷亦有許多般,排亦有許多般,雖在倉卒煩擾之時,紀綱不可不顧。再昨出宮時,大臣·閣臣之遮道爭請也,一隊弓鞱之輩,雜入其間,行言責之事。在其時出令,不過郊館之行。大臣卿宰,雖非言責,異於庶僚,先事之慮,亦或一道,而渠輩焉敢若是無嚴乎?兵判纔已拿入,以警其不能檢飭之罪,而渠輩尋常處之,國綱之外,大有關於後弊。兵曹拘留別軍職等,竝令兵判,郊館開坐時重棍,仍送禁府,勘以當勘之律以聞。罪取考律文,則大明律衝突儀仗條有曰,凡車駕行處,若在郊野之外,其文武百官,非奉宣喚,輒入儀仗內者杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。田文顯·韓光濟·李潤謙·柳心源·鄭學畊·任聖說·李晉秀等,各杖一百收贖,告身盡行追奪放。金魯永傳旨內,爲親上言,亦可謂之四件外事乎?訟理之如此如彼,姑捨是,本事則戚里家田土也,堂上則戚臣之妻娚也。況縱隷於外邑,任其行惡乃爾?以右袒僚堂之心,猶不敢全諱事實曰,以所着之笠毁損,則其所作挐,足爲明證。老婆之爲其子,挽救之際致傷,勢所似然,不致命幸耳。大抵近來,無論此戚家·他戚家,騰揚太過,肆氣之漸,每切隱憂,際此聞此。以洪㝡榮之無識麤悖,心常悶然者,決知有干囑。此等豪橫之習,須從露處,這卽嚴懲。舊戚里之不悛者,新戚里之學習者,亦庶知戒。至於亞堂之頻除詞訟,以其初除時,不無名稱故也。後叨不及初叨,治聲變爲疵政,果然有此僨誤。令該府施以受托聽訟,縱隷虐民之律。罪及刑曹啓目判付內,以亞堂言之,名出於呼籲者,原情設令事實相左,理當自引。況身在一曹,借口僚堂,難掩幻互之跡,而晏若無所干,循例着名於參坐之席,以此啓目,無難登徹,放恣莫甚。參判金魯永,可謂兩罪俱發。此罪竝以勘律之意,分付該府。罪取考律文,則大明律囑托公事條有曰,凡諸色人等囑托公事,當該官吏聽從事已施行者,杖一百,名例有曰虐害良民者,加常人罪一等,不應爲條有曰,凡不應得爲而爲之,事理重者杖八十,名例有曰二罪俱發,以重者論,大典通編推斷條有曰,犯私罪杖一百以上之罪,決杖告身盡行追奪,雜令條有曰,王府決杖者,代以金贖矣。金魯永從重論,杖一百加一等杖六十收贖,告身盡行追奪,忠淸道洪州牧龍谷驛,徒一年定配,而以傳旨及判付內辭意,具罪目,依例發遣府書吏,押送配所,何如?傳曰,允。功議區別減等,定配收贖,可也。
李勉兢,以義禁府言啓曰,田文顯·李潤謙·柳心源·任聖說·李晉秀·韓光濟·鄭學畊等,各杖一百收贖,告身盡行追奪,金魯永杖六十收贖,告身盡行追奪,徒一年定配,照律草記批旨內,功議區別減等,定配收贖可也事,命下矣。田文顯七代祖潤,任聖說七代祖錪,扈聖原從功臣,李潤謙五代祖枝馨,寧國原從功臣,柳心源七代祖珩,宣武原從功臣,李晉秀七代祖舜臣,宣武功臣,竝功減一等,各杖九十收贖,奪告身四等。金魯永杖六十,徒一年定配收贖,告身盡行追奪,而韓光濟·鄭學畊,無功議云矣,敢啓。傳曰,知道。
庚戌十二月初七日辰時,上御重熙堂。同副承旨入侍時,同副承旨尹行任,記事官李海隣,記事官洪樂游·徐有聞,以次進伏訖。上命書傳敎曰,翰林之預備逐日仕進,自是故事,今日適因入侍始知之。近來入不待漏,出不隨鑰,甚至昨今,公然不爲仕進。如有實故,則陳疏請由,可也,焉敢無端在家乎?由前由後,壞館規自渠爲之。檢閱李重蓮,爲先削職,令該府拿處,館規成誦慣洽後,草記捧供勘放。本館首吏,令該曹過齋後嚴治。又命書傳敎曰,向於分館時,見圈點記,意謂適然見漏,追知國子分館,欲爲下敎而未果。新榜趙秀民之拔於槐圈,豈成說乎?乃父嚴於涇渭,乃能自拔,比近地處,如許樹立,擧世之所共知。設有眞箇世累,累則遠,而樹立則近。且況無累如彼,樹立如此,所謂主圈者,忽爲此建德執仇之擧,而大臣不言,言官不論,若此不已,一部明義,幾何不束之高閣?及第趙秀民,分館以槐院施行,當該上正字,問名亟施刊削之典,分館仍以芸閣施行。命退,承史以次退出。
上在昌德宮。停常參·經筵。
徐瀅修啓曰,來十一日朝參日次,而臘享大祭齋戒相値,頉稟之意,敢啓。傳曰,知道。
李勉兢啓曰,大司憲李度默未肅拜,執義李周顯,掌令柳河源,持平崔重圭·申俱在外,掌令張錫胤呈辭,監察茶時之意,敢啓。傳曰,知道。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,本廳軍兵,日次私習云矣,敢啓。傳曰,知道。
徐瀅修啓曰,卽伏見咸鏡監司李文源生靑魚·生苽魚薦新狀啓,則年號五十五年之五字,不爲書塡,莫重奏御文字,如是不察,事甚未安,推考警責,何如?傳曰,允。
李允行差祭,代以任㸁爲假注書。
任㸁差祭,代以車敬鎭爲假注書。
傳于李勉兢曰,右副承旨入侍。
以黃海監司李時秀啓本,道內應資老人姓名年歲開錄事,傳于徐瀅修曰,口傳下批。
傳于李勉兢曰,坐直承旨入侍。
以咸鏡監司李文源狀啓,薦新生靑魚·生苽魚,不得一時擧行,惶恐待罪事,傳于尹行任曰,勿待罪事,回諭。
平安監司沈頤之狀啓,道內各邑流民,已還歸·未還歸,區別成冊上送事,判付內,啓下備邊司爲旀。觀此狀辭,事勢雖似然矣,至於江界一府,素稱弊邑。此倅差遣之時,意謂有別般陳瘼之擧,此伯特除之後,亦已有多少面飭之敎,而涉春徂夏,秋收冬藏,依舊是默無言。豈蔘極遍野,夫夫有笥篋之蓄貯,畎畝盡闢,家家無甕罌之匱乏,而旣減之帳籍,增其口數,最淆之租案,能不白懲於此數者?萬一有未蘇未矯之跡,則烏在其擇差而申諭之意乎?朝家於江民,耿耿一念,未或少忽。凡遇足跡之自西來者,輒問是邑民情。或曰不知,或曰若前,苟能蘇矯,道內邑宰,寧有不知之理,而若前云云。尤可驗愈往而愈甚矣。此伯此倅時若此,則後來者,孰肯擔着出力乎?見今歲色已暮,使江民展眉於餞迎之際,此政其時,適因道狀,呼燭申申。自本司,將此判付,申明關飭。右項數條然疑之惑,竝只漫漶除良,從實具意見報來後,狀聞事,分付爲良如敎。
庚戌十二月初八日巳時,上御重熙堂。右副承旨入侍時,右副承旨李勉兢,假注書李允行,記事官洪樂游·徐有聞,以次進伏訖。上曰,右承旨入侍。出榻敎賤臣承命出傳,右承旨李益運進伏。上曰,抄啓文臣,幾許入來與否,知入。賤臣承命出回奏曰,七人未及來待矣。上曰,當宣題矣,檢校直提學·直閣入侍。賤臣承命出傳,檢校直提學李秉模,直閣徐榮輔,以次進伏。命書傳敎曰,春謁園寢,還住宿次,惓惓於新治,民戶裕産足食之政,呼宣十行,不知蓮燭日屢跋,而坐夜向曙。又於回鑾之後,別下綸音,其中一條,卽給復之以稅,不以役也,意謂大有裨益於新後民産。近聞度支之臣警咳之說,以水民希其第一等之心,得無觖鬱之嘆乎?大抵給復其例不一,有陵復焉,有人吏復,有孝烈復焉,有雜復焉。與田稅·大同·草米等,出於土而名以稅者,竝蠲爲第一等,其次或蠲稅不蠲貢,又或蠲貢不蠲雜費,層節其多云。今於水民,用中下等之例,則是豈初辛勤之本意乎?本府新治民戶給復五百結,特依第一等之例擧行。卽令廟堂,行會該府吏,以此傳敎,頒布民衆,曉然知土無所納,惠則偏被之意。承命出傳,仍諸臣以次退出。
上在昌德宮。停常參·經筵。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
尹行任啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,右承旨入侍。
徐瀅修啓曰,今日宗廟臘享大祭肄儀,第三室執尊閔昌爀,第四室捧爼官沈能迪,無端不參,事體所在,萬萬未安。所當重勘,而本院請推之外,無他可施之罰,何以爲之?敢稟。傳曰,閔昌爀之有情勢,尙可說也,亦不可無飭,從重推考。至於沈能迪所爲,萬萬痛駭,幺麽如渠孱劣者,亦敢取便乎?非渠,豈無捧爼官?爲先移義禁府嚴囚,過齋後捧供。
傳于徐瀅修曰,左副承旨·同副承旨入侍。
傳于趙宗鉉曰,仁川府使·朔寧郡守,令該曹口傳相換。
吏曹口傳政事,仁川府使康命吉,朔寧郡守任希一相換。
以平安監司沈頤之,黃海監司李時秀狀啓,因今春傳敎,鐵箭百五十步以上遠射人等,趁臘月上送事,傳于尹行任曰,明日待令。
徐瀅修啓曰,今十三日宗廟臘享大祭親祭祭文,當爲製進,藝文提學鄭民始,待明朝牌招,何如?傳曰,允。
徐瀅修,以弘文館言啓曰,本館下番副修撰臣成種仁,以宗廟臘享大祭祭官,今日議政府肄儀時,晝仕出去之意,敢啓。傳曰,知道。
尹行任,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹行任,以備邊司言啓曰,以兵曹各岐久勤書入別單,傳曰,安興之還作久勤窠,若不各別擇送,又或如前數遞,其弊將若前年,過守令之限及不堪任之類,切勿差遣事定式,載之久勤冊,使新入之兵判,亦皆知之。加德·伐登,亦依此施行,其中安興之數遞,專由於稅船護送事也。邊將異於守令,其不用心之罪,勘治決棍,勝於罷職。此後邊將護送地方,則臭載者,不用心之律以,拿致巡營,從重決棍,定式施行事,令廟堂分付戶·惠廳及禁府。仍又行會邊將護送所管諸道。因此思之,數遞之弊,守令倍甚於邊將,民邑受困,豈比一鎭利害乎?不用心之類,堂上及侍從守令,依定式罷職,堂下代以決杖,準還餉居末例,似好。此是因邊將事一時驟思者,如是定式,果無掣肘之端乎?亦令廟堂,與戶·惠堂商確便否,仍具意見,論理草記事,命下矣。稅船護送地方官,數遞之弊,民邑俱困,擧皆難支,而特以法意之至嚴,有不敢議到矣。今此堂下官,代以決杖之敎,實爲民邑之大幸。雖以法意言之,營門決杖,乃是撻市之恥,則比諸罷拿,未必爲輕,而數遞之弊,可以永除矣。戶·惠堂之意,亦皆以爲便,一依下敎,定式施行,何如?傳曰,允。
庚戌十二月初九日辰時,上御重熙堂。左副承旨·同副承旨入侍時,左副承旨徐瀅修,同副承旨尹行任,記事官李海隣,記事官洪樂游·徐有聞,以次進伏訖。上命讀公事,書判付訖。命行任書傳敎曰,卿宰罷散人,竝敍用。仍命退,承史以次退出。
庚戌十二月初九日未時,上御重熙堂。右承旨入侍時,右承旨李益運,假注書車敬鎭,記事官洪樂游·徐有聞,以次進伏訖。上曰,俄者所下冊子,今幾書之乎?益運曰,俄纔始寫,而所寫者不多矣。上曰,若使吏輩書之,則必多誤書,兵郞中或有善寫者耶?必須詳審善寫,可也。益運曰,當依下敎爲之矣。仍命退出,承史以次退出。
上在昌德宮。停常參·經筵。
辰時·巳時,日有兩珥。
尹行任啓曰,備邊司郞廳來言,今日賓廳日次,而臘享大祭親祭齋戒相値,不得來會云矣,敢啓。傳曰,知道。
以香室宗廟臘享大祭親祭受押單子,傳于徐瀅修曰,親押。
以香室社稷·永寧殿·永禧殿·景慕宮臘享大祭受押單子,傳于徐瀅修曰,親押。
傳于尹行任曰,軍士房承旨入侍。
以黃海監司李時秀啓本,郭始復·車履遠田畓賣買査實馳啓事,傳于李勉兢曰,卿之致位卿月,至擁藩節,蓋於丙申春以前,卿之姓名,不聞於妖宦輩,乙未冬丙申秋以前,卿之趨向,不近於戚里家,意謂世守之家聲,或有一分不墜落,拔之於數年烏帶之餘,言責論思,以至喉舌,節次推擢矣。觀此査啓,一言而蔽之曰,予於卿,錯料誤知。早覺卿宅心用意之在私不在公,則錯誤之悔,豈發於今日乎?不但爲洪㝡榮兄弟惡消息,亦豈卿家好關捩乎?當初行査之命,非不知本土地之果非㝡榮家物,而傾聽車漢之囑,干涉不緊之事,大非平日戒飭之本意。且其郭童,雖曰鄕谷冷蹤,聞是紅衣將軍之後裔,所謂李春老,又爲今年賜諡忠壯家人,則明是士族也。官差之向郭母,突入揮斥,此非肆氣之端乎?一車哥之訟理立落,如彼其葛藤,亦豈無所以而然?其時亞堂,藉令不知,自去月初至念間,郭母以上言擊錚等說威脅,則㝡榮寧有不聞之理?聞當送言於渠之妻娚。爲亞堂者,期於卽地息訟,而任其所爲,其愚悖麤惡之習,可謂手脚已綻。不惟是也,金虎門外婦人轎,發差驅曳之不足,囚其孤兒於冷獄。因日寒特敎放釋之後,又不永放者,此朝廷當陽,有權力者所不敢爲。上而阻遏籲徹之逕,下而虐害窮獨之人。有一於此,難逭重法,況㝡榮地處乎?雖非㝡榮之一一指囑使爲者,知而唯唯,㝡榮胸中,都沒一怯字。如渠癡騃之類,無怯若此,此所以欲知車哥,緊於㝡榮家,囑於㝡榮家之顚末淺深,付卿査啓,則許多査官,必以切證之王漢禎差來,車哥雖欲吐說,査官爲銜枚,車哥口吻,不期鎻而自噤,卿之跡太回互。非不知嚴賜處分,以懲廷臣嗜曲逕邪路之習,而旣始之査事,欲自卿手決折之故,今姑參酌,以待更査啓本之入徹。郭哥別無更問之端,卽爲放送。所謂車履遠,本犯之外,渠之至親,自丙申相地時,一欲痛治者也。以渠有渠罪,眞所謂難貰,厥漢爲先各別嚴刑。以渠畓價,緣何請囑於㝡榮兄弟,而上言擊錚之說,旣出之後,猶復納賄曹吏,種種情狀,綻露無餘。似此諸件,無非當覈當問之事,一切掩諱,以已洞知之田畓主客,齗斷發問,以此修啓者,卿之意思,不難知也。況於該堂疏批,又以本訟曲直,付之攸司爲敎,則此査啓,用於該曹回移,則可也,焉敢爲此佯若不諦悉,無難問東答西乎?卿於氣質之病,從不能刻意矯革,依舊是前日之卿,非所惜於卿,所惜者,大臣也,卿家也。此啓本還下送,更卽星火修啓。又或抵賴,車哥當直付鎭營,以盜竊人財貨,先治强盜之律,次當繩以憑藉戚畹之勢,侮蔑國法,抵賴因傳敎嚴問之罪。到此卿雖欲更顧車哥之面,得乎?一體知悉事,回諭。
傳于李祖承曰,左承旨入侍。
尹行任,以都摠府言啓曰,今此宗廟臘享大祭親行時,寶劍侍衛,不可不備員,而副摠管權,差社稷祭獻官,李義行,以禮曹參判導駕進,柳誼,身病猝重,朴祥馨,在外未肅拜,寶劍侍衛,將不得備員,合有變通之道。令政院,急速稟旨變通,以在京無故人,卽爲口傳差出,以爲備員侍衛之地,何如?傳曰,竝許遞。前望單子入之,待下批,牌招察任。
傳于李祖承曰,摠管中,時帶實職人,許遞。
摠管前望單子入之,閔百奮·徐命瑞·南憲喆落點。
以金方行囚單子,傳于李勉兢曰,放。
吏曹口傳政事,以趙基泓爲平澤縣監。
摠管前望單子入之,都摠管鄭一祥·李彦熙·鶴林君焴·西溪君熠·廣陵君烻落點。
尹行任,以兵曹言啓曰,依下敎,本曹敎鍊官金義淳·沈鍰,柳葉箭二中,賞各弓一張分給之意,敢啓。傳曰,知道。
尹行任,以兵曹言啓曰,依下敎,本營巡令手牌頭李秀英,敎鍊官差定之意,敢啓。傳曰,知道。
尹行任,以訓鍊都監言啓曰,依下敎,今日試射時,柳葉箭邊一中,本局旗牌官柳孝遠·金性濈·仇廷說等處,各箭竹一浮,施賞之意,敢啓。傳曰,知道。
徐瀅修,以成均館言啓曰,四學學製,分四等設行,而有過限之事,則當等季朔旬間,以限內不得爲之之意,自本館草記事,曾已定式矣。卽接西學牒報,則兼敎授金方行未肅拜,當等學製,不得設行云,令政院稟旨擧行,何如?傳曰,允。
李勉兢,以義禁府言啓曰,時囚罪人李重蓮,保放事,命下矣。李重蓮,卽爲保放之意,敢啓。傳曰,知道。
庚戌十二月初十日辰時,上御春塘臺。遠射人試射入侍時,行左承旨李祖承,記事官李海隣,記事官洪樂游·徐有聞,訓鍊大將徐有大,壯勇營兵房柳孝源,以次進伏訖。上曰,昨有兵判以試官入來之敎,則尙今不爲待令,何也?催促,可也。賤臣承命出回奏曰,兵判,以本曹褒貶,進去云矣。上曰,昨有下敎,尙不待令,極爲駭然。仍命書榻敎曰,兵曹判書金文淳推考。畢試訖。命退,諸臣以次退出。
庚戌十二月初十日申時,上御重熙堂。同副承旨入侍時,同副承旨尹行任,記事官李海隣,記事官洪樂游·徐有聞,以次進伏訖。上命書傳敎曰,守令有闕之代,令該曹口傳差出,待下批牌招,當日辭朝。上曰,在外及未肅拜摠管,許遞。前望單子入之,待下批牌招察任。出榻敎命退,承史以次退出。
上在昌德宮。停常參·經筵。
徐瀅修啓曰,來十六日,日次儒生殿講日次矣,敢稟。傳曰,爲之。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
趙宗鉉啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,都承旨進去。
傳于徐瀅修曰,左副承旨入侍。
承旨前望單子入之,柳文養落點。
兵曹口傳政事,副司直尹行任單付。
傳于李益運曰,發遣吏郞,諸執事淸齋與否,摘奸以來。
以分內醫院提調望筒,傳于趙宗鉉曰,守宮閣臣兼察。
李勉兢啓曰,因成均館草記,西學敎授金方行未肅拜,當等學製,不得設行,令本院稟旨擧行事,允下矣。當等學製,限內旣不設行,西學敎授金方行,依定式,禁推傳旨捧入之意,敢啓。傳曰,知道。
以禁衛營結陣單子,傳于柳文養曰,旣有移陣節次,則不爲擧論,推考,更爲修正。
李勉兢啓曰,平澤縣監,當日辭朝事,命下矣。憲府則署經,而諫院則大司諫李鼎揆,司諫趙錫穆,獻納柳匡天在外,正言朴孝成未署經,只有正言朴師默一人,無以備員署經,何以爲之?敢稟。傳曰,一司除署經下送。
禮曹,今十二月十三日,行社稷臘享大祭親傳香,取稟。奉敎敬依。
禮曹,今十二月十三日,行景慕宮臘享大祭,親傳香,取稟。奉敎敬依。
吏曹啓曰,今此景慕宮望祭獻官預差,前大司成洪文泳塡差,而時無職名,令該曹口傳付軍職,何如?傳曰,允。
兵曹口傳政事,副司直洪文泳單付。
兵曹,以任嵂爲都監中軍,李儒敬爲禁衛中軍。
柳文養,以都摠府言啓曰,今此宗廟臘享大祭親祭時,寶劍侍衛,不可不備員,而新除授都摠管鶴林君焴,與都摠管安昌郡燝,四寸相避,都摠管西溪君熠·鄭一祥·李彦熙,俱有身病,廣陵君烻在外,寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,竝許遞。前望單子入之,待下批,牌招察任。
摠管前望單子入之,都摠管趙瑍·宋載經·柳鎭恒,副摠管申大謙·具世勣落點。
柳文養,以都摠府言啓曰,今此宗廟臘享大祭親行時,寶劍侍衛,不可不備員,而新除授都摠管宋載經·柳鎭恒·趙瑍牌不進,副摠管申大謙陣上進,寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,竝許遞。前望單子入之,待下批,牌招察任。新除授及時任摠管中,時帶亞將,則亞將減下,皆令卽爲差代,可也。
摠管前望單子入之,洪明浩·李明運·白東俊落點。
柳文養,以御營廳言啓曰,今十二月十二日,宗廟擧動時,依兵曹節目,城上斥堠七處,將七員軍二十八名,嚴飭定送,而依定式,晝療飢·夜饋粥之意,敢啓。傳曰,知道。
傳于徐瀅修曰,水原儒生試取時,表三中一生員鄭遂龜,八子百選一件,米一石,三中生員李得養,幼學權倚·任希存·權佑,各正音通釋一卷,米一石,三下幼學鄭世佑·安文欽·申百顯·任禹常·沈綏鎭·李興元·趙萬元·任鼎常·尹持哲·牟益來,各米八斗,次上幼學沈毅鎭·韓克裕·李瑩祚·李會謙·權誨·韓用城,進士任希季,幼學尹鍾淵·李澤·洪湜,童蒙洪始涵,幼學李載勗·尹行軾·朴日壽·李運浩,各米七斗,賦二下一幼學閔榮元,八子百選一件,米一石,二下幼學趙崙,正音通釋一卷,米一石,三上幼學李埅米十斗,三中幼學金星柳·尹絖·鄭世豐,各米九斗,三下幼學尹淳·沈緯鎭·辛德羽·洪天浩·金最遠·韓用鏶·洪樂韺·申勗·白師球·印錫龜·朴時範·金大遠·黃星漢·金星運,各米八斗,次上幼學閔榮禧,進士朴暕,生員崔之聖,通德郞趙裕存,幼學朴周陽·申寵權·鄭述周·李允成·任泰國·金相說·都廷耉·鄭玄始·金栻·金復鉉·金相殷·尹珩·朴師默·李徹祚·金樂淵·鄭塾·林勉喆·金星望·禹夏永·金樴·李鳳陽·李弘德·申光烈·李重祚·曺允榮·李殷煥·朴彙洙·韓錫祺·李永錫·李運衡·曺運喆·金樂華·韓用鉉·權·徐柔修·李道英,童蒙南億重,生員趙萬大,幼學權敬翊·金德基·金仁達·朴㫛·金致鳳·宋檍·趙宅熙·鄭基·宋光勣·許鎜·李憲永·李時休·任希中·金星憲·尹得實·金星冀·朴志永·崔仁復·兪伯煥·李家永·崔鼎鵬·李春彬·李行普·金星廉·金魯瞻·朴時籌·金星五·洪大瑞·鄭陽元·洪載復,幼學曺運鈺·李望業·李運永·李允新·曺允直·金錞,各米七斗賜給。
傳于徐瀅修曰,水原武士試取時,柳葉箭貫一中邊一中,片箭邊一中,副司果表昌文,筒介一部,弓一張,柳葉箭邊二中,閑良宋文喆,箭竹一百介,柳葉箭邊二中,出身李得弘,折衝洪命淵,閑良李基林·金星運·權評·柳星台·洪命龍,壯勇軍金弘允,各箭竹七十介,片箭邊一中,嘉善崔致驥,閑良李春得·宋國仁·朴善景·李漢弘,出身尹明國,各箭竹五十介賜給。
傳于徐瀅修曰,今番通方試取,爲新歲在近,表三中五人,賦二下二人,冊子,依榜目分給,而表三中賦二中合七人,各米一石,賦三上一人米十斗,三中三人各米九斗,表賦三下合二十四人,各米八斗,表賦次上合九十五人,各米七斗賜給。以本府所在儲置中,另擇精實,卿其親執分給,報于該廳。會減武士,則十一月榜,依榜目,賞格分給,十二月,則無一人入格云,小布一中之類抄出,米各三斗,一體分給後會減。新榜武弁中,朝官一人,出身一人,閑良二十二人,見漏於頒曆云,黃粧曆一件,中曆二十三件下送,朝官則黃粧曆,出身閑良則中曆,一一頒給事,分付本府使處。
庚戌十二月十一日辰時,上御重熙堂。左副承旨入侍時,左副承旨徐瀅修,記事官李海隣,記事官洪樂游·徐有聞,以次進伏訖。上命書傳敎曰,同副承旨許遞,前望單子入之,待下批,牌招察任。又命書傳敎曰,兵曹參議前望單子入之,待下批,牌招察任。又命書傳敎曰,明日出宮門路,以協陽門爲之。命退,承史以次退出。
上在宗廟。停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。王大妃殿,惠慶宮,遣承旨問安。答曰,知道。
展拜罷後,內閣·政院·玉堂·藥房口傳問安。答曰,知道。
藥房提調洪檍,副提調趙宗鉉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿,惠慶宮·中宮殿,藥房口傳問安。答曰,知道。
李益運啓曰,司僕內乘來言,輦輿毛帳取稟。傳曰,爲之。
李益運啓曰,司僕內乘來言,捲簾·毛帳取稟。傳曰,捲三面。
傳于李益運曰,侍衛軍兵毛具。
趙宗鉉,以王大妃殿·惠慶宮問安,進去下直之意,敢啓。傳曰,知道。
徐瀅修啓曰,禮貌官來言,百官稟旨就次。傳曰,知道。
承旨前望單子入之,尹行任落點。
傳于徐瀅修曰,兵·工換房。
兵曹口傳政事,副司直李祖承。
傳于柳文養曰,摠管中年老人許遞,前望單子入之,待下批,牌招察任。
摠管前望單子入之,副摠管孫相龍·李義行·李應爀落點。
吏曹口傳政事,宗廟副奉事李惟簡,童蒙敎官權襈,相換。
柳文養啓曰,王大妃殿·惠慶宮夕問安,何承旨進去乎?敢稟。傳曰,同副承旨進去。
傳于趙宗鉉曰,都承旨·右承旨·左副承旨,分詣受香所,奉審摘奸以來。
傳于徐瀅修曰,翌日問安,勿爲之。
李益運,以壯勇營意啓曰,依下敎,本營隨駕將校軍兵等處,設粥分饋之意,敢啓。傳曰,知道。
疊李益運,以壯勇營意啓曰,依下敎,本營隨駕將校軍兵等處,設粥分饋之意,敢啓。傳曰,知道。
李益運,以兵曹意啓曰,依下敎,隨駕禁軍及駕後禁軍,武藝別監,內吹,兼內吹,近仗軍士,標下軍兵等處,設粥以饋之意,敢啓。傳曰,知道。
李益運,以兵曹意啓曰,依下敎,隨駕禁軍及駕後禁軍,武藝別監,內吹,兼內吹,近仗軍士,標下軍兵等處,設粥以饋之意,敢啓。傳曰,知道。
李益運,以訓鍊都監意啓曰,依下敎,隨駕將校軍兵等處,設粥分饋之意,敢啓。傳曰,知道。
疊李益運,以訓鍊都監意啓曰,依下敎,隨駕將校軍兵等處,設粥分饋之意,敢啓。傳曰,知道。
李益運,以禁衛營意啓曰,依下敎,隨駕本營槍劍軍及陣上將校軍兵等處,設粥分饋之意,敢啓。傳曰,知道。
疊李益運,以禁衛營意啓曰,依下敎,隨駕本營槍劍軍及陣上將校軍兵等處,設粥分饋之意,敢啓。傳曰,知道。
李益運,以御營廳意啓曰,依下敎,駕前別抄兼內吹等處,設粥分饋之意,敢啓。傳曰,知道。
疊李益運,以御營廳意啓曰,依下敎,駕前別抄及兼內吹等處,設粥分饋之意,敢啓。傳曰,知道。
庚戌十二月十二日卯時,上詣宗廟,臘享大祭入侍時,行都承旨趙宗鉉,行左承旨李祖承,右承旨李益運,左副承旨徐瀅修,右副承旨李勉兢,同副承旨柳文養,記事官李海隣,假注書車敬鎭,記事官洪樂游·徐有聞,一提學鄭民始,檢校直提學李秉謨,檢校直閣徐鼎修·鄭東俊·李晩秀,直閣徐榮輔,待敎沈象奎,以次進伏訖。上具遠遊冠·絳紗袍,乘輿出宣化門·協陽門,詣仁政殿月臺,降輿詣版位,瀅修與香室官員,分東西對坐準祝。上曰,七祀祭祝文,亦爲詳準,可也。瀅修承命準祝,奉香祝跪進,上親押。上曰,親押筆,事當各別精造,而濡墨未幾,毫端散裂,太不堪用,事之駭然,莫此爲甚,其委折,問于該堂以奏,可也。勉兢承命出,回奏曰,問于工曹判書邊得讓處,則以爲,親押筆,例自工曹待令,而年前因貢人陳瘼,有自束自進排之定式,故該曹則初不主管,而若於平日,苟能檢飭,則豈有此劣品進排之擧乎?早曉隆寒,移時殿座,以筆品之麤劣,致速嚴敎,惶懍震越,不知所達云矣。上命近侍,取火爐煮硯,親押訖,上步詣月臺下版位,祗迎於香祝,仍乘輦出敦化門,由笆廛橋,詣降輦所,上乘轎入廟門,詣望廟位,少頃,上改具冕服,詣版位行拜禮,仍詣廟內奉審,仍步詣永寧殿,詣版位行拜禮,仍還詣齋室,省牲時至,上詣版位,命奉爼官等,進前敎曰,爾等初當享役,擧行節次,似多生疎,須熟看笏記,行禮時,善爲擧行,可也。仍命大祝等進前曰,尺量時,爾等躬自看審,可也。瀅修曰,今日親省牲器時,祝史兵曹佐郞鄭弼祚,副司果金憬,或初不執笏,或執笏而無所書塡,事體所在,不可無警,竝從重推考,何如?上曰,依爲之。出擧條省牲訖,還詣齋室,少頃,命益運入侍,益運進前。上曰,廟司率守僕入侍,可也。海隣承命出,與廟司令沈周顯,偕入進前,上命招入守僕輩,仍命以次進講,守僕等進講訖。上敎周顯曰,守僕輩講奏,專不成樣,今番則姑不處分,而來頭又或如此,則當有別般處分,須各別申飭講習,可也。益運曰,齋殿咫尺之地,摠府下隷之恣意喧聒,萬萬駭然。不能檢飭之兵曹判書推考,當該摠府郞廳,所當重勘,而本院請推之外,無他可施之罰,何以爲之?上曰,兵判推考,摠府郞廳拿處,可也。出擧條傳曰,左承旨許遞,前望單子入之,待下批,牌招察任。濟恭曰,本署副奉事李惟簡,身有病故,舁到廟門之外,而當次看門之役,無以擧行,合有變通之道,故敢達矣。上曰,令該曹口傳相換,可也。出擧條民始曰,向來淮陽·襄陽兩邑倅,以黃腸木犯斫事,因道臣狀論被罪,而板木則無歸屬處,旣是黃腸斫伐時加斫,則事當依退板例,屬之本曹,以爲發賣,補經費之地矣。兩邑屬公板材,竝自本曹取用,何如?上曰,依爲之。出擧條民始曰,各處草笠之入用者,皆自松都受價進排矣。夏間以後,稱以革罷草笠廳,不受價不進排,其間所用,乃是邸吏之私自進排,揆以事面,極爲苟簡,松都旣不主管擧行,則受價與進排,不可使無所屬之邸吏,無端替當,今則勢當作爲草笠契,使松都邸吏,仍作契人,使之擔當進排然後,可無虛疎之弊,且草笠價之中間半疋之添給,蓋爲欲救松民之弊,到今京作契之後,不必仍給添價,此後則參量各年用下之數,酌定部數,一從元價,作爲契名,以爲受價進排之地,何如?上曰,依爲之。出擧條行祭時至,上詣廟內,就版位行四拜禮,詣盥洗位,盥洗訖,詣神位前三上香,執瓚灌地,仍奠幣,次詣各位,如初禮,降復位,少頃,詣神位前,行初獻禮,次詣各位,如初禮,降復位。蔡濟恭行亞獻禮,黃仁點行終獻禮,上詣飮福位,飮福訖,降復位,行四拜禮,仍撤籩䇺,又行四拜禮,詣望燎位,燎訖。上敎瀅修·文養等曰,與廟司同爲撤饌後,來奏,可也。還詣齋室,少頃,乘轎出大門外,降輿乘輦,進發,由䇼廛橋,入敦化門·肅章門,由協陽門·宣化門還內,諸臣以次退出。
上在昌德宮。停常參·經筵。
親祭罷後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
內閣·政院·玉堂·藥房·朝廷二品以上·六曹堂上·兩司長官·宗親,徑宿問安。答曰,知道。
還宮後,內閣·政院·玉堂·藥房口傳問安。答曰,知道。
王大妃殿·惠慶宮,內閣·政院·玉堂·朝廷二品以上·六曹堂上·兩司長官·宗親口傳問安。答曰,知道。
中宮殿,單子問安。答曰,知道。
柳文養啓曰,標信去就,何等至重,而不待東西狹之竝開,徑納標信,事體所在,極爲駭然。當該宣傳官,所當重勘,而本院請推之外,無他可施之罰,何以爲之?敢稟。傳曰,近來宣傳官之未瑩,皆由廳首之不能檢飭,後勿如是之意,各別嚴飭。
承旨前望單子入之,申耆落點。
傳于柳文養曰,承旨房仍。
傳于柳文養曰,左副承旨入侍。
柳文養啓曰,假注書車敬鎭,身病猝重,勢難察任,今姑改差,何如?傳曰,允。
車敬鎭改差,代以南履翼爲假注書。
傳于柳文養曰,右承旨·左副承旨入侍。
傳于尹行任曰,廟官不可不擇,以序陞之,故每多苟且,副奉事遷轉之代,他司中,無論奉事·副奉事及前銜七品以下,各別擇擬事,申飭銓曹。
傳于柳文養曰,歲除不遠,今朔酬應甚多,十六日日次儒生殿講,進定於十五日,去十一月朔抄啓文臣親試,亦於十五日爲之,以此分付。
以兵曹付軍職單子,傳于柳文養曰,望筒有此做錯,此必承旨誤書朝紙之致,査實該堂該房中捧遞差,望筒改修正以入。
承旨前望單子入之,鄭益祚·洪義浩落點。
傳于柳文養曰,承旨房仍。
傳于尹行任曰,右承旨入侍。
以慶尙監司啓本,罪人趙雲起,長鬐縣到配事,傳于柳文養曰,今年姑不欲發配,捉來親執嚴刑,放送事,回諭。
以李顯昱·李益賢拿處傳旨,傳于柳文養曰,分揀。
以朴再禎囚單子,傳于柳文養曰,令次堂,考律勘放後,草記。
柳文養啓曰,持平申下諭後,過限不上來,依定式,遞差傳旨及禁推傳旨捧入之意,敢啓。傳曰,分揀。
兵曹口傳政事,以申大升·李祖承·李鼎運爲副摠管。
奎章閣啓曰,夜間閣內諸處,無事之意,敢啓。傳曰,知道。
柳文養啓曰,未下直守令,皆令當日辭朝事,命下矣。沃溝縣監曺命集,禮山縣監柳烇,憲府則旣已署經,諫院則大司諫李鼎揆,司諫趙錫穆,獻納柳匡天俱在外,正言朴孝成未署經,只有正言朴師默一人,無以備員署經,何以爲之?敢稟。傳曰,在外臺諫許遞,政官牌招開政差出,待下批,牌招署經,未署經臺諫,使之署經行公。
有政。吏批,判書吳載純進,參判·參議未差,右副承旨柳文養進。以李敬五爲大司諫,宋銓爲司諫,李尙度爲獻納,宋俊載爲持平,洪元燮爲司僕僉正,尹五榮爲尙衣別提,尹瑩爲司饔主簿,李世胤爲長興主簿,金直休爲引儀,李羲雲爲泰陵直長,李洛秀爲義盈庫直長,趙鎭寧爲司饔直長,成肯柱爲順陵直長,鄭東簡爲尙瑞直長,韓百源爲景慕宮奉事,柳明觀爲北部都事,權襈爲尙瑞副直長,金燾爲繕工奉事,李長演爲長興奉事,沈師民爲東部奉事,金世根爲翼陵參奉,金宗善爲敦寧奉事。
再政。以韓百源爲內資奉事,朴宗明爲宗廟副奉事,徐謙淳爲景慕宮奉事。
兵批,判書金文淳,參判蔡緯夏病,參議李夔入直進,參知未差,左承旨申耆進。副護軍南憲喆,副司直申竝單付。
兵曹口傳政事,以洪和輔爲御營中軍。
柳文養啓曰,未下直守令,皆令當日辭朝事,命下矣。沃溝縣監曺命集·禮山縣監柳烇,憲府則旣已署經,諫院則大司諫李敬五,司諫宋銓,獻納李尙度,正言朴師默,牌不進罷職傳旨今方捧入,正言朴孝成未署經,不得擧行,何以爲之?敢稟。傳曰,未署經臺諫牌招,使之署前行公,違牌臺諫,旣無情勢,則無端違牌,深夜如是酬應,寧有如許事體?前牌勿施,各別嚴飭,使卽先擧行後謝恩。
申耆,以吏曹言啓曰,因德源居南履漢擊錚,刑曹覆啓判付內,南履漢事,誠如所訢,沮人家世,情狀甚不美,月前本道筮仕窠,前吏判果有所奏,如果孟浪,在渠輩豈不爲切急之冤乎?付之道伯,若可合而見阻,卽爲往復該曹,待窠草記調用事,命下矣。卽接咸鏡監司李文源移文,則南履漢明是直提學簡之後孫,淑陵參奉應立,卽渠之五代祖,此則入北後職也。溯考營上帳籍,亦無差錯,自其祖先,至于其身,未嘗有瑕疪之言,則今其地處卑微之說,似無所據,而又以其連婚相雜爲言,鄕居貧弊,失婚無怪,其所謗毁之無根,可推而知云矣。道臣之査報,旣如是明的,則南履夏似當無礙於本道陵官除授之典,待窠調用,何如?傳曰,允。
柳文養,以義禁府言啓曰,保放罪人李重蓮,依下敎放送之意,敢啓。傳曰,知道。
吏曹口傳政事,檢閱李重蓮單付。
副修撰權坪疏曰,伏以臣聖世寒蹤,古家殘裔,猥蒙兩朝如天之恩,名廁從班,倐已數十年于玆矣。在臣身榮感雖極,在朝廷特一江湖之鳧雁,向者趙鎭井之醜辱,何爲而忽地相逼也?噫,朝廷之上,禮敬爲主,設有冒嫉而欲加不韙之目,唯當語有倫脊,務歸稱停然後,一世之公議,亦不以爲駭。噫,彼鎭井,臣旣不識其爲何狀人,則渠之不識臣,亦必如臣之不識渠矣。未知,猜怒之端,起自何處,而若是之憯耶?臣本無墻壁,徒玷榮班,欲擠臣身,何患無辭,而揆地有眼中之釘,微軀爲水底之蠏,至以士夫間所罕有之辱,勒說橫加,有若街巷相歐者然,臣雖無足言,竊爲朝廷風習,仰屋傷歎也。臣身名僇辱,羞對知舊,匿影樵牧之社,永絶當世之念,生逢盛際,便訣明主古人所悲,而命途嶔崎,流落至此,中夜北望,只有涕泗之橫流,千萬夢想之外,玉署之命,忽及田廬,惶隕感激,益不知死所,在臣義分,不敢一味偃處,昨始來伏私次,而三司一步,卽臣永謝之地,天牌儼臨,承膺無路,隨詣禁扃之外,略陳悲苦之情。伏乞聖慈,俯垂諒察,亟削臣所帶職名,仍命銓部,勿復檢擬,以快人心,以靖私義,千萬切祝。臣是僇辱之人,何敢論及時事,而忠國愛君之心,終有消磨不得,則豈忍默然而止乎?九行半刀割臣於昨暮呈疏之際,不善周旋,以致召牌去來之遲滯,至被喉院問備之薄罰,惶蹙之蹤,尤增死罪,更伏乞亟降威罰,以重公格焉。答曰,省疏具悉。勿煩。
江華留守洪秀輔疏曰,伏以太室親祼,誠禮克伸,鑾輿穩旋,歡忭普切,臣於病伏垂死之中,忽伏承居留除命,驚惶憂迫,罔知攸措,四行二十字刀割第臣素患痰眩,近復越添,加以非時泄痢,症又危劇,奄奄床笫,轉側隨人,目下所見,便一尸居,向來圓扉之特荷寬宥,臺銜之旋許解免,無往非天地曲庇之恩,而疾病實狀,亦已入於日月之俯燭矣。矧今諸般症形,比之曩時,不翅層加,臣於是,手奉除書,蹶起還仆,蠢動叩謝,實難自力,擔舁往赴,尤無可望,病懷驚隕,生不如死。嗚呼,臣之闔門軀命,皆我殿下賜也。夷險燥濕,固宜惟命赴蹈糜粉,素所自矢,此際此行,嚴急何如,而緣臣病故,將不免更致瘝曠,時日之間,憂虞百端,思之及此,寧不懍然?至若已試而隨處僨誤,見任之不堪承當,猶屬緩聲,未暇竝列,日前政批之下,忙構短章,敢陳疾痛之呼矣。連値淸齋,無路登徹,情雖窮蹙,迹近逡巡,私分惶懼,固宜自訟,而本府之汔今曠守,殆若由臣而致此,病上添罪,如不欲生,玆敢涕泣仰籲,冒瀆宸嚴。伏乞聖慈,俯垂矜察,鐫削見帶之職,亟治瀆擾之罪,移授可堪之人,益嚴防守之節,以幸國事,以安賤分,千萬幸甚。答曰,省疏具悉。居留素稱養閒,豈可言病?卿其勿辭,待朝辭朝。
庚戌十二月十三日辰時,上御重熙堂。左副承旨入侍時,左副承旨李勉兢,假注書車敬鎭,記事官洪樂游·徐有聞,以次進伏訖。上命書傳敎曰,親享至第十室思之,聖后本家嫡長,宜有一命,況淸風之奉祀孫,又爲淸原之奉祀孫,事不偶爾,適値今日,收用之擧,非私也。事理則然,令該曹,問府院君奉祀孫名字,口傳調用事,分付。又命書傳敎曰,旣有過齋後勘律之命,時囚沈能迪,削職放送,李重蓮誦讀,聞幾貫洽,放送,渠之遞職在家,適副其願,敍用,令該曹口傳還付,牌招察任。又命書傳敎曰,糴政甚多未出場處,未下直守令,皆令當日辭朝,上京守令,亦令今日下後,草記事,分付。又命書傳敎曰,摠管中未肅拜老病人許遞,令該曹口傳差出。又命書傳敎曰,右承旨許遞,前望單子入之,待下批牌招察任。又命書傳敎曰,本事非此壃越去,由彼界涉來,而卽不過寒乞,如入暮夜,迷失塗之致,灣尹之接置,極爲率易,問情又有屑越,況其所着懸鶉,饑寒到骨,氣息有奄奄之慮云爾,則勒成潛越之律,驅送彼中,是誠不忍,亦甚無義,原狀啓還下送,眞所謂結者解之,卽令灣尹,另施免餓免凍之策,仍以一踰界壃尺寸步,其律至死之意,令譯學申明曉諭後,沿邊諸江中,越送便近處,從便指導,期於無㾗,由水路漂到者,不欲由旱路,則亦許依願直送,此亦可倣之一端,竝令廟堂,卽爲行會道帥臣處。仍命退,承以次退出。
庚戌十二月十三日未時,上御誠正閣。下直守令入侍時,右承旨李勉兢,左副承旨申耆,記事官李海隣,記事官洪樂游·徐有聞,北靑府使申光祜,以次進伏訖。上曰,下直守令進前,可也。光祜進前奏職姓名訖。上曰,前倅能爲善治,善治之餘,必須盡心圖治,無負前績,可也。今此召見,欲諭此意也。光祜曰,聖敎如此,敢不竭力報答,而但才猷不逮,畢竟恐未免僨誤之罪,是可惶悚矣。上命書傳敎曰,左承旨·右承旨許遞,前望單子入之,待下批牌招察任。又命書傳敎曰,若待都政差出,則許多望筒,將有侵夜之慮,酬應甚煩,旣有今夏都政,此吏判之例,筮仕外出六序陞,今日政擬入事,分付。命書榻敎曰,工·兵換房。又命書傳敎曰,景慕宮奉事遷轉之代,他司奉事中,勿拘第次,各別擇擬以入,其代,以準仕越點人,更爲擬入。又命書傳敎曰,復拜之後,次對尙未爲之,以近日獨賢,欲於再明展拜後,使之來會,今聞訓局貶坐,以明日出令云,赴公一也。明日日出後,代對來會,貶坐筵退後爲之事,從事官發牌聽傳敎。命退,承史以次退出。
上在昌德宮。停常參·經筵。
夜自一更至三更,月暈。
柳文養啓曰,大司憲李度默,持平宋俊載,未肅拜,執義李周顯,掌令柳河源,在外,掌令張錫胤,持平崔重圭,呈辭,監察茶時之意,敢啓。傳曰,知道。
柳文養啓曰,禁衛營將官來言,今日木營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳文養曰,大臣·備局堂上引見。
柳文養啓曰,昨日政新除授尙瑞院直長鄭東簡肅拜單子,晩始來呈,事當退却,而該院番次,不可不交替,原單雖不得不捧入,而事體所在,極爲駭然。所當重勘,而本院請推之外,無他可施之罰,何以爲之?敢稟。傳曰,從重推考。
傳于洪義浩曰,傳香承旨,馳詣宗廟,景慕宮,奉審摘奸以來。
傳于尹行任曰,右承旨入侍。
傳于尹行任曰,明日眞殿展拜後,當由逌覲門展拜,還由逌瞻門,該房知悉。
傳于尹行任曰,明日開坼殿座,當於展拜還宮後爲之,開拆後,當行親試及殿講,試官·儒生,皆令平朝待令事,分付。
尹行任啓曰,明日抄啓文臣親試爲之事,命下矣。處所,以何處爲之乎?敢稟。傳曰,便殿爲之。
尹行任啓曰,明日日次儒生殿講爲之事,命下矣。處所,以何處爲之乎?敢稟。傳曰,便殿爲之。
傳于蔡弘履曰,藥房提調許遞,前望單子入之。
藥房提調前望單子入之,李秉模落點。
傳于柳文養曰,都承旨許遞,前望單子入之。
柳文養啓曰,今此試官中,時無職名人,令該曹口傳付軍職,何如?傳曰,允。
尹行任啓曰,吏曹郞廳來言,承旨有闕,政事取稟。傳曰,待開門,牌招開政差出。
柳文養,以弘文館言啓曰,校理李百亨,副校理金熙采,副修撰韓光植,連呈辭單,不爲行公,與新除授副應敎李太亨,副校理林道浩,竝卽牌招察任,何如?傳曰,允。
尹行任,以吏曹言啓曰,上京守令中,還穀未捧守令下送事,命下矣。成川府使黃昇源,還穀未及準捧云,故催促下送,則身病沈重,萬無蠢動之望云,特敎申飭之下,謂有身病,終不下去,事體所在,誠極未安,而本曹請推之外,無他可施之罰,何以爲之?敢稟。傳曰,實病旣如此,則勢難强令下送,還穀未準捧,則不可一時曠官,改差,令該曹口傳差出,待下批,當日辭朝,可也。
吏曹口傳政事,以南玄老爲成川府使。
傳于柳文養曰,下直守令入侍。
尹行任,以吏曹言啓曰,今此宗廟望祭獻官,前承旨趙宗鉉,時無職名,令該曹口傳付軍職,何如?傳曰,允。
兵曹口傳政事,副司直趙宗鉉單付。
柳文養,以兵曹言啓曰,五衛將南正周,前任慶州營將,朴洞,前任咸鏡監營中軍,忠翊將李宗海,前任羅州營將,俱在任所,上來無期,五衛將申㬘,身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。此外如有在外禁軍將·五衛將·空闕衛將,竝改差,皆於明日政差出,可也。
柳文養,以兵曹言啓曰,依下敎,吏曹祭享色書吏金禹錫,決棍十度之意,敢啓。傳曰,知道。
柳文養,以兵曹言啓曰,宣薦內禁衛取才時,三技以上入格人,別單書入之意,敢啓。傳曰,知道。
申耆,以刑曹言啓曰,今日動駕時,前持平李基慶,因山訟事,擊錚於衛外,而係是朝官,臣曹不得捧供,令義禁府擧行,何如?傳曰,冬獄滯囚宜念,以渠所納原情,出給畿營,嚴飭山在官,從公決給,俾無更訢之弊事,行會本道,可也。
柳文養,以義禁府言啓曰,咸鏡監司李文源狀啓據,刑曹粘目內,甲山前府使黃泰彦,三水前府使韓光近,移本府處之事,允下矣。韓光近,今方待命,卽爲拿囚,而黃泰彦下去原春道鐵原地云,依例發遣府書吏,拿來,何如?傳曰,允。已囚者,別無盤問之端,令次堂考律勘放後,草記,可也。
柳文養,以義禁府言啓曰,時囚罪人朴再禎,令次堂考律勘放後,草記事,命下矣。朴再禎,黃海監司李時秀狀啓內,本鎭還穀都數折米,爲一千七百五石零,而自辛丑以後,反作及未捧者,爲一千五百五十二石零內,八石十二斗,前萬戶任明休,虧欠未充上,一百三十石五斗,前萬戶李觀海,虧欠未充上,四百八十一石,各年監色等逋欠,九百三十二石零,民間未捧云,還穀元數一千七百餘石內,虛留至於一千五百餘石之多,而時萬戶朴再禎,一味掩置,終不報來,今始現發於査問之下者,亦極痛駭其罪狀,令攸司稟處,罪取考律文,則大明律錢銀互相覺察條有曰,凡倉庫官吏庫子斗級,係官錢糧,已出倉庫,而失覺察者,杖一百,大典通編倉庫條有曰,虛錄反作守令,徒三年定配,又五年禁錮,大典通編推斷條有曰,犯私罪杖一百以上之罪,告身盡行追奪矣。朴再禎,從重論,告身盡行追奪,又五年禁錮,忠淸道海美縣夢熊驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。如有功議,各減一等,定配收贖,可也。
柳文養,以義禁府言啓曰,朴再禎告身盡行追奪,五年禁錮,徒三年定配,照律草記批旨內,如有功議,各減一等,定配收贖事,命下矣。朴再禎,無功議云,告身盡行追奪,又五年禁錮,而徒三年定配收贖之意,敢啓。傳曰,知道。
刑曹啓目,擊錚罪人西部居生員李寅默,原情勿施,自臣曹照法嚴勘爲白乎旀,擊錚罪人北部居童蒙金有福,原情勿施,所當嚴治,而年未成童,放送,何如?判付啓,李寅默事,情理自情理,屑越自屑越,曲加寬恕之故,煩聒若此,渠之所供,別無新奇說話,此後原訟,兩隻原情,直爲拔去,竝與草記,勿爲枚擧,自有道臣·守令,豈敢每徹朝廷?亦以此意,分付於寅默處,退送爲旀。金老三子事,近來民習,雖曰頑悍,下隷異於小民,下隷亦有許多般名編,閣隷因一見汰之微事,有此縱籲之擧,如許悍隷,可謂亂民,有福段,逐送,同老三捉來嚴囚,各別嚴刑,準三次嚴加照律爲良如敎。
獻納李尙度啓曰,臣才迃識蔑,百無肖似,淸朝言責之寄,本無一分堪承之望,而向於夏間,獲叨見職適因痁餘病劇,不免違傲於出肅,經日之後,其時憲臺,以此發啓論勘,至有擧措顚錯之斥,尙今追思,愧恧靡容,彼旣不識臣病實狀,其執而爲說,以警逋慢,乃其職耳。臣固受而無辭,而若臣之平日行止無素,不能見孚於朝寀,則於是乎益著矣。今者恩除又下,天牌繼降,署坐有命,飭敎截嚴,不得不章皇出肅,而臣旣厚被人言,名登白簡,臺端一步,已成鐵限,而況今所叨之任,卽臣遭彈之地,官職去就,尤非可論,以此情踪,何可一刻晏然於臺次乎?請命遞斥臣職。答曰,勿辭。
柳文養啓曰,獻納李尙,一日再啓煩瀆,退待物論之意,敢啓。傳曰,知道。
敎江華留守洪秀輔書。王若曰,海防控三路之交,寔惟巨鎭,廟剡愼一面之寄,宜屬全才,責有重於繭絲,命故勤於綸綍,顧沁都實爲重地,曁松京竝列分司,砦堡星羅於海邊,襟帶壯關防之勢,轉輸雲委於都下,舟楫控咽喉之要,眞殿風雲,警衛敢懈於展省,尺天日月,趨覲每許於稟裁,倘非寇恂牧禦之才,曷副晉陽保障之任?惟卿,疎朗襟抱,蘊藉文華,前後二藩之皆出宸掄,尙有良牧之譽,父子三人之同直禁省,曾紆福人之褒,喬府鞱靲,已著統禦之舊績,海門鎻鑰,宜試老成之餘籌,玆授卿以江華府留守兼鎭撫使,卿其克殫乃心,祗服寵命,留臺贊籌司之略,須體乙丙之謨,戎垣分蒭牧之憂,益務庚甲之備,凡有攸稟,咸循故章。於戱,緩帶輕喪,非爲翺翔之地,繕堞修艦,毋負委畀之衷。故玆敎示,想宜知悉。修撰李貞運製進
庚戌十二月十四日辰時,上御熙政堂。大臣·備局堂上,引見入侍時,左承旨申耆,假注書南履翼,事變假注書李泰熙,記事官洪樂游·徐有聞,左議政蔡濟恭,左參贊金華鎭,行副司直鄭昌順,行戶曹判書鄭民始,刑曹判書趙鼎鎭,行副司直李致中·李邦一,訓鍊都正徐有大,江華留守洪秀輔,行副司直李漢豐·金持默,刑曹參判權,校理李晴,以次進伏訖。濟恭曰,當寒勞動,達宵將事之餘,聖體諸節,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,近日日氣甚寒,而大享之夜,日氣和解,誠甚多幸矣。上曰,然矣。親押時,則筆凍難書矣,及至將事,無異九十月天氣,意者,祖宗陟降之靈,默佑而然耶?濟恭曰,再次升降,勞動旣多,至于亞終獻時,亦且冒寒,御版位,曉漏已撤,而不爲暫入小次,在聖人保嗇之方,恐不當如是,親享笏記,旣有入小次之節,則此是典禮所在,而聖上之終始露立,實不勝下情之憂慮矣。上曰,予尙不衰,久立版位,豈或難乎?先朝每年親享,及至倦勤之後,或未能連年躬裸,大享節次之遲久故也。旣裸以後,吾不欲觀,聖人有言,祭享儀節,若爲刪繁則好,而此不可輕易議到處也。濟恭曰,聖敎誠至當,邦家祭禮,與私家尤有異焉。克敬不懈之道,莫如刪節繁文,殿下聖學高明,及今釐正,實爲悠久之道矣。上曰,予何敢爲此乎?上曰,金宗善除職事,或者涉私乎?濟恭曰,旣曰蔭職,則如此之人,固當差除,此豈有一毫涉私之嫌乎?濟恭曰,彼地女人之越入我境,前所未聞之事,狀啓判付,藹然有好生之意,兼以寓防守之嚴,臣固欽仰,而第以道帥臣狀辭言之,帥臣則固不敢直勘灣尹之罪,而至於道臣,灣府乃其管下,殿最中下,亦當隨意書之,則凡有罪過,或罷或削,直爲論斷,事理當然,而狀辭中,以灣尹罪狀,令廟堂稟處爲請,論以朝體,誠極未安,平安監司沈頤之,從重推考,何如?上曰,依爲之。捧納承旨,亦爲推考,可也。出擧條上曰,犯越女人還送時,糧米則遠路不可負去,他物則不可給送,此甚難處矣。灣尹初不率來則爲好,而今旣率來,使灣尹從好善處之意,自備局行會,可也。民始曰,臣意,則此事終是未妥矣。厥女如或見捉於柵門等處,而責我國之無一言,則豈不可悶乎?上曰,似或無慮,而如或有後頉,則從後商量,可也。豈可以犯越人驅送於死地乎?上曰,他承旨入侍。泰熙承命出,與〈左〉副承旨洪義浩偕入。濟恭曰,此慶尙左水使崔東岳狀啓也,以爲,西生·豆毛浦戰船各一隻,今爲限滿,而左道封山,姑無戰船材堪用者,改造材木,依事目取用於右道封山事,請令廟堂稟旨分付矣。限滿戰船,不可不及時改造,而左道旣無船材,則取用右道封山,前例卽然,依狀請許施之意,分付,何如?上曰,依爲之。出擧條濟恭曰,此濟州牧使李鴻運狀啓也,備陳三邑農形,快免失稔之狀,仍以爲,新舊還上,一時竝督,其勢誠難,舊還停退,各寺奴婢身貢米,二斗內減一斗,男丁大同米,五升內減一升,軍兵操鍊,其弊不貲,今姑停止,待明春,從附近哨司〈磨〉鍊,凡此擧行,固當稟旨,恭俟處分,而一番往來,動費數朔,依近例,姑先擧行,事涉擅便,誠極惶恐,爲辭矣。狀中所請,固宜稟旨擧行,而本州事勢,有難膠守常度,況近例亦有可據,所陳諸條,竝依狀辭許施之意,分付,何如?上曰,依爲之。出擧條濟恭曰,水原廛民之新設草創,在所當念,渠輩屢次呈訴,願得關西木,以爲聊賴之資,故臣以此陳達。仍以三百同發賣之意,許題之後,發關箕營,問其餘存綿布之爲幾許同矣。及見所報,時在完品,不過爲三百餘同,間間腐傷,爲一百餘同大,營門所儲之木,不可盡數發賣,其勢將以腐傷百餘同,出給新廛之民,而其數零星,似無所利,誠甚可矜,箕營流來疋緞,爲二千一百四十餘疋,就其中,以五百疋折價出給,則或有贏利之可以賴活,但紋緞,旣是立廛所管之物,則只給水民,不及原廛,在朝家一視之義,不無斑䮕,且疋緞,年久積置,畢竟腐棄,亦近於以有用爲無用之歸,五百疋,亦爲許賣於立廛,恐合事宜,故敢此仰達矣。上曰,依爲之。出擧條濟恭曰,卽見統制使申應周報備局辭緣,則以爲,山淸縣反逋作錢條中,米九百七十五石,租四石,卽本營案付元穀,而年年取耗,以補將士支放,而今爲作錢,上納于戶曹,則穀物漸致耗竭,支放無以排比,在前本營穀,因朝令蕩減之時,皆有代劃充數之例,山淸作錢條,或以他衙門穀相換代劃,或以本錢從便立代於穀少邑,俾免支放難繼之患,爲辭矣。統營,近甚凋弊,而以屬邑反逋作錢之故,所入耗條,又復減縮,則其勢誠甚可悶,在朝家軫念之道,不可不爲之區劃,而以錢移貿於穀小之邑,似不無弊端,以他衙門穀,依數充補,俾無支放難繼之患,何如?上曰,依爲之。出擧條濟恭曰,卽見開〈城〉留守具庠報備局辭緣,則以爲,本營請得關西小米二萬石,年年取耗,補用於開市措備之資及各樣應下之需,載錄於戊申事例矣。今年則箕營,以己酉停退及犯本作錢,合二千三百二十三石零,減縮於元穀中,今年耗條,只以一千七百六十七石零出給,莫重開市及許多公用之不足,無他辦出之路,事勢罔措,爲辭矣。近年以來,松都事勢,日就凋弊,而今若於戊申事例所載,關西小米中,以其或入停退,或歸作錢,減其所當捧之耗條,則開市需用,支放諸節,必當轉益罔措,以某樣穀,充補其二萬石之數,使耗條不減於事例所載,則或可爲一分補用,雖此後如有停退或未捧之時,則皆用此例,松都二萬石耗條,則勿令虧損之意,分付關西道臣,以爲定式施行,何如?上曰,依爲之。出擧條民始曰,水原府漁夫復戶米減罷之代,自惠廳劃給事,定式矣。漁夫等自來受食復戶米,爲一百二十二石十斗,而惠廳以爲,復戶一百十五結,每結米十二斗式,合米九十二石,當上下云,故問于水原府則以爲,復戶每結大同米十二斗外,本府官需作米中所下,亦爲三十石十斗云,合以計之,果爲一百二十二石十斗,今此蠲減者,旣已給代,則漁夫等本來所受,不可減數,而官需作米,係是大同,則曾前該府所下米三十石十斗,亦自惠廳,一體磨鍊出給,似合事宜,敢此仰達矣。上曰,依爲之。出擧條濟恭曰,法當一定不易,而改之則生弊,今夏以各營門別武士等久勤,間三都目差送之意,前兵判李,筵奏蒙允,而伏聞諸武士輩,不無稱屈之弊云,故敢此仰達矣。上曰,將臣進前詳奏,可也。有大進前曰,此輩久勤,自有間間收用之成憲,而所謂間間,旣無定限,故銓曹隨時闊狹,或有間年差遣之時,或有年久之後差遣之時,間年差遣,自來稀罕,則今以間三年定式者,在渠輩無甚得失,而渠輩之反以爲抑鬱,且渠輩,有先朝己酉年上言文蹟,故執此呼訴矣。上曰,持入,可也。有大承命出,持入,上親覽訖。敎曰,兵曹所存久勤別單及前兵判擧條,故相擧條,竝持入。泰熙承命出,回奏曰,久勤別單及前兵判擧條持入,而故相臣擧條,問諸兵曹而無有矣。上親覽訖。命書傳敎曰,各軍門久勤遷轉之或每都目,或間一都目,或間間收用,分秩定式,卽先朝己巳年令甲,而踏啓字文蹟,如是昭然,故相之筵奏,不得已從施者,此也。今日聞各軍門武士之因此擧懷抑鬱,次考己巳啓下文蹟,則昭然若此,然其中最可矜恤者,訓局別武士元額,旣近七十,雖每政遷除,非年近百歲,難以一一收用,今用間三都目之規,則實爲行不得之政,渠輩效勞,甚於各營,今夏都政,以差送之豐薄,惟視勞逸,飭敎諄諄,其在信令之義,不可無變通,今番兵判擧條中,亦無枚擧之句語,但於己巳啓下別單中,訓局別武士條,間間收用四字,以每都目收用付標,先朝受敎定式,到今付標,誠所不敢,而本局別武士之勞役,比己巳有加而無歇,此所以不得不釐改,而亦出於仰體愛恤武士之盛德,今日適値本局貶坐,以此分付,己巳啓下事目,豈敢容易議到,而間間收用之爲間三都目,只有向來擧條,姑不改付標,間三都目太遠,大臣明當造朝,兵判就議,分等釐正後,原別單改付標啓下事,分付。濟恭曰,今以武士久勤事,適有言端,故敢此仰達矣。政府吏房錄事,仕滿四十五朔然後,始乃遷轉,其勤勞積仕,殆無與比,政府吏房錄事,今朔已仕滿,而政吏言內,以樞府錄事,明年六月當次出六,政府錄事,則更自明年七月計,仕滿四十五朔之後,始可出六云,蓋新式中,有政府錄事二人,樞府錄事一人,輪回計仕出六之法,前此政府錄事二人出六,故樞府錄事當次,明年六月始爲仕滿云,然則今年仕滿之故,政府錄事,盡棄前仕,自明年七月,更始計仕,待四十五朔,始許陞六,則豈不冤乎?臣以不當如是之意,分付政吏矣。上曰,今番錄事出六,乃是定式後初次,則卿言亦無怪矣。上曰,沁留進前。秀輔進伏。上曰,卿雖言病,居留自是閒養之地,何必辭爲?到今無慮之地,不必爲疑慮矣。秀輔曰,臣何敢疑慮,而向來事,致使群下,敢疑聖人,伏願留念焉。上曰,諭書已及之,朝廷命令,劃卽奉行而已。秀輔曰,古人云,將在外,君命有所不受,如或不當奉行之事,則何敢劃卽奉行乎?上曰,沁留先退,可也。昌順曰,臣於向日,旣承後筵仰奏之敎,敢此仰達矣。臣豈一毫近似於錢穀甲兵之任乎?居常恐懼,必當僨誤而後已。且況臣兄在時,每以必解爲言,到今思惟,尤切私㦖,伏望亟賜體諒焉。上曰,前望乏人,豈可便許乎?不必固辭也。昌順曰,臣豈敢以職居崇秩之故,爲此筵席辭職之計耶?且臣前後奉職,不避夷險,豈爲矯情飾讓乎?上曰,大臣之意,何如?濟恭曰,守使不可多出,以貽畿民之弊矣。上敎昌順曰,姑爲退坐,可也。命退,諸臣以次退出。
庚戌十二月十四日午時,上御重熙堂。右承旨入侍時,右承旨尹行任,記事官李海隣,記事官洪樂游·徐有聞,一提學鄭民始,以次進伏訖。上命讀公事,書判付訖。民始曰,書房色所納小筆,本自工曹,監束進排者,而年前因貢人弊瘼,使該貢人,自束自進排事,定式矣。凡進排物種,毋論緊漫,自有句管各司,而今此小筆,則一任貢人主管,故毛品好否,造束精麤,他無論責檢飭之道,致有今番親押筆不成樣之事,揆以事體,極涉苟簡,今若一竝還屬,則有非變通之本意。就每年元進排小筆一千五百六十柄中,限六百柄,以親押筆名色,依前移屬工曹,使之各別監束,每朔五十柄式,自該曹進排,至於香封親押時所用,則貢人進排中,每朔除出十柄,依先朝下敎,定式製樣,以小小筆,分作十五柄,各別精束,使貢人一體自進排,何如?上曰,依爲之。出擧條命退,諸臣以次退出。
庚戌十二月十四日申時,上御誠正閣。右副承旨與下直守令入侍時,右副承旨柳文養,記事官李海隣,記事官洪樂游·徐有聞,成川府使南玄老,以次進伏訖。上曰,守令進前,可也。玄老進前,奏職姓名訖。上曰,卿之年限,當在何年耶?玄老曰,今年爲六十二年,限則遠矣。上曰,好箇江山樓臺,可以養閑矣。仍命先退。上命書傳敎曰,莫重差祭,以衆所共知實病人塡差,當該堂上,從重推考,受香時,不卽草記,當該堂上,罷職。命退,承史以次退出。
上在昌德宮。停常參·經筵。
辰時,日有左珥。
洪義浩啓曰,大司憲李度默,掌令張錫胤,持平宋俊載·崔重圭牌招啓辭未下,執義李周顯,掌令柳河源在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
南履翼汰去,代以趙台榮爲假注書。
傳于柳文養曰,吏兵房承旨,持褒貶啓本入侍。
以禮曹四學敎授褒貶啓本,傳于柳文養曰,貶目之無題書上,殊非嚴考績之意,當該堂上推考,近來所謂學製等等,輒煩本館草記,此亦有關國綱,皆令待朝設行,其中東學,以本職有校勘之役,待畢工設行,此後嚴飭本館,無或如前煩稟。
以京畿監司金憙,道內守令褒貶啓本,傳于柳文養曰,道內許多貶目,率未免外題,寬猛能否,俱不相當,如是而何能使劣倅縮頸,良吏措手乎?學究眼目,終乏剸理之才,京畿監司金憙,遷除瑞興府使,當日辭朝,園幸在近,此時畿甸,不可不拔例差遣,畿伯之代,今日政各別擇差,待下批,當日交龜。
以忠淸監司鄭存中,道內守令褒貶啓本,淸風府使金履顯等第,傳于柳文養曰,奏御文字,不容若是,況貶目體段,何等至嚴,則邑名何關於治規,而有此屑越諧詼之語,前此申飭之意,果安在哉?當該道伯,從重推考,無一實績,只稱邑名,其不治可知,當該守令改差,今日政差代,待下批,當日辭朝。
以平安兵使李得濟,邊將褒貶啓本,傳于柳文養曰,夏政後,飭諭何如,而觀此貶目,磨勘評題,多與實績相左,何也?雖無特敎,初當重閫,宜必盡心淬礪,而擧行若此,極爲駭然。下考外,竝改磨勘上送,不留意於糴弊,不懲羹於橫斂,種種作奸犯科於向來處分之後者,渠輩若有一分嚴畏朝廷之心,焉敢循襲乃爾,卿若奉行先甲之朝令,則亦豈如是草草磨勘,爽實句當乎?卿事,極爲駭然,似此擧行,慢忽若此,他尙何說?所當重勘,而今姑參酌,原啓本還下送,退限三十日,更加考察,一從實績陳聞,毋或更犯不勤之科事,回諭。
以慶尙兵使吳載徽,道內營將褒貶啓本,尙州營將林栽洙等第,傳于柳文養曰,圖報之誠,固足嘉矣,戢禦之責,勿論可乎?當該帥臣,從重推考,同議之監司,亦爲推考。
以黃海監司李時秀狀啓,有旨祗受事,傳于柳文養曰,前下回諭,未及下敎矣。作弊之曹隷已囚者,更加嚴刑,以堂郞間,誰某聽訟,誰某分付,及誰某往復於洪最榮委折,一一嚴刑究覈,自有別加廉査,已皆洞燭者,雖欲欺隱,得乎?捧貽居間之曹吏,亦令刑判査出下送,亦爲嚴問取招,萬一抵賴,與該隷,一體嚴刑得情以啓事,令該曹該道知悉。成送有旨,本事至微至細,而葛藤旣至此,則査究豈可不極窮到底乎?況前下回諭,卽人臣不敢聞之語,則何敢自同常人,爲此祗受狀啓乎?此狀啓,還下送。
傳于洪義浩曰,近來諸臣屑越之習莫甚,雖尋常軍號,必欲寓意托辭,誠一痼弊,雖以今日言之,無難語及所重,此何異於備局跋尾衍語乎?當該堂上遞差,其中趙雲起則尤甚,間多妄發,竝與受誓戒日軍號,而駭然極矣。如許兵堂,豈知門禁乎?參知趙雲起,亦爲遞差,此後此等之習,一切嚴禁。
吏曹參議前望單子入之,丁範祖落點。
備忘記,江華留守洪秀輔下直,長弓一張,長箭一部賜給。
吏曹參議前望單子入之,李洪載落點。
洪義浩啓曰,新除授吏曹參議李洪載,方在罷散中,何以爲之?敢稟。傳曰,敍用。
傳于洪義浩曰,點下守令,今日政差代。
洪義浩,以吏曹言啓曰,今日本曹開拆坐起時,考見諸道褒貶啓本,則瑞興府使洪載淵,長淵縣監李弘遠題目,致勤改下,寶城郡守金就大,樂安郡守李駿德,題目全無褒語,宜置中考,而置諸上考,致勤點下四邑守令,竝中考施行,安城郡守金龍柱,果川縣監洪大榮題目及等第,致勤改下,極爲未安,和順縣監嚴思允,以旣多慈恤,益勉振刷爲目,价川郡守趙雲祥,以束濕是尙過杖,宜恕爲目,德山縣監鄭厚祚,以治固周通,訟或扶抑爲目,則竝宜置下考,而置諸中考,海美縣監李永喆,以久已諗病,且恕頉檢爲目,漆原縣監李㙉,以勤恪可尙,剛直且勉爲目,則竝宜置中考,而置諸上考,殊無嚴明殿最之意,六道道臣,推考警責,海美縣監李永喆,漆原縣監李㙉,竝中考施行,和順縣監嚴思允,价川郡守趙雲祥,德山縣監鄭厚祚,竝罷黜,何如?傳曰,允。今日政差代,至於寶城金就大,則自下去,則旣甚慮之,題目又如此,然姑不知治績之無形與否,亦聞有篤老之親,特姑勿罷,來頭當另遣繡衣摘奸矣。价川趙雲祥,則束濕之過杖可奬,亦不可抑,惜乎道伯之不能效此濟剛之治也,中考已過矣。又降下考尤不可,況潻原倅,以不剛,請降次考,一紙之內,激揚何太判異乎?雲祥之降考置之,海美李永喆事,渠是堂上,則迎送之弊,不可不念,爲人見甚質實,永喆之降考,亦爲置之。此外許多貶目可降者,不啻幾許,而以死僧之价倅,寒微之美宰塞責者,卿之事,極爲未安,從重推考,後勿如是,須思惕念之方,可也。
以知禮縣監望筒,傳于洪義浩曰,疏滯之政,政宜責之於此,吏判之虛閒者,此望筒還給,更令擬入。
傳于尹行任曰,前此申飭何如,則猶於陞遷之際,捨已準朔之久次,必取近朔,銓官事未妥,至於擇差之處,何拘於近與久,而尋常序陞之遷擬,又復循襲,當該判堂,從重推考,原望筒勿施,更爲擬入。
有政。吏批,判書吳載純進,參判·參議未差,同副承旨柳文養進。以徐鼎修爲吏曹參判,曺允大爲吏曹參議,李益運爲承旨,李致中爲判尹,韓世裕爲東部都事,趙儀逵爲宗廟副奉事,李集命爲典設別提,徐鼎修爲京畿監司,趙祥逵爲安城郡守,黃昌源爲淸風府使,朴明淳爲永川郡守,沈周賢爲和順縣監,李英壽爲德山縣監,李采爲知禮縣監,安宗厚爲長淵縣監,李普衍爲淸陽縣監。
兵批,判書金文淳進,參判蔡緯夏入直,參議·參知未差,左副承旨申耆進。以朴瑬·李尙履·鄭殷誠爲五衛將,李尙顯爲忠翊將,申㬚爲京畿水使,李孝達爲南陽監牧官,金得源爲慶熙將,副護軍趙錫穆,副司直黃昇源·李益運·李勉兢·徐瀅修·李鼎揆·柳匡天竝單付。
備忘記,京畿監司徐鼎修下直,長弓一張,長箭一部賜給。
以黃海監司李時秀啓本,車履遠田訟,刑曹時干囑委折,査實馳啓事,傳于洪義浩曰,待結末處分次,此狀啓該房捧置,而車哥之如是發明,極爲痛惡,當有別般嚴處之道,而所謂玄啓禎者,如是捐財,出力於車哥之事,則其所圖囑與周旋,必倍於車履遠,令刑判各別究覈以聞,萬一抵賴,則當下送該道,一體刑推得情,此意分付,爲先分付譯院,玄哥罪狀,自本院先爲勘治後,草記。
傳于洪義浩曰,知製敎沈象奎,從重推考。
洪義浩,以弘文館言啓曰,今秋冬等本館褒貶,當爲等第磨勘,而以領館事大提學不備,限內不得爲之之意,敢啓。傳曰,知道。
洪義浩,以吏曹言啓曰,曹所屬宗簿寺·司饔院官員等矣。今庚戌年秋冬等褒貶,當爲等第,而俱因提調有故,不得磨勘之意,敢啓。傳曰,知道。
洪義浩,以禮曹言啓曰,宗廟署,景慕宮,各陵殿園墓及本曹郞廳,四學童蒙敎官,通禮院·典牲署·東西氷庫·東西活人署·典醫監·掌樂院·禮賓寺·圖畫署官員等,今庚戌年秋冬等褒貶等第以入,而社稷署·弘文館·春秋館·東南關王廟·內醫院·觀象監·承文院·奉常寺·成均館·惠民署·司譯院官員等褒貶,各其司領事·都提調·提調·堂上有故,不得一體磨勘之意,敢啓。傳曰,知道。洪義浩,以戶曹言啓曰,本曹郞廳及所屬各司官員,今庚戌年秋冬等褒貶,依前例磨鍊以入,而軍資監,因都提調有故,不得磨勘,去春夏等褒貶時,軍資監·內資寺·平市署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
洪義浩,以兵曹言啓曰,本曹今庚戌年秋冬等褒貶啓本中,刀擦二處之意,敢啓。傳曰,知道。
洪義浩,以兵曹言啓曰,本曹今庚戌年秋冬等褒貶等第,磨鍊以入,而曹所屬軍器寺·司僕寺·訓鍊院官員等矣褒貶,因各其司提調及堂上有故,不得一體磨勘之意,敢啓。傳曰,知道。
洪義浩,以兵曹言啓曰,坼見諸道褒貶啓本,則慶尙右兵使吳載徽啓本中,尙州營將林栽洙,以奚論戢禦爲目,南兵使李仁秀啓本中,波知僉使李東芳,以浮謗奚信爲目,則竝宜〈置〉中考,而置諸上考,仁遮外萬戶韓聖謨,以謗豈無故爲目,廟坡權管崔啓鉉,以宜勉撫摩爲目,黃海兵使元厚鎭啓本中,白峙僉使張友奎,以糴謗宜警爲目,統制使申應周啓本中,玉浦萬戶牟應麟,以邊報奚遲爲目,慶尙左水使崔東岳啓本中,西平浦萬戶崔斗桓,以使酒頗頻爲目,原春監司尹師國啓本中,越松浦萬戶南宗禧,以益勉嚴束爲目,竝宜置下考,而置諸中考,殊無嚴明殿最之意。各該道帥臣,推考警責,尙州營將林栽洙,波知僉使李東芳,中考施行,仁遮外萬戶韓聖謨,廟波權管崔啓鉉,白峙僉使張友奎,玉浦萬戶牟應麟,西平浦萬戶崔斗桓,越松浦萬戶南宗禧,竝下考施行,何如?傳曰,允。尙州營將林栽洙,則渠有何罪?其題語之褒反爲貶,該兵使不分明之致,纔旣問備,栽洙降考一款,置之,可也。
洪義浩,以工曹言啓曰,本曹郞廳,今庚戌年秋冬等褒貶及屬司尙衣院·繕工監·掌苑署·典涓司,今庚戌年秋冬等褒貶,合五度磨勘以入,而屬司瓦署·造紙署,今庚戌年秋冬等褒貶,各該司提調之有故,限內不得磨勘,屬司尙衣院·繕工監·掌苑署·典涓司,今庚戌年春夏等褒貶,亦因各該司提調之有故,限內不得磨勘,其時官員,亦多遷轉者,依近例蕩滌之意,敢啓。答曰,知道。
柳文養,以訓鍊都監都提調意啓曰,今庚戌年秋冬等褒貶,磨勘以入之意,敢啓。傳曰,知道。
柳文養,以禁衛營都提調意啓曰,本營從事官及諸將官,今庚〈戌年〉秋冬等褒貶,當爲等第,而臣命善有身病,限內不得磨勘之意,敢啓。傳曰,知道。
柳文養,以御營廳言啓曰,本廳從事官及諸將官,今秋冬等褒貶,當爲等第,而都提調臣洪樂性有身病,限內不得磨勘之意,敢啓。傳曰,知道。
柳文養,以中樞府言啓曰,今秋冬褒貶,當爲等第,而領府事臣鄭存謙有身病,限內不得磨勘之意,敢啓。傳曰,知道。
申耆,以扈衛廳言啓曰,別將李潤春,以其母病,呈狀乞遞,不可强令察任,改差,何如?傳曰,允。
柳文養,以濬川司言啓曰,本司都廳及郞廳,今庚戌年秋冬褒貶磨勘以入,春夏等褒貶,亦當追磨鍊,而其時都廳,旣已遞易,今無擧論之事,依例蕩滌之意,敢啓。傳曰,知道。
洪義浩,以敦寧府言啓曰,府郞廳等矣,今秋冬等褒貶等第,當爲磨勘,而首堂上身病,限內不得爲之之意,敢啓。傳曰,知道。
洪義浩,以忠勳府言啓曰,今庚戌年秋冬等褒貶,當爲磨勘,而堂上不齊,限內不得爲之之意,敢啓。傳曰,知道。
柳文養,以耆老所言啓曰,本所堂上,多有身病,今庚戌年秋冬等褒貶,限內不得磨勘之意,敢啓。傳曰,知道。
申耆,以宣惠廳言啓曰,本廳郞廳等,今庚戌秋冬等褒貶等第,磨勘以入,而去春夏等褒貶,今已過時,郞廳亦有遞易,依前例不得磨勘之意,敢啓。傳曰,知道。
洪義浩,以義禁府言啓曰,今秋冬等本府郞廳褒貶等第,當爲磨勘以入,而判義禁韓光會未肅拜,限內不得擧行之意,敢啓。傳曰,知道。
洪義浩,以義禁府言啓曰,吏曹前參議丁範祖·曺允大禁推事,傳旨啓下矣。丁範祖下去原春道原州地,曺允大下去京畿驪州地云,卽爲發遣府書吏,竝拿來之意,敢啓。傳曰,知道。
洪義浩,以義禁府言啓曰,卽接月令醫員朴慶燁手本,則時囚罪人申史澳,素患冷泄之症,添劇於處冷之餘,食飮全廢,晝夜苦痛,實有目下難保之慮云,自前罪人病勢如此,則有保放救療之規,申史澳姑爲保放,何如?傳曰,允。
敎京畿監司徐鼎修書。王若曰,周畿重屛翰之毗,地方千里,虞岳寄承流之責,天官二卿,戾止高牙,屹然方面,睠玆一路近甸,寔我三輔重藩,專轄如三十州,政須周太史觀風採俗,共理惟二千石宜畀漢循吏按轡登車,況象設新奉於珠丘,而孺慕長係於仙寢,瞻彼六十里有餘之地,月出衣冠,基我萬億年無疆之休,天作襟帶,景山之松栢方荗,予惟勤於栽培豐邑之里社未完,民或勞於遷徏,故今日所托者重,在廷臣惟簡其才,惟卿豈弟敏達之姿,綜明剛核之識,西淸掌圖書之任,蓮燭分輝,東瀛膺符節之榮,棠謠載績,顧此職非爾莫可,當是時捨卿伊誰?玆授卿以京畿觀察使兼兵馬水軍節度使·開城府留守·江華府留守·巡察使,勉恢良圖,祗服寵命,明春之園幸不遠,經紀之策宜先,方冬之民居靡安,撫綏之政亦急,素著銓衡之流內,奚適不宜,若其寬猛之得中,所貴交濟。於戱,撤我二品卿月,俾爾一道福星,旬宣賁治,克體簡心之眷,朝議咸可,須思殫精之方。故玆敎示,想宜知悉。檢敎直閣尹行任製進
庚戌十二月十五日卯時,上詣景慕宮。展拜入侍時,行都承旨蔡弘履,左承旨申耆,右承旨尹行任,左副承旨洪義浩,右副承旨柳文養,記事官李海隣,假注書南履翼,記事官洪樂游·徐有聞,一提學鄭民始,檢校直提學李秉模,檢校直閣徐鼎修,直閣徐榮輔,待敎沈象奎,以次隨駕。上具翼善冠·衮龍袍,乘輿出月覲門由逌瞻門入齋室,少頃,上出齋殿門,詣版位行再拜禮,仍詣廟內奉審訖。還御齋殿,少頃,上出齋殿,乘輿出逌瞻門,至弘化門前路。耆曰,闕門外掃雪之役,固當恪勤擧行,而弘化門前路東邊,積雪如屋,初不掃除,輦路咫尺之間,所見極爲寒心,當該京兆堂上,從重推考,該部官員,所當論勘,而本院請推之外,無他可施之罰,敢此仰達矣。上曰,漢城判尹罷職,該部官員,先汰後拿,可也。出擧條駕入建陽門·協陽門,詣熙政堂,降輿陞座。上曰,先爲褒貶開坼後當開講,以此擧行,可也。弘履·耆等,以次進前。讀奏吏兵批褒貶啓本。上曰,吏房承旨,讀兵批,何也?命書傳敎曰,擧措駭然。都承旨蔡弘履遞差。又命書傳敎曰,嶺南殿最啓本中,善山題語,奪盜云云,已極礙眼,至於施烙,不可但以法外之刑言,苟有是事,宜卽狀聞請勘,何可遲待考績乎?該道臣推考,不可循例看過,該府使鄭日煥,令該府拿問,捧口招以聞。文養曰,卽伏見全羅監司尹蓍東,今秋冬等褒貶啓本,則寶城郡守金就大,樂安郡守李駿德題目,宜置中考,而置諸上考,致勤點下,殊無嚴明殿最之意,推考警責,何如?上曰,依爲之。出擧條文養曰,卽伏見京畿監司金憙,今秋冬等褒貶啓本,則廣州府尹洪聖淵,安城郡守金龍柱,衿川縣監金東覽,陽城縣監尹光碩,果川縣監洪大榮題目,致勤改下,慶尙監司李祖源啓本,沙斤察訪柳鼎模,題目致勤改下,殊無嚴明殿最之意,兩道道臣,推考警責,何如?上曰,依爲之。出擧條文養曰,卽伏見原春監司尹師國,忠淸監司鄭存中,平安監司沈頤之,咸鏡監司李文源,今秋冬等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條耆曰,卽伏見京畿水使南憲喆,黃海水使尹範行,全羅左水使李健秀,今秋冬褒貶啓本,則邊將無一人居中居下,忠淸水使柳文植,平安監司沈頤之,慶尙左水使崔東岳,南兵使李仁秀,北兵使李潤慶啓本,則邊將無一人居下,統制使申應周啓本,則赤梁僉使全昌盛題目,致勤改下,殊無嚴明殿最之意,竝推考警責,何如?上曰,依爲之。出擧條上曰,開坼已畢,試官引接,仍爲行禮,可也。抄啓文臣試官原任提學蔡濟恭,一提學鄭民始,檢校直提學徐浩修,原任直閣鄭大容,日次儒生殿講試官左議政蔡濟恭,司直洪良浩,行副司直李祖承·李敬一·李晩秀,對讀官校理金熙采等,率抄啓文臣及應講儒生,以次入庭,行拜禮訖。以次升殿,濟恭進前曰,勞動之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上命民始,書揭御題訖。上曰,開講而先講周易,次講詩傳·書傳,可也。諸生等,以次進講。文養曰,東學色掌鄭時翼,西學掌議林景鎭,色掌金埻,南學色掌鄭夏容等,至於講章誦讀之際,全不成樣,莫重殿講,極爲駭然。依下敎書,出停擧傳敎乎?上曰,念舊之意,停擧姑置之,限來朔突誦,待令於政院之意,自本館草記,待其待令,該房微稟。命書傳敎曰,在外吏曹參議許遞,前望單子入之,待下批,牌招察任。又命書傳敎曰,臨政三銓之無情勢者,尋鄕相續,竝禁推,皆令再明內就囚,萬一愆限,押來府吏,卽其地定配。耆曰,昨日次對入侍時,司甕提調鄭民始,以漁夫事,有所仰奏,而臣旣聽瑩,全未記得,注書草冊,亦無所書,故俯詢之下,終至失對,臣之昏謬顚錯之罪,固已萬萬惶懍,而記注之疎漏,亦甚駭然。當該注書推考,原擧條頭辭,改付標,何如?上曰,依爲之。當該注書,汰去,可也。殿講訖,引儀唱禮畢,諸臣以次退出。
上在昌德宮。停常參·經筵。
洪義浩啓曰,大司憲李度默,掌令張錫胤,持平宋俊載·崔重圭,牌招啓辭未下,執義李周顯,掌令柳河源在外,監察茶時之意,敢啓。傳曰,知道。
洪義浩啓曰,事變假注書李泰熙,身病猝重,勢難察任,今姑改差,何如?傳曰,允。
傳于洪義浩曰,未下直守令,當日辭朝。
傳于柳文養曰,京畿監司入侍。
以洪養默·朴宗明囚單子,傳于洪義浩曰,旣已駄去,放送。
申耆,以吏曹言啓曰,宗簿寺主簿金熙成,除拜後過限未肅拜,依例改差,何如?傳曰,允。
申耆,以司僕寺言啓曰,本寺分養馬,如有故失,瘦瘠病傷不馴,則每於畢上納後抄出,分授營邑,依法典施罰,而有赦令,則例皆蕩滌矣。今年所納分養馬,有頉各營邑,現告成冊,今始齊到,而係是宥旨前事,何以爲之?敢稟。傳曰,知道。依例蕩滌,可也。
申耆,以司僕寺言啓曰,各牧場馬畜産多寡,牧養數爻,別單書入之意,敢啓。答曰,知道。
敎京畿水軍節度使兼三道統禦使喬桐府使申㬚書。王若曰,鎭一面而膺關防之責,固難其人,控三路而掌統禦之權,爰屬之子,肆畀笠轂之寄,庸宣綸綍之辭,睠玆喬桐一營,實是畿臬重鎭,與統閫而同管轄之重,依然玉帳元戎,接沁都而成表裏之形,宛是金城天府,兵武兼於吏治,奚獨操練水軍,地利資於人和,所貴撫摩島俗,矧當復設之後,宜擇節制之材。惟卿,才堪折衝,老猶躣躒,前後郡邑之歷試,已著盤錯之譽,南·北營閫之特除,蔚有鞱鈐之略,玆授卿以京畿水軍節度使兼三道統禦使喬桐府使,卿其祗服寵命,益殫壯猷,益州摠龍驤之師,豈止控禦之責?晉陽減繭絲之稅,須勉保障之功,他如稟裁,厥有典憲。於戱,蒼茫島嶼,寧忽一颿風之憂,繕修艅艎,宜思未陰雨之戒。故玆敎示,想宜知悉。知製敎臣李晴製進
庚戌十二月十六日辰時,上御重熙堂。左副承旨入侍時,左副承旨尹行任,記事官李海隣·洪樂游·徐有聞,以次進伏訖。上曰,京畿監司入侍。賤臣承命出,與京畿監司,偕入進伏訖。上命讀公事,判付訖。命退,承史以次退出。
上在昌德宮。停常參·經筵。
自昧爽至午時,灑雨下雨,測雨器水深二分。
自午時至申時,灑雨下雨,測雨器水深三分。
自初昏至夜五更,灑雨下雨,測雨器水深一寸。
藥房提調李秉模,同副承旨柳文養啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
申耆啓曰,來二十一日,朝參日次矣,敢稟。傳曰,停。
李益運啓曰,來二十一日,輪對日次矣,敢稟。傳曰,爲之。
申耆啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
申耆啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
傳于尹行任曰,左副承旨入侍。
傳于李益運曰,政官牌招開政。
傳于申耆曰,居齋儒生,自古稱實才之冀北,今番日次也,應講則特命除之,代以應製,而仍又發策者,意蓋出於欲知經學所存,兼叩該洽淺深,雙揭兩題,從願分試,待諸生之道,至矣。爲諸生之心,亦苦矣,然其應題所作,多違本旨,率坐孤陋,半日敲推,僅取數券,而若非李仁行則當闕榜,其爲諸生之羞恥,當如何?韓允鎭所作,亦居次,大抵諸生於科場文字,必致意應製,試券多草率,此豈勸課之本意乎?草率之中,獨能致意者,須有別般嘉奬之擧,庶矯不率敎之習,昨日入館館堂,從重推考,居首儒生李仁行,之次儒生韓允鎭,今都政本館薦,卽令大司成,以此兩人修送,仍令今政調用事,分付銓曹。
有政。吏批,判書吳載純進,參判未差,參議李洪載,右副承旨洪義浩進。以柳戇爲承旨,尹長烈爲兵曹參議,趙鼎鎭爲知春秋,尹坊爲同春秋,李祖承爲同春秋,柳戇爲掌樂提調,趙瑍爲內贍提調,尹塾爲典醫提調,朴宗岳爲觀象監提調,鄭東浚爲造紙提調,尹爲刑曹佐郞,尹光垂爲宗廟令。喬桐水使單申㬚,宗廟直長申大有·泰陵直長李羲雲相換,閔鍾顯爲吏曹參判。
兵批,判書金文淳病,參判蔡緯夏入直進,參議尹長烈未肅拜,參知柳文養病,右承旨申耆進。副司直蔡弘履。
傳于申耆曰,兵曹堂上前望單子入之,待下批,牌招察任。
兵曹參議前望單子入之,柳文養落點。
傳于洪義浩曰,前參判閔鍾顯敍用。
洪義浩啓曰,臣與同副承旨柳文養伴直矣。纔已移除他職,右承旨申耆,所當牌招,而拘於廳規,不得請牌,何以爲之?敢稟。傳曰,牌招。
事變假注書李泰熙改差,代以嚴耆爲事變假注書。
以曺允大囚單子,傳于洪義浩曰,放送。
申耆,以御營廳言啓曰,本廳千摠李海愚,身病甚重,勢難察任,改差,何如?傳曰,允。
洪義浩,以義禁府言啓曰,善山前府使鄭日煥,拿問捧口招以聞事,傳旨啓下矣。鄭日煥,時在任所云,依例發遣府羅將,拿來,何如?傳曰,待待命拿囚。
洪義浩啓曰,大司憲李度默,掌令張錫胤,持平宋俊載·崔重圭牌招啓辭未下,執義李周顯,掌令柳河源在外,監察茶時之意,敢啓。傳曰,知道。
庚戌十二月十七日申時,上御重熙堂。左副承旨入侍時,左副承旨尹行任,假注書趙台榮,記事官洪樂游·徐有聞,以次進伏訖。上命讀公事,仍書判付訖。上曰,近日寒事,尙此未解,誠爲可悶矣。行任曰,日前大雪之餘,數日寒威,可謂挽近罕有矣。命退,承史以次退出。
上在昌德宮。停常參·經筵。
洪義浩啓曰,大司憲李度默,執義李周顯,掌令張錫胤,持平宋俊載·崔重圭,牌招啓辭未下,掌令柳河源在外,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
申耆啓曰,御營廳將官未言,今日本廳軍兵,日次私習云矣,敢啓。傳曰,待晴爲之。
洪義浩啓曰,今十二月二十日,都目政事爲之之意,敢啓。傳曰,知道。以親政擧行。
洪義浩啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,曺允大落點。
傳于曺允大曰,左副承旨入侍。
傳于李益運曰,十二月朔日次殿講,入格儒生略以下,紙筆墨考例施賞。
以今朔抄啓文臣親試取稟,傳于李益運曰,今日以課講講義,諸文臣皆入來,親試頒題,使各工廨製進。
以抄啓文臣副司果鄭晩錫,課講連六次居首,依例陞敍傳旨,傳于李益運曰,以外職待窠差送,以償積歲講製之勞。
傳于李益運曰,今庚戌年抄啓文臣課試都計畫,居首副司果尹永僖,五十一分半,事當依例加資,而館職屬耳,熟馬一匹面給。
傳于洪義浩曰,掌令張錫胤許遞。
傳于李益運曰,抄啓文臣李儒修·鄭晩錫·宋祥溓·張錫胤·李相璜·尹永僖·尹光顔等,三經·四書·左傳,綱目應講俱準式,竝依例減下事,分付。金祖淳·李羲觀·李基慶,幾皆準式,亦爲減下。朴崙壽,年已向衰,李東冕亦然,丁若銓,年過三十,兄隨第後,所見如何?徐榮輔,近來較準之役,已多相妨,在前此等人多闊狹,崙壽等四人,一體減下事,分付。
曺允大,以吏批言啓曰,本曹參判,今當差出,而無故之人,只有二人,以二望擬入之意,敢啓。傳曰,知道。
申耆,以兵曹言啓曰,京外各軍門久勤,間三都目太遠事,有就議大臣,分等釐正後,原別單改付標啓下之命矣。就議于左議政蔡濟恭,則以爲,禁·御兩營別武士,事知禁軍,間一都目,能麽兒兼郞廳,坡州·長湍·楊州·南陽·竹山將官,間二都目收用,爲宜云矣,而第此久勤之差送,各因其勞逸緊漫,分等定式,蓋有意義。今玆各岐久勤,比諸他軍校,俱是最歇,故定以間間收用者,實出於區別之意,而向來變通時,以間三都目爲之定限者,大勝於間間收用之臨時闊狹,或用或不用,則於渠輩誠幸矣,而猶不知足,紛紜呼訴,又欲進定期限者,揆以紀綱,極爲痛駭,此亦係是官方,則有不可一從渠輩之所欲,續續變通,且渠輩勞役,比前無加,而改之以間一都目間二都目,則自來不足之久勤窠,將無以分排充數,反致最苦最勞久勤之稱冤。臣意,則兩營別武士,事知禁軍,能麽兒兼郞廳,坡州·長湍·楊州·南陽·竹山久勤,一竝以間三都目,依前定式遵行,何如?傳曰,禁·御兩營別武士元額,比訓局,雖折半不及,旣稱三營,則與外方久勤,通同間間收用,足爲抑鬱之端,況今所謂間三都目,在渠輩,反不若已前間間收用時之無定限,以此以彼,宜有闊狹,依收議,以間一都目,卽爲改付標於己巳年啓下別單,而坡州,以防禦重鎭,又是永陵地方也,楊州,雖非防營,所重一也,亦爲間一都目收用,其外則無論京久勤·鄕久勤,間三都目,反不如不爲收用,渠輩迷劣,未必皆知古例,則亦豈無抑鬱之心乎?竝以間二都目施行,亦於己巳別單中付標,己巳別單啓下及今番之付標定式,卿曹及各營,使之揭板,俾無眩於擧行之弊,可也。
申耆,以兵曹言啓曰,依下敎,都摠府使令金春興,決棍十度後,放送之意,敢啓。傳曰,知道。
申耆,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
刑曹啓目,洪州前牧使李義弼,發緘取招罪,杖一百收贖,公罪施行,何如?判付啓,依允。功議各減一等爲良如敎。
洪義浩,以義禁府言啓曰,時囚罪人韓光近,別無盤問之端,令次堂考律勘放後,草記事,命下矣。韓光近,咸鏡監司李文源狀啓內,三水府昨年還上未捧之以已捧樣,反作磨勘者,爲一千一百三十五石零,該守令之瞞報營門,無難犯科者,揆以法意,有難容貸,其罪狀,令攸司稟處罪,及南兵使李仁秀狀啓內,三水府昨年還上當捧中,未捧七百二十八石零內,二百四十五石零,以未捧磨勘於營門與京司,而四百八十三石零,以已捧樣,仍爲反作,軍餉事體,何等重大,而反作之數,若是夥然?其罪狀,令攸司稟處,罪取考律文,則大典通編倉庫條有曰,還上反作守令,徒三年定配,又五年禁錮,推斷條有曰,犯私罪杖一百以上之罪,告身盡行追奪矣。韓光近,告身盡行追奪,又五年禁錮,忠淸道韓山郡新谷驛,徒三年定配,而以狀啓內辭意,具罪目,依例發遣府書吏,押送配所,何如?傳曰,允。如有功議,各減一等,定配收贖,可也。
庚戌十二月十八日午時,上御重熙堂。左副承旨入侍時,左副承旨尹行任,記事官李海隣,記事官洪樂游·徐有聞,以次進伏訖。上命書傳敎曰,昨年園所承傳,幾皆收用,而水原中軍柳爾胄,都監郞官徐直修,尙不收用,皆令今番都改調用,監董帶裨洪情權,其勞甚多,一資之後,尙不擧論,其名又在於久勤秩,人甚瞭然,守令可做,況邊將乎?邊將見闕履歷窠,移屬中第一窠差送事,分付兵曹。又命書傳敎曰,今庚戌年抄啓文臣課講都計畫,居首順天府使尹光顔二百七分,依例加資。又命書傳敎曰,今庚戌年抄啓文臣親試都計畫,居首副司果丁若鏞二十三分,事當依例陞敍,而釋周歲畫數最少,兒馬一匹面給。又命書傳敎曰,此文臣被選八年,奉老七耋,而今日因講製準式,始減下,則獨於講義限後最晩,以致深夜酬應,可乎?副司果李儒修,稷山縣監除授,當日辭朝時任縣監,尙未經文職,六品見窠,口傳擬入。命退,承史以次退出。
上在昌德宮。停常參·經筵。
李益運啓曰,來二十日都目,以親政爲之事,命下矣。處所,以何處爲之乎?敢稟。傳曰,便殿爲之。
尹行任啓曰,大司憲李度默,執義李周顯,持平宋俊載·崔重圭,牌招啓辭未下,掌令柳河源,在外,一員未差,監察茶時之意,敢啓。傳曰,知道。牌招啓辭未下憲臺,竝許遞,其代,明日政差出事,分付,可也。
申耆啓曰,假注書趙台榮,身病猝重,勢難察任,今姑改差,何如?傳曰,允。
趙台榮改差,代以尹魯東爲假注書。
申耆啓曰,事變假注書嚴耆,身病猝重,勢難察任,今姑改差,何如?傳曰,允。
嚴耆改差,代以南履翼爲假注書。
申耆啓曰,吏曹郞廳來言,臺諫有闕,政事取稟。傳曰,明日政差出,可也。
傳于尹行任曰,右副承旨入侍。
傳于申耆曰,吏曹參議前望單子入之,待下批,牌招察任。
吏曹參議前望單子入之,曺允大落點。
傳于申耆曰,同副承旨許遞,前望單子入之,待下批,牌招察任。
傳于申耆曰,承旨前望單子入之,待下批,牌招察任。
承旨前望單子入之,李祖承·李洪載落點。
以承旨房望,傳于申耆曰,仍。
吏曹口傳政事,以呂駿永爲典籍。
以薛里內官金弘潤手本,傳于李祖承曰,莫重粘啓手本,中官着名,全不操心,令兵曹決棍次待令,政院近於內侍府,太不嚴束,致此駭然之擧,此後此等事,若或放忽,則其漸安知無更有向時罔測之弊乎?承旨雖姑不處分,後或若此,焉逭重典乎?
李洪載,以吏曹言啓曰,新除授成均館典籍呂駿永,前任稷山縣監,方在任所,今姑改差,何如?傳曰,允。
申耆,以兵曹言啓曰,文臣兼宣傳官李冕膺,時帶本曹郞廳,本兼俱是侍衛之任,職務相妨,所帶文兼,今姑改差,何如?傳曰,允。
申耆,以兵曹言啓曰,今十二月二十日,文臣朔試射日次,而親臨都目政事相値,不得爲之之意,敢啓。傳曰,知道。
申耆,以兵曹言啓曰,因平安監司沈頤之狀啓,謄移本道,鐵箭遠射抄上金鳴潝等五人,今已上來,待令之意,敢啓。傳曰,依頃日例,明日先爲試取修啓事,令試官知悉,可也。
李洪載,以義禁府言啓曰,韓光近告身盡行追奪,又五年禁錮,徒三年定配,照律草記批旨內,如有功議,各減一等,定配收贖事,命下矣。韓光近六代祖應寅,靖難功臣云,功減一等,徒二年半定配收贖,而告身盡行追奪,又五年禁錮之意,敢啓。傳曰,知道。
庚戌十二月十九日酉時,上御重熙堂。右副承旨入侍時,右副承旨尹行任,記事官李海隣,記事官洪樂游·徐有聞,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
申耆啓曰,備邊司郞廳來言,今日賓廳日次,而親臨都政相値,不得來會云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
申耆啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
申耆啓曰,假注書尹魯東,時無職名,令該曹,依例付軍職,冠帶常仕,何如?傳曰,允。
南履翼陞付,代以金履載爲事變假注書。
以執義李思祚,持平鄭最成,獻納李秉喆等,牌不進罷職傳旨,傳于李洪載曰,只推。
以禁府都囚徒,傳于李洪載曰,申史澳放。
親臨都政。吏批,以趙光存爲引議,鄭東簡爲瓦署別提,朴左源爲長城府使,朴綏源爲善山府使,鄭東杓爲沔川郡守,丁胤祚爲碧沙察訪,金就明爲機張縣監,許湜爲旋義縣監,朴壽亨爲獻陵令,李鳴運爲昌陵令,李義福爲弘陵令,朴吉源爲持平,柳爾胄爲豐川府使,李之淳爲禮賓直長,權襈爲尙瑞直長,徐直修爲金川郡守,兪靖柱爲刑曹佐郞,李世胤爲監察,柳憲周爲典籍,趙得永爲兵曹佐郞,金復根爲敦寧判官,權襈爲長興主簿,李瑞運爲中部奉事,金驥燦爲慶尙都事,李學彬爲尙瑞副直長,咸士謙爲判校,安經心爲禮曹正郞,趙亨逵爲比安縣監,尹五榮爲監察,權文度爲自如察訪,鄭晩錫爲殷栗縣監,趙象存爲溫陽郡守,李學彬爲尙瑞直長,禹成謨爲繕工副奉事,許鞏爲司藝,金直休爲義禁府都事,趙儀逵爲尙瑞副直長,權彝性爲莊陵令,徐弘輔爲永柔縣令,尹五榮爲義禁府都事,金載華爲司僕主簿,金星白爲引議,金在儉爲氷庫別提,趙明師爲濟用主夫,林芝秀爲東部都事,韓宗鎬爲敦寧主夫,鄭東簡爲司僕主夫,李五鎭爲廣興主夫,徐澈修爲宗廟副奉事,金膺著爲禮曹正郞,李師益爲禮賓主夫,劉瓊爲典牲主夫,張彦極爲瓦署別提,尹衡東爲仁同府使,金得海爲端川府使,韓佐奎·魏光軫爲濬源殿令,順天府使尹光顔,今加通政,加資事,承傳。兼漢學敎授二單徐榮輔·李冕膺,李厚植爲假引儀,成海應爲尙衣別提,秦潚·成殷柱爲兼引儀,南陽履爲德陵直長,李福潤爲持平,鄭觀輝爲正言,白泓鎭爲軍器正,閔琇爲戶曹佐郞,兪漢紀爲居昌縣監。典籍二單方在岳·尹溶,李厚植爲兼引儀,李元八爲省峴察訪,李彦熙爲義陵奉事,李東冕爲長寧殿別檢,吳鎭奎爲智陵直長,金宗爲淑陵奉事,鄭璯·朴孝源·張思恭爲假引儀,南履翼爲典籍,尹魯東爲宗簿主簿,南履翼·尹魯東爲兵曹佐郞,尹溶·柳憲周爲兵曹佐郞,金商雨爲典籍,李聖奎爲大司憲,吳泰詹爲漢城庶尹,金商雨爲兵曹佐郞,權泓爲典籍,尹瑩爲漢城主簿,權爲兵曹佐郞,金載華爲廣興主簿,韓世裕爲司僕主簿,金光鉉爲兵曹佐郞,嚴思晩爲大司諫,李思祚爲執義,李運彬爲司諫,金禧變爲掌令,李秉喆爲獻納,洪明浩爲大司成,南寅老爲溫陵令,趙翰逵爲濟用主簿,李功懋爲典設別提,姜善鎭爲司饔主簿,洪周賓爲司宰主簿,李麟臣爲大靜縣監,趙星逵爲大同察訪,金德老爲宗簿主簿,權襈爲義禁府都事,朴萬瞻爲雲峯縣監,鄭昌謩爲長興庫主簿,兵曹佐郞李福潤·鄭觀輝,以上仍任事,承傳。鄭最成爲持平,尹悌東爲正言,廣興主簿金載華,金海府使李禹鉉,以上仍任事,承傳。尹光垂爲衿川縣監,李周鳳爲高原郡守,雲峯縣監朴萬瞻,機張縣監金就明,以上相換。具允鈺爲判義禁,趙鎭坤爲宗廟令,李基讓爲肇慶廟令,車升鎭爲典籍,崔天祿爲司饔主簿,鄭東簡爲漢城主簿,端川府使金得海,高原郡守李周鳳,以上相換,趙光存爲司僕主簿,柳始聃爲引儀,李仁行爲溫陵參奉,韓允鎭爲思陵參奉,李英冕爲靖陵參奉,朴世英爲禮賓參奉,梁德履爲順康園守奉官,南履夏爲淑陵參奉,廉隅人爲安陵參奉,金基普爲典獄參奉,李正模爲果川縣監。
兵批,以洪愼權爲加德僉使,高廷協爲阿耳僉使,李元植爲咸鏡中軍,朴昌源爲善績僉使,崔誡道爲臨淄僉使,金彦植爲知島萬戶,金夢奎爲鉢浦萬戶,申命九爲荏子島僉使,高壽翼爲白峙僉使,李彦熙爲知中樞府事,李彦藎爲點毛浦萬戶,李彦緖爲車嶺僉使,姜東俊爲多慶浦萬戶,權應弼爲赤梁僉使,白鳳翼爲登山僉使,金光潤爲浦項萬戶,嚴尙武爲西平萬戶,車道喆爲文山萬戶,盧尙心爲委曲僉使,李彦豐爲安興僉使,李爀爲安骨萬戶,金命爲所斤僉使,趙重謙爲格浦別將,申道聖爲東里僉使,許鍰爲安義僉使,金德麟爲柔遠僉使,金珍澤爲越松萬戶,全大壽爲玉浦萬戶,尹範衡爲群山僉使,申暹爲法聖僉使,宋泰亨爲於蘭萬戶,黃大元爲楊下萬戶,康瑞鵬爲玉江萬戶,陳德履爲金烏別將,李邁爲北兵虞候,黃世中爲忠淸中軍,韓洞爲波知僉使,李瑞龜爲古群山僉使,異在豐爲防踏僉使,李光曄爲仁遮外萬戶,崔秉奎爲古豐山萬戶,具興遠爲魚面萬戶,柳尙燁爲全羅兵虞候,金致淇爲全羅右水虞候,李光國爲伐登萬戶,金光世爲慶熙宮衛將,崔光浩爲昌州僉使,安弘績爲九月別將,申淑哲爲金城別將,金禮欽爲雲籠萬戶,閔修益爲羅州營將,金養和爲順天營將,元宅鎭爲全州營將,朴應浩爲慶州營將,南有寬爲洪州營將,鄭光賓爲西水羅萬戶,黃昇源爲副摠管,沈能翼爲文兼,元永卨爲訓鍊主簿,李萬吾·曺允彦·申思彙爲武兼,安原權管單,田應年·陳爲訓鍊主簿,咸正禧爲恃寨僉使,李道善·徐潤璞·白東衡·南弼壽·元晦鎭爲武兼,金㷞爲水原中軍,洪致復·韓得良·尹景喆·李晩馨爲五衛將,金夢彩爲忠翊將,李顯三爲訓鍊判官,朴徵禧·鄭世甲爲景福宮衛將,李膺福爲訓鍊副正,李檍爲都摠經歷,金宗珣爲訓鍊主簿,李集命爲珍島監牧官,韓道元爲龍媒僉使,林亨遂爲文殊萬戶,韓興元爲黑山島別將,李檍爲宣傳官,宣傳官洪棆仍任事,承傳。崔寅燮爲武兼,金鎭九爲部將,柳載新爲守門將,李宜秀·鄭鳳祥爲武兼,金衡祚·成範鎭·金樂海·崔擎柱·皮載祺爲部將,權宅衡·宋聖奎·李胤泓·金坪爲守門將,金若礪爲南道參軍,具載厚爲都摠都事,林懋遠爲訓鍊主簿,文殊別將林亨遂,龍媒僉使韓道元,相換。副護軍張錫胤,副司直李夔·趙雲紀,副司果金羲淳,副司正尹魯東,以上單付。訓鍊主簿單高壽翼,前營將洪龍運,今降禦侮。同知單咸震輝,僉知三單安鼎大·權尙鎭·金光屹,副司果金鎭九·崔興燮·柳載新·李宅懋·全宗善·辛有璨,以上單付。訓鍊僉正劉瑗,判官張世經·金坰,主簿李枝默·丁昌百·金命崑,以上減下。李在淵爲都摠經歷,李宅懋爲武兼,李海豐爲加設訓鍊判官,金宗澤·李熙章爲加設訓鍊主簿,副司果洪棆,副護軍金養和·朴應浩·南有寬·元宅鎭·李周顯,副司直李度默·洪義浩·崔重奎,副司果權泓·金商雨,以上單付。申在德·成履福爲訓鍊主簿,林懋遠爲宣傳官,辛有璨·全宗善爲武兼,副司果元永卨·洪棆爲宣傳官,金兌鍾爲自作仇非權管,閔百東爲廟坡權管,朴仁秀爲三千浦權管,南宮烈爲嗭洞權官,朱聖澤爲小吉號里權管,金大克爲廣坪權管。
司諫李運彬,持平朴吉源,校理李晴·李百亨,副校理金熙采,修撰李貞運,副修撰成種仁·韓光植啓曰,請黜置罪人鄭致達妻,亟令王府,快正典刑,請物故罪人德相,亟施孥籍之典,請逆賊尙喆,依律處斷,一行刀割答曰,不允。五字刀割。
司諫李運彬,持平朴吉源啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂,李觀源,竝令王府,設鞫得情。請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴,傔連伊夫妻,竝嚴鞫得情,夬正典刑,請物故罪人國榮,亟施孥籍之典,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。
持平朴吉源啓曰,請爲奴罪人金壽賢·河翼龍,竝令王府,設鞫得情,快正王法,新除授掌令柳河源,時在京畿高陽地,掌令金禧燮,時在平安道大同任所,請竝斯速乘馹上來事下諭。答曰,不允。下諭事,依啓。
司諫李運彬啓曰,請爲奴罪人金壽賢·河翼龍,竝令王府,設鞫得情,快正王法,請金甲島爲奴罪人克觀,古今島爲奴罪人克泰,更令王府,設鞫得情,快正王法,請逆賊尙魯,克施孥戮之典。答曰,不允。
司諫李運彬,持平朴吉源啓曰,臣等俱以無似,忝叨見職,不能效一日之責,而至若宋翼魯前後罪惡,決不可島配而止,向日臺啓,旣承當下敎矣之批,臣等聚首翹望,而尙靳成命,憂憤所激,不能自抑,更敢論列,以期王章之必伸,輿情之少洩,而旣未承批,又勤嚴敎,此莫非臣等言議巽軟,不能見孚之致,滿心惶忸,措躬無地,其何可一刻晏然於臺次乎?請命遞斥臣等之職。答曰,勿辭,亦勿退待。
庚戌十二月二十日辰時,上御熙政堂。親臨都政入侍時,行都承旨柳戇,行左承旨李祖承,右承旨李益運,左副承旨申耆,右副承旨尹行任,同副承旨李洪載,假注書尹魯東·南履翼,記事官洪樂游·徐有聞,吏曹判書吳載純,參判閔鍾顯,參議曺允大,正郞朴瑞源·李敬心,佐郞兪鉉章·崔守忱,兵曹判書金文淳,參判蔡緯夏,參議尹長烈,參知柳文養,正郞金良倜·李冕膺·尹行喆·朴命燮,佐郞李福潤·鄭觀輝·朴吉源,行戶曹判書鄭民始,藥房提調李秉模,直閣徐榮輔,待敎沈象奎,以次進伏訖。上曰,吏兵曹堂上,就次開政。上曰,事變假注書南履翼,陞察廳任。出榻敎命書傳敎曰,守令·邊將初仕,各別擇差,十考十上,五考五上,純褒守令,淸白吏子孫,西北松都人及中朝人子孫,忠臣子孫,竝爲收用,園役效勞人,加意調用事,申飭兩銓。又命書傳敎曰,親政時,注書·尙瑞院官員,竝依例陞六。載純曰,四館陞出六品時,例有九處講後遷轉之規,承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒〈貶〉不得爲之,當出六者,未免積滯,依例遷轉,何如?上曰,依爲之。出擧條載純曰,蔭仕出六官之經一考後陞品者,每於過都政後照擬,而見今在職者,絶無今夏出六之人,故五品官,無以推移備擬,今番則未經一考之人,雖於都政,勿拘陞擬,何如?上曰,依爲之。出擧條文淳曰,各道營將·中軍·虞候·邊地僉使,今當差出,而擬望之人乏少,未準朔禁軍將及守令,竝擬,何如?上曰,依爲之。出擧條文淳曰,向於西水羅權管,陞作遞付萬戶之時,以時任權管,瓜滿遞歸後,差代之意,有所仰達矣。今此都政,窠闕甚窄,數多出六,無以分排付職,西水羅權管,移差安原權管,以爲作闕之地,何如?上曰,依爲之。出擧條文淳曰,今番變通之勤久僉使,皆是堂上窠矣,必以堂上差送,則收用久勤,自多掣礙,毋論堂上堂下,通瀜擇差,何如?上曰,依爲之。出擧條文淳曰,五衛將李尙履·鄭殷誠·朴瑬,忠翊將李尙顯,俱在任所,上來無期,宿衛輪番之任,不可久曠,景福將吳命啓·李七鎭,病勢猝劇,勢難供職,一倂改差,何如?上曰,依爲之。出擧條文淳曰,陞資拜營將者,準瓜前不職遞罷,則還收資級,載在法典矣。前洪州營將洪龍運,旣以不職遞罷,則所授加資,不可仍置,依例還收,何如?上曰,依爲之。出擧條上曰,今日政新除授兵曹郞廳,先入侍後謝恩。出榻敎上曰,上下注書,抄出闕記,可也。以金城山城別將望筒。命書傳敎曰,偏苦者權知奉事,而未免陳置歇後,莫如此類,而如是先擬,當該堂上推考,更爲擬入。上曰,未肅拜兵曹郞廳,改差。出榻敎上曰,在外兵曹郞廳改差。出榻敎耆曰,訓鍊正,初不作窠,而望筒誤爲書入,已陞資之李元植,亦在擬望未能照檢之失矣。不可無警,兵曹判書金文淳,推考,何如?上曰,從重推考,可也。出擧條益運曰,諫院諸臺,日前違牌後,罷職傳旨,依例捧入,未及踏下之際,又因特敎,承牌行公,而前日捧入之傳旨,追後踏下,臺諫去就,不輕而重,則事當以此意有所微稟,而院吏不能覺察,至有徑先頒布之擧,事甚未安,原傳旨勿施,該吏,令攸司科治,何如?上曰,依爲之。極爲駭然,當該承旨,罷職,臺諫,則勢難旣罷旋仍,以許遞,更捧傳旨,可也。出擧條益運曰,合辭闕啓,已至多日,事甚未安,今日政新除授兩司諸臺,竝待下批牌招察任,何如?上曰,依爲之。出擧條民始曰,兩倉奸弊,專由於倉官之數遞,若其序陞履歷之遷轉者,勢無奈何,而今日政廣興主簿金載華,移拜司僕主簿,似此閒漫遷除,徒貽遞易之弊,金載華本職仍任,何如?上曰,依爲之。出擧條祖承曰,今日都政,旣兼祿都目政事,而開政之初,不爲提稟,揆以格例,誠極未安,行吏曹判書吳載純,兵曹判書金文淳,竝推考,何如?上曰,依爲之。出擧條上曰,當該承旨推考。出榻敎上曰,在外兵曹郞廳改差,前佐郞李福潤·鄭觀輝仍任。出榻敎以九月山城別將望筒。命書傳敎曰,如此豐窠,都監別武士之獨漏可矜,此望筒勿施,更爲擬入。上曰,端川府使金得海,高原郡守李周鳳相換。出榻敎命書傳敎曰,令因窠出,始覺居昌之降爲縣監,改爲蔭窠矣。如許弊邑,近稱難治,則年少未經事者初除,決難堪任,且蔭倅五品,本來窠窄,以此以彼,宜有定式,居昌縣監,自今政,以縣令稱號,此蓋爲民邑之弊,則不可以守令者差送,依湖南之臨坡,嶺南之義城例,差送官案懸注事,分付該曹。又命書傳敎曰,奉行時,尋常治道,猶且申飭,況此路乎?果·衿兩倅,擧行之無狀,觀於貶題改下,可以知之。其中果川所管路傍民塚毁見,至於兩處,渠若有一分嚴畏之心,焉敢乃爾?以申令之意,先令道伯,自下修築,而意謂該倅,已卽掩跡免罪,擧行之稽忽尤甚,至於發遣宣傳官之擧,豈有如許紀綱?且其爭界推諉,決非士大夫所爲,自初不能躬檢,已無嚴,況嚴敎何如,則屢次奉命之行,不見該倅面目云,豈料如許頑悖之習,在於大臣家子弟乎?果川縣監洪大榮,爲先削名仕籍,初欲決杖,而宜與衿倅分罪,此則姑參酌,而衿倅之今番擧行,事事一如果倅,出自將任閣臣者,猶不敢占便,前此董役,無異身操版鍤,如渠饑蝨之賤,妄率至此,渠焉逭嚴勘乎?衿川縣監金東覽罷削,亦猥矣,爲先汰去。上曰,飛龍峴·葛皮峴,此是衿川地乎,果川地乎?行任曰,兩邑互相推諉者也。上曰,承旨出問營吏,回奏,可也。行任回奏曰,問于營吏,則未能詳知,故營吏中老熟解事者,使之來待矣。上曰,然則俄者傳敎,姑爲還入,待詳知後,頒布,可也。上曰,吏兵批,虛司果,爲幾許人乎?今番則勿出虛司果,可也。上曰,今番都政,各營久勤,無一遺漏,此爲丙申以後三次矣。文淳曰,然矣。戇曰,假注書趙台榮,使之仍察,何如?上曰,依爲之。出擧條民始曰,向來請關西錢四萬兩,蓋欲爲前頭闕內各處修理之需,事當別爲儲置,以爲取用之地矣。待上來,移置壯勇營爲好,故敢達矣。上曰,依爲之。出擧條秉模曰,內局秋等麝香二百六十七部內,一百四十一部,臘藥上下六十部,紫金丹上下六十六部啓下,淸心元·安神丸·蘇合元劑進時取用,更無餘數,而今番啓下,淸心元三劑,蘇合元三劑,安神丸四劑,所用麝香,爲八十五部,內入四十部,合一百二十五部,勢將別貿,故敢此仰達矣。上曰,依爲之。出擧條上曰,今日政新除授守令·邊將,明日待令。出榻敎載純曰,臣昏憒所致,隨處生疣,而至於今番大政,尤不成樣,此是聖上所俯燭也。臣之所帶銓任,亟賜鐫免焉。上曰,今番則鍊熟矣,日後豈無體諒之道乎?姑爲退坐,可也。上曰,今番則爲問政乎?載純曰,不爲也。上曰,何以爲之乎?載純曰,參議送之矣。命書傳敎曰,處義旣難面議,則豈無周便之已例可援,而今聞筵奏,難免違式,行吏曹判書吳載純推考。命退,諸臣以次退出。
上在昌德宮。停常參·經筵。
藥房提調李秉模,副提調尹行任啓曰,親臨大政,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
申耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李洪載啓曰,大司憲李聖圭,執義李思祚,持平鄭㝡成·朴吉源,牌招啓辭未下,掌令柳河源·金禧燮在外,監察茶時之意,敢啓。傳曰,知道。
李祖承啓曰,同副承旨李洪載,今日不爲仕進,卽爲牌招,何如?傳曰,允。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,守令·邊將入侍。
以京畿監司徐鼎修狀啓,果川·衿川縣首鄕·首校·首吏等,嚴刑仍囚事,傳于李益運曰,竝放送,此後更有怠漫之習,卿其隨現捉來重治事,回諭。
以丁範祖囚單子,傳于李益運曰,放。
李祖承,以吏曹言啓曰,廣興主簿金載華,旣已仍任,則李五鎭,宜卽區處,而不能照檢,未免無故作散,矇然之失,不勝惶恐,而時無見窠,待窠卽爲調用,何如?傳曰,允。
尹行任,以戶曹言啓曰,卽接廣興倉所報,則判府事兪彦鎬,自七月至十二月,合六朔祿俸,終不領受,來辛亥正月朔祿牌,亦不出給云,何以爲之?敢啓。傳曰,更爲輸送。
申耆,以備邊司言啓曰,畿邑所經輦路修治之役,不可不預爲董飭,故今日發遣備郞摘奸,則回告內以爲,果川·水原兩邑道路,雖有優劣之判異,水原爲最,果川次之,而若其修治之役,自秋間,已爲經始,今皆了畢,至於廣州,自秋至今,初無着手之事,橋梁六處,亦皆抛置,或致傾圮,或多穿破,積雪無一掃開矣。日前殿最啓下之後,府尹始爲下來,一宿卽還,而留置府校,調發六面民丁,以六牌始役,府校輩少不如意,則笞杖狼藉,役民等擧皆偶語曰,日暄之時,緣何事,甘眠不省,當此凍寒,使民罹此苦也?怨聲喧騰,雇價則毋論分錢粒米,初不得見云,輦路修治,前後飭敎何如,而該府之初不動念,已極萬萬可駭,至於役民之際,聖念憧憧,或慮貽弊,使不敢無價使役,而六面赴役之類,只有呵凍之苦,了無糊口之助,若其調發董役,何等緊重,而不思親檢,付諸校輩,其失職孤負之罪,不可置而不論,當該府尹洪聖淵,爲先罷職,其罪狀,令攸司,從重勘處,何如?傳曰,允。其代,口傳卽爲差出,待下批,當日下送,可也。
備邊司薦,以李家煥爲廣州府尹。
庚戌十二月二十一日辰時,上御熙政堂。吏·兵房承旨與守令·邊將入侍時,行左承旨李祖承,左副承旨申耆,假注書趙台榮,記事官洪樂游·徐有聞,端川府使李周鳳,仁川府使尹衡東,金川郡守徐直修,高原郡守金得海,永柔縣令徐弘輔,雲峯縣監金就明,旌義縣監許湜,殷栗縣監鄭晩錫,比安縣監趙亨逵,居昌縣令兪漢紀,大靜縣監李麟臣,機張縣監朴萬瞻,衿川縣監尹光垂,果川縣監李正模,順天營將金養和,慶州營將朴應浩,洪州營將南有寬,羅州營將閔修益,水原中軍金㷞,忠淸監營中軍黃世中,北虞候李遇,全羅水虞候金致淇,群山僉使尹範衡,波知僉使韓泂,昌洲僉使崔光浩,加德僉使洪愼權,阿耳僉使高廷協,安興僉使李彦豐,古群山僉使李瑋龜,車嶺僉使李彦緖,荏子島僉使申明九,赤梁僉使權應弼,登山僉使白鳳翼,所斤僉使金命嶷,臨淄僉使崔誡道,東里僉使申道聖,善積僉使朴昌源,白峙僉使高壽翼,委曲僉使盧尙心,安義僉使許鍰,果遠僉使金德獜,防踏僉使異在豐,恃寨僉使咸正禧,龍媒僉使林亨遂,魚面萬戶具興遠,雲寵萬戶金禮欽,仁遮外萬戶李光曄,西水羅萬戶鄭光賓,智島萬戶金彦植,於蘭萬戶朱泰亨,黔毛浦萬戶李彦藎,多慶浦萬戶姜泰俊,西平浦萬戶嚴尙圭,安骨萬戶李爀,鉢浦萬戶金益奎,文山萬戶車道愼,玉浦萬戶全大壽,越松萬戶金珍澤,楊下萬戶黃大元,伐登萬戶李光國,玉江萬戶康瑋鵬,古豐山萬戶康秉圭,格浦別將趙重謙,金烏別將陳德履,金城別將申淑哲,九月別將安弘績,黑山島別將韓興元,文殊別將韓道元,自作權管金兌鍾,三千權管朴仁秀,嗭洞權管南宮烈,小吉號里權管朱聖擇,廣坪權管金大克,安原權管田應年,以次進伏。上曰,守令·營將及履歷僉使陞殿,奏職姓名,其餘僉萬戶,立於階下,奏職姓名,可也。周鳳等,以次進前,奏職姓名。上敎周鳳曰,端川不可但以弊邑言,本府素稱關防重地,下去後,各別務爲也。敎衡東曰,爾等下去後,須各務爲也。命守令以下先退。光浩等,以次仰奏職姓名。敎彦緖曰,本鎭素稱難治,爾能堪任乎?如或難治云,則以相當鎭,當相換以送,指一仰奏,可也。彦緖仰奏曰,臣謹當悉心爲治矣。上曰,爾旣以善治爲奏,若或僨誤,當施加倍之律,知悉此意,悉心務爲也。命邊將以下退出。上曰,輪對官入侍。出榻敎上曰,右承旨入侍。出榻敎賤臣承命出,與右承旨李益運,吏曹正郞朴瑋源,中樞經歷柳河喆,軍器僉正李藎輔,養賢奉事李泰熙,內贍直長金健柱,工曹佐郞李晉秀,尙衣僉正金履珪,氷庫別檢宋煥章,忠勳都事朴宗輔,義盈主簿鄭弘澤,偕入進伏。命瑞源等,進奏職姓名職掌及所奏,瑞源等,以次仰奏訖。益運曰,尙衣院僉正金履珪,起伏奏對之際,擧措駭然,推考,何如?上曰,依爲之。出擧條上曰,果川縣監·衿川縣監當日辭朝。出榻敎耆曰,大司成洪明浩,以摠管入直,身在闕中,而昨日旣不出肅,今日拜辭時,又不呈肅單,事極未安,推考警責,何如?上曰,依爲之。出擧條命退,諸臣以次退出。
上在昌德宮。停常參·經筵。
夜五更,月暈。
藥房提調臣李秉模,副提調臣尹行任啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運啓曰,來初五日,朝參日次矣,敢稟。傳曰,停。
尹行任啓曰,合辭方張之時,憲府無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李祖承啓曰,新除授判義禁具允鈺,大司成洪明浩,除拜後過三日不爲出肅,依定式推考警責,仍卽牌招察任,何如?傳曰,允。
傳于曺允大曰,下直閫帥,守令入侍。
李益運啓曰,卽伏見咸鏡監司李文源錄啓啓本,則頭辭所謄傳敎,或有漏字,或倒句語,原啓本,雖不得不捧入,奏御文字,何等愼重,而有此不審之失,事體所在,極爲未安,從重推考,何如?傳曰,允。
備忘記,廣州府尹李家煥,喬桐水使申㬚下直,各長弓一張,長箭一部,片箭一部,筒兒一箇賜給。
以同副承旨李洪載牌不進罷職傳旨,傳于尹行任曰,許遞,前望單子入之,待下批,牌招察任。
承旨前望單子入之,曺允大落點。
李益運啓曰,卽者正言尹悌東肅謝詣臺之後,謂有親病,來呈辭疏,故本院以詣臺請急,事未前有,據理退送,則不爲傳啓,旋卽出來,事甚未安,推考警責,更爲牌招,諫院諸臺,未署經外,未肅拜呈告人員,一體牌招,何如?傳曰,允。
尹行任啓曰,大司憲李聖圭,執義李思祚,持平鄭成·朴吉源,牌不進,掌令柳河源·金禧燮在外,監察茶時之意,敢啓。傳曰,知道。
以大司成洪明浩上疏,傳于尹行任曰,政官牌招開政差出,待下批牌招,陞試,仍令明日設行。
有政。吏批,判書吳載純受由,參判閔鍾顯進,參議未差,同副承旨尹行任進。啓曰,判書吳載純受由,參議未差,小臣獨政未安,何以爲之?敢稟。傳曰,仍爲之。以朴基正爲修撰,李洪載爲大司成,許晪爲右通禮,鄭華淳爲戶曹正郞,韓宗祉爲律學敎授。校書正字單李漢喬,校書副正字單柳英喆,書題單林義培。
兵批,判書金文淳病,參判蔡緯夏,參議尹長烈病,參知柳文養入直進,左副承旨申耆進。副護軍宋銓,副司直李敬五·李尙度,副司果朴師默,竝單付。
以平安兵使李得濟狀啓,褒貶啓本還下送,有旨祗受事,傳于申耆曰,新除車嶺僉使,爲念不堪任之弊,屢問於渠,欲於無弊處相換,而渠以不僨事奏對,許令下去。大抵本鎭鎭民鎭還之弊,業已稔聞,必須各別釐正,各別撫摩然後,可以蘇完,卿亦留心致察,期有改觀之實效,開春後,欲別遣按廉之行,此意預爲知悉,毋或放忽,雖以新僉使言之,屢勤下詢,渠敢質言,此後考其治績,果難堪任,爲先拿致營下,嚴棍警飭,更觀能否,如無刮目之政,卽爲狀聞論罪事,卿其竝爲知悉事,回諭。
以刑曹啓目,院吏全弘喆,考律科罪事,傳于尹行任曰,啓目還給,決杖放送。
李祖承,以弘文館言啓曰,本館下番闕直,事甚未安,修撰李貞運,副修撰成種仁,竝卽牌招,以爲推移入直之地,何如?傳曰,允。
以校理李晴·李百亨,副校理林道浩牌不進罷職傳旨,傳于曺允大曰,只推。
申耆,以兵曹言啓曰,依下敎,排設司鑰金德文,決棍五度之意,敢啓。傳曰,知道。
申耆,以守禦廳言啓曰,本廳諸將官,今年射講居首人,依例別單書入之意,敢啓。傳曰,知道。
李益運,以義禁府言啓曰,因備邊司草記,前廣州府尹洪聖淵,從重勘處事,允下矣。洪聖淵,時在任所云,依例發遣府書吏,交代後拿來,何如?傳曰,允。
大司成洪明浩疏曰,伏以臣卽空同短劣之一下品耳。僥倖一第實非始望,歷揚名塗,尤極踰濫,而偏蒙我聖上父母於臣,天地於臣,陶匂成就,猥躋宰列,臣兄最被隆遇,致位卿月,而加以蒙騃之子,蚤竊科名,數年以來,遽叨簪筆之任,父子兄弟聯翩華顯,恩榮所被,觀瞻皆聳,臣本門戶單寒,墻壁無依,盈滿之憂,倍切于中,居常澟慓,集木臨淵,區區所自勉者,惟在斂跡息交避遠名利,以爲塵刹之報矣。不意國子除命,遽下於摠府豹直之日,臣誠驚惶悸恐,罔知攸措。噫,成均之職,乃是師儒之長,地望自殊,責任甚重,周官造士,尙矣無論,雖以近世官方言之,苟非學識文望,夙著於朝紳,見推於士林者,莫宜居之,念臣幼而失學,長而善病,尋摘行墨,隨衆應擧,功令小技,亦不猶人,將何以據皐比之席,課多士之藝,仰裨聖朝作成之化乎?臣之本末淺深,聖鑑固已洞燭,自量亦已審矣。百爾思量,萬無冒當之勢,除命屢日,蟄伏俟勘,未敢爲唐突祗謝之計,而顧今歲末課試,一日爲急,以臣蔑裂之才,其何敢貪戀榮寵,厭然承乏,僨國事而招物議乎?庚牌儼臨,趨膺無路,玆敢披瀝情實,疾聲仰籲。伏乞聖明,念衆任之不可濫授,察臣情之非出飾讓,亟命鐫臣國子之任,俾試事無曠,私分獲安,不勝萬幸。踏啓字。傳曰,政官牌招,開政差出,待下批,牌招陞試,仍令明日設行。
正言尹悌東疏曰,伏以臣庸駭譾劣,百不肖似,淸朝耳目之任,豈有一分堪承之望,而每於見職,有除輒膺,不敢辭避者,亶出於感激恩造,嚴畏義分之忱,而自念人器之不稱,只切惶媿之交至。日昨伏奉薇垣除旨,召牌儼臨,臣他不暇顧,隨詣闕外,門鑰已下,待曉肅命,而臣之偏母,年今七十有五,夙抱風眩之痼疾,當此寒暖之不適,宿症闖發,委頓床笫,夜來失攝,重添外氣,氣息凜綴,食飮全却,莫保晷刻,促臣歸護,臣聞此報,方寸煎灼,按住不得,忙陳短章,直還私次,見阻喉院,至請問備,雖出情私之所迫,難免行止之擅便,悚蹙之餘,尤增愧恧,庚牌之下,義當竭蹶,而目下情理,萬無速帶赴公之望,玆敢更控未徹之章,仰瀆崇嚴。伏乞天地父母,曲垂矜諒,特賜遞改,俾得安意救護,仍治臣徑還之罪,以肅朝綱,以安私分,千萬幸甚。省疏具悉。爾其勿辭,救護母病。
庚戌十二月二十二日辰時,上御誠正閣。下直守令入侍時,左副承旨申耆,假注書趙台榮,記事官洪樂游·徐有聞,廣州府尹李家煥,喬桐水使申㬚,以次進伏訖。上曰,守令進奏職姓名,可也。家煥等,以次仰奏訖。敎家煥曰,本府留守,數遞可悶,下去後,悉心務爲也。至於治道,雖一邑一夫,俾無貽弊之端,可也。敎㬚曰,本閫卽關防重地,各別善爲也。命耆宣諭訖,命家煥等先退。命書公事,判付訖。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,前參議丁範祖拿來時,萬一愆期,押來府吏,卽其地定配事命下,而其所過限,至於四日之多,飭敎之下,如是慢忽,萬萬可駭,當該府吏,移送秋曹,卽爲勘配之意,敢啓。傳曰,知道。其委折,令該曹爲先査實草記,可也。
事變假注書金履載改差,代以李毅遠爲事變假注書。
傳于李祖承曰,左承旨入侍。
傳于申耆曰,每欲下敎而未果,宣禧宮祭需價未下條,其數夥然云,揆以事面,極涉如何,斯速備送後,草記事,分付該廳。
承旨前望單子入之,李敏采落點。
傳于李敏采曰,右承旨入侍。
吏曹參議前望單子入之,李洪載落點。
注書李海隣病,代以洪樂敏爲假注書。
有政。吏批,判書吳載純呈辭,參判閔鍾顯,參議李洪載進,右承旨李敏采進。以洪彦喆爲執義,宋銓爲司諫,宋煥箕·鄭東愼爲持平,李義鳳爲獻納,鄭萬始爲修撰,李庚運爲副修撰,沈煥之爲大司成。兼春秋三單姜世揆·安經心·鄭晩錫,故縣監柳慶臣,贈戶參例兼,故主簿柳晢,贈左承旨,已上同知柳相熙兩代追贈。
兵批,判書金文淳呈辭,參判蔡緯夏病,參議尹長烈差祭,參知柳文養入直進,右副承旨申耆進。副司直洪明浩。
傳于柳戇曰,在外大司成許遞,今日政差出。
吏批再政,以丁範祖爲大司成。
傳于申耆曰,宣傳官林懋遠,口傳相換。
兵曹口傳政事,以宣傳官林懋遠,監察李仁達相換。
申耆,以壯勇營言啓曰,本營諸將官,今十二月朔初次射會時,小布連五巡以上全布人及再次射會時,柳葉箭連六巡俱中人姓名,別單二度書入之意,敢啓。傳曰,九巡全布人,係是堂上之未經邊地者,陞敍則自可爲防禦使,以此捧承傳,五巡全布人,係是堂下之未經四品者,副正待窠調用,再次六巡全布人,初次已陞敍,半熟馬一匹,賜給,可也。
兵曹口傳政事,副司直尹行任。
申耆,以刑曹言啓曰,政院啓辭內,前參議丁範祖拿來時,押來府吏,其所過限,至於四日之多,移送秋曹,卽爲勘配事,傳曰,知道,其委折,令該曹爲先査實草記可也事,命下矣。依傳敎,義禁府書吏林得春,捉來査問,則以爲,今月十五日申時量,發行,十六日午時量,到前參議丁範祖所住原州地,仍卽押來,十七日,到驪州境,三日大雨,前川暴漲,無以渡涉,至二十日午後,水勢稍殺,僅得越來,而且因丁範祖之方患重感,不得疾馳趲程,乃於二十一日暮後,始爲就囚云,渠以押來書吏,飭敎申嚴之下,敢以水漲等說,游辭納招者,萬萬痛駭,過齋後,嚴刑究問,何如?傳曰,事勢旣如此,分揀放送,可也。
庚戌十二月二十三日辰時,上御重熙堂。右承旨入侍時,右承旨李益運,假注書趙台榮,記事官洪樂游·徐有聞,以次進伏訖。上命書傳敎曰,政官牌招開政。又命書傳敎曰,祭官塡差,因三銓不備,尙不爲之云,吏曹參議前望單子入之,待下批牌招,卽爲正書以入。又命書傳敎曰,陞試旣命,今日爲之,諸生必已齊會,大司成之代,今日政卽爲差出,待下批,先擧行後謝恩。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申耆曰,右副承旨入侍。
假注書洪樂敏在外,代以韓啓翼爲假注書。
事變假注書李毅遠有頉,代以崔致祜爲事變假注書。
申耆啓曰,事變假注書崔致祜,時無職名,令該曹,依例付軍職,冠帶常仕,何如?傳曰,允。
傳于李祖承曰,左承旨入侍。
傳于申耆曰,兵曹無入直堂上,省記不得修正云,差祭及老病人許遞,前望單子入之,待下批,牌招察任。
兵曹堂上前望單子入之,參判洪文泳,參議李夔落點。
李益運啓曰,今此皇曆京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,開城府·江華府·原春監營·忠淸監營·全羅監營·慶尙監營·咸鏡監營各一件營上,自本院,依例成有旨,下送京各司,應爲頒賜二十三件,亦爲依前頒給之意,敢啓。傳曰,知道。
咸鏡監司李文源啓本,殺獄罪人金先軍等文案參閱錄啓事,啓下刑曹爲旀。安邊金先軍段,鄕里射會,自是隣比相好之風也。役車旣休,社帷初張,少長咸集,以永今夕,于斯時也,彼此人情,豈萌一毫戕害之心,而只緣瓦樽盡傾,坐客皆醉,長語短話,轉成鬪鬨,究其情則決知其無他惡意是旀。朴龍彬段,無論行淫與被刼,姨從妹事,何關於渠,而不耐斗起之憤,肆行刃傷之變,始欲竝殺,終焉獨刺,以此以彼,不緊甚矣,然良淑未退俗之緇徒也,李女新喪夫之村婦也,以若頑髠,耽若淫女,十目難掩,至有面任之笞治,則龍彬血性,不顧是非,磨刀霍霍,直向前洞,前伯題語中,僧髮未長而潛通村女,夫屍未冷而已露和奸,言之足羞,聽者代憤云者,可謂着題是置,龍彬之心與跡,容有可議是旀。咸興朴今同段,根因不過曰一刀之相借也,兩䯻之互執也,末稍之生死,强者免而弱者不免,虛謊忒甚,況旀痕損之招供,與屍帳相左,亦合起疑之端是旀。穩城崔觀岳段,女人之愛髢髮,性命以之,而北人最甚,蓋沐以粟泔,搔以竹箟,冀其滋長,斷以爲生涯故耳。觀岳之以髢髮易魚膠也,其妻之一番諞讁,偏性之所由,而諞讁之不足,至於詬辱,詬辱之不足,至於犯手,爲其夫者,憤頭一打,卽必至之勢,要其歸則特愚夫愚婦,屋下爭鬨之例習,而顧何嘗有一半分禍心相餉之理乎?假使死者有知,渠之死,邂逅之邂逅,因渠邂逅,償夫非命,則必將呼泣,丐活之不暇是置。右項四囚,以情較法,情足以蔽法兺除良,今年大赦,竝在咸宥之科,本道以道路絶遠,今始錄啓,曠蕩之典,何爲何否?金先軍等,卿其分付地方官,竝只嚴刑減死放送事,令政院回諭爲旀。此外未錄啓之類,自卿營,直爲流放後,以姓名後錄狀聞事,一體下諭爲良如敎。
有政。吏批,判書吳載純進,參判閔鍾顯式暇,參議李洪載進,行都承旨柳戇進。以申大升爲大司憲,朴天行爲大司諫,李普天爲執義,高宅謙爲持平,朴宗來爲獻納,朴聖集爲左通禮,池德斌·洪聖臣爲典籍,李頤祥爲忠淸監司,盧繼逸爲愍懷墓守衛官,慶弼國爲昭顯墓守衛官,奉常直長單李寅采。
兵批,判書金文淳進,參判洪文泳病,參議李夔入直,參知曺允大病,右副承旨申耆進。以申思運·徐晦修·鄭存中爲知事,崔達身爲威鳳別將。北道參軍單黃相轅,副司直沈煥之,同知單朴徵禧,僉知單洪致復·尹敬喆,廣州中軍鄭㵙。
禮曹,來正月初六日,行社稷祈穀大祭,親祭取稟。奉敎敬依。
承旨前望單子入之,柳文養落點。
兵曹參議前望單子入之,曺允大落點。
李益運,以禮曹言啓曰,來正月初六日,社稷祈穀大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
申耆,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
申耆,以備邊司言啓曰,市民外上,捧給事,命下矣。各廛市民,一倂招致,外上件記,不時收聚,各衙門各宮房及士夫家未收,一一査出,則立廛外上,前郡守黃檃五十五兩,南原府使宋持敬一百二十二兩,前判官徐日輔五十七兩零,前水使李喆運七十二兩零,靑城尉房五十六兩零,前水使李邦五六兩,前郡守林永孝八十三兩,前縣監金重行五百兩,前縣監尹碩東二百兩,禮安縣監宋畊玉九十九兩零,幼學元永紹四十三兩,幼學朴命逵六十二兩,白木廛外上,興恩副尉房一百三十一兩零,布廛外上,興恩副尉房一百七十兩,板廛外上,前府使洪龍鎭十七兩,訓鍊主簿白東脩三十五兩,合爲一千七百餘兩矣。興恩副尉房及宋持敬·宋畊玉家,纔已聞命來納,故卽爲準數出給於該廛人,而前後飭敎,極其嚴截,流來外上之痼弊,近甚頓息,而其所犯科,猶若是數多,揆以紀綱,萬萬駭然。未收各人家奴子,卽令該曹捉囚,限三日捧給後,報本司之意,分付,何如?傳曰,允。
以黃海監司李時秀狀啓,刑曹書吏任希祚等捧招事,傳于申耆曰,屢令行査,本事委折,非不知也,原訟槪略非不悉也。土非洪最榮之土,決非金魯永之決,亦非不洞燭也。似此事件,皆屬攸司聽理之如何,朝家豈煩絲綸乎?一査再査,至於屢覈者,一則洪最榮,或有爲車哥轉囑於金魯永也。又或急於欺蔽,使郭童罹彼困苦也。觀此査啓,最榮·魯永,似無緊切所犯,然不念先事之懼,最榮不可謂全然無罪,專忽納履之嫌魯永,亦焉逭昏昩之罪乎?旣與當初所料有異,則不可仍施重典,前參判金魯永,以罷職更捧傳旨,前判官洪最榮,以汰去更捧傳旨,所謂車履遠,旣施嚴刑矣。歲除隔日,宜卽決折,而無論見欺與否,因渠蟣蝨,屢煩辭敎,卽此可謂罔赦,況納賂於曹吏,渠旣自服,如許姦細之類,刑配當然,而赦令纔過,定配收贖,更加嚴刑後,押付該曹,使之決處事,回諭。卿於初次査啓,以王漢禎差定査官,執跡驟觀,果涉如何,前下有旨,誨責備至,間有卿不敢承聞之句語矣。旣知本情之眞箇無妄,則仍以勒加,殊非覈實之意,亦違禮使之道,前下有旨中,卿之跡太回互以下一句,竝許抹去,此蓋爲大臣便意在營,卿勿以句語抹改,謂以免罪,此後朝令之下,隨事盡心,無或如前,自底罪過事,一體回諭。
申耆,以司譯院都提調,提調意啓曰,以黃海監司李時秀啓本,車履遠田訟刑曹時,干囑委折査實馳啓事,傳曰,待結末處分次,此狀啓,該房捧置,而車哥之如是發明,極爲痛惡,當有別般嚴處之道,而所謂玄啓楨者,如是捐財出力於車哥之事,則其所圖囑與周旋,必倍於車履遠,令刑判各別究覈以聞,萬一抵賴,則當下送該道,刑推得情,此意分付,爲先分付譯院,玄哥罪狀,自本院先爲勘治後,草記事,命下矣。玄啓楨,身爲譯官,符同牟利之輩,捐財圖囑,侵虐鄕民之狀,萬萬痛惡,爲先刊名院籍,永勿還屬,究覈照律次,移送秋曹之意,敢啓。傳曰,已於該道査啓,有措辭回諭者,玄啓楨別無可問之端,放送事,分付刑曹,不干之事,干涉不緊,因渠干涉,致煩提敎,其罪,卿其施罰,可也。
申耆,以宣惠廳言啓曰,傳曰,每欲下敎而未果,宣禧宮祭需價未下條,其數夥然,揆以事面,極涉如何,斯速備送後,草記事,分付該廳事,命下矣。祭需價未下之數,問于本宮,則合錢爲一千五百兩云,故依下敎,準數輸納于本宮之意,敢啓。傳曰,知道。
禮曹,來辛亥年正朝陳賀時,應行節目,參考前例,磨鍊爲白去乎,依此擧行,何如?判付啓,祈穀大祭散齋相値,正朝百官朝賀及命婦朝賀,竝只權停,依近例,只進表裏事,分付爲良如敎。
傳于李益運曰,曹吏·曹隷等放送事,分付海伯。
庚戌十二月二十四日巳時,上御重熙堂。右副承旨入侍時,右副承旨申耆,假注書趙台榮,記事官洪樂游·徐有聞,以次進伏訖。上命書傳敎曰,政官牌招開政,兵批擧行,判堂入來然後,可以擬望,兩銓長留院呈辭,竝還給,一體牌招,申飭行公。上曰,兩銓長違牌,勿爲呼望事,分付。賤臣承命出傳。上曰,左副承旨,同副承旨入侍。出榻敎賤臣承命出傳,左副承旨李益運,同副承旨曺允大,承命進伏。命書傳敎曰,是年庚戌,予覩舊甲之重回,敢不以先王之心爲心乎?推恩京外,有隆渥之典,疇昔諄諄之敎,若今承聆,月前拜宮歸路,粵瞻西樓,增我孺慕,在其時則新歲尙遠,姑且泯默矣。際見帖詞句語中,靈閣多滾滾之登,不但先獲,亦可謂不謀而同,述事之擧,豈可踰歲?文臣卿宰嘉義年七十以上,已經亞卿人,特竝今日政陞拜知中樞,趁除夕肅拜於耆英館之西樓事,俾各知悉。又命書傳敎曰,呈告及未肅拜臺諫許遞,今日政差出。命退,承史以次退出。
庚戌十二月二十四日未時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,一提學鄭民始,以次進伏訖。上命書傳敎曰,兵曹參知前望單子入之。民始曰,舟橋今始造成,庫舍亦將經紀,本司官廨,不可不及時營建,而江邊近地,旣無可合設置之處,財力亦難辦備,露梁別將鎭舍,旣在船艙津頭,庫舍將置於傍近,而今又以津舍爲大次,若以鎭舍爲本司廨舍,則事之便好。且石築之檢察,木物之看守,必有專管之人然後,當無虛疎之弊,而露梁別將乃是他軍門將校,有難專責矣。若以該鎭,屬之本司,爲句管,而自本司差出別將,使之檢察,似爲着實,漢江別將車道吉,自昨年舟橋之後,終始監董效勞,且其爲人,極爲勤幹,以此人差定別將,而該鎭所在糶糴錢穀,一竝依前仍屬,亦自本司句檢爲好,該鎭係是禁營將校久勤之窠,則亦不可使之全失,各軍門分守津渡一處,而摠戎廳則獨有臨津·長山兩津,其中一鎭,移屬禁營,則軍門分守,亦爲均適,別無掣礙之端,如是變通,似好,故敢達矣。上曰,依爲之。出擧條民始曰,舟橋船隻所用,京江船爲定,旣當國役,則亦不可無軫恤之道,而諸凡議論,多有掣礙之端,惟是因其所業,而革其弊瘼,庶爲公私兩便之策,渠輩之靠爲生業者,卽兩湖稅大同之載運,今方就其中,從其事役之緊歇,竝與訓局船,而同編一簿,分等抽籤,使之裝運,以爲聊賴之資,而近來京外誅求之弊轉甚,逐年失利,船隻漸減,自朝家軫念江民,雖非使役之時,屢講矯救之道。況自今後,尤宜別般禁革,內則革罷圖倉,而一從抽籤之法,酌定雜費,而嚴禁無前之徵,至於倉主人,私庫直·役人等名色,亦宜量減,外則除地之稱,極爲駭惡,雜卜添載,亦當酌量,邑中各項侵徵之習,一切禁斷,而使其船價,量給格糧外,竝錄於陳省中上納,則庶有其效。此外小小弊端,有難枚陳,各項京外之弊,申飭京各司與兩道道臣,往復停當,作爲節目,俾有遵行之地,如有違越者,當該京外官員,隨現重勘之意,定式施行,何如?上曰,依爲之。出擧條民始曰,湖南三漕倉船運,以千石爲定之後,漕船減額爲十隻,各船人情雜費條,則自當移屬添載之船,而至於每年所下格糧等米,八百七石零,太十石零,木六同二十六疋,自在當減中,以此屬之舟橋司,使之添載上納,以爲補用橋役之地,何如?上曰,依爲之。出擧條命書傳敎曰,同副承旨許遞,前望單子入之,待下批,牌招察任。命退,諸臣以次退出。
上在昌德宮。停常參·經筵。
柳文養啓曰,大司憲申大升,執義李普天,掌令柳河源,牌招啓辭未下,掌令金禧燮,持平宋煥箕·高宅謙,俱在外,監察茶時之意,敢啓。傳曰,知道。
李益運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李益運曰,左承旨入侍。
李益運啓曰,今此延祥詩春帖子製述人中,時無職名人,令該曹口傳付軍職,何如?傳曰,允。
李益運啓曰,延祥詩春帖子製述人,旣已抄啓矣。弘文提學李秉模,待開門牌招,出韻科次,何如?傳曰,允。
柳戇,以吏曹言啓曰,今此宗廟·永寧殿春享大祭諸執事中,時無職名人員,令該曹口傳付軍職,何如?傳曰,允。
申耆啓曰,吏曹判書吳載純,參判閔鍾顯,參議李洪載,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議李洪載,牌不進罷職傳旨,傳于申耆曰,只推。
有政。吏批,判書吳載純進,參判閔鍾顯進,參議李洪載不進,同副承旨柳文養進。以趙宗鉉爲右尹,李挺龍爲成歡察訪,朴宗岳爲忠淸監司,宗廟令趙鎭坤,濟用判官李齊淵相換,知義禁單申思運。
兵批,判書金文淳病,參判洪文泳病,參議李夔入直進,參知曺允大未肅拜,同副承旨柳文養進。副護軍李聖師·李彦熙,副司直尹坊·蔡緯夏·尹長烈,副司果權逴,副司正崔致祜竝單付。
柳文養,以兵曹言啓曰,僉知中樞府事康晉三,身病猝重,時月之內,無望供職,呈狀乞遞,實病旣如此,則西樞雖是閑局,不可一向虛帶,改差,何如?傳曰,允。
兵曹口傳政事,以李敬玉·任希曾·成德朝,李堉爲知事。
義禁府啓目,甲山前府使黃泰彦原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,廣州前府尹洪聖淵原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,傳曰,依允。
江陵縣監李集斗疏曰,伏以臣保有性命,備數朝籍,莫非天地曲成之恩也,父母欲生之愛也。況此名區分麾,坐食官廩,德至恩厚,非罪伊榮,區區塵刹之報,惟是體聖上寄百里之念,效微臣盡一日之責,而疎闊之姿,猝遇盤錯,闇於剸理,短於通變,十朔在官,一味素餐,孤負聖眷,夙宵兢惶,第邑弊民隱之可合矯革者,曰海弊軍弊也,稅弊蔘弊也。此固諸道通同之患,而前後朝家,念於斯勤於斯,救其燃眉之急,拯其及溺之患者,非一非再,則臣之以四弊爲言者,訖可休矣。況無救弊之術,只陳設弊之端者,決是行不得,而適見其愚且闇也。臣旣以字牧爲名,敢不一聞於上,而以聽其進退乎?所謂海弊者,漁鹽爲利之不古,浦海民業之日蹙,夫人皆言之,臣不敢縷陳,而其中海夫之見充良役,係是疊徵,臣自莅任之後,恤隱之政,先在浦民,海尺之名係軍案者,一一査出,劃卽頉給,其餘各項爲弊者,與道臣商確,定節目蠲減,以爲息肩之道,而第本邑以大都護巨邑,京外案付軍額,摠爲三千七百六十餘名之多,而自經癸甲大無之後,流亡過半,時存民戶,僅爲二千五百七十餘戶,而所謂班戶,殆居三分之一,以若戶摠,較若軍摠,雖逐戶逐口,而再疊三疊,尙患不足,由是而一役之代定,騷擾面里,一人之逃故,侵漁隣族,黃口之簽,白骨之徵,朝令雖嚴,邑守無奈,此固近來爲長吏者之憫隘俟勘者,而未有甚於本邑之額多民少者,如不及今矯弊,而因循以過,則實恐來頭空邑而後已,寧不悶然?至於嶺西火蔘稅之偏重,最爲峽民難支之端,磽确之田,本自瘠薄,雖在豐歲,陳起無常,災實易蒙,比年以來,屢經歉荒,流民未集,荒田未墾,稅摠之復舊,斷無其望,就其時徵者言之,土稅之每負所納,三錢二分七釐零矣。以稅民之役重,創設場稅名色,減給二分七釐零,而每負三錢之納,係是加減不得,揆以諸道稅摠,則土瘠稅重,亦未有若此之甚者,以此之故,山峽貧氓,竝與正田,而不得安業力作,遂致元結歲縮,山村日空,如不稍輕其稅,招集流民,則前頭爲弊,誠有難言,而至如蔘弊,進貢事體,極爲重大,前此蠲恤,屢費聖念,除非萬不得已,何敢妄有論列?第念本邑,古稱産蔘之鄕,秋臈等元封人蔘,爲五十五兩,其他各樣供蔘,亦爲十六兩零,通計關東一路所捧,本邑當十之三四,伊來土採之蔘,視古減却九分,民戶之縮,比前亦損其半,參以事勢,莫可擔當,往在庚寅·壬辰兩年,請得六千一百兩本錢於上司,散給民間,以什三取殖,添補蔘價,尙有不足,別創補蔘軍官名色,其額爲七百五十六名,每名徵錢一兩五錢,貢蔘每兩,添給四十七兩零,竝與元價八十兩,合爲一百二十七兩,一時上下,以爲供蔘之地,自是以後,良丁之括得,轉益艱辛,令日軍弊之滋甚,未必不由於此,若先祛蔘弊,則其餘三弊,或可以次第矯救,元封蔘五十五兩內,限三十兩,依杆城蔘作貢之例,每蔘一兩,以元價八十兩,作爲京貢,元價二千四百兩,上納京司,使之封進,三十兩蔘添價一千四百十三兩零,自歸剩數,以此餘錢,減給火蔘稅,每負一錢,補蔘軍官番錢所徵者,亦爲稱量存減,除出餘丁,海尺之疊應良役者,各軍保之逃故黃白兩役之類,一竝査櫛充代,俾無徵骨徵隣之患,則此豈不大幸,而事係所重,有難變通,則亦有一策,可以援例請得者,道內還穀,應分每患不足,故年年數萬石狀請加分,已成規例,今若於加分耗中,每年除出所米一千四十石,五百二十石,以詳定例,每石三兩式作錢,則可得爲一千五百六十兩零,此則本道句管,分定各邑,都聚營庫,充數出給於本邑所管營貢蔘商,則蔘價上下之數,依前自如,在前火蔘稅四十一結七十負,每負減給一錢,則所減之數,合爲四百十七兩,補蔘軍官七百五十六名番錢,爲一千一百三十四兩零,合以計之,一千五百四十一兩,自在蠲減中,以其補蔘軍,移充於海夫頉役之代及各樣軍逃故疊役之闕,其餘折米五百二十石,依原州蔘價添補例,名以補蔘穀,每年準此數會錄,耗上生耗,姑限八年,則可作五千九百四十餘石穀物,就其中五千二百石,仍以補蔘穀,別立名色,盡分取耗,依例補用於蔘價,餘穀七百四十石,還付元還後,加分耗中,取用一款,更不擧論,則此無異限年給貸,計穀還報,在國穀無永損之患,於四弊無可救之方,苟如是則江民之回蘇,可立而待也。伏願聖明,俯垂鑑諒,勿以人廢言,亟令廟堂,指一稟處,劃卽施行,俾有實惠,千萬幸甚,臣無任屛營祈懇之至。答曰,省疏具悉。出自近密,備陳四條民瘼,竝及矯救之策,殊庸嘉乃,生民之困瘁,何道不然?至如關東一路,土最瘠民最貧,重以賦役偏苦,水陸俱徵,每一念至,食何甘而寢何便乎?苟利於民,些少更張不足顧,卽令廟堂,論理草記稟處。
忠淸監司李頤祥疏曰,伏以臣於千萬夢寐之外,忽伏承聖恩,以臣爲忠淸道觀察使者,臣聞命驚惶,罔知所以自措也。臣本以無似之賤,偏蒙罔極之渥,前後踐歷,罔非踰分,而中間三邑,無一效勞,孤負聖簡,居常愧懼,至於觀風之任,尤豈臣一毫意望之所及哉?況此本道,素稱難治,幅員雖爲兩湖之管轄,而財賦最見一路之凋殘,苟非望足以殫壓諸縣,才足以綱紀民俗,則不宜居之也,審矣,而今以如臣譾劣者,忽置於宣化之地,則僬僥之負泰山,不可以喩其難也。臣左右思量,萬無承當之望,且臣病勢,迄未蘇完,雖不敢坐孤隆恩,以時赴坐於京兆,而原隰行役,亦自難强,敢將肝膈之懇,仰干崇高之聽。伏乞聖明,諒臣才之不堪重任,矜臣病之無以自力,特許鐫免,仍治臣瀆擾之罪,以重公器,以安私分,不勝幸甚,臣無任屛營祈懇之至。答曰,省疏具悉。取於卿者有之,實病旣如許,則難以强責剸煩,本職今姑許遞。
庚戌十二月二十五日辰時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,一提學鄭民始,以次進伏訖。上曰,日寒尙此嚴沍矣。民始曰,數日日寒,挽近所無矣。民始曰,舟橋木物,今已準備,船艙石築,亦爲繕完,自此每年浮橋之役,雖不無略干雜費,而別無費用許多財力之事,本司所管,嶺南別會錄米耗二千石,湖南三漕倉漕船減額條米八百七石十一斗,太五十石十二斗,自明年移屬壯勇營,木六同二十六疋,則仍置本司,以爲需用之地,似好,故敢達矣。上曰,依爲之。出擧條命退,諸臣以次退出
上在昌德宮。停常參·經筵。
柳文養啓曰,大司憲申大升,執義李普天,掌令柳河源,牌招啓辭未下,掌令金禧燮,持平宋煥箕·高宅謙,俱在外,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,卽見副司果曺允遂製進延祥詩祕封,則臣謹封三字,初不書塡,有違格例,事甚未安,臣之矇然捧入,不勝惶恐,而揆以事體,不可無警,從重推考,原帖子拔去,何如?傳曰,允。當該文臣罷職。
傳于李益運曰,左副承旨入侍。
柳文養啓曰,知敦寧李敬玉,除拜後過三日不爲出肅,依定式推考警責,仍卽牌招察任,何如?傳曰,允。
李益運啓曰,明日望闕禮習儀,兩司無進參之員,除在外·未署經外,未肅拜呈告人員,竝待開門牌招,何如?傳曰,允。
行都承旨柳戇,行左承旨李祖承,右承旨李敏采,左副承旨李益運,右副承旨申耆,同副承旨柳文養啓曰,臣等伏見昨夜所下司謁趙廷舜狀啓,則有罪人出陸之報矣。臣等相顧愕眙,誠不勝憂憤之至。噫,近年以來,海島防守,何等至嚴,而罪人去留,無所管攝,司謁之乘驛下去,而略無問知,逆豎之一帆出來,而亦莫誰何,絶嶼呵禁之地,便作無人之境,目下駭惋,已無可言,而方來憂虞容有其旣,爲道臣者,驚心痛骨,所當執留防啓之不暇,而今乃知若不知,致使任去任來,迄未有一言之及此,事未前有,誠一變怪,此而置之,其可曰國有法乎?當該監司尹蓍東,乞賜處分,以嚴隄防焉,惶恐敢啓。傳曰,知道。卿等事,極爲不誠矣。已於今月卄二日尋還,接置於渠家,而司謁則以病劇,不得趲程復命,始於今日入來,院吏則決無與司謁同去就之理,上來必已久矣,則以遙遙久遠之出陸時狀啓,執以爲說,昨夜以直狀啓之司謁,請付攸司云者,已萬萬可駭,直狀啓之有例無例姑無論,捧入已過四日,忽以請罪之說,發自卿等之口者,卿等事,節節未妥,所謂捧入,亦非依例,招別監入啓,而院吏輩,傳致掖庭署云,此一款,在院之卿等,寧有不知之理乎?然則初何心知若不知,諉之院吏,後何心如是追提,有此云云乎?裡面事實,雖未詳知,自外面驟看,卿等此啓,莫曉其意,原啓還給,卿等思所以自靖之方,可也。
柳文養啓曰,都承旨柳戇等聯名上疏,竝依疏辭自請施之,卽捧傳旨事,命下矣。原疏中,無司敗鐫削等語,以何律捧傳旨乎?敢稟。傳曰,如許無嚴無恥之類,不可置之銀臺仙班,竝刋去本院座次之案,其中都承旨柳戇,右承旨李敏采,或多懸病之日,或値肅拜未下,竝分揀。
柳文養啓曰,都承旨柳戇,右承旨李敏采,分揀事,命下矣。伴直無人,右承旨所當請牌,而拘於廳規,不得請牌,何以爲之?敢稟。傳曰,牌招。
以京畿監司徐鼎修啓本,崔奉丁獄情,無疑同推完決,令該曹稟處事,傳于柳文養曰,跡也則赤如火,情也則政可惡,斷獄之法,無出於情與跡,情如許跡如許,法有三尺,渠焉可倖逭乎?然中原則大赦,死罪皆宥,我國之區區於雜犯者,誠未免局矣。且此案更觀之,則本情之本情,必無欲殺,無論如此如彼,赦令纔過,卽爲刑放事,回諭。
柳文養,以兵曹言啓曰,五衛將朴弼鳳,身病猝重,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
傳于柳文養曰,政官牌招開政。
柳文養啓曰,臣吏兵批兼進之意,敢啓。傳曰,知道。
有政。吏批,判書吳載純進,參判閔鍾顯進,參議李洪載式暇,同副承旨柳文養進。以徐晦修爲知敦寧,黃昇源爲同春秋,金羲淳爲典籍。
兵批,判書金文淳進,參判洪文泳病,參議李夔入直,參知曺允大病,同副承旨柳文養進。以趙宗鉉爲副摠管,蔡廷夏·李義寬爲同知,李元祥爲五衛將。同知單金得源,露梁別將單車道吉。副護軍宋益休·洪彦喆,副司直李聖圭·嚴思晩·李頤祥·李義鳳·鄭東愼竝單付。
柳文養,以司僕寺一二提調意啓曰,本寺正申禹相,身病猝重,久未行公,不但番次之苟簡而已。親臨受誓戒時,進輿差備,無以擧行,今姑改差,其代,令該曹口傳差出,何如?傳曰,允。
吏曹口傳政事,以李尙度爲司僕正。
柳文養,以兵曹言啓曰,來正月初五日,大駕詣社稷齋宿,初六日祈穀大祭親行時,何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十五哨,馬軍三哨,爲先後厢,禁軍三番隨駕,御營廳留陣,日寒若此,高峰斥堠,除之,可也。
柳文養,以壯勇營言啓曰,本營來辛亥春等試射時,將官將校,各技優等人姓名,別單三度書入之意,敢啓。傳曰,知道。
柳文養,以禁衛營言啓曰,各軍門試射時沒技人,別單書入,曾有前例矣。今十二月二十五日賞中日時,載寧軍閑良簡戒春,柳禁箭邊五中沒技,依例別單書入之意,敢啓。傳曰,知道。
柳文養,以禁衛營言啓曰,來辛亥三月當,二番前部右司屬,黃海道五哨軍兵,來辛亥二月二十五日,京中逢點,依例準二朔立番之意,本道監兵使處,預爲知委,何如?傳曰,允。
柳文養,以禁衛營言啓曰,來辛亥正月當,二番前部中司屬,黃海道五哨軍兵,逢點實數六百五十二名,已爲點閱整齊,來辛亥正月初一日,與內外各處入直將官軍兵等,依例替代後,舊軍放送之意,敢啓。傳曰,知道。
柳文養,以御營廳言啓曰,本廳來辛亥三月四月兩朔應立,左部左司屬慶尙右道五哨軍兵,二月二十五日,京中逢點,三月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
柳文養,以御營廳言啓曰,本廳來辛亥正月二月兩朔應立,左部前司屬慶尙右道五哨軍兵六百五十二名,已爲逢點整齊矣。正月初一日,與前部後司軍兵,替代立番後,舊軍放送之意,敢啓。傳曰,知道。
柳文養,以摠戎廳言啓曰,本廳諸將官,庚戌年射講居首人,依例別單書入之意,敢啓。傳曰,知道。
柳文養,以刑曹言啓曰,輕囚放送事,命下矣。典獄署所在重囚外,輕囚罪人中,奴厚邑·金古頭·金奉明·老松·福成,婢占愛等,昨因備邊司啓辭,其上典所負市民外上錢,徵捧間囚禁,各司所囚孔聖孫,承政院分付,不善擧行罪,自本院直囚,以上罪人等七名,竝卽放送,本曹無拘留罪人之意,敢啓。傳曰,知道。
兵曹啓目,慶尙道左右水營,今秋水操時,舟師所屬軍兵,試藝居末邑鎭及軍器什物,破傷執頉邑鎭,左水虞候李彙等矣,軍兵試射,戰器什物,俱係詰戎之政,則各邑鎭常時未能鍊習,亦不着意修改,以致不中之居多,執頉之夥然,其在重戎務備陰雨之道,不可無飭,當該守令·虞候·邊將,竝推考警責罪,各杖八十竝收贖,竝只公罪,啓依允爲旀。丁載遠·李謙會等段,功議各減一等,柳煥寅·張集紹·林泰遠·申弘珍·梁塤·鄭華淳·李禹鉉·元永龜·梁祖謙·金景等段,竝只功減一等,李翼鉉段,議減一等爲良如敎。
行都承旨柳戇,行左承旨李祖承,右承旨李敏采,左副承旨李益運,右副承旨申耆等疏曰,伏以臣等,卽伏見院啓批旨下者,臣等之罪,無以自解,司謁直呈之啓,先到院中,而旣不能早自覺察,逆豎出陸之報,及聞逾日,而又不能卽地齊籲,乃於數宿之後,草草陳啓者,已乖疾聲之義,終陷不誠之科,相顧慙恧,無面可顯,玆敢聯陳短章,徑出禁扃。伏乞聖明,亟降威罰,以爲當官不職者之戒焉,臣等無任屛營祈懇之至。
以都承旨柳戇等聯名上疏,傳于柳文養曰,院中有何捭闔者流,啓辭上疏,無難爲之乎?自其耳聽之無異於自其手捧之,則其敢自其口尤他人乎?俄下批答出於俾所知恥之意,則乃以不能疾聲,爲徑出之柄,殆若問東答西,如許承旨,有辱銀臺,竝依疏辭,自請施之,卽捧傳旨,原疏還給。
校理李晴,副修撰李庚運等箚曰,伏以臣等,伏見院啓批旨下者,竊不勝愕眙,繼之以憂嘆者,喉院之啓,旣不免伈泄度日,又不得直切爲辭,不誠之罪誠有之,而其意則不越乎嚴懲討重隄防之義。噫,罪人去來,何等關係,則司謁卽幺麽之賤品,而無難馳啓,道臣是一道之重任,而不思執留,若此不已,國法何所施,而人心何所憚乎?其本事,則臣等旣承聖敎之後,固不敢有所論列,而卽此一款,大關後弊,擅啓之司謁,焉逭重律?失守之道臣,難免嚴勘,喉院之前後請罪,在所當然。伏願聖明,更加三思,亟降處分焉。答曰,省箚具悉。藩臣焉敢方命乎?況有旨直下所在處,則該道伯嚴勘之請,豈以承宣處分,認由言之不猛,有此云云乎?司謁亦果何罪乎?至於承宣輩,駭悖之所爲,乃反右袒,曰以當然,爾等擧措,亦甚駭然矣。
庚戌十二月二十六日巳時,上御重熙堂。左副承旨入侍時,左副承旨李益運,假注書趙台榮,記事官洪樂游·徐有聞,以次進伏訖。上曰,同副承旨入侍。出榻敎賤臣承命出傳,同副承旨柳文養,承命進伏。命書院議啓辭批旨訖,益運等曰,尹蓍東事,誠極駭痛,不念關係之至重,身爲道臣,佯若不知,此而置之,堤坊壞矣,義理晦矣。亟允臣等之請,實爲區區之望也。原其罪犯,臣等啓語中云云。猶屬歇後,豈不萬萬駭惋乎?上曰,司謁狀啓,上來已久,則承旨輩今始云云。尤極駭然矣。仍命退,承史以次退出。
上在昌德宮。停常參·經筵。
藥房提調李秉模,同副承旨柳文養啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
柳文養啓曰,來初一日輪對日次,而正朝相値,頉稟之意,敢啓。傳曰,知道。
柳文養啓曰,今日次對,兩司長官,當爲進參,大司憲申大升,卽爲牌招,何如?傳曰,允。
傳于柳文養曰,大臣·備局堂上引見。
柳文養啓曰,今日受誓戒時,承旨不可不備員進參,未差之代,今日政差出,待下批,仍卽牌招察任,何如?傳曰,違牌承旨許遞,與未差之代,前望單子入之,待下批,牌招察任。
以右承旨李敏采罷職傳旨,傳于柳文養曰,只推,更爲牌招。
傳于柳文養曰,宜令一伸,都承旨·左副承旨,竝許遞。
傳于柳文養曰,政官牌招開政。
柳文養啓曰,親臨誓戒隔夜,承旨當爲備員,未差之代,今日政差出,待下批,牌招察任,何如?傳曰,允。
吏批啓曰,壯勇營提調,今當差出,而時未備員,以曾經戶惠堂中,通融備擬,何如?傳曰,允。
有政。吏批,判書吳載純式暇,參判閔鍾顯進,參議李洪載進,同副承旨柳文養進。以鄭存中爲工曹判書,申大升爲兵曹參判,李敬玉爲知義禁,嘉善金得源,今加嘉義,折衝金成澤,今加嘉善,加資事,承傳。再政。以趙宗鉉·鄭大容爲承旨。三政。以申思運爲工曹判書,任希曾爲知敦寧,成德朝爲知義禁,鄭民始爲全羅監司,徐浩修爲戶曹判書,徐有鍊爲殷山縣監,柳戇爲左尹,孟至大爲兵曹參知,徐浩修爲知經筵,洪良浩爲藝文提學,李秉模爲同成均,金頤柱爲司饔提調,洪文泳爲司宰提調,黃仁點爲長興提調,金履素爲壯勇營提調,金文淳爲司䆃提調,沈豐之爲觀象監提調,李敏輔爲禮賓提調。訓鍊都監提調單徐浩修。以洪明浩爲大司憲,吳載純爲奎章閣提學,金履正爲大司諫,尹行履爲執義,柳匡天爲獻納,尹在明爲正言,林道浩爲司諫,朴猷煥爲掌令,鄭履綏爲持平,徐晦修爲工曹判書,奇彦鼎爲工曹參判,金履安爲工曹參議,李致中爲司宰提調。
兵批,判書金文淳進,參判申大升未肅拜,參議李蘷入直進,參知孟至大在外未肅拜,同副承旨柳文養進。以浪世熙爲漢江別將,副司直單邊得讓。
傳于柳文養曰,承旨前望單子入之,待下批,牌招察任。
承旨前望單子入之,曺允大·洪仁浩·呂萬永·李洪載落點。
傳于李洪載曰,摠管前望單子入之,待下批,牌招察任。
摠管前望單子入之,副摠管洪明浩落點。
承旨前望單子入之,洪文泳·洪明浩落點。
傳于洪仁浩曰,自今日至初三日,各司藏牌。
傳于洪仁浩曰,王畿異於外道,京中時囚,已令放釋,自今日藏牌,俾小民得以便意餞迓,畿甸之民,合蒙一視之典,京畿各邑在囚,一竝放釋,限來初三日禁囚治事,卽爲行會,如沿邑海溢諸處,分數停還之類,歲暮民産,何以辦納?特竝停退,嚴飭道伯,星火知委事,一體分付。
承旨前望單子入之,尹行任落點。
以大司諫朴天行,獻納朴宗來,正言尹悌東,執義李普天,牌不進罷職傳旨,傳于李洪載曰,聯箚旣不賜批,勢難强令行公,與都憲許遞。
傳于洪仁浩曰,出宮門路,以協陽門爲之。
傳于李洪載曰,侍衛軍兵毛具。
以咸鏡監司李文源狀啓,輸城察訪李弘弼,本驛公廨,過百間新建,令該曹考例稟處事,傳于尹行任曰,殘驛官況,一新修葺,極爲可嘉,前伯當於次對入來,使之以目所見稟處。
以刑曹啓目,咸興囚聖浩,安邊囚聖哲,亟令王府,施以當律,咸興囚重采·孝顯等,亦令該府稟處事,傳于尹行任曰,聖浩·聖哲,依前判下擧行事,分付。
傳于李洪載曰,時囚,皆令草記照律。
尹行任,以吏曹言啓曰,今此社稷祈穀大祭諸執事中,時無職名人員,令該曹口傳付軍職,何如?傳曰,允。
尹行任,以禮曹言啓曰,卽接惠陵令所報,則來正朝祭享時,兩官當爲備員將事,而參奉尹光絅,方在忠淸道林川地,未及上來云,莫重祭享,兩官不可不備,參奉今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以李羲坤爲惠陵參奉。
洪仁浩,以壯勇營言啓曰,本營諸將官,自今年正月至十二月,射講居首人,依例別單書入之意,敢啓。傳曰,知道。
尹行任,以訓鍊都監言啓曰,本局諸將官,自今年正月至十二月,射講居首人,依例別單書入之意,敢啓。傳曰,知道。
李洪載,以禁衛營言啓曰,本營諸將官,今年射講居首人,別單書入之意,敢啓。傳曰,知道。
李洪載,以御營廳言啓曰,本廳諸將官,今年射講居首人,別單書入之意,敢啓。傳曰,知道。
尹行任,以御營廳言啓曰,依下敎,閑良張鉉宅·李允熙,各決棍十度,此後講射,各別肄習事,嚴加申飭之意,敢啓。傳曰,知道。
曺允大,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮相値,不得爲之之意,敢啓。傳曰,知道。
李洪載,以義禁府言啓曰,時囚皆令草記照律事,命下矣。時囚罪人洪聖淵,本府議啓內,輦路修治,關係何如,自秋至冬,一味抛置,發民董役,付諸校輩,任其笞杖,不給雇價,論厥罪狀,俱極痛駭,以此照律,罪取考律文,則大明律制書有違條有曰,凡奉制書,有所施行,而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,洪聖淵,杖一百收贖,告身盡行追奪放。黃泰彦,本府議啓內,糶糴法意,何等嚴重,而餉還之未捧反作,至於七千八百餘石之多,事極可駭,以此照律,罪取考律文,則大典通編倉庫條有曰,還上反作守令,徒三年定配,又五年禁錮,推斷條有曰,犯私罪杖一百以上之罪,告身盡行追奪矣。黃泰彦,告身盡行追奪,又五年禁錮,黃海道瑞興府龍泉驛,徒三年定配,而以議啓內辭意,具罪目,依例發遣府書吏,押送配所,何如?傳曰,知道。如有功議,各減一等,定配收贖,可也。
忠淸監司朴宗岳疏曰,伏以臣於向來待罪畿藩,自陷大戾,金木猶輕,薄補未幾,恩宥旋降,十行辭敎,有可以感豚魚而泣鬼神。臣雖愚迷不肖,亦具彝性,豈不識天地大德,無物不遂,而竊自恨螻蟻餘生,無階圖報,忽於千萬夢想之外,伏蒙以臣爲忠淸道觀察使之命,臣手捧告身,驚惶怵惕,不知所措。伏念臣卽一滓濊之賤耳,我聖上曲費造化之功,偏降生成之澤,起廢二年,致位八座,從古人臣之得此者,幾何?又況秋冬以來,兩叨方面,尤是曠世之渥,而格外之數也。臣始焉惝怳,如醉未醒,終焉感祝,有淚無從。噫,臣之平日,自矢于心者,殫力竭誠,而不憚夷險之地,隨分守拙,而遠避名利之關,古人所謂不報之報,正爲臣準備語也,臣焉敢假飾虛讓,內以自欺其心,上以欺聖明也?顧此湖西一路,爲任不輕,比之他道,不啻倍蓰,苟非望實俱隆,才猷兼備者,則其何能仰補九重之察眉,下救百瘼之如毛也哉?然而臣不敢隨衆備例,以此爲祈免之端,區區本情,如上所陳,冗散優游,固所甘樂,旬宣重任,實難堪承,謹此披瀝心肝,仰首鳴號於天地父母之前。伏乞聖明,俯賜諒察,亟許鐫免,以重公器,以安私分,千萬幸甚,臣無任屛營祈懇之至。答曰,省疏具悉。卿其勿辭,往欽哉。
行右承旨洪文泳,右副承旨柳文養等疏曰,伏以臣等卽伏見兩司聯箚到院者,其於司謁院吏,持馬牌出去之時,不能力爭,歸罪道臣之語,竊不勝瞿然慙恧之至,馬牌齎去之時,臣等旣是在院之人,則不能力爭之斥,固當受以爲罪,媿服之不暇,而至於歸罪道臣之說,誠是意慮之外,逆豎之出來,爲道臣者,旣不登時執留,又無一言防啓,道臣事,誠有罪矣。臣等雖在欿然自引之中,日昨草草之啓,亦豈可已而不已者哉?然臺言之譏斥備至,直以歸罪二字爲目,則其在廉隅,豈敢晏然於職次乎?玆敢聯陳短章,徑出禁扃。伏乞聖明,亟命鐫削臣等之職,以爲不職者之戒焉,臣等無任屛營祈懇之至。踏啓字。
行副司直李度默疏曰,伏以臣見差健元陵正朝享官,固當竭蹶趨承,不敢言私,而第臣於近日,重得寒感,伏枕㱡㱡,已至五六日,雜試藥餌,宛轉叫痛,以此病狀,萬無自力駿奔之望,玆敢短章自列。伏乞聖慈,俯賜諒察,亟令該曹,許其變通,仍治臣瀆擾之罪,千萬幸甚,臣無任屛營祈懇之至。踏啓字。
庚戌十二月二十七日午時,上御誠正閣。大臣·備局堂上引見入侍時,行左承旨洪明浩,假注書趙台榮,事變假注書崔致祜,記事官洪樂游·徐有聞,左議政蔡濟恭,左參贊金華鎭,行副司直鄭昌順,戶曹判書鄭民始,兵曹判書金文淳,禮曹判書李秉模,刑曹判書趙鼎鎭,漢城判尹李致中,開城留守具庠,行副司直李邦一,訓鍊都正徐有大,行副司直李漢豐·金持默,刑曹參判權,掌令柳河源,以次進伏訖。濟恭曰,邇來寒威,尙且未解,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,歲除只隔數宵,新元從此不遠,元子宮衣尺漸長,區區祈祝之忱,尤倍常時,近日朝廷無事,升平有像,在廷群下,不勝欣幸。不意昨者,事出無中,承宣遞罷,景色愁沮,臣切憂慨,向者傳敎,卽爲今臣子者,不忍聞不忍讀之敎也。今於驥顯一事,滿廷臣僚,有口無言,雖不敢煩陳,第有區區愚見,敢不仰達於前席乎?驥顯上來之擧,實非所料,命令不由於政院,去來不關於朝廷,豈不萬萬驚駭乎?上曰,馬牌之出給,旣自政院,則上送之罪,反歸道臣,是豈成說乎?此所以切駭於承宣者矣。濟恭曰,驥顯出來之擧,臣始於昨日知之矣。蓋入海島之罪人,乘船出陸,經本道四五百餘里,至還其家,而爲道臣者,佯若不知,初無一言狀報之擧,今若有假稱司謁都事者,任意入海,率來在謫之人,爲道臣者,其將不爲狀報,以至朝廷漠然不知乎?該道臣事,誠極驚歎矣。上曰,藩臣則體面自別,防啓非所敢爲,而乘馹吹角之行,爲道臣者,曰以不知,不爲狀聞,此則果是欠誠之大者,論以國體,予亦以爲駭然矣。濟恭曰,地方官若果論報,則道臣之罪,尤當緊重,且雖與湖南有異,旣自本道經來,則錦伯之亦不上聞,又不可無罪矣。濟恭曰,申驥顯事,以向日傳敎,有非臣子所敢聞者,故臣不敢直陳所懷,而罪人之自絶島出陸還鄕,莫大之刑政也,朝廷初無一言指揮於營門之事,而莫重島配罪人,任自還歸,則該道道臣,決無不聞不知之理。苟有驚愕憤痛之心,豈不火急馳啓,仰請其故,而終無一字皁白,使在廷臣僚,漠然不知有此事,昨日傳敎之後,始乃相顧駭歎。道臣事,揆以國體臣分,萬萬寒心,此而置之,日後之慮,將無所不至。全羅監司尹蓍東,施以削職之典,道臣旣已論勘,則地方官亦當一體論罪,而但念地方官,若或馳報營門,而道臣聽若不聞,則此非地方官之罪,其馳報與否,新伯赴任,使之査實上聞後,更爲論勘,何如?上曰,依爲之。雖非卿言,予欲下敎矣。今番完伯事,未免大做錯,乘馹有旨,直下於申驥顯所在處,則當初不聞知,容或似然,而涉海出來之後,必有邑報鎭牒,則卿奏中仰請其故云云,近於方命,雖非藩臣之所敢爲,至於領來形止之不爲枚擧登聞,國體後弊,所關非細,地方官報營與否,不必令新伯査實,當該道臣,仍令該府,拿問査勘,可也。出擧條濟恭曰,全羅道臣,旣已論勘矣。至若忠淸道臣,初無主管配所之責,則雖與全羅道臣,差有間焉,而罪人過去之際,終無一言枚報於朝廷之事,亦不可無責,忠淸前監司鄭存中,罷職,何如?上曰,從重推考,可也。出擧條濟恭曰,此江華留守洪秀輔狀啓也,以爲今秋等都試,到任屬耳,歲色垂暮,許多武士之發帖期會,又費日字,萬無趁歲前設行之路,元節目中,秋等有故,則春等合設,旣有定式,今年亦爲依定式,待開春合設事,令廟堂稟處爲辭矣。都試之未及歲前設行,事勢似然,春等合設,旣有節目,依狀請許施,何如?上曰,依爲之。出擧條濟恭曰,此北兵使李潤慶狀啓也,以爲畿營屬軍兵合操及茂山以北各衛軍兵,明春巡操,依定式擧行,而軍籍則闕額,不知幾何,軍器則破傷,已過其半,巡行列邑,考點案額,反閱器機事,竝令廟堂,稟旨分付矣。北路詰戎之政,比他道尤不可少緩,而近因荐歉,廢閣不行,已多年所,事極疎虞。今年之事,幸而登熟,明春合操巡操,依例擧行,簡其騶率,考點反閱等節,竝依狀辭施行之意,分付,何如?上曰,依爲之。濟恭曰,北關巡操,旣命設行,南關不可異同,依北關例,行操之意,南兵使處,預爲分付,恐合事宜,而但南關中,三·甲兩邑,獨被歉荒,此則宜在軫念,兩邑則勿令設行,何如?上曰,依爲之。出擧條濟恭曰,此咸鏡監司李文源狀啓也,枚擧甲山府使金處漢,穩城府使趙岱牒呈,以爲元會付米太,數甚零星,四鎭堡邊將料及各樣公用,上下無路,穩城元會付各衙門穀,合折米只爲三百二十三石零,而各樣公下折米,則每年所入,六百四十九石零,故無他推移之道。甲山折米限五百石,及穩城折米限三千石,移錄上下,其代則他各邑元會付各衙門穀中,準數換錄事,請令廟堂,稟旨分付矣。兩邑事勢旣如此,則不可無及時變通,移錄上下,準數換錄,竝依狀請施行之意,分付,何如?上曰,依爲之。出擧條濟恭曰,此開城留守具庠狀啓也,以爲本營餉還中,中軍次知倉與礪峴倉,外他各倉豆太,元無用下,而年年添耗,當初不過二千石,而至今計數,恰過九千石,今若就其中,除出三千石,作爲元穀,其餘六千餘石,劃給本營,以爲殖利公下之地,至於加分耗之請得公用,卽是應行之例,今年加分耗五百八十石零,依例劃給事,竝請令廟堂稟處矣。松營事勢,將至莫可收拾之境,守臣之屢次煩請,蓋出於不得已也。朝家宜有軫念之道,而鄕穀割出,事面亦重,守臣今方入侍矣,下詢所以區處之方,亦爲遍詢曾經居留之臣,好矣。上曰,留守陳奏,可也。庠曰,本府莫可收拾之狀,大臣已爲詳知,諸宰亦莫不爲然。蓋營門公不應入,不足於應下本錢,每至於犯用,年加歲增,將無餘地,此乃必至之勢。至於官屬輩,從前所食,盡入於剋減之中,此亦殘忍之政。月前試爲釐正事例,而偶有所得,又復充額軍丁,而番錢所剩,其數亦不些,每年應入加得,合爲三千餘兩,今則別無大段費力,若得一萬兩內外,添補殖利,則可以救弊,而本府軍餉豆太耗,異於米穀,民不願受,爲弊反甚。且是本府所在者,若以六千石作錢,添付於本府,前此所得加分耗,以爲補用之地,則事面不苟積弊庶蘇,如蒙許劃,則當不更煩朝家,而及今變通,庶有實效,亦仍成出節目,一一條列,以爲報備局,會付,好矣,敢此仰達矣。上曰,曾經留守人及有司之臣,各陳意見,可也。民始曰,俄聞留守之言,歲入有從他拮据者,若得此穀,則可以充補救弊云,松都之事,亦甚悶然,若劃給此穀,而夬復舊樣,更不煩諸朝廷,則許施無妨,而但所謂歲入,逐年無減,永作恒式,有不可必然,則雖給此穀,而不足又當如前,更加爛商而處之,爲好矣。昌順曰,旣是松都所出之穀,可救松都難支之弊,則朝家亦何所惜,但旣給近萬包穀物,只爲目前救急之資,此後說弊,又復如前,則似非朝家劃給之意,未知守臣經紀方略之如何,明知其以此穀物,救此積弊然後,可許劃給矣。致中曰,本營財力,近甚空竭,應下多有不足,今此所請,雖未當不足之數,亦似補用於支放矣。濟恭曰,此事,非卒乍間,可以許施,退出,詳問其區處方略,從後更稟,似好矣。至於耗條添得之擧,便成本營已例,非此則公用,尤無着手,狀啓中所請,今年加分耗條五百八十石零,特爲許施,何如?上曰,依爲之。出擧條濟恭曰,頃因黃海道安岳居幼學崔廷萬等上言,同郡居業武朴東祥,賑飢·助婚·軍器修補·雜役防給等事,令該道査實論報後,稟處之意,覆啓行會矣。卽見黃海監司李時秀査報,則枚擧該郡守金履翼牒呈以爲,朴東祥恤窮救乏之狀,前後民狀邑牒,詳細沂考,則己卯等各年穀物,爲一千餘石,昨年大水,民家漂圮,男女濱死之際,竭力救活,至於二百五十八口,而饋粥給糧,大米爲三十石,家舍沈沒者,給錢爲五百金,親戚隣里,無依貧家之婚喪助成,爲一千二百餘兩,本郡軍器修補時,錢一百兩,願納長令坊·禾石坊給錢二百餘兩,取殖防役等,事實昭昭,文蹟班班,合而計之,則穀爲一千六十餘石,錢爲二千四十兩,而東祥,以僻陬韎韋,能知急人好施之義,廉探入聞,無少差爽,合有褒賞,以勸遐俗爲辭矣。朴東祥之私而賑飢拯溺,助成婚喪,公而修補軍器,防役兩坊,俱是不可泯之實行實蹟,在朝家激勸頹俗之道,不可仍置,令該曹另加褒賞,恐不可已矣。上曰,依爲之。該堂進前,仍爲稟處,可也。文淳曰,朴東祥之賑飢助婚,拯濟民命,修補軍器,防給民役等,前後效力,以錢則爲二千餘兩,以穀則爲一千餘石之多,渠以遐方武士,損財急人,有補公私,其道啓邑牒,班班可據,其在激勸之政,宜有褒賞之擧,施以加資之典,何如?上曰,依爲之。出擧條濟恭曰,頃以東萊·蔚山等邑,風落松見失株數及兩邑守令指名現告,見在數爻修報之意,筵稟行會矣。卽見慶尙監司李祖源所報,則枚擧水使崔東岳牒呈以爲,蔚山風落松五十七株,戊申·己酉次次閪失,時存只是三十一株,而亦多腐傷,東萊風落松三百株,戊申九月,閪失四百十三株,適値交遞之時,未免奸民之偸食,而要在九十月間,當該水使及守令,現告成冊,修正上送云矣。大臣旣已筵稟定式,風落松使之自朽山中,而帥臣不能檢飭,守令不能照察,兩邑俱有閪失,事之可駭,莫此爲甚,前左水使李鴻運,蔚山前府使李元采,東萊前府使李敬一,時府使金履禧,一竝罷職,何如?上曰,蔚山·東萊,犯禁則一也,多寡懸殊,前府使李敬一事,依爲之。蔚山前府使李元采,拿問處之,固有不能檢飭之罪,與守令差有間隔,當該水使李鴻運,越俸三等,可也。濟恭曰,其時傳敎,有當該道臣捧現告越俸之敎,而今此現告,只陳帥臣與守令姓名,不及道臣,事甚未安,慶尙監司李祖源,推考,何如?上曰,依爲之。出擧條濟恭曰,大政後,大臣之採探物議,仰陳前席,卽一古規,而臣則聾瞽儱侗,莫辯甲乙,而第聞外言,則兵批政事,果善爲之,別無疵瑕,而吏批則無一稱善,且名以侍從者,一不檢擬於守令,名以侍從者,豈不可矜乎?近來則三司軍職,亦不得受祿云,尤是矜念處矣。上曰,實軍職祿窠,自來不些,則堂下侍從,緣何一未受祿乎?民始曰,此在兵判,善爲分排之如何耳。上敎文淳曰,此則兵判善處,使貧寒侍從,得沾斗祿,可也。濟恭曰,都政日傳敎中,旣稱嶺南,而湖南不爲提敎,恐或有向隅之慮,且嶺南二字,在西北之下,蓋嶺南羞與西北比肩,區區賤見,恐似如何矣。上曰,伊日傳敎中,偶然書嶺南二字矣。卿言旣如此,當令沫去矣。秉模曰,咸鏡監司李文源狀啓,有前伯稟處之命矣。取見其狀本,則以爲,輸城察訪李弘弼,本驛衙舍,過百間新建之役,盡皆自當,論賞一款,事係干恩,不敢仰請,令該曹考例稟處爲辭矣。該驛公廨,頹廢無餘,而該察訪李弘弼,鳩聚廩俸,竭力移建,不但一驛改觀,抑亦飢民多賴,臣之在任時,已爲摘奸其間數,而未及登聞於交遞之前矣。今觀狀辭,一如臣之所知,合有別般褒賞之典,故敢此仰達矣。上曰,實績旣如此,極爲可嘉,依例施以加資之典,可也。出擧條有大曰,今番抄上平安道武士金鳴潝等五人,黃海道武士尹道憲等八人,臣與壯勇營兵房臣柳孝源,同爲試才後,步數單子,纔已書入,而西北三道,世所稱尙武之地,身手射藝,甲於諸路,朝家之視之與他自別,故向來特下傳敎,另擇遠射者,寬其試藝月限,使之盡其才而抄上,則其在各營邑對揚之道,固當宣布朝令,曉諭坊曲,俾超乘賈勇之諸武士,咸知奬勸之盛意,各自奮勵,着意隷習,拔其尤者,趁期上送,而今此西西之抄上,不但數甚零星,以身手則元無健兒貌樣,以射藝則亦無二百步近處入彀之人,所謂能者,不過百步,步而止,已萬萬寒心,而且聞渠輩,不願留京,皆欲下鄕云,當初營邑之不以誠心勸奬,强令苟充上送,本非渠輩之樂赴可知,揆以懋實之政,亦不可徒然仍留,百餘步以下武士,張仁成等十一人,還爲下送,而大抵武士之鼓動興起與否,專在於道帥臣,守令激勸之誠不誠如何,而近來西北文勝之弊,日甚月盛,乃至於武弁之作宰者,間多有白日場試士之擧,要取聲譽於縫掖之類,而所謂勸武一款,視若弁髦,賞射等節,便同廢却,故恥武趨儒之習,轉成痼弊,抱才蓄銳之輩,率多抛棄,乃者營邑之臨時取辨,苟且揀上,實由於此,豈非大可慨然者乎?今番係是初頭,姑不仰請譴罰,而特以令申之意,更爲退定期限,依前下敎,使之別加隷習,拔尤抄上,而凡係勸武之政,營邑先爲往復,多般講究,俾有一新之實效,無如今番之疎忽,如是出擧條嚴飭之後,勸武之方,無所及聞,抄上之人,又或凡庸,則當該守令,從重科罪,道帥臣亦爲論勘之意,嚴明分付於兩西道帥臣,北道武士姑未及上來,而兩西如此,北道之勝於兩西,難保其必然。且以臣所見聞者言之,北評事之職,雖曰敎養官,吉州以北儒武勸奬,無不主管,而前後評事,專不致意於武士,故北關武士,仍以解體,此後則評事着意勸武,申明擧行,來頭抄上,如或不實,則道帥臣·守令,倂依兩西例請罪事,一體知委於北道道帥臣,似合事宜,故敢此仰達矣。上曰,曾經西北伯人各陳所見,可也。民始曰,西北自是弓馬之鄕,而俗習漸不如古,稱以儒林,出入校院,則鄰里尊以士族子孫,優免軍役,稱以武列,操弓馳馬,則鄕黨賤之,又不得爲儒鄕之任,此固爲趨避之本,而爲官長者,又從而右此抑彼,接待懸殊,故稱以鄕族者,初不習武技,假使決科入仕,積年勤苦,不過守部邊將,罷散而止,人不樂赴,非一朝一夕之故,自朝家雖有抄上之命,而才不素講,自難應副,況道帥臣不過申飭列邑,列邑不過知委坊曲而已,未有別般奬勸,使人興起,其何以得超拔之才乎?必使兩道道臣·守令,磨以歲月,專意激勸,別加奬拔,使人人有艶羡之心然後,庶必有效,今番不入格者,還爲下送,更以此意,另加申飭,似好矣。秉模曰,武技之漸不如古,誠非細故,而究其本,則非才之不古,俗習使之然也。以臣所見言之,則關西幾皆武倅,而邑事之暇,絶無隷射之人,韎韋之官長如此,則何責於邑中之武士乎?激勸之方,惟在於道帥臣及守令,而若不開其樂赴之路,但使之備弓矢勤隷習,以應抄上之命,則孰肯感發而興起哉?必須厚其賞格,另加奬拔,有才者得其所望,無才者思所企及然後,始可有效,以此意嚴加申飭,毋敢更如今番之無實,似宜矣。上曰,大臣亦陳所見,可也。濟恭曰,西北用武之地,習俗之貴文賤武,在國家非細憂矣。以今番抄上言之,身手技藝,俱不超衆,則其見遺於所抄者,尤無足觀,自可以知矣,豈必天之生才,不古若而然也?此莫非帥臣·守宰,無勸課之事,朝廷少激勸之政,而趨儒一路,又足以見貴於鄕里故也。此後如有武藝抄上之命,而所進又如今番之爲,則當該道帥臣及守令,難免重勘,以此出擧條申飭,知所以惕念之方好矣。上曰,特命抄上之後,兩道擧行之如許,非獨由於時伯之不能勸奬,而豈可以土校賤類,射技不準式者,彌縫上送乎?培養武列,在於道帥臣,漸祛謬習,期有磨礱之實效,豈是難事?以此擧條,別加嚴飭,苟能惕念修擧,則不出數年,必當刮目,來頭更以前日之弊,有登徹之事,則先自不飭之道伯,隨聞嚴處,斷不可已,雖未丕改之前,以西道幅員,豈無一人可應是薦者乎?退限三朔,更令抄上,若其身手也,地處也,射技也,俱可合,則邊禦閫帥等職,豈不及於此輩乎?竝以此意,措辭行會,可也。出擧條河源曰,請爲奴罪人金壽賢·河翼龍,竝令王府,設鞫得情,夬正王法。上曰,不允。河源曰,請亟寢翼魯島配之命,依前兪音,卽令王府,設鞫得情,夬正典刑。無批答河源曰,臣踪跡臲卼,言議巽軟,本不合於淸朝耳目之任,而賓對有命,爲覲耿光,冒沒登筵矣。以翼魯連啓事,批旨不下,至煩誨責,夫翼魯貫盈之惡,國人皆知,輿憤咸切,誠非乍發旋停之事,諫院之啓,旣承當下敎之批,而訖今踰月,未承兪音,日前憲府之啓,尙不下批,臣忱誠淺薄,言議拙訥,有不能感格天聽,以何顔面,其敢一刻晏然蹲據於臺次乎?請命遞斥臣職。上曰,勿辭,亦勿退待。河源曰,夫懲討隄防,卽人臣之所當盡誠而盡分也。命令之頒布,關津之防守,亦國家法紀之所重也。至於本事,旣承臣子不敢聞之下敎,雖未敢及之,而臣未登筵席之前,竊以爲,命令不由於南衙,而聖敎只下於掖庭微賤之品矣。登筵之後,始聆下敎,則當初馬牌之出給,旣自伊日承宣之手,而三司不知,外廷不聞,寧有是乎?藩臣及守土之臣,旣蒙嚴勘之處分,而不誠之承宣,烏可獨逭乎?請伊日馬牌出給當該承旨,捧現告,施以譴削之典。上曰,伊時嚴敎,雖大於此之擧,猶可不能覆難,況馬牌出給之微事乎?然自其手出給於當初,自其口請罪於日前,如許無恥無嚴之徒,譴削猶輕矣。爾之所請,在於輕先擧行,予所切駭者,形跡之判作兩截,無論如此如彼,如許承宣之請勘,有何勒持,況歲除隔日,豈今連啓,至於過歲乎?依啓。河源曰,夫黨論之禍人家國,終古則然,雖卿宰三司之臣,言議之間,若係黨私,則其罪不容於誅,況靺鞈武夫,不事弓馬,强效黨習,則其爲世道之憂,當如何哉?先大王嘗震怒於主掌宣薦者,以黨色通塞,出御正門,特命回示,使之懲畏,大聖人深憂遠慮,有如是矣。近日國綱解弛,人不知畏,自任屹·洪仁默輩,主薦用私,公議之憤惋,固已久矣。至於今番,尤有甚焉,其所取捨,專用黨色,而廳會之中,渠輩乃敢倡言曰,某邊人不當入此圈,其爲放恣,將無所不至,而於其中尤有萬萬巧惡之事,嶺南有門閥,當入薦中者,一竝見枳,乃以居嶺南而非嶺南者二人,苟然充數,以爲欺瞞天聽之計,其心所在,若見肝肺,此不嚴懲,何以淑人心而振國綱乎?請任屹·洪仁默,及今歲主薦行首宣傳官徐有和,副行首吳載光,竝施刋去仕版之典。上曰,爲先依啓,原薦使之今日內改薦,誠如臺言,寧有如許痛惡之事乎?苟有一分嚴畏之心,黨色二字,發於公會,文臣猶不敢乃爾,況武臣乎,又況宣薦乎?先朝揭板受敎,又何等嚴截諄複,年前以該廳薦事處分,不啻屢次,則此等話頭,復出於該廳,至入於臺閣,風傳旣聞之後,不可尋常處之,卽令兵判開坐龍虎營,年前所犯諸人,今番容喙諸人,一竝拿致,取招査實,仍又棍問得情,可也。濟恭曰,武夫輩,黨論云云,誠極駭歎,而臣亦聞今番宣薦應參之人,多有見漏云矣。河源曰,新除授持平宋煥箕,時在忠淸道懷德地,持平高宅謙,時在成歡任所,請竝斯速乘馹上來事下諭。上曰,依啓。命次對,諸臣先退。上曰,在外·未肅拜,工曹判書·知敦寧·知義禁許遞,今日政差出。出榻敎上曰,新除授兵曹參判牌招。出榻敎命退,承史以次退出。
庚戌十二月二十七日四更,上詣仁政殿。受誓戒入侍時,行都承旨趙宗鉉,左承旨尹行任,右承旨曺允大,左副承旨洪仁浩,同副承旨李洪載,假注書趙台榮·韓啓翼,記事常洪樂游·徐有聞,一提學吳載純,二提學鄭民始,檢校直提學徐浩修·李秉模,檢校直閣鄭東浚,直閣徐榮輔,以次侍立。上具遠遊冠·絳紗袍,乘輿出協陽門。允大曰,今此親臨誓戒時,承旨不可不備員,而新除授右副承旨呂萬永,家在城外,不得出牌,何以爲之乎?上曰,許遞。前望單子入之,待下批牌招,先參班後謝恩,可也。出擧條駕入仁政門詣月臺,降輿詣版位南向立,贊儀唱在位百官四拜,百官行禮訖,讀誓文官吏曹判書吳載純進,讀誓文訖,贊儀唱百官四拜,百官行拜禮,通禮跪啓禮畢,仍請還內,上乘輿出仁政門,由協陽門還內,諸臣以次退出。
上在昌德宮。停常參·經筵。
親臨受誓戒罷後,內閣·政院·玉堂·藥房口傳問安。答曰,知道。
曺允大啓曰,大司憲洪明浩,執義尹行履,掌令柳河源·朴猷煥,持平鄭履綏,牌招啓辭未下,持平宋煥箕在外,監察茶時之意,敢啓。傳曰,知道。
趙宗鉉啓曰,同副承旨李洪載,今日不爲仕進,卽爲牌招,何如?傳曰,許遞。
傳于曺允大曰,今聞承宣言,知敦寧徐晦修已肅拜,而入於未肅拜許遞中云,旣已遷轉,雖不仍任,原望筒勿施,當該銓官推考。
曺允大,以兵曹言啓曰,因掌令柳河源啓辭,任屹·洪仁默·徐有和·吳載光等,削去仕版事,批旨內,爲先依啓,原薦使之今日內改薦,誠如臺言,寧有如許痛惡之事乎?苟有一分嚴畏之心,黨色二字,發於公會,文臣猶不敢乃爾,況武臣乎,又況宣薦乎?先朝揭板受敎,又何等嚴截諄複,年前以該廳薦事處分,不啻屢次,則此等話頭,復出於該廳,至入於臺閣,風傳旣聞之後,不可尋常處分,卽令兵判,開坐龍虎營,年前所犯諸人,今番容喙諸人,一竝拿致,取招査實,仍又棍問,得情可也事,命下矣。依傳敎,乙巳年主薦行首宣傳官任屹,己酉年主薦行首宣傳官洪仁默等處,主薦用私委折,及今歲主薦行首宣傳官徐有和,副行首宣傳官吳載光等處,專用黨色,倡言某邊人,不當入此圈,居嶺南而有門閥者,一竝見枳,乃以居嶺南而非嶺南者二人,苟然充數委折,嚴加査問,則任屹·洪仁默所供內以爲,薦法自來至重,會薦時,行首率諸宣傳官,各薦三四人,自下達上,從公議圈點,而準點然後,始乃完薦,則雖欲用私於其間,實非一二人之所可作俑者,況此受敎申飭,極其嚴截,則身爲武夫,何敢萠黨私之習,而若能善爲主薦,則到今經年閱歲之後,至登臺啓,致勤嚴敎乎?惶懍震越,不知所達云。徐有和·吳載光所供內,本廳薦法,至重至密,一從公議,旣已完薦,而有此某邊人不入此圈云者,未知誰某當入不入,而初無廳中之發口,至於居嶺南非嶺南之說,實是意慮之所不到,今番嶺南二人鄭泰賢·權宅夏,世居嶺南,門閥亦可爲之,故公議所在,果爲越薦,而至若臺啓中黨色云云。矣身等,以無識武夫,安敢萠於心,而自陷重罪乎?第嚮於公會時,前兵使孫相龍,謂矣身曰,嶺南擬薦者,今有四人,鄭泰賢·權宅夏·張東玉,來頭自可爲之,而權師萬再經草土,出身年久,非此人莫可,而上項三人,勿爲越薦後,若有是非之論,以吾言立證云,其時辭鋒,殆若分付者然。又於薦會之日,以私札緊囑於廳中,非但事未前聞,竊有所駭憤者,故果以用罰之意拔之,此出遵廳風杜私囑之意矣。今歸欺天之科,矣身等罪狀,萬死猶輕云,故乙巳·己酉參圈人,一竝拿入,用私一款査問,則申鴻周·趙雲行等納供,與行首等所供,別無異同,今番參圈人,亦爲拿入,倡言某邊人不當入此圈之說,嚴加盤問,則朴孝晉等所供內,此等說話,圈會時,若或萌於心而發諸口,則特敎査問之下,何敢不從實直告,重犯欺隱之罪乎?此外無他可達之辭云矣,敢啓。傳曰,臺閣許以風聞,則本事是非,無論大臣,兵判之當參涉與臺閣之不當參涉,自朝家旣聞黨色等說,出於韎韋之口,而薦會亦公坐,則武臣之公坐論色目,卽此一款,係是罔赦之大罪,薦事之公與不公,猶屬餘事之餘事也。令兵判棍問取招者,欲覈色目論說之罪,則以漫漶發明之說,捧供草記,極爲駭然。當該兵判推考,行首·副行首及參聽諸人等處,更加嚴覈,捧直招草記,孫相龍云云,誠如諸宣傳官所供,則纔有此事,旋有臺言,相龍於此,難免䵝䵢之跡,旣登於奏御文字,不可置之其然豈然之科,亦令兵判,相龍處,査問其果如諸供委折草記,乙巳·己酉行首·宣傳官等,伊時薦記,雖未知存拔之何如,而臺言旣如此,其不公可知,不炊之堗,何從而起煙乎?依昨日臺批,仍施刋削,可也。
曺允大,以兵曹言啓曰,本曹草記,宣傳官等査實事,傳曰,臺閣許以風聞,則本事是非,無論大臣·兵判之當參涉與臺閣之不當參涉,自朝家旣聞黨色等說,出於韎韋之口,而薦會亦公坐,則武臣之公坐論色目,卽此一款,係是罔赦之大罪,薦事之公與不公,猶屬餘事之餘事也。令兵判棍問取招者,欲覈色目論說之罪,則以漫漶發明之說,捧供草記,極爲駭然。當該兵判推考,行首·副行首及參聽諸人等處,更加嚴覈,捧直招草記,孫相龍云云,誠如諸宣傳官所供,則纔有此事,旋有臺言,相龍於此,難免䵝䵢之跡,旣登於奏御文字,不可置之其然豈然之科,亦令兵判,相龍處,査問其果如諸供委折草記,乙巳·己酉行首宣傳官等,伊時薦記,雖未知存拔之何如,而臺言旣如此,其不公可知,不炊之堗,何從而起煙乎?依昨日臺批,仍施刋削可也事,命下矣。依傳敎,行首宣傳官徐有和,副行首吳載光等,及參聽諸宣傳官朴孝晉等處,色目論說之事,孫相龍處,闕外面托,公坐書囑委折,一竝反復嚴覈,則徐有和·吳載光等所供內,矣身等,身爲武夫,公會時,色目論說,若有一毫近似於此,則固已罔赦,而特敎更査之下,又或欺隱,則死有餘罪,而毋論圈坐與他公會,色目等說,不但口不敢出,亦無聽聞之事,而臺啓旣如此,則毋論虛實,必有傳說者,而至於此境矣,得與傳說者,與之對辯,如有一分所犯,則雖被萬戮,實所甘心云,朴孝晉等所供內,色目論說之事,雖依俙彷彿者,如有聞見於公坐之時,則特敎査問之下,何敢爲一毫欺隱之計,而本事之無犯,實如行首等所供,此外無他可達之辭云。孫相龍所供內,矣身向於別軍職廳直房,逢着行首宣傳官,而矣身今雖方外之人,旣是道內先進,道內出身,亦皆相恃,而薦會適又當前,故以權師萬,卽壬辰年彰義大將權應銖之六代孫,今番新榜四人,雖或依古例,竝爲越薦,師萬當爲首薦,如或取捨,亦無出於師萬一人之右云,則行首又問權宅夏何如,故矣身以爲,此人雖是當薦之人,師萬不可不先爲越薦云云矣。其後聞廳中,以孫相龍行下不可越薦之議,心甚不安,果於禁衛營射會時,有所往復,而只言行下二字未安之意,且以師萬六代祖,有我東方再造之功,嶺南宣薦,莫先於此云云。此外別無干囑之事云矣,敢啓。傳曰,更招之下,又復極口發明,萬萬痛駭,設令渠輩,無色目發口之事,造作往傳外間,無出於渠輩中,無論倡言與造傳,宣傳官廳,爲色目論評之場,如許武弁,嚴加決棍,斷不可已,特以誓戒已過,歲時隔日之致,姑爲十分參酌,參上參下,新來下位外,名在時任宣傳官者,一竝汰逐,其代,令該曹口傳差出,觀此孫相龍所供,別無可執之端,本來與武弁爲名者所嫉惡,前此特遞別軍職,亦出於息鬧之意矣。渠名出於今番諸供,一番査實,鳥可已乎?行下二字,旣發於該廳,則渠之難安,似無怪,如是之際,安得無葛藤乎?厥說之聽於何宣傳官,招問相龍査出,當該宣傳官,更爲拿入,嚴覈眞箇得聞委折,草記,可也。
兵曹口傳政事,以李健秀·梁埉爲宣傳官,宣傳官柳河源·趙恩錫以上仍任事,承傳。
以蔚山前府使李元采拿處傳旨,傳于曺允大曰,臨歲,更待下敎捧傳旨。
曺允大,以兵曹言啓曰,依傳敎,孫相龍處,行下二字等說,何宣傳官處,聞知與否招問,則所告內,權師萬來傳矣身曰,聞宣傳官李敬熙之言,則汝之今番宣薦,以孫相龍之言,廳中看作分付者然,議論拂鬱,似難順成云云。故矣身聞此不安,果卽往復於該廳云。李敬熙更爲拿入,嚴加査問,則所供內,向於習射之路,適入嶺南親知人所接處,則其中生面人,謂有世誼云,故問其姓名,則乃是權師萬矣。矣身以爲,以汝地處,今番越薦,斷然無疑之意,有所酬酢,其後果錄名,薦擧廳中,因孫相龍之言,轉致葛藤,難以越薦,故矣身更見師萬,果以此意言及,的實云矣。渠以時任宣傳官,會薦之前,廳中酬酢,徑先傳播者,事極駭妄,不可仍置,令該府拿問勘處,何如?傳曰,以渠新進,乃敢容喙掉舌,致此葛藤,所爲痛駭,削名宣傳官廳,雖以孫相龍言之,周道當入之人,應薦不薦,則往言於大臣或兵判,期於釐正,可也。有何公傳道說之擧,至入於臺臣耳邊,而因臺啓査實之際,轉輾及於渠之姓名,無事之時,昨今添一酬應,極爲可駭,孫相龍亦爲刋汰,可也。
以汰逐諸宣傳官差代望筒,傳于洪仁浩曰,向嶺人傳說,歸於參下李敬熙,拿覈之下,渠旣自服,此事旣如許,則本事造傳,亦足爲一串貫來,諸人汰逐,事近混圇,望筒勿施,敬熙削名歇矣,削薦事,分付該廳。
傳于曺允大曰,昨日臺啓中,宣薦事,盛論武臣黨論之弊,聞甚嘉之,言下卽從,而今日始見擧條謄入,有居嶺南非嶺南之語,意謂名雖嶺人,居非土着,故有此云云矣。取見原薦記,則居住地方,以嶺南懸錄,然則非嶺南云者,果何謂也?此非指陳色目而何?當此嚴禁武夫舊習之時,文臣掌風憲者,反效武夫之習,不可仍置,掌令柳河源,爲先罷職。
兵曹口傳政事,副司直單李祖承。
傳于曺允大曰,以歲除隔日,卽允臺啓,飭已施,與卿宰侍從堂上堂下罷削人員,竝敍用,仍令該曹口傳付軍職。
傳于洪仁浩曰,坐直承旨入侍。
洪仁浩,以吏曹言啓曰,今此各陵宮園墓正朝祭獻官諸執事中,時無職名人員,令該曹口傳付軍職,何如?傳曰,允。
洪仁浩,以吏曹言啓曰,今此健元陵正朝祭獻官有頉,代以從二品,當爲改付標,而老病公故外,實無可差之人,以正二品推移塡差以入之意,敢啓。傳曰,知道。
兵曹口傳政事,副司直具㢞·金魯永·洪文泳·李敏采·李益運·柳文養·鄭益祚·洪義浩,副司果李貞運·尹序東·李思祚·李運彬·李秉喆·朴吉源·鄭最成·成種仁·曺允遂竝單付。
曺允大,以兵曹言啓曰,來辛亥年各處頒給信漢符別單及文宰二品以上,武臣蔭官,曾經摠管人員,章標頒給別單,修整以入之意,敢啓。傳曰,知道。
洪仁浩,以壯勇營言啓曰,來正月當本營左司屬京畿水原一哨軍兵逢點實數一百二十七名,今已點閱整齊,今十二月二十八日,本營立番舊軍放送之意,敢啓。傳曰,知道。
曺允大,以義禁府言啓曰,洪聖淵,杖一百收贖,告身盡行追奪,黃泰彦,告身盡行追奪,又五年禁錮,徒三年定配,照律草記批旨內,如有功議,各減一等,定配收贖事,命下矣。洪聖淵六代祖瑞鳳,靖社功臣錦平尉異姓四寸親云,功議各減一等,杖八十收贖,奪告身三等,黃泰彦十三代祖居正,佐命功臣云,功減一等,徒二年半定配收贖,而告身盡行追奪,又五年禁錮之意,敢啓。傳曰,知道。
曺允大,以漢城府言啓曰,朝官年八十,士庶年九十以上者,每年歲首,依法典陞資事,定式矣。令各該部搜訪報來後,加資人職姓名,別單書入,令該曹依例擧行,何如?傳曰,允。
庚戌十二月二十八日未時,上御重熙堂。左承旨入侍時,左承旨尹行任,假注書韓啓翼,記事官金良倜,記注官金鳳顯,以次進伏訖。上曰,勿論文蔭武,堂上堂下罷散人,分付吏兵曹,抄出以入,可也。賤臣承命出,分付。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·宗親,單子問安。答曰,知道。
洪仁浩啓曰,大司憲洪明浩,執義尹行履,掌令朴猷煥,持平鄭履綏牌招啓辭未下,掌令一員未差,持平宋煥箕在外,監察茶時之意,敢啓。傳曰,知道。
洪明浩啓曰,明日正朝望闕禮,依例爲之之意,敢啓。傳曰,知道。
洪明浩啓曰,備邊司郞廳來言,今日賓廳日次,而過歲問安相値,不得來會云矣,敢啓。傳曰,知道。
趙宗鉉啓曰,新除授工曹判書徐晦修,知義禁李敬玉,除拜後過三日不爲出肅,依定式推考警責,仍卽牌招,何如?傳曰,允。
傳于尹行任曰,傳香承旨,馳詣宗廟·永禧殿·景慕宮,奉審摘奸以來。
洪明浩啓曰,副應敎李太亨,校理李晴,副校理金熙采,修撰鄭萬始·朴基正,副修撰李庚運,俱爲差祭,應敎·副校理一員未差,玉堂上下番俱空,事甚未安,校理李百亨,副修撰韓光植,卽爲牌招入直,何如?傳曰,允。
傳于趙宗鉉曰,承旨前望單子入之,待下批,牌招察任。
承旨前望單子入之,李晩秀落點。
傳于趙宗鉉曰,差祭承旨許遞,前望單子入之,待下批牌招察任。
承旨前望單子入之,洪明浩落點。
承旨望單子入之,洪文泳·李敏采落點。
以承旨房望,傳于洪仁浩曰,仍。
以同副承旨李敏采牌不進罷職傳旨,傳于洪仁浩曰,只推,更爲牌招。
傳于尹行任曰,坐直承旨入侍。
傳于洪明浩曰,自今日至初三日,巡邏弛禁。
兵曹口傳政事,同知單田文顯,僉知單韓光濟·柳心源·鄭學畊·李潤謙·任聖說,訓鍊正單李晉秀,副司直任希曾·鄭存中·申思運·尹蓍東·洪秉纘·李復永·李晩秀。
以副修撰韓光植牌不進罷職傳旨,傳于洪仁浩曰,只推。
洪明浩,以景慕宮提調意啓曰,本宮御覽植木帖子,每四季朔修整以入矣。今季朔則別無生枯之可以修整者,故御覽植木帖子,姑不請出之意,敢啓。傳曰,知道。
洪明浩,以備邊司言啓曰,頃因原春監司尹師國狀啓,貢獻物種中,無價收捧委折,情債減半,役價變通後,果無生弊與否,指一報來,題送後,草記事,因批旨分付矣。卽見其所報,則以爲,貢獻物種之或有無價事,在昔魚採甚豐,土産至賤,無價封進,已成邑例,至今行之,情債變通事,本道異於湖南各邑,禮吏初無相關於營主人,營主人亦無周旋於進上,從中作奸,其勢末由,況情債之數,節目所載,給代之擧,狀聞變通,則弊復如前,恐無是理,依前狀請,稟旨許劃,而錢穀取利之方,錢任蔘商,穀付各邑,斂散糶糴,營邑句管,則生弊耗縮,似無其慮,釋奠祭魚鱐,事關祀典,自本營有難酌定,令該曹磨鍊下送,以爲定式爲辭矣。貢獻物種中,無價收捧者,雖緣土産本賤,不入詳定之致,旣已登徹之後,有難置之,山菜山果外,生魚物生兔等種,使之詳定中給價,情債給代事,道臣報辭,雖以決無奸弊爲言,名以營下情債,自朝廷給代,恐不成事面,此則置之,釋奠祭魚鱐,令該曹定數知委,其餘諸條,竝依節目施行事,論理題送之意,敢啓。傳曰,知道。
洪明浩,以備邊司言啓曰,江陵縣監李集斗上疏,有草記稟處之命矣。取見其疏本,則以爲,海夫之見充良役,係是疊徵,故海尺之名係軍案者,一一頉給,而本邑軍額,軍多民少,雖再疊三疊,尙患不足,如不矯弊,則空邑而後已,至於嶺西火蔘稅之偏重,最爲峽民難支之端,荒田未墾,稅摠之復舊無望,而土稅之每負所納三錢,三錢之納,加減不得,竝與正田而不得安業,如不稍輕其稅,招集流民,則誠有難言,至如蔘弊,本邑秋臘等元封蔘,爲五十五兩,各樣供蔘,爲十六兩零,而往在庚寅·壬辰,請得六千一百兩錢,散給民間,什三取殖,添補蔘價,尙有不足,別創補蔘軍官七百五十六名,每名徵錢一兩五錢,貢蔘每兩,添給四十七兩零,竝與元價八十兩,一時上下,以爲供蔘之地,軍弊之滋甚,未必不由於此,元封蔘,限三十兩,依杆城例,蔘一兩,以元價八十兩,作爲京貢,而三十兩蔘,添價一千四百十三兩零,自歸剩數,以此減給火蔘稅一錢,補蔘軍官番錢,亦爲存減,除出餘丁,海尺之疊役者,軍保逃故,黃口兩役之類,査櫛充代,而事係所重,有難變通,則道內加分耗中,每年除出折米一千四十石,而五百二十石,以詳定例作錢,本道句管,分定各邑,都聚營庫,出給於本邑所管營貢蔘商,則蔘價上下之數,依前自如,一千五百四十二兩,自在蠲減中,以補蔘軍移充海夫頉役之代及各樣軍逃故疊役之闕,其餘折米五百二十石,依原州蔘價添補例,每年準此數會錄,耗上生耗,姑限八年,則可作五千九百四十餘石,就其中五百二十石,仍以補蔘名色,盡分取耗,補用於蔘價,餘穀七百四十石,還付元還後,加分耗中取用一款,更不擧論,則國穀無永損之患,四弊有可救之方,亟令廟堂,指一稟處爲辭矣。其所設弊,雖曰四條救弊之方,專係於蔘之一條,而京作貢之請,不但事係所重,所謂京貢,有名無實,爲弊多端,決難許施,加分耗折米一千四十石中,折半則作錢,上下於蔘價,折半則會錄,限八年取耗事,似爲方便之道,而近來營邑矯救之策,莫不以加分耗爲說,揆以糴法,已極可悶,且當停退或未捧之時,則一例混入,次次劃出於元穀,來頭穀簿,必至空虛而後已,此亦不可不深念處,以此疏辭,關問道臣,使之別具意見,論理狀聞後,稟處,何如?傳曰,允
曺允大,以戶曹言啓曰,今年內,貪寒宗室子女婚扶助數,依定式,別單書入之意,敢啓。傳曰,知道。
洪明浩,以壯勇營言啓曰,今十二月二十九日年終放砲時,次知將官將校及別破陣火箭軍,姓名器械數爻,別單書入之意,敢啓。傳曰,知道。
洪明浩,以訓鍊都監言啓曰,今十二月二十九日,年終放砲時,次知將官將校及兼別破陣等,年歲容貌器械數爻,竝別單書入之意,敢啓。傳曰,知道。
尹行任,以摠戎廳言啓曰,禁衛營露梁鎭別將,移差舟橋司,其代,以本廳所屬臨津·長山兩鎭中一窠,移送禁衛營事,舟橋司堂上臣鄭民始,筵稟蒙允矣。臨津·長山爲仕,雖無異同,臨津則兼管津船,依露梁鎭例,以此換差,則實爲便當,故臨津一窠,移送禁衛營後,別將以下員役朔料及各樣應下,依前施行,該鎭乃是本廳屬右營坡州左局將,而旣有牙兵,且有餉穀,則軍制有難變改,餉穀所當句管,依兼監牧官例,殿最不可不自本廳磨勘,依下敎,臣與禁衛大將臣金持默,多般相議,別無異見,以此定式施行,何如?傳曰,允。
曺允大,以賑恤廳言啓曰,今年內,貧寒宗室子女葬時顧恤數,別單書入之意,敢啓。傳曰,知道。
尹行任,以成均館言啓曰,每歲末圓點準點人姓名,別單書入事,曾已定式矣,依定式當年條圓點準點儒生,別單書入之意,敢啓。傳曰,知道。
庚戌十二月二十九日申時,上御重熙堂。坐直承旨入侍時,右承旨尹行任,假注書車敬鎭,記注官金良倜·金鳳顯,以次進伏訖。命書傳敎曰,今年卽志慶祈永之年,而新歲隔宵,此時悠悠萬事,惟在導迎之政,因武弁等微細宣薦事,昨今處分之後,金玉之圈爲角圈,有薦者削薦,其數甚多,此時雖從太寬之政,固何妨乎文武臣?以宣薦事處分人,特竝蕩滌,仍其職名,卿宰侍從文武蔭官,奪告身罷削及已拿處未拿囚,傳旨未下,各自啓目未下人員,一竝蕩滌,應參元朝問安人,令該曹口傳付軍職。仍命退,承史以次退出。
