上在昌德宮。停常參·經筵。
還內後,內閣·政院·玉堂·藥房口傳問安。答曰,知道。大殿·王大妃殿·惠慶宮·中宮殿,內閣·政院·玉堂·朝廷·二品以上·六曹堂上·兩司長官,奉朝賀單子問安。答曰,知道。中宮殿,藥房口傳問安。答曰,知道。
傳于尹行元曰,都承旨·左副承旨入侍。
傳于曺允大曰,右副承旨入侍。
沈豐之,以禮曹言啓曰,太廟歲首展謁吉日,以何間推擇乎?敢稟。傳曰,旬前擇入,可也。
沈豐之,以禮曹言啓曰,太廟歲首展謁日,一體展謁於永禧殿,而酌獻禮當次之年,則歲首展謁,只行於太廟事,曾有定式矣。今年卽永禧殿酌獻禮年次,今番太廟展謁時,永禧殿展謁之禮,不爲磨鍊之意,敢啓。傳曰,知道。
沈豐之,以禮曹言啓曰,景慕宮展拜,每於孟春·孟秋,取稟事,定式矣。今番展拜吉日,以何間推擇乎?敢稟。傳曰,旬前擇入,可也。
沈豐之,以禮曹言啓曰,每年親耕,歲首以稟事,曾已定式矣。來二月初六日先農祭親行及親耕等節,何以爲之乎?敢稟。傳曰,攝儀。
沈豐之,以禮曹言啓曰,今此正朝陳賀諸道所封箋文中,慶尙道右兵使李延弼,以應封官,兼別軍職,故各爲封箋矣,一體看品捧入之意,敢啓。傳曰,知道。
沈豐之,以禮曹言啓曰,製述文臣年滿五十一歲人員,專經文臣年滿四十一歲人員,竝依例減下後,別單書入,而御覽官案,亦爲改修整以入之意,敢啓。傳曰,知道。
曺允大,以兵曹言啓曰,依下敎,侍衛禁軍及壯勇衛武藝別監內吹等處,餠肉分饋之意,敢啓。傳曰,知道。
曺允大,以訓鍊都監言啓曰,依下敎,挾輦將官軍兵及兼內吹等處,肉餠分饋之意,敢啓。傳曰,知道。
兵曹,來正月初五日仁政門親臨,百官朝參,何如?判付啓,依所啓施行爲良如敎。
戊申正月初一日巳時,上御重熙堂。都承旨·右副承旨入侍時,兼都承旨沈豐之,右副承旨洪仁浩,假注書趙台榮,記事官李相璜·金祖淳,以次進伏訖。上命豐之,書傳敎曰,洪領敦寧家內外歲饌加給,仍令郞官,存問以來事,分付戶曹。又命書傳敎曰,領議政家歲饌,加數輸送,仍令郞官,存問以來事,分付戶曹。上曰,李判府事,今年入於耆社乎?豐之曰,年滿七十,當入於耆社矣。命書傳敎曰,今年恰滿七耋,甚爲稀貴,朝欲晉接而未果矣。卿,大臣也閣臣也,豈無殊異之擧?原歲饌外衣資及米肉,令該曹輸送,卿其領受事,遣史官傳諭于李判府事。上曰,左副承旨入侍。出榻敎賤臣承命出,與左副承旨曺允大進伏。上曰,承旨中侍下人,早退,可也。仁造先退。上命允大,書傳敎曰,農者,民之所以資生,唯其勤孜之方,若無待乎勸焉,而每歲元朝,必下勸農之敎,誠以性有勤怠,力有贍乏,乏且怠者,不有以勸之,將何望有秋乎?鳸鳴而耕,龍見而獲,樹藝耘耔,不失尺寸,順天時也,相原隰治溝洫,且燔且糞,以疏以漑,盡地利也,犂種而借之,錢鏄而助之,通有無均事功,用人力也。三者勸焉,而不豐穰者,未之聞也。予居九重,莫能躬審畎畝,則田畯之責,不在於旬宣之任,字牧之官乎?昨秋稍登,幸賴眷顧,而瘡痍甫起,䆰窶未盈,上瑞之祝,政在今年,臘前三白,天意可占勸而作之,亶係乎人,咨爾方伯居留守宰之臣,體予至意,須各勉勵事下諭于八道兩都。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,左承旨入侍。
傳于曺允大曰,昨見候單,知其上來,行副司直鄭枋歲饌,自京給之,優給米肉事,分付該曹。
吏曹,假郞廳來言,老職加資下批政事,取稟。傳于尹行元曰,當日爲之。
傳于南鶴聞曰,觀此狀本,廣州舊出身李時雄,去戊申討逆慶科登第,今年爲回榜年云,該道雖依定式,加資一款,請令該曹稟處,而此等稀異之事,豈可遲待回啓?今日政加資下批,令該曹,造給花牌,仍令本府尹,領給宴需以侑之,以示朝家感舊甲·尊高年之意。
以寶劍望箇,傳于曺允大曰,差祭及時帶亞將人許遞,前望單子入之,閣臣兼帶人,一體許遞。
摠管前望單子入之,都摠管鄭枋·西春君爗,副摠管李亨逵·李鎭翼落點。
傳于南鶴聞曰,戶曹判書持歲饌別單入侍。
有政。吏批,判書吳載純進,參判朴祐源未肅拜,參議李集斗病,右承旨尹行元進。以李載禎爲純陵奉事,成均博士單玄杞,學正單車鳳運,學祿單黃乃政,學諭單柳禎,前持平金㙔,前縣監李守貞,前佐郞趙普陽,前僉知李命楫·洪緯浩,前監役林氣浩,翼陵令姜命達,僉知宋濟愚,前參奉韓錫地,前判官孫興秀,已上今年八十,依定式加資事,承傳。
兵批,無政事。
傳于趙衍德曰,明日出宮門路,以協陽門爲之。
以朴光晦囚單子,傳于洪仁浩曰,保放。
傳于曺允大曰,京外老職,年例加資人,今日已開政下批,老人之事,不可遲待,有撥騎處傳撥,無撥騎處三懸鈴行會,到卽一一分給後狀聞,後亦依此爲之事,令廟堂知悉。分付該曹及各該道,仍又申飭,俾勿遲滯。
傳于趙衍德曰,發遣吏郞,諸執事淸齋與否,摘奸以來。
南鶴聞,以吏曹言啓曰,職雖末官,所任亦自不輕,立殿陛唱謁朝儀,近來初仕之類,莫不駭怪,無一人成樣,固已可駭。今政初仕中一人,尤不能開口,贊儀例主廳薦,與該引儀,初欲嚴處,聞贊儀言,旣非廳薦云,且參下引儀,無非此類。故今番則姑且勿問,參上御前唱數人若老病,則將使院吏代唱乎?此後唱才成就之方,不可不另責實效,令該曹別講秉公搜才之道,以草記稟處事,命下矣。臚唱之不如古,蓋緣廳薦之不精,取才之或廢故也。若其救弊搜才之道,使通禮院另擇廳薦,自臣曹,依薦記別取才檢擬,而此猶有不公失才之慮矣。自今年爲始,每於歲首,令參下引儀,毋論前銜生徒,各薦善唱者數三人,贊儀取薦單,消詳可否,而完薦後,贊儀及參上引儀,每月聚集,薦中諸人,私自取才,收栍載錄,一依能麽兒月三講例,隨其有闕,自臣曹,取其唱記而別取才差擬。日後如或以不善臚唱,至被罪汰,則當該薦者及贊儀,亦爲竝施重勘。每於殿最,自禮曹,別試參下引儀唱才,以爲考其能否之地,則生徒有激勸之方,參下爲董飭之道,俾各肄習,鮮或撒廢,不無少補於救弊之端,似有實效於搜才之擧,依此定式,成節目施行,何如?傳曰,允。如是定式,則考績時,必書等第,初擬時懸註薦主事,亦爲定式,不善臚唱人誤薦,則薦主及贊儀重勘一款,卿等言固好,而擬望之判堂,以譴罷旣定罪名,則渠輩豈可但以重勘言?贊儀及薦主,令該府拿處,贊儀施以不應爲私律,薦主施以制書有違律事,載之受敎施行事,分付該院該府,可也。
洪仁浩,以吏曹言啓曰,前僉知宋濟愚,昨年歲首,以曾經四品年八十人,已蒙加資,而今年京畿狀啓,又以年八十抄啓,纔已單子啓下矣。昨年以年八十,已陞資,則今又加資,係是疊授,原單子改付標以入,而臣之矇然不察,不勝惶恐之意,敢啓。傳曰,卿之綜核,不必用於此事,單子已啓下,事件又各異,此草記勿施。
曺允大,以兵曹言啓曰,去冬三朔能麽兒考講時,軍器寺注簿金益喆,四次不通,僉正李漢章·鄭根,判官沈鏔·徐繼修,主簿李東鉉,部將陳義行,武臣兼宣傳官李邦翼,守門將楊達源·李長炫·金光屹,二次不通,都摠府經歷李彦煐,一次不通。依定式四次不通人,越俸一等,二次一次不通人,竝從重推考,何如?傳曰,允。
洪仁浩,以成均館官員大司成意啓曰,四學齋任居不人頉下代,竝塡差書入,使之久任責效,自後次講製,其中有實故人,則各其名下,區別懸頉,每於歲末,依圓點,準點儒生例書入事,命下矣。四學掌議色掌,今旣差出,故竝爲別單書入,此後一依下敎,另飭擧行,著爲令式之意,敢啓。傳曰,知道。
四學掌議·色掌別單書啓,中學掌議幼學金敬淳,幼學尹魯東,色掌幼學李肇源,幼學李後秀,幼學金鍾翼,幼學朴宗明,東學掌議幼學申綮,幼學鄭存大,色掌幼學李來鉉,幼學元在行,幼學徐榮輔,幼學金基胥,南學掌議幼學李羲甲,幼學趙冕鎭,色掌幼學韓容脩,幼學鄭夏容,幼學洪樂浚,幼學沈能迪,西學掌議幼學李在翼,幼學兪漢寓,色掌幼學李寧載,幼學尹䄷,幼學李明淵,幼學李勉沖。
戊申正月初二日申時,上御重熙堂。戶房承旨與戶曹判書持歲饌別單入侍時,左承旨趙衍德,假注書趙台榮,記事官李相璜·金祖淳,戶曹判書徐有隣,以次進伏訖。上曰,歲饌別單入之。衍德跪進。上進覽訖,敎曰,各處所送饌物,盡爲照數以送乎?有隣曰,果詳細擧行矣。命退,諸臣以次退出。
上在昌德宮。停常參·經筵。
申時,日有左珥。
中官殿,藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
傳于沈豐之曰,都承旨馳詣宗廟·永寧殿,奉審摘奸以來。
傳于曺允大曰,侍衛軍兵毛具。
傳于曺允大曰,左承旨入侍。
沈豐之,以禮曹言啓曰,太廟歲首展謁吉日,以旬前擇入可也事,命下矣。展謁吉日,卽令日官推擇,則今正月初四日·初五日·初六日·初七日拘忌,初八日吉,初九日拘忌,初十日爲吉云,以何日定行乎?敢稟。傳曰,初四日爲之。
沈豐之,以禮曹言啓曰,景慕宮歲首展拜吉日,以旬前擇入可也事,命下矣。卽令日官推擇,則今正月初四日·初五日·初六日·初七日拘忌,初八日吉,初九日拘忌,初十日爲吉云,以何日定行乎?敢稟。傳曰,初四日爲之。
傳于曺允大曰,明日還宮門路,以弘化門爲之。
曺允大,以都摠府言啓曰,今此宗廟·景慕宮擧動時,寶劍侍衛,不可不備員,而都摠管西淸君煋,與新除授都摠管西春君燁,有親兄弟應避之嫌,都摠管鄭枋,副摠管李亨逵·李鎭翼,俱爲未肅拜,寶劍及侍衛守宮將,不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,竝許遞,政官牌招開政。
有政。吏批,判書吳載純進,參判朴祐源未肅拜,參議李集斗進,同副承旨南鶴聞進。以金光遇爲翼陵令,康達秀爲智陵參奉。
兵批,判書鄭昌順進,參判具㢞病,參議宋鍈病,參知柳誼入直進,左副承旨曺允大進。以李文源·尹塾爲都摠管,尹尙東·徐有大爲副摠管,尹東美爲五衛將,李東善爲宣傳官,姜命達爲僉知,同知單朴壽崙,僉知三單咸震輝·安德鵬·權聖鎭,副司直丁範祖。
傳于南鶴聞曰,坐直承旨入侍。
沈豐之啓曰,明日大駕詣太廟,入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
戊申正月初三日辰時,詣春塘臺。親臨犒饋入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,檢校直提學李秉模,檢校直閣金憙·徐鼎修,直閣鄭大容,待敎尹行任,以次隨駕。上具翼善冠·衮龍袍,乘輿出協陽門,由達陽門入靑陽門,詣春塘臺。降輿陞座。上曰,今日卽春享齋日,小開門以下節次除之。宣傳官承命,分付。兵曹判書鄭昌順進前,行軍禮訖。允大跪告犒饋禮。侍衛軍兵各就座,宣饋訖。允大跪告禮畢。昌順曰,宣傳官,是侍衛淸顯之任,其所愼擇,有倍他職,而日昨宣傳官作窠之後,卽有差代之命,政席臨罷,忙急備擬,以李元祥末擬,至受恩點,臣因錯認其名行,誤記其履歷。日前衛班,始見其爲人,招問其踐歷,則地閥身手,俱無可取,他職充擬,固無不可,而至於宣傳官,不容仍置,臣之初不擇擬,忙後錯了之失,不勝惶恐,而李元祥,則今姑改差,何如?上曰,依爲之。出擧條昌順曰,初四日大駕詣宗廟展謁,仍詣景慕宮展拜時,以何營軍兵隨駕,何營軍兵留陣,而禁軍及馬步軍幾番幾哨磨鍊乎?敢稟。上曰,訓局步軍十哨,馬軍三哨,爲先後廂,禁軍三番隨駕,御營廳留陣,可也。出擧條上乘輿由達陽門,入協陽門還內,詣臣以次退出。
戊申正月初三日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,歲後日氣,甚淸溫矣。衍德曰,然矣。上敎鼎修曰,陞補,何當設行耶?鼎修曰,姑未知何日爲之矣。命讀公事,仍書判付訖。命退,諸臣以次退出。
上在昌德宮。停常參·經筵。
巳時日有兩珥,申時日暈兩珥。
中宮殿,藥房口傳問安。答曰,知道。
大駕詣宗廟,入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
詣景慕宮,入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
傳于曺允大曰,出宮門路,以協陽門爲之。
傳于曺允大曰,侍衛軍兵毛具。
傳于沈豐之曰,都承旨入侍。
洪仁浩啓曰,明日常參,兩司當爲進參,除在外外呈告人員,竝待開門牌招,何如?傳曰,允。
洪仁浩啓曰,明日常參,九卿當爲備員進參,而左參贊李命植未肅拜,右參贊李性源病不進,竝待開門牌招,何如?傳曰,竝許遞,前望單子入之,待下批,使之備員進參。
參贊前望單子入之,左參贊韓光會,右參贊金魯鎭落點。
曺允大啓曰,抄啓文臣親試,以初六日爲之事,命下矣。處所,以何處爲之乎?敢稟。傳曰,便殿爲之。
以趙衍德囚單子,傳于尹行元曰,司謁誤傳,致此做錯,當該司謁,待用棍,令兵曹決榻,趙衍德放送。
傳于南鶴聞曰,差使員守令,未下直守令,皆令明日辭朝。
傳于南鶴聞曰,未肅拜摠管許遞,前望單子入之。
摠管前望單子入之,都摠管安川君烆,副摠管李明運落點。
以李趾馨囚單子,傳于曺允大曰,保放。
南鶴聞,以承文院官員,以都提調意啓曰,龍川漂民出送事,盛京禮部咨文出來矣。以前頭使行奉表稱謝之意,撰出回咨,正書安寶後,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
南鶴聞,以兵曹言啓曰,新除授浦項別將金得商,身病猝重,時月之內,萬無登程赴任之望,呈狀乞遞,身病旣如是,則不可强令赴任,依例罷黜,何如?傳曰,允。
南鶴聞,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
戊申正月初四日卯時,上詣宗廟·景慕宮,擧動入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直提學李秉模,檢校直閣徐鼎修,待敎尹行任,以次隨駕。上具翼善冠·衮龍袍,乘輿出協陽門,降輿乘輦。藥房都提調洪樂性,進前奏曰,連日勞動之餘,今又動駕,下情不勝焦悶,聖體,若何?上曰,一樣矣。卿則留在本院,可也。駕出敦化門,詣宗廟前降輦所,降輦乘輿,入廟大門,降輿御齋殿,改具冕服,就板位,行四拜禮,仍詣廟內奉審訖。上曰,本署提調戶禮堂入侍。賤臣承命出,與宗廟提調李,戶曹判書徐有隣,偕入進前。上奉審景宗大王庚午竹冊,庚午冊禮敎命,端懿王后丙子冊嬪竹冊,丙子敎命,丙午上徽號玉冊,宣懿王后丙午尊號玉冊玉印。無頉壬寅敎命。外袱紫的四幅,袱改備壬戌敎命,戊戌冊嬪竹冊,端懿王后戊戌上諡竹冊,丙子玉冊,丙午玉寶,戊戌玉印,宣懿王后壬寅金寶,庚戌金寶,戊戌玉印,`大王甲辰金寶,庚午玉印,英宗大王辛丑竹冊,辛丑敎命,丙子尊號玉冊,甲辰追上尊號金寶,貞聖王后辛丑敎命,辛丑竹冊,丙午敎命,戊戌加上諡號王冊。無頉庚申尊號玉冊。外袱多紅水紬三幅,袱改備丙申尊號玉冊,丙午王妃玉冊,丙子尊號玉冊,甲辰追上尊號金寶,丙申尊號金寶,戊戌加上尊號玉寶。無頉詣祭器閣,奉審祭器訖。上曰,昨夜奉審承旨,旣承祭器監滌之命,則何不依敎擧行耶?事極駭然矣。戶禮堂仍留監滌,永寧殿奉審時,皆以亞堂入侍。詣永寧殿,就板位,行四拜禮,仍詣殿內奉審訖。上曰,戶禮堂入侍。賤臣承命出,與戶曹參判李在學,禮曹參判金載順,偕入進前。上奉審仁聖王后金寶。無頉還御齋殿,改具翼善冠·衮龍袍,乘輿出齋殿。命書傳敎曰,左承旨趙衍德,令該府拿問處之。豐之曰,莫重大享後,祭器不善收藏,奉審承旨,旣以此有拿處之命矣。當該廟司,亦不可不重勘,而本院請推之外,無他可施之罰,何以爲之乎?上曰,爲先推考,可也。出擧條上曰,此後則宗廟·永寧殿大祭行日,禮房承旨廳坐後,卽爲下直,直詣享所,祭器洗滌入欌,廟庭修掃後,勿拘時限,入來微稟事,定式施行。上曰,古則左右有行閣,故初無假家之排設,今則有此謬例,以此之故,又致諠擾,事甚駭然矣。豐之曰,每當擧動時,宗廟·景慕宮大門內各司入接處,排設假家,有違古規,事甚未安。自今以後,一竝嚴禁,使之無得排設,何如?上曰,依爲之。出擧條豐之曰,莫重展拜時,司諫李秀夏,獻納金光岳,持平韓德厚,追後入來,擧措遑忙,揆以事體,誠極未安,竝推考,何如?上曰,以時臺,莫重班儀,有此顚錯,已極可駭,穿過衛內,尤涉未安,不可以生疏恕之,從重推考,僚官雖或曲護,隨駕玉堂之無一言借口於承宣,溺職大矣。當該玉堂,一竝推考,押班監察,亦爲推考,可也。出擧條上敎台榮曰,爾父方在待勘,事當落後矣。台榮退出。上曰,本署直長金在明,與他有異,則擧行凡節,何可如是稽忽乎?命書駕前下敎曰,宗廟署直長金在明,他司相換,駕出廟大門,至乘輦所,降輿乘輦,詣景慕宮前降輦所,降輦乘輿,入宮大門御齋室,改具冕服,就板位,行再拜禮,仍詣廟內奉審,還御齋室,改具翼善冠·衮龍袍,乘輿出宮大門。命書傳敎曰,明日常參,兼行次對,朝參更待下敎爲之。詣乘輦所,降輿乘輦,由板廛屛門,至弘化門外,命宣傳官,出標信解嚴,由建陽門,入協陽門還內,諸臣以次退出。
戊申正月初四日午時,上御重熙堂。都承旨入侍時,兼都承旨沈豐之,記事官金孝建·李相璜·金祖淳,檢校直閣徐鼎修·鄭東俊,待敎尹行任,追入進伏訖。上命書傳敎曰,明日常參處所,以熙政堂爲之。又命書傳敎曰,俄者傳命,司謁誤傳之致,非承旨之罪云,然否?豐之曰,司謁初無傳命之事,故承旨不得擧行云矣。上曰,然則承旨處分,分揀事,分付。命退,諸臣以次退出。
上在昌德宮。常參·經筵。
中宮殿,藥房口傳問安。答曰,知道。
傳于尹行元曰,下直守令及差使員守令入侍。
備忘記,慶興府使徐㬦,慶源府使李顯福,三和府使申大偀,鐵原府使鄭忠達下直,各長弓一張,長箭一部,片箭一部,筒兒一箇賜給。
傳于洪仁浩曰,臺諫事,誠萬萬未安,詣闕待牌,可也。一竝下義禁府推考。
洪仁浩啓曰,大司憲洪檢,執義洪聖淵,掌令李羽晉,持平李福潤·韓德厚,大司諫嚴思晩,司諫李秀夏,獻納金光岳,正言鄭觀輝·李尙友,下義禁府推考事,命下矣。依定式,遞差傳旨捧入之意,敢啓。傳曰,知道。
以前大司憲洪檢,前執義洪聖淵,前掌令李羽晉,前持平李福潤·韓德厚,前大司諫嚴思晩,前司諫李秀夏,前獻納金光岳,前正言鄭觀輝·李尙度等禁推傳旨,傳于洪仁浩曰,待漏承牌,可也。詣闕直參,可也。設或違牌,焉敢至日出,在家無去來乎?待拿囚,竝罷職後放送事,分付該府。
傳于洪仁浩曰,兩司前望單子入之,待下批牌招。
兩司前望單子入之,大司憲吳大益,大司諫宋鍈,執義李身晦,司諫朴廣源,掌令宋民載,正言閔師宣·沈銖,持平朴基正·鄭大容落點。
傳于洪仁浩曰,新除授臺諫,先入侍後謝恩。
傳于尹行元曰,大司憲前望,錯認誤下,原望筒勿施。
曺允大啓曰,大司憲未差,執義李身晦,掌令曺命業在外,掌令宋民載,持平朴基正。鄭大容牌不進,監察茶時之意,敢啓。傳曰,知道。
以吏曹參議李集斗牌不進罷職傳旨,傳于曺允大曰,只推。
傳于曺允大曰,左承旨入侍。
有政。吏批,判書吳載純進,參判朴祐源未肅拜,參議李集斗牌不進,同副承旨南鶴聞進。以李致中爲大司憲,朴天行爲大司諫,權恢爲獻納,鄭福煥爲副修撰,張至冕爲兵曹正郞,鄭東愼爲兵曹佐郞,羅忠佐爲金海府使,許晪爲瑞山郡守,兼春秋單朴宗正·承膺祚,寶城郡守趙燮,郭山郡守吳文常相換,求禮縣監李鎭國,康翎縣監李尙岳相換,宗廟直長金在明,平市直長林淳浩相換。
兵批,無政事。
以兵曹參議望筒,傳于南鶴聞曰,前參議仍任。
兵曹口傳政事,副司直李性源。
兵曹,以柳鎭恒爲訓鍊都監中軍。
曺允大,以備邊司言啓曰,行副司直李文源,因大臣筵奏,自賓廳便服出去,擧措萬萬怪駭,國綱所在,不可仍置,爲先罷職,令該府,拿問重勘,何如?傳曰,允。
以行副司直姜世晃上疏,傳于洪仁浩曰,還給,從重推考,捧納承旨,亦爲從重推考。
副司直姜世晃疏曰,伏以臣薄有筆墨之技,無論親疎,有求輒應,手蹟所及,殆遍遠近,其平日不能矜愼之失,固所自訟。向在乙巳年間,全羅道長興文姓人名不記者,來請其遠祖江城君文益漸私廟柱聯。臣果漫書而應之曰,泣玉玦於劍南,功存社稷,傳綿種於海外,澤被生民,伊後歲月寢遠,置之忘域矣。今伏聞慶尙道丹城江城君道川書院宣額致祭官禮曹正郞臣李重所傳,以爲當其宣額之日,院儒告曰,御製懸板,昨已奉安云,而其文曰,卓忠孝於百代,扶植綱常,倡道學於東方。樹立斯文,李重心竊疑,宸章之未聞頒下,又怪其事面之極其無理,急令撤去,密探其委折,則有觀光者一二人,私相酬酢曰,不但此事,曾聞全羅道長興江城君私廟,有柱聯揭板,其處人或謂之,自上頒下,而實是姜世晃之筆,則今此書院所揭者,未可知何人所書也云。噫嘻,痛矣。此何言也?虛謊誕妄,乃至是耶?臣自聞此語,心骨震悼,神爽飛越,不知所以措躬也。仍伏念,近來遐土多有愚妄叵測之類,譸張虛說,轉相倡和,此實爲世道莫大之憂。目今丹城揭板,旣已綻露,自當嚴覈勘律,而至於長興事,旣有他道人之爛漫傳說,則其必有做作詿誤之苖脈,斷不可置而不覈。玆敢疾聲煩陳。伏乞聖明,亟加明覈於長興府,究得言根,撤去揭板,以正奸民謊妄之罪,以安賤臣惶蹙之私焉。臣無任隕越屛營之至。
戊申正月初五日辰時,上御熙政堂。常參兼行次對入侍時,領議政金致仁,判府事徐命善,領敦寧洪樂性,判府事李福源·金熤,左義政李在協,兼工曹判書具允鈺,錦城尉朴明源,行漢城判尹鄭昌聖,右參贊金魯鎭,戶曹判書徐有隣,吏曹判書吳載純,禮曹判書李,行副司直徐有寧·李柱國,刑曹判書鄭好仁,兵曹判書鄭昌順,江華留守宋載經,兼都承旨沈豐之,西淸君煋,開城留守閔鍾顯,刑曹參判洪秀輔,同知李敬倫,漢城左尹蔡弘履,行副司直金持默,校理宋祥濂·沈興永,副校理洪義浩,修撰李敬五·李洪載,副修撰李鼎德,檢校直提學李秉模,檢校直閣金憙·徐鼎修·鄭東浚,直閣鄭大容,待敎尹行任,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書李貞運,記事官李相璜·金祖淳,兵曹正郞徐有鍊,工曹正郞金重爕,戶曹佐郞禹拓夏,禮曹佐郞朴興福,刑曹佐郞徐貞輔,監察金載恒,司錄高應觀,大司諫宋鍈,正言閔師宣,以次進伏訖。致仁曰,歲已新矣,三陽泰開,百祿鼎臻,實不勝區區慶忭之忱矣。昨早動駕,今又殿座,此時,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,當此新年,群情顒望,尤切於是月矣。樂性曰,今月好矣。月數亦好,春氣漸和,顒祝倍切,而尙不得親承下敎,下情不勝抑鬱矣。此時,中宮殿氣候諸節,若何?上曰,一樣平順矣。致仁曰,昨日太廟官員擧行之節,太不成說,此實由於臣忝在提擧之任,未能申飭之致,業欲請解重任而未果矣。上曰,過矣。在協曰,臣亦以獻官,不能檢察,實爲惶悚矣。上曰,卿等,何以知之?此由於承宣不善周旋之致,且其時事勢似然,動駕在卽,故渠輩則或恐遲延,致此做錯矣。致仁曰,臣以無似,猥叨三事,每當歲新,輒承食物加給之命,一則感惶,一則愧悚。福源曰,臣之新年所蒙,實是格外殊典,不勝惶感矣。上曰,卿欲進箋云矣,何日爲之耶?福源曰,入侍退去後,當進箋矣。上曰,徐判府聞有愼節,今日之入來,未曾料矣,今,果何如?命善曰,以寒感彌苦,而今當歲初常參,不敢不入來矣。上曰,奉朝賀,可謂有福矣,在卿心,豈不解然,而年位則無憾矣。致仁曰,松營給代之物,有從長更稟之命,而終未得好道理矣。以臣愚見,則關西小米之劃給,別無難便之端矣。且京衙門,則兵曹二軍色爲稍裕,而其所需用,太半歸於無實,則關西米之劃給,亦似無義矣。上曰,二軍色所儲,則太半爲軍價所用,且排設房所屬,皆自軍稧推給,故本曹下屬,無聊賴之資,不得已劃給關西小米,以爲沾漑之道,此亦是掣礙之端矣。致仁曰,此雖出於通下情之聖意,而下屬之事,豈可自朝家,一一軫念乎?上曰,二軍色財物,雖堂郞亦不得犯用,已成節目云矣。致仁曰,以賑廳穀作錢條,取耗變通,則似好矣。上曰,卿言則好矣,而賑堂得無持難之端耶?致仁曰,同是賑穀,則姑爲留置,急則取用,亦似無所妨矣。上曰,然則以向日原擧條頒布,可也。上曰,旣出言端,慶尙道咸陽·安義,平安道楚山·渭原等邑還穀,不成貌樣,不可無從長變通之道矣。致仁曰,繡啓亦言此弊,而尙未釐正矣。上曰,兵判新遞,嶺藩其弊,似當詳知,所謂還殼,盡是空穀,而一馬所駄,至於數十石云,然否?昌順曰,非但咸陽·安義爲然,巨濟亦然。蓋民戶不過數千,而穀數爲數十萬石,其弊推此可知矣。上曰,此穀不可無釐正之道,徒置名色,成何模樣耶?致仁曰,荒租名色除之,然後庶可革此弊矣。上曰,自廟堂關問於兩道道臣,以爲釐正之地,可也。昌順曰,矯救之道,惟在貿遷,而山沿之間,貴賤不同,則貿遷之際,自不免穀數之減縮,朝家有司之臣,亦不無以是拘礙之患,故難相通變者,亦由是也。致仁曰,柳匡天上疏中,以管方變通事,爲第一策,其言亦不爲無據矣。我朝取人之道,專以科目,而今則蔭路太廣,文路甚窄,實非當初科目取人之本意也。上曰,以吏治言之,則蔭官頗勝於文官矣。致仁曰,此則誠然,而近來政目見之,則專是蔭窠,文官絶少,此亦不成說矣。上曰,武弁守令之法,自何時爲始?致仁曰,以故事見之,則安老當路時,始爲之矣。上曰,此事合有變通之方,而但蔭窠之減數,亦似難便矣。致仁曰,雖難猝爲大變通,而略以蔭官守令十餘窠,先爲變通,則似無所妨矣。上曰,蔭官初入仕,比前漸多,則減數之難,亦由於是矣。致仁曰,然則自初入仕窠,先爲減數,似好矣。上曰,文官守令之絶少者,蓋以侍從之臣,已通淸顯,西北之人,多致僨事,故文窠之甚窄,良由是也。三年大比,其數夥然,一竝積置,皆不需用,朝家用人之方,旣以此路進之,而還爲枳斥者,大非設科取士之本意,自今以後,少加通變,雖不可盡數交差,而略爲闊狹,以示與蔭武稍異之意,則似好矣。致仁曰,聖敎誠主當矣。欲矯此弊,則惟在於初仕之減數矣。上曰,蔭官初仕,實合於減數矣。古之士子,雖洗馬初仕,猶皆恥之,今則卿相子弟,皆以蔭路,爲自便之妙逕,此雖由於世故之多端,而亦可見世道之寒心也。蔭官之稍有勢力者,雖肥己虐民,而亦不居下考,予之所切痛者,蔭官也。至於文官,則朝家旣令簪花而賜紅牌,名之以出身,則當初設法之意,果何如?而一竝置而不用,雖若庭別試,而得察訪別檢者,絶無而僅有,登科十年,不過爲學諭·學錄而止,還不如武弁守部薦之爲愈矣,此豈成說乎?在協曰,守部薦,則或以吏批,末司而得經守令者,或有爲邊將者,比之於此,則誠大勝矣。致仁曰,諸大臣適登筵,事係官制,預爲商確,可以從長變通矣。上曰,諸大臣之意,果何如?命善曰,臺言雖有所見,而此不可造次間決定之事也。樂性曰,臣則未及見臺疏,故無商量者,不敢臆對矣。福源曰,古則蔭官甚少,故雖京各司,文臣多有爲之者矣。熤曰,臺疏,臣亦未見,故不得講究,而至於交差一款,則似是行不得之事矣。在協曰,如干變通,似或爲一道矣。致仁曰,此非但蔭路太廣,致此積滯,式年文科,多至三十三人,而太半是無用之材,故自致棄置之歎。雖以中古言之,有栍畫之法,故人才取用,不至如近日之寂寥。今若復行古法,則庶爲得人才通仕路之階梯矣。上曰,雖是栍畫,誦七書然後,可以爲之矣。致仁曰,栍畫之法,當以文義爲主,不過連脈以誦,則亦可入格矣。上曰,雖以庶類言之,登科者未知幾人,而皆不免枯黃之嘆,物無終棄之理,天之生人,豈有彼此之別乎?曾因亂逆之出於庶類,仍爲枳塞,而此則大有不然者,士夫數百年軒奕之家,亦多此患,豈可以此,而盡棄士夫乎?今則便成防限,雖不可蕩然,而亦不可無通變之道矣。我國規模,終未免隘塞,誠可歎也。致仁曰,此法創自國初,而規模則果甚狹窄矣,今政則比之於前,亦可謂稍廣矣。熤曰,臣頃見大政臺通,竊欲箚陳愚見,而煩瀆是懼,擬待早晩登筵矣。今因言端,惶恐敢達,我朝國勢,漸就削弱,世敎日益陵夷,而猶能維持至今者,實以倫彝明而名義重也。今番大政,韓德厚,遽通侍從之望,曾於年前,故洪奉朝賀,積費周旋,使韓宗纉,得通臺望,而名義終有所忌憚,公議終有所可畏,旋又筵白改正,以洪奉朝賀之氣勢,亦能忌憚名義,有如此者,則前吏曹判書李文源,以何識見,以何氣力,遽通德厚於淸朝法從之望,若是其無難乎?其無忌憚,甚矣。分付該曹,韓德厚,改正臺望,李文源,施以罷職之典,俾知名義之重,救得已頹之世敎,恐不可已也。上曰,諸大臣之意,何如?致仁曰,韓宗纘臺通後,故洪奉朝賀,筵請改正,其後又以諸議之稱惜,問議於臣,故答以五世斬之說,則更爲筵稟,復其前通,此臣之所當參見也。命善曰,大臣名義之說,因是正論,而世代寢遠之後,則似不無潤狹矣。樂性曰,金判府重名義之言,卽是堂堂正論之不可無者,而領相五世斬之說,亦似不無所據矣。福原曰,名義之重,誠如大臣所奏,而年代有遠近之異,亦不可一向無限節矣。在協曰,其後孫,有爲府尹之職者云,到今臺通,何必盡拘乎?上曰,金判府所奏,雖出重名義之意,諸大臣言,政合予意,改正與罷職之請,有難從施矣。出擧條上曰,其時事,尙今思之,憤痛之心,豈後於卿?然在卿則得無挾私之嫌否?卿言似或太過矣。熤曰,若以臣言出於私嫌,則臣誠冤矣。韓氏之登科甲者,前後亦多,若有才諝,則雖不可一向枳塞,而至於淸朝法從之班,則決不可輕易疏通矣。致仁曰,判府之言,實是正論。朝廷豈可無此等議論,而五世而斬,亦有界限,故臣之爲吏判時,以韓宗纘擬奉常判官矣。熤曰,奉判則雖可爲之,而至於法從之官,則與他自別,故臣忝在大臣之後,名義所關,不得已仰奏矣。上曰,兵判曾以韓宗纘事,有疏引之擧乎?昌順曰,臣待罪亞銓也,以疏滯之政,擧擬宗纘矣,金判府有所云云於臣兄,故果爲疏引矣。熤曰,臣以時任待罪也,見宗纘擬職,次對時逢見兵判之兄,以名義之不可如此爲言矣。兵判之兄,過爲傳說,至有疏引之擧矣。上曰,公憤之外,亦有私痛,名義扶植之外,判府之言,豈不是也,而先朝於韓宗纘事,旣有處分,則朝家用人之道,亦不可無限界矣,扶名義之論固是,而諸大臣之言,亦好矣。熤曰,小臣之意,則只欲使此箇義理,不至於泯然矣。文源先爲退出。上曰,前吏判已出去乎?致仁曰,似緣不安而出去矣。上曰,前吏判政事,全不知格例,任意爲之矣。熤曰,一政臺通,殆近二十,前所未有,臣始見之,不勝驚惑矣。若此則將不成朝廷模樣矣。上曰,前吏判之意,則蓋以臺通之未盡疏滯,視之以上干天和,其意見如此矣。熤曰,意見若如此,則只拔其尤,亦足矣,何至如是之多乎?上曰,前吏判之規模,本來如是,自當別論矣,雖以宗簿提調望言之,亦大段做錯矣。致仁曰,此守禦使金鍾秀三營束伍左右部牙兵等合操取稟狀啓及摠戎使徐有寧坡州長湍束伍軍兵操鍊取稟狀啓及開城留守閔鍾顯本營軍兵習操取稟狀啓也。昨年畿農,未免失稔,窮春動軍,民弊宜念,依他道例,竝令停操之意,分付,何如?上曰,依爲之。出擧條致仁曰,此慶尙左兵使李潤禧狀啓,而今春習操,營將巡點,請令廟堂稟旨,分付矣。近來春秋兩操之許久不行者,蓋出於軫念民弊之聖意,而戎政,一向抛棄,軍伍不辨金鼓,緩急何恃,思之澟然。昨年嶺農,幸告大登,此時不操,則不知施至幾年,該營春操,則使之依例擧行,何如?上曰,將臣亦陳所見,可也。柱國曰,近來春秋操,連因歉歲,廢而不行者,實出於軫念民弊,而操鍊許久不行,則逃老故之充定,器械之修繕,一切抛棄,軍政之疎虞,誠甚可憫,以赴操軍程途言之,遠不過百里之間,其所糜費,不甚大段。此後則雖歉歲,一年一次,必爲擧行,恐合事宜矣。上曰,巡點則依爲之。大臣·將臣之言,實爲得宜,方農擾民,終涉重難,更觀今秋,依例設行,春操則停止,可也。出擧條致仁曰,昨春庭試科榜,其時兩博士,引義不當,繼來者,又無故不擧行。今至經年,事殊可駭,嚴飭分付,俾於一兩日內會圈,何如?上曰,依爲之。出擧條致仁曰,西銓之政,頗有不均之謗,而人苟盡得,此何足言?今番邊將窠頗優,而內三廳區處者,只薄地二處而已,此已非當初設置之本意,而其外久勤分排,亦失照檢,至於江華,久勤僅爲五年者,亦爲之。此京軍門之所未有,而其能準於四十五朔之限,亦未可知。事雖微細,不可無飭,兵曹判書鄭昌順,從重推考,何如?上曰,依爲之。出擧條上曰,兵判進前。昌順進伏,上曰,此非兵判之過也,蓋計朔之法,蕩然故也。近來政格,全不成樣,雖以水原·楊州·坡州久勤言之,是本間都目收用之法,而所謂間都目云者,卽六月用之,則臘月不用之謂也。今則不然,每都目必遷,其混瀜甚矣。致仁曰,此則由於付諸該吏,而不爲檢察之致也。上曰,竹山久勤事,卿已爲申飭乎?致仁曰,已爲回啓矣。上曰,兵判須作一冊子,詳書其間一都目·間二都目窠,區別書之,使後來新爲兵判者,得以瞭然,可也。致仁曰,諸道文武交差邑,作爲定式,至載法典,非有特敎,未敢違越,而都政,湖西邑文官當次者,無端以武臣差除,做錯大矣,不可仍置。當該銓官推考,瑞山郡守尹壽民改差,而積仕作散,亦甚可矜,待相當窠出,卽爲差遣之意,分付銓曹,何如?上曰,依爲之。出擧條致仁曰,監司以下凡係廟薦窠,備堂議薦,古也,而近來則以不薦爲高致。頃日沁留之出,二十餘人備堂中,議薦者只三人,臣固無似,不能見重而然,而前後飭敎,亦非一再,則事體寧容若是?無故〈不〉行公備堂,一竝從重推考,以示警勵,何如?上曰,將臣及衆所共知情病公故外,不薦備堂,竝罷職,可也。出擧條致仁曰,行司直李命植,行副司直李在簡·金文淳,吏曹參判朴祐源,竝還差備堂,李在簡則使之仍察,有司惠堂,亦爲還差,三道句管及堤堰堂上,亦方有闕,行副司直李性源京畿句管,禮曹判書李海西句管,行副司直李秉模關東句管,漢城判尹鄭昌聖,兼都承旨沈豐之,堤堰堂上差下,竝使之察任,何如?上曰,依爲之。出擧條致仁曰,卽今備堂員數雖多,苟有與聞廟謨之人,則不當拘此,吏曹判書吳載純,戶曹參判李在學,行副司直洪秉纘,備堂差下,使之察任,何如?上曰,依爲之。出擧條致仁曰,日昨老人加資疊授事草記,有勿施之命,臣固知聖意攸在,而該道該曹,則實爲不察,道臣·銓堂,竝推考,何如?上曰,依爲之。致仁曰,老人加資,雖若無甚關係,而臣方猥入耆社,舊例,正卿中無年七十人,則以亞卿權差,不許其陞品,祖宗朝愼惜名器,有如是矣。臣誠惶恐,而年來自上所以愼惜爵賞,漸不如初,間或不免於濫過,濫過不已,則其流害易至於名器淆亂,於此深留聖意,是臣區區之望也。上曰,卿言切實,謹當隨事反隅,目下宋濟愚事,亦係一端,原傳敎勿施,可也。上曰,江留已出去乎?卽爲入侍,御將亦還爲入侍。賤臣承命出,與載經·柱國,偕入進伏。上曰,今年,卽王大妃殿母臨三十年也。仁元王后母臨三十年,似有稱慶之擧,可考謄錄,卿等考出以啓,好矣。且此年,卽洪武建國之舊甲,而正月乙亥,卽登極之日也。先朝曾於甲申三月,設忠良科,今年亦非偶然,合於其日,有展拜之禮矣。且十年一講武,卽是古制,而今年又屬大閱之年次矣,戊申忠勳子孫收錄之典,予意欲待三月而爲之矣。致仁曰,戊申殉節人事,頃日旣承下敎,而其時義兵將之最有功者,莫如故府使朴敏雄。蓋嶺賊先陷淸州,兵聲大張,都下震動,而敏雄,以一介書生,首倡義旅,收復本州,使賊勢挫沮,王師踴躍,卒成安竹之勳者,雖謂之敏雄與有功,亦可也。當此歲甲重回,聖心起感之時,朴敏雄,合施褒贈之典。敏雄事蹟,則朝廷登時聞知,屢加奬用,且載於勘亂錄中,而臣於年前,又有一新聞,逆賊聖佐·鼎佐,以陜川大族,應希良起兵,入據陜川郡,本郡前倅金鼎運,故名賢,文貞公慶餘之孫也。時謫本郡,以諺札,密招舊校之投賊者咸萬重,諭以大義,授以方略,使萬重爲內應,自外夾攻,遂成斬賊首復本郡之功,而鼎運,終身不言此事。及鼎運死後,湖中人士,始得見鼎運抵萬重手書諺札,七百餘人,呈文于道臣,道臣狀聞,下該曹,尙未回啓云,其奇功高風,誠可敬嘆,金鼎運,特命高品贈職,以爲樹風聲激來後之道,宜矣。上曰,伊時死於王事之人,方思記錄之道,擬待三月,召見卿等,決處此事,先爲依施,待開政,卽爲下批,其子孫如有之,令該曹收用,可也。出擧條熤曰,此言,臣亦聞之,諺札辭意,極其慷慨,其人來見,則諭以大義,卽爲感服,敎以方略,辦得奇功,此人旣無城守之任,且其言一泄,則禍將不測,而投札賊藪,辦人之所難辦,其功誠大矣。上曰,此人是武弁乎?致仁曰,卽蔭官,而爲陜川前倅者也。上曰,是誰之族乎?致仁曰,故監司金聖運之兄也。上曰,有子孫乎?載經曰,有曾孫在絅,而年方三十,居在懷德矣。上曰,是卿之鄕里,必詳知矣。其爲人,果何如?載經曰,爲人甚佳矣。上曰,朴敏雄,亦有子孫乎?在協曰,其孫朴興世,曾經大靜縣監,而居在淸州矣。在協曰,今年卽戊申也,先大王,以神武不殺之威,戡定逆亂,再奠宗社,以成五十年平蕩之治,億萬世鞏固之業,我殿下,承艱大之投,受精一之傳,凡於政令施措之際,每軫繼志述事之道,而重逢舊甲,追感往事,兢兢業業之念,必有倍於今日矣。伊時賊變,蓋由於治逆之未破窩窟,終致滔天之禍,至今追思,尙覺凜然。丙丁以來,世道不幸,亂逆接踵,殆無虛歲,而前後鋤治,一味伈泄,至若夏明之獄,尤不成鞫體,義理不明,而賊徒無忌,民志靡定,而訛言日興,伏莽之患,察影可知。顧今域內寧謐,寧有朝夕之憂,而世道人心,無一可恃,適當此歲,微忱倍激,敢以安不忘危四字,用備丹扆之箴。伏願聖上,淵然深思,惕然警動,察幾微則如日月之照臨,當奮發則如風雷之迅作,勿爲姑息狃安之計,以爲迓續景命,匹美前休之道,是臣區區之望也。上曰,當留意矣。出擧條在協曰,向伏承戊申忠勳子孫抄錄進奏之命,故有所探錄,敢此仰達矣。上曰,姑爲留待三月以奏,可也。上曰,近日朝廷之事,殆不成說,見枳之人,不知爲枳,枳之之人,亦不出言,故有疏通之說,此則在銓官之得人與否矣。至若各軍門從事官,則皆以單望啓下,而獨捕廳備三望,今則一依捕廳例,皆備三望,則便同政事,將臣輩,固當審愼擬入,而近日擧擬之人,率多見枳與罷削之類,銓曹未檢擬之人,擧以擬之,則不害爲自己生色之端,而武弁黜陟之權,當屬之兵曹,則將臣之以此市權,初不成說。且將臣之買恩沽譽,本非好事,習不可長,意亦不美,委以小事而放過,則其流之弊,終陷大過。此而不爲明言,則實非愛欲生之意。近日御將事,固萬萬可駭,徐有大之效嚬,尤不滿一笑,卿等旣是都相,申飭此等之習,好矣。致仁曰,銓曹之所不擬者,廟堂亦不得擧論,況武將乎?御將所擬之人,雖未詳知,而事甚駭然。不可無警,御營大將李柱國,罷職,何如?上曰,此是出於愛欲保之意,罷職則過矣。但用人之權,武將不敢干預,朝廷所枳之人,將臣安敢檢擬乎?將兵之任,用人之權,各有其職,此則另加申明,俾無犯科,可矣。致仁曰,臣等全不致察,至勤聖敎,不勝惶悚矣。命善曰,近來從事官排望時,或有先爲入啓,追後來報之弊矣。致仁曰,都政兩守令事,僚相陳達,處分已下,臣無容更言,而近來銓曹,漸無古規,雖以臺選言之,其都目出六,卽席通擬,未免太驟,設或有謬例,不必效尤。至以單典籍,直擬於五品持平,殆曾未見,彼兩人皆非止於兩司之人,則經郞署通薇垣,卽朝暮事耳,有何忙急越格若是?新榜未分館前,西飛外不得除職,銓法也,而大政散政,連爲擧擬,無少拘難,一事二事,破壞如此,寧不旣惜?當該前後銓官,竝從重推考,何如?上曰,依爲之。出擧條致仁曰,古則蔭官陞品,亦觀久次,臣嘗聞,故相臣李世白,以蔭官出六後十九朔陞五品,謂之太驟,囚禁政吏,銓品之嚴,此可以見。近來事勢所拘,無以行古規,而猶以經一考,爲陞品之限,今番則至以未經一考者陞遷之意,至煩啓稟,此亦未曾見之事也。上曰,出擧條申飭後,勿如是,可也。出擧條有隣曰,諸道川浦名色,自朝家曲軫民隱,特許永頉,爲方伯守令者,所當仰體德意。且念國計,査得新起·還起,必思所以充補之道,而挽近以來,永災則如例懸煩,新起則絶無僅有,雖或以若干數報來,今年還起,明年還陳,出稅一款,名實不副,事之寒心,莫此爲甚。昨年諸道永頉處,以覆沙施行之意,曾有文移往復,而回牒之來,皆以屢經水災,實狀則然,齗齗不已,道臣之言旣如此,則有難一例防塞,而目今解凍不遠,春耕將始,特遵重農之敎,另行勸墾之政,則新還起不患不足,以此意嚴飭守宰,躬審田野,從實査得,如數充補,得失相當然後,昨年川浦等災處,始許永頉之意,出擧條,分付於各道道臣,何如?上曰,依爲之。出擧條上曰,常參之規,國朝故事,逐日爲之,今則罕行,故便若大朝會矣。致仁曰,自月六次對之後,常參則罕設矣。上曰,新差備堂,竝牌招。出榻敎上曰,違牌臺諫,只推,與大司憲,更爲牌招。出榻敎豐之曰,常參入侍,自有朝儀,而大司諫宋鍈,以法從之官,不着煖帽,事體所在,誠甚未安,推考,何如?上曰,遞差,可也。出擧條上曰,予嘗久著煖帽,則有頭疼之意,而嘗侍先朝,仰承下敎,若曰,煖帽,自是古制,而予未嘗御,故朝臣亦不得着之,年久之後,則將不知煖帽製樣爲敎,玉音猶在耳,故雖當日氣稍和之時,不敢不着矣。上曰,下直守令,以次入侍,進奏職姓名,可也。金海府使權進奏。上曰,金海昨年年事,何如云耶?曰,多有水浸處,故嶺外豐登,而金海獨未免歉歲云矣。上曰,本邑弊多難治,而奏對甚糢糊,難以責成,改差,可也。淮陽府使洪秉聖,平山府使李邦鵬,鐵原府使鄭忠達,慶興府使徐㬦,慶源府使李顯福,靑松府使姜游,咸陽府使金魯岳,三和府使申大偀,巨濟府使許,柒谷府使趙駿逵,靈光郡守金方行,寶城郡守趙爕,珍島郡守尹,高原郡守兪國柱,雲山郡守承膺祚,郭山郡守吳文常,寧遠郡守南衡重,渭原郡守權邁,平昌郡守李曾祐,義興縣監尹應烈,德山縣監鄭厚祚,進奏退伏。求禮縣監李鎭國進奏。上曰,求禮,素是弊邑,而此人奏對不明,似難堪當矣。康翎縣監李尙岳進奏。上曰,此人頗了了矣。眞寶縣監金獻祚,南海縣監李默運,熊川縣監李祉英,果川縣監李度文,靑山縣監李彦藎,陽城縣監李榏,扶餘縣監金晩淳,懷仁縣監柳鎭九等,進奏退伏。上命鶴聞,讀宣諭別諭訖。命退出。上曰,差使員守今,以次入侍,進奏職姓名,可也。載寧郡守洪善養進奏。上曰,昨年年事,何如?善養曰,免歉矣。加平郡守曺允亨進奏。上曰,年事豐歉,何居?允亨曰,昨年則稍登矣。金城縣令李敬魯進奏。上曰,峽農,昨年,何如?敬魯曰,免歉矣。价川郡守金爔進奏。上曰,農事,何如?爔曰,豐年矣。洪原縣監洪允福,和順縣監林性運,鎭川縣監李景烈等進奏。上問農形。允福等曰,農事則豐登矣。仍命退出。師宣進伏曰,兩司不備,故合啓不得仰奏,此時異於他時,故前啓則姑停矣。上曰,有所懷乎?師宣曰,求禮縣監李鎭國,入侍之際,擧措慌忙,奏對儱侗,此等之人,不可責之以字牧之任,臣謂求禮縣監李鎭國,罷職,宜矣。上曰,生疏所致,推考,可也。出擧條仁浩曰,兩司備員之前,遽以不得傳啓之意仰奏,殊涉未安,守令諸罪辭語,又欠別白,不可無警,正言閔師宣,推考,何如?上曰,勿推,可也。出擧條師宣曰,臣姿性鈍拙,言議巽軟,淸朝耳目之任,萬不近似,而且有自來情勢,臺端一步,自劃有素矣,適當侍衛陪班之日,新除遽降,天牌儼臨,臣怵畏義分,他不暇顧,章皇出肅,而初登筵席,觸事生疏,至被承宣問備之請,以此情踪,其何可一刻仍冒於臺次乎?請命遞斥臣職。上曰,勿辭,亦勿退待。出擧條祥濂·興永·義浩·敬五·洪載·鼎德等曰,臣等有區區所懷,敢此仰達矣。夫治國之要有三,曰明彝倫也,振紀綱也,勵廉恥也,而所以行之者一也。彝倫不明,則世敎頹敗,亂賊無以懲畏,紀綱不振,則名分混淆,上下無以維持,廉恥不勵,則氣節委靡,躁競無以鎭靜,此豈非大可懼者哉?顧今聖明在上,治具畢張,三者之弊,宜無可憂,而以言乎彝倫,則懲討不嚴,大義將晦,以言乎紀綱,則命令不行,百度皆弛,以言乎廉恥,則操守不飭,名檢都喪,由是而人心之狃安,朝象之恬憘,俗習之澆漓,日增月加,莫加收拾,玆豈非目下之所大憂乎?臣等竊以爲,我殿下,政令施措之間,凡所以扶植名義,董飭臣工者,猶未盡一誠字做去,致此許多疵政也。方當三陽之始,便屬一初之會,繼自今,益懋乾剛不息之工,勤法聖王以實之道,念玆在玆,終始如一,則政敎立而俗習變,特一轉移事耳。伏願深留聖意焉。上曰,當留意矣。出擧條上曰,姜世晃疏持入,可也。賤臣承命出持入。上曰,此豈自朝廷査實之事乎?致仁曰,重臣疏,誠可駭矣。上曰,此疏,何爲捧入?豐之曰,同副不爲停當,經先捧入矣。上曰,不議於長僚而經捧者,豈成說乎?此不過監司擧行之事。照律者照律,可生者生之而已,豈可以章奏煩徹乎?此上疏還給,姜世晃從重推考,捧納承旨推考。上曰,吳大益,未通憲長,而俄以前望受默,便同除授樣,此望筒勿施,可也。上曰,政官牌招開政。出榻敎仍命退,諸臣以次退出。
戊申正月初五日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東俊,以次進伏訖。上命書備局草記批旨訖。上曰,都承旨入侍。出榻敎賤臣承命出,與兼都承旨沈豐之進伏。上曰,李文源事,果何故也?豐之曰,臣俄見其擧措,而本事,則文源,憤其大臣筵奏之侵斥,欲爲駭擧,故戶判執手挽止,而終不聽之,以爲大臣,旣以無忌憚爲目,則不可以朝衣朝冠,偃在闕中,仍拂手而出,直往賓廳,脫其帽帶,替使錄事,納于大臣,借着下隷之笠與天翼而出去,所見極爲驚駭矣。上曰,此實前古所無之變怪,卿等何不苦挽耶?豐之曰,臣等始則挽止,而終至此境,莫非臣等之罪矣。上曰,諸大臣姑未出去耶?豐之曰,留在賓廳矣。上曰,賓廳非大臣之賓廳,卽朝廷之賓廳,渠焉敢作此駭擧乎?其在履霜之漸,不可但以拿問而止,以此意傳于諸大臣。且大臣曾聞有此等事乎?詳問以來。豐之承命出,回奏曰,臣以下敎,傳于諸大臣,則以爲,李文源事,卽前古所無之事,而俄者草記中先罷拿問之請,十分量度爲之,而今則該府,削黜·竄配間,從宜擧行云矣。上曰,諸大臣有何所言耶?豐之曰,領相則以爲,用口無言,左相則以爲,臣等何不挽止爲言,徐判府事以爲,事屬變怪,金判府事,初不開口矣。命豐之先退。命書榻敎曰,寶城郡守趙燮,郭山郡守吳文常相換,康翎縣監李尙岳,求禮縣監李鎭國相換。命退,諸臣以次退出。
上在昌德宮。停常參·經筵。
巳時午時,日暈兩珥。
中宮殿,藥房口傳問安。答曰,知道。
南鶴聞啓曰,大司憲李致中,掌令曺命業,未肅拜,執義李身晦·在外,掌令宋民載,持平朴基正·鄭大容牌不進,監察茶時之意,敢啓。傳曰,知道。
曺允大啓曰,卽者刑曹郞廳來言,再昨日動駕時衛外擊錚罪人等,所當依例捧供,而判書未差,不得擧行云矣,敢啓。傳曰,令參議擧行,草供捧入。
傳于南鶴聞曰,館堂入侍。
傳于趙衍德曰,發遣吏郞,諸執事淸齋與否,摘奸以來。
以寶劍望單子,傳于南鶴聞曰,懸頉摠管許遞,與未差之代,前望單子入之。
摠管前望單子入之,都摠管尹東晳,副摠管尹承烈落點。
傳于南鶴聞曰,凡前望入啓時,受點前先錄已點人姓名,自是院中前例,今日摠管望筒點下之後,謂以不知點下於何人,致有此煩稟。近來政院事誠可悶,當該承旨趙衍德,爲先越俸三等。
以禁府都囚徒,傳于洪仁浩曰,保放罪人朴光迪·李邦榮·沈鉁·金胤張·李普天,罷職放送,朴光晦·李趾馨,當初狀罷,未免徑先,亦無加等之律,放送,時囚罪人沈鍜,待用棍,令該營嚴棍次放送。
南鶴聞,以弘文館言啓曰,新除授副修撰鄭福煥,時在全羅道昌平地,經筵入番事緊,請斯速乘馹上來事下諭。答曰,依啓。
曺允大,以備邊司言啓曰,頃因傳敎,具書目牒呈於政院委折,査問本道矣。卽見全羅監司沈頤之所報,則以爲,本營,曾無關牒去來於政院之事,而今番以褒貶啓本事,有特敎査問之命,而政院公事中,星火馳報云云。故關牒之間,旣無前例,只憑馳報之語,率易呈牒,愚迷昧例之失,不勝惶恐爲辭矣。政院旣無關問之規,諸道亦無牒報之例,則馳報云云。旣失政院之體,雖以道臣言之,明知其無前例,而何可只憑馳報之語,率易牒呈乎?疎忽之失,俱不可無警,當該承旨及道臣,從重推考,何如?傳曰,允。
南鶴聞,以備邊司言啓曰,時囚李文源所勘律名,諸大臣相議草記事,命下矣。昨日李文源賓廳擧措,萬萬駭愕,實古今之所未聞也。蔑公法辱朝廷,更無餘地,此而不嚴勘,將無以正頹綱而尊國體,流配之典,有不可已,臣等之意如此,敢啓。傳曰,依議施行,可也。
南鶴聞,以義禁府言啓曰,明日人日製時,本府都事,皆爲赴擧,武都事一員,本府入直,而當直入直都事,公事回公都事,無以推移,假都事二員,令該曹依例差出,以爲分排之地,何如?傳曰,允。
南鶴聞,以右邊捕盜廳言啓曰,當夜人定前,有一白衣人,自以謂,奉命中禁,突入本廳,願借入直部將通符一顆云。故使之考見其號牌,則果是中禁金龍淵矣。奉命掖隷,宜無借符於捕廳之理,行止殊常,不可以事在犯鍾前,置而不問,分付該廳,査實處之,何如?傳曰,事未前聞,萬萬可駭,該中禁,移送刑曹,嚴覈取招以聞,可也。
刑曹啓目,狼川居幼學李明奎擊錚原情云云事,判付啓,如許猥屑之事,如是屢煩,何不草記勿施,循例捧供乎?原情勿施,押送本道爲良如敎。又啓目,開城府居閑良洪喆謨擊錚原情云云事,判付啓,議處爲良如敎。又啓目,平安道定州居良女金召史擊錚原情云云事,判付啓,擊錚人放送原情段,行公堂上,具意見論理議處爲良如敎。又啓目,堤川居幼學崔之翰擊錚原情云云事,判付啓,雖曰爲父訟冤,寧有如許民習乎?以渠供觀之,土民凌犯土主,自有掩不得者是去乙,敢以分疏之說,鳴錚駕側,此不過渠父之裝送呼籲,不可以四件論,原情勿施,定差人押送本道,使之懲治,因此知之。堤川土民之發惡官庭,可謂變怪,近來名分日紊,法綱日壞,此等處不可歇看,各別痛繩,俾外邑民人,知有懲畏爲良如敎。
兵曹判書鄭昌順疏曰,伏以臣之衰昏,冒當大政,隨處瘡疣,難一二計,不待人言,臣固自知,卽伏見大僚常參筵奏擧條下者,乃以西銓之政,頗有不均之謗爲言,旣曰不均,則是謂不公,此非如政例之偶失照檢,微眚之猶可原恕,身被厚恩,職居銓任,不思對揚之意,厚招偏私之譏,不均之失,至登於筵奏,不公之謗,見疑於廟堂,則此其爲罪,宜如何處之?雖以老成忠厚之意,不忍遽置誅殛之重典,姑施問備之簿勘,而私心悚恧,有甚於大何,其不可一日蹲仍也,決矣。政望之排擬,久勤之循次,非不殫竭,煞有商量,而識昏才疏,憒憒至此,臣亦未如之何,而至於內三廳之薄地塡差,人雖不願,渠則自願,其所差遣,一從其願,其人俱在,非敢誣也。統禦移屬之後,久勤之每都目遷轉,載在法式,而前此兩都目,一不得遷,按其成簿,已爲二陳,計其實仕,亦過準限,薄窠充擬,不過遵例,而大僚旣以此非斥,則臣何敢自以爲是也?惟有引分縮伏,以謝物議而已。日昨不薦備堂罷職之命,雖有公故分揀之敎,同罪苟免,古人所羞,臣於是任,竊有迷執,賓對隨參,只爲耿光之瞻覲,廟謨與聞,已有守株之素戒。前後薦望,一不擧擬,罪實爲首,罰則倖逭,臣固自愧,人謂斯何?臣方治疏將上之際,伏聞移蹕齋宿,已有成命,鑾儀宿戒,衛班將整,而顧臣情踪,末由進身,伏地兢惶,尤增死罪。伏乞聖明,鐫臣本兼職任,勘臣前後辜犯,以肅朝綱,以安私分,不勝幸甚。臣無任屛營祈懇之至。答曰,省疏具悉。卿其勿辭行公。
敎資憲大夫江華府留守兼鎭撫使三道水軍統禦使宋載經書。王若曰,居留非養閑之職,爲任不輕,關阨有托重之專,其選宜愼。煩卿一出,敷予十行,睠彼沁都險要,實我海門重鎭,列墩臺而設鎭堡,美哉魏國山川,繕甲兵而峙餱糧,恃以晉陽保障,權總桐營之統禦,地望益尊,秩視松京之保釐,責任尤大。惟卿,天姿素厚,宿望且隆,自先朝而遍歷榮塗,可知事務之旣鍊,以宰臣而久處鄕墅,足驗躁競之是羞,按節湖藩,幾嘉聲績之茂著,圖像耆社,尙喜精力之剛强。玆授卿以江華府留守兼鎭撫使三道水軍統禦使,卿其克展遠圖,祗服寵命,在七耋而任鎭撫之責,宜勉老克壯之猷,撤八座而授牧禦之權,毋負求惟舊之念,瞻眞殿之肅穆,怳若尺天之叨陪,參廟堂之籌謀,寧忽陰雨之有備,凡諸裁稟,厥有彝章於戱,顧三面阻海之鄕,固關防之甚重,在一心報國之道,庶威惠之竝行。故慈敎示,想宜知悉。知製敎宋翼孝製進
戊申正月初六日辰時,上御熙政堂。抄啓文臣親試入侍時,右副承旨洪仁浩,同副承旨南鶴聞,假注書趙台榮,記注官李宗烈·金鳳顯,以次進伏訖。引儀唱試官以下應製文臣,入就位,行四拜禮,一提學金鍾秀,原任直提學鄭民始,檢校提學吳載純,檢校直閣金憙,待敎尹行任,率抄啓文官李書九等,入就位,行拜禮訖。以次進伏。上曰,都承旨入侍。出榻敎賤臣承命出,與兼都承旨沈豐之進伏。鍾秀曰,試官一員及擧子二人,有故不得入來矣。上曰,唯。上曰,同副承旨先退,沁留入侍。賤臣承命出,與江華留守宋載經,偕入進伏。上曰,卿雖老,而居留之職,非比外任,可以閑養矣。載經曰,沁都重任,以今昏耗,實難擔當,此甚惶懼矣。上曰,李文源事,卿旣目擊,何不挽止乎?載經曰,臣非不挽止,而畢竟有此駭擧,極爲惶恐矣。上曰,古或有掛冠之例,諫若不聽,則雖至掛冠,猶可說也,而此則亦與掛冠有異矣。鍾秀曰,然矣。上曰,非但朝廷之羞恥,我國雖小,冢宰之爲官,果何如?則處事豈可如是乎?載經曰,蓋無稽古之力,故然矣。上曰,不能稽今,何論稽古乎?卿以四寸,何不牢挽乎?是皆卿等之責矣。子所奬拔之意,蓋爲其家世箕裘之業,而今忽爲此無前之擧,豈不駭痛乎?前後徑情之處事,容有可恕,而昨日擧措,不可恕矣。驪牧時投印之擧,萊伯時狀聞等事,認爲能事。故至於此境,而日前犒饋之席,貫串餠物,出給下隷云,其人事,固不足深責,然昨日之擧,所關非輕,不可每每容恕矣。鍾秀曰,果如聖敎矣。曲保之恩,隨事含容,故習氣滋長,以至此境,若早杜其漸,卽加罪罰,似不至至此矣。上曰,昨日所犯,雖至一律,似無可辭矣。鍾秀曰,果是罔赦之擧矣。豐之曰,脫帽之擧,自比古之納履云,此亦不成說矣。上曰,納履二字,用於何等處乎?亦不善用文字矣,出去後,自謂云何?載經曰,臣往見則亦無悔心云矣。上曰,卿下往善爲也。仍命退,載經退出。上曰,下直守令入侍。出榻敎賤臣承命出,與金海府使羅忠佐,瑞山郡守許晪,偕入進伏。上各詢職姓名。忠佐等以次仰奏訖。上曰,金海素稱難治,悉心做事,使聲績聞於京鄕,可也。仍命先退,忠佐等退出。上曰,懸題紙入之。鍾秀奉紙進伏。上命書賦題。仍命懸題訖。上敎載純曰,銓官掌用人之柄,陞黜宜當較量,而日前,以張顯慶,無難排擬,似涉如何矣。此非終枳之敎,而擧擬似太急故耳。載純曰,臣全無聞見,只憑官案而注擬,故每多顚錯,萬萬惶悚矣。上曰,張顯慶,非謂人不可堪,而是宇鎭之師矣。此等人擬望,或有見欺之慮,此後則愼之,可也。至於御將,則處地有異,而凡於注望之際,必以予所削汰等人排擬,是豈成說?義甚不明,而此特市恩之心耳。日前朝參,微發此意,而不從大臣之請罪者,蓋欲曲爲其生道矣。且李文源,則諉以無識,姑置勿論,而至於御將,則卿等何不裁抑耶?近來凡百臣庶,以不言爲事,寧不慨然,日前姜世晃疏,亦何捧入乎?豐之曰,此則臣屢飭該房承旨,而至於入啓之時?先爲捧入,從後言及,故亦不得挽止矣。上曰,都承旨,雖甚不似,旣是一院之長,則下僚焉敢違越乎?且渠以起廢之人,復何敢跳踉乎?豐之曰,非獨此事,多有違院規者,不勝惶恐矣。上曰,試官姑少退,待捧券入來,可也。鍾秀等退出。命書傳敎曰,明日祈穀大祭受香時,親押後親傳香祝,以此分付。昔在先朝,每値祈穀攝享,必出御齋所經夜,卽予常所仰覩陪參者,今年雖因事故,不得不命攝,御極以後,除辛丑攝行外未嘗或闕,享夕豈可不遵先朝故事?傳香後仍留摛文院齋宿,翌朝還內,該房知悉。又命書傳敎曰,歲謁展拜毓祥宮,遵先王遺志也。今年尙未行焉,展拜日字,以旬前擇入事,分付。上曰,明日齋宿時,雲寶劍依例磨鍊,其餘侍衛軍兵,依除夕日例爲之。出榻敎命書傳敎曰,弘文提學,待明朝牌招儒生通方外事,分付。上曰,未下直守令,當日辭朝。出榻敎少頃,檢書官,跪進收券單子。上曰,承旨持試券往賓廳,使試官考入,可也。命退,承史以次退出。
戊申正月初六日未時,上御重熙堂。承旨與同成均大司成入侍時,左承旨趙衍德,假注書趙台榮,記事官李相璜·金祖淳,同成均徐有隣,大司成徐鼎修,以次進伏訖。上曰,明日試士,以明倫堂設場,則能無挾窄之歎乎?鼎修曰,丕闡堂,則墻垣盡頹,猝難棘圍,將以明倫堂設場矣。上曰,竝與月廊而許入,則似可容接矣。鼎修曰,然矣。上曰,丕闡堂墻垣事,誠不成說矣。有隣曰,四面幾盡頹圮,所見誠爲可悶,而今欲改築,則功役似浩大矣。命書傳敎曰,今聞昨日臺臣事,亦由於政院不善知委之致,罷職傳旨爻周。又命書傳敎曰,名以重臣,則宜識朝體,發憤於大臣筵奏,作此前所未有之駭擧,況昨日賓廳擧措,衆目咸覩云,別無更問之事,雖欲照律,亦豈有公堂脫袍之法文乎?莫曰,此擧,由於酒之所使,所駭憤者,不念爲世家擢拔之本意,甘自歸於罔赦之科也。大臣,予所敬禮,賓廳,亦非大臣之賓廳?負犯至此,何論情與跡,揆以公法,合置重典,該府旣無當照之律。時囚李文源所勘律名,令廟堂知悉。諸大臣相議勘定草記,以嚴朝綱,以尊大官。命退,諸臣以次退出。
上在昌德宮。停常參·經筵。
上詣摛文院,入堂內後,內閣·政院·玉堂·藥房口傳問安。答曰,知道。
南鶴聞啓曰,監察張鉉國,旣呈肅拜單子,不爲入來,事甚未安,原單子勿施,推考警責,何如?傳曰,允。
傳于曺允大曰,出宮門路,以協陽門爲之。
曺允大啓曰,今日親傳香時,別侍衛不可不備,兵曹判書鄭昌順,卽爲牌招,何如?傳曰,允。
南鶴聞啓曰,來十一日,輪對日次矣,敢稟。傳曰,爲之。
南鶴聞啓曰,來十一日,專經文臣殿講日次矣,敢稟。傳曰,爲之。
沈豐之啓曰,藝文提學徐有隣牌不進推考傳旨今方捧入,而人日製命下之後,如是違牌,不卽擧行,事甚未安,更爲牌招,何如?傳曰,允。
曺允大啓曰,兵曹判書鄭昌順牌不進推考傳旨,今方捧入,而今日親傳香時,別侍衛不可不備,如是違牌,不卽入來,事甚未安,更卽牌招,何如?傳曰,允。
沈豐之啓曰,藝文提學徐有隣,再牌不進推考傳旨今方捧入,而人日製命下之後,連事違牌,不卽擧行,誠極未安,所當更請牌招,而係是一日三牌,何以爲之乎?敢稟。傳曰,更爲牌招。
洪仁浩啓曰,藝文提學徐有隣,旣已承牌,奎章閣提學金鍾秀·李性源,竝旣牌招,同參考試,何如?傳曰,允。方外旣通,收券必多,直提學一體牌招,同參考試,對讀官,入直閣臣玉堂外,入直兵曹郞廳及抄啓文臣,一體啓下。
以吏曹參議李集斗牌不進罷職傳旨,傳于尹行元曰,許遞,前望單子入之,待下批牌招察任。
吏曹參議前望單子入之,李時秀落點。
有政。吏批,判書吳載純差祭,參判朴祐源牌不進,參議李時秀進,右承旨尹行元進。以李度默爲大司憲,李思祚爲司諫,李泰賢爲掌令,柳光澺·權儐爲持平,朴瑞源爲正言,李集斗爲禮曹參議,李尙度爲掌樂正。刑曹判書鄭好仁,判尹鄭昌聖,刑曹參判洪秀輔,左尹蔡弘履,景慕宮提調鄭昌聖,平市提調鄭昌聖,同經筵鄭好仁,典醫監提調鄭好仁,內贍提調洪秀輔,以上仍任事承傳。禁府都事李鍾淑,永庫別檢申憙淵相換。
兵批,判書鄭昌順病,參判具㢞,參議宋鍈病,參知柳誼入直進,左副承旨曺允大進。以洪聖淵·李秀夏·朴廣源·李羽晉·宋民載爲副護軍,洪檢·李致中·嚴思晩·李集斗·權·金光岳·李福潤·韓德厚·朴基正·鄭觀輝·李尙度·沈銖爲副司直。
吏曹,直閣單鄭大容。
沈豐之啓曰,明日大駕詣毓祥宮,入齋室後,王大妃殿·惠慶宮問安。何承旨進去乎?敢稟。傳曰,右承旨進去。
沈豐之,以禮曹言啓曰,傳曰,歲謁展拜毓祥宮,遵先王遺志也,今年尙未行焉,展拜日字,以旬前擇入事,分付事,命下矣。展拜吉日,卽令日官推擇,則今正月初七日拘忌,初八日吉,初九日拘忌,初十日爲吉云,以何日定行乎?敢稟。傳曰,初八日爲之。
事變假注書金和鍾書啓,臣敬奉聖諭,馳往傳諭于東部景慕宮坊契判中樞府事臣李福源所住處,則以爲,犬馬之齒,猥廁耆列,莫非造化生成之澤,而迺玆千萬夢外,史官臨宣聖諭,至有稀貴之敎,繼下殊異之典,視遇曠絶,同朝賚與迥越常格,惶恐感祝,不知所達,謹當於數日間,治上短箋,以伸區區叩謝之忱云矣,敢啓。傳曰,知道。
趙衍德,以戶曹言啓曰,依下敎,臣有隣,與禮曹判書臣李,本曹正郞臣鄭東敎,宗廟·永寧殿祭器,眼同奉審,洗淨入庫,篚爵入盛樻新造,執頉祭器,一體修改後,別單書入之意,敢啓。傳曰,知道。
曺允大,以兵曹言啓曰,今正月初八日大駕詣毓祥宮展拜時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,以禁營軍四哨,三營入直馬軍,爲先後廂,訓將都領禁軍一番隨駕,挾輦軍,以金虎門軍八十名,軍餉色軍二十名爲之,留陣置之,扈衛軍官有廳軍隨駕,亦爲置之。
曺允大,以兵曹言啓曰,羽林衛將李身敬,方帶宣傳官之任,以職務相妨,呈狀乞遞,勢難兩處供職,所帶羽林衛將之任,今姑改差,何如?傳曰,允。
趙衍德,以訓鍊都監言啓曰,今正月初八日毓祥宮擧動時,因兵曹啓下節目,金虎門軍八十名,軍餉色軍二十名,挾輦將官率領侍衛,南營馬兵五十名內,五名留營,餘皆除出,將官率領赴陣,西營入直禁衛鄕軍出用代,以本局軍四十名,哨官李蓍明率領,替代入直,還宮後還爲替直,而竝待標信擧行之意,敢啓。傳曰,知道。
趙衍德,以御營廳言啓曰,今正月初八日毓祥宮擧動時,依兵曹啓下節目,東營入直騎士二十五人,該番將李相豐,待標信,領赴于訓鍊都監都領陣,而解嚴後還入直之意,敢啓。傳曰,知道。
洪仁浩,以義禁府言啓曰,因備邊司啓辭,時囚罪人李文源,施以流配之典事,命下矣。李文源,平安道肅川府,流三千里定配,而以備邊司啓辭內辭意,俱罪目,依例發遣府都事,押送配所,何如?傳曰,律名之問于大臣,不但以疑律而然也。欲使廷臣,知朝廷有大臣也,何拘齋日?今日內發配,都事卽爲下直出送,可也。
趙衍德,以義禁府言啓曰,明日擧動時,各差備都事,當爲備員,出使都事李鍾淑,令該曹口傳相換,以爲分排之地,何如?傳曰,允。
曺允大,以義禁府言啓曰,前大司憲洪檢,前執義洪聖淵,前掌令李羽晉,前持平李福潤·韓德厚,前大司諫嚴思晩,前司諫李秀夏,前獻納金光岳,前正言鄭觀輝·李尙友等,待拿囚罷職後放送事,命下矣。洪檢·洪聖淵·李羽晉·李福潤·韓德厚·嚴思晩·李秀夏·金光岳·鄭觀輝·李尙反等,今已拿囚,竝罷職放送之意,敢啓。傳曰,知道。
曺允大,以義禁府言啓曰,保放罪人朴光迪·李邦榮·沈鉁·金胤張·李普天,罷職放送,朴光晦·李趾馨放送,時囚罪人沈鍜,待用棍,令該營嚴棍次放送事,命下矣。朴光迪·李邦榮·沈鉁·金胤張·李普天等,竝罷職放送,朴光晦·李趾馨等放送,而沈鍛,待用棍,嚴棍次放送之意,敢啓。傳曰,知道。
戊申正月初七日辰時,上詣摛文院,齋宿入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直提學李秉模,檢校直閣金憙·徐鼎修·鄭東浚,原任直閣徐龍輔,待敎尹行任,以次隨駕。上具翼善冠·衮龍袍,乘輿出協陽門。藥房都提調洪樂性進前奏曰,早朝勞動,聖體,若何?上曰,一樣矣。上曰,兵判緣何違牌耶?允大曰,以情勢不得行公云矣。上曰,大臣一有論奏,或有脫冠帶之人,而兵判復欲違傲若此,則大臣將不得論一事發一言乎?以此意,招致龍虎營敎鍊官,詳細分付,使卽入來,可也。上詣仁政殿月臺,親押訖。上曰,左副承旨馳詣社稷,奉審摘奸以來。出榻敎駕詣摛文院,降輿陞座。命仁浩書傳敎曰,朝綱國體姑無論,爲今之大臣,不亦難乎?推緘滿囊,古人有言,凡有規警之來,但當受而爲謝,有改無勉,昨日兵判疏語,何太反是?大臣奏語中不均二字,自釋以不公,繼以老成忠厚等語,不施誅殛等說,或侵或引,看來不覺礙眼,特以扶摘於字句處分,有傷事面,雖不得不循例賜批,決不可置而無警,兵曹判書鄭昌順,爲先從重推考。上曰,藝文提學牌招。出榻敎又命書傳敎曰,明日動駕,侍臣不可不備員,在外及違牌人許遞,政官待開門牌招,以在京無故人差出,待下批牌招,先隨駕後謝恩。上曰,藝文提學入侍。賤臣承命出,與藝文提學徐有隣,偕入進伏。上曰,明倫堂如或狹窄,分入於丕闡堂,限前所捧軸,卿先爲持來,可也。命仁浩書傳敎曰,右副承旨與藝文提學,持此御題,偕往泮宮,試取以來。命有隣·仁浩先退。命書傳敎曰,違牌及未肅拜臺諫許遞,政官牌招開政,如有未署經守令,待下批牌招署經。允大曰,本院使令之有章標者,不爲不多,而分排自有定數,應役每患不足,至於殿座時,則擧行之際,尤未免苟艱之弊,恐不可無變通之道。自今年爲始,章標限十箇,加數造給事,分付兵曹,何如?上曰,依爲之。別單改付標,可也。出擧條允大曰,左捕廳發巡,以他邊大將爲之事,命下矣。右捕將李敬懋,卽爲牌招,聽傳敎,何如?上曰,依爲之。出擧條上曰,當該承旨推考。出榻敎吏曹參議李時秀曰,判書吳載純差祭,參判朴祐源牌招不進,小臣獨政未安,何以爲之?敢稟。上曰,只出緊任。出擧條吏曹參議李時秀,兵曹參知柳誼,跪進政事望筒。行元·允大,進讀政望,跪進之。上落點訖。時秀等跪請下直。上曰,知道。時秀等退出。日暮時至,允大跪,告侍衛軍兵懸燈,取稟。上曰,知道。命書傳敎曰,收券以人定爲限,赴擧儒生,夜禁勿禁事,分付巡邏營門。上曰,金虎門仍留,泮中往來院隷及試官入之事,分付。賤臣承命出傳。豐之曰,藝文提學,持先捧試券來待矣。上曰,諸試官持試券入侍。藝文提學徐有隣,一提學金鍾秀,檢校直提學李秉摸,對讀官直閣鄭大容,待敎尹行任,校理沈興永,修撰李敬五,抄啓文臣李書九·鄭東觀·韓致應·韓商新·洪義浩·鄭晩錫·宋祥濂·洪樂貞·張錫胤·申漵·金祖淳·李相璜,兵曹佐郞鄭東愼,以次進伏。命分考,考訖拆封,以三下安光宇等出榜。命書傳敎曰,人日製居首進士安光宇直赴會試,之次進士洪樂安給二分,之次生員丁若鏞,幼學金學淵·徐後修各給一分,次上幼學趙國仁等,各紙一卷·筆三枝·墨二笏賜給。又命書傳敎曰,强別之際,未免斑駁,亦不過一時飭勵,備堂罷職人敍用,本兼仍任。上曰,軍士房承旨留在衛內,餘皆退出,可也。諸臣以次退出。
上在昌德宮。停常參·經筵。
夜自一更至五更,灑雨下雨,測雨器水深九分。
中宮殿,藥房口傳問安。答曰,知道。
大駕詣毓祥宮,入齋室後,內閣·政院·玉堂·藥房口傳問安。答曰,知道。
詣義烈宮,入齋室後,內閣·政院·玉堂·藥房口傳問安。答曰,知道。
王大妃殿,惠慶宮,遣承旨問安。答曰,知道。
大駕還宮後,內閣·政院·玉堂·藥房口傳問安。答曰,知道。
沈豐之啓曰,明日常參·經筵,取稟。傳曰,只朝講。
有政。吏批,判書吳載純進,參判朴祐源牌不進,參議李時秀進,同副承旨南鶴聞進。以朴廣源爲執義,宋銓爲司諫,權之彦爲掌令,鄭來百爲持平,申禹相爲獻納,李命植爲惠民提調。
兵批,判書鄭昌順進,參判具㢞·參議宋鍈病,參知柳誼入直進,左副承旨曺允大進。以尹養儉爲羽林將,李命植爲行司直。
兵曹判書前望單子入之,鄭好仁落點。
傳于趙衍德曰,貢市堂上,持貢市人詢瘼所懷入侍。
洪仁浩啓曰,來十一日,專經文臣殿講爲之事,命下矣。處所,以何處爲之乎?敢稟。傳曰,便殿爲之。
洪仁浩啓曰,朝講,兩司當爲進參,傳旨未下外,呈告人員,竝待開門牌招,何如?傳曰,允。
刑曹啓曰,罪人金龍淵原情云云。要避夜禁,入去捕廳,假稱奉命,請借通符,必有別般隱情,而終不直告,上裁,何如?判付啓,癡且醉,不足云云。待用刑重治次,姑爲放送爲良如敎。
戊申正月初八日卯時,上詣毓祥宮,擧動入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直提學李秉模,檢校直閣徐鼎修·鄭東浚,待敎尹行任,以次隨駕。上具翼善冠·衮龍袍,御摛文院。上曰,兵判出去行政,可也。兵曹判書鄭昌順承命退。上曰,兵批望筒催促入之。仁浩曰,鄭昌順以爲,雖參侍衛之班,至於政事,則不敢爲之云矣。上曰,昨日承牌之後,自上只有推考一事,而今以此作爲引義乎?招致兵郞,査問委折,使卽行政事,分付。仁浩承命出,回奏曰,兵判以爲,以大臣筵奏事,不敢開政云矣。上曰,寧有如許國綱政望擬入後,當處分斯速爲之事,分付。仁浩承命出,分付昌順,持望筒進前,仁浩讀奏訖。命書傳敎曰,朝象誠無奈矣,處分亦已設言矣。兵曹判書鄭昌順罷職。又命書榻敎曰,兵曹判書前望單子入之,待下批牌招,傳授命召,先隨駕後謝恩。賤臣承命出,持入望筒,上進覽訖,以鄭好仁落點。乘輿出摛文院,降輿陞輦,出敦化門。上曰,貢市人及各廛市民,待令於鐘閣前路事,分付。賤臣承命出傳。駕詣毓祥宮大門外,降輦乘輿,入宮門御齋室。少頃,就板位,行再拜禮,詣廟內奉審訖。出西挾門,詣影幀閣,就板位,行四拜禮,還御齋室。命書傳敎曰,延祜宮·義烈宮展拜時,百官行禮置之。上乘輿出東狹門,詣延祜宮,就板位,行再拜禮,詣廟內奉審訖。乘輿詣義烈宮,敎曰,只閣臣承史隨駕事,分付。賤臣承命出傳,駕入宮大門,降輿,就板位,行再拜禮,詣廟內神位前,三上香,執酌獻酌訖。諸齋室,還宮時至,上乘輿出宮大門,詣毓祥宮大門外,降輿乘輦,進發詣鍾樓前路,駐駕下敎曰,貢市堂上,率廛人及貢市人進前。賤臣承命出傳,貢市堂上徐有隣·李秉模,率民人進前。上曰,歲首初過此路,欲詢弊瘼,爾等無或隱諱,如有外上未捧之弊,如有貢物爲弊之端,一一詳奏也。仁浩承命出,回奏曰,外上已蒙自上申飭之恩,無一未捧之弊,其他爲弊者,皆以所懷書待云矣。上曰,貢市堂上,捧所懷隨駕,可也。駕諸敦化門外,命宣傳官,出標信解散。駕入敦化門,詣協陽門外,降輦乘輿。命書傳敎曰,明日右承旨馳詣太學,朝食堂到記,收取以來。入宣化門,還內。諸臣以次退出。
戊申正月初八日午時,上御重熙堂。貢市堂上持貢市人詢瘼所懷入侍時,左承旨趙衍德,假注書趙台榮,記事官李相璜·金祖淳,貢市堂上徐有隣·李秉模,以次進伏訖。上曰,市民所懷,以次稟處,可也。有隣·秉模曰,俄者詢瘼後,貢市人所懷,有入侍稟處之命矣。取見其所告,則以爲,宗簿寺璿源錄廳譜略修正都監進排貢市人等以爲,癸卯式年,譜略修正都監及甲辰兩次別都監譜略修正時,紙地及各樣物種進排之後,至今四五年,尙不會減,亟賜會減云矣。蓋此進排,在於重臣鄭一祥兼管度支及宗簿時,而以其一祥之詳知裏面,故爲延拖,待後等始請會減,而皆以事在前等,至今未下,渠輩所爲,雖極可痛。旣已進排,則不可不給價,令該曹往復前堂,量宜磨鍊上下,恐合事宜矣。上曰,斯速上下,可也。出擧條有隣·秉模曰,此長木廛市民等所懷也。以爲,都庫貢價,則中椽每箇五錢五分,戶曹之取用於市民者,則每箇三錢五分,故猶爲稱冤矣。宮城木柵進排中椽,以一錢八分上下,落本過半,而其所減削爲折半,用還又爲五分一,貧殘市民,安能保存?戶曹取用,以三錢五分上下,而進排中減削之數,特爲會減云矣。果如所告,則宜有稱冤,詳査決處之意,分付該曹,何如?上曰,依爲之。出擧條有隣·秉模曰,此纛島大柴木廛市民等所懷,及內長木廛市民所告也。纛島大柴木廛市民等以爲,矣廛物種,是成造木等名色,而大中小椽,亦入於成造木,故小無見禁之事矣。壬寅年間,長木廛市民,欲爲兼竝之計,公然起訟,將不得保存,依當初定式,俾杜日後無窮之弊云。內長木廛市民等以爲,大中小椽,本是矣廛物種,故欲爲取賣,而纛島大柴木廛人,欲爲竝奪,另加禁斷俾除廛弊云矣。蓋此兩廛相訟,已多年所,而互相勝負,尙未決定,該署事,誠甚未安,更爲嚴飭,斯速決處,俾無彼此間呼冤紛紜之弊,何如?上曰,貢市堂上,詳査決處後,草記,可也。出擧條有隣·秉模曰,此貰馬運負契貢人等所懷也,以爲,運負契,卽續典所載運石契,而各道稅大同,到泊京江,則缷下負入之役,與各倉募民,分半擧行,雇價餘剩,添補於貰馬契,無弊應役矣。挽近以來,法不如古,每年上納田大同中,自惠廳劃送均廳之米及訓局船載運米,與太僕劃送穀,全數見奪,不得運負,故所捧雇價,日漸減縮,負債如山,將至渙散之境,見奪之業,依續典所載,一一還推,與各倉募民,如前分半擧行云矣。運負契,果是續典所載者,而一自均廳及訓局等處劃送之後,其所失利,勢所必至,渠輩稱冤,不是異事,而均廳旣有募民,訓局等處,亦難强令還給,竝令各該司,量其新舊,較其利害,從公決處,俾無偏得偏失之弊,恐合事宜矣。上曰,令該廳從長決處,俾無偏多之弊,可也。出擧條有隣·秉模曰,此繕工監竹契貢人等所懷也,以爲,矣徒等,進排排設竹柱,依定式,五分一受價,自是流來之典,而到今會減之規,比前進排元數中,除出三分一後,作爲實數,始乃五分一給價,所受貢價,不能當人役馬雇之費,故落本負債,已過萬金,渙散之境,迫在朝夕,進排排設竹,依舊典會減云矣。此是故相臣趙璥,在度支時,積費商量,量宜會減者,則到今呼籲,極涉猥屑,所告勿施,令攸司,從重科治,何如?上曰,依爲之。科治則分揀,更勿煩籲之意,嚴飭,可也。出擧條有隣·秉模曰,此內都庫破貢人等所懷也,以爲,本貢,癸卯年新募時,前前貢人等,營門負債,擔當替納,而應役浩繁,負債如山,不過數年,又爲破散,則來頭新募人之擔當轉報,可也,而旣已破散丐乞之處,如是懲督,使不得支保,豈非稱冤云矣?果如所告,則與時存應貢有異,使渠擔當,毋怪稱冤,特令負債軍門,査實勿侵,似合事宜,而旣非時貢人,則貢市詢瘼之下,混入冒籲,極涉猥屑,令攸司,科治懲礪,何如?上曰,依爲之。科治分揀,可也。出擧條有隣·秉模曰,帽子廛市民等所告內以爲,辛丑年間,特蒙二百隻帽蠲稅之恩,每年三十隻或二十隻,隨力燕貿,而近來馬主輩,以何意思,不願受去?若此不已,則朝家惠澤,將無蒙被之日云矣。帽子燕貿之際,自有霑漑之資,則馬主輩之不肯受去,誠甚訝惑。事雖猥屑,亦關市弊,令譯院査實決給,俾無日後相持失利之弊,何如?上曰,貢市堂上,詳査決處。大抵都下貴賤所用帽子,專靠本廛,則朝令之下,如是頑拒,極爲痛駭,不可以猥屑置之,嚴飭譯院,後勿如是,如復頑拒,自本司各別重治,可也。出擧條有隣·秉模曰,此炬子廛市民等所懷也,以爲,本廛,各司炬子進排後,餘利資生,而各處坊曲,亂賣熾盛,各別嚴飭,捧甘各司云矣。炬子之列肆亂廛,當依他廛例,一切禁斷,而至於各司所用下屬輩瑣細之事,不必自朝家指揮亂廛,則嚴飭下一款,置之,何如?上曰,依爲之。出擧條有隣·秉模曰,此雜鐵廛市民等以爲,中方鐵一種,本非冶匠之手造,而冶匠則買得,矣廛打造各樣成器,一體資生矣。中方鐵劃給冶匠以來,渠等成器鐵物,不爲和賣於本廛,專呑利殖,矣廛作一失業之市民,依舊制,互相賣買,俱蒙生活之地云矣。前秋判尹耆東,因冶匠輩呼籲,草記決給,則曾未幾何,復此煩瀆,揆以民習,極爲無嚴,所告勿施,令該曹,科治懲礪,何如?上曰,依爲之。出擧條有隣·秉模曰,此內氷庫契人等所告也,以爲,矣徒等,專爲奉國役徐民弊,而江上私氷者,以其失利,輒生沮戱之計,散而復合,前後消瀜,殆過累萬金矣。今若復設契名與伐氷班戶,合力奉公,而定給衿數,則公私俱便云矣。此事,前秋判尹蓍東,因江民呼籲,草記革罷,已蒙允兪,私氷合力與否,非朝家所知,如是瀆擾,極涉猥屑,所告勿施,令該曹,科治懲礪,何如?上曰,重臣尹蓍東在刑判時草記批旨,不但依施,誠如卿等言,合力與否,又非廟堂之指揮之事,則焉敢如是煩籲?民習萬萬痛駭,各別嚴飭,俾無敢更事煩籲,期於息訟之地,可也。出擧條有隣·秉模曰,望門床廛市民所告內以爲,黃蜜,卽渠廛物種,而糧餉廳,例貿黃蜜,付之渠廛賣買,以爲聊賴之資云矣。此等微細之事,無難上徹,干恩猥屑,猶屬歇後,所告勿施,令攸司,從重科治,何如?上曰,依爲之。科治分揀,可也。出擧條有隣·秉模曰,此宮底典僕等所懷也,以爲,諸道貿販,自去年禁斷,而以從長商確,俾爲聊賴之意,筵稟蒙允,又以營閫貿販,方便措處,州牧以下,嚴加禁斷之意,行會,則列邑雖無可論,營閫旣有貿販,特令決處,俾得生活之地云矣。渠輩以此事,來訴廟堂,而姑未決處,則徑先上徹,極涉猥越,所告置之,何如?上曰,依爲之。令泮長,從長決處,俾無更訴,之弊,可也。出擧條有隣·秉模曰,內外魚物廛市民,鞋廛市民,衣廛市民,煙草廛市民等,皆以亂廛滋多,本廛失利爲言,而仍請依法典嚴禁矣。亂廛之禁,自是法典,呈法司申禁,可也,而輒事上徹,極爲猥越,令攸司科治,何如?上曰,科治分揀,不特此廛而已,各廛市民處,以嚴禁亂廛之意,已下敎,自本司嚴飭京兆,俾無失利之弊,可也。出擧條有隣·秉模曰,此雜穀廛市民等所懷也,以爲,矣廛與上米廛,同處一基之內,故矣廛旅主之所賣米稅,一年以七百二十兩,依米廛所願,永爲定式矣。忽於昨年二月,誣罔上言,至於破其定稅,從賣收稅,而逐朔收捧,反不裕於六十兩原數,則濫徵其稅,逐日侵虐。故旅主等,末由支保,撤市移業於下米廛基內,則反以矣廛之拒稅移市,呈訴於本署,本署特軫息訟之方,許令從願定稅,則乃以一年三千六百兩之稅,願爲定式,世豈有一月三百兩之稅乎?旣有此無限弊端,而米商旅主,亦皆渙散,則矣廛亦將隨而渙散,明賜處分,使矣廛,安意資業於下米廛基內,永杜爭訟之地云矣。玆事,前因上米廛人呼籲,已自本司,以依古例施行之意,分付該署,而雜穀廛之又此瀆擾,極涉猥屑,所告置之,令攸司,科治懲礪,何如?上曰,依爲之。科治分揀,可也。出擧條有隣·秉模曰,此三南方物紙契紙廛貢市人等所懷也,以爲,事大物種中最所難辦者,方物紙一種,而近來僧額,比前數少,方物未收,歲以萬計,加以營本官紙役滋甚,科外責納,歲加月增,以方物所需,換作各樣紙地,輸納營本官,不可勝計。又有松商輩,締結僧徒,擇其方物中最優者潛買,又求別壯紙·雪花紙等物,陸續入柵,作一關市,實有前頭生事之慮,各別嚴禁之意,分付該道云矣。嶺·湖僧役之減給,松商紙物之潛貿,前後奉承傳關飭,非止一再,而弊猶依舊,又致呼籲,兩道道臣及松留·灣尹事,誠甚慨然,更爲申明知委,如無實效,自本司,隨現論勘,何如?上曰,更加嚴飭,俾有實效,可也。出擧條有隣·秉模曰,此司圃署貢人等所懷也,以爲,本署貢物,元無惠戶廳受價,只以本署錢五百兩及折受田畓三十餘結,以爲進排各樣菜蔬,而近年以來,光熙門外所在田,皆爲陳廢,此外又多川反覆沙者,而俱未蒙代土之澤,自戶惠廳,三四千兩錢,無邊貸下於本署,以爲買得,代土後,貸下錢,則以本署每年所受五百兩,限年備納云矣。公貨貸下,決是難從之請,置之,果如所告,則貢人事,亦甚可悶,令本署,從長決處,何如?上曰,貢市堂上,詳査決處後,草記,可也。出擧條有隣·秉模曰,此內外魚物廛市民等所懷也,以爲,矣廛物貨,只是乾鹽魚兩種,而鹽魚船,到伯京江,則出往船所,付利缷下,買取轉賣矣。昨年因繡衣書啓,江民船業者,載來鹽魚,則露梁·銅雀,以錢代捧,他江,一依銅雀例,以錢酌定,而蓋鹽魚之入來,出往船所,相與買賣之後,勿禁亂廛,假使十同載來,所下未滿一同,且以露梁·銅雀言之,旣是淺灘,只使小艇,則所載之物,極其些略,從渠願,以錢代捧,勢所固然。鹽魚一種,依前付利和買,得以保存,以應國役云矣。年前果因繡啓,以代錢捧稅之意,有所變通,而利害便否,猶未詳悉,更令平市署,從長決處,何如?上曰,貢市堂上,詳査決給後,草記,可也。出擧條有隣·秉模曰,比太學典僕等所懷也,以爲近來貿易,宮奴輩,各懸房所貿物件,使其隨從軍,私賣於渠之親知,利本都歸此輩之手,泮民萬無應役之望云矣。宮屬禁飭之敎,前後至嚴,而尙有此典僕呼籲之事,誠極駭痛,纔因渠輩之來訴本司,已爲捧甘另飭,而今於詢瘼之下,宜有別般痛禁之擧,出擧條分付,以爲隨現重繩之地,何如?上曰,各宮貿奴之行惡,不特此事爲然,況廟堂,纔已申飭云,則又復如此,尤極痛駭。此後若有一毫侵漁之端,該宮奴,令攸司照律嚴治,首宮任,亦爲嚴治,可也。出擧條有隣·秉模曰,條里木廛市民等所告以爲,戶曹取用條里木,依都庫例,貢價上下事,昨春詢瘼時,有所呼籲,自廟堂覆啓蒙允,而該曹上下,未準貢價,依前覆奏施行爲處矣。覆奏知委之事,尙未擧行,必有委折,令該曹,斯速從長決處,俾無更事呼籲之弊,何如?上曰,依爲之。出擧條有隣·秉模曰,此生解廛市民所懷也以爲,本廛,自來至殘,專侍生魚稅資生,而至若秋冬,則東北生魚每駄一級,例以錢收捧矣,甲辰年,以每駄一錢定式後,實無支保之望,特爲復舊云矣。蓋此生魚稅之以錢減捧,不但爲宮底居民之地,一以利都民,一以利魚商,則其所酌定,自有斟量,今不可因其呼籲而輒復變更,所懷勿施,何如?上曰,依爲之。出擧條命書榻敎曰,惠慶宮進服加減歸脾湯,二十貼製入。命退,諸臣以次退出。
上在昌德宮。停常參,只朝講。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
洪仁浩啓曰,禮曹參議李集斗,除拜後過三日,不爲出肅,依定式,推考警責,仍卽牌招察任,何如?傳曰,允。
傳于南鶴聞曰,左副承旨·右副承旨,分詣受香所,奉審摘奸以來。
傳于趙衍德曰,左承旨入侍。
傳于曺允大曰,明日出宮門路,以協陽門爲之。
以金胤行囚單子,傳于洪仁浩曰,保放。
以咸鏡監司狀啓,峽田改量,先試一邑,驗其便否事,傳于洪仁浩曰,壃界之紊糅,奚特本道爲然?東郡無量案,西土無元摠,固已不成說,外此諸道之陳起相混,爲民生切苦之弊,爲念役煩事鉅,未免年年因循,況守宰每難得人,年穀亦次大熟,又可以議到,前此諸道狀請,不得一一準施矣。觀此狀辭,必有料量,何待回啓,亦何必此一邑,令道伯從便審量,期於取次釐弊?關西則不必關由於度支,其餘諸道,年事稍熟,守宰得人,量摠弊最甚處,依此道例,另究設施之策,苟有可爲之邑,枚擧狀聞後擧行事,分付。大抵仁政,必自經界始,白地勒徵,決非仁政,然於必可爲處可爲,亦不當,因此朝令,强所不可强之邑。竝以此意,措辭提飭事,令廟堂知悉。
以原春監司狀啓金化縣民家失火事,傳于趙衍德曰,方春失所,甚爲可矜。令道伯,別般賙給,期速安接,畢奠接後形止,使卽報來後狀聞
以刑曹內氷契貢人科治草記,傳于洪仁浩曰,捧納承旨推考。
傳乎趙衍德曰,坐直承旨入侍。
以金晦彬·朴耆壽囚單子,傳于洪仁浩曰,付過放送,明日會圈。
南鶴聞,以承文院官員,都提調意啓曰,昨年庭試榜分館事,出擧條申飭矣。本院諸正字,或稱情勢,或稱親病,或稱在外,或稱事故,終無會圈之意,國體所在,誠極駭然。稱頉諸正字,一竝拿處,何如?傳曰,允。
洪仁浩,以內醫院官員,都提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
曺允大,以兵曹言啓曰,依下敎,侍衛禁軍及武藝別監內吹等處,設粥分饋之意,敢啓。傳曰,知道。
曺允大,以訓鍊都監言啓曰,依下敎,挾輦軍及兼內吹等處,設粥分饋之意,敢啓。傳曰,知道。
洪仁浩,以御營廳言啓曰,今正月初十日,春塘臺親臨春到記儒生製述時,依兵曹節目,集春營入直軍五十名內營直十名除,實四十名,領軍千摠田光說,把摠柳翼星,該入直哨官李寅英率領,設布帳外排立,事畢後還入直所,而竝待標信擧行,還入直間,哨官丁昌百代直之意,敢啓。傳曰,知道。
曺允大,以摠戎廳言啓曰,本廳壯抄左部右司把摠沈應鎭,身病猝重,勢難察任,改差,何如?傳曰,允。
洪仁浩,以義禁府言啓曰,承文院副正字金晦彬,權知副正字朴蓍壽·申光岳·李尙寯等拿處事,傳旨啓下矣。金晦彬·朴蓍壽,今方待命,卽爲拿囚,而申光岳,時在原春道橫城地,李尙寯,時在京畿楊根地云,依例發遣府羅將,竝拿來,何如?傳曰,允。
洪仁浩,以刑曹言啓曰,因貢市堂上徐有隣·李秉模所啓,雜鐵廛市民,令該曹科治懲礪事,命下矣。依傳敎,該廛頭目人柳宗郁捉來,而取考律文,則大明律越訴條有曰,若迎車駕申訴而不實者,杖一百,上項罪人柳宗郁,依此律懲治之意,敢啓。傳曰,知道。
備邊司啓目,關西穀各處取用耗條,凡係請得發賣之類,除非萬不獲已之經費所關,一切嚴防之意,竝爲分付,何如?判付啓,依回啓施行爲旀。兵曹穀事,常參日,亦爲筵敎是如乎,當初請買之許施,非但爲二軍色移送一事也,軍價非貢,曹屬倒懸,不得不創此名色,俾有派及之效,予意,則軍契,旣屬於掖庭與內局,罷此契,屬本曹,然後發賣之規,亦可罷云爾。不然,歲入之減半,更合商量。此一款,姑置之,賑廳濬司穀半分事,賑廳穀耗條留置事,竝依施,今此一萬一千五百石之仍留,可謂太無實,發賣防塞之請,甚爲得宜。此後,依此嚴防,雖度支經用,限五年,無敢以西穀二字開口陳請事,一體申飭爲良如敎。
判中樞府事李福源箚曰,伏以三陽啓泰,慶祿方來,廟宮展禮,回鑾萬安,歡忭之誠,小大惟均。臣於昨春,冒陳至懇,庶幾淵衷之記有,今則年已至矣,病益痼矣,陳力就列,無復望矣,而當此中外顒祝之日,有非臣子祈懇之時,低回泯默,匪緩伊待,體諒之恩,恭竢早晩。雖以兼帶言之,營門重務,旣非衰病昏憒所可照管,至於醫司,多年仍帶,已涉苟簡,目下私義,尤不容淟涊,短箚自引,非出例讓。伏乞聖明,俯垂諒察,將臣所兼禁衛營·惠民署提調,先賜遞免,俾伸難安之情,亦爲許休之漸,不勝幸甚。取進止。答曰,省箚具悉卿懇,箚辭萬萬過當,適因左相登筵,亦有申及者,卿必聞之,此不更煩,卿須安心勿辭。仍傳曰,此批答,遣史官,傳諭于李判府事。
戊申正月初九日辰時,上御熙政堂。朝講入侍時,領事李在協,知事徐有隣,特進官李聖圭,參贊官沈豐之,特進官柳義養,掌令權之彦,侍讀官沈興永,檢討官李敬五,假注書趙台榮,記事官李相璜·金祖淳,以次進伏訖。上命進講,興永進讀中庸,自子曰舜其大知也與,止拳拳服膺訖。上讀前受音訖。上曰,玉堂各陳文義。興永曰,執其兩端,用其中於民,卽書所謂允執厥中,舜所以受之堯而傳之禹,以開萬世心學之宗旨也。蓋帝舜之,學,擇之以精,守之以一,故所以用中於民,而爲百王之準極。先儒,以此章爲知之事,而行亦未嘗不在中也。殿下,以天,縱之姿,有日躋之學,其於思傳用中之學,固已契合,而第以政措間事言之,寬大之過,而懲討不嚴,慈惠之過,而紀綱或弛,旣有所過,則其於用中之道,終有所未盡矣。伏願益加聖念,凡於政令施措之間,克懋用中之道,毋使帝舜之德,專美於前。是臣區區之望也。上曰,所奏,好矣。敬五曰,此章言,舜好問,而好察邇言,邇言,卽淺近之言也。當時之人,夫豈有知舜之所未知,行舜之所未行者,而雖如淺近之言,猶必問而察之者。蓋欲天下無遺善,而使人樂告以善道也,猗歟大哉。大聖人不恥下問,從諫弗咈之盛意,槪可想矣。夫開言路三字,便爲老生常談,而顧今格君之要,切時之憂,孰有急於恢聽納開耳目者乎?自聖上御極,于今十數年,直言讜論,逆耳批鱗,尙矣無論,雖尋常官師之規,絶無而僅有,浸浸然爲無言世界,臣未知,聖明,無闕事而然乎?搢紳大夫,無愆尤可規正而然耶?昔則新入臺地者,不能出言論事,則同臺糾劾之,銓曹警罰之,淸官華職,多取言議之剴切者,而地閥次之。近世以來,名官之自好者,以開口有言,作爲羞恥事,臺閣擧職,視若惱劣,平地穩步,計在喑啞,試看今日之致位卿列者,夫孰以言議進者乎?上無訑訑之色,而下守默默之戒,風習已痼,寧不慨然?昨冬大政,臺望之一時新通,至于二十人之多,就其中,豈無言論風采之可觀者乎?在今激揚之方,先自聖躬,克恢開納之量,雖淺近之言,言可用則採納之,或有不審過當之論,特加優容之,仍飭銓曹,盡言者奬拔之,不言者責勵之,期復古規,俾變時套,卽臣區區之望也。上曰,所奏切實,當留意。仍爲出擧條申飭,可也。出擧條上曰,領事亦陳文義。在協曰,上下番所奏,俱爲切實矣。大抵凡事,知而不用,則與不知同,章內又有執兩端之說,而極爲切實。伏願殿下,以大知之衷,執兩端而行之,是臣區區之望也。上曰,所奏,好矣。經筵參贊亦陳文義。有隣曰,玉堂領事,已悉文義,更無所達,而篇內拳拳服膺四字,自有監法矣。今若得一善事,以至服膺,則能知善事之爲善,故以至服膺,殿下於此等處,益留睿念焉。聖圭等曰,諸臣已悉文義,臣等更無所達矣。上敎義養曰,曾以宮僚,何無一言仰奏乎?義養曰,別無所達,故不敢仰陳矣。上曰,臺諫進前。之彦進伏。上曰,亦無所懷乎?之彦曰,無矣。興永·敬五曰,法講體貌,本自嚴重,兩司長官,固當備員,而只以憲府一員進參者,已極苟簡,雖以入侍臺臣言之,歲初開講,尤爲自別,而莫體求助之聖意。但以無所懷仰達,揆以臺體,誠甚慨然。臣等以爲,兩司長官及諫院違牌諸臺,竝施譴罷之典,掌令權之彦,從重推考,宜矣。上曰,依爲之。出擧條之彦曰,臣年紀衰邁,言議巽軟,本不合於淸朝耳目之任,而法講有命,天牌儼臨,臣怵畏義分,他不暇顧,及登筵席,以所懷之不陳,至被儒臣請推之擧,臣以此情踪,其何敢一刻晏然於臺次乎?請命遞斥臣職。上曰,勿辭,亦勿退待。在協曰,連日勞動之餘,今又早朝臨殿,聖體,若何?上曰,一樣矣。上曰,前兵判事,何如?在協曰,大臣論以不均,則固當愧服之不暇,而乃反違傲,臣則已言其不善處事矣。上曰,李判府事辭箚,又何故也?在協曰,李命植新除惠民提調,不得同行一司,故以陳辭懇云矣。上命書判府事李福源箚批訖。命退,諸臣以次退出。
戊申正月初九日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,奉常寺官員發牌,享時神位板,陪往陪來,必致誠敬,引路軍,亦爲申飭事,分付。賤臣承命出傳。命書傳敎曰,春到記分製講,明日爲之。又命書傳敎曰,春到記處所,以春塘臺爲之,殿講,便殿爲之。上曰,試官望,卽爲擬入事,分付。賤臣承命出傳。上曰,明日出宮時,槍劍軍,以三十名爲之,挾輦軍,以金虎門入直軍八十名磨鍊事,分付。命退,承史以次退出。
丁未正月初九日申時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,曺植,官至何官耶?仁浩曰,官至僉正矣。上曰,謂之徵士,則可乎?仁浩曰,然矣。命書傳敎曰,常參日,因言端,令廟堂,使之關問兩道後稟處。大抵置穀爲糴,所以備嗣歲民食,而爲弊多少無異,寡可增之多宜量減,今番關問之後,如無別般裒益之政,小民之受困,固自如,寧不憫然,今因改量事,申飭,又此申申,更以此意,分付兩道道臣,無襲謬無避嫌,另講可矯之策,論理狀聞,該邑糴摠還戶,亦令後錄登聞,以爲稟處之地事,令廟堂知悉。又命書傳敎曰,向因軍丁逃老故之徵斂事,已有釐正之命,而斂及白骨,在所禁止,外此逃故,亦宜省弊,諸道狀聞,姑未來到,雖未知措畫設施之如何,而向見錦伯狀辭,他道亦足反隅,輕先之失,姑毋論,如是之後,必須十分善釐改,可免欺吾民,廟堂預加講究,待狀本齊到後,指一覆奏。大抵吏亦民也,軍亦民也,以爲小民之意,欲除軍債,則今若剋減吏俸,一以罷革爲歸,流弊必至於奸蓋滋而巧益甚,常惠則上下不及,貽弊則京外無異,甚非便好之策。且此擧與減匹減貢,大有間隔,則須有非給代,而爲給代之效,國體不至屑越,下輩亦可容活,此亦當商量處,竝須留意事,言于領相,此外廟謨多積滯,日間頗有春意,後次賓對,則續續如期來會之意,令備郞一體往傳事,分付。上曰,試所承旨,明日早往春塘臺。儒生先爲入場,可也。命退,承史以次退出。
戊申正月初九日三更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,京外老人年例歲饌,其中年過百歲人,加給事,分付該曹,仍爲下諭于諸道。上曰,過婚未葬處,限三年,抄出各道狀啓,而幾邑則有之,幾邑則無之,一一區別,以笏記入啓事,招致戶曹郞廳尹光心,分付,可也。命退,承史以次退出。
上在昌德宮。停常參·經筵。
中官殿,藥房口傳問安。答曰,知道。
殿座罷後,內閣·政院·玉堂·藥房口傳問安。答曰,知道。
沈豐之啓曰,明日專經文臣殿講相値,視事頉稟之意,敢啓。傳曰,知道。
曺允大啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于趙衍德曰,右副承旨入侍。
傳于南鶴聞曰,科次入侍。
洪仁浩啓曰,卽者刑曹郞廳來言,再昨日還宮時衛外擊錚人,所當捧供以入,而判書未差,次堂例不得擧行云,何以爲之?敢稟。傳曰,令次堂擧行。
以咸鏡監司狀啓,大國人卜物失火,鍾城府使李鎭復,爲先罷黜,其罪狀,令攸司稟處事,傳于趙衍德曰,此不過二間庫舍之失火,又在於市事撤歸之時,而彼人卜物,姑未輸去,則不謹檢飭,有此被燒,大是貽羞之一端。評事旣兼繡衣,兵使專摠市務,若使威令素著,束濕有方,則豈有奸弊之至此?事旣登聞,不可尋常看過,該兵使南憲喆罷職,評事李庚運,出自經幄,僨誤至此,豈敢循例還朝?防垣萬戶除授,時任萬戶,遞付京職。
曺允大,以訓鍊都監言啓曰,今正月初十日春塘臺殿座時,因兵曹節目,金虎門軍八十名,把摠李殷昌,哨官李檍率領,挾輦侍衛,弘化門軍九十名,廣智營軍四十名除出,把摠李東弼,哨官洪浩源·金處純率領,設布帳外排立,而竝待標信擧行,依定式,北營標下軍三十名,除標信除出,千摠許,把摠金徽柱率領,集春門外把守,雜人一切嚴禁,事畢後各還直所之意,敢啓。傳曰,知道。
南鶴聞,以訓鍊都監言啓曰,依下敎,戊申回榜人李時雄處,宴需米三石,木綿五疋,依例助給之意,敢啓。傳曰,知道。
南鶴聞,以禁衛營言啓曰,依下敎,戊申回榜人李時雄處,宴需米三石,木綿五疋,依例助給之意,敢啓。傳曰,知道。
南鶴聞,以御營廳言啓曰,依下敎,戊申回榜人李時雄處,宴需米三石,木綿五疋,依例助給之意,敢啓。傳曰,知道。戊申正月初十日卯時,上詣春塘臺。親臨春到記儒生製述入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,直閣鄭大容,待敎尹行任,以次隨駕。上具翼善冠·衮龍袍,御熙政堂。命允大進前,敎曰,回榜老人待令乎?允大曰,回榜人李時雄,方待令於閤外矣。上曰,使之殿庭行禮,可也。時雄入庭,行四拜禮。上曰,今年幾何,而登科時年爲幾何?時雄曰,今年爲八十八歲,而登科時則二十八矣。上曰,回榜之事,孰不秖貴,而至於今年回榜,尤極奇異。故已命太僕給馬,又使本官及各軍門,優助宴需,以爲設宴之資。爾是鄕人,在京必無遊街往來之所。今日往見爾之城主,仍爲到門於畿營。左相,又是戊申勳臣之孫,以下敎到門於其家,明日下往爾鄕,可也。命時雄退出。上降殿乘輿,出宣化門。藥房都提調洪樂性進前奏曰,連日勞動之餘,今又動駕,聖體,若何?上曰,一樣矣。卿則留在本院,可也。駕由建陽門,入靑陽門,詣春塘臺,降輿陞座。上曰,讀券官鄭民始代,判尹鄭昌聖爲之。出榻敎上曰,試官行禮事,分付。仁浩承命出傳。上曰,鄭昌聖牌去來催促。賤臣承命出回奏曰牌不進矣。上曰,試官鄭昌聖代,行副司直李秉模爲之。出榻敎引儀唱試官以下入就位,行四拜禮。製述試官左議政李在協,行副司直李秉模·趙鼎鎭,禮曹參議李集斗,吏曹參議李時秀,副司果金履翼,修撰李洪載,殿講試官判府事金熤,戶曹判書徐有隣,參判李在學,大司成徐鼎修,行副司直朴天衡,校理宋祥濂·洪義浩,以次入就位,行拜禮訖。熤等進前奏曰,朝候過涼,移次殿座,聖體,若何?上曰,一樣矣。在協曰,臣於入場儒生中,有相避,故方欲出送矣。上曰,誰也?在協曰,臣子來鉉,以學齋任入場矣。上曰,卿與金判府相換,好矣。上曰,判府事金熤,讀券官洛點,右議政李在協,考官落點,改書出。上曰,殿講試官率應講儒生,先詣協陽門,待令也。命在協等退出。命書表策題,仍命懸題訖。上曰,都承旨·右副承旨留在試所,嚴飭場中,可也。乘輿過場內。上曰,儒生俱持火具及療飢之資乎?行元曰,或有未及持來之人云矣?上曰,療飢之資未及持來儒生,分付成均館,晩後辦給酒麪,使之療飢,可也。行元承命出分付。駕出靑陽門,入協陽門,還御熙政堂。上曰,試官俄於春塘臺,已爲行禮,直爲陞殿,可也。在協等以次進伏。上曰,仍爲開講,可也。孝建呼寄齋儒生金宗燮等,以次應講。至任·金李秀,八次比較。上曰,自三經四書,至大典通編而立落不出,勢將以製述比較矣。仍命書贊題。上曰,限人定製進,可也。命鶴聞書傳敎曰,皇明太祖高皇帝,以戊申正月乙亥,建有天下之號,卽天子位改元洪武年甲重回,日干又適在於是月,豈可虛度是日?十二日祗拜奉室,令該曹知悉。又命書傳敎曰,政官待明朝牌招開政。上曰,製述試官,持先捧試券,入侍。賤臣承命出,與熤等偕入進伏。上命熤考券,至黃字軸第七張,上曰,焉敢以老少論南北人等說,書之對策乎?此等儒生,不可仍置,大司成坼封指名,停擧,可也。考訖,表三下金羲淳,策三下李晩秀等,以次出榜。上敎在協曰,贊比較進考,可也。在協考訖。上曰,贊之所作,亦無優劣,更以三經比較,可也。仍命開講。賤臣呼任等進講,連不。在協曰,前或以雄經,有屢次比較之事,而今以連不,屢爲比較,誠是初見矣。上曰,更以四書比較,可也。任等進講訖。上曰,任呼新來,可也。祖淳呼新來數帀訖。上曰,製述居首二人,亦爲待令。賤臣承命出,回奏曰,李晩秀,先爲來待矣。命祖淳,呼新來數帀訖。上曰,李晩秀仍爲陞殿。晩秀進伏。上曰,判府事今年入耆社,爾又登科,可謂奇壯矣。仍命退。命書傳敎曰,春到記殿講十四次幼學任,策問居首進士李晩秀,表居首生員金羲淳,竝直赴殿試。講純通比較之次幼學金孝秀,策問之次進士鄭圭漢,表之次生員朴宗洪,竝直赴會試,講純通幼學鄭華錫,通幼學金樂宗·方仁擧·權得中,策問三下進士洪樂安,表三下生員金吉羽,幼學李致薰·南鼎寬,生員李薰·鄭魯榮,進士李承薰·金碩鉉,幼學沈鎜,各給一分。講略粗,令政院詳考施賞,捧傳旨。策門次上進士尹時東,表次上幼學洪時濟,生員申光軾,幼學金魯昌·徐有執·南惠寬·魚在瓚,進士尹永儀,生員金處巖·尹最遠,幼學崔始顯·韓致格·尹魯東·李厚五,進士鄭東晩,各紙一卷,筆三枝,墨二笏賜給。又命書傳敎曰,講製入格儒生,明日待令。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
上詣春塘臺。入齋室後,內閣·政院·玉堂口傳問安。答曰,知道。
沈豐之啓曰,明日奉室展拜相値,視事頉稟之意,敢啓。傳曰,知道。
傳于沈豐之曰,右副承旨入侍。
備忘記,全羅右水使李文喆下直,長弓一張,長箭一部,片箭一部,筒兒一箇賜給。
傳于趙衍德曰,左承旨入侍。
有政。吏批,判書吳載純進,參判朴祐源牌不進,參議李時秀式暇,同副承旨南鶴聞進。以蔡弘履爲大司憲,金翊休爲大司諫,尹行履爲執義,李濟萬爲司諫,崔景岳爲掌令,趙星逵爲持平,柳匡天爲獻納,韓商新·申爲正言,李顯默爲副修撰,李秉模爲刑曹判書,姜鳳瑞爲直講,金履錫爲禧陵直長,鄭好仁爲軍器提調,安廷玹爲鍾城府使。止
兵批,判書鄭好仁進,參判具㢞病,參議宋鍈病,參知柳誼入直進,左副承旨曺允大進。啓曰,阿耳僉使今當差出,而擬望之人乏少,未準朔禁軍將,竝擬,何如?傳曰,允。以李潤章爲阿耳僉使,李文協爲北虞候,申漢相爲浦項別將,副護軍李身晦·李思祚·李泰賢·韓光近,副司直權恢·柳光億,北評事李庚運,防垣萬戶除授事,承傳。
曺允大,以兵曹言啓曰,今正月十一日,武臣賓廳武經講書日次,而親臨專經文臣殿講相値,不得爲之之意,敢啓。傳曰,知道。
南鶴聞,以觀象監官員,以領事提調意啓曰,日月有食,則預先推步,前期五朔入啓,而今五月朔日食,如例推步,則食分爲三分八秒,初虧酉正初刻十一分,食甚酉正一刻九分,復圓戌初一刻八分,初虧距食甚,不滿一刻,食甚距復圓,爲四刻之多,兩距時之不均,差至三刻,理不當如此。故反覆細推,終不得差誤之端。今若以日月行東西差一端,互換加減,以減爲加,則食分爲二分五十三秒,初虧·復圓兩距時,相距均平,理當如此,而曆官輩推步之法,專倣彼中法式而已,曾未有變通加減之規。故姑以從前行用之法入啓,待彼中咨文出來,憑考釐正,何如?傳曰,允。止
曺允大,以兵曹言啓曰,依下敎,侍衛·武藝別監·內吹螺赤·近仗軍士等處,設粥以鐀之意,敢啓。傳曰,知道。
曺允大,以訓鍊都監言啓曰,依下敎,靑陽門把守軍等處,設粥分饋之意,敢啓。傳曰,知道。
戊申正月十一日卯時,上御熙政堂。專經文臣殿講入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,檢校直閣金熹·鄭東浚,直閣鄭大容,待敎尹行任入就位,行四拜禮,分東西,以次進伏訖。引儀唱試官及應講文官入就位,行四拜禮,試官左議政李在協,行副司直李秉模·洪秉纘·金履禧·金翊休·安廷鉉率文臣曺允遂等,入就位,行拜禮訖。在協進伏奏曰,連日臨殿,聖體,若何?上曰,一樣矣。仍命開講,貞運呼曺允遂等,以次進講。上曰,直講崔鵬海,典籍金德老禁推。出榻敎上曰,考官李秉模推考。出榻敎講訖。在協曰,鍾城府使李鎭復,以大國人卜物燒燼事,道臣旣已狀罷,而所燒物件,則卽日分捧,其私自難辦者,則營邑從便推移,俾無一物虧欠之意爲辭矣。今此失火,殊極驚駭,兵使·評事,雖已處分,彼人物種,毋論巨細,若或一件愆期,則貽羞惹怒,當復如何?失火委折,星火嚴査,竝與物種備給後,卽令馳啓事,分付,地方官罪狀,旣請稟處,亦令該府,拿問重勘,何如?上曰,出擧條申飭,可也。出擧條上曰,輪對官入侍。出榻敎貞運承命出,與右通禮禹禎圭,廣興副奉事李始源,東氷庫別提洪留浩,司僕寺主簿洪旭浩,偕入進伏。上各詢職·姓名·職稟,禎圭等,以次仰奏。命禎圭等先退。上曰,入格儒生入侍。出榻敎貞運承命出,與進士李晩秀·鄭奎漢·洪樂安·尹時東,生員金羲淳·朴宗洪·金吉羽,幼學李致薰·南鼎寬,生員李薰·鄭魯榮,進士李承薰·金碩鉉,幼學沈鎜·洪時濟,生員申光軾,幼學金魯昌·南惠寬·魚在瓚,進士尹永儀,生員金處巖·尹最遠,幼學崔始顯·韓致格·尹魯東·李厚五,進士鄭東晩,幼學任·金孝秀·鄭華錫·權得中·金樂宗·方仁擧,偕入進伏。上各詢姓名,晩秀等以次仰奏訖。行元曰,入格儒生中徐有執,未及待令矣。上曰,儒生賞格,筵退後卽爲分給,可也。命退,諸臣以次退出。
戊申正月十一日辰時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,奉室行禮在明,今日當依受敎齋宿,侍衛軍兵之連日勞苦宜念。齋宿處所,春塘臺爲之。承史閣臣,近處入直,兵判則局將廳入直,其餘侍衛,待明朝來待。上曰,侍衛諸臣,來待于永肅門外,兵曹郞廳,入直於靑陽門外,待明日開門,入來隨駕事,分付。訓將只率北營入直軍結陣事,亦爲分付。命退,承史以次退出。
戊申正月十一日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,儒生賞格,盡爲出給乎?衍德曰,俄已分給矣。上曰,任,誰家族乎?鼎修曰,故成川府使任聖周五寸姪矣。命書傳敎曰,專經文臣殿講居首副司果吳翼煥,間三次居首,依續典右職調用。命退,諸臣以次退出。
戊申正月十一日未時,上詣春塘臺。齋宿入侍時,左承旨趙衍德,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直提學李秉模,檢校直閣金憙·徐鼎修·鄭東浚,直閣鄭大容,待敎尹行任,以次隨駕。上具翼善冠·衮龍袍,乘輿出賓陽門。上曰,兵判參班隨駕,檢飭侍衛,趁門限出去事,分付。賤臣承命出傳。駕由靑陽門,詣春塘臺,降輿入幕次。上曰,昨日策問題持來。賤臣承命出持入。上敎鍾秀曰,久未聞卿讀書之聲,進讀,可也。鍾秀進讀訖。上曰,條問,何如?鍾秀曰,有博識者,始可條對矣。命仁浩書傳敎曰,觀此箕伯狀聞,平壤府嘉善黃聖憲,去戊申爲道科壯元,今年爲回榜,而以親受花牌,自願上京,方以治送爲辭,回榜已稀異,況道科乎,壯元乎?年近九十,又能自力上來者乎?節節可貴,分付沿路,諸道給馬,待上來造給花牌,使之謝恩,下去後宴遊,亦依日前廣州回榜出身例擧行事,令廟堂行會,加資依定式先爲下批事,分付該曹,日暮時至,命少退,諸臣退出。
上在昌德宮。停常參·經筵。
中宮殿,藥房口傳問安。答曰,知道。
齋宿後,內閣·政院·玉堂·藥房口傳問安。答曰,知道。
上詣奉室,展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
南鶴聞啓曰,明日常參·經筵,取稟。傳曰,傳。
傳于沈豐之曰,都承旨入侍。
備邊司,以趙圭鎭爲北兵使。止
南鶴聞啓曰,左邊捕盜大將趙圭鎭,移拜北兵使矣。在前如此之時,有他邊大將兼察之例,今番則何以爲之?敢稟。傳曰,依例爲之,牌招聽傳敎。
兵曹,以徐有大爲左邊捕盜大將,柳鎭恒爲禁軍別將。
南鶴聞啓曰,新除授左邊捕盜大將徐有大,卽爲牌招,傳授命召及大將牌·傳令牌,何如?傳曰,允。
兵曹口傳政事,以黃世中爲五衛將。
南鶴聞啓曰,兵曹郞廳來言,北兵使下批政事,取稟。傳曰,明日爲之。
傳于趙衍德曰,坐直承旨入侍。
以校理李鼎德,兵曹佐郞李宗烈,奉常直長李基禎,直講崔鵬海,典籍金德老,博土玄杞,學諭金初爕,東學訓導金龍見·劉師玶,西學訓導李錫心,副司果韓永運·曺允遂,前校理尹羽烈,前持平宋煥德殿講居不禁推傳旨,傳于沈豐之曰,分揀。
以崔鵬海·金德老囚單子,傳于洪仁浩曰,放。
南鶴聞,以宣惠廳言啓曰,卽接壯勇廳牒報,則本營將校軍兵饋粥所入物力會減事粘目判下內,昨日擧行,可謂貽羞莫甚,申後下敎,至迫鍾終不待令,寧有如許紀綱?當初取用之命,亦非無所據蓋,本營穀物,留置該廳故也。軍兵饋粥,何等時急,且有踏印帖文,則本營穀物之不卽出給,萬萬駭然。今因査實聞之,雖委於該色吏屬之不待,此則不成說。旣無前期知委,且係及時擧行,則如是推諉下輩,頑悍姑無論,該廳必有入直郞官,而所送帖文及馬匹,無端還送,尤爲無狀。昨日筵中,以侍衛摠管之適兼堂上,已有下敎,而成命之下,不爲擧行,已不可無罪。況師律所關,幾至闕軍食,畢竟貿易取用,其委折令該廳草記事,命下矣。判付之下,萬萬驚悚,卽爲査問於本廳書吏·庫直等處,則書吏所告,以爲昨日申後,壯勇廳軍士,持帖文俱卜馬,來到本廳,推尋該色書吏。故問其委折,則以爲持壯勇廳行下,往推於湖西廳庫直,庫直言內,本營擧行,例自均廳爲之。往問於均廳書吏云,故來問云云。而該色書吏,適出他不在,庫直亦不在,往問於該色私庫直之意答送云。又爲推問於私庫直,則所供以爲,昨日日暮時,使喚軍來言,壯勇廳軍士,持行下來到云。故卽爲往見,則軍士已還歸,故追往不及云。一自賑廳,句管壯勇廳穀物之後,從前若有持行下來推之事,則壯勇色書吏,告于入直郞廳,開庫出給,已成前例。昨日帖文,旣是軍兵饋粥之需,事係時急,則雖値該色書吏之不在,旣聞之後,固當如例替行之不暇,而推諉該色,袖手傍觀,致有此帖文空還,軍食貿用之境,事之駭痛,莫此爲甚。雖以入直官員言之,旣在直所,決無不聞不知之理,本廳旣有此等無前之事,則其敢曰在官不知乎?揆以事體,不可尋常處之。當該入直郞廳朴宗厚,爲先汰去,令該府拿問定罪,該廳書吏·庫直等,竝移法司科治。今此下屬之若是干犯,莫非臣在簡平日不能檢飭之罪,惶恐待罪之意,敢啓。傳曰,知道。卿則新叨,勿待罪。名雖兼堂,營樣則慣知,本事則目擊,不卽草記論罪,此甚未妥。卿旣無論,亦置之。郞官事,此不過出給該營權置之物也,焉敢推諉?以致貿取之擧,極爲痛駭,一則紀綱,二則紀律,與該色郞官,汰去,可也。
曺允大,以訓鍊都監言啓曰,依傳敎,本局牙兵王願忠,加設別武士陞差,待窠陞實之意,敢啓。傳曰,知道。
曺允大,以禁衛營言啓曰,依傳敎,皇朝人子孫中出身馮慶文,本營哨官,時無見窠,爲先加設單付,待窠陞實之意,敢啓。傳曰,知道。
洪仁浩,以刑曹言啓曰,再昨日動駕時,慶尙道玄風居良人金國伊,擊錚於衛外,故取考其原情,則以爲仁同肉漢處,每年自官上下錢六十兩,穀十二石,以爲酬用之資矣。庚午使五面百姓,隨其力出錢一二兩,合爲三百兩,收置於作廳後,還給百姓,而每年每兩邊利五錢式收捧,以補肉價。故渠祖濟萬,以仁同百姓利條備納者,爲二十五年。且渠父寬先,亦爲備納者爲五年,渠又每年,以三兩五錢式,五年備納,渠妹替徵,亦爲三年,而邊之邊,利之利未納六兩零,萬無備納之路,移居玄風矣。仁同肉漢尹乭金,稱以四十九兩未捧,誣訴本府,捉囚渠妹。伏乞明査處分,得以奠居云矣。若如所供,則利殖之近四十年徵捧,宜有稱冤之端,況又徵債防塞,連有朝令,而囚繫督徵之說,有違邦禁。然一邊稱冤之言,終難準信,令本道詳覈虛實,從公決處,金國伊則敢以微細之事,肆然鳴金,至煩天聽,揆以民習,萬萬痛惡。其猥越之罪,自臣曹照法嚴勘,何如?傳曰,允。
戊申正月十二日卯時,上詣奉室,擧動入侍時,左承旨趙衍德,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金種秀,檢校提學吳載純,檢校直提學李秉模,檢校直閣金憙·徐鼎修·鄭東浚,直閣鄭大容,待敎尹行任,以次隨駕。上具翼善冠·衮龍袍,出幕次,乘輿由永肅門,詣冽泉門外,降輿詣板位。敎曰,皇明人子孫,亦爲入就位行禮,可也。允大曰,來待拱北門外,不得入來云矣。上曰,承旨,何不趁卽開門取稟乎?此亦兵曹不善擧行之致,而今若開門而入來,則易致遲滯,仍於門外行禮事,分付。仁浩承命出傳。上行四拜禮,詣壇上奉審訖,出冽泉門入齋室。上曰,當該兵曹堂上推考。出駕前下敎上曰,皇明人子孫,待令于曜金門外事,分付。允大承命出傳。上乘輿入明禮門,至曜金門內,敎曰,皇明人子孫召入。仁浩承命出召入。上命允大,讀皇明人子孫擧案訖。上顧王漢禎曰,皇明人幾姓出來耶?漢禎曰,當初八姓出來,二姓無去處,只餘六姓矣。上曰,當以奉祀人收用矣。〈命〉允大書傳敎曰,今日卽皇朝創業之日也。招見皇朝人子孫,其中王·黃·王·鄭·裵·馮六姓,卽瀋陽隨蹕家也,田·康兩姓,卽流寓人也。王庠生尙文五代孫願忠,黃太守功曾孫世中,王按察楫六代孫道成,鄭侍郞文謙五代孫昌仁,馮庠生三士六代孫慶文云。其中無故人,曾有職名者,復職調用,無職者,令軍門哨官調用。其中願忠,名編軍伍,令該軍門,將校收用。田尙書應揚七代孫世豐,康世爵五代孫尙堯,在外邑云,使之待令上來後,令兵曹草記,以爲收用之地,此乃起感於開創之日,有此錄舊之擧,皆令今日內收用。李提督子孫光遇,曾因大臣所奏,有守令承傳,而尙不收用,申飭該曹,待窠先爲檢擬事,分付。命皇明子孫退出,駕由進善門,入協陽門還內。諸臣以次退出。
戊申正月十二日未時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上命書傳敎曰,騎馬一匹立之,史官一員待命。上曰,今日坐直,誰也?注書出去知來,可也。賤臣承命出,回奏曰,左承旨·右副承旨坐直矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,只晝講。
曺允大啓曰,來十八日,專經武臣殿講日次矣,敢稟。傳曰,爲之。
傳于趙衍德曰,左承旨入侍。
傳于曺允大曰,明日則晝講課講相値,再明日則眞殿孟朔大奉室相値,次對進定於今日,午後來會。
曺允大啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于曺允大曰,大臣·備局堂上引見。
傳于曺允大曰,抄啓文臣中,時帶臺職人許遞。
尹行元啓曰,明日抄啓文臣課講時,何承旨進去乎?敢稟。傳曰,右副承旨進去。
以李尙寯囚單子,傳于洪仁浩曰,放送。
南鶴聞,以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十人,別單書入之意,敢啓。傳曰,知道,今日政下批。
有政。吏批,判事吳載純進,參判朴祐源病,參議李時秀病,同副承旨南鶴聞進。以鄭大容爲副應敎,趙鼎鎭爲左尹,鏡城府使單趙圭鎭,贈吏參李演贈吏判例兼,贈吏議李岳鎭贈吏參例兼,已上刑判李秉模兩代追贈,通德郞申思億年八十四,今超通政加資事,承傳。
兵批,判書鄭好仁病,參判具㢞病,參議宋鍈病,參知柳誼進,左副承旨曺允大進。北兵使單趙圭鎭。
以尙衣提調望筒,傳于尹行元曰,本院自有所幹事,亦旣敍用,前提調仍任,此望筒勿施。
以監察望筒,傳于尹行元曰,往時事,復官傳敎,不但詳諭。大抵伊時親問,專爲辨釋,及其下府屢遣史官,以憫惜之意,傳于委官,詳載於政院日記,人孰不知,而不意死於獄中,伊日卽邸場犒饋日也。至以停樂之意,詢問入侍卿宰,予意之不以罪囚視之,可以知矣。特以事未究竟,名載罪籍,至年前洗滌,使死者有知,尙且感泣於九泉,況爲子孫之心乎?前後甄錄之命,亦出特恩,則但當聞命竭蹶,圖報未卒之志,焉敢趑趄逡巡乎?此望筒勿施,無敢如是之意,嚴飭張鉉國處。
沈豐之,以奉常寺官員,以都提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
洪仁浩,以義禁府言啓曰,北兵使南憲喆狀啓據,刑曹粘目內,鍾城前府使李鎭復,移本府處之事,允下矣。李鎭復,時在任所云,依例發遣府書吏,交代後拿來,何如?傳曰,允。
司直李命植疏曰,伏以歲鑰載新,泰運鼎至,歡欣顒望,群情益切。仍伏念臣,一疾支離,漸就加劇,委身床席,省覺都廢,歲時起居之班,廟宮陪扈之列,俱未克進參,情禮未伸,義分全虧,病裏惶隕,旣無可言,揆以邦憲,宜伏重勘,而惟殿下,俯燭實狀,不加之罪,前後官職,每賜遞解,又以無異給由爲敎,奉讀恩綸,感涕被面。再昨考官之命,無由祗承,至煩變通,震懍罔措,恭俟處分,而日前惠署兼銜,遽又叨冒矣。得伏見大臣箚本,以目下私義,不容淟涊爲辭,私義卽指臣而言也。大臣旣以爲引義之端,則在臣道理,宜先自處,況此㱡㱡危喘,雖於漫司散秩,不當虛縻。玆陳短章,仰暴微懇。伏乞聖明,更垂照諒,亟將臣所帶惠民提擧之任,卽行鐫免,仍治臣積逋恩命之罪,以肅朝綱,以安私分,不勝幸甚。臣無任祈懇屛營之至。答曰,省疏具悉。卿其勿辭行公。
戊申正月十三日午時,上御誠正閣。大臣·備局堂上引見入侍時,領議政金致仁,左議政李在協,戶曹判書徐有隣,行副司直徐有寧,吏曹判書吳載純,兵曹判書鄭好仁,禮曹判書李,行副司直李在簡·李柱國,兼都承旨沈豐之,刑曹判書李秉模,開城留守閔鍾顯,行副司直金文淳,刑曹參判洪秀輔,行副司直金持默,校理宋祥濂,左副承旨曺允大,假注書李貞運,事變假注書金和鍾,記事官李相璜·金祖淳,以次進伏訖。致仁曰,春寒尙峭,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,歲新以後,連爲動駕殿座,玉體逐日勞動,下情不勝切憫矣。上曰,今日則欲爲少休矣。明再明,連値有事。故賓對之進定於今日者,此也。致仁曰,王大妃殿,母臨三十年,實是莫大之邦慶,若無飾喜之盛擧,則非但群情之抑鬱,在聖心,亦豈不甚悵乎?上曰,前例,卿等果考出乎?致仁曰,三十年則無前例,而仁元王后母臨三十九年,有進宴之擧,先朝御極四年,亦有得請設行之例,而今年適符舊甲,進宴之擧,似不可已矣。上曰,慈心常存撝謙,且此擧有涉張大。故其在奉承之道,不敢仰請。向在己亥年間,前例則固當仰請進宴,而亦不免趑趄以過矣。致仁曰,旣有先朝戊申前例,今當戊申,事非偶然。慈殿撝謙之聖德,臣等豈不欽仰,而若自上積誠仰請,則庶有回聽之道矣。上曰,三十年旣無稱慶之前例,則雖仰請,似無允從之望。以是之故,此外亦有仰請之事,而亦不敢率爾陳達,第當更商下敎,姑俟後筵,可也。致仁曰,雖未進宴,陳賀則卽爲擧行,恐不可已矣。上曰,陳賀之當行,誠如卿奏,而亦無得請之望矣。上曰,今番鍾城大國人卜物被燒事,亦涉變怪矣。致仁曰,監司似必如數備給,而誠爲不幸矣。致仁曰,此忠淸兵使權翰,黃海兵使鄭觀采,永宗僉使金魯成等狀啓,而春操巡歷,營將巡點行否,請令廟堂,稟旨分付矣。他營停操,旣出軫念之聖意,此亦一體停止事,分付,何如?上曰,依爲之。出擧條致仁曰,此江華留守宋載經狀啓,而鎭撫軍兵春操及統禦營水操行否,請令廟堂,稟旨分付矣。昨年畿農,未免告歉,水陵兩操,民弊滋甚,竝令停止事,分付,何如?上曰,依爲之。出擧條致仁曰,此慶尙右兵使李延弼今春習操巡點取稟狀啓也。頃於左兵使李潤禧狀啓,旣命巡點則設行,習操則待秋矣。左右兩營,不宜異同,依此擧行之意,分付,何如?上曰,依爲之。出擧條致仁曰,此統制使趙心泰今春合操設行事取稟狀啓也。兩南陸操,旣命待秋,舟師合設,擧措尤大,此亦待秋成擧行之意,分付,何如?上曰,依爲之。出擧條致仁曰,此平安兵使白東俊狀啓,而今春巡操,依例擧行事,請令廟堂,稟旨分付矣。邊上詰戎,比他尤異,昨秋年事,亦幸免歉,使之依例擧行,何如?上曰,待秋成設行,可也。出擧條致仁曰,此全羅兵使沈今春習操巡點取稟狀啓也。兩南年事,均爲登稔,依嶺南例,習操則待秋,巡點則擧行之意,分付,何如?上曰,依爲之。出擧條致仁曰,此守禦使金鍾秀,摠戎使徐有寧狀啓,而春操旣已停止,巡點何以爲之事,請令廟堂,稟旨分付矣。停操旣軫民弊,巡點亦無實效,一體停止之意,分付,何如?上曰,依爲之。出擧條自致仁曰,此開城留守閔鍾顯狀啓也。以各本營各庫財力,年年耗縮,莫可收拾,幸蒙朝家錢穀之區劃,而猶有不足之數,各倉餉還加分耗條之請得補用,便成前例,昨年條加分耗三百二十石零,移劃本營事,請令廟堂,稟旨分付矣。松都事勢,宜在軫念,餉耗請得,已成年例,昨年加分耗三百二十石零,依狀請許施,何如?上曰,依爲之。出擧條致仁曰,此咸鏡監司李崇祐狀啓也。以爲信蔘四十斤,分兩年分定本道,在於十月,峒戶之採歸已久,西商之貿去已多,京鄕圖貿,僅備十五斤,上送該曹。大抵信蔘分定,無如乙未之多,而每年所納,未過十斤,今年所得於本道者,亦僅爲此數,餘皆他貿,雖使明年,無一根見失,不過今年所納之數。若於四十斤內,減其十斤,則蔘民庶可安業。取考謄錄,則乙未分定時,元價外劃給耗條穀四千八百石,己亥·癸卯,以南差需庫炭草錢,每蔘一兩,各添二十兩,便成式例。且今年蔘價,比前加踊,民情事勢,今不可獨廢。炭草錢見今留儲,爲五千餘兩,一依兩年例,蔘一兩添給錢二十兩事,請令廟堂稟處矣。向來信蔘之從略分排於本道者,酌量事勢,蓋不得已,今若許減,於何加數?依前卜定,分兩年四十斤,使之某條備納。至於蔘價添給事,道臣所引己亥·癸卯之例,卽別貿蔘,而非信蔘也。比乙未信蔘添價,多寡懸殊,非可援例。自上特軫江民之弊,至施拔例之惠,則今雖添價,不當加此。一依江蔘例,每蔘一兩加給錢十兩,使於炭草錢留儲中取用事,分付,何如?上曰,依爲之。三十斤之於四十斤,在度支,無甚所關,在北民,無異龜刮,信蔘之移定本道,旣出於爲西民一分紓力之意,則今於北民,豈可不軫念?道伯辭陛時,亦有示意者,依狀請許施,好矣。出擧條致仁曰,寧越胎峯加封事,昨年陳達,旣承今春擧行之命矣。今已歲換,解凍在卽,分付該曹,使之擇日始役,何如?上曰,待秋成擧行,可也。出擧條致仁曰,慶尙監司金光默狀啓,東萊府公貨偸弄之更尤無良者孫處大等五人,待用刑依律事,請令廟堂,稟旨分付矣。聞因萊伯狀啓,已自該曹覆奏云,臣無容更達,而近萬石公米逋欠之準徵於數朔之內,實非始料所及,是宜將功而贖罪。該府使李敬一論罪一款,特爲寢止。其前諸府使,亦依隱結自首邑守令竝前官勿論之例,一體安徐似宜,故敢達矣。上曰,依爲之。出擧條在協曰,戊申從征將士金次重,凱還後觀武才出身,有紅牌云,關西人出身回榜諸具,纔有下敎,亦依此,一體擧行之意,分付,何如?上曰,依爲之。自出擧條有隣曰,臣於信蔘事,適因言端,敢此仰達矣。關北之四十斤,關西之二十斤,分兩年措備上送事,頃因不臣筵稟,定奪,同時發關知委,而關北十五斤,則趁歲前上納,關西四十斤,則尙無動靜。關西道臣之赴任,雖曰差後於關北,而斤數則又差少,揆以事面,誠甚稽忽,申飭輸納,在所不已矣。上曰,出擧條申飭,可也。出擧條有隣曰,兩湖漕船,十年新造,五年改槊,自是法典所載,而近來船漢輩,奸僞百滋,假稱致傷,限前請改之弊,種種有之,而湖西事,尤極可駭。蓋湖南,則凡於漕船改造時,必也具由狀聞,而湖西,則只以文移往復者,甚非愼重之道。此後則毋論限滿與未限滿,若係不得不改造者,則自本道,各別摘奸,詳加査實後,一依湖南例,狀聞施行。至若站船,則乃是十四年新浩,七年改槊者,而京江民人,稱以都庫主人,受價於外邑,造納於忠州,而稅穀載運之役,則站卒輩,分授使用,造納與使用,各異其人。故互相推諉,虛僞日滋,破傷陸續,修改頻數,貽害民邑,有難枚擧,事之痛駭,莫此爲甚,此亦不可不嚴立科條,以杜作奸之習矣。湖西漕般站船矯弊之道,自臣曹成節目下送本道,以爲定式遵行之意,爲先出擧條,分付道臣,何如?上曰,依爲之。出擧條在簡曰,臣伏見擧條下者,大同米二千石,某樣米二千石,劃給忠州事定奪矣。大同事體,至爲嚴重,不可移用於他處,此路一開,後弊有不可勝言。外邑浮價,固非推上於朝廷者,而朝家必欲變通浮價,則依戶判徐有隣所奏,本州雜役米四百石,還爲出給。若以楊津倉軍餉爲重,則故相臣鄭弘淳,每以常賑租,次次作米,移作軍餉爲言,依此言,本州常賑租萬石,移劃楊津倉,亦無不可,下詢大臣處之,何如?上曰,大臣之意,何如?致仁曰,惠堂之以大同米持難固無怪,而當初許劃之聖意,蓋在於軫民弊重倉餉,則以租代給,次次作米,決非數年間可期之事。毋論常賑與他穀,不可不以米區劃,而雜役米四百石之爲浮價還紿,事面雖似如何,在本邑,則旣得四千石餉米,又添四百石雜役米,可謂兩得矣。上曰,依爲之。止出擧條在簡曰,以守禦使金鍾秀所請,給代米四百三十石,有違事目,不可許施之意,仰白,旣承相議更達之命,而業已定奪之事,有難全然不給。自賑廳間年上下月課米於守禦廳,今以庚戌條月課米四百石,姑先預下,待當年計除,事甚便當。守禦使之意,亦以爲然,敢此仰達矣。上曰,依爲之。出擧條致仁曰,臣方仰對未畢,勦說未安,惠廳堂上李在簡推考,何如?上曰,依爲之。出擧條秉模曰,諸道定配罪人之已滿十數邑,勿定配所事,旣有定式矣。本曹則自當詳考配案擧行,而至於各道,則未詳他道各邑罪人之多少,故每有到配後還送之擧,去來之際,隣族蕩敗,民邑俱困。此後則雖有數滿邑到配之事,勿爲還送,自配所邑,報于巡營,自巡營,更定配所於道內罪人數少邑後,具由狀聞,道內諸邑,無可分配之處,然後始爲還送,使之更配他道,似爲除弊之道。故敢此仰達矣。上曰,依爲之。出擧條上曰,備堂洪秉纘,何不入來乎?致仁曰,聞以摠府入直懸頉云。故臣曉之以事體之不然,使之懸病矣。上曰,近來朝臣,全昧事體,政院則以本院懸頉,臺諫則以臺諫懸頉,而摠府懸頉,前所未聞,此是近來擔却體例之致也。致仁曰,今日次對進不進單子,新差備堂洪秉纘,謂未出脚,摠府入直懸頉,入直無懸頉之規,臨急擦改,懸病以入,而事甚未安,推考,牌招,申飭行公,何如?上曰,依爲之。出擧條上曰,訓將,何不入來乎?致仁曰,聞以病難於殿陛陞降,不得入參,來待於關外云矣。上曰,此必是托病也。使之卽爲入來。和鍾承命出,與訓鍊大將李敬懋,偕入進伏。上敎致仁曰,近來卿於人言,不能無較。故人之侵卿者亦多,雖以前兵判辭疏言之,摘出字句,至以不均二字,自註以不公,而稱之以老成忠厚者,帶得譏嘲之意,所謂誅殛云者,下語太欠平穩矣。旣入參於侍衛班,而不爲行政者,亦不成說。故於譴罷,則似或至當,而揆以體面,不可使亞堂行政。故不得不處分矣。致仁曰,前兵判,自來善怒,致有此疏矣。臣老朽譾劣,此年此任,實非可堪,質言以奏者,亦已多矣。大抵言出臣口,則朝著之上,每多激發之患,卽此一端,亦臣難安之處也。上曰,此等處,須用鎭安之法,卿以元輔,何不爲壓勝之道,而過自謙挹之至此也?近來朝廷之不尊,未必不由於此也。致仁曰,如臣無似,忝在非據,素無威重之服人,其何望鎭安之道乎?且此係公議,則亦非可勝之事也。上曰,近來朝著事,或多臆料之弊,以予之用卿,謂出於羈縻假借之意。故侵斥之語,種種闖發,其源,蓋出於此矣,此豈非大可寒心者乎?蓋用捨之權在上,欲用則用之,欲不用則不用,非群下之所敢勸沮者也。當其欲用時,必欲沮戱,使之不用者,此豈成說乎?設令予之用卿,實出於羈縻假借,在朝臣道理,決不當若此,況初無此意者乎?近來世故多端,故隄防大事之外,一竝用闊略弛張之道,而至於用捨之際,則權柄在上,雖在具僚,猶不敢目下輕議,況大官之尊乎?用之捨之,都係於人主,豈可付之於朝廷之浮議乎?此非但朝象之激,予亦激矣。非徒以君臣際會,舊要顔面而然也。每聞侵卿之言,不啻若己當之,豈可爲一世浮議之所動,而有捨卿之理哉?此後則朝著之間,勿爲此習,可也。左相亦爲領會,好矣。至若前兵判事,不過一時錯誤,雖不可以此套,一例視之,而時象則大抵然矣。予之用領相者,蓋於筋力尙健之時,欲爲責成故也,而卿亦激於物情,或不無偏係之病,此則惟在於共勉交修而已。蓋自領相之重卜,局面似異於前。故一世之茫無省覺者,未免喧動之不已,此等朝象,少爲鎭壓,好矣。致仁曰,聖上不知臣不肖,謂臣立朝旣久,或有尺寸之長,而叨此非據,今已多年矣。臣自少憒憒,本無可取,而今則年益多而知益昏,前忘後失,只餘軀殼,其何以供職耶?臣自顧駭然,不待人言而知也。今承不捨之聖敎,益切惶愧,不覺愕然而失圖也。臣固當前此陳懇,而今當晝夜顒望之時,不敢言私,故黽勉至此,而惟望來頭體諒之恩矣,聖敎至此,若或久縻,則非但臣身之不堪,於國事,亦豈非狼狽乎?臣若去朝,則朝象必底和調矣。上曰,卿言過矣。予則只以卿筋力爲限矣。致仁曰,若論筋力,則今已無餘地矣。上曰,尙遠矣。雖欲從卿之懇,其於朝著,無倚仗之人,何哉?卿姪守禦使,是春坊舊僚,有潛龍之契,於予甚熟,而人品桀驁,大不及卿矣。卿之復入,適在於有事之時,且守禦使,爲世所憎,故害及於卿,爲今之計,莫如鎭壓矣。致仁曰,臣之此任,便是五日京兆,而一年二年,亦旣久矣。至於今年,則比昨年亦懸殊,尤不能收拾,所望只在於早賜斥退矣。在協曰,北兵使趙圭鎭,昨已受點,而其爲會寧府使時,重爲土民之所困辱云,以此之故,未嘗擬議於南北兵使之差遣。故俄於閤外,已與首相,有所酬酌,敢達矣。上曰,領相之意,何如?此是吉州牧使時事,似非會寧時事矣。武將亦必有知者,其言之。致仁曰,臣則全然未得聞,俄聞左相言而始知之矣。雖然,豈可以土民之困辱,而朝家不爲差送兵使乎?卽今北路,不可不送猛將治之矣。柱國曰,果爲土民之所困辱,而此是會寧府使時事矣。敬懋曰,以全羅水使,超拜會寧府使,遭此辱矣。致仁曰,以此之故,寧有不可送之義乎?臣意則送之,似好矣。上曰,然矣。好仁曰,今年下隷章標,自臣曹造給,而其中見漏者,當以別單書入乎?上曰,不必別單,依昨年例造給,可也。上曰,李文源駭擧,卿亦見之乎?致仁曰,臣雖未目擊,隔壁而聞之,誠是無前之駭擧也。上曰,聞是酒氣所使,雖古人,亦或有酒後過擧矣。致仁曰,設令被酒,肅肅淸禁之地,安敢爲此擧乎?豐之曰,院隷雖甚微賤,而立役於傳命重地,則與該司使令有異矣。日前右邊捕將李敬懋,使捕校送言於院中,以爲發巡之際,有一院隷,來鬧於門外,除名捉送,則當自懲治云。故臣等査問其委折,則本院使令,果有與捕卒言詰之事,而重被捕卒之毆打,傷痕狼藉,以院隷而被打於捕卒,前所未有,有關後弊,該校卒,令攸司科治,大將推考,何如?上曰,依爲之。出擧條敬懋曰,臣於都承旨問備之請,有所仰達者矣。日前迫曛時,有一白衣漢,乘醉突入,諸校卒等,候發巡於臣家門前之際,惹引言端於其中一捕卒,謂以言辭不恭,忽地毆打,諸校卒不勝驚駭,欲爲捉入臣處之計,則始乃稱以院隷,多般發惡云。故使之拘留軍官廳,使首校以除名捉送,以爲照勘私毆捕卒之罪事,兩次往復院中而止矣。今於臣次對赴會之際,院隷多數聚會,右邊校卒,逢輒亂打,臣之陪行軍官,裂冠捽髮,拳摶足踼,無所不至。又入右捕廳內,其所作鬧,罔有紀極,而當初作拿院隷,今始聞之,元非實使令云,此而置之,捕廳將不成衙門樣子,故惶恐敢達矣。上曰,作拿廳中,至於空廳,不但可駭,卿旣經承宣,卽院中先生也。名以將臣,使陪後校卒,至被捽髮亂打,亦關紀綱。院隷査出,令攸司嚴加科治,當該實注書,宜有不能檢飭之責,推考,可也。出擧條致仁曰,大體近來院隷之習,殆不成說。將臣後陪,無難毆打,誠萬萬駭痛矣。上曰,非但將臣,又是先生,則院隷之習,安敢如是?御將則前帶捕將時,頗有氣力。故御極以後,首拜將任者,此也。至於訓將,則雍容巽順,今番事亦近太弱矣。上敎敬懋曰,此事則雖右卿,而聞卿假托有病,陣上往來,至有乘轎之擧云,此豈將臣道理乎?聞以脚病艱步,而今見行步,則頃刻之間,艱易相反,其假托,卽此可知。後則勿爲此習,可也。卿位則元戎,年則回甲,國體所在,豈可若是?若遞卿職,則適中其願,故姑觀來頭矣。命書傳敎曰,本來病痛,每在自異於人,至於近日稱病之擧,而妄錯,極矣。筵敎申飭之下,又欲勦說,訓鍊大將李敬懋,從重推考。敬懋曰,本局中軍,今當差出,而擬望之人乏少,外任竝擬,何如?上曰,依爲之。出擧條仍命退,諸臣以次退出。
戊申正月十三日申時,上御重熙堂。左承旨入侍時,左承旨趙衍德,假注書趙台榮,記事官李相璜·金祖淳,檢校直閣徐鼎修,以次進伏訖。上命書行副司直李命植疏批訖。命書傳敎曰,不過一時飭勵,前判書鄭昌順敍用。上曰,經筵及未肅拜玉堂許遞,政官待明朝,牌招開政。出榻敎上下標信一面曰,金虎門仍留,待下敎下鑰事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
傳于尹行元曰,左承旨入侍。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。止
吏批,判書吳載純進,參判朴祐源牌不進,參議李時秀,右承旨尹行元進。以尹承烈爲大司憲,柳炯爲大司諫,權裕爲執義,李思祚爲司諫,吳翼煥·權坪爲掌令,沈銖·朴猷煥爲持平,金光岳爲獻納,朴基正爲正言,安策爲副校理,李冕膺爲正言,李尙度爲副修撰,李秉模爲知經筵,李在學爲同經筵,李在簡爲觀象提調,尙衣提調鄭昌順仍任事承傳,故府使朴敏雄贈兵參例兼,故郡守金鼎運贈吏參例兼,以上特贈事承傳。
兵批,判書鄭好仁病,參判具㢞病,參議宋鍈病,參知柳誼入直進,左副承旨曺允大進。副護軍李東曄,副司果李顯默·朴宗珪·曺允精·金宗範。
兵曹口傳政事,副司果韓商新。
趙衍德啓曰,右捕將李敬懋,昨者筵退之後,縳致日前作鬧院隷,牢囚該廳,旋卽多發校卒,跟捕諸院隷云。當初事端,本不大段,而昨日筵奏,固多爽實,設有可治之罪,自有法司,而旣非竊盜之類,則縳囚捕廳,已是法外,又欲拖及於不干之院隷,有若逞憤於院中者然,揆以事體,誠極寒心。該大將,從重推考,何如?傳曰,院隷雖微,傳命爲重,前後此等事,必皆顧藉,初則該將臣推考,校卒科治,而昨日院隷所爲,卽別件定罪也。此大關紀綱。昨日則本該將臣之推治,已除名之院隷,雖似已甚,旣非隨行之院隷,則卿等之又此請推,萬萬屑越。且近來武將雖無氣,旣逢街上之侮辱,血氣所在,一番推治,似不可已。政院,卽尊先生衙門也。先生文武無異,此而歇勘,卿等遞出之後,雖有似此侮辱之事,將以何辭聲罪乎?此啓辭,勿施,卿等推考。昨日作拿院隷之尙不捧供,萬萬駭然,刑曹堂上推考。此乃重名分也,尊本院也。
以統制使狀啓,海毒旣不止息,今朔生熟鰒進上,不敢循例封進,惶恐待罪事,傳于尹行元曰,勿待罪事,回諭。
洪仁浩,以兵曹言啓曰,訓鍊大將李敬懋陪行知彀官,使之捉來,則昨日陪行,卽旗牌官韓興國云。故卽爲捉來,仍卽拿入,以傳敎內辭意,嚴明分付後,龍虎營,限十日拘留之意,敢啓。傳曰,知道。
注書金孝建疏曰,伏以臣,昨伏見右捕將李敬懋擧條,則意出較挈,事歸爽誤。院隷雖微,出入於傳命重地,除非大臣衙門,則無得推治,古例則然,而日前該捕將,以院隷與捕卒鬪鬨事,拘留院隷於彼所謂軍官廳,此前所未有之駭擧也。故自院中,欲爲推治該校而出牌矣。持牌院隷,適値該捕將赴公之時,逢白衣落後之捕校,略有相詰之擧,及到該廳,校卒皆避,朝前出牌,至暮未囚,其間事狀,不過如斯。該捕將乃反以該廳之作拿,該校之被打等語,張皇爲說,至登筵奏,臣誠莫曉其意之所在,而大抵下隷爭詰,初非上煩之事,承宣請推,有何激憤之端,而杜撰說去,冒瀆聰聽,固已萬萬寒心。且臣及捕將,俱蒙問備之恩,院隷捕校,亦有科治之命,則便是已勘斷之事矣,自下豈敢更事擅治,而去夜彼使校卒七八人,綑綁當初惹鬧之院隷,牢囚該廳,又多縱校卒,密偵院隷之往來,有若時急重囚,廣加譏捕者然。噫嘻,此何擧也?院隷固不足道,該廳之設置,豈爲該大將逞憾之所乎?此專由於如臣無似,忝叨邇列,不能見重於武將之致。伏乞聖慈,俯垂諒察,亟削臣所帶之職,以安私分,以快人心焉。以注書金孝建上疏,傳于尹行元曰,已處分之事,何敢如是呈疏乎?該大將問備事,依施,爲傳命衙門事體也,在院隷可謂勝矣。伊後因他事端,有科治院隷之命矣。年少氣銳之人,與捕將如是較摯,雖似無怪,事體所在,何敢煩瀆乎?此疏還給。
戊申正月十四日辰時,上御熙政堂。晝講入侍時,同知事李,特進官吳大益,參贊官曺允大,侍讀官宋祥濂,檢討官李鼎德,假注書趙台榮,記事官李相璜·金相淳,宗臣安川君烆,武臣徐有和,以次進伏訖。上命進講。祥濂讀中庸,自天下國家可均,止察乎天地。上讀前受音訖。上曰,上下番各陳文義。祥濂曰,此章要旨,不出知仁勇三箇字,此不但君子成德進學之方,在人君修心治國之道,尤爲要切,而廢一不可。是以宋臣司馬光,常以仁明武三字,陳戒於其君,而至謂平生學力,盡在於是。蓋仁以愛民,明以燭理,武以斷事,三德全備,然後可以致中和而贊化育,古聖王所以學躋高明,治做熙皞者,莫不用此道耳。惟我殿下,至仁至明,凡所以懷保小民,應接庶務者,靡不用極,而慈惠太過,法禁每失於寬縱,英銳太露,辭氣或欠於涵蓄,此則仁明之過於中也。至若乾斷未廓,而鎭安是急,俗弊未矯,而姑息轉甚,此則勇武之不及於中也。其在大聖人允執之道,過與不及,不中則一也。伏願深加體念,恒軫偏倚之戒,益懋精一之工焉。鼎德曰,君子遵道而行,半塗而廢,雖以學者進修之工言之,下學上達,有始有終,恒懋尺竿之進步,深戒一簣之虧功,則矧乎御兆民之衆,應萬機之繁,而可不念終始之惟一乎?惟我聖上,臨御以來,夙宵勤勵,十載如一日,而試以一二事言之。儀節太繁,而法令每欠於持久,董飭雖勤,而紀綱無望於振刷,臣愚竊伏以爲,我殿下求治之念,施措之方,猶有欠於愼終如始之道,而致有此漸不如初之歎也。伏願深留聖意,隨事加勉焉。上曰,所奏,竝好矣。經筵參贊,亦陳文義。曰,上下番所陳,甚好,別無更達,而聖人之學,與帝王之學,本無異致。中道而行之,或有半塗而廢之,則是謂學力不足之致。且書曰,非知之惟艱,行之惟艱,伏願殿下,於力行二字,深加留念焉。上曰,所奏,好矣。大益·允大曰,玉堂·經筵,已陳文義,臣等更無所達矣。上曰,國家可均,爵祿可辭,白刃可蹈之義,何謂屬知字乎?祥濂曰,知字恐是仁義禮智之智字矣。上曰,此豈爲禮智之智乎?純亦不已,於穆不已,乃是聖人之極工,則此是知行之知字,且舜其大知云,則亦豈爲禮智之智乎?此知字,似無二旨,不必深看矣。上曰,不偏不倚,何謂中乎?祥濂曰,萬事萬物,皆有權道,執其時措之義,以爲適中,則是謂中也。上曰,此章開卷第一義,卽敬字工夫,而工夫成後,可以涵養,拈出何句?可屬敬字而看乎?祥濂曰,猝未思得矣。上曰,下番知之乎?鼎德曰,臣亦未詳矣。上曰,筵退後深加究得,可也。下番,況以先正之裔,尤何可不究此義乎?仍命講官先退。命書傳敎曰,課講入侍。命退,承史以次退出。
戊申正月十四日辰時,上御誠正閣。抄啓文臣課講入侍時,右副承旨洪仁浩,同副承旨南鶴聞,假注書趙台榮,記注官李宗列·金鳳顯,以次進伏訖。引儀唱試官及應講文臣入就,位行四拜禮。檢校直提學李秉模,檢校直閣金憙,率李書九等,入就位,行拜禮訖,以次進伏。上命秉模等曰,抄啓文臣,近太閑逸,今日則盡誦全卷,條問百條,可也。檢書官呼韓商新等,以次進講。上曰,左副承旨馳詣宗廟景慕宮,奉審摘奸以來。出榻敎上曰,右副承旨馳詣文禧廟孝昌墓,奉審摘奸以來。仁浩承命退出。命書傳敎曰,日前經筵,因玉堂擧條批旨,已示嘉奬,日前亦有筵敎於筵臣者,近來臺閣事,果成說乎?原啓則不得如例爲之,而如有可陳之事,上而衮闕,下而官師,以疏以所懷,豈有不可言之時乎?況晝夕講召對,雖無應參之式,以稟事措語隨入,自是舊規,則今日講筵,無一人入來,至於憲臺分臺,則不避,詣臺,則逡巡,可乎?行公諸臺罷職。今此飭勵之敎,特以太寂然,有此申申,而近來事,每患有因機陰逞之弊,此所以致慮者,昨筵亦已示意。用捨之柄,予決不爲囂囂者所撓攘,俾爲先悉此意,無使淬礪之擧,反歸壅閼。上曰,未肅拜臺諫許遞,與未差之代,今日政差出。止出榻敎文臣講訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
曺允大啓曰,來十八日,專經武臣殿講爲之事,命下矣。處所以何處爲之乎?敢稟。傳曰,便殿爲之。
傳于曺允大曰,左承旨入侍。
傳于曺允大曰,自今日至明日弛禁事,分付巡羅營門。
洪仁浩啓曰,卽伏見黃海監司金思穆去丁未年秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
沈豐之啓曰,臣等昨於啓辭批旨,伏承問備之命,惶蹙愧悚,宜不敢更事瀆擾,而右捕將李敬懋,一向肆氣,必欲逞憤,四發校卒,掩捕院隷,昨今所被捉者,殆近十名,諸隷惴惴,不敢出入,莫重傳命,無以擧行,此已萬萬寒心,而所謂校卒,窺捕院隷之際,毆打其妻孥,搜蕩其家産,閭里騷擾,景色愁痛,甚至於承旨陪隷,無難捉去,此實前所未有之事。日後弊端,亦不知至於何境,該大將從重推考,何如?傳曰,允。
以執義權裕,持平朴猷煥,司諫李思祚,獻納金光岳,正言朴基正·李冕膺牌不進罷職傳旨,傳于洪仁浩曰,雖是政院之誤傳,旣已出牌之後,無端違牌,何也?此傳旨,勿施。
以吏曹參議李時秀牌不進罷職傳旨,傳于洪仁浩曰,只推。
洪仁浩啓曰,左承旨趙衍德,今方入侍矣。臣吏兵批兼進之意,敢啓。傳曰,知道。
有政。吏批,判書吳載純進,參判朴祐源牌不進,參議李時秀,右副承旨洪仁浩進。以沈樂洙爲興陽縣監,鄭好仁爲知經筵,李秉模爲同經筵。再政。吳泰賢爲校理,魚用謙爲副校理,徐有寧爲刑曹判書。
兵批,判書鄭好仁,參判具㢞,參議宋鍈病,參知柳誼入直進,右副承旨洪仁浩進。副護軍尹行履·李濟萬·崔景岳,副司直蔡弘履·金翊休·柳匡天·宋翼孝,副司果申。
兵曹口傳政事,副司直李秉模,副司果宋祥濂·洪義浩。
洪仁浩,以弘文館言啓曰,新除授副校理安策,時在全羅道興陽縣任所,經筵入番事緊,請斯速乘馹上來事,下諭。傳曰,依啓。
洪仁浩,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
洪仁浩,以備邊司言啓曰,因纛島大柴木廛及內長木廛市民等所懷覆奏批旨,有貢市堂上詳査決給後,草記之命矣。招致兩廛市民,詳問其委折,且考其文蹟,則彼此相訟,積有年所,而立落無常,迄今未已。蓋其相爭之端,專在於大中小椽一種,而長木廛,則以其市案中載錄,謂以渠廛物種,柴木廛,則以爲長木廛之市案載錄,乃是追錄,而渠廛物種中成造木,卽大中小椽之通稱,惟願通同發賣云。故取考市案,則追錄一款,果如柴木廛人之言。然市案之法,本自嚴重,除非關由於提調,則郞官亦不得擅自出納,雖未知追錄委折之如何,他廛物種,亦多追錄,則有不可直歸之於下屬之奸弄。且以通同發賣之願觀之,則椽木之爲長木廛物種,本自無疑,追錄與否,別無關緊,至於柴木廛所謂大中小椽,通稱成造木云云。終涉窘遁。雖以事理推之,若許柴木廛之通同,則凡干椽材,莫不自江而下,毋論大小,必將入於柴木廛,民之要路,都呑有何餘材,可以派及於城內廛人乎?論以廛名,主客自異,揆諸法理,曲直可辨。此後則大中小椽,屬之長木廛,柴木廛則毋得亂賣事,分付該署及京兆之意,敢啓。傳曰,知道。無論此廛與他廛,近來市案,換改或刀擦之事,種種現發,若此不已,法將焉用?本司草記之只言其弊,不論其罪,可乎?烏在其親執詳査之意乎?當該貢市堂上推考,自廟堂,取考市案論罪,此後痛革此弊,更以換弄事現發,則不但該郞官依律勘罪,竝自該寺提調,嚴處,可也。
洪仁浩,以備邊司言啓曰,因內外魚物廛市民等所懷,覆奏批旨,有貢市堂上詳査決給後,草記之命矣。招致廛民,詳問其委折,則以爲渠廛物貨,只是乾鹽魚兩種,而鹽魚船,到泊京江,則渠等付利買取,卸下轉賣矣。再昨年繡衣書登,以爲內外廛人,出來作弊,依露梁·銅雀例,以錢酌定施行矣。渠廛生涯,漸至殘薄,而況此物種,一朝見失,將至灘保之境,鹽魚一種,依前付利和賣云。凡有變通,此利彼害,事勢之固然,則其所稱冤,不是異事,而旣因繡衣之回奏,爲除江民之宿瘼,則行之未及二年,輒又變改,事涉顚倒,昨年亦以此呼籲,而自本司覆奏置之,則又此煩瀆,極爲猥屑,所懷內辭緣,勿施之意,敢啓。傳曰,知道。
洪仁浩,以備邊司言啓曰,因司圃署貢人等所懷,覆奏批旨,有貢市堂上詳査決給後,草記之命矣。招致貢人,詳問委折,則以爲本署貢物,元無戶惠廳受價,只以本署錢,五百兩及折受田畓三十餘結,進排各樣菜蔬矣。近年以來,盡入於川及覆沙,只餘十餘結,而旣無代士之望,自戶惠廳,三四千兩錢,無邊貸下於本署,買得代土,以本署每年所受五百兩,限年備納云。該署貢人之弊,誠如所訴,旣無戶曹代土之規,又無該署拮据之勢,則請貸公貨,情亦可矜,而以今經費,三四千兩區劃,實無其路。所懷內辭緣,今姑勿施,從長矯救,俾無呼冤之弊事,分付該署之意,敢啓。傳曰,知道。止
宣惠廳啓目粘,陵幸敎是時,橋梁節目成出,永久遵行之意,分付,何如?判付啓。依回啓施爲旀,小橋之仍舊,能無疎漏乎?更問該道,論理草記爲良如敎。
戊申正月十五日巳時,上御重熙堂。左承旨入侍時,左承旨趙衍德,記事官金孝建·尹行任·金祖淳,原任直提學徐有防,檢校直閣徐鼎修·鄭東俊,原任直閣徐龍輔,以次進伏訖。上命書傳敎曰,政官牌招開政。又命書榻敎曰,新除授臺諫牌招。命退,諸臣以次退出。
戊申正月十五日申時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣徐鼎修,原任直閣徐龍輔,以次進伏訖。上曰,臺諫出牌,在於午前,則牌不進傳旨,今始捧入,何也?衍德曰,俄者史官誤傳,出監察牌,而臣於筵退後,始出諸臺牌,故今始捧傳旨矣。上曰,監察旣爲承牌,已傳茶時,則臺諫,何可出牌乎?命書傳敎曰,茶時請牌,誤以臺監出牌,旣聽茶時之後,忽以新除授臺諫牌招,書出榻敎云,初則誤傳,仍又不稟,榻敎之自外任自書出,後弊所關,厥罪甚重。當該承旨,令該府拿問嚴處。上曰,都承旨·右副承旨入侍。出榻敎賤臣承命出傳,與沈豐之·洪仁浩,偕入進伏。上曰,臺諫牌招榻敎,誰果書出耶?仁浩曰,同副承旨南鶴聞書之矣。上曰,任自書出,極爲駭然矣。命書傳敎曰,職務相妨,刑曹判書許遞,今日政差出。上曰,閣臣及抄啓文臣中時帶玉堂人許遞,今日政差出。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
曺允大啓曰,訓鍊都監中軍有窠,今過三日,尙不出代,事甚未安,該大將,依定式推考警責,何如?傳曰,允。
尹行元啓曰,玉堂備員間,視事頉稟之意,敢啓。傳曰,無端不備,果何故也?新除未肅及行公稱頉人竝遞差,其中沈興永之公然推諉,以致近四更請牌之擧,萬萬駭然,不可遞差而止,禁推,政官牌招開政。
傳于趙衍德曰,左承旨入侍。
以寶劍望筒,傳于曺允大曰,懸頉人員許遞,前望單子入之,待下批,更爲修整以入。
摠管前望單子入之,都摠管吳載純,副摠管李敬倫·李在學落點。
有政。止吏批,判書吳載純進,參判朴祐原牌不進,參議李時秀牌不進,右副承旨洪仁浩進。自以鄭大容爲掌樂正,沈埉爲掌令,權漢緯爲持平,金履翼·成德雨爲校理,李遇濟爲副校理,回榜人金次重·高時元今加正憲加資事,承傳,禮曹佐郞權漢緯仍任事,承傳。
兵批,判書鄭好仁進,參判具㢞,參議宋鍈病,參知柳誼入直進,左副承旨曺允大進。以尹師國·柳義養爲副摠管,徐有大爲兼訓都正,李邦城爲內禁將,乫軒洞權管單金光福,副司直鄭昌順。
以持平權漢緯肅拜單子,傳于尹行元曰,仍任前職,持平前望單子入之。
持平前望單子入之,李柱延落點。
洪仁浩啓曰,當該承旨,令該府拿問嚴處事,命下矣。同副承旨南鶴聞遞差傳旨捧入之意,敢啓。傳曰,知道。
以同副承旨南鶴聞遞差傳旨,傳于洪仁浩曰,分揀。
以南鶴聞囚單子,傳于洪仁浩曰,區處不得,雖以下位捧傳旨云,而其實則右位均有罪焉,以不應爲公律勘放。
傳于趙衍德曰,右副承旨入侍。
洪仁浩啓曰,注書金孝建以爲,今番院隷之被囚於捕廳,實是前所未有之事,昨日處分之後,該大將固當惶蹙,卽放院隷,而一向牢囚,轉加操切,無異治盜,院隷奚罪?此莫非日前陳疏之擧,爲其激怒之端,移罪下隷,有若替治者然,受其凌侮,至此之極,無以抗顔供職云,徑出禁扃,所當直捧禁推傳旨,而此與無端徑出有異,推考警責,何如?傳曰,問此事實,此非別件事。卽日前已捉囚之院隷,而亦非實隷云,然則該將臣,旣經推考矣。昨日以更勿煩擾之意,嚴飭政院及捕廳,而伊後則捕廳則止息,注書則忽又徑出,注書事不但萬萬駭然,院隷之右袒,亦不過重傳命之意云爾,則奏御之院啓,獨不體重乎?承宣之自次對日以後至于今,以此事無日不啓,凡爲四次,似此屑越之習,前所未見,到今國體所在,不可任置。當該捧入承旨,爲先一倂從重推考,注書太放恣,爲先令該府拿問處之,待下敎勘律,可也。
以金孝建囚單子,傳于洪仁浩曰,保放。
以開城留守狀啓,回榜人趙重璧加資一款,令該曹稟處事,傳于曺允大曰,纔以回榜人至於五人之多有下敎,而又見松留狀本,前武兼趙重璧,以從征將士,至蒙賜名之恩褒,得參勳券科甲,今又重回,此等人不可以尋常回榜言,依朝者下敎,擧行。老人之事,有不可知,加資今日下批事,分付。如難自力上來,令其子趙弘鎭替受事,亦爲分付。
以咸鏡監司有旨祗受狀啓,傳于曺允大曰,已例不啻班班,父子兄弟之行公於堂郞者亦有之。卿子李在學之除拜之後,一味引嫌,不但事體未安,古人所行之事,今豈敢逡巡?卿則老矣。雖於上來之後,筋力奔走,卿子必勝於卿,適因狀啓如是回諭,此後卿子,更或逡巡,卿難免不敎不飭之罪,卿須知悉事,回諭。
沈豐之,以弘文館言啓曰,本館上番闕直,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
曺允大,以兵曹言啓曰,今正月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
趙衍德,以漢城府言啓曰,文武科及生進回榜人,歲首訪問草記,特加一資事,因傳敎定式施行矣。知委各部,回榜人員職·姓名·年歲·居住及登科年月,別單書入之意,敢啓。傳曰,知道。
洪仁浩,以禁衛營言啓曰,依傳敎,戊申回榜出身本營別騎衛金次重及李龍徵·高時元等處,各宴需米三石,木綿五疋,依例助給,而金次重孫閑良順成,時無相當窠,待窠收用,何如?傳曰,允。卿來頭出直後,別爲邀致,厚饋酒食,可也。
洪仁浩,以義禁府言啓曰,時囚罪人南鶴聞,以不應爲公律勘放事,命下矣。南鶴聞,以不應爲事理重公律,杖八十收贖,放送之意,敢啓。傳曰,知道。
戊申正月十六日辰時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,回榜人今爲幾人乎?仁浩曰,竝五人矣。命書傳敎曰,日前以京外回榜二人事,有下敎,而今見京兆別單,京中又有三人,亦甚稀貴。加資及給宴需等事,依他例施行,仍令卽爲造給花牌,使之謝恩。其中戊申出征人之得參觀武才,今又回榜,尤極奇異。子若孫,令各該入屬軍門收用,謝恩日給童蓋,俾都人瞻瞻者,知逢舊甲感舊事之意。上曰,在外臺諫許遞,今日政差出。出榻敎上曰,未下直守令,當日辭朝。出榻敎命退,承史以次退出。
戊申正月十六日酉時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,興陽縣監,尙不入來乎?衍德曰,屢度催促,謂有身病,終不入來矣。上曰,如有身病,雖擔舁入來肅拜事,分付。賤臣承命出傳。上曰,注書金孝建保放事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日專經武臣殿講相値,視事頉稟之意,敢啓。傳曰,知道。
南鶴聞啓曰,來二十一日,輪對日次矣,敢稟。傳曰,後日次爲之。
曺允大啓曰,來二十一日,朝參日次矣,敢稟。傳曰,停。
傳于曺允大曰,左承旨入侍。
以前校理沈興永禁推傳旨,傳于南鶴聞曰,分揀。
以忠淸監司狀啓,前萬戶李命天登科周甲之年,令該曹稟處事,傳于尹行元曰,昨以回榜人事,有下敎,而又見錦伯狀本,海美前萬戶李命天,亦參慶科,今爲回榜云,依他例加資,今日下批,令該道給宴需·花牌,亦令今日內造送事,分付。
吏曹口傳政事,通政李命天,嘉善戊申回榜人加資事,承傳。
趙衍德,以宣惠廳言啓曰,以京畿監司徐有防狀啓,東西郊陵寢幸行時,橋梁變通事,本廳覆啓判付內,小橋之仍舊,能無疎漏乎?更問該道,論理草記事,命下矣。謹依批旨內辭意,關問於該道道臣,則以爲各該地方小橋,殆乎相望,而距大橋,遠或爲十數里,近或爲五六里,大橋差人之一時竝行,其勢末由。至於容入材木,只是若干株木,則雖欲用大橋過陵幸後積峙之例,得失旣不大段。大抵橋梁一事,非特爲省經費而已。每於陵幸命下之後,各項大橋,分定列邑,遠地官民,輒困轉輸,畢竟之旋卽毁撤,便歸無用,誠爲痼弊。小橋不過地方官治道中一事,而其大者爲三四間,小者爲一二間,小少材木,不至難辦,些略會減,亦無利益,毋論差人與田夫,衆皆不願,勢難竝擧,而在地方官民邑,亦無毫分貽弊之端。故當初之不爲一體磨鍊者,良以此也,爲言。今此橋梁變通,寔出於矯民弊有冗費之聖意,而大橋則分排列邑,定差員擧行,小橋則各自地方官,率田夫修治,與治道無異,若使小橋,亦如大橋之酌定,則差員等節,多有掣礙之端,些略先下,必無樂從之理。上項事實,旣如道臣論報,又若是小橋,不必變通,依前使其地方官,專當擧行,恐合事宜之意,敢啓。傳曰,知道。
自曺允大,以備邊司言啓曰,以纛島大柴木廛,長木廛決給草記批旨,無論此廛與他廛,近來市案,換改或刀擦之事,種種現發,若此不已,法將焉用?本司草記之只言其弊,不論其罪可乎?烏在其親執詳査之意乎?當該貢市堂上推考,自廟堂取考市案論罪。此後痛革此弊,更以換弄事現發,則不但該郞官依律勘罪,竝與該寺提調嚴處可也事,命下矣。取考本署所在前後市案,則一卷年條未詳,一卷康熙三年修正,一卷康熙二十五年修正,一卷康熙四十五年修正,一卷乾隆二十三年修正,合爲五卷,而康熙二十五年前市案,則毋論某廛物種間,不區別載錄,自康熙四十五年,始爲詳錄,內外長木廛案內雜材木等八種中,松椽一種,筆跡稍大,明是追錄,而不錄其追錄委折,乾隆二十三年市案,不過謄書舊本,且皆踏印,則椽木追錄,當在於乾隆二十三年以前,而年條旣遠,無可憑考。其他各廛若干物種之近來追錄者,皆以提調處決,懸錄踏印。至於刀擦,則間間有之,而或是謄時誤書之致,或有中間査正之處,姑無他換改奸弄之跡。爲先以批旨內辭意,嚴飭該署,若或以換弄等事,復有現發,則該郞官依律重勘,該提調一體草記嚴處之意,永爲定式,市案一件,亦爲藏置本司,雖有不得已追錄之事,大則筵稟,小則報備局後施行事,竝爲分付,何如?傳曰,允。
曺允大,以御營廳言啓曰,依傳敎,戊申回榜人金次重·李龍徵·高時元等處,各宴需米三石,木五疋,依例助給之意,敢啓。傳曰,知道。
曺允大啓曰,今此試官望中,時無職名人,令該曹口傳付軍職,何如?傳曰,允。
戊申正月十七日辰時,上御重熙堂。左承旨入侍時,左承旨趙衍德,假注書趙台榮,記注官李宗烈·金鳳顯,原任直提學鄭民始,以次進伏訖。上命承旨讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,抄啓文臣副司果鄭晩錫,檢閱金祖淳,今正月朔初次課講講說,過限不納,依節目推考,何如?傳曰,允。
曺允大啓曰,考官李敬懋,特敎申飭之下,謂有情勢,屢度催促,終不膺命,事體所在,誠極未安,從重推考,何如?傳曰,武將處義,在所蹲抑,無至踰越,可也。至於今番事,院隷所犯,轉益罔測,在捕將廉隅,非但爲自處之端,紀綱法律,更無可言,其在尊朝廷杜後弊之道,院隷一人置法,然後可謂國有法矣。兼帶捕將,無異已遞之官,而欲問其間事實,申飭入侍。
兵曹口傳政事,以趙圭鎭爲右邊捕盜大將,李明運爲禁軍別將。
曺允大啓曰,新除授右邊捕盜大將趙圭鎭,卽爲牌招,傳授命召及大將牌·傳令牌,何如?傳曰,允。
傳于趙衍德曰,戶房承旨入侍。
刑曹判書前望單子入之,金鍾秀落點。止
曺允大啓曰,摠戎使徐有寧,時無職名,令該曹口傳付軍職,何如?傳曰,允。
兵曹口傳政事,副司直徐有寧。
以京畿監司狀啓,楊州牧使尹蓍東,守令·邊將終不應薦事,傳于南鶴聞曰,楊牧之不薦,極爲未安,今日內使之薦擧,卽爲捧上事,回諭。
以訓鍊正李海愚,副正朴應浩,都摠經歷李彦煐·任聖尹,武臣兼宣傳官李邦翼,司僕寺內乘金宗淳,右捕廳從事官元毅鎭,訓鍊都監哨官閔亨默·李蓍明·吳徹常,禁衛營把摠柳晦源,哨官吳在臣·金相玉等,專經武臣殿講時居不,依定式禁推傳旨,傳于曺允大曰,各於本司入直,能誦後替直。
傳于洪仁浩曰,刑曹判書入侍。
以吏曹參議李時秀牌不進罷職傳旨,傳于洪仁浩曰,只推。
傳于曺允大曰,在外玉堂許遞,今日政差出。
曺允大,以吏曹言啓曰,侍從臣父年七十人,每於歲首,抄啓加資事,載在法典,而新有應推恩人,雖非歲首,亦爲抄啓加貴事,曾有定式矣。侍從臣父年七十人,別單書入之意,敢啓。傳曰,知道,今日政下批。
有政。吏批,判書吳載純進,參判朴祐源牌不進,參議李時秀牌不進,右副承旨洪仁浩進。以韓用龜爲副校理,姜世鷹爲監察,南述毅爲典籍,李光遇爲興陽縣監,前佐郞權啓學今加通政,侍從臣父年七十加資事,承傳。
兵批,判書鄭好仁,參判具㢞,參議宋鍈病,參知柳誼入直進,左承旨趙衍德進。副護軍權坪·申思億,副司直沈興永·吳泰賢·魚用謙·沈銖。
傳于洪仁浩曰,回榜人李龍徵已資窮,其子一人又資窮,加資與代加,俱不得下批,又有未資窮之子云,畿內準朔邊將作窠,後日政問名調用。
以別軍職金爔守令薦單子,傳于曺允大曰,捧納承旨,當該別軍職推考。
傳于洪仁浩曰,騎馬二匹立之,史官二員待命。
洪仁浩啓曰,今日各司夜直摘奸時,訓鍊都監火藥庫郞廳李宅源,無端闕直,御營廳入直軍士闕點四名,當該火藥庫郞廳及該營入直將官,依法典,罷職傳旨捧入,該營將臣,常時不能檢飭之失,不可無警,訓鍊大將李敬懋,御營大將李柱國,竝推考,何如?傳曰,允。
傳于南鶴聞曰,右副承旨入侍。
兵曹,以趙圭鎭爲訓鍊都監中軍。
洪仁浩,以兵曹言啓曰,專經武臣殿講不通人員,各於本司入直,能誦後替直事,命下矣。不通人員,計其數爻,能誦間依定式,闕內各司官,原省記入直,闕外各司官員及各營門將官,原省記外,別省記入直之意,敢啓。傳曰,知道。
洪仁浩,以兵曹言啓曰,景福官衛將朴壽崙,身帶殿監之任,不無供職相妨之弊,呈狀乞遞。衛將之任,今姑改差,何如?傳曰,允。
洪仁浩,以訓鍊都監言啓曰,依傳敎,殿講居不本局哨官吳徹常·李蓍明·閔亨默,能誦間當爲入直,而哨官直所,只是南營·廣智營二處,則勢難一時竝直,吳徹常,南營入直,李蓍明,廣智營入直,閔亨默,別爲入直於北營之意,敢啓。傳曰,知道。閔亨默,旣是集賢門哨官,能誦間本處入直,交代哨官,姑勿受默事,分付兵曹,可也。
曺允大,以禁衛營言啓曰,本營哨官李再復,受由過限,依例汰去,其代以加設哨官馮慶文,陞實之意,敢啓。傳曰,知道。
曺允大,以禁衛營言啓曰,依傳敎,今日專經武臣殿講時居不本營把摠柳晦源,哨官吳在臣·金相玉,能誦間入直本營之意,敢啓。傳曰,知道。
洪仁浩,以義禁府言啓曰,時囚罪人金孝建,以不應爲事理重公律勘放事,命下矣。金孝建,以不應爲事理重公律,杖八十收贖,放送之意,敢啓。傳曰,知道。
洪仁浩,以義禁府言啓曰,興陽縣監沈樂洙,卽其所帶地方,勿限年定配,嚴飭該府,星火押遣事,承傳啓下矣。沈樂洙,全罷道興陽縣,卽其地勿限年定配,而以承傳內辭意具罪目,依例發遣府羅將,星火押送配所之意,敢啓。傳曰,知道。
洪仁浩,以刑曹言啓曰,院隷之假稱掖隷之不足,捽打帶校,甚至假傳科治之命,突入閭家,毆打婦女云,可謂亂民。令該曹査出,遠地充軍,待用刑,令配所道,嚴刑懲勵,首隷亦令該曹待用刑嚴治事,命下矣。依傳敎査實,則平地作挐,實爲首惡,捽打帶校,罪犯尤重,承政院使令朴道成,慶尙道機張縣,趙國昌,全羅道順天府,竝遠地充軍,卽爲押送,而待用刑,嚴刑懲勵事,分付于各該配所道臣,行首使令崔大得,亦待用刑,自臣曹各別嚴治之意,敢啓。傳曰,知道。
戊申正月十八日卯時,上御熙政堂。專經武臣殿講入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,檢校直提學李秉模,檢校直閣金憙·徐鼎修,直閣鄭大容,待敎尹行任入就位,行四拜禮,以次進伏訖。引議唱試官及應講武臣入就位,行四拜禮。考官左議政李在協,兵曹判書鄭好仁,參考官行副司直林蓍喆,宣傳官李儒敬,弘文館修撰李洪載,副修撰李尙度,率武臣李海愚等,入就位,行拜禮訖,以次陞殿。在協進前曰,日氣稍舒,聖體,若何?上曰,一樣矣。上曰,訓將,何故不入來耶?允大曰,謂以情勢難安,屢次催促,終不入來,故俄以請推啓辭入之矣。上曰,今番政院事,豈成說乎?當初知申之請推捕將,院規當然,故卽爲允從,而伊後許多事端,罔非院隷之犯科,則爲承宣者,初不檢察,乃反連日四啓,齗齗於捕將,雖或謂之年少注書徑出之故,而知申則顧其年位,宜不敢如是瀆擾,至於院啓中藥院承旨帶隷云云。萬萬可駭,此豈如是爲說者乎?左承旨以下,姑捨勿論,知申之今番擧措,予實未料其至此矣。左相亦聞近來院啓委折乎?在協曰,臣實未詳知,而連次院啓,似涉屑越矣。上曰,奚但屑越而已?初次則予果扶政院而抑捕廳矣。至再至三,殆若日課,而詳究本事,則院隷之作拿捕廳,前所未有之變,且其毆打校卒,爲傳科治等罪,節節可痛,此不嚴懲,則國無法矣。諸承旨之問備,猶屬薄勘,而院隷之一人,欲用死罪之次律矣。仍命書政院啓辭批答。上曰,訓將,使之卽卽入侍,可也。貞運承命出,與訓鍊大將李敬懋,偕入進伏。上曰,訓將進前,詳奏院隷之前後罪犯,可也。敬懋曰,院隷之如是作拿,莫非如臣無似,忝居將任之致,而旣打臣之陪校,又入重囚所在之捕廳,至逼從事官入直之房,此則前所未有之事矣。上曰,卿之終未掩捕院隷一人,亦極駭然。名以校卒,不從將令,安用捕廳爲哉?四啓煩屑,已有處分,而此非爲卿地也,尊朝體也,振國綱也。卿之捕將之任,當許遞矣。上曰,右捕將李敬懋許遞。出榻敎敬懋曰,捕將之任,雖蒙恩遞,以此情勢,何敢行公於大將之任乎?上曰,筵席辭職,非一品,則莫敢爲之,卿之云云。此何事體?其勿更煩也。在協曰,訓將擧措,極爲未安,當推考矣。上曰,今日處分,認以爲意扶抑,敢欲辭職於筵席,訓將事每每如此,誠可悶也。第令就座,可也。上以寶劍望筒,命書傳敎曰,有實故人竝許遞。止上曰,回榜人皆待令乎?仁浩曰,方來待閤外矣。上曰,老人想難久待,使之殿庭謝恩,而鼓吹振作,依新恩唱榜,謝恩親臨例爲之,新恩謝恩,例爲宣醞,而未及分付,待令乎?仁浩曰,賜馬賜樂,依下敎分付,而宣醞節次,未及擧行矣。上曰,不得宣醞,雖爲欠典,而第令臚唱行禮,可也。回榜人李龍徵·黃聖憲,入庭行四拜禮。樂作上曰,使之陞殿,可也。龍徵進伏。上曰,年,幾何?龍徵曰,八十一歲矣。上曰,眠食,何如?龍徵曰,一食三合,眠亦達曙矣。上曰,有幾子,而有何役名乎?龍徵曰,長子春蕃,方爲兵曹堂上軍官,資是正憲,次子春益,連以科射,資至崇祿矣。上曰,然則雖欲代加,無可施之地矣。有所願乎?龍徵曰,臣之長子,若得邊將,則實是天恩矣。上曰,所願,予當施之。退去,可也。聖憲進伏。上曰,年,幾何?聖憲曰,八十六歲矣。上曰,筋力眠食,觀於自力上洛而可知矣。何當還歸耶?聖憲曰,姑留數日,下去爲計矣。上敎好仁曰,遠來老人,宣示優異之典。此人下去時,自卿曹着實顧助,且飭沿路,善爲護送也。命聖憲退出。命開講。貞運呼訓鍊正李海愚等,以次進講。命仁浩書傳敎曰,旣問之,此而置之,後弊姑無論,國法將無所施。院隷之假稱掖隷之不足,捽打帶校,甚至假傳科治之命,街上行惡,突入閭家,毆打婦女云,有一於此,罔非重罪。雖年少注書之所指揮,注書不可無罪,況渠輩之自下所犯如此,可謂亂民。令該曹査出,遠地充軍,待用刑,令配所道,嚴刑懲勵。捕廳在囚,何等凶惡逆豎,則成群作鬧,至於空廳,不可但以無法言。若能據實來告,豈有承宣之屢次煩啓?承宣纔已處分,而首隷亦令該曹,待用刑嚴治。又命書傳敎曰,劇務相妨,刑曹判書許遞,前望單子入之,待下批牌招察任。兵曹判書鄭好仁曰,禁軍別將柳鎭恒,身病沈重,時日之內,供職無路云。領軍重任,不可久曠,合有變通之道,故敢達矣。上曰,改差,可也。出擧條講訖。命退,諸臣以次退出。
戊申正月十八日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,刑判,承牌入來乎?衍德曰牌不進云矣。上曰,刑曹判書,更爲牌招,違牌,勿爲呼望。出榻敎上曰,興陽縣監卽爲下直事,分付。賤臣承命出傳。上曰,守令·邊將薦單子持來。賤臣承命出,持入。上命承旨讀奏訖。衍德曰,卽見守令·邊將薦擧單子,則永宗僉使金魯成職銜,有違格例,長與府使尹守默薦人名字誤書,奏御文字,如是不察,事甚未安,竝推考,原單子還下送,改修正上送之意,分付,何如?上曰,依爲之。出擧條命退,諸臣以次退出。
戊申正月十八日未時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,刑判入來乎?仁浩曰,連爲催促,終不入來矣。命書傳敎曰,刑判事,誠過矣。前此權要,有除輒違也,不無一二曲諒者,此非曲副其心。以領相秉軸,同堂之內,無怪乎力辭,至於現職,近因不坐,無異水部閑局,彼而承膺,此而逡巡,可乎?況今本曹,有照律擧行事,判堂又不可不備員,尤豈可如是屢違召命乎?且以擧行之本事言之,莫曰頑隷之悍習,有足以觀國綱。有國所重,卽相與將耳。元戎亞於元輔,則白晝街上,賤隷侵凌,事不涉於本局,其人則元戎,伊後事端,轉至層激之後,今日處分,意出深長慮。若以該曹無判堂,不卽決勘,亦豈成說乎?以此以彼,不可一任其違召,行刑曹判書金鍾秀,從重推考。旣有違牌勿捧傳旨之命,仍以前牌催促,斯速行公。上曰,興陽縣監下直乎?仁浩曰,認以補外,竄配之敎,何等截嚴,而終不入來,吏曹催促之隷,亦爲揮逐云,誠極駭然矣。命書傳敎曰,沈樂洙事,亦一變怪。當初不肅,已莫曉也。認以外補,認以定配之飭敎,又至經宿,則偃息渠家,甚至有捽曳催促之曹吏,此人,予本不好之,昨今只令催促,不但出於含垢,兼存已甚之戒矣。卽今擧措,無嚴甚矣,放恣極矣。欲賭難矣之目,反歸汰哉之科,國有法綱,烏得免重罪?沈樂洙,卽其所帶地方興陽縣,勿限年定配,嚴飭該府,星火押遣。又命書傳敎曰,雖是重臣,似此處義,不可任其徑情。雖帶將任,與摠使之別有相妨有異,斯速入來肅命事,更加嚴飭,牌去來催促。命退,承史以次退出。
戊申正月十八日申時,上御誠正閣。都承旨與刑曹判書入侍時,兼都承旨沈豐之,假注書李貞運,記事官李相璜·金祖淳,行刑曹判書金鍾秀,以次進伏訖。上曰,卿之辭職,無已太過乎?旣非要任,且本曹近不開坐,便成閑局,連爲違召,可謂無所據矣。鍾秀曰,臣之前復除拜,蒙有筵奏者,臣叔旣在首相,臣又備六卿之列,實有私義之難安矣。上曰,沈樂洙事,誠可怪也。旣有認以外稱,認以定配之敎,而在家偃處,終不肅命,且聞捽曳曹吏云,亦爲怪駭矣。鍾秀曰,臣則見俄下傳敎,而始得知之矣。上曰,院隷之假稱掖隷者,已極痛惡,而元戎陪後之校,無難捽打,捕廳重地,至於空廳,甚至白晝大道,毆曳閭閻婦女,此不重勘,無以懲後,令嚴加照律也。上曰,沈樂洙發配與否,知入,可也。賤臣承命出,回奏曰,以禁府草記之未及入啓,遲滯云矣。上曰,草記催促持入,可也。賤臣承命出,持入。上曰,使在院承旨,以知道書之頒布,可也。上曰,玉堂在外·未肅拜人員,知入。賤臣承命出,回奏曰,副校理安策在外,而其外無之云矣。上曰,兩司在外·未肅拜人員知入,可也。賤臣出,回奏曰,執義權裕,正言李冕應未肅拜,持平李廷延在外云矣。上曰,政官牌招開政。出榻敎命退,諸臣以次退出。
戊申正月十八日二更,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,守令·邊將薦單子,承旨詳見乎?仁浩曰,京外官應薦人,竝薦守令·邊將,非但自來定式,且有昨年飭敎,而卽見慈山府使尹東晩,綾州牧使李樂培,法聖僉使李明奎薦單,則只薦守令,不薦邊將,而道伯之循例封啓,殊涉未安,當該監司竝推考,邊將薦擧單子,從速修正上送之意,分付,何如?上曰,依爲之。出擧條命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于洪仁浩曰,明日齋宿相値,次對進定於今日,食後來會。
傳于南鶴聞曰,同副承旨入侍。
傳于曺允大曰,大臣·備局堂上引見。
傳于曺允大曰,戶房承旨入侍。
以兪漢緯囚單子,傳于洪仁浩曰,付過放送。
以申光岳囚單子,傳于洪仁浩曰,分揀放送。
南鶴聞,以禮曹言啓曰,皇壇壇上祭器等物,每年孟春,戶禮曹堂上奉審事,定式矣。今正月二十五日,臣曹與戶曹堂上奉審後,稟處,何如?傳曰,允。
南鶴聞,以禮曹言啓曰,大報壇祭享,每年三月上旬內,擇日擧行事,定式矣。吉日,令日官推擇,則來三月初三日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行。
曺允大,以兵曹言啓曰,今正月二十日,大臣朔試射日次,而內外中日,旣已停止,不得爲之之意,敢啓。傳曰,知道。
趙衍德,以漢城府言啓曰,濟州三邑民數,今始上來,故添錄之意,敢啓。傳曰,知道。
曺允大,以訓鍊都監言啓曰,依傳敎,戊申回榜人黃聖憲處,宴需米三石,木棉五疋,依例助給之意,敢啓。傳曰,知道。
曺允大,以禁衛營言啓曰,本營別騎衛金次重·孫順成,待窠收用事,前已草記,允下矣。別武士金宗大有頉,代以金順成塡差之意,敢啓。傳曰,知道。
曺允大,以禁衛營言啓曰,依傳敎,戊申回榜出身黃聖憲處,宴需米三石,木綿五疋,依例助給之意,敢啓。傳曰,知道
曺允大,以御營廳言啓曰,依傳敎,戊申回榜人黃聖憲處,宴需米三石,木綿五疋,依例助給之意,敢啓。傳曰,知道。
戊申正月十九日巳時,上御誠正閣。大臣·備局堂〈上〉引見入侍時,左議政李在協,行漢城判尹鄭昌聖,戶曹判書徐有隣,行副司直徐有寧,吏曹判書吳載純,兵曹判書鄭好仁,禮曹判書李,行副司直李在簡·李柱國,兼都承旨沈豐之,行副司直李秉模,開城留守閔鍾顯,行副司直金文淳,刑曹參判洪秀輔,戶曹參判李在學,行副司直洪秉纘·金持默,校理成德雨,左副承旨曺允大,假注書李貞運,事變假注書金和鍾,記事官李宗烈·金鳳顯,以次進伏訖。在協曰,日氣稍寒,聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。自在協曰,訓鍊大將李敬懋,旣書進字於單子,來見臣於賓廳,以爲情勢萬萬惶恧,入侍則不得爲之,今方出待闕外云,仍爲出去,事體誠極未安,從重推考,仍令入侍,何如?上曰,旣書進字之後,以無以行公之意,言于大臣出去,寧有如許駭怪之擧?爲先罷職,令該府拿勘,可也。出擧條上曰,訓將事誠不成說。旣書進字,公然出去,此與李文源之駭擧,何以異哉?此殆與常性有異。院隷則不敢抵當,畏劫之不已,至於廟堂,則輕忽之若是者,豈非萬萬怪駭乎?其意則欲行此爲沽名之資,而爲僚將者,誰肯代察其任乎?諸將臣須知此意也。予以尊體統之意,旣使嚴治院隷,仍解捕將之任,則在彼可謂伸義,到此無他可引之端,而今日擧措,安敢若此?不待傳旨之啓下,卽爲拿勘,可也。和鍾承命出傳。允大曰,訓鍊大將李敬懋罷職事,命下矣。將兵之任,不可一刻無摠察之人,何以爲之乎?上曰,都提調摠察,可也。允大曰,訓鍊大將,都提調摠察事,命下矣。在前如此之時,有都提調命招之例,或有從事官發牌聽傳敎之規,今番則何以爲之乎?上曰,從事官發牌聽傳敎,可也。出擧條柱國曰,捕廳事,旣有言端,敢此仰達矣。無論本事之是非,捕將李敬懋,以捉納院隷事,嚴飭捕校,達宵催督,非徒無一人捉納,捕校私自相謂曰,寧得罪於大將,不可捉納院隷云云。初無將令擧行之意,如此紀律,前所未聞。此而若不嚴治,則日後捕廳事,萬無維持之道,實部將與所任部將,査實汰去,何如?上曰,卿旣經捕將,則捕校汰去,非筵請之事,卿其爲之。且卿時帶將任,待用棍一竝捉來嚴棍,以勵紀律,可也。出擧條在協曰,此咸鏡監司李崇祐狀啓也。以爲南北兵使今春習操與官門聚點,已爲停止,臣營獨鎭軍兵部鍊,亦爲停止事,令廟堂稟旨,分付矣。南北關習操,旣皆停止,此亦依狀請許施,何如?上曰,依爲之。出擧條在協曰,飛禽島異國漂來船材,經稟後,自本司,發關燒火,故敢達矣。上曰,唯。在協曰,槐院揀坐,日前出令矣。領相送示承文院官員呈單二度,一則金晦彬呈單,以爲渠則以情勢,不得去圈,故作牌於書吏,使之告課圈坐,絶勿擧論金裕己,而裕己畢竟見參,故以此爲引義之端,一則金載一呈單,以爲參圈時,以同僚顔情,果圈金裕己,而金晦彬牌子,則下吏不爲告課,故不得見之,以不當圈之人,徑先加點爲言,此是前所未有之事。雖有情勢,參坐防塞,夫孰日不可,而作牌該吏,誠是駭擧。旣參圈坐,退有後言,雖曰自効之意,而呈單於大臣,亦是前所未有之事。金晦彬則刊名仕版,金載一則削職,似不可已矣。且臣於此事,常以爲可悶矣。故正郞金范甲,登科隷槐院,而其時揀坐,故相臣金興慶爲之,故縣監黃昱世,所稱與范甲一體人,而其子故正郞處浩登科,亦隷槐院,而其時揀坐,則首相之先大臣爲之,在當身則許之,在其子則許之,而今於其孫,忽有此異議,雖以兩人呈單觀之,風色亦可想得矣。上曰,金范甲·黃處浩,果是槐院,則至於其孫,忽又如此者,可見時俗之迫隘。但言出卿口,亦有形跡之嫌,待領相入來,相議更奏,似未晩矣。在協曰,此則非關於本事,當以朝廷事體言之矣。上曰,此則誠然,而第其事實,猶未詳知。呈單之擧,果無已例,則刊版之典,何蘄從施,而如有已例,則領相之意,又未知如何。今日依卿言刊版,後日若因領相言敍用,則豈無顚倒之嫌乎?卿出去後,往復於領相,自槐院草記,可也。昌聖曰,士族婦女年九十,歲首抄啓封爵,載在大典通編,而今番歲抄,未及聞知,有所遺漏矣。故通德郞朴齊恒妻崔氏,故僉知鄭志勗妻李氏,俱以年九十,合有封爵之典,卽令該曹考例擧行,何如?上曰,依爲之。出擧條有隣曰,昨年田稅木代錢之後,本曹木儲,十分苟簡,不得不以木需用處,無他推移之道,事甚悶慮。嶺南今年所納田稅木,趁早上納之意,自臣曹業已關飭,而近來外邑,凡於上納,慢忽成習,如非經稟申飭,難以趁期上納矣。此是作結收捧,由陸上來者,則別無遲滯之端,嶺南田稅木,必以可合經用者,趁四月內準數上送,而過限,則該守令,各別論罪事,出擧條,嚴飭,何如?上曰,依爲之。出擧條在簡曰,近來上納愆期,愈往愈甚,已往雖不得一一請罪,而其中乙巳條結錢,尙有未納之邑,當該守令,令本道指名現告,拿問處之,此後諸般上納過限守令,一依事目,草記論罪之意。出擧條,申飭,何如?上曰,依爲之。出擧條好仁曰,武臣通選淸顯人,前判書臣鄭昌順,雖已別單書入,而曾經宣傳官二人,以無薦之故,未免見漏,別單改修正以入,何如?上曰,依爲之。出擧條上命大臣·備堂先退。命書傳敎曰,訓將出代,適所以副其心,姑勿出代事,言于廟堂。仍命退,承史以次退出。
戊申正月十九日巳時,上御誠正閣。左承旨入侍時,左承旨趙衍德,記事官金孝建·金鳳顯·尹行任,以次進伏訖。上命書傳敎曰,訓將出代,適所以副其心,姑勿出代事,言于廟堂。命退,諸臣以次退出。
上在景慕宮。停常參·經筵。
中宮殿,藥房口傳問安。答曰,知道。
上詣景慕宮。入齋室後,內閣·政院·玉堂·藥房口傳問安。答曰,知道。
沈豐之啓曰,明日景慕宮酌獻禮相値,視事頉稟之意,敢啓。傳曰,知道。
沈豐之啓曰,明日景慕宮酌獻禮祭文,當爲製進,藝文提學徐有隣,卽爲牌招,何如?傳曰,允。
傳于趙衍德曰,左承旨入侍。
傳于曺允大曰,有司堂上入侍。
傳于洪仁浩曰,京畿監司入侍。
以吏曹參判朴祐源牌不進推考傳旨,傳于趙衍德曰,聞其實病,時月內難責供職云,許遞,今日政差出。
自有政。吏批,判書吳載純進,參判未差,參議李時秀,右承旨尹行元進。以盧廷良爲執義,鄭觀輝爲持平,柳文養爲正言,洪彦燮爲掌藥正,金文淳爲吏曹參判,止韓宗鎬爲濬源殿令,魏光軫爲智陵直長。
兵批,判書鄭好仁進,參判具㢞,參議宋鍈病,參知柳誼入直進,左副承旨曺允大進。以鄭枋爲都摠管,尹尙東爲副摠管,李義行·嚴思晩爲副摠管,全得麟爲景福將,李春藎爲文殊別將,副司果魚用謙·安策,副護軍趙圭鎭·權啓學。
兵曹口傳政事,副司直李敬懋。
以守宮假承旨望單子,傳于尹行元曰,右承旨留院。
傳于曺允大曰,右副承旨入侍。
吏曹,直閣單鄭大容。
吏曹,抱川縣監柳得恭,楊根郡守洪宣輔,已上相換。
傳于曺允大曰,雖無處所之頒下,昨日傳敎,旣有齋宿二字,則所當早朝待令之不暇,而有申飭之敎,然後始乃來會,近來別軍職,出而不愼口角,入而不勤侍衛,似此應行職分內事,又欲偃處,近日最無用最無當者。此輩,當該別軍職等,一竝汰去。
傳于曺允大曰,左副承旨入侍。
傳于洪仁浩曰,當該兵曹郞廳竝汰去。
沈豐之,以禮曹言啓曰,今此景慕宮酌獻禮親行時,自上當有散致齋之禮,而正日只隔一日,散齋則勢未及擧行。殿下致齋一日於齋殿,諸享官及近侍之官應從升者,致齋一日於享所事,知委,何如?傳曰,允。
曺允大,以兵曹言啓曰,別軍職廳書員使令跟隨,一竝捉囚兵曹後,草記事,命下矣。別軍職申大謙跟隨福同,姜五成跟隨福金,李儒敬跟隨得伊,徐英輔跟隨世都,吳毅常跟隨龍大,韓光濟跟隨七金,朴基豐跟隨弼萬,金爔跟隨渭連,鄭學畊跟隨一福,書員金命起,使令羅福起·李春成·李春福·尹得乭·申海云,一竝捉囚于本曹,而李潤彬·王漢禎,本無跟隨云,不得一體囚禁之意,敢啓。傳曰,知道。
洪仁浩,以兵曹言啓曰,依下敎,侍衛禁軍及武藝別監·內吹等處,設粥以饋之意,敢啓。傳曰,知道。
曺允大,以訓鍊都監言啓曰,今日大駕詣景慕宮時,因兵曹啓下節目,金虎門入直軍六十名,挾輦將官率領侍衛,弘化門入直軍八十名,廣智營入直軍三十名,各其將官率領,待標信赴陣,還宮後還爲入直,而當夜宮墻外巡邏,無以分排,依例以軍餉色守直軍十名,推移行巡之意,敢啓。傳曰,知道。
洪仁浩,以訓鍊都監言啓曰,依下敎,衛內衛外將校·軍兵等處,設粥分鐀之意,敢啓。傳曰,知道。
曺允大,以禁衛營言啓曰,今日景慕宮擧動時,依兵曹節目,銅龍門入直鄕軍八十名待標信,入直哨官,領赴訓鍊都監陣,還宮後還入直,而其餘鄕軍二十五名,入直把摠率領,仍直之意,敢啓。傳曰,知道。
洪仁浩,以禁衛營言啓曰,依下敎,隨駕本營兼內吹及赴陣將校·軍兵等處,設粥分饋之意,敢啓。傳曰,知道。
曺允大,以御營廳言啓曰,今正月二十日大駕詣景慕宮齋宿時,依兵曹節目,集春營入直軍三十名除出,入直哨官安桓,領赴于訓鍊都監都領陣,東營入直軍三十名除出,入直把摠柳翼星,哨官丁昌百率領,宮大門外把守,而竝待標信擧行,還官後各還本處入直,集春營餘軍二十名內,集春門直十名除,東營餘軍三十名內,敦化門東邊水門把守軍十名除之,則兩處餘軍數少,當夜宮墻外巡邏,勢難分排,出番鄕軍各十五名添入,集春營哨官權薰,東營哨官李命源,率領代直,分更警巡之意,敢啓。傳曰,知道。
洪仁浩,以御營廳言啓〈曰〉,依下敎,兼內吹及赴陣將校·軍兵等處,設粥分饋之意,敢啓。傳曰,知道。
洪仁浩,以義禁府言啓曰,時囚罪人李敬懋,以不應爲公律勘放事,命下矣。李敬懋,以不應爲事理重公律,杖八十收贖,放送之意,敢啓。傳曰,知道。
戊申正月二十日辰時,上御重熙堂。左副承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上命書傳敎曰,今日夕後,當由逌瞻門詣景慕宮,行禮後還宮,待衛別雲劍外,皆以入直磨鍊,亦有近例。出還宮服色,以衮龍袍爲之。只於享時,改服冕服,以此分付。又命書傳敎曰,二十一日,景慕宮酌獻禮,該房知悉。百官陪享置之,時刻待下敎。又命書傳敎曰,金虎門入直軍六十名,爲挾輦軍·槍劍軍,駕前駕後置之,弘化門·銅龍門入直軍各八十名,集春營·廣智營軍各三十名,訓將領率排立此非前一日詣齋所經宿,訓將只率前排及北營入直標下軍若干名,待令,中軍以下旗鼓雜色除之。禁軍入直六十名,別將除旗鼓前排率領,日瞻門外留住事,分付。又命書傳敎曰,出宮門路,以協陽門爲之。又命書傳敎曰,閣職與協律郞相妨,兼直閣鄭大容實職改差。命退,承史以次退出。
戊申正月二十日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,原任直閣徐龍輔,以次進伏訖。自上命書傳敎曰,向因前前北伯言聞之,每欲下敎而未果。今因言端思之,北道陵寢別檢假官之無職銜不計仕,一人供職,幾至十年,不但事面之未安,勞而無酬,旣非重所重之意,又乖官人之方。聞其弊源,本道陵殿官變通時,別檢一窠,屬之道內文參下陞令,通計六十朔遷京職,而雖非別檢窠,自有國子參下,橫出各岐,則擧皆圖避別檢,固勢也。然則別檢一窠,便作假銜,且參奉至京職者,亦必費十六七年,始得遷擬,亦非收用遠人之意。旣聞之後,不可不矯弊,此後別檢,改作直長,令作蔭窠。若此,則蔭而始仕十餘年,可遷京職,文而別檢,可除權差空勞之弊,令該曹知悉。自今政依此擧行。假別檢之勤仕許多年,仍令無故作散,甚非酬勞之意,亦違核實之政。計其元仕,足可陞遷,直長見窠擬入事,一體,分付。上曰,有司堂上入侍。賤臣承命出,與有司堂上徐有隣,偕入進伏。上曰,政官牌招開政。出榻敎上命書傳敎曰,時囚罪人李敬懋,以不應爲公律勘放。又命書傳敎曰,前訓將李敬懋,仍任前職,牌招隨駕,仍傳命召。止衍德曰,新除授訓鍊大將李敬懋,方在罷散中,何以爲之?敢稟。上曰,敍用,可也。衍德曰,李敬懋時無職名,令該曹口傳付軍職,以爲聽傳敎之地,何如?上曰,依爲之。出擧條衍德曰,今日齋宿動駕時,侍臣不可不備員,除在外外,未肅拜呈告人員,竝牌招,使之齋宿,何如?上曰,依爲之。在外及未肅拜人許遞,今日政差出,待下批一體牌招。雖不請牌,自可進參,待其去來,須有不參人員,方可請牌,今此所奏太酸矣。然亦出於修擧之意,雖已依施後,必詳審,可也。出擧條衍德曰,守令薦擧,所關不輕,奏御文字,事體自別,而日前永宗僉使金魯成薦單中,職銜誤書,致有問備改修正之擧矣。今番薦單,又於守令可當人職銜,以長銜書之,大違格式。似此年例應行之事,屢次不察,誠極駭然,更爲請推,徒涉屑越,該僉使本院請推之外,無他可施之罰,從重論勘,恐不可已。原單旣自本營,收聚上送,則前後不飭之責,不可無警,該道臣從重推考,原單還下送,使之改修正上送,何如?上曰,依爲之。該僉使,所當拿處,而赴任屬耳,爲先令該曹發緘取招以聞,可也。出擧條上曰,承旨卿宰越俸蕩滌。出榻敎上曰,京畿監司入侍。賤臣承命出,與京畿監司徐有防,偕入進伏。有防曰,摠廳城餉之爲畿民難支之弊,不一其端,而就其中私授一事,尤係悶迫。每當深冬捧納之時,自管城所,眼同保主,發送校卒,而所謂校卒,一出閭里,惟意侵漁,凡係釜鼎之屬,衣服之類,莫不盡入於搜蕩之中,甚至受食者遠近族屬之業農之牛,行商之馬,憑藉奪去,任自買賣,以爲了當之方,如是而民安得支保乎?此不可不別般矯革。故臣於日前,與摠使有所酬酢矣。臣意自今年爲始,私授米分給時,某面某里某民名下之爲幾石,一一懸錄,成出一冊,自管城所,踏印分送於各其邑,而及其捧糴之際,校卒切勿發送,只令保主人如例督飭,若其最拒納之輩,嚴飭本官,刻期收捧,使其面任與保主人,上送管城所,而該守令,如有過限,或未收之弊,則該廳以軍餉未捧,別爲論斷,則庶可爲畿邑一分息肩之道。故敢此仰達矣。上曰,依爲之。該廳之於畿民,其害甚於猛虎。際聞卿言,極爲切實。此後分還捧糴,復踵前習,竝與該將臣,難免重勘。至於攘牛蕩産之習,尤合痛革,如是而冒犯,該軍卒,直施治盜之律,自本官,移送鎭營,一邊枚報巡營,該校同罪,從事不飭之管城將,令該府拿問嚴繩。朝家旣聞之,來頭當考其修擧勤慢,雖一民,有不聞知之弊,依舊爲悍卒所侵虐,則地方官,亦難免其罪,卿其一體嚴飭,可也。出擧條有防曰,本道臘猪獵軍之責立民夫,實爲畿民莫大之弊。以山下各項軍丁,推移換定,從便出用事,旣承下敎,故臣與各該邑守宰,多般消商,幾乎就緖,而但楊根,間經交遞,新倅纔已肅命,待其赴任,亦當一體講確後決定,而成命之下,不免遲滯,誠不勝惶恐,敢此仰達矣。上曰,難付生手,勿拘縣令·縣監,道內鄰邑山郡守令中相換,可也。祖淳曰,諸道之設置兼史,法意甚重,蓋欲採謠俗察禎祲,以備時政記修載,而至於原春·黃海·咸鏡三道,則元無兼史窠,只令都事修送,而都事則掌試之外,留營絶罕,故每致日記之闕納,事甚欠缺。分付該曹,三道文官參上守令·察訪中,各定兼史窠,以爲趁期修納之地,似好。敢此仰達矣。上曰,依爲之。出擧條命退,諸臣以次退出。
戊申正月二十日未時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,昨筵左相所奏,雖出於爲年少文臣抑鬧端之意,而首相適不登筵,故使之往復更稟矣。更思,呈單與分付之有例無例,姑捨之,焉敢起鬧,致煩上徹乎?圈事至重,冒沒了當,亦不成事面,豈有如許圈會乎?槐院官呈單及分付人·參圈人,一竝削職。其中朴蓍壽,家規之外,僅免童丱,似此紛競之事,挺身參聞,甘心犯科,渠家雖無父兄,惜其外黨之不善敎飭。然渠旣作罪,豈可隨衆例飭?施以刊削之典,以示息競禁囂之意。仁浩曰,日前夜直摘奸時,兼春秋金鳳顯,以御營廳入直軍士四名闕直之意,執頉以來。故自政院,論罪該將官矣。追考兵曹省記,則該營入直軍元數爲一百七名,而雜頉四名,初非省記中軍士,則闕直與否,初無可論,當該兼史之混稱闕直,殊涉不察,推考,何如?上曰,當該史官,從重推考,哨官,分揀,可也。出擧條命退,承史以次退出。
戊申正月二十日酉時,上詣景慕宮。擧動入侍時,兼都承旨沈豐之,左承旨趙衍德,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,二提學李性源,檢校直提學李秉模,檢校直閣金憙·徐鼎修·鄭東浚,原任直閣徐龍輔,直閣鄭大容,待敎尹行任,以次隨駕。上具翼善冠·衮龍施,乘輿出宣化門。藥房都提調洪樂性進前,奏曰,連自新歲,逐日勞動,今又動駕經宿,聖體,若何?上曰,一樣矣。卿則留在本院,可也。駕由建陽門,出弘化門。上曰,弘化門仍留。允大承命出,分付。上曰,路左祗迎人,知來。仁浩承命出,回奏曰,時原任大臣及卿宰二品以上,盡爲祗迎,而原任大臣中鄭存謙,有病不來云矣。駕由逌瞻門,入日瞻門,詣齋室門外,降輿入齋室。敎曰,宮大門,依祭享時例開閉,可也。酌獻禮時至,上具冕服,出東狹門,就板位,行再拜禮。詣盥洗位,盥洗訖,詣神位前,三上香,執酌獻酌訖,降復位,行再拜禮,復行再拜禮,詣望燎位,望燎訖,還入齋室。少頃改具翼善冠·衮龍袍,出西狹門,乘輿出日瞻門,入弘化門。上曰,大駕纔入闕門,喧譁如此,極爲駭然。兵判各別申飭,可也。兵曹判書鄭好仁進前,奏曰,政院下隷及闕內各司所屬,皆欲趁閉門入來,故如是喧擾矣。上曰,當該禁喧郞廳,爲先汰去,令該府拿問嚴勘。出駕前下敎駕由建陽門,入協陽門,還內。諸臣以次退出。
上在昌德宮。停常參·經筵。
酌獻禮罷後,內閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
還宮後,內閣·政院·玉堂·藥房口傳問安。答曰,知道。
大殿,內閣·政院·玉堂·藥房翌日口傳問安。答曰,知道
大殿,朝廷·二品以上·六曹堂上·兩司長官單子問安。答曰,知道。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,來二十五日,朝參日次矣,敢稟。傳曰,停。
沈豐之,以奎章閣檢書官,以守宮檢校提學意啓曰,夜間閣內諸處,無事之意,敢啓。傳曰,知道。
沈豐之啓曰,昨日還官時,樂工未及待令,鼓吹不爲振作,事未前有,誠極駭然。該院提調,從重推考,當該郞廳,所當重勘,而本院請推之外,無他可施之罰,何以爲之?敢稟。傳〈曰〉,允。郞廳,從重推考,典樂,令攸司從重科治。
傳于趙衍德曰,戶房承旨入侍。
以張至冕囚單子,傳于洪仁浩曰,除拜雖屬耳,昨日雜亂,前所未聞,其在懲後之道,不可汰去而止,削職放送。
備邊司薦望,以洪和輔爲北兵使。止
洪仁浩啓曰,兵曹郞廳來言,此兵使下批政事,取稟。傳曰,當日爲之。
有政。吏批,判書吳載純進,參判金文淳進,參議李時秀病,右承旨尹行元進。以安鼎大爲掌令,韓商新爲兵曹正郞,止韓佐圭爲德陵直長,吳鎭圭爲淑陵奉事,兼春秋李師曾·尹說·鄭道復,兼鏡城府使單洪和輔。
兵批,判書鄭好仁病,參判具㢞入直進,參議宋鍈,參知柳誼病,左副承旨曺允大進。副護軍權裕,司直朴祐源·李柱延,副司果權彝性·李冕膺,北兵使單洪和輔。
以兵曹郞廳望筒,傳于洪仁浩曰,此兩郞,旣非駕後禁喧,汰去,今姑分揀。
以別軍職姜五成·申大謙·李潤彬·柳孝源·李儒敬·韓光濟·朴基豐·吳毅常·金爔·王漢禎·徐英輔·鄭學畊等汰去傳旨,傳于曺允大曰,只汰本職,適中其願,姑爲分揀。
以持平鄭觀輝,正言柳文養牌不進罷職傳旨,傳于洪仁浩曰,只推。
南鶴聞,以吏曹言啓曰,楊根郡守柳得恭,除朝辭當日下送事,命下矣。楊根郡守柳得恭,申飭當日下送之意,敢啓。傳曰,知道。
趙衍德,以戶曹言啓曰,承旨·卿宰越俸湯滌事,命下矣。蕩滌人員,別單書入之意,敢啓。傳曰,知道。
曺允大,以兵曹言啓曰,弘化門東挾左隻臼金,昨日閉門時退破,依例除標信開門,修改後還閉之意,敢啓。傳曰,知道。近來駕後紛雜特甚,甚至昨日攔入之擧,而駭然極矣。此蓋兵郞之在駕後者,不善禁飭之致,本曹堂上與兵判相議,此後則期於整肅。如是下敎,而又復如前,兵判及隨駕堂上,重勘之外,駕後禁喧郞,重棍嚴繩,以此知悉。勿論政院·內閣·三司,下隷傳命及應入略干名外攔入者,依節目,自承旨以下草記請罪,各其司首隷,嚴棍移送有司照律。此一款,添載於動駕節目,可也。
曺允大,以兵曹言啓曰,依下敎,別軍職跟隨,竝放送之意,敢啓。傳曰,知道。
洪仁浩,以兵曹言啓曰,本曹堂上軍官禁軍遞兒窠,今方有闕矣。依定式,禁軍別將與番將,眼同試取,以其居首者,塡差之意,敢啓。傳曰,知道。
刑曹判書金鍾秀疏曰,伏以日昨秋官新命,忽降於千萬意外,洊犯違傲,半日懸牌,畢竟入侍有命,冒沒出肅,面赧背汗,羞對曹隷。噫,以臣僇廢之蹤,重入城闉,經年濡滯,是豈臣夢寐之所敢到,而劻勷失措,行止郞當,特以彌月期滿,祝慶誠切,顒望遲待,尙未告歸。雖公而不赴衆會,私而不出一步,自比拘係,稍存防限,而慙愧積中,抑鬱成疾,畏約無窮,悔吝多端,重以母年益高,旅寓荒涼,精神筋方,月異而歲不同,怵焉驚恐,夙宵澟灼。至若供職一事,自夫入城之初,已蒙體涼之恩,前後筵敎,不啻諄複,臣感銘心肺,期毋失墜,則今玆新除之決不容一日蹲仍,不待臣辭之畢,而天日之明,庶幾無遺燭矣。玆敢猥陳短章,仰瀆崇嚴。伏乞聖上,亟命遞解臣新授職名,使劇務無曠,私心粗安,千萬之幸。以金鍾秀上疏,傳于洪仁浩曰,督出傳敎,已言權要外不當力辭,伊後登筵,亦以閒局之刑工無異下敎矣。在重臣分義道理,豈可更事求解?官職去就,不輕而重。至於此重臣,年位何如,無端爲此無所據之處義?揆以事面,萬萬寒心。前望點下,出於責以職事之意。此上疏還給,捧納承旨推考。刑曹判書金鍾秀,亦爲從重推考。此後毋論辭疏辭單,更勿呼望事,該房知悉。
領府事鄭存謙箚曰,伏以三陽回泰,慶運方來,禮展閟宮,旋蹕萬安,聖孝冞光,玉體愈康,攢祝之忱,小大同情。仍伏念臣一疾六載,歲漸增加,昨冬以後,已成癃殘,逖違之餘,歲鑰又新,一覲之願,寤寐耿耿,而寄命床簀,轉動須人,竝與起居之班,陪扈之列,而積廢常禮,人理都絶,自悼窮命,寧欲溘然?惟僭猥是懼,雖不敢輒煩箚籲,而日夕惶恐,泯伏俟譴,況今移次經宿,羹墻伸慕之辰,凡厥有位,莫不趨簉於承候之班,而臣獨尸居㱡㱡,微忱莫效,常分都虧,伏地兢悚,無以自措,一味昧然,尤增罪戾。玆不得不冒犯瀆擾,冀被譴何。伏乞聖明,重勘臣前後瘝闕之罪,以肅朝綱,以安私心,不勝幸甚。取進止。答曰,省箚具悉卿懇。愼疾之尙比彌留,豈勝奉慮?未參候班,何庸爲辭?卿須安心勿辭,益加善攝。仍傳曰,此批答,遣史官傳諭于領府事。
戊申正月二十一日辰時,上御重熙堂。戶房承旨入侍時,左承旨趙衍德,假注書趙台樂,記事官金鳳顯·尹行任,檢校直閣徐鼎修·鄭東浚,以次進伏訖。上命承旨讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
藥房提調臣沈豐之,副提調臣尹行元啓曰,孝展閟宮,禮成泂酌,移次致虔,侵曉回鑾,伏未審夜間,聖體,若何?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
南鶴聞啓曰,明日常參·經筵,取稟。傳曰,只晝講。
傳于洪仁浩曰,右副承旨入侍。
傳于趙衍德曰,左承旨入侍。
待敎臣尹行任啓曰,檢書官在京無故者,只有二人,而其中李集箕,時帶供上衙門,勢難專意於考校之役,他司相換,何如?傳曰,允。
趙衍德啓曰,巡將本非淸銜,而年前因大臣筵奏,旣以懸註定式,則爾言無乃爽傳?爾旣以他將僚堂爲證,當問于重臣處之。別付料之,不取才不行關,罷官後直付云云。爾言決知其誤矣。宜一辨覈,亦令政院問于前兵判以啓事,命下矣。問于前兵曹判書鄭昌順處,則以爲臣猥膺匪據,觸處生疣,致有臺評,至勤問啓之敎,惶恐隕越,不知所達,而臺疏所論巡將抄啓事,巡將本非淸銜,其疏亦已言之,或因人轉囑,得差者有之,其人之來歷,臣亦未能詳知,而年前大臣筵奏,只以納粟爲言,故臣取考其加資,如非納粟,則亦多爲之,而本無中庶輩立禁之文,則他將之羞與比肩,僚堂之査拔省記者,未知何人,而臣則未聞,而臺言如此,臣何敢自以爲一一精抄乎?至於西北別付料事,臣於待罪本兵之初,卽以勿循請托,精抄上送之意,行關於西北兩兵營,竝其取才試記粘連上送,以爲憑考之意,嚴飭發關,關草俱存,焉敢誣也?今此不取才不行關之言,未知何所據而發乎?雖或有因其呈訴,査實入屬者,而此則已經抄上,多年隨行之人,而或在任遭故,或遞任還付,而猶令該房,據訴査考,更稟許付,則罷官後直付云云。初無是事。臺臣風聞,必有所指,而臣誠莫曉其所由矣。狀題稟報,年月俱在,一見可知。臣待罪本兵,恰滿半載,瘡疣百出,臺疏所論,止此兩事,則臣實自倖其得免於大何,尤何敢呶呶自明,以犯無辨之戒乎?伏地悸恐而已云矣,敢啓。傳曰,知道。觀此對辭,臺言之節節爽實,可知。臺諫雖許風傳,乃以如許孟浪流行之所聞,無難登諸章奏,此非挾雜而何?重臣無敢以此引義之意,申飭,臺臣,推考。
曺允大啓曰,關西都會事,誠有是也。此亦科場,不可才嚴處。且以往復巡營爲言,令政院問于前道伯以啓事,命下矣。問于前平安監司李命植處,則以爲臣待罪西藩時,自九月念後,病狀深重,日漸危惡,知覺都亡,縷喘僅存,凡於邑牒民訴,除非時急緊關之事,亦不得一一酬接。至於淸北都會,開試之後,榜目報牒,差遲數日,而聞營吏所告之言,則以爲報牒,雖已來到,試官送言,居首人所居官,道里稍遠,未及考籍,若不載帳籍,則法當拔去,姑待若干日子,詳考入籍與否後,當卽通報,勿爲輕先入呈云矣。又果追通入籍分明,使之入呈云云。故臣亦不以爲疑,依例狀聞。又若地方官,則初無以科場事論報者。臣雖病篤,若有非試官而請比較之擧,則豈不嚴斥痛勘之乎?試官之徑還其邑,本牧之替修榜目,臣實昏憒,漠然無聞。今於問啓之下,難免溺職之罪,惶恐俟勘云矣,敢啓。傳曰,此亦臺臣傳聞爽誤之致,道臣無所失,使之退去,可也。
趙衍德啓曰,疏中槐圈事,擬刃衝火四字,聞極怪駭,令政院事實問于爾處,爾其詳陳之事,命下矣。問于正言柳文養處,則以爲日前槐圈會坐時,正字金載一追後入去,以金裕己之不合槐選爲言,則正字朴蓍壽曰,吾若使此人不參槐選而出去,則當終身廢棄云云。載一以公議不協,又爲堅持,則蓍壽曰,下僚若不圈點於此人,則當擬刃當衝火云云。此說至登於載一自劾呈單中,有口皆言,無人不傳,臣聞而驚駭,果爲論列於疏中云矣,敢啓。傳曰,知道。自登科初,已知渠登科之爲渠不幸,文識太未成就,行止無異兒童,前此筵席,申飭何如,而又作今番之罪?至有日前處分,今見問啓對辭,當擬刃當衝火之說,果出朴蓍壽之口云,聞來可發一笑。渠以何手段膂力,能行此强盜之事乎?且以乞憐之辭推之,尤覺駭慙。渠之作此許多罪科,莫非渠家長老不禁參圈之責,而渠雖不足道,名以槐院正字,則坐公堂向同僚,發此妄錯怪悖之擧,貽辱貽羞,大矣。所當嚴勘,而殆近多事,姑置之,亦不可只令芸館施行而止,限數年勿擬官職,使之讀書,以待人事之稍長後擬望事,分付銓曹,可也。
洪仁浩啓曰,獻納金光岳疏批中,有班譜添刊事,官階賂帖事,何乃隱暎爲說?錄送姓名於該房承旨,以爲下攸司照法嚴繩之命。故往復於當該臺臣,使之錄送,則只以某姓某譜之爲添刊,某人某帖之爲貽賂,未敢指一仰對爲辭,屢度催促,終不錄送,事體所在,殊爲未安,獻納金光岳推考,何如?傳曰,不言姓名者,錄送捧現告,自是常格,此異於迫問指告之擧,則如是相持,萬萬未安,從重推考。
傳于南鶴聞曰,坐直承旨入侍。
曺允大,以兵曹言啓曰,內禁衛將許冥,身病沈重,時月之內,無望供職,呈狀乞遞。宿衛領軍之任,不可久曠,今姑改差,何如?傳曰,允。
洪仁浩,以軍器寺官員,以都提調意啓曰,本寺別破陣,量宜移送壯勇營事,命下矣。別破陣元數三十一名內十一名,移屬壯勇營,使之入役,而所受料布,依前擧行,元數旣減,則入直番次,未免苟艱。動駕殿座時,擔銃陪扈之節,自下有不敢擅議參酌,而至於增式年監放一款,此輩存減,別無關於防奸之道,此則革罷俾除其役,何如?傳曰,允。陵行時及大小試閱時,年例歲末砲放時,旣皆除之,一遵受敎,則唯於動駕殿座,擔銃之役,不可獨爲,此亦除之,可也。
副校理韓用龜疏曰,伏以三陽之泰運已回,彌月之吉慶伊邇,攢手祝天,帀域惟均。仍伏念臣之頂踵毛髮,皆殿下賜爾。愚魯賤品,厚蒙洪造,乃以十載廢枳之蹤,遽廁三司淸顯之列,居恒懍惕,若隕淵谷。至於昨冬而微臣情踪,一陪危蹙,敢將痛迫之私,猥陳嗚呼之章,而飭諭截嚴,旣下還給之命,恩言冞隆,且開進身之路。臣於是惶隕感泣,冒沒暫膺,義雖出於伸分,跡實涉於唐突,旋蒙體諒之恩,終獲鞶滯之遞,而至今追思,慙悚冞切,不意灜館新命,又下此際,無狀賤臣,何以得此?惝怳感激,莫省所以自措也。嗚呼,臣家之得有今日,莫非洪恩,而向來曲庇之私,尤出尋常,其所以昭晢而全保之者,靡不用極,闔門感泣,晝宵攢祝,雖世世糜粉,不足以仰酬萬一。況臣偏被再造之恩,區區所期勉者,惟在不憚夷險,生死向前,則恩除之下,詎敢自引窮蹙之情,徒添瀆擾之誅,而第臣目下情私,有萬萬切急者。臣之父母,方在臣兄臣用和咸興任所,年迫八耋,久滯關外,臣經歲離側,不得省覲,千里之音聞乍阻,一夕之魂夢屢驚,而纔接來信,臣父素患癖積之證,挾感添劇,氣息綿綴,藥餌罔效,臣自聞此報,方寸煼灼,心神飛越。當此大小顒祝之日,臣跡忝從班,豈敢爲蹔違京輦之計,而情理煎迫,按住不得。玆敢忙陳短章,徑尋鄕路。伏乞聖慈,俯賜鑑憐,亟削臣難冒之職,仍治臣擅離之罪,以肅朝綱,俾便救護,千萬幸甚。省疏具悉。爾其勿辭,往護父病。
獻納金光岳疏曰,伏以歲鑰載新,景祿川至,歡忭顒祝,群情益切。仍伏念臣本以疎逖之蹤,幸蒙洪私,濫廁臺列,愚迷譾劣,百不猶人,而有除輒膺,蓋緣義分之嚴畏,無知妄作,實多擧措之顚錯,惶愧之極,若隕淵谷。乃者除旨又下,飭敎荐降,臣惝怳震懍,他不可顧,不免章皇出肅,以伸叩謝之忱,而顧臣不稱之實,臣旣自知,因仍蹲冒,有壞廉防。且臣素患痰癖之症,又添天行輪疾,頭目眩轉,手足麻木,寒熱迭作,食飮全却,氣促喘急,症形免苦,實無自力供仕之望。瞻望天門,耿結冞切。玆不得不略陳危懇,仰瀆崇聽,有臣如此,生不如死。伏乞天地父母,俯垂鑑諒,亟遞臣職,仍治臣罪,以肅朝綱,以警具僚焉。臣旣不以言官自處,不宜贅及他說,而區區愚衷,未敢終默。況今一元回斡,萬品昭蘇,天時屬鼎新之機,治敎啓泰來之運,此正體乾行政之一大機會也。臣雖愚劣,粗有一得之見,猥陳十條之說,言雖膚淺,事或切時,惟聖明垂察焉。其一曰,明聖學也。人君出治之本,專在於學。夫所謂學者,非謂詞章之間,訓詁之末而已,學而至於聖人之道也。惟我殿下,睿知出天,富於春秋,高明聖學,精一之心法,固已臣僚所欽仰,則宜無待於加勉,而存養之道,最戒間斷。故古聖王之必欲日新而時敏者,政由此耳。殿下已於淵蠖之中,必有所省察之工,而竊覸近日經筵之講讀,間多停撤,儒臣之召對,或至曠闊,而一日萬機,不遺細務,貽勞聖躬,亦已多矣。此雖由於在下奉行之未當聖心,而殿下一身,卽宗社臣民之主耳,何乃自輕如是不之恤耶?在聖人節宣保嗇之方,恐不必若是其勞瘁。伏願聖上,克恢提綱之政,益懋端本之德,以勉夫終始典學之念焉。其二曰,立紀綱也。夫紀綱者,雖不可以一事言之,觸類而擧,隨事以張,摠括百務,維持一世,然後方謂紀綱也。今日殿下之國,紀綱立乎,不立乎?上自三事之臣,下至百工之僚,未聞有修擧振作之意,而應文彌縫,爲切時之章程,臨事姑息,爲方便之要約,將兵之任,師律之所係,而委靡益甚,按法之官,刑政之所關,而解弛轉劇,以至於賓廳脫袍,而紀綱之頹廢,已無餘地矣。此由群下奉職無狀,而我殿下董率之方,臣亦有敢言者矣。包容之德,寬如天覆而或忽剛克之道,振刷之政,嚴如秋肅而或欠持久之方。故飭敎纔下,而全昧嚴畏之心,恩宥敢保,而擧懷憑恃之念,大小恬嬉,一轍滔滔,紀綱之不立,職此而極矣。伏願聖上,立經陳紀,備盡奮發之規,提綱挈維,期成恒久之化焉。其三曰,正名分也。名分之於世道,其所關係者,固大矣。尊尊貴貴之序,賢賢長長之義,誠不可凌夷而紊亂也。故先聖垂正名之敎,前哲存安分之訓,名分二字,實爲掌世道之急先務也。上凌下替,名不正而分不安者,將不勝其弊矣。先自卑賤而言之,則稱號之猥濫,服食之侈靡,必效尊貴者之所爲,而鄕里蔑上下之義,行路無貴賤之別,甚至於士夫譜牒,行貨而添刊,官職階級,貽賂而假帖,則非但等威之倒置,風化之乖張也。民業之淍殘,軍額之耗縮,亦非細故矣。伏願聖上,嚴立科條,隨現痛繩,以爲正名分之道焉。其四曰,恢公道也。公道之難行,自古然矣,而未有甚於今日。自其彰著者言之,則科目,士子拔身之階,而每一放榜,物論喧騰,銓衡,人才需用之地,而纔經大政,人言䕺至,薦剡之際,偏着爲習,黜陟之間,干囑成風,爭路擠排,冒沒而進者,固不足責,而可惜其藝。嗟不獲試,足用其才,吁未見調,疎滯之敎,每下勤懇,而朝廷之上,未見實效,此無他焉。有司之臣,不能對揚,惟偏私是務故耳。伏願聖上,先推在心之公,益懋祛私之道,戒飭臣工,明其好惡,以爲會歸之方焉。其五曰,開言路也。言路開閉,國之興衰繫焉。爲人君而孰不欲嘉謨嘉猷之日聞於上,爲人臣者,孰不欲善言善道之日陳於下,而側聽今日,言路寥寥,補闕拾遺,槪無其人,官師相規,亦未多得,以謨稜爲周容之策,以含默爲保位之要,而唯唯諾諾,擧朝皆然,此何等氣像也?言事之一條路,只有臺閣,而徒飾邊幅,動輒規避,過托情勢,擧皆徘徊,仗馬之饑,噤烏之誚,已不勝其泄泄,則臣等之事殿下,信乎其不忠不誠,而抑亦殿下來諫之道,用言之方,有所未盡而然耶?言無善惡,而同歸記注之休紙,事無大小,而盡爲章疏之空言,或荷嘉尙之敎,而未蒙敷施之恩,則莫展芹曝之誠,反作屑越之歸,其視古聖王拜昌言之德,亦將何如耶?伏願聖上,克恢虛受之量,庸紆綵納之眷,以爲廣開言路之道焉。其六曰,勵廉恥也。人之有廉恥,出於天賦之常性,而一爲私慾所汩,則愚頑貪狂,無所不至,而世道之升降,風俗之汚隆,亦未常不由於是也。試觀今日,能廉而能恥者,果幾人乎?征利之心漸痼,而貪墨旣熾,縱慾之情轉滋,而廉白無幾,此非但俗習然也,亦必有所由源矣。自古朝著之上位淸顯者,恥爲吏役於州府之間,而簿書報牒,莫或貳之於論思之心者,卽士大夫礪廉持恥之方,而今則不然,樞機淸顯之地,視不若方伯居留,館閣近密之職,謂不如縣邑守宰,至有恒言曰,玉署·銀臺,猶可爲之,墨綬銅章,決難得也。嘻嘻,此何言也?此何言也?自好者之至老不售,無勢者之抱牌窮餓,其亦必然之勢也,而世道風俗,旣至於此,則廉恥,何可論哉?若不大振作大更張,則亦末如之何矣。伏顧聖上,深思挽回之方,克循激揚之政,以爲勵廉之道焉。其七曰,簡詞訟。聽理之法,豈曰無定制,而今之最爲疑亂者,山訟是已。主客之分雖異,而强弱之勢反殊,彼此各有可據之言,而立落初無不易之典。故自謂之知法有識者,山訟則必欲甘心焉。至於閭巷匹庶,皆以山訟爲大事,而以之決死生焉。爲法官者,眩於從違,難於左右,盈案堆几,狀訴日積,經年閱歲,推辨時急,而官府摘奸,不遑暇給,該司回啓,莫或遲緩者,太半是山訟一款,則痼弊之甚者,孰有過於此哉?伏願聖上,嚴飭中外,一依通編所載,步數外濫訟者,依律重繩,以爲簡詞訟之式焉。其八曰,整官方也。我朝官方之施設,一遵周官之制,而尤加詳密,則不可容議於其間,而臣竊有一二貢愚者。內而詮郞,乃是主張公選者也,外而都事,亦爲輔佐布政者也。旣有詮堂,旣有方伯,而必置二官,則互相維制,法意不輕,而詮郞爲微末人假銜之漫職,都事爲無勢者區處之冗窠,臨政有苟艱之患,代啓有猥屑之嘆,原古設置之意,今安在哉?臣意則以爲銓郞,雖不使任其通塞,宜復三司通擬之規,都事雖不使安廉災傷,稍存外臺自重之體,則亦因時制宜之一道。伏願聖上,深軫沿革之不輕,俾得名實之相副,以爲整官方之規焉。其九曰,端士趨也。國之元氣,惟士是已。士趨正,則禮法修敎化行,風熙俗美,他日之需用有待也。此古聖王所以必先培養之道,而我朝專以科目取士,金科玉條,非不燦然備具,法久而弊,士趨漸下,至於近日而極矣。苟求其源,陞庠是已。文藝之工拙,初不鑑別,等第之高下,任其手勢,分排多寡,先定彼此,請托緊漫,復分立落,是故裹頭赴試,全沒羞愧,不患藝業之不精,惟患鑽刺之未至,利心中驚,貪目外瞬,昏夜奔走,傾軋痼弊,至於鄕試都會,尤不成說。其幼而學,壯而行,滔滔是躁競二字,當初課試作興之義,反歸浮躁無實之域,此豈專咎於士子?亦主司者誤之耳。或者曰,陞庠可罷,或者曰,考官必擇,甲可乙否,實無定論,而臣意則陞庠固不可罷,考官不可不擇。伏願申飭銓曹,自今以後,京外諸考官,以有文學恢公平之人,各別擇差,以爲革舊弊,端士趨之道焉。其十曰,化民俗也。我殿下爲民之政,蓋已至矣。水旱豐歉,賙賑有方,疾疫死生,調救從便,則凡我八域生靈之得免顚連者,卽殿下天覆地載之德也。慈父之保弱子,不足以喩其恩,而第今爲方伯守宰者,徒知對揚之爲急,而愛恤之意偏勝,戒董之政反輕,故有若富家無敎之子,恃恩而長傲,心不畏法,言無顧忌,少以凌長,下以犯上,特以日用茶飯之事,而毆辱士夫,視爲能事,侵犯官長,拖作常例,小不如意,則擊錚上言,無難爲之,蓋其搆虛捏無,以祈僥倖者,十常八九矣。畢竟行査之際,扶抑失宜,强弱必反,要名譽者,退托爲辭,曲直不分,名分之墮壞,紀綱之解弛,誠非細故。伏願聖上,克念恩威之竝行,深軫董率之得宜,以爲化民俗之術焉。臣於條陳之外,又竊有憂慨者。近來世道日下,無變不有,丹城縣道川書院致祭時,禮官下去前,文姓族屬及本道儒生,謂有御製下來者,而恐喝官吏,迫脅工匠,急急刻板,忙忙揭院,禮官下來後,始卽撤去,而本官之不辨眞僞,徑先擧行,殊極駭痛,儒生之假稱御製,無難懸揭,大關世變。此而置之,後弊實有難言者。臣謂丹城縣監鄭柱,爲先拿問嚴處,儒生中首倡人,令本道道臣嚴査窮覈,從重勘律焉。巡將爲任,雖曰冗散之窠,關係則重。故醫譯外,都下白徒,元無差出之例,年前明有定式,至命載錄於新編通補,而近日則騎曹,不有法意,徒循顔私,至以京邸之立役,市井之拔身者,遽然抄啓,他將羞與比肩,僚堂査拔省記,物情駭歎,久而未已。西北別付料,設廳之後,毋論西北,如有窠闕,則自兵曹發關於各其兵營,以好身手有地處才藝兼備者,取才抄上,則騎堂又爲試才,次次塡付,乃是幾十年遵行節目之典,而今番則初不行關於兩道,又不取才於本曹,而及其罷官之後,直自京中,抄付四人,遐土武士,非但擧皆鬱抑,莫重成憲,未免因此廢却者,有乖朝家慰悅之意,後弊所關,不可事過而不論。臣謂前兵曹判書鄭昌順,罷職,可也。詮曹政格,本自嚴重,有非一堂上之所可擅壞,而以日前三詮獨政言之,朴柱遇則通淸,詮堂疏劾停望,而遽爲復望,金鼎國則持正改通,宜待長詮,而獨自排擬,公議不行,政例隨壞,臣亦謂前吏曹參議李集斗,亟施罷職之典,可也。科場之弊,臣已略陳,而前冬關西都會時,定州牧使李壽鵬,稱以地方官,頻頻往來於試所榜出之前,已非嚴科場之道,而江邊邑意中人,次畫見屈,則拔去他人,然後可以陞付。故諉以戶籍之遲待,論報巡營,至請比較,槪試官則榜目修正,委之本官,徑已還邑,故末抄事端,至於此境,事未有前,弊實關後。臣謂分付本道道臣,各別詳査,該牧使則施以科場用情之律,諸試官亦爲嚴勘,宜矣。臣無任屛營祈懇之至。省疏具悉。十條陳勉,莫曰陳談,箇中自有妙理,當留意。班譜添刊事,官階賂帖事,何乃隱映爲說?錄送姓名於該房承旨,以爲下攸司,照法嚴繩。銓郞三司通擬事,事關銷刻,都事稍存外臺,自重之體事,旣稱外臺自重,在於其人矣。丹城書院揭板事,事旣登聞,不可置之,該倅罷職,首倡人勘律,依施。前兵判事,巡將本非淸銜,而年前因大臣筵奏,旣已懸註定式,則爾言無乃爽傳?爾旣以他將僚堂爲證,當聞于重臣處之。別付料之不取才不行關,罷官後宜付云云。爾言決知其誤矣。宜一辨覈,亦令政院問於前兵判以啓。前吏議事,遭劾人不擧擬,予未聞是規,掌通之持擬,亦因生疎,豈或深看?罷職云云。萬萬乖當,藉此飭勵之機會,爲此偏黨之舊習,以惜鳥卵之意,處分雖靳於僚臺疏,爾則跡較重,此等之習,敢售今日朝廷乎?來言自來言,恢蕩自恢蕩,爾豈敢晏然行公乎?關西都會事,誠有是也。此亦科場,不可不嚴處,且以往復巡營爲言,令政院問于前道伯以啓。
正言柳文養疏曰,伏以彌月協慶,普祝益切,閟宮展禮,淸蹕穩旋,臣民歡忭,曷有其極?仍伏念臣之得有今日,繄誰之賜?欲說再造之恩,則河海莫量,欲言曲遂之事,則涕淚先從。才本庸魯,旣蔑絲毫之可取,跡又孤畸,自憐墻壁之無依,分甘明時之痼癈,念絶榮塗之進取,迺殿下,天地於臣,父母於臣,拔之衆棄之中,積費陶鎔,置諸器使之末,曲加剪拂,二日臺垣,榮耀已極於一身,三載騎省,恩數曠絶於千古,動輒昏昧,而我殿下指導之,屢陷罪戾,而我殿下庇覆之,辭敎之間,憫念周摯,召接之際,德義靄蔚,誠不知眇末如臣,愚迷如臣,何以得此於君父之前耶?噫,今日廷臣,孰不蒙生成之澤,而豈有若臣之頂踵毛髮,皆歸造化,喣嚅拯濟,偏被寵渥者哉?朽骨之傅肉,枯荄之生華,殆不足以喩此,臣雖頑如木石,寧不知感?淪肥浹髓,恩不忘於每飯,鏤骨銘心,言或發於夢囈,闔門攢祝,不知死所。恩造如天,報答無地,則惟是殫竭二字,庶幾稱塞一分,祗緣賦性鈍滯,臨事僨誤,自速置對之命,竟歸辜恩之科,有臣如此,生亦何爲?聖念雖軫於特宥,私心彌切於增惶,曾未幾何,薇垣除旨,忽下於蟄伏訟愆之中,臣手奉華誥,有隕如瀉。噫,士生斯世,躬逢聖主,翶翔邇列,出入淸班,卽是至願大榮,而況臣所仰恃而爲命者,惟殿下耳。矢死圖報之忱,有非糜粉隕結,少效其萬一,則凡有除拜,義當竭蹶趨承,而第念臺閣之設,豈亶然哉?遴選至重,職任自別,上而弼君違,下而糾官邪,苟非風采足以動人主,言議足以愜物情,則莫宜居之。矧今民彝斁絶,國綱委靡,尤宜妙選忠直之士,以畀騫諤之責,而豈可以如臣譾劣者,苟然充數,以致辱朝廷而玷名器也哉?才所不堪,濫竽已極,義有自劃,守株難變,日昨召牌之下,冒犯違傲,聖度天大,罰止問備,惶隕之極,靡所容措。且臣非但職名之濫猥,有萬不稱,抑有情地之危蹙,添一難冒。向臣待罪騎郞時,因本曹判書鄭昌順草記,至有請汰之擧,雖曰橫來,不容終默,玆敢略暴事實焉。年前一軍色移劃田土,蓋爲本色經費補用之需也。臣與前前判堂相議,覈其田土所在之邑結數石數,收捧成冊後,參考勳府餉廳稅納之規,每結以全石七石租酌定,則視諸勳餉,幾爲倍蓰也。第其田土實數,合爲四十八結零,而散在三道者,至爲十四邑也。以本色員役,勢難逐處分排,三道各送一人,使之率去差人,分力收穫。而至於湖南,則礪山之於羅州·靈巖,其間爲四百餘里,以一曹吏,有難竝管三處,故臣果以親信可幹者,隨送曹屬,而私人導掌之差送,實是有田土衙門所共通行之規,則有違常格云者,實未可曉。私人之行,旣無官帖之成給,不過該吏之帶去,則不告擅送云者,亦何所據?各處稅穀,一依定式,準數捧納,則設令私人獨往,何損於公稅乎?其所爲言,誠不滿一哂,而至於該吏除汰也,以過限不來,率去私人,作爲罪目,則所謂私人,卽臣所送者,其在私義,決不當移罪下吏,晏然自在。故屢呈丐遞,則重臣取其該吏除名記,抹去私人字,而謂以該吏除汰,只在過限,則郞廳少無難安之端云,臣非不知必遞乃已,以快其心,而此時禁直,不敢遽謝,包羞忍恥,黽勉供職。伊後以入番旗手歲末軍服債,宜爲手決,使之磨鍊,而臣以曹儲之告罄,謬例之難襲,有所防稟,則以此發怒,辭氣噴薄,至有誠甚可怪等語。臣雖郞官,旣受可怪之題,不思自處之道,有關廉隅,故果爲呈旬引入,則言送下吏,盛加威喝,乃曰若不行公,則當以私人事,草記論罪云。噫嘻,堂郞之體例自在,則何其凌踏至此?官職之去就有義,則豈可把持若是乎?漏却目前方引之端,拖及旣往已了之事,至曰忽又引入,有若無端呈告者然,未知其間,有甚可諱之事而然耶?該吏旣爲除汰,則臣雖不欲施罰,得乎?私人無弊準納,則彼必欲其推現,何也?私人差送,旣是各司前例,而非臣創行之事,則遂非之目,恐不在於臣身。臣則郞僚也,彼則首堂也。以郞官,焉敢角勝於堂上,而起怒觸忤之端,非獨軍服防稟一事,則務勝之斥,其或指此耶?然臣若持守有素,誠信相孚,則受人淩侮,豈至於此?至今追惟,滿心慙恧,不敢以時月之稍久,職名之有殊,晏然爲冒進之計。伏乞聖明,俯垂諒察,亟許鐫免,以靖私義,仍治臣瀆擾之罪,以肅朝綱焉。臣方祈免,不宜贅他,而事在目下,敢此附陳。噫,槐院淸選,卽新進初發之軔,則其所掄揀,尤宜一遵公議,毋或踰濫,而擬刃衝火之說,無異巷豎之悖習,設計圖點之狀,莫掩僚員之自劾,則圈體之不成,圈事之不嚴,自有槐圈以來,所未有之變怪也。參圈諸臣之特施譴削,深仰大聖人處分之嚴正,而莫重槐選,決不可以此漫漶。臣謂亟令該院改圈,宜矣。省疏具悉。四載巡綽,畢竟狼狽,非不矜惜,及今辨章,如是張皇,何也?尾陳改圈事,旣完之圈,不可改爲,亦無近於偏係乎?以言路申飭屬耳,姑不處分,勢難例批,爾則推考。疏中槐圈事,擬刃衝火四字,聞極怪駭,令政院事實問于爾處,爾其詳陳之。
戊申正月二十二日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書正言柳文養疏批訖。敎曰,柳文養來詣朝房,問啓以入事,分付。賤臣承命出傳。上命書獻納金光岳疏批訖。敎曰,前兵判鄭昌順,前箕伯李命植處問啓,亦爲書入事,分付。命退,承史以次退出。
戊申正月二十二日巳時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,軍兵哨色名數,不可不詳定,而一自武藝廳屬雨具直二十名及已前別技名色三十名,合五十窠移屬壯營之後,本營軍制,尙無一定,伊後次對,每欲下敎,而因大將之無行公時,尙今未果。該營聞欲以火箭軍十窠,攔後別抄四十窠計除云,此說亦好,而攔後旣有一哨之制,則不可不充元數,以善放牙兵名色,合作攔後一哨,以其攔後哨餘數火箭十名,移屬壯營後,軍案修正以入事,分付。元料及兼料,依前移屬他軍門例,自該曹該廳,直送壯營,奉足自該軍門計送事,亦爲分付。仍命退,承史以次退出。
戊申正月二十二日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,今日臺諫疏批,旣無勿辭察職之敎,而不爲入來,避嫌乎?衍德曰,事當避嫌,而初不入來矣。上曰,其委折査問以來。賤臣承命出,回奏曰,柳文養,以未肅拜,不得入來。金光岳,以政院請推啓辭入之之故,不得避嫌云矣。上曰,柳文養,明日肅拜,以爲避嫌事,分付。賤臣承命出傳。命退,承史以次退出。
上在昌德宮。停常參,只晝講。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,戶房承旨入侍。
兵曹,以柳鎭恒爲御營中軍。
洪仁浩,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
洪仁浩,以義禁府言啓曰,頃因宣惠廳堂上李在簡所啓,乙已條結錢愆期不納,當該守令,令道臣指名現告,拿問處之事,命下矣。卽接京畿監司徐有防啓本,則當該守令,以高陽前前郡守柳曾養,前郡守鄭東元,指名以來,而鄭東元,前以他罪方在保放中,待開坐添問目取招,柳曾養,已爲身故,勿論,何如?傳曰,允。
持平朴猷煥疏曰,伏以皇天垂佑,彌月佇慶,臣民顒祝,曷有其極?臣於前月,猥叨諫職,榮及老父,恩資繼降,臣家壽秩,恰爲三世,闔門感祝,圖報無地,不意今者,柏府除命,又下於千萬夢寐之外,臣誠驚惶感激,無以自措。顧此所叨之職,卽古之御史也。受人主耳目之寄,任一國風憲之責,苟非剛方之人,直諒之士,見識足以辨是非,言議足以別藏否,論事則能使上下嚴憚,持法則能使中外畏服者,固不可居是官而稱是職也。念臣性本拙訥,識又鹵莽,風采言論,初無可言,怵畏義分,雖不得不黽勉祗肅,顧何能出意見論得失,補過拾遺,激濁掦淸,以效職責之萬一也哉?且念臣父,今年七十有三矣。氣質素脆,常多疾病,居常澟綴,長在床褥,而且經前冬毒感之後,客痰凝結,寒嗽徹夜,頭疼眼眩,症祟危惡,食飮專却,眞元日敗,誠有朝夕難支之慮。臣本鮮兄弟,又乏兒息,了了單身,獨自扶將,雖欲暫時離側,實無居傍替代之人。以此情理,勢難供職,古人所謂事君日長者,政爲臣今日道。伏望聖慈,俯諒至懇,特賜鐫免,俾便救護焉。臣旣不以見職自居,則不宜拖及他說,而區區憂愛之忱,終難泯默,敢此附陳焉。臣聞帝王之治,有本有末,其本先正而其末不治者,未之有焉。所謂本者,何也?卽堯·舜·禹·湯精一之心法也,卽朱子所謂人主一心,萬化之源者也。是以誠正二字,實爲古聖王治平之大本,而在後世,則反以爲老生之常談,徒逐逐於事功之末,而事功亦不能進矣。臣切覸殿下,學冠百王,道接千聖,以天縱之姿,懋日新之工,則精一之傳,允承矣,誠正之工,旣至矣。其於萬化之源,治平之功,固無所不用其極者矣。然宵旰惕厲,十載有餘,而治不徯志,化未成俗,望道之心雖勤,而致治之效愈邈,則此其故,何哉?噫,涵養,乃治心之本,而臨事,或過於英銳,則心不能存主矣。問學,卽操心之要,而用力反涉於藻華,則心有所放過矣。好惡不循乎天理,則非心之公也。喜怒或出於偏係,則非心之正也。臣不敢知端拱燕濩之地,果能無數者之弊否乎?夫內有敬天恤民之誠,外無聲色貨利之娛,卽殿下之家法,而亦殿下平日之所持守也。有君如此,未能挽三古而郅隆治者,此固群下不能導揚之過,而苟求其本,則或恐殿下端本淸源之方,猶有所一毫未盡而然歟?此所以萬幾獨勞於上,而百度漸隳於下也。臣敢以正心二字,爲今日致治之本,而若其目下矯救之策,其條有三。曰辨賢否,以公用舍,曰振紀綱,以尊朝廷,曰開言路,以廣聰明。夫自古有國家者,未嘗有善惡相混,賢否雜進而其國能治者也。故易於陰陽消長之機,必嚴扶抑之方,書曰,任賢勿貳,去邪勿疑,若其扶而抑之,任而去之,惟在上之人明以察之,公以辨之之如何耳。顧今治化鼎新,百僚淬礪,則周行彈冠之列,宜無進退消長之可言,而第念朝象,日以暌乖,人心去益陷溺,傾軋互售於甲乙,是非莫分於東西,黨同則魚目可讚以懸黎,伐異則鸞鳳可詆以鴟鵂,由是人無一定之見,而惟好惡是循,士無自守之論,而惟偏私是係,以此兆象,以此俗習,何能審人材而需國家之用乎?然而姸媸莫逃於照鏡,薰蕕不可以同光,以聖上則哲之知,昭乎若日月之臨下,則某也公,某也私,某也賢,某也不肖,自可辨於淵鑑之下,而毫髮莫爽矣。苟其公而賢也,則進之如拔茅,苟其私而不肖也,則退之如脫距,不以畦畛而限之,不以標榜而別之,則古聖王立賢無方之治,便不外是,又何必區區於酸醎之調和,齗齗於題目之打破也哉?嗚呼,紀綱者,治國之先務而不可一日廢弛者也。是以朱子於戊申封事,極言振頹綱正風俗之道,誠以紀綱不振,則朝廷不尊,朝廷不尊,則世道莫可維持故也。試看今日,可謂有紀綱乎?上凌下替,文恬武嬉,等威不嚴於簾陛,名分漸紊於尊卑,因循苟且,規模未定,其來固已久矣。大官規警,而具僚有慍怒之擧,元戎體重,而賤隷肆侵侮之習,下吏謀陷官長,常漢凌辱士夫,閭巷無畏法之民,京外多傷風之事,則此蓋朝綱漸弛,國體不尊,駸駸狃習,恬以爲常故也。如是而尙何論令行而禁止,綱擧而目張,措一世於董用威,戒用休之治哉?伏願殿下,奮發乾剛,董飭群工,使賢者在位,而不肖者不敢進,能者在職,而不才者不敢干,賞當其功,罰當其罪,而常以大公至正之道,照臨于上,則紀綱自振而朝廷自肅矣。嗚呼,一人之聰明有限,故必待衆人之耳目,而若昔都兪之世,四岳九官,無非言官也。後世諫官之職始設,而御箴瞽誦之義遂廢,使夫衮職之闕遺,官師之規戒,必待一二諫官而言之,則言路於是乎不廣矣。言之旣不廣,聽之又不恢,將何以達聰明而祛壅蔽乎?是故古人,常以言路之杜絶譬諸血脈之壅閼,今日國家之血脈,亦可謂閼而未暢矣。仗馬不斥而臺烏自噤,轉圜雖恢而納牖無聞,喑啞淟涊,遂成汩董世界,此豈聖世之治象,而設官求言之意,果安在哉?噫,士方窮居而談當世事也,或能激昻而慷慨,綽有言論風節之可觀,而纔登朝籍,一入臺地,則前瞻後顧,左拘右攣,判作先後之兩截,而卒歸媕婀之一套,生斯世也,豈盡無一箇骨鯁之士而然哉?蓋亦導率之乖其方,而公議不行於下也。我聖上臨御以後,求言之意,每勤於綸音,寂寥之歎,累發於中朝,而及其敢言而納誨也,或欠翕受康色之量,言或不槪,只賜例批,語雖中窾,亦靳採施,故百僚相師,緘默成風,上而論聖躬之得失,則恐歸於狂妄,下而論朝著之是非,則慮觸於時諱,由是而言路閉,元氣薾,識者之憂歎爲如何哉?伏願殿下,益恢山藪之量,克詢芻蕘之謀,導一世於盡言敢諫之風,則豈不休哉?噫,臣之所論此三條,猶是節目間事,而若其大本源大頭腦,則惟在人主之一心,聖心苟正矣,則賢否自可辨矣,紀綱自可立矣,言路不待開而自恢矣,又何患乎治平之難做而功化之愈邈哉?惟聖明,勿以人廢言,深留聖意,則宗社幸甚,臣民幸甚。臣無任屛營祈懇之至。省疏具悉。諸條敷陳,極爲切實,當留意。爾其勿辭,救護父病。
掌令吳翼煥疏曰,伏以臣,猥以無似,濫蒙殊恩,班廁法從,職經憲司,每自奮勵,思效涓埃,感激所至,亦能忘身,但以資性旣短於剛果,聞見漸痼於習俗,默默尸居,日日以愧,心雖懷憂,言不敢發,果於去年冬,以不言蒙遞。夫進諫之臣,以言獲罪,雖在治世,亦或不免,今我殿下,不惟不罪言者,乃反斥以不言,斯誠前代之罕聞,明主之盛節。臣忝叨言責,孤負聖德,撫念慙懼,實無容措,不意玆者,又蒙右職之授,復居蔑效之地。臣雖至愚,亦有廉恥,尙何顔面,更踐臺端?第伏見傳敎下者,空臺之斥,又坐不言,曲示開導,慮其壅閼,臣若巧引前嫌,自便身謀,卒無一言而退,是終負我殿下也。玆敢冒沒肅命,略陳蕘說,以效一日之責,惟殿下,留神證省焉。臣聞臺閣之官,人主耳目,必須直諒敢言之士,庸資可否相濟之益,其爲職任,等於宰相,得人與否,關國治亂。近世以來,資望漸輕,通擬之初,不問忠侫,推遷之際,殆同序陞,如臣等輩,亦與斯任,以致風采日消,讜議無聞,自取緘口之誚,徒煩遞革之典,貽累朝廷,實無餘地。臣在諫官之列,攙說言路之弊,前有自訟之嫌,後有同浴之譏。然言苟切時,何拘格例?夫言路之壅閼,非一朝一夕之故也。俗漸澆漓,人尠朴忠,徒恩榮進,莫念匡弼,得失之患,旣膠于中,忌諱之習,又鑠其外,風節委靡,莫可振作,殆似久病之人,元氣日下,有非尋常刀圭所可挽回,不言之斥,宜其罔效,來諫之敎,無怪不孚,請擧痼弊,論其一二,時論壞之,一也,臺體掣之,二也。何謂時論壞之?自殿下位宁以後,逆耳之怒,不見於色,批鱗之誅,不加於人,而群臣皆妄自疑阻,惟事苟容,或有一言,稍涉忌諱,親戚咎其妄發,朝廷謂之生事,甚至銓曹,不復檢擬,擧世目爲棄人,苟非忠義根性,氣節超俗,皆欲得殿下尺寸之祿,爲自己妻兒之計夫孰肯輕發無益之狂言,甘爲時論之所棄也?何謂臺體掣之?古之諫臣,乘輿可斥,宰相可叱,靑蒲可伏,衮裾可牽,人主麾之退,可以不退,天子使之謝,可以不謝,豈有體例?牢成印板,一辭見阻,旋卽爲避嫌,大臣旣退,不許陳所懷,傳啓所以申己見,而謄誦故紙,不敢少錯,笏記所以備遺忘,而窺視袖中,不敢展讀,少有違誤,斥以生疎,夫生者不識忌諱,疎者不能迎合,惟恐臺諫不生疎,奈何以此斥之?宜其局縮拘牽,但循體例,何暇別出意見,有所論列?由是內畏時論,外拘臺體,擧世滔滔,終日唯唯,實非治世之美事,卽似危邦之陋風。孔子曰,惟其言而莫余違也,不幾於一言而喪邦乎?子思曰,君之國事,將日非矣,君出言自以爲是,而卿大夫莫敢矯其非。孟子曰,入則無法家拂士者,國恒亡。聖人垂戒,其理必驗,殿下之言,違者誰歟,殿下之言,矯者誰歟?孰爲法家,孰爲拂士?危亡之兆,將在於此,而上下之間,狃翫如彼。言念及此,良足寒心。夫誠之所及,豚魚可感,在物猶然,況於人乎?臣恐今日含默之風亦然。殿下誠意未到,是以巽軟之徒,妄揣上意,以爲惟其不諫,諫之,則未必不黜,惟其無忤,忤之,則未必不誅,轉相告戒,無以曉解。臣嘗思惟,心切痛之。謂宜愼簡忠讜之士,以備諫諍之職,勿使庸陋如臣,更得齒列其間,爰革時論,俾無所忌,盡祛臺體,俾無所拘,反躬推誠,聞過必喜,不煩辭敎,宜致讜言。臣竊觀亂逆之萌,多在危疑之世,人苟反側,無變不圖,時若晏安,何隙可乘?惟我國家,八域升平,百年無憂,君臣之間,分義素定,搢紳之家,世祿相承,內無鼠竊之患,外無狗吠之警,夫何亂臣賊子,乃反無歲不出,常有憂虞,莫可靖安?夫斬草務在除根,滋蔓勢必難圖,懲討之典,惟恐不嚴。今殿下鋤治之際,每留根柢,容貸之過,反成疑隙,根柢留,則枝節相生,疑隙成,則危懼轉深,本欲化彼龍蛇,末乃養爲虺蝪,長禍遺患,慮無不致,杜亂折奸,豈容如是?嗚呼,針砭屢試,非身之利,誅戮亟行,非國之福。然國有亂逆,則誅戮不得不行,身有癰疽,則針砭不得不試,而殿下不誅亂逆,過推好生之德,是容養癰疽,以爲保身之術也。古之人臣,以兵擊賊,今之臺閣,以舌擊賊,懲討一款,惟在合啓,而誠意未格,邦憲不行,致令凶逆,尙容覆載,緩討之罪,實在臣等,而臺府闕啓,則喉院請牌,旣已牌招,使之傳啓,及其傳啓,乃曰不允,事若循例,便成文具,上下相持,俱欠誠實,殿下處至文之時,乘狃安之勢,凡於小務細事,雖皆去文懋實,惟恐末俗,漸趨虛僞。今事無大於懲討,亦不免爲文具,求國無危,胡可得也?至如今日大小臣僚,一心顒仰,以俟大慶,雖於事關懲討,亦皆不爲擧行。臣願殿下,差待用刑,亟揮乾剛,悉取諸賊,斷以當律,使亂逆之徒,不復假息,蘖芽之萌,擧皆廓淸,則□□永絶,更無餘憂,復何持疑,尙憚不爲?臣聞虎豹在山,藜藿不採,䍧豚所牧,芻樵狎玩。人才有無,實繫安危,今日國家所恃者,誰?廟堂之上,九卿備位,朝著之間,百僚在官,敢曰無人,遽誣一世,執跡求之,實乏材用。方今四境無事,兆民安業,常材具僚,亦足驅使,乏人之患,不在目下,而假如邊塵微驚,桴鼓小警,則臣不敢知在列韎韋,誰可將者。又如隣邦構釁嘖言交至,則臣不敢知盈庭搢紳,誰可使者。不惟愚臣有所未知,竊恐殿下之明,亦無簡心之素也。雖世運亨泰,聖明當陽,臣所憂虞,萬無此理。然治亂相乘,安危靡常,才不素具,何以應變?夫求才之道,惟務盡誠,用人之術,必貴適器,今則求之,旣不盡誠,用之,又不適器。不盡誠,故所獲者不精,不適器,故所任者不稱,本末俱誤,賢愚無別,才難之歎,不其然乎?科擧取士,本非上策,而鄕貢旣廢,歷代通行,奇才碩人,蓋由是進,斯國家求賢之路,亦才能出身之門。是以唐宗親選,卽曰殆忘飢渴,宋帝焚香,願得忠孝壯元,王師朝知擧,黜文章浮艶者,歐陽脩掌試,鎖院四十日,古之君臣求才盡誠,考試必精者,有如是矣。今夫科場所試,詩賦表策,設令選其出群,未必皆是賢才,而朝廷旣以此取士,人材亦以此發軔,求之,安可不誠,考之,安可不精?殿下卽位之初,嚴立科規,銳意求才,士皆淬勵,人無倖望,科榜每出,能服群情。雖其賢愚邪正,臣所未詳,若論文識工夫,大抵實才,歲月浸久,權輿不承,科條之闊狹無常,考試之疎略太甚,隔月旬製,多是在家製進,而大或濫預於給分,小則許赴於到記,恩雖推廣,事實濫屑,卽使場屋促刻積勞而得者,何以厭服哉?三年大比,咸聚多士,收券之數,少亦近萬,有司考校,數日輒了,其爲粗鹵,固已甚矣。親臨試士,柝榜尤速,捧券纔畢,榜目已出,甚或不看首尾,無論精粗,逐券書外歸於數,殿下一任所爲,不加檢勅,如其得失,亦曰有命。夫人之窮通,固有命數,至於君上,不宜言命,安可自欠誠實,全諉命數,以沮人才興起之心?方今主試者,無藻鑑之明,爲士者,無自修之實,雖使考之甚精,尙患眞才之或遺,取必拔尤,猶懼物議之未允。今乃瞥眼看過,初無搜才之意,信手拈出,示以倖得之路,無怪士習之日偸,何望文風之丕變?天生萬物,爲用各殊,人之才性,亦有長短,但取一能,皆可適用,必欲求備,何由得人?若夫全才,從古罕有。上自咎益,不踰一職,下至種蠡,罔兼二事,苟使區別得宜,付授當器,各宣其力,各盡其才,合而成功,何事不濟?殿下擢用衆才,不量其器,以一言稱愜爲能,而不核虛實,以一事違忤爲咎,而不考忠邪,其稱愜,則付任踰涯,不思其所不及,其違忤,則責望過當,不恕其所不能,取捨違理,功用蔑然,徒有求備之弊,實無責效之意。夫歷試稱職,卽人難能,惟其難能,故能爲者小,能爲者小,故相率而不爲。典禮之臣,未嘗以不知禮爲恥,以今典禮者,未嘗學禮也。典獄之官,未嘗以不知獄爲憂,以今典獄者,未嘗爲獄也。是以俗習浸痼,苟容成風,著處尸素,一任笑罵,未或量己,殆若不器,是謂具臣,豈云通才?外此用人之際,亦多遺才之端,世祿故家,搢紳子弟,進以門蔭,竝得序陞,不問才否,終畀州郡。至若科第之人,反無循資之規,苟非地望通顯,扳援有路,卽皆永從棄置,不復收錄,設有才能,將安所施?大凡人才,經試乃見,非惟知人則不易,抑亦自知者實難。請以力諭,明其分限,强壯武士,固有膂力,若不一試擧重,卽難自限己分,擧千鈞然後,乃知其力可擧千鈞,扛九鼎然後,乃知其力足扛九鼎。今朝廷用人,未嘗一叩其才,人亦未嘗自試其才,旣不叩試,便自輕侮,難能之事,初不下手,設有奇傑之才,莫知分限所及,是必叩之而後乃發,試之而乃見。臣謂求才則必盡其誠,用人則必適其器,洎乎付授,必試才能,旣審擧措,且稽言行,只當分職而責效,寧容充數而備員?夫訥訥寡言者,未必愚,喋喋利口者,未必智。鄙撲違忤者,未必悖,承順愜可者,未必忠。故明主不以意選士,不以辭盡人,惟試其績,始驗眞才,誠心行之,何求不獲?臣竊惟朋黨之弊,固由色目,而末流之爭,惟繫褊私,使君上有公明之德,朝廷有綜核之政,色目雖存,黨心可破,使君上無公明之德,朝廷無綜核之政,色目雖祛,爭端亦啓,何者?惟天生民,莫不有情,利欲所在,卽皆奔趨,權勢相將,必至傾奪,斯實褊私之累,何待朋黨而起?凡今士族之類,莫非色目中人,歲遞數百,代更七八,論議之外,標榜膠固,人未嘗自稱以某黨,世則已相與而指目,雖欲免者,其可得乎?聖人復起,未易卒革。然臣愚見,則今日之患,不在色目,朝廷亦嘗專用一邊人矣。一邊人中,又生緩峻之別,朝廷亦嘗委任一門人矣。一門人中,便起大小之號,各分徒黨,視若仇讎,顧其爭端,豈專色目?蓋色目是虛名,褊私卽實害,實害猶存,則虛名雖祛而無益,實害旣祛,則虛名雖存而不妨,又安可徒憂虛名,不究實害,任其褊私,悉諉色目?夫私之爲弊,害理最甚,不惟有我,亦云褊繫,祛此之術,莫如大公。公則明,明則核實,核實則知人,知人能官,哲愚安分,則雖有色目,孰敢黨私?殿下志在鎭物,政懋祛黨,祛黨反涉於抑制,鎭物或近於包容,包容之極,好惡欠誠,而反側之釁,多生於尊寵,抑制之過,擧措違理,而勢理之爭,莫遏於當路,違理則褊繫滋甚,欠誠則私意用事,以此鎭物,物情不孚,以此祛黨,黨習不變。所謂却行,求及前人,如望實效,盍反本乎?公惟絶私,明乃不疑,綜有條理,核無虛僞,旣公而明,邪正之實,曷眩於聖鑑?惟綜且核,疑似之言,敢亂於崇聽,疑似必辨,則誠實相孚,而傾軋之習,絶矣,邪正得所,則賢能在位,而爭奪之風,息矣。苟祛褊私之實害,何患色目之虛名乎?臣聞用財有道,必先量入,蓄財有術,莫如省費,蓋天地之生財有限,國家之費用無窮,不憂其用之未節,但患厥財之不裕。是不知尾閭之穴,而怪海水之不加增也。竊惟國初,干戈甫定,市朝乃相,而頒祿之制,視今爲倍,及乎龍蛇寇賊之變,八年搶攘之際,內供王師,外餉天兵,玉帛之使,相望於境,未聞財匱,致誤一事。今邊上絶飛挽之役,域中少曠廢之土,市肆有征,漁鹽有稅,生財之路,實廣於前,而每歲經費,輒患不足,戶曹·惠廳無餘布,軍資·廣興無陳粟,是何前則費之而有裕,今則用之而不足?國計如此,可爲寒心。苟求其故,患在不節。國家縻費,本在冗兵,禁衛之宜屬兵曹,守·摠之當罷京營,前後朝臣,固多言者。今又設壯勇衛,別立營門,多置旗手,計其料布,豈云少哉?殿下內則有禁軍武藝,外則有五營將卒,環衛不缺,綢繆甚固,祗患無才,何憂少兵,乃爲此冗長之物,以廣糜費之路歟?軍兵有賞,所以激勵,然惟得中,乃可勸人。今親臨試才,賞賜過當,一人悉通諸技,其賞殆數十匹,施諸戰陣之間,亦非薄約,行於校閱之際,寧不濫豐?且軍布·大同,出自黎庶,親試賞格,雖不可廢,生民膏血,安用許多?近歲以來,修葺之役,行之有漸,害不及民,而竊見宮掖之間,塗墍一新,街路之上,材石猶存,若計前後之所費,不知幾倍於露臺,耗損經用,亦已多矣。顧今冗費所當省去,雖臣愚陋,未易周知,擧此數事,推類可驗。凡若此者,日求去之,毫釐以往,莫不有益,積少成多,何患乏財?臣聞賞罰勸懲,有國大柄,罰必當罪,卽人乃懲,賞惟稱功,卽人始勸,一或輕重,輒關治亂。蓋賞不可濫,罰不可褻,褻則人不以爲恥,濫則人不以爲感,不以爲感,故千金之錫,不足以勸人,不以爲恥,故三黜之辱,不足以懲人,不懲不勸,大柄隳矣,一罰一賞,可不愼哉?殿下英智御下,威惠從心,酬勞多踰於涯分,督過或涉於煩數,非無賞罰之典,實少勸懲之效。請引近事,以明其然。當今治平日久,朝野少事,凡百具僚,但供常職,士無立功之會,人尠可紀之績,苟非才能卓異,謀猷可採,亦當循其資格,以杜僥倖,而凡有邦家慶賀,都監營造,暫與執事之列,輒蒙超遷之賞,遂使罔功之徒,擧懷速化之念,出身科第者,右職高資,跬步可圖,發跡蔭路者,六品詞訟,時日可得,此皆適因幸會,俱非進以殊績。故得之者,不勉於來效,不得者,無意於自勵,賞典雖頻,人何以勸?惟昔官人,久於職次,若非大有譴何,未嘗輕加黜免。故一蒙罷削之典,擧懷惶恧之意。今殿下,求過太精,施罰太數,凡少差謬,輒皆推遞,喉院三司,殆同傳舍。夫旣以小過黜罷,自不可許久捨置,朝遞夕仍,昨罷今敍,辭敎徒煩,差除無常,大凡人情習見,則狃。是以革職罷官,殊非輕罰,而內無愧悔之意,外無惶蹙之色,處之恬然,視若尋常。若夫大臣去就,尤異庶僚進退,纔經策免,旋卽重畀,而依舊視事,習以爲常。至於竄配,在法爲重,或中道卽放,或纔到便釋,蓋緣當初威罰輕施,所以未幾,恩宥放下,屑越如此,將何所懲?罰所以懲人而人不懲,賞所以勸人而人不勸,其害理道,亦已甚矣。苟欲磨勵臣工,使知勸懲,誠宜審愼賞罰,使當功罪,矧伊牧伯,寔分主憂,生民休戚,卽係於斯,循良布列,則撫字之政,上裨王化,貪墨肆行,則侵虐之害,下及黎庶,奬廉懲貪,不容少忽,考績殿最,烏可不嚴?近來考績公平與否,旣未周視列邑,縱難詳知其實,勢族時流,罕居殿責,茹吐之弊,推此足驗。至或貶目見退,末乃更書以進,殿下之伊時還給,固爲過中,監司之本無定見,居然可知。且殿下旣已審知厥狀,亦不加之以罪,黜陟之法,宜其不明,由是廉吏衰少,貪風日熾,一經郡邑,皆成富室,墻宇彌巷,膏沃連阡,厥或持身拙約,田宅不增,卽必人笑迂闊,世稱庸劣,習俗之弊,一至於此,而奬廉之典未嘗行,懲貪之憲不加嚴夫,惡貧樂富,人之常情,自古持廉之人,蓋多有爲而然,貪則無罰,廉亦無奬,何苦而爲廉,何憚而不貪?外邑糶糴,民國至計,本備水旱,以濟窮乏,豈容奸猾偸竊,任致倉庫空虛?只緣虧欠之律不嚴,遂令贓盜之習肆行,吏奴逋負,歲月滋長,少則百斛,多者千石,每値新任守宰,雖或査報營門,然監司只許督捧,而奸盜未嘗受誅。夫所謂逋吏,大抵破戶,設使徵督,所捧,幾何?故其一歲之納,僅充當年之耗,及到歲終會計,守令乃避居末,謬稱畢捧,輒皆掩置,甚則只爲一時徵捧之道,反差衙前膏腴之任,倘蒙舊還蕩滌之令,亦歸逋欠蠲除之科,容養太過,威罰罕加,吏見逋負,有利無害,苟非良善,何憚不爲?是以已欠者,旣不充面,犯逋者又復接跡,窖倉分石,僞錄假名,奸欺百出,贓盜相仍,虛簿歲增,積儲日銷,其流之弊,良覺寒心。監守自盜,終古當斬,此而不誅,法將安用?今人皆謂苟誅逋吏,許多無面,悉難蕩減,此言似是,其實不然。夫申憲蠲逋,後弊可革,弛法縱奸,貽害滋甚,與其持難於蠲穀,潛長奸盜之習,曷若果斷於行法,永杜耗失之源?謹按大典通編,穀物無面米四十石以上,該吏杖百徒年,庫子杖流,七十石以上,該吏杖流,庫子絶島爲奴。以是推之,米百石以上,租二百石以上者,自當不免於誅死。然今犯逋吏奴,無邑無之,準此行誅,死者必多,一切蕩滌,所損亦夥,因時制法,宜有闊狹。臣謂折衷輕重,定爲令甲,今年誅千石以上者,明年誅九百石以上者,又明年誅八百石以上者,歲降百數,漸申常憲,如此六七年,米百石租二百石以上者,皆可誅也。其米不滿百石,租不滿二百石者,卽又徵納不難,而杖流之罰,亦可行也。夫法之難行,患在不信,信而克斷,罕有犯者,人知必死,卽皆圖生,務欲趁限,漸當充面,推以理勢,宜莫不然。然則期不過六七年,誅不過十數人,所蕩滌不過一二萬石,而國中可無逋吏矣。丁民收布,自是身庸,雖有身有庸,歷代常典,而或重或輕,因時異制,惟我先大王,克推恤民之政,特定減布之規,簽丁除役,各有分限,加年減齒,俱著禁令,實惠下究,法意甚嚴,民蒙聖澤,於乎不忘,而挽近以來,綱條漸弛,弊端潛長,邑殊大小而定額不均,民或逋逃而遊手甚衆,以致兒弱不免於簽括,隣族多困於侵徵,斯誠生民之痼弊,亦歉王者之仁政。大加更張,實難輕議,小爲矯救,誠不可已。臣生長下邑,出入鄕曲,略知弊源,敢貢愚見。夫邑小,則民戶寡,而軍額每患其多,邑大,則民戶衆,而軍額反或較少,戶衆額少,則遊手樂聚,而衆者益衆,戶寡額多,則窮民逃散,而寡者益寡,多少不均,理勢固然。是以大郡雄州,軍丁不乏,各廳契坊,面里相望,奸猾容護,漏戶成藪,小縣殘邑,良民甚尠,窮閭貧戶,疊役居多,白骨黃口,頉免無路,此邑殊小大,而定額不均之弊也。自夫俗習不古,氓風日漓,濫稱班族,姑舍勿論,奸民避役,孔穴漸廣,締結吏鄕,歲賂而避者,謂之各廳契坊,投托豪强,假稱而避者,謂之墓直廊底,厚資胥徒,巧脫編籍,是謂漏戶,憑藉校院,公共頉免,俗號奉足。甚至書院勢尊,齋任武斷,則院下居民,雖累百戶,官吏不敢投足,守宰莫能簽額,如此之類,殆難毛擧,此民或逋逃,而遊手甚衆之驗也。上而定額不均,而莫之能改,下而遊手甚衆,而無敢或括,增年疊役,禁條雖明,括丁簽軍,充額蔑策,每當歲抄,小邑尤難,或困兩役,蹙頞訴屈,或抱嬰孩,垂泣稱冤,孰不憫惻?曲示慰藉,實無變通,莫可許免,以至逃故,罕卽代定,侵徵之患,自及隣族,爲今守令不亦難乎?臣謂宜令各道道臣,取考版籍軍案,枚擧軍額之多少,旁較民戶之衆寡,損多益寡,惟視戶數,務定相敵之方,俾免不均之患。然該申嚴籍法,搜括逋藪,懲戢奸猾,威制豪强,漏丁遊手,無所容隱,老弱逃故,悉免勒徵,則綱條不待更張,弊端足可矯救,行之甚易,施必有效。至於寺奴之弊,視諸良役尤甚。所謂貢案奴婢,太半有名無實,逃散之外,物故亦多,而名額猶存,徵貢如例,亡者無望於許頉,存者重困於加徵,接族連姻,罔不被害,一號奴婢,莫與爲婚,生死無告,吁亦戚矣。京司貢案,臣嘗偶見,所載生年,多過百歲,夫豈寺奴,偏能遐壽?誠以物故頉免,輒須情債始許,而是皆散亡之餘,罕有親戚可靠,無人出力以圖頉案,其骨已朽,厥名尙在,身貢之布,沒世不除,徵族之濫,推此可知。竊聞外邑,每當納貢,揀其稍實之類,輪定等牌之任,勒令主辦,以充貢額。故苟經是役,擧皆破家,事之無理,莫此爲甚,推諸常情,寧不冤恫?今若詳査存沒,釐定貢額,不過有司一擧措事,而但惡元貢之減縮,不恤生民之含冤,實乖朝廷綜核之治,有累聖明察隱之德。今當歲首,政合布仁,請令列邑,査報物故之數,因使該司悉除貢案之額,釐去積弊,用究實惠,失財得民,所獲多矣。臣聞有國所恃,紀綱而已。紀綱立,則上下有截,紀綱壞,則名分不嚴。昔倖臣鄧通,侍戱殿上,而申屠嘉,移檄數之,神策小校,衝犯前導,而柳公綽,駐馬杖之,當時人主,不以爲罪,此蓋振肅紀綱,用杜陵替之漸也。今國綱解弛,風俗漸乖,吏民則輕侮官長,而少挾私怨,輒謀構諂,常賤則侵陵士夫,而或有微憾,便肆詬辱,至於掖隷,橫恣尤甚,而爲其出入於宮禁,人皆假借而隱忍。夫以殿下之明聖,何嘗容護於此輩,而習俗苟且,莫敢懲勵。甚至中禁矯命,索通符於捕廳,院隷挾憾,辱元戎於通衢,瞻聆所及,識者寒心。陵替太甚,漸不可長,其流之弊,莫知所極。方當晏安,旣無維持之勢,苟有緩急,必致畔渙之患。所以前春騷屑,遠近奔波,耳未聞桴鼓之聲,目不見旌旗之色,而風聲少起,相率而走,晷刻之頃,畿·湖沸驚,官長不能鎭其吏民,士夫不能制其藏獲,土崩之漸,實在於此。此皆恩不素結,威不素振,下輕其上,民無固志之驗也。下輕其上,民無固志,則國之爲國,亦曰殆哉。紀綱如此,將何所恃?明王制治,必觀時宜,譬如良醫,因病投劑。顧今陵替之勢,有非粱肉可補,藥不瞑眩,厥疾不瘳。臣謂恩而或慢,則制之以威,威而不戢,則申之以法。操切掖隷,以絶濫猾之源,委任長吏,少假生殺之權,卽使衙門之間,風稜復振,朝廷之上,體統益尊,則威之而易制,惠之而易感,威惠相濟,乃罔不治,綱紀四方,其在斯歟。臣職叨言官,義不忍默,雖忠悃感激,略暴其愚。然文辭拙訥,莫能達意。至於殿下本源之工,尤非淺陋所可窺測,豈容管蠡,妄論闕失?伏惟殿下,天姿聰睿,聖學高明,性命天人,無微不燭,聲色遊田,罔或爲累。然猶道未交泰,俗未於變,誠以智出庶物,有輕待群臣之心,思周萬機,有兼知庶愼之意,騁聰明,則反涉於自用,察情僞,則有近於臆逆,好臣所敎,而摧折之威,或加於違咈,厭薄具僚,而狎侮之旨,或示於貴近。且撫升平之運,常欠兢業之慮,竝進賢愚,少任人致理之志,循守故常,無居安思危之念。由是匡弼,惟務於將順,庶僚但事於趨走,任職者絶展才之望,進言者懷見疑之憂,進退唯命,不暇自顧於廉隅,容悅成習,罔敢或輸其忠直,至或退則仰屋,雖發危明之歎,入則譽樹,反效希旨之風,致使聖明之世,了無承佐之效。臣嘗中夜思惟,滿腔憂憤,自古豈有聰睿如殿下,高明如殿下,窮性命天人之源如殿下,無聲色遊田之累如殿下,而庶務叢脞,治效茫然如今日者乎?臣拔跡寒門,致身淸班,非不知隨衆泯默,免貽厚責,觀時附會,足保斗祿,何急自苦,乃爾煩聒,干冒妄發之咎,以取疎愚之譏?良由自顧庸陋,報效蔑策,適會聖明,開導備至,輒申悃款,用極愚忱,輸誠圖酬,是固所願,沽名衒直,亦不敢爲,願回睿照,爲國熟慮,豈惟微臣,獲蒙採蕘之恩?抑亦聖朝,有光察邇之明。臣無任屛營祈懇之至。省疏具悉。諸條敷陳,皆甚勤據,當留意,爾其勿辭察職。
戊申正月二十三日辰時,上御熙政堂。晝講入侍時,同知事李秉模,特進官金文淳,參贊官尹行元,侍讀官金履翼,檢討官李敬五,假注書李貞運,記事官李相璜·金祖淳,宗臣西春君爗,武臣李文爀,獻納金光岳,正言柳文養,以次進伏訖。上命進講。履翼讀中庸,自道不遠人,止雖柔必强。上讀前受音訖。上曰,玉堂進文義,可也。履翼曰,中庸一篇中道不遠人四字,實爲學道者最喫緊處。蓋中庸之爲道,不越乎目用事爲之間而已。推而進之,自至於高明,則初非難行難能者。故聖人爲慮學道者之厭卑近而務高遠,乃有此道不遠之敎矣。雖然,後之學者,安於小成,甘自暴棄,遂以孔·孟之道,顔·曾之學,諉之高遠難行,我何敢做得云爾。故中庸之道,於是乎不明矣。此雖韋布之學,而其害至此,則況以帝王之學,尤豈可不高着眼大着力於行遠自邇,登高自卑之訓耶?今我殿下,聖德廣大,聖學高明,每戒偏倚之病,動遵平常之道,則固不待微臣之區區仰勉,而第念以堯·舜自期,卽殿下擔着,而非堯·舜不陳,是微臣職分也。惟願殿下,將此道不遠人四箇字及堯何人予何人六箇字,參互用力,則中庸之道,不遠伊邇矣。先儒之言曰,欲法堯·舜,當法祖宗,殿下以祖宗之道,出治而行政,則是固殿下素其位行之之道,而堯·舜之治,可以復見矣。伏願深留聖意焉。上曰,爾言,好矣。敬五曰,君子之道,某未能一焉云者,卽聖人自謙之辭也。以夫子天縱之聖,其於孝悌忠信之道,夫豈有一毫未盡,而每以責人之心,反求於吾身者,蓋出於常若不足之意也。今夫帝王之道亦然。堯·舜三代之治,至矣盡矣,而猶且君臣上下,都兪吁咈,儆戒無怠者,此亦不自滿之意也。伏願殿下,勿以聖學之高明,而益加勉焉,勿以治具之畢張,而益加勵焉。凡百云爲之際,常存不自滿之意,卽臣區區之望也。上曰,爾言,好矣。上曰,同知事亦陳文義,可也。秉模曰,九經,卽治天下之大經大法,而所以行之者,又不過一箇誠字矣。然必承之以豫者,蓋以凡事,非素講于心,則臨時顚錯,無以做去也。試以近日事言之,言議也事務也,莫不造次取辦之故,擧未免粗率彌縫,前後飭敎,屢下於此等處,而悠泛成俗,未見其效。或恐殿下導率之方,猶有所未得其安而然矣。伏願深留聖意焉。上曰,卿言,好矣。上曰,特進·參贊官,亦各陳文義,可也。文淳·行元等曰,玉堂·經筵,皆已陳達,臣等別無更奏者矣。上曰,右副承旨·同副承旨入侍,可也。賤臣承命出,與洪仁浩·南鶴聞,偕入進伏。光岳曰,臣於見職,自來情勢,豈有一分堪承之望,而義分是懼,冒沒出肅,累日虛縻,一味瘝曠,惶愧之極,若隕淵谷。猥以草草數語,竊附相規之義矣。及承聖批,辭旨截嚴,誨責備至,以偏黨之習爲敎,荐降問備之命,臣滿心慙悚,無地自容。噫,臣當此恢蕩之時,豈敢有一毫挾雜之心,以負我聖上飭勵之盛意哉?莫非臣忱誠淺薄,不能見孚於君父之致,臣尤不勝惶隕萬萬。臣以此情踪,其何敢一刻晏然於臺次乎?請命遞斥臣職。上曰,飭勵之餘,勿辭,亦勿退待。文養曰,以臣言議之巽軟,以臣情勢之臲卼,豈有刺口論事之望,而事在目下,不容終默,敢於祈免之章,略有所論列矣。及奉批旨,誨責備至,致勤問備,臣滿心惶恧,靡所容措。夫三館分隷,圈法至嚴,一人不可,便屬敗薦,卽三百年古規,而今番槐圈,則不恤公議,只挾私意,始焉威脅之,中焉哀乞之,終焉欺騙之,自謂完圈,忙急罷坐,以至僚員之呈單自劾,自有槐圈以來,所未有之變怪也。臣以草草數語,仰請改圈,實出重圈事之意,豈敢有一毫偏係之私而有此請乎?匪怒之敎,縱仰包容之仁,無隱之義,自歸妄言之科,此莫非臣忱誠淺薄,不能見孚於君父之致,以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條上命鶴聞書掌令吳翼煥,持平朴猷煥疏批答。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
洪仁浩啓曰,明日抄啓文臣課講時,何承旨進去乎?敢稟。傳曰,右副承旨進去。
傳于南鶴聞曰,坐直承旨入侍。
兵曹,以李東曄爲摠戎中軍。
以忠淸監司狀啓,城堞公廨修改,軍餉耗米,還穀加分耗條請得,惶恐待罪事,傳于洪仁浩曰,勿待罪事,回諭。
南鶴聞,以弘文館言啓曰,本館下番修撰臣李洪載,以御營廳從事官,今日本營上下坐起時,晝仕出去之意,敢啓。傳曰,知道。
洪仁浩,以兵曹言啓曰,龍虎營拘留罪人訓鍊都監旗牌官韓興國,已滿十日,放送之意,敢啓。傳曰,知道。
禮曹參議李集斗疏曰,伏以春廻北陸,天祚東方,周家篤生之慶,指日可覩,堯封請祝之悃,獻歲冞切。仍念臣向解銓銜,旋縻春曹,職名雖改,情地自如,而旣係閑漫之任,方當顒祝之時,冒沒祗肅,爲伸義分,因仍蹲據,多壞廉防。此際金光岳之疏出,而始論銓格之至嚴,終言公議之不行,至以譴罷爲請,雖幸聖批悉燭,無容費辭自辨,而第其政例所在,臣若不言,何以解彼之惑耶?蓋銓家停望之法,書其所以停之意,付籤於當停人名下者,古規然也。朴柱遇臺通之後,其時銓長,縱曰疏引,而初無停望之事,有何復不復之可論?臣之仍舊望而復擬者,未知其爲不可。至若掌令通望之人,未行而或擬持平,已行而或擬正言者,雖當次堂獨政之時,元無拘礙,則金鼎國之擧擬持憲,亦不過政曹恒有之例也。前後政紙,班班可考,抑臺臣獨未之知耶?噫,臣以人則疎愚,與時寡合,以地則孤寒,爲世所輕,偏蒙特達之眷,濫叨匪分之職,久處睢盱之場,一任猜怒之來,大小狼狽,可立而俟,而臺疏云云。殆若强覓者然,以此罪臣,臣之幸也。臣當付之官箴,不須呶呶,而區區自劾之義,抑有甚於此者。向經大政之後,以韓德厚臺通事,大僚筵斥,聲罪極嚴,畢竟論罷之請,只擧長銓之名,臣旣一席參政,與共停當,同罪獨免,心竊恥之。疏籲路阻,至今泯默,抗顔周行,人謂斯何?惶恧之情,本自靡措,詆斥之言,又復如此,其不可束帶供仕也,決矣。玆將披瀝之懇,仰干崇嚴之聽。伏乞聖慈,曲賜鑑諒,先遞臣見帶職名,仍命永刊銓望,以謝人言,以全微諒,千萬幸甚。省疏具悉。爾其勿辭察職。
副修撰李鼎德疏曰,伏以三陽載泰,方仰毓慶之期,萬手爭攢,咸佇延頸之祝。仍伏念臣之老母,今年六十有九矣。素多疾病,每當換節之辰,輒復添劇,臣得接家信,則臣母宿病,經寒越添,氣息奄奄,急脚來到,催臣歸護。臣違離千里,今六朔矣。自聞此報,心神飛越,按住不得。玆敢忙陳短章,徑尋鄕路。臣職在從班,此時豈敢言私,而情勢切急,不得不爲此徑歸之行。伏乞聖明,亟遞臣職,仍治臣擅離之罪,以肅朝綱,以安私分焉。臣無任屛營祈懇之至。省疏具悉。爾其勿辭,往護母病。
戊申正月二十四日申時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,明日次對,爲之云耶?衍德曰,俄問備邊司,則明日來會云矣。命書禮曹參議李集斗疏批訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,只晝講。
南鶴聞啓曰,卽者獻納金光岳,以班譜添刊人林義喆·林東鎭二人錄送,故今方依下敎,移送攸司,以爲照法嚴繩之地,而至於官階賂帖人姓名,諉以不知,終不錄送。成命之下,經宿遲滯,萬萬未安,當該臺臣,從重推考,何如?傳曰,允。
傳于洪仁浩曰,備局堂上引見。
傳于洪仁浩曰,課講入侍。
傳于洪仁浩曰,左承旨入侍。
以吏曹參議李時秀牌不進罷職傳旨,傳于洪仁浩曰,只推。
有政。吏批,判書吳載純,參判金文淳進,參議李時秀牌不進,右承旨尹行元進。以尹之衡爲兼引儀,韓致海爲淑陵參奉,李彦一爲丹城縣監,內贍主簿李集箕,尙衣別提鄭可容,相換。
兵批,無政事。
傳于洪仁浩曰,固城縣令,口傳差出。
吏曹口傳政事,以金載翼爲固城縣令。
洪仁浩,以禮曹言啓曰,臣與戶曹判書臣徐有隣,進詣大報壇奉審,則奉室第二位坐榻蓋覆黃木甲袱一件,神位蓋覆內小袱一件,第三位坐榻褥一,黃紬袱一件,饌卓床巾二件,樽所床巾一件奉審,手巾一件竝改備,北壝門紅箭門破傷,壇下方甎庫庫破,牛鼎耳二,羊鼎耳一竝破,添鐵修補,紙榜書寫時所用袱一件改染,篳·各五柄兺改備,匕一,曲水油芚三件,篚籩方羃·圓羃各三箇以上破,改備,砂碗六,砂樽·砂大貼各一破,改備,典祀廳房地衣一浮改備,從享位褥一件外供兺改備,壇上黃幕一浮改染,仍修補,油遮日一浮改備,白布遮日一浮內十幅改備,白細木內揮帳二浮內六幅改備,白木外揮帳二浮內六幅改備,黃綿絲大束乼一艮衣,中小束乼各二艮衣,廣別大束乼一艮衣竝改備,工人所着紅紬衣三件,皁紬衣七件,白紬中單五件,白紬裙·白紬帶各三件,幞頭一件,价幘冠三件,進賢冠·皮弁冠各二件,金銅革帶·白布韈各三件,烏皮履五件竝破,以上改備改·染改·踏練·仍修補,鍾懸結紅絲一艮衣,磬懸絲二把,角槌二柄,琴瑟各二坐,絃絲各一改備,舞翟二箇,雉尾兺改備,干三箇等物竝破傷,趁卽改備修補之意,分付各該司,何如?傳曰,允。
戊申正月二十五日辰時,上御誠正閣。抄啓文臣課講入侍時,右副承旨洪仁浩,同副承旨南鶴聞,假注書趙台榮,記事官李宗烈,記注官金鳳顯,以次進伏訖。引儀唱試官及應講文臣入就位,行四拜禮。試官檢校直提學李秉模,檢校直閣金憙,率抄啓文臣李書九等,入就位,行拜禮訖,以次進伏。上命書傳敎曰,大臣·備局堂上引見。賤臣承命出,與領議政金致仁,左議政李在協,行漢城判尹鄭昌聖,戶曹判書徐有隣,行副司直徐有寧,吏曹判書吳載純,禮曹判書李,行副司直李在簡,開城留守閔鍾顯,行副司直李敬懋,吏曹參判金文淳,刑曹參判洪秀輔,行副司直蔡弘履,戶曹參判李在學,行副司直洪秉纘·金持默,校理金履翼,左副承旨曺允大,假注書李貞運,偕入進伏。上曰,試官以下竝少退,次對後入侍,可也。秉模等退出。致仁曰,春寒稍緊,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今日朝氣頗寒,窓牖之洞開,恐非節攝之方矣。上曰,予則無損,而卿等早赴賓會,觸寒,可憫矣。且領相凡節,似不若日前,何爲而然也?致仁曰,數日觸感之餘,又添外氣,無振作之望,今日賓廳,皆已來會云,故不敢不扶病入來矣。致仁曰,頃日筵中,以進宴事,有所仰達矣。伏未知其間,或已仰稟乎?上曰,此事雖仰請,必無允可之望,且方在時日顒俟之中,故至於此事,有不敢提稟矣。上曰,守禦使,何不入來乎?權要之任,則容或可辭,而至於刑判之不爲行公,豈非太過乎?致仁曰,刑判則雖非要任,而至於賓會之不參,處義亦似無怪矣。且渠以時帶將任之故,黽勉入城,而有除輒膺,非渠本意。故渠亦以是爲憫矣。上曰,朴蓍壽事,極爲駭妄,左相亦聞知乎?在協曰,臣頃見金載一單子,知其委折,而事涉屑越,未卽仰達矣。上曰,此眞童騃之見,街巷俚悖之說,肆發於公坐之中,豈非萬萬可怪者乎?致仁曰,此是年少所致,故有此輕率之擧矣。上曰,卿等以向日傳敎,無或以爲扶抑乎?大抵扶抑與否,姑舍是,蓍壽之擔當參圈,極甚怪駭。渠家旣無父兄,故日前傳諭於徐判府,以朴蓍壽之行事,殆近下隷傔從之流,而妄參槐圈,致犯此罪爲敎,則徐判府,以朴蓍壽平居行事,本來不知爲對,蓋判府事,未必盡知,而此亦出於飭勵蓍壽之意也。緣於此事,還有起鬧之慮,故於臺疏之批,亦爲抑制者,良以此也。如金光岳之疏,不過荒雜之說,而旣在言路飭勵之後,故循例賜批,蓋欲爲彼此抑制之計也,而在下者,莫體予心,誠可歎也。大抵予於朝廷事,不能無深慮矣。先大王五十年建極之治,世道朝象,咸躋平蕩,而近來風色頓變,上下有不能相孚之患,予心則前後如一,今我猶古我,而至於朝臣,則隨時疑阻,卿等若善爲鎭壓,則此等浮議,何從而有哉?予則以爲文字抉摘,本非美事。若以字句間無名無形之事,遽加處分,則實有訑訑之色,距人千里之嫌。故予不欲索言,而風色之如此者,豈非可憫乎?凡論事之道,上而衮闕,下而時政得失,人器論列,惟當就事論事,據實直言,雖敢諫無諱,如谷永之爲,不害爲朝廷之美風,而今也不然,不爲明白說去,而遣辭用意之際,䵝昧不正者,近來章疏之間,往往有之,不能無深長之慮,其弊將不知至於何境矣。致仁曰,年位之已高者,孰不仰體聖意之所在,而年少新進之種種激發者,惟在自上鎭壓之而已,何必聖慮之至此乎?上曰,此則誠如卿言,而予於此等事,有不能忍住之性,而不欲字句之摘出,故尙此未發矣。蓋言可用,則用之,不可用,則置之而已,有何喜怒於其間,而至於再昨吳翼煥之疏,則意頗陰晦憯毒,予見之而不能寐矣。所謂包容之極,好惡欠誠云云者,此何言也?究其下語之意,則蓋以爲內實惡之,而外加包容之謂也。其不幾於姑且與之,將欲言之者乎?至若機事雖過,機心常存,程子之言也。此而引用,雖極無嚴,而猶或有藉重之端,而況內外好惡之相反,此實叔季之君所不爲也。若論其心跡,則當作何如人乎?雖陰開陽闔,決不如是之甚也。在敵以下,猶不可遽加此等題目,安有人君而行如此事者乎?以其全篇語脈觀之,上下諸條,皆是影子,而其精神命脈,則專在此數句語,究其歸趣,則蓋以爲積罪包容,終至戕害,好不在是,畢竟殲滅,而渠意則自視以適中時病者然。予雖否德,汚不至此矣。渠若眞箇若此,則邦有常刑,無所逃免,而蓋其句語,驟看則然,而不必以此深誅。故姑此置之耳。近來世道之不靖,未究厥由矣。今以此疏見之,前後紛紜,專由於如是看得之故也,此豈渠之所自辦乎?必有使之爲者矣。古聖亦有下車泣囚者。予之誠意,若見孚於群下,則豈至有如此說乎?予之斷斷一心,惟在於用捨之不偏,而今日朝廷,莫體予一視之苦心,誠可痛也。且自卿入來之後,物議之愈激者,尤豈非可怪者乎?致仁曰,臣身若早賜斥退,則朝象自靖,而便歸於都無事矣。上曰,卿言,過矣。果如言者之言,予欲害卿,故用卿乎?予之此敎,非出於罪言官之意也。此等處,若一例煦濡假借,則其習漸長,實有深長之憂。如是之際,一世之被傷者,亦必不少矣。今日之世道,卿等須思矯革之方,可也。致仁曰,僚相向以槐圈事筵奏時,至及先臣事矣。蓋分館揀坐,事例旣異,金范甲·黃處浩,其事各殊,而推類比例,至以臣先,故爲證援之端,私心有傷痛者矣。上曰,此是左相率爾爲辭之致,別無他意矣。致仁曰,此事說來說去之際,徒有致鬧之慮,故臣不敢更事陳奏,而至於世道消長之機,則有不得終默,敢此仰達矣。先大王戊申以後下敎,以爲亂逆之本,出於黨論,故必欲使酸醎之調劑,至於忠逆師門之大事,嚴禁使不得起鬧,爲臣子者,怵畏義分,黽勉奉承,雖如耈·輝·光·恒,猶不得快正其罪。故名義隄防之不嚴者,此也,而至於乙亥以後,則諸賊誅鋤,國是大定,遂有兩先正文廟從享之擧,擧國一辭尊慕,更無異議,則師門事,可謂無餘憾矣。前後秉執之不同,事勢固其然也。我殿下御極以後,特降明正之處分,而邪說自息者,以其義理之著明故也。近來風色不美,舊習漸生,或有不顧倫彝事理,倒行逆施之患,臣亦莫曉其故也。臣則本不爲已甚之論,故黃瑗之詞訟檢擬,人或致訝,而臣則以爲聖世旣無棄物,則詞訟之職,不必拘礙,金裕己見枳堂后,至有注書引義之章,而臣亦以爲淸顯之外,不必盡塞。臣之議論,則本來如是,而年少新進之流,則或多過激之擧,易致推波助瀾之患。故向承往復後,草記之命,而未及擧行者,此也。聖鑑俯燭,旋下處分,息競止鬧之聖意,臣固欽仰萬萬,今則可謂妥帖矣。臣之爲此說,衆論必隨至,臣之一身,將不免舁彀之游,而乙亥前後之所以不同者,則不可不一番陳白,故如是矣。上曰,左相之所見,與領相,何如?在協曰,聖敎之下,何敢有隱情乎?乙亥以後,忠逆始辦,故臣之所見,亦自此後瞭然矣。上曰,卿所云推波助瀾云者,政合予意,卿言,好矣。詞訟與假官,亦何必盡枳乎?大抵此事,卽予自反處,而亦有以啓之者。予嘗尊慕先正,以師道待之,而世之浮囂者,則反有推助之患,蓋本源自本源,息鬧自息鬧,豈可一任其紛紜耶?致仁曰,處分嚴正,固仰聖志之堅定,爲今臣子者,克思對揚之道,則可期世道之均平矣。在協曰,臣之向來所奏,不過援先輩之事,以爲引重,而首相以此爲不安之端,不勝愧恧矣。上曰,卿之此言,不過率爾之致,且領相無相較之意,卿何必自引乎?致仁曰,以分館而及於揀坐,以金范甲而至於黃昱,致及於先考,則臣心亦豈自安,而恐或有起鬧之慮,至於箚子之亦不爲者,此也。在協曰,臣則偶見謄錄,而知有此事矣。上曰,不待草記,而卽下處分者,亦料其難處而然矣。致仁曰,此守禦使金鍾秀狀啓也。以爲南漢餉米,曾自戶曹貸去,以錢還捧,作米出送,留營者,爲五百十石零,今方添錄軍餉,而留營穀數,本甚不敷,支放難繼,昨秋代捧,皆是各穀,米條苟艱,筵稟仍留,亦多其例,上項米五百十石零,載錄軍餉後,姑爲仍留留營,以爲繼巡分俵之地事,令廟堂稟旨,分付矣。事勢似然,已例亦多,添錄條餉米五百十石零,依狀請許留留營,使之分俵,何如?上曰,依爲之。出擧條致仁曰,此忠淸監司洪檍狀啓也。以爲昨年麰還,作租夥然,元數漸減,今當春耕,麰還最少之邑,不可無隨時變通之道,各衙門留庫中從略磨鍊,參量加分後,區別數爻,追後狀聞事,請令廟堂稟旨,分付矣。麰還,旣多作租,則春分宜其不足,區別麰還最少之邑,從略加分後,數爻狀聞事,分付,何如?上曰,依爲之。出擧條致仁曰,此忠淸監司洪檍狀啓也。盛論山城公廨軍器之積不修築,傾圮朽鈍之狀,至於雙樹亭,卽昔日行宮,而頹簷破礎,所見寒心,不可不及時修改。今方鳩聚餘廩,料理營度,而營樣自來凋殘,實無拮据之策。昨年本城餉米加分耗五百六十九石及各邑還穀加分耗條五千石中,限二千石,特爲劃給,俾完工役事,請令廟堂稟旨,分付矣。近來本營,道臣果皆數遞,不遑於此等繕修之擧者,誠如狀辭,傳聞亦然。道臣旣方設施,朝家合有軫念。山城餉米,每於本城之役,輒皆區劃,至於公廨軍器,亦係不可已之事。在前或以營樣殘薄,或以支放不足,多有還耗劃給之例矣。所請軍餉加分耗米五百六十九石,特爲許劃,還耗二千石,未免過多,限一千五百石,許其取用,使之完役,何如?上曰,觀於狀辭,似欲銳意修擧,依所請石數許施,可也。出擧條致仁曰,行副司直鄭昌順,今旣敍用,備堂還差,嶺南句管亦令仍察,何如?上曰,依爲之出擧條致仁曰,濬川司堂上,方有闕矣。川渠行將疎濬,目下又有釐正之事,行副司直李在簡差下,使之察任,何如?上曰,依爲之。出擧條致仁曰,奉命御史之先文出去者外,暗行則元無軍官名色,而聞近來暗行,亦皆帶去云,創出無前之事,有若應行之例,此已可駭。各司書吏之自擇率去,固朝家之所知,而此外閑雜之類,多數率去,分送各處,替使廉探,此亦古所未聞,不但難祕其蹤跡,亦多貽弊於民邑。自今一倂嚴加禁斷,如有復踵前習而現發者,當該御史,從重論罪,何如?上曰,依爲之。仍以此擧條,載之暗行御史齎去節目,可也。出擧條致仁曰,通淸之職,孰非難愼,而銓通尤重。近聞曾經吏議,則不待經筵通擬,直通亞銓云,非古法也。曾在先朝,亞三銓長望時,有一銓長,深悶國子通之淆雜,筵請國子與三銓,分岐調用,亞三銓新通,勿拘經筵·國子而蒙允,此不過一時矯弊之擧,到今長望旣罷,而直通之規猶存,此豈愼惜名器之意哉?自今亟復舊規,經筵·國子通擬前,無得直通事,申飭銓曹,似宜矣。上曰,依爲之。出擧條有隣曰,安眠島所在風落松,曾遣備郞監斫以置者,合爲一千四百餘株,而自備局劃付本曹,以爲來頭修繕之資,其爲有補於經用,亦甚不貲,所當趁此解凍,覓船輸來,而稅穀裝發在卽,實無推移賃用之道。在前此等木物,例以兵防船運來,而五十株以上,筵稟發關,亦有定式矣。今亦依此擧行,恐合事宜,下詢大臣,處之,何如?上曰,大臣之意,何如?致仁曰,安眠島風落松,遣備郞斫置,意實有在,兵防船運木,亦多已例,依戶判所奏,趁今春運致善藏,以待需用之時,似好矣。上曰,戊戌以後,尙不一運,深軫船輸之弊也。然卿言亦出爲經用之意,依爲之。分付水使,別究利運之方,毋或一毫貽弊於軍民,可也。致仁曰,今此運來,非爲尋常經用地也。雖係國役所需,必議廟堂經稟,然後始許取用之意,預爲申飭,分付,何如?上曰,依爲之。出擧條有隣曰,向來嶺南松政勤慢,一從摘奸惠郞手本,自本司覆奏蒙允,已行賞罰,而追聞惠郞之言,則守令勘罪中,或不無倖逭者云。當此修明舊典,別般嚴飭之日,一例論勘,在所不已,下詢大臣,處之,何如?上曰,大臣之意,何如?致仁曰,重臣所奏守令,卽固城縣令金基正也。臣等亦有草記不審之失矣。上曰,一體捧傳旨,可也。致仁曰,固城,以營下劇邑,素稱難治,今番則另擇差送事,分付銓曹,何如?上曰,依爲之。出擧條有寧曰,管城將周年遞任之定式,蓋欲使春糶分給之人,仍察秋糴捧納之政,然後可無捧糴生疎之患,而時任管城將,雖未及周年之限,旣經昨年捧糴,勢難再當今冬之捧糴,則當秋遞易,自有捧糴生疎之慮,管城將柳仁喆,趁今改差,何如?上曰,領相知摠使所奏委折乎?致仁曰,管城將柳仁喆,昨年十月除本職,今年十月,當爲周年之限,摠使之意,蓋欲分糶捧糴,出於一人之手,有此所奏。然爲捧餉穀,一二朔仍任,亦何不可乎?上曰,預慮瓜期之在冬間,及今先遞,有傷事面,置之,可也。致仁曰,今此摠使陳達,未免徑先,且聞管城將,近多厭避云,年少武弁之習,亦可駭也。上曰,分糶者,必受糴,此後雖在報瓜時,此不過遲留若干朔,待畢捧,差代,可也。出擧條有寧曰,本廳糶糴之規,纔因畿伯陳達,新有定武,從今以後,校卒出送與否,非所可論矣。各邑則雖無校卒,當責守令,而部內則旣無督責之處,亦無校卒出送之道,部民則勢難如前分糶,故敢此,仰達矣。上曰,領相以爲何如?致仁曰,當此窮春,部民之不與分糶,恐非穩當之道,此則惟在大將之申飭,依前擧行而已。上曰,然則依前擧行,好矣。在學曰,槐院冊子,卷帙浩多,工役甚鉅,而尙未開印,誠爲可悶,今則校準幾畢,日晷漸長,容入物力,趁今劃得,然後可以始役,下詢大臣,以爲區劃之地,何如?上曰,大臣之意,何如?致仁曰,成命已久,此非可已之事,而目今經費,無處措手,賑廳錢二千兩,特爲許劃,俾卽始役,何如?上曰,依爲之。出擧條敬懋曰,頃者次對時,御將以捕校汰去嚴棍事,至有筵奏蒙允,而此莫非臣之威令不及,疲軟損體之致,而元非校卒之罪也。且臣亦帶將任,則僚將之替臣請治,亦違格例矣。上曰,此便是卿之被罪,而無難陳奏,極爲猥屑矣。允大曰,筵席事體,何等嚴重?而訓鍊大將李敬懋,敢以猥瑣之說,無難仰陳,誠極未安,從重推考,何如?上曰,依爲之。出擧條上曰,訓將進前。敬懋進伏。上曰,卿於近日筵中,輒致做錯,故頃日常參時發言。端,而未得畢其說矣。五年一講武,卽先朝下敎,而春秋陵幸時,亦多有閱武之擧矣。自臨御以後,戊戌僅一行之,已至十年矣。今年則不可不大閱,當以二晦三初爲之。卿元戎也。器械先爲整頓以待,可也。且一巡試取事,業已下敎,而觀武才,亦當次第擧行,預爲分付,使校卒輩肄習精鍊,好矣。命書傳敎曰,政官牌招開政。上命大臣·備堂先退。上曰,講試官率講官入侍。和鍾承命出傳,與秉模等,偕入進伏。上曰,今已日晩,只使五人應講,餘皆待明朝來待,可也。命開講。檢書官呼金祖淳等。以次應講訖。上命退,承史以次退出。
上在昌德宮。停常參,只晝講。
中宮殿,藥房口傳問安。答曰,知道。
尹行元啓曰,明日常參·經筵,取稟。傳曰,停。
傳于尹行元曰,下直守令留待,未下直守令,當日辭朝。
洪仁浩,以濬川司言啓曰,本司都廳李殷福遷轉,代以御營廳千摠田光說差下,使之察任,何如?傳曰,允。
曺允大,以禁衛營言啓曰,來四月當六番中部前司屬京畿五哨軍兵,來三月二十五日,京中逢點,依例準二朔立番之意,本道監司處,預爲知委,何如?傳曰,允。
曺允大,以禁衛營言啓曰,來二月當五番左部後司屬忠淸道五哨軍兵逢點實數六百五十二名,已爲點閱整齊,來二月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
曺允大,以御營廳言啓曰,本廳來四月五月兩朔應立中部右司屬忠淸右道五哨軍兵,三月二十五日,京中逢點,四月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
曺允大,以御營廳言啓曰,本廳來二月三月兩朔應立中部中司屬全羅右道二哨,忠淸右道三哨,合五哨軍兵六百七十名,已爲逢點正齊矣。二月初一日,與左司軍兵,替代立番後,舊軍放送之意,敢啓。傳曰,知道。
洪仁浩,以刑曹言啓曰,因承政院啓辭,班譜添刊人林義喆·林東鎭,移送攸司,照法嚴繩事,命下矣。卽發刑差,四處探問,則義喆時在慶尙道淸道郡,東鎭時在京畿通津府云。故今方發關各該道,待捉來考律嚴勘之意,敢啓。傳曰,知道。
副司直鄭昌順疏曰,伏以臣,賦性疎闇,不善俯仰於世,遇事粗戇,或多觸忤於人,秩漸高而忌愈集,職稍緊而釁輒生,持此涉世,已難求全。又況强綰戎符,低徊寵祿,處睢盱之場,招齮齕之言,每荷仁覆之天,偏加曲爲之地,筵敎批旨,提諭勤摯,銘在肝肺,期以頂踵,而終恐有累生成,辜負恩造,此臣所以中夜屢唏,竊自悼歎者也。噫,臣旣居必辭之職而不得辭,則設或無可罪之事,而以爲罪,臣實自取,在人何尤?巡將之拒絶請托,臣固不能,而至謂僚堂査拔省記,則問之僚堂,初無是事,付料之因狀許付,或循前例,而至謂本曹不行關問,則詢之本曹,關牒俱存,事非難知,言實無稽,及今職名旣解,猶且吹覓未已,彼齗齗者,臣亦無奈,惟當杜門息影,以謝衆怒而已。至若柳文養自明之疏,太涉喧呶,亦近反詈,而揆諸事面,寧容較辨?伏乞聖明,亟勘臣罪,以快人心,仍屛朝籍,以靖私義,千萬幸甚。臣無任屛營之至。答曰,省疏具悉。卿其勿辭行公。
黃海監司金思穆疏曰,伏以三陽載屆,百祿維新,廟宮親謁,聖孝克伸,方當履端之辰,益膺鼎至之休,歡忭顒祝,群情普切。仍伏念臣,本以庸騃無識之賤,不足比數於任使之末,而特以先故偏蒙洪造,內而戎垣之重,外而藩臬之寄,首尾五載,左右兜攬,如臣無似,何以得此?愧恧憂畏,無地自容,而只緣地處,有異於他人,恩敎屢發於前席,不啻慈父之護迷子,臣於是身非己有,不敢言私,不揣才分,有除輒膺,而至若見叨之任,按廉彈壓之難,尤非畿甸之比,何嘗一毫髣髴於臣身冒昧蹲據?今已經歲,畢竟瘡疣百出,罪戾日積,而聖度天大,曲加涵貸,始以越俸而警之,終以發緘而問之,指導以牖其迷,庇覆以寬其罰,臣方含恩戴罪,泥首席藁,恭俟處分而已,何敢爲唐突自引之計,而至於守令考績,實係生民休戚,乃是有國之大政,方伯之丕責,而一味憒憒,全不事事,伏承嚴敎,至令退限而更封,臣罪至此,誅殛猶輕,震懍戰汗,求死不得,以臣負犯,何敢冒沒承當,復行考課之事,而他不暇顧,趁期改封者,誠以區區處義,生死赴蹈,惟上所命,尤何敢自顧廉防,重犯方命之罪哉?第臣迷闇之性,全乏刺擧之才,雖復洗濯抖擻,殫誠秉公,尙何望克察列邑之藏否,允協一路之公議乎?唯願遄被重誅,以贖孤恩溺職之罪耳。噫,臣蒙被恩造,天高地厚,所以保全而成就之者,靡不用極,而其奈愚性難移,負乘易敗,上不能報答殊渥,而反貽重宸之憂,下不能遵守家訓,而終陷墜壞之科,俯仰慙痛,此何人哉?玆敢披瀝肝血,冒入文字,哀籲於閔覆之天。伏乞聖慈,察臣愚之不堪重務,念臣罪之不容屢赦,亟治前後辜負,以爲人臣不職者之戒,俾臣退守本分,杜門省愆,以卒終始生成之澤,千萬至祝。答曰,省疏具悉。卿其勿辭察任。
戊申正月二十六日卯時,上御熙政堂。晝講入侍時,特進官鄭昌聖,同知事李在學,參贊官南鶴聞,侍讀官成德雨,檢討官李洪載,假注書趙台榮,記注官金鳳顯,記事官李相璜,宗臣西淸君煋,武臣吳載徽,以次進伏訖。上命進講。德雨進讀中庸,自自誠明謂之性,止以保其身其此之謂與訖。上讀新受音,命陳文義。德雨曰,此則自誠明章也。進學工程,專在於誠明二字,此如知行,當爲竝進,而古語曰,非知之艱,行之惟艱。況殿下,聖學高明,凡於窮極工夫,似無加勉之事,而所當加勉者,惟在誠之一字,伏願深留聖意。此則至誠之道可以前知章也。心體本自虛明,故禎祥妖孽,必先知之,而苟或有一毫私意,則不能前知。爲人君者,尤當恒自戒懼,伏願殿下於此等處,深爲惕念,臣之望也。洪載曰,天之所以爲天者,由乎於穆不已,文王之所以爲文者,由乎純亦不已,蓋純亦不已,卽於穆不已之意,此文王所以德配于天者也。伏望殿下,以文王爲法,與天合道焉。上曰,所奏,竝好矣。經筵亦陳文義。在學曰,自誠明謂之性,自明誠謂之敎,此與第一章天命之性,修道之敎,貫徹上下,爲中庸之宗旨,而敎之一字,推以廣之,則於治國平天下,此非但爲學問上工程,帝王爲治之本,不出於此,伏願體念焉。上曰,所奏,好矣。昌聖·鶴聞曰,玉堂·經筵,已陳文義,更無仰達矣。上命講官先退。上曰,他承旨與下直守令入侍。出榻敎賤臣承命出傳,右副承旨洪仁浩,固城縣令金載翼,抱川縣監洪宣輔,丹城縣監李彦一,興陽縣監李光遇進伏。上各詢職·姓名,載翼等以次仰奏。上敎載翼曰,今以爾擇差以送,下去善爲也。敎宣輔曰,爾年,幾何?宣輔曰,六十六歲矣。上曰,年限未過乎?仁浩曰,昨年以眞寶懸監移拜,而昨年,卽年限前矣。上曰,眞寶昨年年事,何如?宣輔曰,豐歲矣。敎彦一曰,曾經臺侍乎?彦一曰,然矣。上曰,兩司俱經乎?彦一曰,然矣。敎光遇曰,興陽,卽難治之邑,下去善爲也。命仁浩宣諭訖。命退,諸臣以次退出。
戊申正月二十六日辰時,上御誠正閣。抄啓文臣課講入侍時,左副承旨曺允大,右副承旨洪仁浩,假注書趙台榮,記注官李宗烈·金鳳顯,以次進伏訖。上曰,試官今不必行禮,仍爲進前也。檢校直提學李秉模,檢校直閣金憙,以次進伏訖。上曰,今則勿爲如前限百條發問,只問四十條,可也。檢書官呼洪義浩等,以次進講訖。命退,諸臣以次退出。
戊申正月二十六日未時,上御重熙堂。承旨入侍時,左承旨趙衍德,假注書趙台榮,記注官金鳳顯,記事官尹行任,以次進伏訖。上命書黃海監司金思穆疏批。上曰,未下直閫帥,明日辭朝。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,明日常參·經筵,取稟。傳曰,停。
沈豐之啓曰,來初一日,輪對日次,而國忌正日相値,頉稟之意,敢啓。傳曰,知道。
洪仁浩啓曰,左邊捕盜大將徐有大,摠戒使徐有寧,以東南關王廟獻官,今方受香出去矣。徐有大所授命召及大將牌傳令牌,徐有寧所授密符,來請還納,何以爲之?敢稟。傳曰,仍佩往來,他邊大將兼察,摠使則守使兼察,竝牌招聽傳敎。
傳于洪仁浩曰,下直閫帥留待。
傳于趙衍德曰,傳香坐直承旨,分詣受香所,奉審摘奸以來。
傳于南鶴聞曰,留待閫帥入侍。
傳于趙衍德曰,左承旨入侍。
備忘記,北兵使洪和輔,慶尙左水使南志默下直,各長弓一張,長箭一部,片箭一部,筒兒一箇賜給。
傳于洪仁浩曰,坐直承旨入侍。
洪仁浩,以禮曹言啓曰,觀察使·節度使薦,正月內當爲議薦,而次堂皆有故,限內不得爲之之意,敢啓。傳曰,此草記,還給,限內爲之,可也。
洪仁浩,以兵曹言啓曰,專經武臣殿講不通人員,各於本司入直,能誦後替直事,命下矣。卽接都摠府移文及訓鍊院武兼廳牒報,則都摠府經歷任聖尹·李彦煐,訓鍊院正李海愚,副正朴應浩,武臣兼宣傳官李邦翼,今已能誦云,替直之意,敢啓。傳曰,知道。
洪仁浩,以備邊司言啓曰,頃因平安監司金履素所報,江界府舊還停退與新還最難捧處,分數停退事,依下敎行會矣。卽見平安監司金履素狀啓,則枚擧江界府使李頤祥牒報,以爲前日報請時,歲色垂暮,急於府民之渴悶,各鎭事情,未及擧論,今見各鎭年終移報,則新還雖已準捧,舊還未捧,爲一萬五百三十石零,蔘事之困瘁,民勢之仳㒧,邑鎭一般,江界各鎭堡酌處定舊還中未捧各穀一萬五百三十石零,一依府民例,以停退施行事,請令廟堂稟處矣。該府舊還,特許停退之恩,蓋欲其息肩於還政,專意於信蔘,則邑鎭同一,江民捧停,不宜同異,且今歲色已改,未捧之穀,自歸仍停之科,依狀請施行,而該府使之追後報營,大是不審。雖以道臣言之,歲改已久之後,舊還停退之請,有違格例,竝從重推考,何如?傳曰,允。
洪仁浩,以義禁府言啓曰,固城前縣令金基正,令該府拿問嚴勘事,傳旨啓下矣。金基正,時在任所云,依例發遣府書吏,拿來,何如?傳曰,允。
戊申正月二十七日午時,上御誠正閣。同副承旨與閫帥入侍時,同副承旨南鶴聞,假注書趙台榮,記注官金鳳顯,記事官李相璜,北兵使洪和輔,慶尙左水使南志默,以次進伏訖。上曰,閫帥進前。和輔等進伏。上各詢職·姓名,和輔等以次仰奏訖。上敎和輔曰,頃以彼人卜物失火一事觀之,邊禁之蕩然,蓋可推知。卿則下去,各別檢飭,可也。敎志默曰,近來松政之蕩然,蓋緣閫帥之威令,不行於列鎭。東萊旣屬本鎭,則自府使以下,各別嚴飭也。適値今年,以感舊錄故之意,特爲除拜,今此昇平之時,無他圖報之地,以此松政等事,悉心盡職,可也。命宣諭訖。命退,諸臣以次退出。
戊申正月二十七日酉時,上御重熙堂。坐直承旨入侍時,右副承旨洪仁浩,假注書趙台榮,記事官李宗烈,記注官金鳳顯,以次進伏訖。上曰,平山府,前有失火事乎?仁浩曰,曾有蔥秀站失火事矣。以黃海監司狀啓平山府民家燒燼事,命書傳敎曰,聞甚矜惻,參考年前別施之例,擧行,嚴飭該倅,期於東作前奠接。年前本邑失火,旋卽一新,卽該倅之勤勵,時倅,豈不及前倅乎?畢構後使之報來,發遣營裨,摘奸形止狀聞,俾無方春失所之患事,令廟堂行會。上曰,他承旨入侍。出榻敎賤臣承命出,與兼都承旨沈豐之,偕入進伏。上曰,過婚未葬邑,抄出耶?仁浩曰,日前戶曹佐郞尹光心,因事入來,故問其遲速,非久當抄出云矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
沈豐之啓曰,明日常參·經筵,取稟。傳曰,停。
沈豐之啓曰,左承旨趙衍德,今日不爲仕進,卽爲牌招,何如?傳曰,允。
傳于南鶴聞曰,坐直承旨入侍。
南鶴聞,以吏曹言啓曰,元陵別檢申淑呈狀內,矣身素患痰滯之症,當此換節之時,更爲添劇,委頓床席,時月之內,實無供職之望云。身病旣如是,則不可强令察任,今姑改差,何如?傳曰,允。
兵曹口傳政事,副司果申淑。
戊申正月二十八日酉時,上御重熙堂。坐直承旨入侍時,左承旨趙衍德,假注書趙台榮,記注官金鳳顯,記事官李相璜,以次進伏訖。上曰,惠慶宮進服加減歸脾湯二十貼製入。出榻敎上曰,中宮殿進御加減達生散五貼製入。出榻敎上曰,各道孝烈狀啓,盡爲上來乎?衍德曰,兩西兩都,姑未上來矣。上曰,待各道狀啓齊到,卽爲回啓事,分付禮曹。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日再明日,國忌齋戒正日相値,視事頉稟之意,敢啓。傳曰,知道。
南鶴聞啓曰,前別檢申淑付軍職單子,當以司正書入,而誤以司果啓下,原單子今方改付標以入矣。臣則矇然捧入,不勝惶恐,而奏御文字,如是不察,事甚未安,當該堂上,推考,何如?傳曰,允。
沈豐之啓曰,左副承旨曺允大,今日不爲仕進,卽爲牌招,,何如?傳曰,允。
傳于沈豐之曰,都承旨入侍。
傳于趙衍德曰,左承旨入侍。
以申載文囚單子,傳于洪仁浩曰,保放。
傳于趙衍德曰,右副承旨入侍。
洪仁浩,以義禁府言啓曰,在謫遭親喪者,給暇歸葬事,載在大典通編矣。咸鏡道利城縣定配罪人崔雲羽,今月初一日,遭母喪云,依法典歸葬給由,過葬後還發配所,何如?傳曰,允。
修撰李洪載疏曰,伏以臣,卽伏見掌令吳翼煥疏本,則有不勝驚憤者。方當聖上求言之日,其在三司之列者,事苟可言,凡係衮闕官規,固當明白說去,仰體不諱之盛德,而今其疏語,滿紙張皇,閃倐簸弄,至若乞容之極以下,藏頭隱暎,用意陰慘,外托規箴,內售譏侮,此雖非如渠者類所可獨辦,而其心所在,萬萬叵測。此而不防微折萌,則履霜堅氷,將何所不至?臣謂吳翼煥,爲先施以屛裔之典,斷不可已也。臣無任屛營祈懇之至。省疏具悉。吳翼煥事,原疏之反其好惡,滋長反側爲說者,語意憯毒幽晦,極爲叵測。予雖不誠,豈忍以似此手段,施之今日廷臣乎?日昨賓對,已有所云云。而決非渠所辦,渠特爲所誤耳,於渠何足深誅?姑施削職之典。
戊申正月二十九日申時,上御重熙堂。右副承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書修撰李洪載疏批。上曰,吳翼煥之疏,全篇辭意,都是閃忽隱映,日前賓對已言之,而堂疏所論數句語,尤涉駭愕。此等語,雖於敵以下,不敢加之,今乃無難書呈,翼煥固不足深誅,而世道之憂,誠無窮矣。仁浩曰,翼煥疏出後,孰無驚憤駭惋之心,而聲討之論始發,亦云晩矣。聞渠頗解文字,此等辭語,豈不知自干誣上之誅,而乃敢肆然呈疏,究其心,則無嚴,論其罪,則不道。況其全篇辭意,妖慝閃弄,似必非渠獨辦矣。上曰,渠本鄕曲賤品,受人嗾囑爲此疏,則可哀而不足道也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于趙衍德曰,左承旨馳詣宗廟·景慕宮,奉審摘奸以來。
南鶴聞啓曰,陞補限內不爲設行大司成,直捧禁推傳旨,曾有定式矣。大司成徐鼎修,今朔陞試,限內不爲設行,依定式禁推傳旨捧入之意,敢啓。傳曰,姑先從重推考,使之一兩日內設行。
尹行元啓曰,吏曹假郞廳來言,臺諫有闕,政事,取稟。傳曰,當日爲之。
南鶴聞啓曰,修撰李洪載牌不進罷職傳旨,今方捧入,而副校理韓用龜,副修撰李鼎德俱在外,玉堂上下番俱空,事甚未安,未差之代,今日政差出,仍卽待下批,牌招入直,何如?傳曰,允。在外人許遞。
以玉堂箚子,傳于洪仁浩曰,無論可言與不可言,忽於昨日僚疏批下,有處分之後,如是聯箚,論思之任,非觀望之地,則擧措之顚倒,不可無警,今日拜箚玉堂,一竝遞差。
有政。吏批,判書吳載純進,參判金文淳進,參議李時秀病,承旨南鶴聞進。以崔烜爲掌令,韓興裕爲兵曹正郞,朴浚源爲典籍,學正單安重默,沈能翼爲校理,申大尹爲校理,徐配修爲副校理,宋翼孝爲修撰,嚴思憲·宋民載爲副修撰。
兵批,無政事。
以修撰李洪載牌不進罷職傳旨,傳于南鶴聞曰,只推。
南鶴聞啓曰,玉堂上下番俱空,事甚未安,修撰李洪載,卽爲牌招入直,何如?傳曰,允。
傳于曺允大曰,發遣吏郞,諸執事淸齋與否,摘奸以來。
傳于曺允大曰,坐直承旨入侍。
曺允大,以吏曹言啓曰,今此景慕宮春享大祭堂下執禮,前修撰李敬五塡差,而時無職名,令該曹口傳付軍職,何如?傳曰,允。
兵曹口傳政事,副司果李敬五。
大司憲尹承烈,大司諫柳焵,司諫李思祚,掌令安鼎大,持平鄭觀輝·朴猷煥,獻納金光岳,正言朴基正·柳文養等箚曰,伏以臣等,於吳翼煥疏,有萬萬駭痛憤惋者。人臣進言之規,雖指斥乘輿,箴砭衮闕,固當明白剴切,直陳無隱,而惟其滿紙張皇,無非隱映閃弄,至若包容抑制等句語,遣辭旣甚絶悖,用意尤極叵測。當聖上飭勵求助之日,假托進言,敢誣聖躬,歸吾君於欠誠之科,置吾君於違理之地。世間天下,寧有如許至凶至憯者乎?伏惟殿下,臨御以來,政令注措,磊落光明,平蕩之治,歸極之化,克追先烈,垂裕後昆,則何嘗有反所好而惡之,反所惡而好之,以至於啓反側之釁而助勢利之爭哉?吾君不能,尙謂之賊,則渠以今日臣子,安敢厚誣我聖明,一至此哉?若夫嫁禍搢紳,一網打盡,猶屬餘事。噫嘻,渠乃鄕曲一賤品,何能辦此也?是必有潛授方略,陰售機括者,爲之先後耳。儒臣旣發其端,聖批亦燭其奸,而罰至削職,不問窩窟,論以王章,寧有是理?此而不覈根柢,則不知何等凶醜,慫慂憸邪之輩,惹起不靖之端,將至於何境。臣等謂吳翼煥,爲先絶島定配,待用刑,更爲究覈得情,宜矣。取進止。答曰,省箚具悉。如是競聒,徒歸屑屑,苟可言也,未處分時,何無一言,苟無罪也,已處分後,何必聲罪?今日言官之語默,俟上從違而進退之乎?却顧,何也?送發,何也?爲一幺麽吳翼煥,府院之聯陳箚本,不已章皇?莫曰時非詣臺故然。終有顚錯之失,卿等爲先從重推考。
校理金履翼·成德雨,副校理李遇濟,修撰李敬五,副修撰李尙度等箚曰,伏以臣等,昨伏見修撰李洪載疏批下者,有吳翼煥姑施削職之敎。臣等於是,竊不勝抑菀憂歎之至。噫,彼翼煥之疏,滿紙張皇,已多駭愕,而至於鎭物祛黨以下,尤極叵測。旨意則陰祕閃忽,辭氣則狠毒憯巧,渠亦今日臣子,何忍以如許兇慝之計,肆然闖逞於章奏之間乎?此非如渠者所可獨辦,必有暗地指使,乘機嘗試者。僚臣擬律,猶屬末勘,而畢竟處分,有乖群情。如此之類,若不嚴懲,無以折亂萌而靖世道。臣等以爲吳翼煥,爲先施以屛裔之典,用刑拿覈得情,繼不可已也。取進止。答曰,省箚具悉。爾等事,誠未安矣。
戊申正月三十日初更,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,釋奠大祭亞獻官,以時任大司成塡差事,分付。賤臣承命出傳。命書傳敎曰,酒泉縣肅廟朝御製詩,先朝親書奉揭,蓋縣樓重建故也。近聞縣樓,又欲重建云。先朝御筆,如有印本,奉安本道,就此移模奉揭,如無印本,肅廟朝御製詩,先朝御製小識,精謄盛樻子,定差員上送於內閣事,自內閣下諭。有奉和詩,待狀聞書下。此意一體下諭。又命書兩司箚批訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,都承旨入侍。
傳于趙衍德曰,左承旨入侍。
傳于趙衍德曰,留院公事入之。
大司憲尹承烈,大司諫柳焵,司諫李思祚,掌令安鼎大,持平鄭觀輝·朴猷煥,獻納金光岳,正言朴基正·柳文養啓曰,臣等於吳翼煥疏有不勝萬萬駭憤,而此時旣不可發啓,又不可請拿。故姑先以島配之典,草草聯籲,而聲討實有稽緩之罪,擧措未免顚錯之失。及承夜下□□,不惟不賜允可,乃反誨責備至,辭敎截嚴,至有重推之命,臣等聚首悚恧,不知所以措躬也。噫,彼翼煥假托箴規,投呈凶言,敢謂我殿下所好非眞好也,所惡非眞惡也,有若姑與而將取,陰護而陽斥者然。以此至兇至憯之說,擬議於萬化之源,眩惑乎一世之聽,使上下之情志不孚,彼此之疑隙轉深,必欲禍人家國而後已者。是可忍也,孰不可忍也?特以意多隱暎,語涉幽晦,凶肚所在,未卽覷破,至使堂疏先發,此亦臣等愚迷昏謬之罪,而及今情態畢露無餘,則臣等何可諉後時而不言,處分旣失太寬,則臣等亦旣無昨日之仰請乎?祗緣事在倉卒,不善周施,致有此諄複之嚴敎,莫非臣等忱誠淺薄,不能見孚於君父之致,以此顔面,其何可一刻冒居於臺次乎?請命遞斥臣等之職。答曰,勿辭。
曺允大啓曰,大司憲尹承烈,大司諫柳焵,司諫李思祚,掌令安鼎大,持平鄭觀輝·朴猷煥,獻納金光岳,正言朴基正·柳文養,再啓煩瀆,退待物論矣。答曰,知道。
尹行元,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,以旬前後擇入。
傳于趙衍德曰,明日酌獻禮祭文,當親撰,而親押詣齋殿爲之,該房知悉。
沈豐之啓曰,明日大駕詣永禧殿入齋室後,王大妃殿·惠慶宮問安,何承旨進去乎?敢稟。傳曰,左副承旨進去。
洪仁浩啓曰,明日永禧殿酌獻禮祭文,當爲製進,藝文提學徐有隣,卽爲牌招,何如?傳曰,允。
傳于曺允大曰,出宮門路,以協陽門爲之。
洪仁浩啓曰,明日動駕時,兩司侍臣,不可不備員,而掌令安鼎大,持平鄭觀輝·朴猷煥,司諫李思祚,獻納金光岳,正言朴基正·柳文養牌不進罷職傳旨捧入,執義盧廷良在外,掌令崔烜疏批未下,無以備員進參,何以爲之?敢稟。傳曰,被論諸臺,勢難行公,許遞,政官牌招開政,待下批牌招齋宿。
玉堂前望單子入之。校理鄭福煥,副校理李羽晉,修撰趙濟魯·韓光近,副修撰李百亨落點。
有政。吏批,判書吳載純進,參判金文淳進,參議李時秀差祭,右副承旨洪仁浩進。以李聖圭爲大司憲,洪文泳爲大司諫,鄭景祚爲掌令,權裕爲司諫,柳匡天爲獻納,權中憲·柳誨爲持平,李挺龍·金孝眞爲正言,魚用謙爲抱川縣監。兵批,無政事。
洪仁浩,以吏曹言啓曰,副校理二員,時無見窠,而誤認以一員未差,今日政,矇然擬入,臣等不察之失,不勝惶恐,而原望筒勿施,何如?傳曰,允。
尹行元,以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間擇日乎?敢稟。傳曰,待下敎。
沈豐之,以禮曹言啓曰,今此永禧殿酌獻禮親行時,自上當有散致齋之禮,而正日只隔一日,散齋勢未及擧行,殿下致齋一日於正殿,諸享官及近侍之官,應從升者,致齋一日於本司,陪享百官諸衛之屬,守衛殿門者,竝各於本司,淸齋一宿事,知委,何如?傳曰,允。
以李潤謙囚單子,傳于洪仁浩曰,保放。
曺允大,以都摠府言啓曰,今此永禧殿酌獻禮時,侍衛寶劍及守宮,不可不備員,而都摠管鄭枋,副摠管李義行,俱有身病,李明運陣上進,嚴思晩·尹尙東未肅拜,寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,允。許遞。
洪仁浩,以吏曹言啓曰,卽接掌樂院牒報,則明日永禧殿酌獻禮敎是時,殿庭協律,卽本院正例爲進參,而正洪彦燮,身病甚重,無以供職,卽速變通云。正洪彦燮,今姑改差,口傳備擬,以入之意,敢啓。傳曰,知道。
洪仁浩,以吏曹言啓曰,卽接奉常寺牒報,則明日永禧殿酌獻敎是時,典祀官,例以本寺正塡差,有闕之代,卽速差出云,正未差之代,口傳備擬,以入之意,敢啓。傳曰,知道。
吏曹口傳政事,以尹行履爲奉常正,李書九爲掌樂正。
兵曹口傳政事,以尹塾爲都摠管,柳義養·黃昇源·申大升·吳大益爲副摠管。
洪仁浩,以訓鍊都監言啓曰,今二月初二日永禧殿擧動時,因兵曹啓下節目,西營入直禁衛鄕軍出用,代以本局軍四十名,哨官李蓍漢率領,替代入直,還宮後還爲替直,而待標信擧行之意,敢啓。傳曰,知道。
洪仁浩,以禁衛營言啓曰,明日永禧殿擧動時,依兵曹節目,西營入直鄕軍四十名,以訓鍊都監軍替代,新營入直騎士二十五人,鄕軍三十七名,南別營入直鄕軍十七名,火藥庫入直鄕軍八名內,各除營直三名,竝爲出用,而新營入直騎士及西營入直鄕軍,則待標信擧行之〈意〉,敢啓。傳曰,知道。
司直李命植疏曰,伏以眞殿酌獻,聖慕克伸回鑾萬安,群情同忭。仍伏念臣一疾支離,縷息僅延,自腰以下,血氣枯渴,殆同頑痺,尋常戶闥之內,坐臥起居,不能自動,輒須待人扶携,且以眩暈之候,日輒四發作,往往昏倒。此際見差農壇享官,以此病狀,萬無自力駿奔之望,玆不得不冒煩天聽。伏乞聖明,俯加體諒,特命變通,仍治臣瀆擾之罪,以肅朝綱,以安私分,千萬幸甚。答曰,省疏具悉。許令該曹付標。
副校理徐配修,副修撰嚴思憲等箚曰,伏以大司憲尹承烈,大司諫柳焵,司諫李思祚,掌令安鼎大,持平鄭觀輝·朴猷煥,獻納金光岳,正言朴基正·柳文養,以臣等於吳翼煥疏有不勝萬萬駭憤,而此時旣不可發啓,又不可請拿。故姑先以島配之典,草草聯籲,而聲討實有稽緩之罪,擧措未免顚錯之失。及承夜下批旨,不惟不賜允可,乃反誨責備至,辭敎截嚴,至有重推之命,臣等聚首悚恧,不知所以措躬也。噫,彼翼煥假托箴規,投呈凶言,敢謂我殿下所好非眞好也,所惡非眞惡也,有若姑與而將取,陰護而陽斥者然。以此至兇至憯之說,擬議於萬化之源,眩惑乎一世之聽,使上下之情志不孚,彼此之疑隙轉深,必欲禍人家國而後已者。是可忍也,孰不可忍也?特以意多隱映,語涉幽晦,凶肚所在,未卽覷破,至使堂疏先發,此亦臣等愚迷昏謬之罪,而及今情態,畢露無餘,則臣等何可諉後時而不言,處分旣失太寬,則臣等亦豈無昨日之仰請乎?祗緣事在倉卒,不善周旋,致有此諄複之嚴敎,莫非臣等忱誠淺薄,不能見孚於君父之致,以此顔面,其何可一刻冒居於臺次乎?請命遞斥臣等之職,竝引嫌而退,聯籲雖曰差晩,嚴討實出公憤,不可以此輕遞言官。請大司憲尹承烈,大司諫柳焵,司諫李思祚,掌令安鼎大,持平鄭觀輝·朴猷煥,獻納金光岳,正言朴基正·柳文養,竝命出仕。取進〈止〉。答曰,省箚具悉。處置事依施。
戊申二月初一日辰時,上御重熙堂。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,卿見卞觀海乎?豐之曰,果見之而詳問,則脈候比八日診察時,益復差勝,而湯劑中,鹿茸加入以用爲好云矣。自明日加入以進乎?上曰,唯。上命書傳敎曰,左副承旨,馳詣景慕宮,奉審摘奸以來。上曰,社稷春享大祭在何日乎?豐之曰,初五日矣。上曰,今日肄儀乎?豐之曰,然矣。上曰,注書出去,肄儀如未罷,諸執事,皆令面呈擧案,摘奸以來,如已罷,置之,可也。賤臣承命出。仍命退,承史以次退出。
戊申二月初一日巳時,上御重熙堂。左承旨入侍時,左承旨趙衍德,記事官金孝建·尹行任·金祖淳,以次進伏訖。上曰,在外及未肅拜有實故玉堂許遞,前望單子入之,待下批牌招察任。命書榻敎曰,明日擧動時禁衛營隨駕,以步軍四哨騎士出入番二番爲之,禁軍出入番二番隨駕,御營廳留陣。又命書傳敎曰,禁將時在直所,訓將代領隨駕分付,牌招聽傳敎。又命書傳敎曰,今見禮曹草記,旬前後吉日,明日外只有旬間一二日云,而此時異於他時,不可預定稍遠日字矣。明日當詣南殿酌獻禮,該房知悉。命退,諸臣以次退出。
戊申二月初一日酉時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,明日酌獻禮祭報府持來。賤臣承命出,回奏曰,姑未修正云矣。上曰,藝文提學入來乎?衍德曰,俄始承牌入來矣。上曰,祭文卽爲製入事,分付。賤臣承命出傳。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大駕詣永禧殿入齋室後,內閣·政院·玉堂·藥房口傳問安。答曰,知道。
酌獻禮罷後,內閣·政院·玉堂·藥房·朝廷·二品以上·六曹堂上·兩司長官口傳問安。答曰,知道。
王大妃殿·惠慶宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
沈豐之啓曰,來初五日,朝參日次矣,敢稟。傳曰,停。
沈豐之啓曰,明日常參·經筵,取稟。傳曰,停。
曺允大啓曰,司僕寺內乘來言捲簾,取稟。傳曰,捲三面。
沈豐之啓曰,文臣製述,以何日爲之乎?敢稟。傳曰,初六日爲之。
尹行元啓曰,今戊申年,京外守令·邊將薦擧單子,今已啓下,而其中應薦不薦人,令該曹察推,何如?傳曰,允。
沈豐之啓曰,持平權中憲·柳誨,正言金孝眞牌不進罷職傳旨,今方捧入,司諫權裕·獻納柳匡天,正言李挺龍,掌令鄭景祚伹在外,兩司侍臣無以備員進參,何以爲之?敢稟。傳曰,違牌人只推,在外人員許遞。
洪仁浩啓曰,大司憲李聖圭未肅拜,執義盧廷良,掌令鄭景祚在外,掌令崔烜疏批未下,持平權中憲·柳誨牌不進,監察茶時之意,敢啓。傳曰,知道。
曺允大,以都摠府言啓曰,今此永禧殿酌獻禮時,侍衛及寶劍守宮,不可不備員,而都摠管李聖圭移拜大司憲,新除授都摠管尹塾,副摠管申大升·柳義養·吳大益,俱有身病,黃昇源與柳義養,親娚妹相避,寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,允。許遞。
兵曹口傳政事,以尹坊·姜世晃爲都摠管,李敬倫·任希曾·蔡弘履·李致中爲副摠管。
以戶曹永禧殿殿監朴壽崙等施賞單子,傳于沈豐之曰,太廟事知守僕朴昌彦·李昌彬,各木一疋亦爲施賞。
傳于趙衍德曰,坐直承旨入侍。
以監軍單子,傳于南鶴聞曰,兵曹正郞韓商新,佐郞尹永僖改差。
傳于尹行元曰,政官牌招開政。
以吏曹參議李時秀牌不進罷職傳旨,傳于南鶴聞曰,只推。
有政。吏批,判書吳載純進,參判金文淳進,參議李時秀牌不進,承旨南鶴聞進。以金熙采·尹羽烈爲修撰,李顯采爲奉常主簿,李鼎秉爲元陵別檢,任晦周爲寧陵參奉,李東植爲龍川府使,尹壽民爲熙川郡守,呂萬永爲康翎縣監,鄭觀輝爲兵曹正郞,柳文養爲兵曹佐郞。
兵批,判書鄭好仁病,參判具㢞病,參議宋鍈病,參知柳誼入直進,承旨曺允大進。副護軍單,李思祚·安鼎大,副司直單,尹承烈·柳烱·金履翼·成德雨·沈能翼·韓用龜·李遇濟·金光岳·鄭觀輝·朴猷煥,副司果單,李敬五·李顯默·李洪載·李鼎德·李尙度·宋民載·朴基正·柳文養。
兵曹口傳政事,副司果單,韓商新·尹永僖。
以劉德基·崔泰嶸囚單子,傳于洪仁浩曰,姑放。
洪仁浩,以義禁府言啓曰,全羅監司沈頤之狀啓據刑曹粘目內,咸平縣監朴宗正移本府處之事,允下矣。朴宗正時在任所云,依例發遣府羅將拿來,何如?傳曰,允。
曺允大,以兵曹言啓曰,專經武臣殿講不通人員,各於本司入直,能誦後替直事,命下矣。卽接訓鍊都監哨官移文及司僕寺右邊捕盜廳牒報,則訓鍊都監哨官閔亨默·吳徹常·李蓍明,內乘金宗淳,捕盜廳從事官元毅鎭,今已能誦云,替直之意,敢啓。傳曰,知道。此外在直人,亦令一竝分揀。
洪仁浩,以刑曹言啓曰,卽接壯勇營移文,則本營細樂手卞大永,亂打結縛之捕校軍士及該廳首校,各別嚴囚,待用刑重治事,粘目判下云矣。依判下軍士李龍得,各別嚴囚,待用刑自臣曹照法重繩,當該捕校權應卨,首校李載興等,俱是出身,竝移義禁府擧行,何如?傳曰,允。
戊申二月初二日卯時,上詣永禧殿擧動入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直提學李秉模,檢校直閣金憙·徐鼎修·鄭東浚,直閣鄭大容,待敎尹行任,以次隨駕。上具遠遊冠·絳紗袍,乘輿出協陽門,降輿乘輦。藥房都提調洪樂性進前。奏曰,朝候猶寒,侵早動駕,聖體,若何?上曰,一樣矣。卿則留在本院,可也。駕出敦化門,至廣通橋。敎曰,古例,城內動駕,則擊錚外,未嘗捧原情,而近來則無論擊錚與上言,該府竝捧原情,殊甚猥屑,亦非遵舊之意。此後則擊錚及特命捧原情外,雖有呼訴者,考喧都事,只禁喧而已。切勿捧原情之意,招致考喧都事,分付,可也。允大承命出分付。駕詣紅箭門外,降輦乘輿,入神大門。降輿就板位行四拜禮,詣殿內奉審訖,詣盥洗位盥洗訖,詣第二室奉審舊本,還御齋室。改具冕服,復詣盥洗位盥洗訖,詣第一室三上香,執酌獻酌,詣第二室三上香,執酌獻酌,詣第三室三上香,執酌獻酌,詣第四室三上香,執酌獻酌,詣第五室三上香,執酌獻酌訖,降復位行四拜禮,復行四拜禮,詣望瘞位,通禮跪告禮畢。還御齋室。命允大書傳敎曰,祭品陳設,每藉守僕輩指揮,而今日酌獻禮時,殿司二人擧行,不但贍敏,儀式圖形,無不成誦,極爲可嘉。本殿官,各上弦弓一張賜給。又命書榻敎曰,殿監以下守僕等,令該曹依例施賞。改具遠遊冠·絳紗袍,出齋室乘輿,命殿司入侍。豐之承命出,與趙寬鎭·黃基厚進前。上曰,爾等之陳設周旋,極爲贍敏,前日圖式之講習,亦可推知,極庸嘉尙,故俄有施賞之敎矣。仍命退出神大門,詣紅箭門外降輿乘輦,詣敦化門外。命宣傳官出標信解嚴,詣協陽門降輦乘輿,入宣化門還內。諸臣退出。
戊申二月初二日酉時,上御重熙堂。坐直承旨入侍時,左承旨趙衍德,記事官金孝建·尹行任·金祖淳,以次進伏訖。上命書傳敎曰,發遣吏郞,諸執事淸齋與否,摘奸以來。命退,諸臣以次退出。
上在昌德宮。停常參·經筵。
巳時午時,日暈。
中宮殿,藥房口傳問安。答曰,知道。
尹行元啓曰,明日社稷大祭齋戒相値,視事頉稟之意,敢啓。傳曰,知道。
洪仁浩啓曰,大司憲李聖圭,持平權中憲·柳誨未肅拜,執義盧廷良在外,掌令崔烜疏批未下,掌令一員未差,監察茶時之意,敢啓。傳曰,知道。
南鶴聞啓曰,諸道孝烈狀啓,每年正月內修正上送,而過限,則自本院察推事,曾有定式矣。江華留守宋載經,開城留守閔鍾顯,平安監司金履素,限內不爲修啓,事甚未安,竝推考警責,何如?傳曰,允。
傳于洪仁浩曰,傳香承旨,馳詣文廟,奉審摘奸以來。
傳于趙衍德曰,左承旨入侍。
傳于趙衍德曰,右副承旨入侍。
傳于南鶴聞曰,發遣吏郞,諸執事淸齋與否,摘奸以來。
以金爀囚單子,傳于洪仁浩曰,保放。
洪仁浩,以義禁府言啓曰,因刑曹啓辭,當該捕校權應卨,首校李載興各別嚴囚,待用刑重治事,壯勇營帖目判下,而俱是出身,竝移義禁府擧行事,允下矣。權應卨·李載興等,今方待命,卽爲嚴囚之意,敢啓。傳曰,知道。
曺允大,以兵曹言啓曰,拆見平安兵使白東俊去丁未年秋冬等褒貶啓本,則玉江萬戶鄭亨錫,連二等褒貶居中,其不職可知,依例罷黜,何如?傳曰,允。
曺允大,以兵曹言啓曰,五衛將尹東美,素患痰癖之症,近又添劇,時月之內,無望供職,呈狀乞遞,實病旣如是,則宿衛輪番之任,不可久曠,改差,何如?傳曰,允。
戊申二月初三日巳時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書榻敎曰,中宮殿進御加減達生散五貼更爲製入。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,明日常參·經筵,取稟。傳曰,停。
洪仁浩啓曰,大司憲李聖圭,持平權中憲·柳誨未肅拜,執義盧廷良在外,掌令崔烜疏批未下,掌令一員未差,監察茶時之意,敢啓。傳曰,知道。
傳于南鶴聞曰,同副承旨,馳詣社稷,奉審摘奸以來。
傳于趙衍德曰,都承旨入侍。
傳于曺允大曰,左承旨入侍。
大司諫洪文泳疏曰,伏以景運維新,茀祿方凝,彌月之慶,指日以俟南殿展禮,聖慕克伸,臣民慶忭,帀域惟均。仍伏念臣,性旣庸愚,素乏諫諍之姿,識又淺短,莫效激揚之風,隨衆噤默。自慙尸職,而昨春之見叨是職也,略貢懲討之忱,至承付丙之批,滿心惶恧,尤愧誠意之莫孚,則今何敢以諫職自居,揚揚就列,視若無故之人乎?且臣素患痃癖,乘春發作,頭眼暈眩,胸膈痞塞,跬步難動,轉側須人,昨日陪扈之班,亦不得祗肅趨參,病裏惶蹙,靡所容措。玆陳情病之難强,仰瀆崇嚴之聽。伏乞聖慈,俯賜鑑諒亟削臣職,仍治臣罪,俾微諒獲全,危喘少延焉。臣於乞免之章,不宜贅及,而事在目下,義難泯默,敢此附陳。噫,惟我聖上,以天地覆燾之仁,日月照臨之明,一念憂勤,至誠惻怛,朝象泮渙,則敷腹之德音誕發,期於寅協,人心囂譊,則提耳之至敎爰降,使之淬礪。此實大聖人董飭群工,陶甄一世,偕底無偏無黨之域,以躋會極歸極之化也。噫,彼翼煥,獨何心腸,陰懷憾懟,顯售譏訕,以殿下明好惡之治,擬之以欠誠,以殿下審擧措之政,歸之以違理,旨意陰祕,辭語凶悖,滿紙張皇,條列時弊者。無非隱暎爲說,閃忽簸弄,究其心跡,固萬萬叵惻,而至若嫁禍搢紳,甘心網打者,觀其手勢,昭不可掩。其爲計,吁亦巧憯,如渠鄕曲幺麽賤品,何能辦此?一種憸邪之輩,必欲眩惑人心,壞亂朝廷,暗布機關,潛授方略,乃爲此嘗試之計也。古語曰,不見其形,願察其影。此不嚴懲,凶國害家之徒,其將接跡而起,世道之憂,容有極哉?覈其指使,拔其根抵,然後始可逆折奸萌。伏願亟允三司之請,削職罪人吳翼煥,姑先施以島配之律,斷不可已也。臣無任激切祈懇之至。答曰,省疏具悉。吳翼煥事,言疏自言疏,好惡自好惡,旣待爾言,已有處分,此蓋出於淸化源折奸萌也。迨未破綻,先令消沮,未必不爲生道殺人之一助,況翼煥前此取其薄技,命通臺選,特鄕曲不識東西之人耳。於渠何誅,爲今之道?莫急於斥其說,以辨所以然,止此,可矣。何必向幺麽一翼煥?群起競討,人人各上一封數行疏,却似府院前啓之傳謄故紙之規,然後方可謂盡鷹逐之義乎?昨以此意,已令諸臺知之。大抵今日之所可念者,長此習不已,眼無君父,畢竟相率而入於夷狄禽獸之域。及此時,不患其不破綻,破綻則國有常刑,如是而奈國脈何?奈世臣何?爾其勿辭察職。
掌令崔烜疏曰,伏以臣才識淺短,言議巽軟,前後居臺,沁泄隨衆,自顧慙恧,靡所容措。乃者柏府除旨忽下於太常待罪之際。臣聞命惝慌,撫躬惶蹙,揆以義分,固宜竭蹶趨承,而自來踪地,實無冒沒蹲據之望,玆敢略暴微懇,仰瀆崇聽。伏乞聖慈,俯垂諒察,亟遞臣職,以安私分,千萬幸甚。臣方乞免,豈宜贅他?而事在目下,不勝駭憤,敢此附陳焉。嘻噫,痛矣。吳翼煥之疏,此何等變怪?蓋其爲說張皇,用意叵測,外則托以規箴,內則逞其陰毒,至若鎭物袪黨等許多句語,閃忽隱暎,尤極凶慘。渠何敢以似此無嚴之說,肆發於章奏之間乎?雖緣聖度恢弘,罰止譴削,而此若不嚴加處分,痛折奸萌,則將來之憂有不可言。臣謂削職罪人吳翼煥,爲先施以島配之典,待用刑嚴覈得情,斷不可已也。且伏念今日臺閣之臣,見此駭惋之事,固當明目張膽,卽地聲討,不容少緩,而今此兩司之箚,始發於堂箚批下之後,則其稽忽顚錯之失,在所難免,問備薄勘,亦涉太輕,聯箚諸臺,竝施譴罷宜矣。臣無任激切屛營祈懇之至。省疏具悉。如是迭言,徒歸屑越,係是飭諭之前,雖不得不循例賜批,須見諫長疏批,可也。聯箚諸臺事,誠有後時之失,玉堂一疏,足云鳴鳳。何必求備於諸臺?爾其勿辭察職。
戊申二月初四日辰時,上御重熙堂。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。豐之曰,達生散五貼,已爲進御,似當加用,幾貼製入乎?上曰,限十貼進御,好矣。豐之曰,然則五貼,當加製以入矣。上曰,唯。上曰,同副承旨以奉審事已出去乎?豐之曰,似未及出去矣。上曰,如未及出去,更爲齋沐後,奉審,可也。賤臣承命出傳。上曰,右副承旨入侍。出榻敎賤臣承命出,與洪仁浩,偕入進伏。上命書大司諫洪文泳,掌令崔烜上疏批答。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,明日再明日,國忌齋戒正日相値,視事頉稟之意,敢啓。傳曰,知道。
曺允大啓曰,大司憲李聖圭,掌令崔烜,持平權中憲·柳誨未肅拜,執義盧廷良在外,掌令一員未差,監察茶時之意,敢啓。傳曰,知道。
趙衍德啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
洪仁浩啓曰,初六日文臣製述爲之事,命下矣。處所,以何處爲之乎?敢稟。傳曰,便殿爲之。
傳于洪仁浩曰,傳香承旨馳詣先農壇,奉審摘奸以來。
傳于曺允大曰,都承旨入侍。
以金贊興囚單子,傳于洪仁浩曰,保放。
曺允大,以禮曹言啓曰,文臣製述時應製人員,例自本曹捧甘各司,一從其擧案,修正書啓以入,而弘文館副修撰李百享擧案中,旣書進字,故依例書入於書啓中矣。入啓之後,始謂年滿云,本館下吏之擧行,極爲可駭,該吏,令攸司科治,臣曹亦未能照檢,不勝惶恐之意,敢啓。傳曰,知道。
曺允大,以兵曹言啓曰,新除授永達萬戶金哲麟,素患風病,轉益沈重,時月之內,萬無登道赴任之。望屢度呈狀乞遞,實病旣如是,則不可强令赴任,依例罷黜,何如?傳曰,允。
洪仁浩,以右邊捕盜廳言啓曰,本廳從事官安宗厚,身病甚重,勢難察任,改差,何如?傳曰,允。
戊申二月初五日未時,上御重熙堂。都承旨入侍時,兼都承旨沈豐之,假注書李貞運,記事官李宗烈,記注官金鳳顯,以次進伏訖。豐之曰,昨秋齎咨官赴燕時,以御用唐藥材,極擇貿來之意,因下敎嚴飭知委矣。今其貿來各種,俱是劣品,至於藿香一種,尤極劣下,全無香臭。雖有還下之擧,御藥事體,關係至重,而其所擧行之若是駭然,前所未有,當該齎咨官,令攸司照律嚴勘,以爲懲勵之地,何如?上曰,如許劣品,前所未見。御藥事體,何等莫重?而齎咨官所爲,萬萬痛駭,所當定配,而今番姑爲分揀,待用刑令攸司,嚴加科治。自本院別關灣府,使行回進時,以眞品貿取封進事,分付,可也。出擧條上曰,大司成陞試,如未及出榜,試官望,改付標以入,可也。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲李聖圭,掌令崔烜,持平權中憲·柳誨未肅拜,執義盧廷良在外,掌令一員未差,監察茶時之意,敢啓。傳曰,知道。
趙衍德啓曰,卽者議政府錄事來言,左議政李在協筵敎之下,萬萬震懍,走伏金吾門外,恭俟嚴誅云,仍納命召,何以爲之?敢稟。傳曰,俄筵云云,不過慨卿言之頗涉逕庭也。賓筵,日聞縷縷筵敎,卿無一言皁白,忽攻吳翼煥,不遺力,予安得不以此咎卿?卿則疏本之未及見於伊日爲說,而賓筵敷云之敎,不翅反復明白,卿之今日奏語,非瞞我乎?外此說話,略已面攎,此豈更煩?卿須安心勿待命事,遣史官傳諭,仍傳命召。
尹行元啓曰,卽者義禁府都事來言,左議政李在協,今方待命於金吾門外,係是大臣去就,敢啓。傳曰,知道。
曺允大啓曰,卽者議政府錄事來言,左議政李在協,以爲臣雖伏承勿待命之敎,聖敎之下,惶蹙轉甚,求死不得,泥首金吾,惟願遄被鈇鉞之銖云,仍納命召,何以爲之?敢稟。傳曰,再納命召,仍又胥命,在卿分義,無怪其如此。然若以俄諭中瞞我二字,爲執引之端,則此或過矣。筵敎與疏本,孰詳孰略,孰重孰輕,孰多孰寡?而方其反覆詢諮,了無一言對揚,忽至今日,乃曰,云云,此果不幾於瞞我耶?大抵卿之近日注措征邁之不足,殆若背馳然,求之言語文字之間,不可一二計,卿可謂不負承佐之托乎?卿,善人也。予任使頗久,知庶幾矣。予則曰,卿之瞞我,卿爲物累所瞞,自歸於自誤云爾。卿思之,此何等時也?雖使世之人,割裾而斷腕,無不一心共貞,難乎免於近墨而亂朱,自卿在具瞻之地者。事關溪渭輒欲漫漶,目下事段落,雖似不相關,亦出於這箇病痛中出來,以予靖世道保世臣之心,安得不致慨於卿乎?予以無隱之意,此批,欲說筵席未罄之蘊,纔呼一二句承寫,旋命抹去。此蓋恐傷卿之至意,卿須安心還第事,遣史官傳諭,仍傳命召。
南鶴聞啓曰,卽者議政府錄事來言,左議政李在協以爲臣連伏承勿待命之敎,而二字嚴敎,終有所萬萬惶蹙,不敢遽然退歸,仍爲胥命云,又納命召,何以爲之?敢稟。傳曰,勿待命事,遣史官傳諭,仍傳命召。
曺允大啓曰,卽者議政府錄事來言,左議政李在協以爲惶懍之極,不敢偃處城闉,今方逬出門外,恭竢嚴銖云,仍納命召,何以爲之?敢稟。傳曰,更遣史官傳授命召。
南鶴聞啓曰,修撰尹羽烈旣入闕中,不爲肅謝,卽爲出去,事甚未安,推考警責,何如?傳曰,允。
曺允大啓曰,兵曹佐郞柳文養,飭敎之下,謂有情勢,終不入來,該司郞官之如是引義,揆以事體,萬萬駭然,所當重勘,而本院請推之外,無他可施之罰,何以爲之?敢稟。傳曰,拿處。
沈豐之,以禮曹言啓曰,今二月初八日宗廟·永寧殿·景慕宮春奉審時,永禧殿當爲一體擧行,而本殿有頉處,今番酌禮前,已爲修改,依前例本殿奉審不爲擧行之意,敢啓。傳曰,知道。
沈豐之,以弘文館言啓曰,新除授校理鄭福煥,時在全羅道昌平地,經筵入番事緊,請斯速乘馹上來事,下諭。傳曰,依啓。
戊申二月初六日卯時,上御熙政堂。抄啓文臣親試及文臣製述入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記注官李宗烈·金鳳顯,以次入就位,行拜禮訖。分東西進伏。上曰,掌樂正李書九改差。出榻敎引儀唱抄啓文臣試官及文臣製述試官入就位行四拜禮。抄啓文臣試官,一提學金鍾秀,原任直提學鄭民始,檢校直閣鄭東浚,直閣鄭大容,待敎尹行任,率抄啓文臣李書九等,文臣製述試官,左議政李在協·吳載純·趙鼎鎭,對讀官李集斗·李時秀·權以綱·金翊休,率曺允遂等,入就位,行拜禮,以次進伏訖。在協曰,春寒,日氣無異嚴冬,伏未審侵早,臨殿,聖體,若何?上曰,一樣矣。數日雖似峭寒,而反勝於陰濕之候矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。上曰,昨日賓對,何爲頉稟乎?在協曰,首相有病,不得來會矣。上曰,近來朝著,稍可謂寧靖,而目下事,無中生有,極可歎也。雖不可謂大段,而終不如初無是事矣。在協曰,事甚叵測,可謂變怪矣。上曰,變怪指何事,而叵測指何人乎?在協曰,吳翼煥疏語,實是無前之變怪,故臣以叵測之意,仰奏矣。上曰,其然乎?翼煥之疏,果如卿言,則卿於嚮日賓對,何無一言皁白,而今乃云然乎?於卿之事,不可但以慨然言,予則反以爲慙愧矣。在協曰,賓對日,果未及見原疏,故不得仰奏矣。上曰,是何言也?原疏則宜未及見,而予以疏中句語,一通誦說,仍又註解而昭示,則苟欲聲討,何待原疏之得見乎?義理倫綱,雖曰掃地,豈有向人君之以小人所爲者乎?此則實是前古所無之變也。卿旣身叨大官,耳聽筵敎,而了若不知,默無一言。此豈所望於卿哉?先大王五十年治法政謨,莫尙於建皇極做平蕩,而苟於事關君綱臣分處,則輒下鷹鸇逐雀之敎,今日臣子,苟知斯義,則宜不自陷於夷狄禽獸之域,而自卿大官以下,或有拘牽,或爲物累,未必眞知斯義,予安得不致慨於卿也?伊日領相之無言,蓋有以也。疏中精神所注專在領相,則嫌不可否,勢固然矣,而卿則初不一辭辯斥,只云乙亥以後始乃大覺,信斯言也。今日之不覺,何不如乙亥覺乎?卿之此言,固知出於坦率發口,而予則以此等事,爲卿長處矣。顧今世臣,餘存無幾,予豈欲一毫偏係,故爲簸揚?而特於義理關頭,不得不稍存涇渭矣。趙時偉之罪,有死而已。予於明義正倫之地,則雖眞箇戚畹,有犯無貸,況如渠者乎?儲君,亦君也。亦豈敢論年齒之多少乎?眼無儲君之罪,非逆而何?莫曰國論之無眞贓,渠若無所犯,則豈致國論之一辭同然也?今乃拘攣不捨,敢與國論角勝,則畢竟當作何樣變怪乎?及此大覺,能如乙亥之後,則非予之幸,卽卿等之幸也。卿不念及於此,而言語注措之間,殆若背馳者然,良可悶耳。右時偉者輒言拿覈,而拿覈之後,反促渠命,此箇事理終不覺得,可乎?予所以起廢嚮用於領相者,非直爲其耆宿也。果以爲欲扶將頹之倫綱,宜用明辨義理之人故耳。領相事業無他也。最初懲討,卽時偉事也。凡世之必欲斷斷於領相者,果非角勝國論之意乎?予之置卿此任者,爲其坦然無累,可以救得一分世道,而漸多違料,寧不可惜?以卿之故,又此洞諭,卽今所望於卿者,非徒願察其影而已。因其已露之迹,快醒未覺之夢,則豈非幸耶?在協曰,聖敎至此,臣不勝惶悚,而伊時未見其疏,自犯緩討之罪,尤爲悚恧矣。上曰,予之縷縷下敎,不但止於慨然云爾,則大臣處義,恐不可更有云云於筵席矣。在協曰,臣方逬出而胥命矣。仍退出。上曰,判尹鄭昌聖,命官爲之。出榻敎命鍾秀·鼎鎭書表題,命載純書論題,仍命懸題訖。上曰,試官以下竝少退,待捧券入來,可也。昌聖·載純等退出。上曰,寒威頗嚴,諸臣各給火具,以爲禦寒之資,可也。仍命賜酒麵,命允大書公事判付,命仁浩書左議政李在協胥命啓辭批答訖。檢書官成均館官員跪進收券單子。上曰,試官以下入侍。賤臣承命出傳。昌聖·載純等進伏。上命分考。上曰,論券中書未成篇,筆亦荒雜者,極爲駭然矣。昌聖曰,親臨製述,事體甚重,而今此論券四張,胡亂草率,全不成樣,殆若戲作,不謹莫甚,極爲駭然。當該製進人等,竝拿問處之,何如?上曰,依爲之。出擧條考訖。表三中李書九,論三下金鈜等,以次出榜訖。命書傳敎曰,文臣製述居首人,依例捧傳旨。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來十一日,朝參日次矣,敢稟。傳曰,停。
南鶴聞啓曰,明日,宗廟春奉審相値,視事頉稟之意,敢啓。傳曰,知道。
南鶴聞啓曰,來十一日,輪對日次矣,敢稟。傳曰,爲之。
洪仁浩啓曰,大司憲李聖圭,掌令崔烜,持平權中憲·柳誨未肅拜,義義盧廷良在外,掌令一員未差,監察茶時之意,敢啓。傳曰,知道。
傳于趙衍德曰,左承旨入侍。
曺允大啓曰,左議政李在協,又使錄事,來納命召,何以爲之?敢稟。傳曰,遣史官傳授。
曺允大啓曰,左議政李在協,又使錄事,來納命召,何以爲之?敢稟。傳曰,更遣史官傳授。
傳于曺允大曰,左副承旨入侍。
曺允大啓曰,左議政李在協,又使錄事,來納命召,何以爲之?敢稟。傳曰,密匣修正。
以宋煥德·金德老·曺亨壽·金泰熙囚單子,傳于南鶴聞曰,分揀放送。
以柳文養拿處傳旨,傳于洪仁浩曰,分揀。
曺允大,以備邊司言啓曰,會寧·慶源開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉送北京之地,何如?傳曰,允。
尹行元,以吏曹言啓曰,康陵令尹之鉉呈狀內,矣身素患痰癖之症,當此換節之時,一倍添劇,委頓床席,時月之內,萬無供職之望云,身病旣如是,則不可强令察任,今姑改差,何如?傳曰,允。
尹行元,以吏曹啓曰,因承政院啓辭,守令應薦不薦人,令該曹察推事,允下矣。行副司直李命植·金華鎭·鄭一祥·李性源·權噵·李敬懋·李鎭翼·李憲默,同敦寧柳義養,行副司直鄭景淳·趙尙鎭,敦寧都正李廷烈,前司諫李思祚,同知辛錫箕,行副護軍朴載洙,金海府使羅忠佐,柒谷府使趙駿逵,巨濟府使許,咸陽府使金魯岳,長興府使尹守默,鐵原府使鄭忠達,淮陽府使洪秉聖,鍾城府使安廷玹,慶源府使李顯福,慶興府使徐㬦,三和府使申大偀,靑松府使姜游,蔚山府使李元采,俱爲應薦而不薦,竝依定式,推考警責,何如?傳曰,限內未赴任守令之混同請推,難免不察,推考分揀,卿等推考,元在鄕外卿宰及二品應薦不薦,事甚未安,皆令薦擧,可也。
曺允大,以兵曹言啓曰,因承政院啓辭,邊將應薦不薦人,令該曹察推事,允下矣。行司直李命植·金華鎭,行副司直李性源·權噵·李憲默·趙尙鎭·南玄老·李鎭翼·鄭景淳·李敬懋·李邦一,行副護軍李文德·朴載洙,同知辛錫箕,俱爲應薦不薦,竝依定式推考警責,何如?傳曰,元在鄕分揀,其外卿宰及二品應薦不薦,事甚未安,皆令薦擧,可也。
曺允大,以訓鍊都監言啓曰,本局千摠李筞,身病甚重,勢難察任,改差,何如?傳曰,允。
戊申二月初七日酉時,上御重熙堂。左副承旨入侍時,左副承旨曺允大,假注書趙台榮,記注官金鳳顯,記事官金祖淳,以次進伏訖。上曰,都承旨入侍。出榻敎賤臣承命出,與兼都承旨沈豐之,偕入進伏。命書傳敎曰,靖世道保世臣之至誠苦心,在廷臣僚,庶幾領會,然整敕也靜鎭也,如春生秋殺,不可廢一。大德曰生,殺亦爲生道。今日國事,謂整敕可乎否?謂靜鎭可乎否?人乏若浼之跡,朝有如沸之象。此正彼此不及,臨朝發歎,烏可已乎?蓋自趙時偉事出,而含貸之過,至於䵝䵢,人見互相牴牾,半世之是非,歸正無期。予爲是悶之,昨筵略以牖迷弗惑之方言於大臣,整敕之效,予欲拭目而觀之,予雖否德承先王付畀之托,夙夜兢兢,以建極二字爲繼志述事之一副楷範,用舍黜陟,雖欲偏係,予其可得乎?然而一事二事,日征月邁,崕異爲高致睽乖爲能事,少凌長下犯上,一世之涇渭,止泊無所,予爲是悶之。昨筵,又以偕和同寅之義言於大臣,靜鎭之功,予方拱手而俟之。大抵對揚之責,亶係承佐之地,而此際左相,退自筵席,屛處郊坰,屢納命召,深引至此,在予敬禮之道,豈不積誠勉出,竝力交濟?而予於左相,切有慨惋者。目下事之奏對失實,綽可屬之一時不審大拜周歲,曷嘗語到刑政之不章乎?種種謨猷,亦未免觀獵之思,年少新進,尙不敢乃爾,況大官乎?此似信口所致,其負予,則誠大矣。且況昨下兩度傳諭,屢示咎責之意,今反敦迫,大關法紀,左議政李在協,施以罷職之典。命退,承史以次退出。
上在昌德宮。停常參,只晝講。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,只晝講。
洪仁浩啓曰,大司憲李聖圭,掌令崔烜,持平權中憲·柳誨未肅拜,執義盧廷良在外,掌令一員未差,監察茶時之意,敢啓。傳曰,知道。
傳于曺允大曰,戶房承旨入侍。
傳于洪仁浩曰,右承旨入侍。
尹行元啓曰,卜相事,命下矣。領議政金致仁,卽爲命招,何如?傳曰,允。
尹行元啓曰,卜相事,命下矣。政官牌招開政,何如?傳曰,允。
洪仁浩啓曰,右議政兪彦鎬許副事,命下矣。置處政事,今日政,使之同爲擧行,何如?傳曰,允。
以吏曹參議李時秀牌不進罷職傳旨,傳于洪仁浩曰,只推。
趙衍德啓曰,領議政金致仁,有稟達事,請對矣。傳曰,入侍。
洪仁浩,以吏批言啓曰,右議政兪彦鎬許副事,命下矣。當爲置處,而領敦寧一窠,他大臣,今方見帶,時無相當窠,依例送西之意,敢啓。傳曰,知道。
曺允大,以兵批言啓曰,右議政兪彦鎬許副送西事,命下矣。當爲隨品置處,而領中樞一窠,判中樞二窠,他大臣,今方見帶,依例從座目加設判中樞下批之意,敢啓。傳曰,知道。
有政。吏批,判書吳載純進,參判金文淳進,參議李時秀牌不進,承旨尹行元進。以李性源爲加卜,李性源爲右議政,承文都提調單,李性源·李身晦爲司諫,李敬五爲掌令,李萬應爲獻納,沈銖爲正言,李殷模爲掌樂正,鄭㝡成爲禮曹正郞,李斌爲康陵令,朱鎭億爲純陵奉事。
兵批,判書鄭好仁進,參判具㢞病,參議宋鍈病,參知柳誼入直,承旨曺允大進,判府事單,兪彦鎬·鄭昌順爲知事,李命楫爲同知,林氣浩·朴獻采爲僉知,徐有和爲內禁將,李亨默爲五衛將,鄭昌仁爲部將,成德勳爲玉江萬戶,洪允禎爲山羊會萬戶,李基豐爲永達萬戶,同知單全得麟,僉知二單李長益·尹養儉,副護軍申大顯·權裕·鄭景淳,副司直柳匡天,副司果李挺龍。
傳于曺允大曰,坐直承旨入侍。
以閔永喆囚單子,傳于曺允大曰,保放。
以閔光德囚單子,傳于曺允大曰,保放。
以禁府都囚徒,傳于曺允大曰,時囚罪人李載興,分揀放送。
領議政金致仁箚曰,伏以臣於近日事,竊有萬萬不敢自安者。吳翼煥疏語之陰慘叵測,雖以頃日筵敎之所承聆者推之,其玷累聖德,交間上下之情態,不待見其本而可知。而祗緣臣耗昏已甚,咫尺前席,終不敢爲一言對揚之計,追思懍悚,無地自容,到今僚相之被譴。尋究其本,蓋由此事,則前席失對,臣與僚相等耳,臣何敢獨爲晏然乎?伏況聖上之致慨於僚相者,專出於爲世道之苦心。臣雖儱侗,亦豈不仰認?而前後辭敎之間,所以咎責而譴勘者,事多關涉於賤臣,則臣之惶蹙愧恧,尤當如何?噫,臣之癃朽,宜去已久,而誠切企祝,跡近淟涊,絲毫無所裨補,情地轉就臲卼,其不可更爲低徊也決矣。伏乞聖明,俯賜鑑諒,亟許譴斥,俾具僚知警焉。取進止。答曰,省箚具悉卿懇。何爲有此箚擧,替受而橫當,引以爲已嫌,萬萬非所望於卿者?卿雖欲對揚於前席,奈拶逼何?藉令容一言半辭,深看者亦必咎之曰云然。此箇事勢,孰不知之?日前前左相登筵也,區而別之,業有洞示矣。前左相之譴勘,特爲世道策勵也。元不關於卿身,卿何曰惶愧?僚誼自僚誼,段落自段落,焉有爲僚相求釋,不念振綱正俗之方耶?不在多誥,無更爲引,安心卽起視事,弘濟時事。因是又不得不申複予孚,一念繼述,夙夜耿耿,惟在迷皇極三字,思副先王艱大之投,卿之追先卿未卒之志事,亦在對揚二字。從玆以往,上下交須,務使擧措得宜,罪其罪人其人,一世曉然,知眞箇好惡,不失其正,則繼述與對揚之成效在此。予方以是自勗,又爲卿言之。仍傳曰,此批答遣史官傳諭于領議政。
戊申二月初八日辰時,上御重熙堂。左承旨入侍時,左承旨趙衍德,記事官金孝建·尹行任·金祖淳,以次進伏訖。上命書傳敎曰,鼎席不備,莫若今日,不欲責以筋力之事,曾有設言於苜揆,前冬辭陞日辭職也,亦以俱備,故不可輕解爲答矣。返旆尙還,及今體諒,未必不爲踐言之一端,右相議政之位,今姑許副。又命書傳敎曰,卜相。命退,諸臣以次退出。
戊申二月初八日未時,上御誠正閣。右承旨入侍時,右承旨尹行元,假注書趙台榮,記注官金鳳顯,記事官金祖淳,以次進伏訖。上曰,中宮殿進御加減達生散五貼,更爲製入。出榻敎上曰,大臣已入來乎?行元曰,入來矣。上曰,承旨往賓廳,捧入卜相單子乎?行元曰,姑不請座矣。上曰,右副承旨入侍。出榻敎賤臣承命出,與右副承旨洪仁浩,偕入進伏。上曰,賓廳請座,何承旨進去乎?仁浩曰,同副承旨以代房進去矣。上曰,右承旨出去,捧入卜相單子,可也。行元承命出,捧卜相單子進伏。上御覽訖。命書傳敎曰,加卜。敎行元曰,承旨與注書,偕進賓廳傳諭,可也。賤臣承命出,捧入領議政金致仁請對啓辭。上曰,入侍。賤臣承命出傳。行元與領議政金致仁,偕入進伏。致仁進前曰,比來稍寒,無異嚴冬,數日內尤覺寒冷,伏未審聖體若何。上曰,一樣矣。致仁曰,臣猥上箚本,仰控情勢,非徒未蒙處分,反賜開釋之敎,惶感之極,繼以悚恧,自古臺疏,間或有藏頭說去者,而豈有如吳翼煥疏之閃忽幽晦,必欲見者之未卽覷破者乎?其全篇旨意,愈看而愈益憯毒,愈益幽晦,眞是叵測之情跡,無前之變怪也。若論未能對揚之失,則臣與前左相一般矣。縱荷區別之恩,實切獨逭之愧,辭箚未蒙體諒,私心轉益慙悚,而卜相有命,召牌嚴臨,故他不暇顧,冒沒入來矣。上曰,此莫非予用卿之咎也。賓對日,予之洞諭,不啻丁寧,而大體以拶着卿身爲言,則卿之不得發言,其勢然也。今因前左相之被譴,强爲自引者,寧有是理?在卿,實無可引之端矣。前左相處分,予豈得己而然哉?一翼煥之疏,豈云大事?而究其跡,則不可不明示好惡,牖迷破惑,而前左相,初無一言於賓筵,忽於日前始有云云,豈非可慨者乎?自卿重卜以後,予所以倚毗仰成,固何如?而半世之人,隨事乘機,必欲敲撼者,在卿,豈有他哉?特因卿之所聲討,乃是趙時偉事故耳。時偉之罪,實由國論之喧騰,則於此猶復有角勝之心,他尙何說?一種議論,或以不請鞫問,認以爲有甚委折,而乃反請鞫請覈之不已,予未嘗不哂之也。國論莫遏而薄施島置,於渠可謂寬典,今若一番鞫覈而罪案昭著,則凡所以請鞫請覈者,更有何辭乎?時偉,亦一世臣家,渠若無眞的罪犯,則予豈置之於坑坎乎?卽此一款,可以易曉,而環顧側聽,未見其能識此箇義理者,誠可悶也。大抵時偉之所坐,果是何等罪犯也?人臣負此罪,豈有倖逭之理乎?設令國論之無眞贓誠如或者之言,而宇鎭之逆已露,擬帥之跡莫掩,則渠雖欲無死,得乎?予於時偉,本不好其爲人,雖其頻叨承宣之時,每以罪遞罷,故至有逢事之稱,及其完伯遞來後,則暫爲一番承宣矣。渠亦知予之所以待渠者如此,而尙有拘係不捨之輩者,必有別般所恃而然矣。然此則尤有不然者。洪·金兩家,地處,何如?而一有干犯,少不容貸,則設令時偉,果是眞箇戚聯,而予豈肯顧藉乎?第緣趙興鎭,自堂后至承旨,多年出入,未知渠家緣何當陽,而所謂當陽之時偉,予未嘗知之,則況今日之時偉乎?若曰因趙興鎭而知時偉,則猶之可也。若以時偉,謂之戚聯,則是豈知予之言乎?且卿之聲討時偉,實是循輿論明大義之事業,則亦豈有私憾於趙哥乎?然猶斷斷於卿者,實是世道之憂也。前左相固是善人耳。若使自家離群獨處,則坦率之性,信口之言,固不必深責,而今也則不然。與卿同拜相職,纔爲一朞,以箚疏以筵奏,無非譏嘲凌侮之意,殆若諺所謂周之者然。此何朝體?此何道理?是無他也。本以善人之心,被人誘激,且其黨色之癖,自來峻痼,一事二事,自不覺其如此矣。金裕己之槐圈,胡大事也?而輒提先卿之事,先卿之事,卽在先朝時,則到今何敢追提乎?藉曰卿於先卿之事,有所異同云,則亦可曰今時事,有異於昔時事乎?此則尤不成道理,蓋自前年對策,已有似此口氣矣。予每欲一番明諭,而有未果焉。至於今番,旣有欠誠之罪,則安得無譴責之典乎?雖然予於此大臣,實無深慨者。蓋取其人品之善故耳。頃筵所奏,乙亥後始覺之說,予則曰此等說,爲其長處,今者處分,使得轉念自省,則年紀未老,豈無任使之日乎?頃於諫長疏批,略已敷示,而日昨下敎中大德曰生,生道殺人云云,可知予意之所在矣。致仁曰,臣之精神,日就昏耗,殆無省覺,而伏覩諫長疏批,有以仰欲竝生哉之仁,又承前席下敎,益仰保世臣折奸萌之聖意,誠不勝欽感贊歎之至。如臣無似,忝居台鉉,不能效一分對揚之責,尤增惶愧,而前左相則以闊規模,無細商量,故畢竟至於被譴之境矣。至於趙時偉之罪犯,國論至嚴,王法難貸,前後懲討之辭,亦旣嚴正,而一種岐貳之論?實爲駭惋,及今明示洞諭,俾詿誤者得以牖覺,則實爲世道之幸矣。上曰,今世豈有偏論?亦豈有眞箇氣義?而獨於時偉事,如是岐貳者,尤可訝也。致仁曰,前左相,殿下任使久矣。其爲人長短,庶幾俯燭,而傳敎中瞞我二字之敎,終涉過重,雖庶官,一承此敎,猶當惶恐欲死,況所嘗禮貌之大臣乎?更加三思,是臣區區之望也。上曰,卿言旣如此,然則以欠誠改書出,可也。出擧條上曰,鼎席宜備,召卿枚卜,而卿旣登筵,誰可擧似乎?致仁曰,臣之請對,竊伏望則哲之明,惟簡之在矣。上曰,當求於履歷地望俱優之人,而況其同堂間聞見。亦必有素,則目下情理,有不暇顧矣。致仁曰,聖鑑至當矣。果無出於此右,而兩相新卜,非但事體甚重,此外則實未得允合之人矣。上曰,一時互擧,果似如何?而可合之人,其將培養而得來乎?致仁曰,苟有可合之人,則何恤互對之嫌?而目下實未思得,姑俟培養,誠如聖敎矣。上曰,俄者擧似之人,亦於趙家,雖或爲四五寸之親,想其知識計慮,似不爲隨人苟同之習矣。前望中領府事實病,在所軫念,徐判府事則已退之人也。亦宜體諒,領敦寧及金·李兩判府,或方帶藥院,或許副未久,前左相則姑令休息,業已下敎,其勢不得不新卜矣。致仁曰,徐判府事,何可謂已退之人乎?上曰,君臣之義,貴在保全終始,以其地處也。故必欲保全終始,所以謂便同已退矣。兩相旣難竝卜,則先以一人卜入何妨也?致仁曰,今日之筵,旣詢置相,則將任乏人,不可無預儲之道矣。上曰,然矣。非徒此也。新相出仕前,卿之獨賢,殊可悶也。日後筵席,自多從容之時,且俟和暖,當更召接,亦有可詢之事矣。今日則加卜以入,早卽退歸,後日次賓對,亦入頉稟,無妨矣。仍命致仁先退。行元捧入加卜單子。上進覽訖,以李性源落點。命行元先退。上敎仁浩曰,今日筵話,須爲看檢,可也。承旨近於注書,筵話間多檢擧云,必知筵話,事體之至嚴且重,手旣能寫,則宜戒口之可守,知此飭意,惕念,可也。仍命退,承史以次退出。
戊申二月初八日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書禮曹奉審別單判付。又以監軍省記。命書傳敎曰,寧有如許道理先汰後拿?又命書傳敎曰,發遣吏郞,諸執事淸齋與否,摘奸以來。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
南鶴聞啓曰,大司憲李聖圭,掌令崔烜·李敬五,持平權中憲·柳誨未肅拜,執義盧廷良在外,監察茶時之意,敢啓。傳曰,知道。
趙衍德啓曰,因左副承旨曺允大所啓,新拜右議政命召造佩權佩間,指一獻議事,言于大臣可也事,命下矣。卽遣史官問于大臣,則領議政金致仁以爲,今此命召事,係是變例,未知本院有何可據文跡,而旣不可無權宜之道,則權佩苟艱,有傷事面,無寧新造之爲差得其正。伏惟上裁。領中樞府事鄭存謙,病不收議,行判中樞府事徐命善以爲,出疆之相臣陞座,則新卜相臣,或有權佩之古例,而今則與此有異,新造之外,更無他道。然命召事體,至爲嚴重,以臣臆見不敢質言。伏惟上裁。領敦寧洪樂性病不收議,行判中樞府事李福源以爲,古例雖未知何如,而權佩,則似涉荀簡,造佩恐無不可之義,而命召體重,不敢臆對。伏惟上裁。行判中樞府事金熤以爲,相臣命召,事體不輕,命召新召,亦似非難,權佩似涉荀簡,而旣無已例之可據,不敢質言仰對。伏惟上裁云矣,敢啓。傳曰。知道。大臣出疆陞座,新卜大臣之權佩,雖有已例,今番則與此有異,僉意亦以新造爲當,不可以本院無可據之蹟爲持難之端矣。且思之,往在先朝,亦有加造密符之故事,近來密匣中封置者此也。密符猶然,況命召乎?以時任之兼兵曹者,臨時皆造佩,故其後兼綰命召之造置,因以爲例,亦在密匣中,大抵年甲之適皆相符,亦可謂不偶然。右議政命召右一隻,新造,可也。
傳于趙衍德曰,左承旨馳詣南壇,奉審摘奸以來。
傳于趙衍德曰,奉審承旨入侍。
以柳文養囚單子,傳于洪仁浩曰,保放。
洪仁浩,以義禁府言啓曰,時囚罪人李載興分揀放送事,命下矣。李載興分揀放送之意,敢啓。傳曰,知道。
戊申二月初九日辰時,上御誠正閣。晝講入侍時,知事徐有隣,特進官柳義養,參贊官曺允大,侍讀官申大尹,檢討官金熙采,假注書李貞運,記事官李宗烈·金祖淳,宗臣安川君烆,武臣任屹,以次進伏訖。上命進講。大尹讀中庸自愚而好自用,止吾從周。上讀前受音訖。上曰,玉堂陳文義,可也。大尹曰,今天下車同軌書同文行同倫,此大文雖似汎言天下一統之事,而實有至妙之理,苟使其同者不至爲軌輪字劃之間,則豈足謂之同耶?必須保合朝廷,使萬方有協和之化,然後方可謂之同也,而若欲保合而協和,則豈但以喣濡之仁,撫摩之恩同之哉?此三同,如下章三重註,國不異政,家不殊俗之本,卽一統會極之義也。今殿下至誠苦心,惟在於繼述皇極之治,其所以救時範世,有光先烈之盛德,孰不欽仰?凡今臣隣之所以仰體而自勵者,庶幾偕至大道,而夫何世道多巇?人志未定,酸醎終未和合,甲乙各趨痼習,以至處在承弼之地者,亦未嘗一分對揚,坐鎭鬧俗,此已萬萬慨然,多況自比年以來,變怪多端,失志怨毒之類,假托應旨,憑藉逞凶,換面假手之習,至於吳翼煥而極矣。其曰好惡欠誠包容抑制等語,罔非讎視建極,潛售樂禍之計,又若反側生釁等句語,俱是誣逼聖治,交間撓撼之凶言,如渠鄕曲微匹,未分東西之流。有何關係於渠身,而萌此至憯絶悖之意乎?此必不逞之徒,怏怏不滿於大化陶甄之政,乘此求言之會,欲售肆凶之計,機括之本,隱伏於幽暗之中,順指之使,嘗誠於章奏之間,必欲使人心危亂朝象波蕩而然矣。凡此情狀,不待明者而可知,前後亂逆之投進凶疏者,只止誅身,未嘗覈根,馴致翼煥之跳踉,況今趙時偉之負犯,是何等窮凶極惡,而假息島中,三尺未伸,臣嘗隱憂其方來潛伏之機,終至何境矣?上曰,所奏非不可矣,而爲玉堂者,亦有年前汔無一言,今當進講之時,忽爲提及於此事,太不誠實矣。熙采曰,此章之有其位無其位,槪謂季世之凡主也。有其德無其位,槪謂不遇之聖人也。堯·舜·文·武,旣有德而兼有位,制禮作樂,後世莫及,其降而後也。泯泯棼棼,雖以宋仁宗之英明,猶有何敢當之言,則不可謂有位有德,而禮樂文物,無怪乎不及三代,今我聖上,以聖人之德,處聖人之位,一反古道,維新庶政,以繼堯·舜·文·武制禮作樂之盛,是臣區區之望也。上曰,爾言,好矣。上曰,經筵特進〈官〉,亦進文義,可也。有隣曰,臣則別無可達者矣。義養曰,此章之上數章,或言人道,或言天道,此章又言人道。夫道,天人一也。聖人與天合德,能盡參贊化育之功,則人道便是天道,苟求其本,實由人主之一心。故朱夫子戊申封章,陳六件事,而有曰天下之事,無一不本於人主之一心,正如此章之旨矣。今年太歲重回,臣敢以朱夫子告其君之辭仰陳,伏願益加參贊化者之功焉。上曰,卿言,好矣。熙采曰,上番所陳文義果好,而使不得畢其辭,非所望於聖德也。噫,彼吳翼煥之包藏禍心,肆發凶言之罪,已悉於上下番之論列,臣不必架疊,而此決非加渠鄕曲不分東西之幺麽一翼煥,所可獨判者,必是失志不逞之徒,潛相糾結,暗中指使之致,此而不覈其根,其可曰國有法紀,亦豈非刑政之失中乎?具格拿覈,雖非其時,不可以削職薄勘,任渠自在,爲先絶島安置,以待用刑,嚴究得情,斷不可已也。上曰,渠何知乎?此乃世道趣向之如是,耳濡目染之故也。於渠何必深誅也?熙采曰,此不嚴加處分,以正常刑,則未知來頭幾箇翼煥出矣。豈非大可懼者乎?上曰,必無更出之理矣。雖止削職,其所好惡亦分明矣。上曰,特進官進前。義養進伏。上曰,冊子其已訖工,而亦爲詳質於諸處乎?義養曰,臣曾見前右相詳議,則以爲五禮儀裒合者甚好,而春官通編之歲古事者,雖成有有始無終處,而亦可考閱云領相亦以爲,大體儘好云矣。冊名則前右相以爲,新舊讀五禮·通編爲宜云矣。上曰,幾卷乎?義養曰,過八十卷耳。考準之役,使禮曹郞官爲之,似好矣。上曰,然則使新除郞官,考準儀注,可也。今月內,必爲粧䌙以入,好矣。上命經筵官以下先退。允大曰,新拜右議政出肅之後,命召當爲傳援,而前右議政仍佩出疆,復命尙遠,何以爲之乎?上曰,退考李院謄錄,如無可據文字,遣史官問于諸大臣,各陳所見後稟處,雖有一二可倣之古例,未知十分襯當,造佩權佩間指一獻議事,言于大臣,可也。出擧條命退,承史以次退出。
戊申二月初九日巳時,上御誠正閣。奉審承旨入侍時,左承旨趙衍德,記事官金孝建·尹行任·金祖淳,以次進伏訖。上曰,左副承旨,馳詣三角山,左承旨,馳詣木覓山,右副承旨,馳詣漢江,奉審摘奸以來。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
左副承旨曺允大啓曰,大司憲李聖圭,掌令崔烜·李敬五,持平權中憲·柳誨未肅拜,執義盧廷良在外,監察茶時之意,敢啓。傳曰,知道。
曺允大啓曰,備邊司郞廳來言,今日賓廳日次,而領議政金致仁病,右議政李性源未肅拜,不得來會云矣,敢啓。傳曰,知道。
傳于尹行元曰,都承旨入侍。
傳于曺允大曰,左承旨入侍。
以吏曹參議李時秀牌不進罷職傳旨,傳于南鶴聞曰,只推。
有政。吏批,判書吳載純進,參判金文淳進,參議李時秀牌不進,承旨尹行元進。以金憙爲工曹參判,朴猷煥爲兵曹佐郞,金尙离爲純陵參奉。兵批,無政事。
以鄭敏恭囚單子,傳于南鶴聞曰,保放。
以忠淸監司狀啓,溫陽郡守朴綏源,陰城縣監兪漢紀,堤川縣監安廷瓛,永春縣監鄭述仁受由上京,令該曹催促下送事,傳于南鶴聞曰,待城門開,下送後,令該曹草記。
南鶴聞,以吏批言啓曰,成均館典籍崔時淳,除拜後過限未肅拜,依例改差,何如?傳曰,允。
兵曹判書鄭好仁疏曰,伏以臣文質無當,百不猶人,而恩山渥海,與天無極。簡拔於人望之外,翦沸於器使之末,猥叨本兵之重任,前後五遭,筋力不及於曩時,精神益耗於前月,萬萬不稱,自量已熟,而向來受命,適當動駕之日,鑾蹕已戒,陪扈事急,臣他不暇顧,倉皇受符,一出祗緣於副急,仍冒有愧於初心,而一日二日,瀆擾是懼,悚懇乞解,尙稽至此。居常愧懽,若隕淵谷,從前瘡疣之百出,雖蒙聖度之曲庇,目下循例之奉行,亦多才力之不逮。至於昨日政,做錯,非比尋常,同僉數窠,適有箇滿之代,推恩老人之次第擬入,恐合事宜,陞資諸人,謄來吏曹,則以前僉知宋濟愚誤錄於嘉善之列,臣矇不覺察,混擬於同樞之望矣。追後聞之,則頃因大臣之筵奏,旣有勿施之成命,顚錯若此,悚汗浹背,今不可以事過之後,有所自恕,玆不得不露章首實,仰請譴何。伏乞聖明,俯垂鑑諒,治臣做錯之罪,削臣所叨之職,以存政格,以安微分,千萬幸甚。臣無任云云。答曰,省疏具悉。卿其勿辭行公。
知敦寧徐有慶疏曰,伏以陽和布澤,景運潛周,歡忭顒祝,八域惟均。仍伏念臣一疾,已成癃痼,歲改已久,而常禮輒闕,官銜虛縻,而瘝曠實多,自顧形骸之徒存,蒲柳堪憐,反省涓埃之莫效,枕席靡安,惟是期屆彌月,頌騰天保,只願少須臾支延,獲覩宗國之大慶而已。臣於病中,伏聞我聖上,深軫貢市之弊,迺於歲首輦路,招致咫尺,詢及疾苦,恩德所曁,瞻聆俱聳,凡在攸司之列者,孰敢不欽頌對揚?而獨司圃一署,緣臣病伏,貢人疾痛之情,未盡導達,籌司覆啓,便沒下落,致使濱死貢人,未蒙均霑之澤,獨自向隅,情亦可矜,而臣方寄命床笫,登筵陳稟,未可以時月爲期,玆敢冒入文字,以冀聖明之裁處焉。本署以供上衙門,署樣之凋殘,貢弊之遑急,前後提擧之臣,言之詳矣,而若其弊源之所由生,則不過曰,位田之多歸隱漏也,代土之未卽劃定也。蓋本署設貢,地部例下,本自不敷,太廟月令之薦,殿宮日供之需,專靠於位田,而挽近以來,稅額歲益,耗縮署儲,日以匱竭,摠計一年應入不能當應下之七八,則其勢不得不預引來歲之經費,苟充目前之牽補,今年甚於昨年,明年又甚於今年,見今所負於貢人者,洽爲二千餘兩之多,此已萬萬切悶,而日復日供需,猶且責之於貢人,堂堂千乘之國,天廚供億之資,寧容若是其苟艱耶?臣謹考本署所在位田摠案,最初折受,合爲三千餘結,則土地非不富多也,稅額非不豐足也,而祗緣法網寢疏,詐僞日滋,頑民之所作梗,吏鄕之所舞奸,指有謂無,以起爲陳,偸耕竊食,打成淵藪,原野膏沃之壤,盡歸奸猾之私槖,川浦斥鹵之地,漫傳公田之虛簿,見今連年所收,僅爲一千五百餘結,以此所捧,視彼所需,署樣安得不困,貢弊安得不繁?面前矯救之方,莫先於搜覈見漏之元田,以補不給之公用。臣請以松都一事明之,蓋本署位田之在於松都者,考之量案,殆過累百結,而今之收稅,僅爲六十餘結。故昨夏移關本都,爲先打量,査得五十餘結,而時値長霖,未免中撤,繼此盡量,則未量處,當不啻已量之數而止。推此論之,各處見漏之田,當與此一般也。今若發遣本署郞官,先自松都,次第打量,則別無大段擾民之事,而累百結之稅,可坐而致也。至於代土劃定事,實有事勢之難便者。量外耕墾之搜訪,事同捕風,處結卜之踏驗,慮在無實。此雖本署規例,決難如意占得,縱使十年,求覓,定知無一分成效,而第臣於訓局換土事,常有所慨然者,安州·嘉山·博川所在屯田以浦邊新生之地,自壬寅秋始屬訓局,而江濤所浸,陳廢居多,癸卯春換屬本署也。本署多般拮据,沿浦築堰,以遏衝噬之水患,然後生穀稍實,納稅稍厚,不意昨年,因金川民之呼寃,金川舊屯,還屬本署,而安·博等新堤,歸之訓局,是訓局坐受堤堰之利,而本署徒失防築之費也。籍使本署,稅入若前,經費有裕枉費許多之力,以補軍門之需者,求以事理,實無意義,況今稅入之日縮而歲減乎?大抵金川之屯,自來本署之所有也。安·博之堰,又是本暑之所成也。論其主客,均之爲本署爲主而訓局爲容,毋論彼此,俱當屬之本署也,的然明甚矣。或曰訓局,三軍之所轄也,軍需不可以不念,此亦有不然者。今之訓局,卽壬寅以前之訓局也,兵非加多也,財非加縮也,而不勞絲毫之力,不費錙銖之物,占旣往所無之土,收他人所設之利者,天下寧有是也?在訓局,則不過泰山之抔土,在本署,則實爲涸鮒之甘,臣謂安·嘉·博屯田,竝與金川屯田,永爲劃屬本署,而閒田代定之法,今姑置之宜矣。然此皆推還旣往之漏失,充補方來之需用而已。至於貢人所負二千餘兩,不可不及今備償,然後貢人始可安堵,供獻可保及期,亦依貢人所懷,惠廳錢三千兩,限六年無邊貸下,以本署每年所受五百兩錢,使之逐年備納,則在公,別無所損,在渠輩,誠爲莫大之惠,竝令廟堂商確稟處,俾貢弊祛而署力蘇焉。臣病思昏短,辭不知裁,尤增悚蹙。臣無任屛營祈懇之至。答曰,省疏具悉。疏辭令廟堂稟處。
戊申二月初十日辰時,上御重熙堂。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,藥房有生地黃之儲置者乎?豐之曰,自多醫司取用矣。上曰,沙蔘·人蔘·瓊玉膏各半劑材料,備入,可也。上命書兵曹判書鄭好仁,知敦寧徐有慶上疏批答訖。命退,承史以次退出。
戊申二月初十日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上命書傳敎曰,政官牌招開政。上敎鼎修曰,今番陞補初抄,被抄爲幾百人乎?鼎修曰,殆至七百餘人矣。命退,諸臣以次退出。
上御昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日儲慶宮·毓祥宮春享祭齋戒相値,視事頉稟之意,敢啓。傳曰,知道。
洪仁浩啓曰,大司憲李聖圭,掌令崔烜·李敬五,持平權中憲·柳誨未肅拜,執義盧廷良在外,監察茶時之意,敢啓。傳曰,知道。
傳于尹行元曰,吏房承旨與輪對官入侍。
以十六日日次儒生殿講頉稟,傳于尹行元曰,明日爲之。處所,便殿爲之。
尹行元啓曰,明日抄啓文臣課講,何承旨進去乎?敢稟。傳曰,左副承旨進去。
尹行元啓曰,今此試官望中,時無職名人,令該曹口傳付軍職,何如?傳曰,允。
傳于趙衍德曰,戶房承旨入侍。
洪仁浩啓曰,未肅拜兩司許遞,今日政差出,待下批牌招署經事,命下矣。今日政新除授守令,曾已署經云,何以爲之?敢稟。傳曰,然則勿爲出牌,可也。
以吏曹參判金文淳牌不進推考傳旨,傳于南鶴聞曰,許遞。
有政。吏批,判書吳載純進,參判未差,參議李時秀牌不進,同副承旨南鶴聞進。以任希曾爲大司憲,權以綱爲大司諫,李趾永·高益擎爲掌令,李基恒·姜碩龜爲持平,李顯默·金鎔爲正言,元修良爲典藉,李宗魯爲淸安縣監。
兵批,無政事。
備忘記,以御筆傳于政院曰,行知中樞府事蔡濟恭拜相。
曺允大啓曰,左副承旨曺允大,右副承旨洪仁浩,有稟達事,來詣閤外請對矣。傳曰,已處分矣。
傳于洪仁浩曰,下位承旨牌招入直。
傳于洪仁浩曰,承旨竝遞差,下義禁府推考。
沈豐之啓曰,都承旨沈豐之,右承旨尹行元,有稟達事,來詣閤外請對矣。傳曰,不待牌入來請對,此何擧措?萬萬駭然,萬萬無嚴,有甚時急之事,擧措如是駭怪,追後請對承旨,爲先罷職。
傳于尹行元曰,罷職承旨,留坐閤外,擧措萬萬無狀,施以不敍之典。
傳于南鶴聞曰,當該請牌承旨遞差。
傳于安大進曰,拿處承旨,旣命退去,牌招承旨,尙不入來,不可空院,南所衛將,假承旨差下,承牌後退去。
南鶴聞啓曰,同副承旨南鶴聞,有稟達事,來詣閤外,請對矣。傳曰,不緊矣。罷職退去。
南鶴聞啓曰,玉堂上下番,有稟達事,來詣閤外,請對矣。傳曰,此非過擧之事,如是煩聒,有若有非常過擧者然。爾等之事,可謂未安,遞差。
備忘記,今以御筆授卿,相職,予豈私好?於卿,有是擧,參倚有素,云亦晩矣。卿須體予虛佇之意,卽卽肅命,輔予寡昧,弘濟時事。
安大進啓曰,校理申大尹,副校理李羽晉,修撰金熙采,雖承退去之命,冒萬死,更爲請對矣。傳曰,當禁推,退去。
傳于安大進曰,一軍色郞廳汰去,令該府拿處。
傳于安大進曰,此敦諭,遣史官傳諭于新拜右議政。
記事官李宗烈書啓,臣敬奉聖諭,馳往傳諭于南部會賢坊二間屛門契議政府右議政蔡濟恭所住處,則以爲殿下,何爲而有此千千萬萬不當之命也?何爲而有此千千萬萬不當之命也?臣之保有軀命,以至今日,罔非我殿下再生之恩也。一心未泯之前,日夕念念者,惟是欲報之德昊天罔極八字而已。孰謂此千千萬萬不當之命,忽及於千千萬萬不當之身也?御墨煒煌,仙樂前導,敦諭鄭重,史官臨宣,似此榮光,似此恩數,實是載籍所未有,以臣僇廢之蹤,何以得此,何敢當此?心肝震越,神情惝怳,不知所以仰復聖諭,伏地涕血,惟願速死而已云矣,敢啓。傳曰,知道。目下諸臣,擧措太劻勷,可發一笑。此輩何足道,何足道?以予再昨年筵敎,謂不足信,則此輩自歸當勘之罪,國有法綱,豈有是也?卿勿爲念,新拜後陳疏,亦相府常例,容俟承批,更欲敦迫。此意更令史官傳諭。
以儒生殿講試官望筒,傳于安大進曰,考官懸頉,代行司直鄭昌聖爲之。
以曺允大·洪仁浩囚單子,傳于安大進曰,請對事姑捨是,御筆之詣閤徼納,寧有如許人事道理?況新卜之大臣,今始登庸,亦出於待靜鎭後用之之意,則抑何心,作此駭擧?不可拿處而止,請對係是首唱,爲先削職放送。
傳于安大進曰,承旨入侍。
傳于安大進曰,被譴之承旨,焉敢至今在院?如不退去,竝捧竄配傳旨。
備忘記,以御筆旣下拜相之敎,政官在政席,卜相下批,政事當日爲之,左議政陞拜下批,亦於今日政爲之。
傳于安大進曰,政官事極爲駭然,當處分,而大臣陞拜與新卜,何等至重之事,則豈可因政官經宿,不得下批乎?承旨旣承下敎,依下敎卽爲擧行。
再政。左議政單,李性源,右議政單,蔡濟恭,承文都提調單,蔡濟恭。
備忘記,旣以處分爲敎,吏曹判書吳載純罷職。
兵曹口傳政事,副司直洪文泳,副司果李敬五。
記事官李宗烈書啓,臣敬奉聖批,馳往傳諭于南部會賢坊二間屛門契議政府右議政蔡濟恭所住處,則以爲臣自聞新命,五內失守,數行書啓,粗率草略,驚凜之忱,感泣之私,不能形容其萬一。雖在惟願速死之中,一心惶蹙,尤不知措躬之所。卽者史官,敬奉聖諭,重臨陋居,而大哉之言,至擧再昨年筵敎,又此諄複,臣雖頑如木石,安得不淚盡繼血也?況緣臣無狀,朝廷之上,又復惹鬧,臣雖萬被誅戮,無以贖其罪矣。相府陳疏之例,非可擬議於如臣者。惟願遄伏邦憲,以靖私義而已云矣,敢啓。答曰,知道。
以負罪臣沈豐之·趙衍德·尹行元·曺允大·洪仁浩·南鶴聞等聯名上疏,傳于安大進曰,如是陳疏,殆若力爭者然,不但擧措萬萬駭悖,遣辭之無嚴,亦極痛駭。多少說話,姑竝置之,有一言可以牖頑者。再昨年九月十二日賓筵日,至下立證之質言。仍以此後,復以重臣事提起者。是以予言謂不實,不信王言厥罪何居爲言?此敎一下,伊後更無有提起者,大抵生殺威福,在於人君,雖於可滌不可滌之事,滌而用之,猶不可以遏中之擧言。況胎脫旣如此,質證又如此。此而看作當爭之事,如是煩聒,是無臣分也。此輩以予君事之,以王言爲不足信者,寧不痛惡?初無拔例拿覈,姑且含忍,而此輩亦有料量,豈不知今日之擧,非出於一時驟思?如是力抗,可謂太不誠太無嚴,竄配以下處分,徒涉屑越,亦非端本之政。此疏,自政院付柄,此後犯年前禁令,更以右相事陳疏者,當以不信王言律論,捧納承旨當同律,竝令爲先知悉。
安大進,以吏曹言啓曰,上京守令,待城門開下送後,令該曹草記事,命下矣。溫陽郡守朴綏源,陰城縣監兪漢紀,堤川縣監安廷瓛,永春縣監鄭述仁,纔已下送之意,敢啓。答曰,知道。
安大進,以守禦廳言啓曰,本廳牙兵中司把摠白東遠,身病猝重,勢難察任,今姑改差,何如?
行副司直李性源疏曰,伏以臣疾病沈痼,情事窮獨,杜門跧伏,形影相依,名雖寄於仕版,心則同於死灰,曠禮癈職,夙宵惶蹙,不自意賁然寵命,有隕自天,迺以千萬非分之職,畀之尺寸無似之身,不知殿下何取於臣,而忽有此非常之誤恩也。臣始而瞠惑,終焉震剝,五情喪守,四體投地,踰歷三宵,忘寢廢餐,實不知置躬之所也。夫相職之至難愼,臣姿之極庸陋,夫人而知之,不待臣一二覶縷,而顧臣自來綿薄之質,又當襄謝之境,神精筋力,歲減月異,而昨秋以來,一倍落下,心肝焦涸,榮衛換脫,眼視暴昏而或不能尋丈辨物,脚部漸痿而甚至於起居須人,癃枯之形,無復陽界意思,終日床簀,兀兀昏昏,雖家常茶飯之事,亦無以應接照管。至於官職,勿論輕重緊漫,實無奔奏驅策之望。日昨登筵,猥以苦情實狀,略有仰暴,竊庶幾天日之明,父母之慈,惻然垂憐許其冗散,況此所叨,何等職任?以此不稱之材,兼此難强之病,雖欲黽勉承膺,其可得乎?噫,臣之長短,宜莫逃於淵鑑之下,而十數年來,過蒙拔擢之私,猥廁任使之末,自下大夫至于卿列,內外華膴,兜攬幾遍,眷遇之隆,颺躐之驟,殆同朝之所罕,踰分之懼,過福之災,臣豈不念?而一直有進無退,趨走爲恭者,亶於感激圖報,隨處殫竭,不暇爲一身計耳。至於見職,視前逈異,辭受之際,大關國體,其不可强其不可强,處其不宜處,下辱具瞻之地,上累,則哲之明也決矣。臣自聞新命,神爽遁失,慙懼交切,恭俟封䮕,汔未有聞,玆不得不冒萬死披瀝腔血,仰瀆崇聽,而亦不敢費辭援引,備例辭巽,區區情實,庶蒙鑑燭。伏乞聖上,俯賜憫恤,將臣議政之銜,亟命收還,以重公器,以安賤分。不勝大願,臣無任屛營祈懇之至,謹昧死以聞。答曰,省疏具悉卿懇。予任使卿久矣。予知卿悃愊,卿知予規矩矣。卿父子多年處邇密之地,朝夕左右,呼吸宜通,所謂家人視者,若爲卿家道也。噫,執卿之,求卿之心,剛方周詳四箇字,公耳國耳。別嫌而明微,不忮不克,同寅而階好,欲畀今日彌綸之責,舍卿誰先?奸膈之諭,不宜雜以漫話,略布數行,冀而飜然,卿須安心勿辭,出而論道國事。仍傳曰,此批答,遣史官傳于右議政。
戊申二月十一日卯時,上御熙政堂。吏房承旨與輪對官入侍時,右承旨尹行元,假注書趙台榮,記事官李相璜·金祖淳,司䆃主簿李學永,禮賓奉事金貞休,掌苑奉事李景壽,瓦署別提金昌顯,平市令趙雲絅,以次進伏訖。上曰,輪對官以次進前。各奏職姓名。學永等以次進奏訖。上各詢職掌遺在。學永曰,職掌則醬色,而遺在則末醬五百三十九石八斗零,鹽二百八十石十四斗零矣。直休曰,職掌則穀石,而遺在則白米五十二石二斗三升零,粘米三十八石六斗五升零,菜豆七十二石十二斗二升零,眞荏子二十四石七斗四升零,木麥米一百一石八斗三升零,小豆六石一斗九升零矣。上曰,爾於西河,爲幾代孫乎?直休曰,九代孫矣。上曰,爾家尙有墨竹乎?直休曰,尙有傳來者矣。行元曰,禮賓寺奉事金直休進伏之際,有所失措,殊涉未安,推考,何如?上曰,勿推,可也。出擧條景壽曰,職掌則乾果,而遺在則胡排五十二石十三斗零,大棗九十一石七斗九升零,黃栗二十石八斗零,榧子三石十二斗零,楱子二十四石七斗零,栢子三十石九斗零,乾杮二百四十貼四串零矣。昌顯曰,職掌則瓦色,而遺在則常瓦七十九訥零半,方甎一百七訥零,大瓦方甎防草四訥零矣,雲絅曰,無職掌矣。命退,諸臣以次退出。
戊申二月十一日辰時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,外方社壇,猶且申飭整掃修治,況郊壇事體乎?近因時享,使之奉審各處壇壝,紅箭門及垣瓦多有朽圮脫落處云,令該曹修治。雖以修掃一事言之,亦多不能精潔處云,亦令禮曹各別嚴飭。此後四孟朔遣禮郞看審有無頉,自該曹草記事定式。又命書傳敎曰,政官牌招開政,今日政新除授守令與未下直守令,明日辭朝。又命書傳敎曰,未肅拜兩司許遞,今日政差出,待下批牌招署經。命退,承史以次退出。
戊申二月十一日申時,上御重熙堂。假承旨入侍時,假承旨安大進,假注書趙台榮,記事官李相璜·金祖淳,以次進伏訖。上命書傳敎曰,拜相,何等至重愼之擧,則寧有一分歇後商量?今日之擧,財擇于中者,已積有年所,前此閑漫職任,有除徒致葛藤,以是絶然不提起,槪欲息鬧鎭囂,待相忘而亟於黃熟之境。此豈爲此大臣一人地?予意抑亦深長。大抵再昨秋賓筵質言之敎,爲一轉之階,伊後平閫除旨,爲再轉之階,旣伸晢之,又滌用之,此時此職,特儻來節次,諸臣之看作過擧,爭相紛聒,何太錯料之甚?予欲做大同太和之政,耿耿一念,寤寐必結,此諸臣之常所領會者。況此大臣之終不轗坷,諸臣亦未必不知。然則今日喉院玉堂之事,豈不近於應文乎?用捨之權,其可爲諸臣所困,將倒置之乎?近俗太劻勷,不識朝體事面,不得不如是敷示,此乃懸法之意,先甲之令也。以此皆令知悉。又命書傳敎曰,假承旨之如是能文,承寫如流,前所未見,筆劃又勝於文,承旨極爲可嘉,亦可謂人才陞資已久,尙未一麾,亦可惜也。假承旨安大進。令該曹守令待窠調用。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
宣敎罷後還內後,內閣·政院·藥房口傳問安。答曰,知道。
安大進啓曰,明日常參·經筵,取稟。傳曰,停。
安大進啓曰,大司憲任希曾,持平姜碩龜·李基恒未肅拜,執義盧廷良,掌令高益擎·李祉永在外,監察茶時之意,敢啓。傳曰,知道。
備忘記,昨日之擧,昨日之敎,予意已詳示之,又設法而禁喧豗,以今以後,不在多言。自大官·言官,以至庶僚·百執事,而又以蔡右相三字,更有提說者,是不信王言也。非不敬而何?予決不爲群下所撓奪。先以此意,傳于時原任大臣,俾卽知委,各司亦自政院,以此傳敎,分付三司。昨夜敦諭,猶以備例之意,待陳疏承批,更以敦迫爲言,而觀今貌樣,臣下抗上,其漸不可長,今日朝廷有君綱,則能不致一大臣乎?予當臨門親宣大臣敎旨,大臣,亦人臣也。此時焉敢顧區區私意乎?卽爲入來肅命事,遣承旨傳于右議政。宣敎處所,以延英門爲之。
安大進啓曰,卽者議府錄事來言,右議政蔡濟恭以爲,促敎之下私義萬萬惶懍,走伏金虎門外,恭俟方命之誅云矣,敢啓。傳曰,知道。今方出宮,卿其諒之。
安大進啓曰,卽者義禁都事來言,右議政蔡濟恭,今方待命於金虎門外云,係是大臣去就,敢啓。傳曰,知道。
假承旨李亨默書啓,臣敬奉聖諭,馳往傳諭于南部會賢洞議政府右議政蔡濟恭所住處,則以爲伏承聖諭,求死不得,走伏金吾門外,恭俟鈇鉞云矣,敢啓。傳曰,史官纔遣,承宣空還,卿之處義,未知爲當,況大義所關,夷險何憚?使君上枉臨帳殿,待卿入來,卿亦人臣也,到此地頭,其敢退處金吾若尋常胥命之擧然。然則自此謂之無君之國,可也。卿須諒之,予不多誥矣。此意更爲傳諭,期於偕來。
安大進啓曰,玉堂上下番俱空,事甚未安,校理申大尹,副校理李羽晉·徐配修,修撰金熙采,副修撰嚴思憲,旣有分揀之命,卽爲牌招,以爲推移入直之地,何如?傳曰,允。
傳于安大進曰,吏曹參判待下批牌招察任。
備邊司,李在學爲吏曹參判。
以吏曹參判李在學再牌不進推考傳旨,傳于安大進曰,無端再違,極爲該然,罷職,與參議前望單子入之,待下批牌招。
吏曹參判·參議前望單子入之,參判金憙,參議李集斗落點。
以吏曹參議李集斗牌不進罷職傳旨,傳于安大進曰,只推。
傳于安大進曰,今日日次儒生殿講時,進士鄭履綏,通,比較再次居首,直赴會試,幼學趙冕鎭,通,再次比較之次,給二分,幼學徐榮輔,通,給一分,幼學鄭存大·兪漢㝢等,略,各紙二卷筆三枝墨二笏,幼學林祥采·韓錫仁·李羲甲·金敬淳·李來鉉·申綮·洪樂浚·鄭夏容等,粗,各紙一卷墨一笏賜給。
安大進,以義禁府言啓曰,罪人金孝建,依傳敎具格嚴囚西間之意,敢啓。傳曰,知道。
安大進。以義禁府言啓曰,時囚罪人金孝建,島中勿限年定配事,承傳啓下矣。金孝建,黃海道長淵府白翎鎭,勿限年定配,而以承傳內辭意,具罪目,依例發遣府羅將,押送配所之意,敢啓。傳曰,知道。
安大進。以訓鍊都監言啓曰,本局局別將曺潤根,身病甚重,勢難察任,改差,何如?傳曰,允。
領議政金致仁箚曰,伏以臣卽伏聞殿座時,有時原任大臣入侍之命,而賤疾越添於日昨經對之餘,委身床席,無以自力趨承,伏枕兢惶,惟竢譴何,抑臣於俄下備忘,有不勝憂慨者。殿下凡於所欲爲之事,或不免徑情而直行,至於今番事而極矣。一有過擧,力拒公議,爲慮衆口之難防,則從而嚴法設禁,使不得有一言,如是而國其不殆乎?實不料聖明之世,有此非常之擧也。伏乞聖上,穆然深思,亟收設禁之敎,以光聖德焉。取進止。答曰,省箚具悉卿懇。法所以禁止,當禁止處,萬有一拘於徑情,嫌具力距,囁嚅咨且,不敢出一號發一令,烏在乎制殺活敷造化也?卿之陳規,意固可感,惜其未盡斟思,卿須諒之諒之。仍傳曰,此批答,遣史官傳諭于領議政。
戊申二月十二日辰時,上御熙政堂。抄啓文臣親試,日次儒生殿講入侍時,假承旨安大進,記事官金孝建,假注書趙台榮,記注官李宗烈·金鳳顯,以次進伏訖。上曰,考官吳載純,代禮曹判書李爲之。出榻敎引儀唱抄啓文臣試官殿講儒生試官,入就位,行四拜禮。抄啓文臣試官檢校直提學李秉模,檢校直閣金憙,率抄啓文臣李書九等,殿講試官考官漢城判尹鄭昌聖,禮曹判書李,漢城左尹趙鼎鎭,參考官大司成徐鼎修,行副司直鄭東浚,副護軍鄭萬始,副司直金履翼,率儒生李朝鉉等,入就位,行拜禮訖。以次進伏。上命開講。孝建呼幼學李朝鉉等,檢書官呼李書九等,以次進講。命書傳敎曰,吏曹參判未差之代,除昨日處分試所進人員,以在京無故人擬薦事,言于廟堂。上曰,傳諭承旨如已還來,入侍。賤臣承命出傳。李亨默進伏。讀奏書啓。命書批答。敎亨默曰,持此批答,更爲卽卽傳諭,可也。亨默退出。命書傳敎曰,爲此躬宣,方欲臨門,時刻已屆,在卿分義,豈可如是遲遲?卿須念君臣之大義,卽爲入來,先呈肅單事,更遣史官,傳諭于右議政。又命書傳敎曰,雖似令前,旣有再昨年禁令,則犯禁一也。原疏雖不捧入,旣聞,不可因置,今日投疏諸玉堂,竝施削職之典。又命書傳敎曰,今日宣敎時,時原任大臣入侍。大進曰,今日延英門,親宣右議政蔡濟恭敎旨敎是時,侍臣不可不備員,應參諸臣,卽爲牌招,以爲進參之地,何如?上曰,依爲之。出擧條上曰,試官以下竝姑權退,承旨亦爲退去,出宮時刻單子,卽爲入之,可也。諸臣以次退出。出宮時至,上具翼善冠·衮龍袍,乘輿出宣化門。上敎孝建曰,今方出宮,卽爲入來事,傳諭于右議政,可也。孝建退出。大進曰,注書金孝建以爲,不得往傳云矣。上命金孝建進前。敎曰,爾焉敢不爲往傳乎?卽卽往傳,可也。如不往傳,爲先具格嚴囚,宣敎後,當親爲嚴問,斯速往傳,可也。詣延英門,降輿陞座。敎曰,亞卿·正卿當次第往諭,爲先往傳事,分付。大進承命出分付。上曰,金孝建,今已往傳耶?大進曰,終不往諭矣。命書傳敎曰,傳諭命下之後,敢如是逗遛,至以親問下敎之後,不敢遲滯,懸法之意,果安在哉?注書金孝建,爲先下義禁府,具格囚,以待處分。上曰,招致當直出付,而至該府門外,具格事,分付。大進承命分付。上曰,假注書李貞運入侍。賤臣承命出傳。命書傳敎曰,注書金孝建,旣命拿囚,本職汰去。亨默進前。奏曰,蔡濟恭以爲,例必三疏後,出肅,故今不得入來云矣。上曰,右相方在何處?亨默曰,方在於政府朝房矣。命書傳敎曰,以三疏前出脚,謂非禮使,卿言雖似然矣,三疏自三疏,親宣自親宣,使君上臨門待卿,卿爲臣子,坐抗召命,是豈義分之不敢出乎?此際卿方待命於金吾門外云。尺地相持,亦豈成說乎?卿須深念君臣之大義,卽爲入來,聽我面諭事,遣承旨更爲傳諭,期於偕入。上曰,予方移蹕臨門,卿之處在朝房,亦涉,如何?卽爲入來事,一體傳諭。亨默承命退出。大進曰,蔡濟恭以爲,雖續承入來之敎,今日肅拜,實非禮文,故不得入來云矣。命書傳敎曰,卿又以禮使之意,如是爲嫌,而卿須思之,禮有古今之殊,三疏後出膺,今禮也。君命召不俟駕,古禮也。況爲此親宣,躬枉法駕,又豈非古禮之古禮乎?於是乎裁擇,卿必無他辭。大義所關,君綱至重,更冀深念,無拘俗例。時原任僚相,亦命來待,偕與晉接,竝須知悉,卽爲造朝事,偕來承旨,更爲傳諭。大進曰,蔡濟恭以爲,昨日承宣玉堂,緣臣事被罪,則不敢入來云矣。上命書傳敎曰,續聞承宣回奏,以昨日諸承宣之上疏後,冒沒出肅,謂非事君盡禮,如是控執云。惜乎卿太不審量,彼雌黃之說,業已嚴斥,在卿道理,但當物各付物,去就惟義之視,有今日親宣之擧,而卿之聽我浼浼,得無乖於盡瘁之義乎?又或堅持,勢不得不移蹕逆來,卿須知悉事,更令偕來承旨傳諭。大進曰,蔡濟恭,連承嚴敎,不勝惶懍,席藁於金虎門外矣。命書傳敎曰,又聞卿席藁門外云,此何擧措?卿旣聞俄下敦諭,又復若此,是不幾於坐而要予乎?以卿平日事君以禮之誠,寧或有此?介介之極,不遑長語,玆遣正卿諭予此意,卿若不入來,當臨卿待命處,宣敎於闕門,如是之際,擧措豈不駭瞻?竝須知悉事,一體傳諭。上曰,入來與否,連送近仗軍士,知入。大進承命出,回奏曰,今方入來矣。濟恭入就拜位。引儀唱拜。濟恭行拜禮訖。上曰,大臣親呈肅單後,仍受命召,可也。濟恭曰,臣有情願之不可不陳暴者,伏望先爲賜對焉。上曰,然則進前,可也。濟恭進伏。上曰,今日見卿,業有所料,而今者登筵,誠幸矣。濟恭曰,殿下何爲此擧也?殿下何爲此擧也?臣有滿腹衷懇,而荒迷抑塞,不能盡達,而殿下何爲此擧也?臣之闔族生存,保有今日者,莫非我殿下再生之恩,竊庶幾曲保之澤,有始有終矣。今日此命,何爲而至哉?此何事也?此何事也?殿下之於臣身,前後燾覆,恩斯勤斯,而畢竟使臣不能保終始之澤,臣身到此,寧不悲哉?仍免冠頓首曰,殿下何爲此擧也?何爲此擧也?上曰,過矣。此事講之有素,卿何必作此過擧乎?速爲着帽,卽受命召也。予不長語矣。濟恭曰,緣臣死罪,致使至尊臨門躬宣,此莫非臣之罪也,而臣亦有仰陳者。使臣以禮,古之制也。故雖如兩司通淸者,新除之初,猶必上疏,且牌不進,蓋以稍存廉防故耳。不如是,則四維不振,四維不振,則君綱頹矣。國而無禮,則其可曰國乎?如臣無狀,雖不足以大官言之,而殿下旣以大官之銜授臣而使臣昨拜相職,今日肅命,此實史牒之所未有。恩敎雖如此,而目下喉院玉堂陳疏迭討,一邊有駁正之論,一邊有肅謝之擧,則雖甚無忌憚者,決不敢出此矣。臣之頂踵毛髮,罔非殿下之賜,雖赴湯蹈火,在臣盡瘁之義,有所不辭,而今者殿下此擧,太若束縛,臣之一身,雖不足恤,必致有識之竊譏貽累於聖明者。臣情到此,寧不悶隘乎?且殿下一開此法,後若有權臣而直欲肅拜,殿下何以斥之?此弊亦何以防之乎?祖宗朝立法規模,雖若閑漫,而其意則深長,不可廢者也。殿下何爲此擧也?臣旣入侍,亦不敢高飛遠走,而臣之所惜者,敎旨一下,八方傳播,而駁正之疏,肅謝之擧,一紙竝書,此是史冊所未有,臣身縱不顧,其於國體何哉?臣之罪狀,萬死無惜,而殿下若使臣稍緩肅謝,則雖肝腦塗地,臣亦不敢有圖免之計,惟望安保之恩而已。上曰,過矣。予豈無商量者乎?古亦於黨論之時,三司之論迭發,而大臣出肅者,往往有之,不可以一例論,至於上疏,則不過閑漫說也。予以任使之久,知卿者深,故不拘常例,躬駕之時,亦何有三疏之可論乎?且三疏與躬臨,孰輕孰重?目今異同之論未革,故至有立法設禁之擧,此何等時也?卿之先肅後疏,未必不爲禮讓之道也。若無非常之擧,則卿何有出脚之道乎?當此時,卿何以讓乎?且以非常之禮招卿者,非但爲卿也。亦欲爲一世之觀瞻也。予亦豈不知禮使之道?而躬臨之擧,不可以束縛論也。予於此事,商量已久,而必欲待息競止鬧而後爲之,故再昨年次對爲一轉,平閫除拜又爲再轉矣。且今日若不起卿,則不知何日可出。故今日親臨宣敎,良以此也。命召敎旨,先爲受去,此後例疏,任意爲之,可也。濟恭曰,聖敎至此,臣復何言?而惟望此後體諒之恩而已。上曰,若欲體諒,則予豈有今日之擧?卿勿復言也。仍命大進出命召授濟恭。濟恭跪受而出就拜位,行拜禮訖。退出。命書傳敎曰,宣敎禮成,事歸妥帖,自此朝象,可占平泰,豈獨爲右相一人之幸?實朝廷之大幸。昨今處分之承宣·玉堂姑勿差代,亦出於仍欲靜臨之意,爲今日臣子者,見今日傳敎,孰敢有異議?象魏在彼,禁止何難?且欲爲大臣進身之路,竝付昧爽以前之科,昨今被譴諸臣處分傳敎,竝分揀,以示治治之意。大進曰,昨今被譴諸臣分揀事,命下矣。吏曹判書吳載純,似在分揀中,而眩於擧行,故敢此,仰達矣。上曰,昨日臨政惝怳,不是異事,一體分揀,可也。出擧條議政府錄事跪進領議政箚子。上命大進讀奏。仍命書批答訖。乘輿入協陽門。敎曰,試官儒生,仍爲隨入也。詣熙政堂降輿陞座,命開講。貞運呼幼學徐榮輔等,以次進講。上曰,西所衛將李顯益,假承旨差下。出榻敎上曰,吏曹參判李在學,更爲牌招。出榻敎大進曰,諸承旨旣有分揀之命,竝牌招察任,何如?上曰,依爲之。出擧條講訖。命書傳敎曰,雖與犯禁陳疏有異,似此往役,亦敢稱托,豈有如許法綱?幺麽史官之駭擧,若不嚴繩,法無所施。然與本事犯禁,容有區別,其在懲後之道,不可歇治,時囚罪人金孝建,島中勿限年定配。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李輔國啓曰,自明日至十七日,國忌齋戒正日相値,視事頉稟之意,敢啓。傳曰,知道。
傳于李輔國曰,假承旨入侍。
傳于李輔國曰,假承旨與戶曹判書入侍。
以左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞牌不進罷職傳旨,傳于李輔國曰,只推。
李輔國,以內醫院都提調意啓曰,中宮殿進御湯劑,今方製入,而提調沈豐之,副提調尹行元,不爲仕進,竝卽牌招,以爲監煎之地,何如?傳曰,今日係是製入日次,因提調副提調之不入來,若闕之,則分義道理,姑舍是,事面又,當如何?此草記當允下,而聞此敎,自當循例仕進,何必牌招乎?置之,藥院直宿,則政院座目,例以藥院進懸註,而近來則不然。直藥院者亦預政院事,極爲駭然,此後出納知委等各項院務,無敢干與事,嚴飭。
李輔國啓曰,諸承旨旣有只推之命,竝卽牌招,都承旨一體牌招,何如?傳曰,允。都承旨右承旨因藥院草記批旨,當仕進監製,勿爲牌招。
李輔國啓曰,校理申大尹,副校理徐配修·李羽晉,修撰金熙采,副修撰嚴思憲牌不進罷職傳旨,今方捧入,校理鄭福煥在外,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,允。
李輔國啓曰,吏曹判書吳載純,參判金憙,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更卽牌招,何如?傳曰,允。
以吏曹參議李集斗牌不進罷職傳旨,傳于李輔國曰,只推。
李輔國啓曰,吏曹參議李集斗旣有只推之命,一體牌招,何如?傳曰,允。
李輔國啓曰,吏曹判書吳載純,參判金憙再牌不進,推考傳旨,今方捧入,而開政命下之後,如是違牌,事甚未安,所當更請牌招,而係是一日三牌,何以爲之?敢稟。傳曰,參判牌招。
李輔國啓曰,吏曹參判金憙三牌不進,推考傳旨,今方捧入矣。開政命下之後,連事違召,不卽擧行,事甚未安,所當更請牌招,而係是一日四牌,何以爲之?敢稟。傳曰,參議情勢似然,許遞。參判更卽牌招。
以統制使狀啓,玉浦漂泊倭船,潛買米石,倭學韓宗正,玉浦萬戶任國大,助羅萬戶高道成等,爲先罷黜其罪狀,令攸司稟處,邊情不能檢飭,有此奸民犯法之擧,惶恐待罪事,傳于李輔國曰,勿待罪事,回諭。
傳于李輔國曰,騎馬一匹立之。
事變假注書金和鍾,臣敬奉聖諭,馳往傳諭于東部於義洞契議政府左議政李性源所住處,則以爲臣再上辭本,顒俟兪音,不意史官又臨賚宣聖批,十行恩言,去益隆摯,諭之以行止隨時,責之以勿守常例,期勉之旨,虛佇之意,溢於辭表。臣擎讀未半,自不覺感涕之被面,至於史官口宣之聖敎,尤是萬萬常格之外。臣是何人,可以堪承此隆渥異數也?以臣感激圖報之誠,豈敢膠守中書備三疏之例,不念古人不俟駕之義乎?況當此大小顒祝之時,尤豈不竭蹶趨承,少伸微忱?而才具器識之千萬不近,姑不假論,目下癃病實狀,斷無束帶供職之望。又自聞命以來,晝宵悸恐,宿症益肆,寒感又添,見方委身床簀,昏痛不省,恩批之下,轉動無路,方命之誅,實無所逃。雖數行文字,亦無以自力締構,謹俟數日調息,收拾神精,更暴血懇,仰請處分云矣,敢啓。答曰,知道。
李輔國,以備邊司言啓曰,卽見慶尙監司金光默狀啓,則以爲方春種糧之資,專靠於巡分,而年例加分,實多不足,揣量民勢,略綽排分後,加分穀數待畢分登聞事,請令廟堂稟處矣。本道年例加分之數,不爲不多,而歲輒加請,每蒙許施矣。今亦依狀請施行,而昨年旣得稍稔,儲穀之道,亦不可不念,從略排比,毋至過多之意,竝爲分付,何如?傳曰,允。
李輔國,以備邊司言啓曰,卽見黃海水使宋載岳所報,則以爲昨年年事告歉,當春接濟之道,專在還穀,而營府應分之數,磨鍊分排於應受民戶,則麥前繼巡,已無其策。且農務當前,種糧亦乏,本營留庫小米中,限八百石,特許加分,以爲從略繼給爲辭矣。本營應留,係是軍餉,則法意加分,有難輕議,而民情旣云切急,請報便成已例,留庫小米五百石,特許加分,以爲終略排給之地,何如?傳曰,允。
李輔國,以兵曹言啓曰,摠戎廳哨官禁軍遞兒窠今方有關矣。依節目禁軍別將與該營中軍,眼同試取之意,敢啓。傳曰,知道。
李輔國,以刑曹言啓曰,依下敎承政院書吏朴弘修,着枷嚴囚之意,敢啓。傳曰,放送。
行副司〈直〉李性源疏曰,伏以臣於病昏垂死之中,忽伏承千萬不敢當之命,上懼聖簡之玷辱,下畏物情之駭惑,情窮勢迫,冒陳衷悃竊庶幾天地父母,俯察循墻之懇,卽賜裭鞶之恩。不意史官儼臨,賚宣聖批,示以簡心之眷,加以踰衮之寵,其所以慰藉臣期勉臣者,鄭重隆渥,逈越常格。至於父子邇密家人視之之敎,記念往事,字字恩言,臣雙擎九頓,自不覺聲淚之俱發。噫,臣之父子,幸際聖明,前後蒙被,與天無極,而恩未及報,人事至此,臣白首窮命,形單影隻,仰戴之誠,惟我殿下,圖報之責,惟臣一身,赴湯蹈火,亦所不避,奉令承敎,尤何敢辭?況今寵命賁然,敦勉諄勤,榮動幽明,感結心肝,苟使臣才一分可堪,病一分可强,則顧何認備例辭巽,甘自蹈於孤恩慢命之誅哉?夫輔相之職,大異庶官,任非其人,國受其害,世降以還,人才漸難,居是任者,雖末必盡得論道經邦之賢,而才具望實,要皆一時之選。如臣者,以材則樗櫟也,以器則斗筲也。空疏而全蔑學識,迂闇而不曉事務。少日志願,未到於遠大,半世聲望,不踰於下歷試。有司之職,尙積尸位之愧,況可以裒然爲百僚之首,責之而三事重哉?且臣癃病實狀,前疏略已仰暴,而蒲質易朽,猿腸已斷,痰癖之宿症益痼,風眩之新祟于添,平居惝怳,全沒生,人意想,遇事昏錯,奄成篤老貌樣,協贊廟謨,彌論世道,且置勿論,雖欲趨走殿陛之間,參聞簿書之末,其亦末由也已。顧今義理晦塞,爻象潰乖,懲討不嚴而亂賊之鋤治無期,是非靡定而人心之訛誤轉甚甚。至怪鬼不逞之輩,公肆疑亂嘗試之計。辨別彰癉,莫急於此時,董正彈壓,專在於大官。雖使宿德重望心公識明者當之,猶將茫然不知所措。況臣疲懦蹇劣,重以病蟄聾瞽,其何以堪承擔負,調劑酸醎,以仰副我聖上簡拔之恩策勵之意哉?殿下於臣,隨事而敎導,有罪而庇覆,十數年間曲費造化,隆恩異渥,淪浹飢髓,今臣切之地懇,毫無假飾,以殿下至仁至慈,豈不有以惻然憐憫,亟賜體諒,以卒其生成之澤哉?至若同堂兄弟之一時兩府,近所未有,古亦罕聞,單素門戶,滿溢至此,命下之初,相對蹙然,此尤臣悸恐怵惕,莫省置躬之所者也。旣不能聞命趨承,又不敢多日默息,玆敢畢瀝肝血,更煩呼籲,僭猥之誅,實無所逃。伏乞聖明,念相職之不宜虛縻,察臣懇之非出例讓,將臣新授職秩,劃卽改正,使于工無曠,私分獲安,不勝幸甚。臣無任屛營祈懇之至,謹昧死以聞。答曰,省疏具悉卿懇。前此批旨,略敍肝膈,意謂庶幾幡然,卽見辭本,深引一如初疏,是豈平日所望於卿者?多少閑漫說話,都且置之,此時非引入之時,雖處在鄕外之人,猶且上來。況卿自邇班陞大僚,其進也不必三讓,其出也豈須三疏?此箇事理,卿必先我默會,日昨史官之行,矧有申及行止各隨其時,務求得其當而已。安用株守常例爲也?卿須深量,卽起造朝,以副予如渴之思。仍傳曰,此批答,遣史官傳諭于左議政。
戊申二月十三日巳時,上御誠正閣。假承旨與守禦使入侍時,假承旨安德鵬,假注書趙台榮,記注官李宗烈·金鳳顯,守禦使金鍾秀,以次進伏訖。上曰,諸承旨牌去來知來。賤臣承命出,回奏曰,欲爲上疏,而政院不捧,至於承牌,不得爲之云矣。上敎鍾秀曰,兵學指南,何以刊出乎?鍾秀曰,初本已爲啓下,故依初本刊出矣。上曰,自政院入之,可也。命退,諸臣以次退出。
戊申二月十三日未時,上御重熙堂。假承旨與戶曹判書入侍時,假承旨安德鵬,假注書趙台榮,記注官金鳳顯,記事官尹行任,戶曹判書徐有隣,以次進伏訖。上曰,假承旨曾經畿伯幕裨乎?有隣曰,然矣。上曰,緣何陞資乎?有隣曰,以畿營修補事,論啓蒙賞矣。上曰,吏曹參判·參議牌去來催促,違牌委折知來。賤臣承命出,回奏曰,參議則以爲於本職實有情勢,末由出肅云矣。上命書政官牌招啓辭批旨訖。命書榻敎曰,中宮殿進御加減達生散五貼,更爲製入。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自初昏至夜五更,灑雨下雨,測雨器水深二寸一分。
傳于安德鵬曰,承旨馳詣宗廟·景慕宮,奉審摘奸以來。
傳于安德鵬曰,假承旨入侍。
傳于安德鵬曰,承旨獨不知王法乎?命牌之三日留闕外,在前亦有如許規例乎?假承旨名以承旨,旣守院中,不爲申飭,何也?違牌旣勿呼望,傳旨雖不捧入,去來各別嚴飭。
傳于安德鵬曰,雖因飭敎已肅命,而實病則果難强云,吏曹參判金憙許遞,不過申飭,前參判李在學,罷職分揀,仍任前職,待開門牌招開政。
以忠淸監司狀啓,舒川郡民戶被燒事,傳于安德鵬曰,方春失巢,極爲矜悶,元恤典外,分大中小戶,別給穀物,嚴飭守宰,斫給材木,斯速奠居畢,結構形止狀聞事,分付。
戊申二月十四日午時,上御重熙堂。假承旨入侍時,假承旨安德鵬,假注書趙台榮,記注官李宗烈·金鳳顯原任直,提學徐有防,檢校直閣,徐鼎修·鄭東浚,原任直閣徐龍輔,以次進伏訖。上命書傳敎曰,平山三次被燒民戶,如彼其夥然,聞甚矜惻,依年前別施恤典之例,令該道特爲分給,仍令道伯,各別拔例顧助,斯速結構尊居後,形止狀聞,待狀聞來到,發遣備郞,考其守宰擧行勤慢,仍爲慰諭民人後來奏事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
以右相事洞諭綸音,傳于安德鵬曰,右相事,不有一番洞諭,廷臣安得以知所去就乎?前後昭晢,固若無餘蘊,以兩段事之上不忍剖示,下不敢明說,爲一世難決之案,予於丙午九月十二日賓筵,始有洞諭之擧,然筵敎異於絲綸,廷臣之未盡締悉,卽勢也。文字播告,其又可已乎?大抵言者之向右相齗齗者,卽三段事也。一曰鞫招也,二曰凶言也,三曰家人之說也。以言乎鞫招,則壽賢·萬軾之供,皆以爲渠輩自相唱和而已。右相初不與聞云云。蓋萬軾則以聲息相近,作藉賣之資,壽賢則又以所聞於萬軾者鑄張之。此非白地被誣,轉成䵝昧者乎?事實不過如斯,且況右相外,亦有若而人指擧,而論其心跡,無異同行異情。故皆命勿錄於鞫案,則鞫招一款,自歸落空也。以言乎凶言,則乙未年間,忽有無根之說,傳自國榮之口,疑之於素不相能之人,而終不的告其孰聞而孰傳,言根歸於鬼錄,畢竟奸狀莫逃。予於是痛斥而深辨之,又對右相以此事有酬酢,苟使凶言爲一分憑信之階,則事似屬於予躬,寧或爲一右相曲護而私庇,壞典章蔑綸綱乎?然自厥後,凶言二字,流播一世,以訛傳訛,群疑層激,予若無言,孰能以解釋?故於賓筵,不得不質言作證,謂王言不足信,則已,不然,則此一款,又歸落空也。以言乎家人之說,則最初聲討,出於故相李判府,而箚辭曰,以塗聽筵奏,謂以虛影,此不待多言而辨,而又況樂彬時竄絶塞,樂彬之家,只有婦女怒僕,所謂家人,非婦女,則奴僕,此何等大事而謀及婦女奴僕乎?此一款,又歸落空也。槪此三案中鞫招屬不忍言,凶言屬不敢道,群下莫有以語到,至庚子春,國榮屛出,家人之說,行于戚里搢紳之間,右相事,始登於公車文字,因此藉口,因此下手,執虛爲實,認無謂有,擧朝波蕩,人心滋惑,置人於匪鬼匪人不生不滅之科。此不但爲右相一人難瞑之寃,將啓後世無窮之弊,攻之者不識眞箇虛實,受之者莫曉本事有無,古今天下,寧有是也?予雖否德,斷斷一心,在於振勵陶鎔四字,而自有右相事,朝象之乖捏,年復年來,日甚一日,苟欲有爲,烏可不思一變之方乎?有今番非常之擧,則洞諭事實,不容已也。如是而廷臣不曉惑,更事惹鬧,誣逆亦逆,予言不再。
傳于安德鵬曰,右相事洞諭綸音,書下政府·樞府及吏兵曹,郞官發牌,使之謄布屬司百官處,以一本頒示三司,又以一本遣史官輪示諸大臣。
傳于安德鵬曰,一遞旣伸廉偶,前參議李集斗仍任前職,一體牌招開政。
傳于南鶴聞曰,諸承旨皆已仕進,假承旨退去,左相家傳諭,右副承旨進去。
傳于南鶴聞曰,戶房承旨入侍。
吏曹口傳政事,吏曹參判李在學,參議李集斗仍任事承傳。
有政。吏批,判書吳載純病,參判李在學病,參議李集斗進,同副承旨南鶴聞進。啓曰,判書吳載純,參判李在學俱以病不來,小臣獨政未安,何以爲之?敢稟。傳曰,只出緊任。以吳彦啓爲持平,宋煥德·洪克浩爲正言,金履翼爲校理,李尙度爲副校理,宋翼孝·李鼎德爲修撰,朴基正·李書九爲副修撰,鄭東浚爲禮曹參議,朴光迪爲豐德府使,劉漢坤爲鎭海縣監。
兵批,判書鄭好仁病,參判具㢞病,參議宋鍈病,參知柳誼進,左副承旨曺允大進。副護軍申鴻周·李達觀·李敬五·崔烜,副司直李聖圭·權中憲·柳誨,副司果金孝眞·沈銖·金載久·李民秀,竝單付。
別諭左議政李性源,傳于洪仁浩曰,日前史官之回,見書啓,意者竢間造朝,今又有日而尙稽幡然,豈勝虛竚之思?更遣承宣諭予至意,卿須安心勿辭,隨承宣造朝,聽予面諭事,承旨傳諭于左議政,與之偕入。
右副承旨洪仁浩書啓,臣敬奉聖諭,馳往傳諭于東部建德坊於義洞契議政府左議政李性源所住處,則以爲臣於日昨史官之回,以更暴血懇,仰冀處分之意,略有附奏,而震惶之中,寒感越添,神思怳惚,昏不省事,數行文字,亦難締構,泯默度日,轉益悚惕,千萬匪意,喉舌之臣,臨宣別諭,敎以虛佇之意,至有偕入之命,臣驚惶抑塞,罔知攸措。臣之屢犯瀆擾,尙稽祗謝者,非敢飾讓也,亦非敢援例也。以才具以廉愧,萬無一冒沒承當之望,前後敦勉之下,一味縮伏,不敢爲轉動之計。至於目下病狀,委頓彌苦,雖欲擔舁趨膺,其勢末由,孤恩方命,罪合萬殞,謹俟病勢稍間,收合神精,申乞體諒之恩,而近侍之相守陋巷,尤增臣罪,先命收還,以安賤分云矣。臣旣承偕入之命,姑爲仍留之意,敢啓。答曰,知道。所愼旣如此,有難强迫,數日遲滯,庸何傷乎?明間當更送史官問疾,仍問行止,承宣方令先爲入來,以便卿心事,更爲傳諭,爾則姑爲入來,待辭疏入啓,宣批後仍與偕來。
南鶴聞啓曰,校理金履翼,副校理李尙度,修撰宋翼孝,副修撰朴基正·李書九牌不進罷職傳旨今方捧入,校理鄭福煥,修撰李鼎德俱在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,違牌何意?豈可踏下?竝只推。更爲牌招,推移入直,政稟置之。
戊申二月十五日未時,上御重熙堂。戶房承旨·刑房承旨入侍時,左承旨趙衍德,右副承旨洪仁浩,假注書趙台榮,記注官金鳳顯,記事官尹行任,以次進伏訖。上曰,右副承旨持此傳諭,往傳左相,而與之偕入也。仁浩承命退出。上曰,俄者綸音,以誣逆亦逆爲敎,則諸承宣似不敢更事煩陳矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,今日,賓廳日次,而國忌正日相値,不得來會之意,敢啓。答曰,知道。
南鶴聞啓曰,以校理金履翼,副校理李尙度,修撰宋翼孝,副修撰朴基正·李書九再牌不進罷職傳旨。傳曰,只推。
兵曹口傳政事,副司直單金憙。
南鶴聞,以吏曹言啓曰,昨日政,朴光迪,豐德府使擬入受點矣。追聞光迪方在罷散中云,臣之矇然不察之失,惶恐待罪,而原望筒勿施,何如?傳曰,允。爾則推考。
南鶴聞,以兵曹言啓曰,今二月十七日,武臣堂上朔試射日次,而內外中日旣已停止,不得爲之之意,敢啓。答曰,知道。
行副司直李性源疏曰,伏以臣自承新命,行直一旬,神爽驚越,衷情震薄,晝而忘餐,夜輒失寐,仰思俯揣,不知所出,再上辭本,瀝盡肝血,而微誠未格,崇聽轉邈,每奉批旨,冞增惶赧。至於偕入之命,史官問疾之恩,虛佇之意,憫念之私,鄭重優渥,尤出常格,而未克祗承徒煩附奏,跡涉違傲,臣罪萬死。噫,臣身非臣之有也。臣心惟國之知耳。有命,則膺,有召,則趨,不計夷險,惟務憚竭,卽臣分義之當然。亦臣志願之所在,則駕且不俟,辭豈至屢?而所以縮伏而不敢動,號籲而不知止者,非敢自爲一已之計也。亦非敢猥援三疏之例也。誠以顧名思職,量己度時,萬萬無承當稱塞之望,僥冒之愧,甚於簡拔之榮,冥升之懼,過於逋慢之罪故耳。顧今難虞溢目,至尊獨勞,對揚彌綸,責在大官,漸晦之義理,臣何以明之?已乖之爻象,臣何以靖之?俗習之訛誤,臣何以辨正之?刑政之解弛,臣何以振肅之?百爾思之,一無能焉,而徒然貪祿位竊恩數,以榮其身而止,則豈臣所以感激殊知,寤寐圖報之誠也哉?至於狗馬賤疾,不敢屢溷聰聽,而形神筋力,漸無餘地,行步言語,亦不成樣。月前登對時,䠥躠顚錯之狀,業蒙聖鑑之悉,燭似此貌樣,雖閑司漫職,亦無自力供仕之望。餘生一念,惟在於歸依松楸,畢命溝壑,區區情懇,略已仰徹,而泰運方來,大慶在卽,中外大小,奔走顒祝,臣之遲回城闉,不敢言私者,蓋有待耳。此時此命,實是夢想所不到,前則凡有除旨,一不行公,今於匪分重任,晏然進身,才具疾病,姑舍勿論,去就廉隅,亦沒着落,臣固自愧,人將謂何?又自數日以來,重添感冒,寒熱交作,肢體如碎,委頓叫楚,昏昏不省,轉側須人,蠢動無路,承批已久,申籲尙稽,伏枕惶隘,如添一病,今始力疾治疏,更犯瀆擾。伏乞聖上,天地父母特垂憫恤,曲加體諒,亟命收還新命,仍治臣前後慢命之罪,以重名器,以昭法紀,不勝幸甚。答曰,省疏具悉卿懇。卿何辭巽至此,獨不近於例讓耶?見今元輔獨賢,端揆姑未視事,此時欲望鼎席之備員,不啻如渴卿須安心勿辭,俟少間卽出論道,上以協贊,下以承佐,以賁予恢蕩蕩之治。仍傳曰,此批答,遣史官傳諭于左議政。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來二十一日,朝參日次矣,敢稟。傳曰,停。
南鶴聞啓曰,來二十一日,輪對日次矣,敢稟。傳曰,爲之。
南鶴聞啓曰,玉堂備員間,視事頉稟之意,敢啓。答曰,知道。
趙衍德啓曰,左副承旨曺允大,今日不爲仕進,卽爲牌招,何如?傳曰,再明日牌招。
南鶴聞啓曰,新除授禮曹參議鄭東浚,除拜後過三日不爲出肅,依定式推考警責,仍卽牌招察任,何如?傳曰,允。
傳于趙衍德曰,戶房承旨入侍。
南鶴聞啓曰,玉堂上下番俱空,已至多日,事甚未安。校理金履翼,副校理李尙度,修撰宋翼孝,副修撰朴基正·李書九,旣有只推之命,卽爲牌招,以爲推移入直之地,何如?傳曰,此啓辭勿施,使之肅命後推移入直。
備忘記,往雖不可諫,來頭若因此食效,亦可謂爲之地也。況匪怒之敎,意在董一而正百,前左議政李在協敍用。
備忘記,予頗知卿,今番處分,亦出於知卿,不然,豈如彼其原恕乎?遂事不必追提,卿須安心,隨史官入來,聽予面諭事,遣史官傳諭于李判府事,與之偕入。
傳于南鶴聞曰,大臣置處政事,當日爲之。
南鶴聞啓曰,校理金履翼,副校理李尙度,修撰宋翼孝,副修撰朴基正·李書九,使之肅命後推移入直事,命下,而或謂有情勢,或謂有身病,屢度催促,終不入來,玉堂上下番俱空,已至多日,事體所在,俱極未安,竝從重推考,仍卽牌招,今日政新除授玉堂,一體牌招,以爲推移入直之地,何如?傳曰,情勢外入來入直。
南鶴聞啓曰,左承旨趙衍德,今方入侍。臣,吏兵批兼進之意,敢啓。答曰,知道。
有政。判書吳載純病,參判李在學未肅拜,參議李集斗進,承旨南鶴聞進。
南鶴聞,以吏批言啓曰,判書病不來,參判未肅拜,小臣獨政未安,何以爲之?敢稟。傳曰,只出緊任。
南鶴聞啓曰,前左議政李在協敍用事,命下矣。當爲置處,而領敦寧一窠,他大臣,今方見帶,時無相當窠,依例送西之意,敢啓。答曰,知道。
以南履五爲豐德府使,李太亨爲副校理,仁陵君單,李在協。
兵批,判書鄭好仁進,參判具㢞病,參議宋鍈入直進,參知柳誼病,承旨南鶴聞進。
南鶴聞,以兵批言啓曰,前左議政李在協敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目加設判中樞下批之意,敢啓。答曰,知道。
以李聖圭爲知事,黃昇源爲副摠管,洪格爲守門將,申興夏爲玉浦萬戶,鄭光奎爲助羅萬戶,洪緯浩爲同知,尹守範爲中樞經歷,李鵬運爲訓鍊判官,判府事單,李在協,副司直,金文淳。
南鶴聞啓曰,情勢外入來入直事,命下,而副校理李太亨,修撰宋翼孝,謂有身病,屢度催促,終不入來,玉堂上下番俱空,已至多日,事體所在,萬萬未安,竝從重推考,仍卽牌招入直,何如?傳曰,允。
事變假注書金和鍾書啓,臣敬奉聖諭,馳往傳諭于東部興仁之門外崇信坊契行判中樞府事李在協所住處,則以爲臣罪臣自知之,猥以百無能之賤品,冒據不敢當之重任,周歲伴食,無往非罪。至若今番所坐,臨事迷純,節節顚錯,卒自陷於不忠不誠之科,論厥罪犯,誅戮猶輕,而聖度天大,罰止勘罷,惶懍震越,無地自容。方當大小顒祝之時,亦不敢遠離京輦,屛伏郊坰,血泣訟愆,如窮人之無歸,不自意特下收敍之命,繼又史官儼臨,賚宣聖旨,諭之以知卿,敎之以原恕,字字恩言,委曲懇摯,有若慈父之詔迷子。奉讀以還,感淚被面,愧汗沾背,益不知所以措躬也。至於隨史官聽面諭之敎,尤非負罪如臣所當得者。臣雖愚迷,豈敢不仰認德意,竭蹶承命?而顧臣釁負,非比尋常罪過,唐突進身,非但義分之所不敢出。且臣適添寒感,委頓旅次,姑無自力趨造之望,謹當收拾病思,冒入文字,仰請處分云矣。臣旣承偕入之命,姑爲仍留之意,敢啓。傳曰,近日風寒如此,郊榭必妨將攝,今日入城明再明間造朝事,更爲傳諭。
事變假注書金和鍾書啓,臣敬奉聖批,更爲傳諭于東部興仁之門外崇信坊契行判中樞府事李在協所住處,則以爲臣俄於史官偕入之命,略有附奏,及承批旨,聖念至及於賤疾之有妨將攝,諭之以今日入城,無狀如臣,負罪如臣,何以得此?惶懍感激,繼之以慙愧欲死,以首頓地,不覺涕淚沾襟,仰戴德意,不敢小淹。今方舁還京第,數日調息,稍竢少間,以爲卒承明命之計,而王人之來守陋巷,私心惶悶,如添一病,乞命收還,以安賤分,千萬懇祝云矣。大臣今方還第,臣亦爲隨往之意,敢啓。傳曰,知道。
以兵曹監軍單子,傳于曺允大曰,一軍色郞廳汰拿分揀。
以京畿監司啓本,元還未準捧守令之罪,令廟堂稟處事,傳于南鶴聞曰,昨年畿農,雖曰免歉,新舊還上之一時催科,如數準捧,無定括毛而新還旣準捧,舊還未捧,不過略干石。此以依例論罪,殊非勵後之意,舊還未捧邑守令論罪一款置之,竝以推考捧傳旨事,該房知悉,仍以此意行會本道事,亦令廟堂知悉。
以京畿監司狀啓,春麰種子參量加分事,傳于曺允大曰,依狀請施行事,回諭。
議政府右議政蔡濟恭疏曰,伏以臣荷殿下肉骨之恩,性命獲全,飮啄猶前,畢命田園,於分攸宜。第自昨秋以後,顒祝情切,不忍遠離,重入京第,瞻近象魏,耿結之情,雖似少紓,危臲之蹤,終涉不便,杜門潛伏,與病爲伴忽忽無生世之趣。孰謂世間事,無所不有,輔相新命,忽及於僇廢癃殘,專無省覺之物乎?御墨回昭,天香滿紙,導之以仙仗天樂,王人隨後,敦諭備至,勉之以弘濟時事,此實有相府以來創有之事也。臣始焉惝怳,如在夢寐,終焉抑塞,只有涕淚,苟非臣命卒之秋,隆恩異渥,何至斯也?惶懍之極,强以自解于中曰,我聖上大德曰生,臣之前後再生,凡幾遭也,則今何忍卒驅之於必死之地乎?若能積誠祈免,庶幾民欲天從,迺者宣敎有命,鑾蹕臨門,以臣去就,貽惱淵衷,承宣史官,絡續門巷,院隷仗軍,顚倒街路,臣心魂震蕩,無以自定。始旣胥命金吾之傍,旋又席藁於禁門之外,正卿承命,諭之以臣子不敢聞之敎。臣於是不遑他顧,趨入帳殿,天顔孔邇,淚眼先暗,終不能畢陳衷懇,感回崇聽,則只得依例肅命而已。歸對親知,愧汗如瀉,千萬夢想之外,十行綸音,頒示臣隣,以臣前日遭罹,反復千言,根因盡露,段落自明,無復有毫末餘蘊。嗚呼,凡此事端,卽臣人鬼關頭,而已至幾年,茫然不知,況廷紳之以聲傳聲者乎?今因聖諭,始知顚末之本自如斯,臣可以以鬼爲人,幻死爲生,似此恩德,顧奚比於崇班峻秩,榮止一身也哉?書之國乘,傳之野史,則殿下之神明英哲,視千古帝王,無與爲倫。臣之遭逢特異,視千古人臣,罕與爲比,臣仰而爲賀,俯而爲幸,不知所云。嗚呼,天高地厚,聖恩無涯,區區塵刹之願,湯火且不辭也。況可以旣進而思退,已肅而復辭,有若隨例飾讓乎哉?然而臣之自知亦云明矣。臣本賦性疎緩,專不適用,當事而無往非疣,發言,則無往非咎,其不得備列於淸朝百執事,居可知矣。況五六年來,險途難盡,積憂成疾,榮衛,則凋落無餘,步履,則蹣跚不利。已非生人樣子,而最是精耗神脫,事事皆忘,朝而有記,午已忘之,昨而見人,今忽忘之。此非特犬馬之齒,已迫遲暮而然也。風波憂畏,外內受傷,夫豈藥石之所可療,攝養之所可補也哉?惟其如是故,雖於家庭之內,不敢有無於事爲之間。況廊廟謨猷,其可擬議乎哉?責任雖至重,而臣不自居,則不敢以是而言也。駁正雖四起,而命勿爲嫌,則不敢以是而言也。惟是癃病無用,雖欲强策,其勢末由之狀,在臣,爲不可不悉暴之端,在聖明,爲不可不體諒之事。玆敢瀝盡肝血,構成文字,字字皆感恩之淚,言言皆實際之悃。伏乞天地父母,察臣之懇,矜臣之情,將臣新授相職,亟行改正,以重天工,以安私分,不勝幸甚。答曰,省疏具悉卿懇。卿能自拔於衆鏑群噉之中,竟占今日地步若也。莫曰人君不言命,豈獨得君之專而然乎哉?以今以往,卿之一身,義不敢自有,夷險且不可擇,況區區去就之際乎?卿若念及於旣往之遭罹,寧更却顧遲回,使人又得以間之。予言由中,望須安心視事。仍傳曰,此批答,遣史官傳諭于右議政。
戊申二月十七日巳時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修·鄭東浚,以次進伏訖。上曰,政官斯速入來開政事,分付。賤臣承命出傳。上曰,政事望筒催促持來。賤臣承命出捧入。上進覽訖。敎曰,修撰望,更爲擬入事,分付。賤臣承命出傳。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,右副承旨入侍。
傳于南鶴聞曰,左承旨入侍。
右副承旨洪仁浩書啓,臣敬奉聖諭,馳往傳諭于東部建德坊於義洞契議政府左議政李性源所住處,則以爲臣瀝血三籲,誠未仰格,誤恩尙靳還寢,寵諭轉益諄勤,惶隕迫隘,莫知所措。不意近臣又臨,隨入有命,至於賤疾之加減,上煩聖念,特賜勞問,延佇之意,憫恤之私,鄭重繾綣,有踰常格伏忱感泣,不知所達臣之目下病狀。姑無束帶趨朝之勢,謹當稍俟少間,冒入前席,畢暴情懇,仰冀處分,承宣偕來之命,先卽收還,千萬伏望云矣。臣旣承偕入之命,姑爲仍留之意,敢啓。傳曰,知道。
傳于南鶴聞曰,諸臣上疏過三日,疏批未下,則提稟事,已有定式,而許多日忘置,今始入稟,該房承旨推考,摠帥旣是例兼,則實提擧,似當變通乎?令該曹詳考前例,草記稟處。
事變假注書金和鍾偕來代,以申潊爲假注書。
以修撰宋翼孝牌不進罷職傳旨,傳于南鶴聞曰,只推。
以朴宗正囚單子,傳于南鶴聞曰,分揀放送。
南鶴聞,以兵曹言啓曰,新除授永達萬戶李基豐老父,今年七十五歲,法不當遠離赴任,呈狀乞遞,邊將之親年七十五歲以上者,許遞其任,載在法典,依例改差,何如?傳曰,允。
南鶴聞,以義禁府言啓曰,統制使趙心泰狀啓,據刑曹粘目內玉浦前萬戶任國大,助羅浦前萬戶高道成等,移本府處之事,允下矣。任國大·高道成等,俱在任所云,依例發遣府羅將交代後,竝拿來,何如?傳曰,允。
判中樞府事李在協疏曰,伏以臣犯罔赦之辜,荷曲貸之私,薄施譴罷,匪罪伊榮,屛伏郊坰,瞻依城闕,仰而感戴恩造,俯而追訟衍殃,日夕悚懍,若無所容。千萬不自意,特敍遄降,別諭渙宣,字字句句鄭重懇惓,奉讀以還,不覺聲淚之交發。噫,臣之罪可勝言哉?世道不靖,怪鬼闖間,陰慘叵測之疏,義在必討,前席詢諮,不遞諄複,則固無待於見其全本,而愚迷鈍滯,心口不應,竟未能出一言,以效鷹鸇之逐,末後提奏,自歸不誠,此臣之罪也。今日急務,莫先於明是非鎭嘵吪,而刑政不擧,人心靡定,至發臨朝之歎,終勤牖迷之敎。臣職居三事之列,不能早辨而嚴討,致使顯戮未加,王章久稽,此臣之罪也。聖化方懋於恢蕩,朝象政急於寅協,前後責勉,又甚勤摯,臣敢不憚竭奉承,而姿性樸迂,言辭粗率,惟知交濟之義,莫體仰成之托,本心非出於較量,而形跡或近於睽異,同朝和衷之美,緣臣而有壞,則孤負聖眷,爲何如哉?此亦臣之罪也。臣以千萬無似之賤品,荷殿下不世之遇,拔諸人望之外,置之具瞻之地,居然爲周歲矣。臣之一分報答,惟在於對揚德意,辨別淑慝,協贊皇極,偕底大道,而今乃一切反是,論其辜犯,合置重辟。豈容以一時勘罷而止哉?嗚呼,見知君父,卽臣子之至榮,而殿下以一知字諭之,臣旣得此,死亦何限?第臣之所自悼歎者有之,匪分之職,徒辱隆渥,過福之戒,竟速身災,信心冥行,釁戾層積,終自陷於人臣不敢聞之罪科。進無以擧顔於香案之前,退無以對面於具僚之間,跼高蹐厚,此何人斯?震悚慙恧,愈久愈深,昨日恩諭,至及於賤疾之調將,憫念所曁,惶愧冞切,雖不得不舁還私次,而區區情踪,實無唐突進身之路,不但目下病勢之難强而已。玆敢冒死仰籲於黈纊之下。伏乞聖明,亟命有司,勘臣以當勘之律,俾群工知警,私分獲安,不勝幸甚。答曰,省疏具悉卿懇。卿之辭巽,過矣。前後責勉,豈有他意?大抵君臣之間,貴相無隱,無隱之言,介意可乎?卿須安心勿復過辭,俟少間造朝,以副予待卿之意。仍傳曰,此批答,偕來史〈官〉傳諭。
行副司直徐有寧疏曰,伏以臣兄有慶纔除造紙署提調矣。臣之本署例兼,揆以私義,不宜仍帶。玆敢略控短章,仰瀆崇嚴。伏乞亟許變通,俾安微分,不勝幸甚。答曰,省疏具悉。卿其勿辭行公。
戊申二月十八日辰時,上御重熙堂。右副承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書傳敎曰,卿之所愼,日間快可耶?玆遣承宣申布延佇之意,如可强也。隨承宣簉朝事,入侍承旨傳諭于左議政,與之偕入。命退,承史以次退出。
戊申二月十八日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,惠慶宮進服加減歸脾湯二十貼製入。出榻敎上曰,中宮殿進御加減達生散五貼,更爲製入。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,戶房承旨入侍。
前事變假注書金和鍾書啓,行判中樞府事李在協,今方造朝,臣先爲入來之意,敢啓。答曰,知道。
傳于南鶴聞曰,李判府事留待。
傳于趙衍德曰,李判府事入侍。
傳于南鶴聞曰,領議政入侍事,遣史官傳諭。
南鶴聞啓曰,領議政金致仁,依下敎來待矣。傳曰,入侍。
傳于南鶴聞曰,昨於承宣書啓,更欲敦迫,而爲便調攝未果,今日判府事適出肅,領相亦方造朝,卿亦入來事,偕來承旨傳諭于左議政,期於偕入。
右副承旨洪仁浩書啓,臣敬奉聖諭,更爲傳諭于議政府左議政李性源所住處,則以爲臣昨奉恩諭,病未祗承,罪積逋慢,惶隕罔措,卽者承宣,又傳別諭,有卿亦入來之敎。臣於此,不敢更事瀆擾,謹當力疾登對,畢暴情懇,仰冀體諒之恩云矣。大臣今方造朝,臣則先爲入來之意,敢啓。答曰,知道。
傳于南鶴聞曰,領左相皆已造朝,此時與卿合席,豈不爲幸耶?卿亦造朝事,遣史官傳諭于右議政。
記事官李宗烈書啓,臣敬奉聖諭,馳往傳諭于南部會賢坊二間屛門契議政府右議政蔡濟恭所住處,則以爲臣披瀝肝血,冒上辭本,誠意淺薄,終未仰格,批旨隆重,責勵備至,此豈滓穢賤臣所可得者乎?惶霣恧縮,歷日靡定,卽者史官儼臨,諭以造朝之意,臣身之非臣所有,誠如日前批旨中所敎。臣豈敢更事逡巡,以速慢命之誅?而第臣數日以來,重得輪行毒感,寒熱交作,達夜吟呻,萬無束帶趨造之望。此史官之所目覩者。安敢飾辭,以效言病之例套乎?伏枕戰恐,不知所達云矣,敢啓。答曰,知道。爲便卿調攝,明日次對,亦已退定,卿須安心善攝,待下敎造朝事,更爲傳諭。
有政。吏批,判書吳載純進,參判李在學牌不進,參議李集斗式暇,承旨南鶴聞進。以金文淳爲戶曹參判,朴祐源爲工曹參判,尹塾爲掌苑提調,故判書李吉輔贈領議政,左議政李性源考,贈左贊成蔡膺一贈領議政,贈吏判蔡成胤贈左贊成,贈吏參蔡時祥贈吏判例兼,右議政蔡濟恭三代,依法典進贈。
兵批,無政事。
以禁軍戎器點考頉單子,傳于曺允大曰,豈可不爲?一兩日內設行事,分付。
曺允大,以兵曹言啓曰,今二月二十日,文臣朔試射日次,而內外中日,旣已停止,不得爲之之意,敢啓。答曰,知道。
洪仁浩,以義禁府言啓曰,黃海道長淵府白翎鎭,勿限年定配罪人金孝建分揀事,承傳,啓下矣。金孝建卽爲放送事,分付該道道臣之意,敢啓。答曰,知道。
左議政李性源箚曰,伏以臣旣銜恩怵義,冒膺匪據矣。前所兼知經筵事奎章閣提學弘文館提學同知成均事,不宜仍帶,乞令該曹照例稟處焉。取進止。答曰,省箚具悉卿懇。箚辭依施。仍傳曰,此批答,遣史官傳諭。
校理申大尹疏曰,伏以三陽載四,百祿滋至,欣祝顒望,群情冞切。仍伏念臣鹵莽譾劣,冒玷瀛班,迺於日前,猥登講筵,自來憂憤之懷,因文觸激,敢將昨夏疏論未卒之辭,妄效寂寥之語,緣臣拙訥,辭未及畢。遽承不屑之嚴敎,臣惶隕震越,不敢更陳,慙懼掩抑而退,經夜歷日,衷情愈激,終不能自已。玆敢略具文字,追訟前疏草草之辜,因及目下岌岌之憂,惟聖明垂察焉。噫嘻,今古作逆,誰如時偉之凶悖情節,近日護逆,誰如其黨之血戰國論者哉?壬寅以前,偉賊作爲之窮凶,上下之所共知,疏啓之所已悉,臣不必更事臚列,而惟其最凶悖之說,卽喉院酬酢也。重臣之言,大僚之奏,豈有無稽之理?而渠能頓然諱之,其黨靡然和之,謂於是日,初無入院之事,且無對人之語云,臣亦未知其有無矣。近日得伏見伊時小報,則邦慶之日,以兵議肅謝。此則文書在焉,足以爲證,尙誰欺乎?入院之事,强諱如是,則對人之語,發明可信乎?擬帥之事,不敢欺天,則作逆之謀,何敢諱人?蓋厥輩以國家大計,看作渠黨之私圖,一自儲位有慶,之〈日〉失圖憤懣,無事不有,無言不爲,卽其事而誅其心,窮凶絶慝,直一戾氣種子,其於我文孝春宮,直是蛇蝎也,梟獍也。臣子之於儲君,義分有何間然?而蛇蝎於其君,梟獍於其君者,若是之憯,而尙可謂非逆乎?且其與賊宇潛圖擬帥者,將欲何爲?其心所存,路人所知,而雖於共公懲討之場,曾無首發獨論者。位在承佐之〈地〉,亦無一言聲罪之事,揆以國體,寧不寒心?人心之陷溺,亶由於義理之不明,義理之不明,實在於處分之不嚴。惟彼黨與之無所懲畏,力戰國是,不覺自歸於營護凶逆之科。比年以來,粧出怪鬼,換而假手,生出變怪者,何莫非失志怨毒之輩,購募陰嗾,欲售玷累聖治,惎間上下之計耶?苟究厥由,皆本於時偉一案之訖未明正究竟故也。此臣所以自訟前疏之草草,日昨筵席,有懷未畢,心焉耿耿,未敢終默,不暇猥越之自恤,有此冒萬死瀝血而畢陳之。干冒瀆擾之罪,臣固自知。伏願聖上,穆然深思,奮發乾剛,夬正時偉之罪,先施荐棘之典,待用刑仍卽明正典刑,使昏迷者有所開悟,偕至一統會極之域,更無事變,國憂小紓,世道底定,則如臣縷蟻之賤,雖死之日,猶生之年也。答曰,省疏具悉卿懇。所陳,當留意矣。
戊申二月十九日巳時,上御誠正閣。都承旨與領議政入侍時,兼都承旨沈豐之,假注書趙台榮,記注官金鳳顯,記事官金祖淳,領議政金致仁,以次進伏訖。致仁曰,春寒尙峭,此時聖體,若何?上曰,別無大段所損,而近以膈痰咳嗽,爲苦悶矣。致仁曰,伏承玉音,頗有失和,極爲驚慮矣。上曰,右相事後,又値寒煖不適,以致咳嗽之不止矣。致仁曰,閭巷間,近多有寒感之疾矣。上曰,卿則好在,可幸矣。致仁曰,今則殆同老牛力盡,精神無餘,是甚悶然矣。上曰,今番事,果何如?致仁曰,臣則以十五年休退之人,初不與聞朝廷事。故雖未知裏面之如何,而廷臣之聲討不已,得聞其傳說,猶未知其眞酌矣。上曰,予於卿未嘗有一番面諭矣。致仁曰,今番綸音,洞諭無餘,昭晢已盡,當者之心必當感泣無地,而至於廷臣,則綸音前爭執,無怪其然矣。上曰,今番未免過擧,而若非當日之擧,似其奈何?故至有臨門之事矣。今此右相,方命入來,如有登筵,必當面諭,卿可聞之矣。大抵爲今之計,莫過於磨礱痛蘇而已。如是,然後始可有爲,此實卿之責也。念昔先卿,遭先朝五十年平蕩之時,猶言宋寅明勿任銓柄云。況今世故多端,與古有異,卿今又當此時耶?蓋右相事,初則認以爲逆矣。伊後連爲戶兵判,而朝廷曾無一言論及者。逮至庚子年,忽有家人之說,而以爲搢紳疏將出,及見李·金兩判府箚批,仍爲中止,世豈有無臺疏無儒疏而搢紳之要間疏請者乎?厥後默無一言。以此觀之,其可謂之逆乎?且大臣筵奏,以塗聽爲言,其後延恩門祗迎時,又以虛影爲言,虛影,卽許璽·許瑛之謂耶?若以虛影,駈人於惡逆之科,則大臣今雖已故,予則曰,當有反坐之罪矣。伊後大臣·三司,俱無一言,仍以置之於相忘之域,以此推之,實爲無罪,而至於今番事,予亦未嘗爲料矣。蓋罪名分明,然後人可謂之逆,渠亦可以無辭,而今以䵝昧之事,歸之於罔測之科者。是豈成說耶?然而此是朝廷之大擧措,亦豈非大加審愼處乎?且右相爲人,素不雍容,此實爲慮之一端,卿必善爲操制,俾無後慮也。此等事,專委於卿之須少費精力,隨事裁抑,無使出於方範,好矣。先朝所未爲之大事,今予創之,若不善爲收殺,則予與卿難免辭其責,予豈不委責於卿也耶?致仁曰,伏承下敎,不勝感泣,而我朝事每多如如,前日聲討者,終歸泯默,而今見綸音以後,似無異議於其間。然而此後收殺之道,實難堪當矣。大抵其人則果爲可用,而內而戶判,外而藩任,俱爲善過,且氣力甚好,若論可用之才,毋右於此人矣。上曰,其氣漸長,則是不難乎?致仁曰,此則似然矣。上曰,非但卿家素知若人,在昔洪奉朝賀亦或稱道,而獨麟漢嫉之矣。致仁曰,果然矣。上曰,大臣亦不可無權,卿必自重,以爲操制,無得出於方範,可也。致仁曰,渠亦屢經風霜,庶知自處之道矣。上曰,予亦欲爲面諭,而每恐其出於方範故耳。致仁曰,臣常觀之,則擧世皆惡,此後收殺,惟在於自上處分矣。上曰,非但以逆帽言,人皆惡之,此後收殺,獨不在於卿耶?致仁曰,臣在先朝無與人議事,故臣之規模,本自異他矣。況今精力已耗,記存無餘?今若專委於臣,則事必僨誤矣。上曰,予知卿之規模如此,故今以是責卿,卿須善爲裁抑,俄於李判府事許,已有下敎,而於李判府事,則少不致介矣。蓋吳翼煥疏語,極其幽晦,必欲離間我上下,是豈不駭痛乎?致仁曰,斷句用意,極爲閃弄,果欲交間者矣。上曰,李判府事奏以被譏訕之故,至發其疏云,弊源似有知之之意矣。伊疏果是爲趙哥而發耶?侮卿而發耶?實莫曉其故,而日前玉堂望筒,以李洪載爲首擬,此時三司,誰肯爲之?此蓋疏斥吳翼煥之故耳。仍令改望,則又以韓用龜首擬,此無他,渠旣受恩也深,故終莫之捨去。且出入近密之人,有所招囑而然,不然,豈有是也?致仁曰,昨伏見申大尹疏批,則原疏宜有嘉奬,而只賜例批,似不無缺望矣。上曰,然則疏批改書出,可也。命書批答訖。上曰,左右相入來與否知來。鳳顯承命出,回奏曰,左相今方入來,纔呈肅單,右相病不得入來云矣。上曰,左相命召,卽爲傳授事,分付守廳承旨。賤臣承命出傳。上曰,右相事出後,別無大乖於義理乎?以年前平閫時言,亦異於今日,而予意則留待邦慶,欲爲此擧,今則未免徑擧,而邦慶差緩,是可悶矣。致仁曰,群下顒祝之忱,去而益切矣。上曰,聞郭子儀生於十七朔云,然乎?致仁曰,非但古有是事,聞今閭巷間,亦多有之矣。上曰,此是老産,而醫官過於操心,每用緩劑,故尙此遲緩矣。致仁曰,果然矣。上曰,左議政入侍。出榻敎賤臣承命出,與李性源,偕入進伏。上曰,卿則無異宿硏,同堂之間,亦必有聞見,兄弟俱存,尤當欣滿,而今予見卿,旋切惻傷矣。予於領相,每敎以追先卿未卒之意,於卿不無傷舊之懷,而顧今情私,有不暇顧,世道之責,專委於卿,望須悉心,贊協,以副至意也。性源曰,台府之位,何等莫重莫大,而千萬夢寐之外,遽及臣身,臣聞命驚惶,罔知攸措,控籲血懇,終未蒙允。今玆登筵,畢陳衷曲,伏望聖慈,少垂諒察焉。臣本空疎,雖廁宰列,每患百不猶人,況自四五朔來,形殼僅存,精神無餘,間有痰血交乘,朝記夕忘,昨見今昧,家中凡事,百無記一。況今所叨之職,爲任莫重?臣若有一毫堪承之望,則豈敢以例讓仰奏乎?實無毫分可强之勢,亟許體諒焉。至於筋力奔走之事,臣不敢辭矣。上曰,卿言過矣。何如是深引也?性源曰,且同堂無異一身,尤切悚懍矣。上曰,此則領相家亦有之矣。致仁曰,非獨臣家爲然,故相鄭太和,亦以同堂爲相矣。性源曰,今之時與古之時有異矣。上曰,所辭尤過矣。性源曰,臣於此任,以才具以疾病,豈有一分堪承之望?而嚴畏分義,雖不得不冒沒趨膺,神識昏短,精爽銷亡,初筵敷奏,自是中書故事而亦無以備例依樣,將未免泯默而退,誠萬萬惶愧,而沐浴之義,關係至重,愚衷所激,不敢不言。近日進言者,皆以懲討不嚴爲辭,便成陳談,而其實則,今日之可憂。無大於此。二行刀割雖以臺啓中諸賊言之,國榮·德相,何等劇逆,而初未嘗施以逆律,至於夏賊,實是載籍所未有之逆,而究覈太疎,孥戮不行,宇鎭之至妖極憯,平問承款,顯戮不加,偃處島中,天下寧有是哉?如是而國法何所用之,亂賊何以懲畏乎?竝亟允臺請。是臣區區之望也。上曰,處分各有斟量矣。致仁曰,時雖適然,殆同相忘,左相所奏,關係莫重,誠得初筵之第一義,姑待用刑,深留聖意焉。上曰,已言於左相矣。出擧條性源曰,臣伏見日前所下傳敎,靖世道保世臣之至意盛德,竊不勝欽仰。顧今朝象之潰裂,人心之訛誤,實由於有罪者不伏其罪,如趙時偉之負犯,尙不昭布罪狀,明正刑章,使擧世迷惑,靡所底定,苟究其害,豈特一時刑政之失而已哉?首相箚批中罪其罪人其人之敎,儘出於欲竝生哉之意,若或因循寬假,不卽律以常憲,則時日稍久之後,又恐朝象人心,依舊潰裂訛誤,一番整勅之敎,未必其有實效,伏望深留聖意於罪其罪之道,以爲牖迷靖俗之方焉。上曰,卿言,好矣。當留意。出擧條性源曰,人臣告君之辭,勿論衮職之闕,官師之規,當懇款敬謹,明白直截,雖在於牽椐折檻,無所不可,而向來吳翼煥疏好惡一款,已極陰慘,而全篇首尾,隱晦閃忽,外托進言之名,內售疑亂之計,公肆譏訕,惟意簸弄,旨意所在,萬萬叵測,若不嚴加處分,打破情狀,則竊恐怪鬼不逞之徒,無所懲畏。削職薄勘,太不當罪,儒臣爲先屛裔之請,誠爲得體,伏望亟賜允從焉。致仁曰,吳翼煥疏,外若言事之疏,而一片精神,專在中間一段,閃忽幽晦,首尾簸弄,敢欲累聖德而售疑亂者,情狀萬萬叵測。然旣托應旨,攙論衮闕時弊,則自上處分之止此,實是盛德事,臣之不請加罪者此也,而誅心而論,則削職未足爲罪,宜其有僚相之請也。上曰,大抵一吳翼煥,何足道也?且疏中爲說,太甚礙眼,雖已處分,渠則止此足矣。此後懲畏之道,不在於加律矣。出擧條上曰,李判府事以爲吳翼煥以懲一勵百之意,不可不一問,其言似知其弊源矣。疏語若有明白論斥,則豈無容恕之道?而其所遣辭,極爲幽晦矣。致仁曰,雖或有內多慾外施仁義爲說,而豈有此幽晦之若是也?上敎性源曰,予於卿素知其公平,而今予一副規模,只欲體先朝五十年建極之治,寧有一毫偏係之意耶?今若以偏係爲一進一退之機,則予於他日何面目拜謁於先大王乎?卿則素心直行,百事做去,今日出仕,豈非世道之幸耶?俄以一心同寅之義,已諭於領相,卿其知之也。上曰,卿又得新拜僚相,何如?性源曰,臣於年前,以若人事,至被罪罰矣。上曰,俄於領相已悉洞諭,而今玆綸音之後,似無異辭矣。性源曰,聖敎雖然,而一席同列,其於廉愧何哉?上曰,此非如是之事矣。致仁曰,聖敎至當矣。綸音洞諭之前,臣亦未知其去就之何居矣。上曰,右相事與他有異,脫空極難,故予亦商量已久,今於十餘年之後,始得脫空,亦莫非命也,數也。性源曰,實是千古人臣所無之事矣。致仁曰,金孝建事,臣雖未詳,而處分終涉過重,況在洞諭絲綸之前,恐合有參酌之道矣。上曰,雖以信令嚴法之意,有伊日處分,實注書旣用侍從之例,則枷囚,固知其過中,卿言又如此,罪名分揀,可也。出擧條致仁曰,臣年迫朝暮,精力已耗,將欲請退,而非其時也。故姑且蹲仍,邦慶後,豈無體諒之恩乎?上曰,卿何爲此例讓耶?卿等可謂出類者,而予果招徠,今於右相事出後,事端尤爲裒大,此豈非卿等之責乎?此後事尤極難處,領相若以無精力爲辭,則左相其可當之乎?左相亦以無筋力爲言,則右相其將獨主張乎?致仁曰,臣則疾病長仍,精力無餘,邦慶後,只俟體諒而已矣。上曰,卿欲往何之?勿爲例讓也。敎性源曰,卿之容貌,比前多瘐矣。性源曰,非但外貌如此,聾瞽已甚,內則盡腐傷矣。上曰,明日次對爲之乎?致仁曰,已出令矣。上曰,次對姑待右相出仕爲之,如有陳達事,今筵仰奏,可也。致仁曰,忠淸水使洪仁默,以安興城操與守城將巡點擧行事,狀請稟旨分付事,當依他例,竝許停止。雖非次對,事係緊急,故敢達矣。上曰,依爲之。出擧條上曰,左相尙未追榮乎?性源曰,謝恩後,爲之云矣。命書榻敎曰,政官牌招開政。上曰,左相追榮時,右相追榮,同爲擧行事,分付。命退,諸臣以次退出。
戊申二月十九日巳時,上御誠正閣。李判府事入侍時,同副承旨南鶴聞,假注書趙台榮,記注官金鳳顯,記事官金祖淳,判府事李在協,以次進伏訖。上曰,今見卿,予甚喜矣。非爲卿有罪而然,卿豈爲介意乎?在協曰,莫非臣罪,而荷此全宥之恩,感悚無地矣。上曰,卿何罪乎?向者傳敎中,有董一勵百之語,責卿,然後可以礪他,所謂烹頭耳熟者也。蓋趙時偉,豈可謂曖昧乎?國論喧騰,若無曲折,則豈如是也?渠輩惟當靜以俟之而已。安敢復事紛聒,甘蹈覆轍乎?卿之譴罷,亶出於鎭安世道之意,卿則無罪而讓頭於新左相,此是予不得已之擧,卿則姑爲便休,好矣。在協曰,臣之被罪後,世道亦必有少勝矣。上曰,卿之心事甚好,儀度亦有大臣之體,人皆如卿,則予何憂乎?顧今世道人心,極甚可悶,皆欲循蹈覆轍,所謂覆轍,卽訕侮君上之習也。在協曰,吳翼煥之疏,隱暎閃忽,指意叵測,而或有譏訕者,故至發其疏云,不可不一問矣。上曰,何必問之?此後若無繼起者,則亦幸矣。上曰,右相新拜後,外間必一場嘵嘵矣。今則鼎席具備,與之同周旋者,似必爲難,而卿則旣爲原任,無關於政府事,還可幸也。在協曰,事事軫念至此,不勝惶感矣。上曰,向來事,卿必見瞞於人矣。予豈不知卿乎?在協曰,殿下於臣每以知卿爲敎,知字,卽人臣莫大之幸也。臣雖儱侗,豈不仰認聖意?而二字之敎,尤極惶懍矣。上曰,卿旣見瞞,故予亦爲敎,卿豈無審諒者乎?上曰,向於殿講時見卿子,爲人甚厚,狀貌亦好矣。命退,諸臣以次退出。
戊申二月十九日未時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,政官入來乎?衍德曰,判書吳載純,參議李集斗,俄始入來矣。上曰,政事望筒催促持來。賤臣承命出捧入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,備邊司郞廳來言,今日,賓廳日次,而無時急稟定事,不得來會云矣,敢啓。答曰,知道。
傳于沈豐之曰,傳香承旨馳詣宗廟·永寧殿·景慕宮,奉審摘奸以來。
傳于趙衍德曰,左承旨入侍。
傳于洪仁浩曰,左副承旨入侍。
傳于曺允大曰,昨因忠淸水營習操巡點竝停止事思之,取見備局謄入者,大抵巡點有名無實,徒貽民邑之弊,湖南·嶺南巡點,依湖西例,一體停止事,卽爲分付。
以禁府都囚徒,傳于曺允大曰,柳文養付過放送,權應卨保放。
曺允大,以兵曹言啓曰,今二月二十一日,武臣賓廳講書日次,而內外中日旣已停止,不得爲之之意,敢啓。答曰,知道。
判府事李福源疏曰,伏以臣於昨春猥陳至懇,略敍遭遇之始終,仍暴襄癃之情實,疏控筵籲,覬獲恩休,雖未蒙劃卽準可,而聖意惻然,深賜憫憐,先解重負,微示前期,感激之極,奉以銘佩。今臣犬馬之齒,恰滿七十,疾病漸痼,神精益耗,絲毫之補,已矣無望,筋力之禮,亦難如誠。以私,則桑楡景迫,鍾漏愧深,以公,則留無所益,去無可思。禮經之大防有截,周任之炯戒可復。且伏念臣之立朝數十年,無一補效,有百尤悔,及此垂盡之年,幸得知止之名,則猶可以收拾晩計,追償夙心,以我聖上體下之德成物之仁,豈不有以諒其苦情,假以殘齡乎?抑臣於引年之外,又有區區悲切之私,臣之先父受聖祖罔極之恩,致位崇顯,以禮進退,當其七耋之歲,精力未衰,眷顧方勤,而前席乞休,一言而允。蓋其積誠素孚,至願遄副,當世稱爲異數,闔門至今感祝,況如臣不肖?雖無能爲役,而亦嘗久廁任使之列,厚沐視遇之渥,陶甄極拔,曲費造化,欲使之免於顚沛,置之安全者,德意隆摯,宛如疇昔,而今臣所懇,以年以事,適符先臣,俯仰愴怳。若不偶然,倘蒙聖恩,以先朝所施於先臣者,復施之於臣,則前後三十年間臣之父子,俱被兩聖朝不世之恩,得以粗完身名,不替家規,傳之子孫,永爲光華。其爲榮耀感刻,當復如何?此臣所以涕泣鳴號,屢瀆而不能已者也。顧今慶運方來,小大顒祝,言私丏閒,實非其時,含意徊徨,亦旣久矣。自近以來,衰門滿溢,私心懍惕,集木臨淵,未足爲喩,斂退之願,日急一日。且念臣雖蒙恩謝事,猶帶三字告身,瞻依城闕,追趨朝請,凡有蹈舞之禮,不後夙夜之賢,此時陳懇,義亦無拘。玆敢齋沐治疏,冒死申籲於黈纊之下,欲乞聖慈,俯垂鑑燭,諒臣微懇,憐臣至情,特許休致之請,以卒生成之澤,則臣當沒齒銜恩,攢手祝聖,雖無陳力之地,尙期結草之報。答曰,省疏具悉卿懇。卿之精力尙康旺,且今世道人心,唯藉老成人是賴,告退非其時,月前齋所見左揆,亦以決難副施之意,寄語於卿,卿必聞之,所辭不允,來章封還,卿須安心,無更苦辭。仍傳曰,此批答,遣史官傳諭。
戊申二月二十日辰時,上御重熙堂。左副承旨入侍時,左副承旨曺允大,假注書趙台榮,記注官金鳳顯,記事官金祖淳,以次進伏訖。上命書判府事李福源疏批訖。敎曰,此上疏,卽爲封送,可也。上曰,左承旨出牌乎?允大曰,然矣。上曰,都承旨入侍。出榻敎賤臣承命出傳。兼都承旨沈豐之進伏。命書傳敎曰,傳香承旨馳詣宗廟·永寧殿·景慕宮,奉審摘奸以來。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,來二十五日,朝參日次矣,敢稟。傳曰,停。
南鶴聞啓曰,戶曹參判金文淳,工曹參判朴祐源,除拜後過三日,不爲出肅,依定式推考警責,仍卽牌招察任,何如?傳曰,允。
傳于南鶴聞曰,輪對官入侍。
傳于趙衍德曰,戶房承旨入侍。
戶曹參判,工曹參判前望單子入之,戶曹參判洪秉纘,工曹參判李致中落點。
備忘記,書房色司鑰李德鳳,排設房司鑰除授,弓房司鑰太命喆,書房色司鑰除授,排設房司鑰白景旜,弓房司鑰除授,書題林義培,排設房司鑰除授,司謁林益炫,別坐除授,中宮殿司鑰鄭錫周,司謁除授,書題朴德起,中宮殿司鑰除授,閑良姜晩俊,書題除授。
以京畿監司狀啓,進上生鮮參半代捧事,傳于南鶴聞曰,依狀請施行,廚院準此事,分付。
全羅監司狀啓,三月令進上洗鱗石首魚,節候尙早,限內不得封進,惶恐待罪事,傳于南鶴聞曰,勿待罪事,回諭。
南鶴聞,以弘文館言啓曰,本館下番闕直,事甚未安,修撰宋翼孝,旣有只推之命,校理金履翼,副校理李尙度,副修撰朴基正·李書九,謂有情勢,不爲行公,竝卽牌招,以爲推移入直之地,何如?傳曰,允。有情勢人許遞,後日政差出。
南鶴聞,以吏曹言啓曰,摠帥旣是例兼,則實提擧似當變通乎?令該曹詳考前例,草記稟處事,命下矣。大典通編相避條有曰,各司例兼提調,雖與都提調·提調,有相避勿遞云,而他如軍資·觀象·繕工監·惠局等各司例兼提調,與實提調,元無相避之例,今此造紙署提調,不必變通,置之,何如?傳曰,所謂惠局,指宣惠廳乎,惠民署乎?奏御文字,不宜如是糢糊,吏文又不必如是省文,當該堂上推考,更爲別白草記,可也。
戊申二月二十一日辰時,上御誠正閣。右副承旨與輪對官入侍時,右副承旨洪仁浩,假注書趙台榮,記注官李宗烈·金鳳顯,造紙別提黃延祚,中樞都事李恒霖,軍器僉正鄭根,活人別提南愼五,養賢庫兼主簿文光瑞,以次進伏訖。上曰,輪對官以次進前。各奏職姓名。延祚等以次仰奏訖。上曰,各奏職稟及遺在。延祚曰,紙地色而遺在,則表紙一百四十二張,咨文紙一百四十二張矣。恒霖曰,無職稟矣。上曰,先正子孫中向承守令承傳者,誰也?上曰恒霖曰,前郡守李仁霖也。上曰,仁霖與爾爲幾寸而尙未得一麾耶?恒霖曰,臣爲八寸親而尙未爲守令矣。根曰,掌火藥而遺在,則火藥一千二百九十六斤零,火繩一千四百七十五沙里,藥綿六千一百六十沙里矣。愼五曰,無所懷矣。上曰,年前宣傳官,緣何故落仕乎?愼五曰,戊戌春陵幸時,以下馬吸所見汰矣。光瑞曰,掌錢穀而遺在,則米六百七十三石零,太三百石零,錢六十五兩零矣。命輪對諸臣先退。命書傳敎曰,今日春奉審,戶工曹堂上不可不備員分詣,違牌亞堂竝許遞,前望單子入之,待下批牌招進去。上曰,先進去後謝恩事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
巳時,日有右珥。
傳于趙衍德曰,左承旨入侍。
傳于南鶴聞曰,未下直守令,當日辭朝。
南鶴聞啓曰,未下直守〈令〉當日辭朝事,命下,而鎭海縣監劉漢坤,兩司俱未署經云,除在外外未肅拜呈告人員,竝卽牌招,以爲署經之地,何如?傳曰,允。
南鶴聞,以弘文館言啓曰,新除授修撰李鼎德,時在慶尙道慶州地,經筵入番事緊,請斯速乘馹上來事,下諭。傳曰,依啓。
以修撰宋翼孝牌不進罷職傳旨,傳于南鶴聞曰,只推。
傳于南鶴聞曰,政官牌招開政。
南鶴聞,以弘文館言啓曰,本館下番,連日闕直,事甚未安,修撰宋翼孝,旣有只推之命,與今日政新除授玉堂,待下批竝卽牌招,以爲推移入直之地,何如?傳曰,允。
以吏曹參議李集斗牌不進罷職傳旨,傳于南鶴聞曰,只推。
有政。吏批,判書吳載純進,參判李在學牌不進,參議李集斗牌不進,同副承旨南鶴聞進。以鄭萬始爲校理,李殷模爲副校理,沈興永·宋祥濂爲副修撰,李爲知經筵,李命植爲同成均,金宗爲淑陵參奉。
兵批,判書鄭好仁病,參判具㢞病,參議宋鍈病,參知柳誼入直進,左副承旨曺允大進。副司直,朴祐源·金文淳·金履翼·李尙度,副司果,朴基正·李書九。
以校理鄭萬始,副校理李殷模,修撰宋翼孝,副修撰宋祥濂·沈興永牌不進罷職傳旨,傳于南鶴聞曰,只推。
以原春監司狀啓,還穀加分,令廟堂稟旨分付事,傳于曺允大曰,依狀請施行事,回諭。
南鶴聞,以司饔院監膳提調意啓曰,以京畿監司日次生鮮代封事狀啓批旨內,依狀請施行,廚院準此事,命下矣。本院供上日下生鮮,依下敎以活鷄參半代封之意,敢啓。傳曰,知道。
右議政蔡濟恭疏曰,伏以臣感恩之至,淚眼已枯矣。匪分之極,病悸靡定矣。强拭已昏之花,艱召幾散之魂,構成短疏,仰塵崇覽。辭理雖極齟齬,情懇亶出肝膈,庶幾仁愛之天,或垂體諒之恩。及承聖批,不惟不允所請,眷待之意,逈出常格,責勉之旨,感動臣隣,顒俟之餘,雖失所圖,莊誦百回,淸血無窮,況其夷險不可擇之敎,尤有所怵然于中者。臣之爲殿下一死之願,蒼天在上,明神在傍,凡所以承殿下之旨赴殿下之命,豈敢曰害夷害否?而至若輔相去就之節,國家之榮悴在是,世道之汙隆在是,有識之是非,亦無不在是,則其不可與有事而不擇夷險之義,混而同之也明矣。今臣之冒沒,不特臣自知之,百僚知之,不特百僚知之,閭巷婦孺,亦皆知之,獨殿下敦迫過當,使臣終不得牢守初心。然臣何敢諉之以身旣肅命,而因仍玷汚於三事之列乎?自近日以來,心神震蕩,寢食俱闕,疾病之從以侵凌,其勢固然,符到卽行,固所願也。所可恨者,聖眷誤隆,過福致災,九泉之下,終作孤恩負國之鬼。迺者造朝有命,史官臨宣,旋又退定賓對,俾便臣調攝。臣之所被,節節皆恩,事事皆榮,雖在昏囈之中,以首頓地,何以定情?噫,洞諭明正,如日中天,從今以後,臣不敢復提往事,以爲自癈之圖,而臣之所悲泣慙悼者,抑有以焉。臣之立朝殆近五十年矣。若能持身有素,涉世有方,少得以有孚於一世耳目,則同事聖君,同立淸朝者,初豈以千萬不近似之言,疑之於臣也?靜思厥由,莫非臣罪,以此顔面,自抗於廊廟之上,趨造賓筵,萬萬無是理矣。賴天之靈,賤疾雖或少已,決不可承命,而況源委旣重,復起爲人,不可以時日爲期,而賓對因是遷延,軍國之事,或不免叢脞,則此尤臣難贖之罪也。玆敢申控至懇,呼號於父母孔邇之前。伏乞聖慈,亟行日次之對,無或久曠,仍卽改正臣所帶相職,以爲安意就盡之地,千萬血祝。答曰,省疏具悉卿懇。予以非常之擧待之,卿以非常之擧報之,是禮也。初筵第一奏,惓惓於禮之一字,予嘉歎而翕受之。卿試思之,三疏後視事,雖曰中書常規,若迫於事會,則一疏再疏,多出膺者。況卿有今日之遭逢,有今日之寵私,乃且膠守俗臼,不思對揚之方,萬萬非人情之所出,禮緣人情,情到處禮寓焉。故聖人有言曰,事君盡禮,人以爲諂。卿若沈潛斯義,想犂然激感,行不竢駕屨,予不多誥,卿須念之,俟少間卽起視事。仍傳曰,此批答,遣史官傳諭于右議政。
戊申二月二十二日辰時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官尹行任,以次進伏訖。上曰,右相家進去備郞還來與否知來。賤臣承命出,回奏曰,備郞今始還來,而右相以爲病勢近益越添,不得入來云矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
申時酉時,灑雨下雨,測雨器水深三分。申時,電光。
南鶴聞啓曰,明日,國忌正日相値,視事頉稟之意,敢啓。傳曰,知道。
傳于趙衍德曰,該房承旨入侍。
南鶴聞,以弘文館言啓曰,本館下番,連日闕直,事甚未安,校理鄭萬始,副校理李殷模,修撰宋翼孝,副修撰沈興永·宋祥濂,旣有只推之命,竝卽牌招,以爲推移入直之地,何如?傳曰,允。
曺允大,以兵曹言啓曰,卽接景慕宮入直部將申在德手本,則含春苑北墻內槐木一株顚仆,掛於墻上,墻垣一間許外面缺落云。故發遣將校,使之摘奸,則逌覲門東邊十步之外墻內槐木,果然顚仆,墻垣外面一間餘,未免缺落,蓋瓦亦皆破傷云,急令繕工監,爲先圍排樹柵,自臣曹別定衛軍二名,使之守直,亦令巡邏營各別巡察,而所顚槐木,壓在墻上,令戶曹申飭該監,待明朝曳下之意,分付,何如?傳曰,允。
戊申二月二十三日辰時,上御重熙堂。該房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,戶曹郞廳待令乎?衍德曰,俄已待令矣。上曰,戶曹郞廳進詣魂宮,薍簾受傷處,盡爲修補事,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于南鶴聞曰,同副承旨,馳詣受香所,看審摘奸以來。
傳于趙衍德曰,左副承旨入侍。
傳于洪仁浩曰,坐直承旨入侍。
南鶴聞,以吏曹言啓曰,卽接掌樂院牒報,則明日擧動時,殿庭協律郞,本院正,不可不備員云,掌樂院正未差之代,口傳備擬以入之意,敢啓。傳曰,知道。
吏曹口傳政事,以宋民載爲掌樂正。
南鶴聞,以吏曹言啓曰,今此宗廟各陵殿宮園墓寒食祭諸執事,無以分排,刑官及司饔院·訓諫院官員,依前通融塡差之意,敢啓。傳曰,知道。
洪仁浩,以吏曹言啓曰,造紙署提調不必變通事草記批旨內,所謂惠局,指宣惠廳乎?指惠民署乎?奏御文字,不宜如是糢糊,吏文又不必如是省文,當該堂上推考,更爲別白草記,可也事,命下矣。惠局,卽宣惠廳,非惠民署,而臣於莫重奏御文字,不能審愼,有此昏錯,致勤問備,臣不勝惶恐,而造紙署提調,法例旣無例,兼提調與實提調相避之規,置之,何如?傳曰,法例旣如此,當初摠帥之向來陳疏,過矣。私義自私義,法典自法典,豈可以此引義乎?然其老病,難責職事,實提調徐有慶許遞,可也。
洪仁浩,以吏曹言啓曰,成均館學正車鳳運學錄黃乃正,除拜後過限未肅拜,竝依例罷職,何如?傳曰,允。
曺允大,以兵曹言啓曰,卽接東所衛將李輔國所告,則傳漏軍伊川騎兵李於仁老味,俄者忽打漏局第三傳漏之皷,今方捉置摠府云,事極驚駭。不可尋常處之,出付秋曹,嚴覈得情,而該所衛將·部將,常時不能檢飭,致此該所軍士擊鼓之事,竝拿問處之,何如?傳曰,允。
曺允大,以都摠府言啓曰,卽者東所傳漏軍士於仁老味,忽打御井傳漏云,故事極驚駭。該所書員崔延慶,軍士於仁老味處,各別嚴問,則書員崔延慶所告內,去夜二更三點,只打四次,經呼四點。故更點巡飭之時,聞其誤呼,多般責之,來告該所衛將,則衛將捉致於仁老味,嚴加分付,更以前頭申飭之意,罪當移刑曹云云,則於仁老味直走御井,漏鼓連打三次云。於仁老味所告,則以爲去夜二更三點,旣無誤呼之事,而書員瞞告衛將,以移送刑曹爲言,且一朔料米,書員食之,故欲爲推尋,則書員以誤呼傳漏告於衛將,將被重罪,不勝冤痛,果打漏鼓三次,以爲上徹之計云。招問該所衛將李輔國,則以爲去夜軍士於仁老味,莫重傳漏,申飭之下,不但今番之誤呼,亦無畏怯懲後之意,言辭極其愚惡。故如此軍士,不可留置闕內,使之卽爲出送云云,則於仁老味,直走御井,漏鼓至於故打云。該所之申飭誤呼傳漏,事理當然,而於仁老味,以鄕谷愚頑之漢,不知漏鼓之莫重,肆然故打於差備至近之處,究厥所爲,萬萬驚駭。於仁老味,出付該曹,照法嚴治,書員之奪食鄕軍料米,亦極駭痛,書員崔延慶一體移送法司,詳査重勘,該所衛將,有此不察之罪,令該府處之。臣等亦有不能檢飭之失,惶恐待罪之意,敢啓。傳曰,知道。
以李輔國·李麟信囚單子,傳于洪仁浩曰,保放。
洪仁浩,以訓鍊都監言啓曰,今二月二十五日景慕宮展拜時,因兵曹啓下節目,弘化門軍三十名,把摠李殷昌,哨官兪鉉商率領,挾輦侍衛,弘化門軍五十名,哨官申鏶率領,出付排立當次營門,還宮後,還爲入直,而竝待標信擧行之意,敢啓。傳曰,知道。
戊申二月二十四日卯時,上御重熙堂。左副承旨入侍時,左副承旨曺允大,假注書趙台榮,記注官金鳳顯,記事官金祖淳,以次進伏訖。上曰,大報壇祭報府持來。賤臣承命持入。命允大讀奏訖。命書傳敎曰,日前玉堂申大尹疏批,初則只以省疏具悉頒布矣。更思之,論斷頗錚錚,有若浼之義,就原批,追添留意等數語矣。大抵趙時偉,自來陰慝癡濫,面前人事姑舍是,亦不識天高地厚,已自擬帥之前,予素所切惡,凡出入近密之列者,孰不知之?觀於多年在院,無一番無事順遞,尤驗不欲近之意,而特渠外張聲勢,隱若有所持。是故人不知裏面,多有不敢違拒其意者,而臭味所同,聲氣相藉,一轉再轉,將有胥溺之慮。近日筵敎絲綸,略及牖迷之方,一則爲世臣,二則爲世臣,亦豈忽於推波助瀾之戒也?玉堂疏中其黨渠黨等說,甚礙眼,固知言者本意,在於嚴討而拯誤,亦足謂有補於公私而驟看之,則黨之云云,若說舊時名目者然。筵奏章箚之間,語涉名目二字,自有設禁之先朝受敎,在予繼述修明之道。此等處不可以字同旨異,有所放過,此後章疏,無敢以黨目等說,輕易混說事,嚴飭。命退,承史以次退出。
戊申二月二十四日申時,上御重熙堂。坐直承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書傳敎曰,明日當由逌瞻門展拜,以此分付。又命書傳敎曰,明日展拜,弘化門·集春營軍各五十名,當次營門大將,只率前排率領,餘皆依前爲之。又命書兵曹草記批旨訖。仁浩曰,建陽以東,摠府主管,則凡有事端,宜無不察,而今此傳漏軍擊鼓之擧,兵曹則已爲草記,摠府則尙無皁白,事極駭然,入直堂上,竝推考,郞廳則所當重勘,而本院請推之外,無他可施之罰,何以爲之乎?上曰,草記之後時,不但未安,擊鼓又在該字內,由前由後,不可無飭,堂上遞差,郞廳拿處,可也。出擧條命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,明日常參·經筵,取稟。傳曰,停。
傳于曺允大曰,出宮門路,以協陽門爲之。
傳于曺允大曰,次對今日來會。
傳于曺允大曰,大臣·備局堂上引見。
傳于趙衍德曰,右承旨入侍。
傳于趙衍德曰,他承旨入侍。
傳于曺允大曰,以方春民間,或有艱食之慮,前此每以特敎,原還餉還,使之量宜加分矣。今年則雖無傳敎,何不狀請乎?依前加分,使民間有裕食之喜事,令廟堂行會該道,諸道未狀請諸邑,一體行會。
傳于趙衍德曰,坐直承旨入侍。
以金基正囚單子,傳于洪仁浩曰,保放。
以安百漢·李馨秀囚單子,傳于曺允大曰,保放。
曺允大,以御營廳言啓曰,今二月二十五日景慕宮展拜時,依兵曹啓下節目,弘化門集春營入直軍各五十名除出,大將李柱國率領,弘化門外分左右排立,東營入直軍三十名除出,入直把摠柳翼星,哨官李明祿率領宮大門外把守,而竝待標信出用,解嚴後還入直間,集春營哨官崔秀崗,率該哨標下軍七名代直,東營哨官朴師迪代直之意,敢啓。答曰,知道。
校理李太亨疏曰,伏以,噫嘻,痛矣。趙時偉之罪,可勝誅哉?當擧國同慶之日,歡欣愛戴,小大惟均,而唯彼時偉,抑獨何心,顯懷忿懟,喉院酬酢,明有證左。噫,向我儲君,肆發凶言,卽此一節,爲渠斷案,且況陰結凶賊,謀占戎權,情節綢繆,眞贓畢露,此又何等負犯,而豈可一日容息者哉?臣於昨春,有所論列,未蒙允可,至今憂憤在中,適登筵席,更伸沐浴之義,而緣臣語聲低微,四座未及遍聞,至有大僚論斥之擧。臣之本意,寔出於嚴討,而大僚之論,乃以辭旨未瑩爲言,則臣何敢晏然在職乎?玆不得不短章自列,徑出禁扃。伏乞聖明,俯垂諒察,亟削臣職,仍勘臣罪,不勝幸甚。
以副校理李太亨上疏,傳于曺允大曰,右相筵奏,出於相規之意,而與出擧條請罪有異,臺啓得失,大臣猶且相可否,況玉堂之所懷乎?況所失在玉堂乎?又況律不稱罪,亦有筵敎,以此引義,至於徑出,事體所在,萬萬未安。其在敬大臣尊朝綱之道,不可無警,原疏還給,爲先從重推考,擧條之敷衍筵奏,雖曰常例,俄見所懷擧條,詳略太殊,次對入侍,承旨亦爲推考。
戊申二月二十五日卯時,上詣景慕宮展拜入侍時,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,一提學金鍾秀,檢校提學吳載純,檢校直提學李秉模,檢校直閣金憙·徐鼎修·鄭東浚,直閣鄭大容,待敎尹行任,以次隨駕。上具翼善冠·衮龍袍,乘輿出協陽門。敎曰,右相率備局諸宰,還宮時祗迎於賓廳前路,仍爲隨入事,招致備郞,卽爲往傳,備堂中雖一人,無敢懸頉事,分付。允大承命出傳。駕由建陽門出弘化門,由逌瞻門詣齋室外。降輿入齋室,出東狹門就板位,行再拜禮,詣宮內奉審,還御齋室。上曰,本宮提調入侍。出榻敎本宮提調鄭昌聖,承命進伏。上曰,戶曹判書入侍。戶曹判書徐有隣,承命進伏。上曰,本宮內外簾子,詳細奉審,墻內外樹木,亦一一看審後,來參次對,可也。上曰,右相入來與否,問于備郞以來。賤臣承命出,回奏曰,右相今方入來云矣。上曰,備堂進不進,卽爲知來。賤臣承命出,回奏曰,進參者爲十三人云矣。上曰,三十備堂,只十三人進參,事極怪駭,更加申飭,盡爲來參事,分付。賤臣承命出傳。命昌聖·有隣退出。少頃,上出西狹門乘輿,出逌瞻門入弘化門。敎曰,備堂之誰某入來知入。允大承命出,回奏曰,吏曹參判李在學,刑曹參判洪秀輔,今方入來,他備堂,姑無去來矣。駕由建陽門入協陽門。敎曰,次對姑待下敎入侍。入宣化門還內。諸臣退出。
戊申二月二十五日辰時,上御熙政堂。大臣·備局堂上引見入侍時,領議政金致仁,左議政李性源,右議政蔡濟恭,右參贊金魯鎭,行漢城判尹鄭昌聖,吏曹判書吳載純,兵曹判書鄭好仁,行副司直李在簡·李柱國,知事鄭昌順,江華留守宋載經,開城留守閔鍾顯,刑曹參判洪秀輔,行副司直蔡弘履,吏曹參判李在學,戶曹參判洪秉纘,行副司直金持默,副校理李太亨,右承旨尹行元,左副承旨曺允大,假注書李貞運,事變假注書申潊,記事官李相璜·金祖淳,以次進伏訖。上曰,追後入來備堂,隨來隨入,戶判,奉審後入侍,可也。潊承命出傳。致仁曰,今日朝氣頗寒,勞動之餘,聖體,若何?上曰,一樣矣。致仁曰,感候則今已復常乎?上曰,以右相事,觸寒臨門,乍有感候,而卽爲差復矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今日進不進座目,李秉模書以內閣進,故座目還送,未及改來,入侍前不得入啓,誠惶悚矣。上曰,訓將何不入來乎?致仁曰,以積病之復發,送言於臣,而今方乘轎,來待關外云矣。上曰,摠戎使,何故不入來云耶?致仁曰,以其兄造紙提調見遞事,謂以私義不安,飭敎之下,亦不承膺云,而重臣所帶,卽摠使之例兼也。事面有異,摠使重任,不可以其例兼而遽議變通,則其所處義,未免太過矣。上曰,申飭,可也。出擧條上曰,今則鼎席備員,朝象妥帖,誠爲公私之幸,喜不可言矣。致仁曰,以臣年齒,當此重任,實非可堪,而今則僚相濟濟,誠不勝喜幸矣。上敎濟恭曰,枚卜之日,已爲悉諭,而餘意則疏批,亦盡之矣。卿今同入鼎席,國事幸甚。濟恭曰,臣惶恐之極,不能形容仰達,而臣之頂踵毛髮,非臣之有,自天恩諭,逈出常格,逃遁不得,一肅恩命,論其情跡,極是冒沒,緣臣狗馬之疾,累日彌留,莫重賓對,久停不行。臣以是如添一病,今日則他不暇顧,扶舁入來,而冒沒登筵,自顧惶恧,臣逖違幾年,獲近前席,仰瞻天顔,承聆玉音,臣之此生此筵,是豈夢寐之所料哉?感泣之外,無以仰對矣。上曰,冒沒二字,自今勿爲更提,好矣。卿不見綸音末端乎?世之誣卿者,輒以此齗齗,自今以後,卿豈可以此復引乎?卿則若固有之,可也,不可言冒沒也。無論大官,雖在卿宰下執事之列者,如卿之所遭罹,前古豈有哉?此非爲卿一人,實爲四百年朝廷而然矣。濟恭曰,聖敎及此,不勝惶隕矣。上曰,予之此擧,豈或私卿而然哉?自卿數十年前賓客時,顔面雖熟,而亦豈可以此私卿哉?外臣之不知者,或致惝惑於其間,而大官是何等職,豈可用私之一字乎?從此以後,卿之一身,拔出於坑坎之中,已成區處矣。向後區處,惟在於卿,卿其無負此意,克盡承佐協贊之責,使世道朝象,快底平泰之休,則誠幸矣。濟恭曰,臣於國事,雖赴湯蹈火,若或無避,則狗彘亦不食其餘矣。天神俯瞰臣心可質,而至於官職,雖在執事之列,實難抗顔入闕。況百僚之長,是何等重任,而以何顔面,揚揚冒據乎?聖敎連日諄複,故冒入賓對,而實不敢以相職自處矣。上曰,過矣。旣已肅命,又參次對,而不以大臣自處者可乎?領相則筋力雖旺,大耋已屆,左揆則昨秋以後,受傷無餘,此後獨賢,舍卿伊誰?而卿言如此,日後次對,雖有稟處之事,卿不爲擧行乎?誠太過矣。濟恭曰,臣風霜震剝之餘,僅存形殼,而其中則不可以生人責之。況蹤跡之不近禁圍者,已七年于玆,大臣六卿則或可記認,而至於下大夫,非但不識面,亦不知姓名。雖欲行大臣之事,其可得乎?臣之所欲仰奏者多,而實涉猥屑,不敢盡言,下敎旣以區處爲辭,臣則惟願聖上,曲垂終始之澤,使得畢竟區處,千萬伏望。上曰,右相神色,比前無減,領相所見,如何?致仁曰,臣亦十年後始見之,而風霜之餘,別無傷損者矣。上曰,世事有不可知矣。豈料右相,今日坐此席乎?左相情理則固然,而悼傷太過,以致若是朽落矣。然而比之初筵時,亦似頗勝矣。諸大臣中右相之神色最勝矣。致仁曰,此江華留守宋載經狀啓,而京畿各邑癸卯甲辰移轉米丙午停退條中五分一捧上之令是啓下行會,而通津·南陽·高陽·交河等邑,俱未準捧,四邑守令之罪,請令廟堂稟處矣。通津等四邑守令,頃因畿伯狀聞,已有處分,此狀啓置之,何如?上曰,依爲之。出擧條致仁曰,頃以鍾城府彼人留置卜物失火根因,詳覈狀聞之意,覆奏行會矣。卽見咸鏡監司李崇祐狀啓,則以爲都檢案金萬京等應問各人,多般鉤覈,而一向抵賴,終不吐實。故放與否,平問之下,對無得實之路,竝爲仍囚,待用刑更加嚴覈,期於得情,而座首韓志大,雖未參見於失火之時,旣是都次知,一體嚴囚,以待更覈事,請令廟堂稟處矣。彼人卜物失火根因,道臣別定參覈官,會同推覈,累次盤問,而諸供一辭發明,要之,是煙草爈火之或致遺落而然。道臣之啓以爲,故放與否,平問之下,對無得實之路云,則待用刑一向嚴囚,亦爲可憫,典守不謹,其罪旣重。況係彼人卜物,則尤不容歇治,都檢案金萬京等五人,令道臣本道境內散配,座首韓志大,以護送彼人穩城境,則不可以都次知而混施同律,分揀放送爲宜,以此分付道臣,何如?上曰,依爲之。出擧條致仁曰,近來都下,穿窬之患特甚,閭巷之間,家家戒嚴,戢捕之政苟嚴,寧有是也?左右捕將,爲先從重推考,另加申飭,何如?上曰,依爲之。出擧條致仁曰,黃海監司金思穆,自承向來嚴敎,蹙伏惶恐,緊急營務外,不爲酬應云,藩臣分義,無怪其如此,而本道事誠可憫矣。上曰,如是引義,雖似無怪,方面體重,不可輕遞。況此道伯,異於外廷臣,前後責成之飭敎,亦在於以戚畹待之之意。且今行部,不可踰期,自廟堂各別嚴飭,斯速察任,可也。出擧條致仁曰,濟州牧使李命俊,三年絶海,年迫七耋,自經昨年大賑,累狀乞遞,且聞病勢沈痼,惟願生還云,參究其情,有難强令察任,今姑許遞,何如?上曰,依爲之。出擧條載純曰,今此宗廟各陵殿宮園墓寒食祭大祝典祀官,當以侍從塡差,而多在違牌坐罷中無以推移分排,合有變通之道,何以爲之?敢稟。上曰,侍從堂上堂下違牌坐罷人員,竝敍用,可也。出擧條載經曰,江都,卽保障重地,而爲先城堞頹廢無餘。最是於民情,有切急者,花島爲名之地,卽外城曲隅,潮水要衝之地,數十年前城堞,頹而壅閼水道,當初設置三間石橋亦頹圮,朝夕潮頭衝嚙而汰,凹作一十餘丈坑塹。因此潮水汎濫,民田畓被災處,摠而言之,則八百餘結內,卽今被災陳廢者三百八十石落,三間石橋崩頹之故,行路不通,最要衝之地城堞圮缺,所見可憫。臣於到任翌日,民人十百爲群,盈庭呼訴,臣往審摘奸,則有三大弊,果如民訴矣。修築之擧,斷不可已,而力鉅事大,財力猝難區劃,臣亦未知何以,則爲好,而大抵專主外城修補,內城殆同,念不暇及,不能致力,內城雉堞陵夷,踰越如平地,便成蹊逕,所見可駭,爲先終始內城甚急,敢此仰達,下詢大臣處之,何如?上曰,大臣之意,何如?致仁曰,聞守臣之言,則欲先繕修內城,而無他措手之道,若得曾前朝家區劃之外城修築一年財力,則庶可畢役云矣。外城盡築姑無期限,內城又一任其頹圮,則前頭費力,必將倍以徙依其言,外城一年條物力,移用於內城,使之刻期完役,似好矣。性源曰,外城一年所入財力果恰當,內城修築之費,則許令移用,似好矣。濟恭曰,無論內外,同是江都之城,則以外城一年之費,移葺內城,恐無不可矣。上曰,依爲之。出擧條載經曰,喬桐,卽三南咽喉之地,而一自統禦使移屬江都之後,多有擧礙之端,而其中最難便者,戰船事也。所謂港口,殆同陸地,潮盛之時,始能浮動,而一朔之內,不過一次對,無臨急駕海之望。臣意則統禦移屬,甚無意義,更爲還屬喬桐,但受節制於鎭撫使,恐合事宜,故敢達矣。上曰,此事當初移屬之意,則或謂其便好,而故相鄭領府每以爲不如仍舊云矣。到今思之,其言似有見矣。若關於大利害,則何拘銷刻之嫌,而此與關於大利害者有異,當審量處之,卿等之意,以爲何如?致仁曰,江都形便,臣則未曾審見,向來統禦之移屬江都,未知得失之如何,而大體言之,今人智慮,不及古人。喬桐之陞爲水使,兼統三道舟步,實有深意,則一朝變更,容易分屬,恐非計之得者。至於銷刻之嫌,則不必爲拘,昔在先朝,守·摠兩營之出鎭未幾,亦旋卽罷還,則但觀其利害所在故也。性源曰,統禦營旣屬鎭撫營之後,戰船之移置者,除非潮盛之時,則長未免粘陸,誠無意義。若還設統禦營而使之受節制於鎭撫營,則未知事面之如何,而雖以統制營言之,元無受節制於本道監營之例矣。濟恭曰,臣則未見其地,無以審量形便,故不能仰對矣。載經曰,文殊山城,與江都,爲輔車之勢,此亦不可無增築城北。募入民戶之道,左相曾經居留,必有斟量者,下詢,何如?上曰,左相所見,何如?性源曰,文殊處地最高,登臨,則俯瞰江都虛實,而地形甚窄,民戶不過爲五十餘家,設置山城,蓋欲防其俯瞰,而論其形便,不足爲輔車之勢矣。江留之言,似過矣。上曰,戶判進前。戶曹判書徐有隣進伏。上曰,詳細奉審乎?有隣曰,殿內殿外及果木圍排,盡爲奉審矣。上曰,神門簾及方甎·方瓦,亦有修改處乎?有隣曰,瓦甎傾缺,不過三四處,方便修改,而至於簾子,隨剝隨補,終涉未安,三簾之一時新備,雖無前例,臣意則新備一簾奉出,退使仍爲改漆改編,以待後次奉審時入懸新件,退出舊件,則不過數次奉審,而簾子一新矣。上曰,宗廟簾子,亦用此例乎?有隣曰,然矣。昌聖曰,簾子之隨毁隨補,非但未安,鄕外匠手,補編不精,依宗廟例,次第易新,則似甚穩便矣。上曰,然則依此爲之,好矣。有隣曰,內朱簾,未承下敎,何以爲之乎?上曰,一體爲之,而與提調同爲出去眼同擧行,可也。昌聖·有隣承命退出。太亨曰,臣於昨年春講筵畢後,臣與下番洪義浩,以趙時偉事,齊聲請討,未承兪音,至今抑鬱,不勝憤惋。噫嘻,擧國同慶之日,抑何心腸,而顯懷不悅凶賊擬帥之目,有何營爲,而乃敢圖占?究厥情狀,萬萬凶慝。此皆已悉於前後疏啓,而且其藉賣權勢,譸張眩惑之罪,有不可一日容貸也決矣。臣昨伏見傳敎下者,牖迪昏迷,全保世臣之德意,孰不欽仰?而罪魁之尙此假息,其爲失刑之大,孰甚於此?臣謂爲先施以荐棘之典,待用刑嚴加訊鞫,夬施王章,斷不可已也。上曰,前已悉諭矣。出擧條上曰,以藉賣權勢,譸張眩惑等語爲罪目,而末請重律,得無律不稱罪之嫌乎?太亨曰,時偉之極罪,已悉於前後疏啓,故首以此意仰奏,而尾陳藉賣等語矣。性源曰,臣昨伏見傳敎下者,保世臣靖世道之至意,溢於辭表,牖迷拯溺之方,至矣盡矣。儒臣所奏,比昨日傳敎雖頗疎略,而爲人臣子,不識天高地厚,負此罪名,何以逃三尺之王章乎?爲先荐棘之請,係是斷不可已者,亟下允從之命。是臣區區之望也。濟恭曰,臣不敢以相臣自居,而至於事關懲討,有不容終默者。昨伏見傳敎,則時偉之窮凶極惡,厥罪淊天,決不可一刻容貸,而若其眞箇罪目,殿下猶不盡書之矣。臣於年前,蟄伏江上,而其爲凶言傳說,狼藉喧騰,雖如臣聾瞽於世事者,猶且得聞,則其眞贓之昭不可掩,卽此可驗,欲竝生哉之德意,孰不欽仰?而如此元惡大憝,則決不可一味假息,待用刑之日,夬伸王法,斷不可已矣。儒臣之論列罪狀,只以藉賣權勢譸張眩惑爲說者,極爲不善奏對,事當請推,而臣旣不以見職自居,故不敢仰請矣。上曰,時偉之陰慝,發於外貌,予自初已切惡之,前後在政院,未嘗一番順遞,其他諸承宣,或因時偉之罪,一時竝遞者有之,其所切惡,於此可驗。向日傳敎中不識天高地厚云者,槪言其愚悖之狀,而若其卽今罪案,渠之處地,與外廷諸臣,有何少異,而喧騰之言,必及於渠耶?若無所犯,豈有是也?卽此一端可謂死有餘罪矣。予於戚畹諸家,未嘗有一分私好,雖眞箇戚畹,猶尙如此,況渠之所處,何足謂戚里?而隱然以戚里自處,竟至於此。向者島置時傳敎,有一言以蔽之曰何以得此者,正謂此也。至於凶言云云,伊時兵議肅謝之後,以朝廷問安班之不爲設行,因卽出去,則或無可言之隙,而其他罪狀,不一其端,假令脫於此罪,渠之許多負犯,莫逃王章,不可一日容貸,所犯眞贓,果若三司之論列,則何惜於渠?不卽顯戮,而傳說雖然,姑未執跡,雖輿儓下賤,明其爲賊,賊乃可服,故始此遷就者此也。諸趙中趙興鎭則多年堂后,至於承宣,趙時俊則以有司之臣,任用日久,緣一時偉,以趙爲姓者,一竝不用,則亦過矣。故向者趙英鎭之備薦,予則以爲好矣。至於申大尹之疏,可謂近來中最錚錚者。若使世人皆能知此義,則豈非世道之幸乎?大抵朝廷之公議,是公也,舊日之顔面,卽私也。其所負犯,旣已彰著,則不可拘牽顔私,弁髦公議,殆同於敢怒而不敢言,搢紳之間,有或如此,執跡而論,烏得免黨與之歸乎?但其疏末黨與云云,似涉舊日色目之說,當此保合陶鎔之日,決不可推波而助瀾,故傳敎之禁止者此也。致仁曰,其黨渠黨之云者,實異於色目之黨矣。性源曰,此則領相所奏誠然矣。濟恭曰,黨與云者,果與色目之黨有異矣。上曰,黨之一字,終有形迹之嫌,予所云云,蓋以此也。致仁曰,時偉之負犯旣如此,而前日之有顔私者,終不能一刀割斷,尙有繾綣之意,誠萬萬不成說矣。申大尹之疏,果是最錚錚者,而昨年以後無此疏。故臣於向日登筵時,亦以誠合嘉奬仰奏矣。性源曰,向來罪其罪人其人之下敎,實出於大聖人欲竝生哉之至意矣。時偉之於臣,亦爲至親,而罪惡旣犯於罔赦,則亦已痛絶之不暇,凡今北面於我殿下者,孰敢有顧藉之意乎?命退,諸臣以次退出。
戊申二月二十五日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,先來軍官,方在何處乎?衍德曰,留在政院矣。俄有明日來待之敎,故使之出送矣。命書傳敎曰,萬里跋涉,星軺穩旋,豈勝欣企?卿所帶相職,間因鼎席不備,曲副辭陛日筵懇,卿聞此,必以釋負爲幸,還朝當在那間,玆遣史官勞問遠役,望須自護,庸副予慇懃之意事,令外史傳諭于回還正使兪判府事,大臣附啓,以狀聞修上事,自政院成送有旨於外史處。上曰,中宮殿進御達生散五貼製入。出榻敎命退,承史以次退出。
上在昌德宮。停常參·經筵。
洪仁浩啓曰,玉堂備員間,視事頉稟之意,敢啓。答曰,知道。
中宮殿,藥房口傳問安。答曰,知道。
傳于趙衍德曰,左副承旨入侍。
南鶴聞啓曰,吏曹判書吳載純,參判李在學,參議李集斗牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判陳疏入啓,判書更卽牌招,何如?傳曰,允。參議只推,與參判牌招。
南鶴聞啓曰,吏曹判書吳載純,參議李集斗,再牌不進,參判李在學牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,判書所當更請牌招,而係是一日三牌,何以爲之?敢稟。傳曰,參議只推,判書·參判,更爲牌招。
曺允大啓曰,副校理李太亨謂有情勢,陳疏徑出,原疏纔已捧入,而此與無端徑出有異,推考警責,何如?傳曰,允。
傳于趙衍德曰,坐直承旨入侍。
南鶴聞,以弘文館言啓曰,本館上番闕直,事甚未安,副校理李太亨,原疏旣有還給之命,卽爲牌招入直,何如?傳曰,允。
南鶴聞,以弘文館言啓曰,本館上番闕直,事甚未安,今日政新除授玉堂,竝待下批仍卽牌招,以爲推移入直之地,何如?傳曰,允。
有政。吏批,判書吳載純牌不進,參判李在學進,參議李集斗進,承旨趙衍德進。以徐邁修爲正言,朴廣源爲校理,申大尹爲副校理,洪義浩爲修撰,金熙采爲副修撰,金文淳爲造紙提調,韓光近爲中學敎授,金履翼爲東學敎授,書題二單,林益炫·姜晩俊。
兵批,判書鄭好仁病,參判具㢞病,參議宋鍈病,參知柳誼進,承旨南鶴聞進。副司直,李命俊·李時秀,副司果,柳文養。
吏曹參判李在學疏曰,伏以臣於向日侍衛之班,伏奉亞銓除旨,蒼黃退出,荐違召牌,獲蒙恩罷,惶感交切,曾未多日,特仍有命。臣誠悚蹙震越,久愈靡措,未知聖明,何爲而有此誤恩也。噫,臣本素門冷族也。自夫倖第之初,甘處中下之間,志願惟在於祿仕,夢想不到於淸華。且況疎拙庸陋,百無一能,以器,則斗筲也,以材,則樗櫟也,直是空空無用之一賤品,而幸逢千一之會,久忝近密之列。陶鎔之澤,與天地而同大,敎導之恩,如父母之至慈,曲費造化,偏垂寵渥,十載之間,居然躋卿月之班,內而淸顯,外而藩臬,節次兜攬,殆無虛歲,榮耀極矣,涯分踰矣。過福招災,理必無幸,而至于今,獲免大戾者,寔非他也,惟是身在散地,跡遠要路,殆同鳧鴈之去來,不受風波之觸激,只效奔奏於漫職,自幸斂避於駭機,率是以往,庶或寡過,古人所謂不報之報,亦在乎此,區區寸忱,用是自勗,聖明在上,臣焉敢毫有假飾,而今玆匪分之職,忽及於千萬意慮之外,臣安得不惕然驚懼,直欲循墻而走也?至若較量人器,備例辭巽,臣固不敢爲,而顧其職,則乃銓衡人物之地也。佐貳之任,雖異於長席,政注之責,無間於諸僚,其所掄揀,自來愼重,歷數前後,豈有如臣之無踐歷無才能,而苟然充選者哉?臣之平日所自勉者,只在於隨處憚竭,少答涓埃,則固當夷險之不擇,何暇身計之自恤,而衆咻之地,不量而入,畢竟顚沛而後已,則豈不有傷於終始曲保之盛德耶?上而貽累聖簡,下而有壞素守,以公以私,有害無補,左右思量,其不可冒應也,決矣。除命之下,宜卽悉暴衷懇,仰冀體諒,而適値事故之有拘,一旬縮伏,不敢瀆擾,徒積屢逋之罪,方切虛縻之懼,昨因飭敎之荐降,不得不入參賓對,冒沒肅命,而若復因緣蹲據,視同〈固〉有,則尤非私分之所敢安,玆將肝膈之辭,仰塵黈纊之聽。伏乞聖上,察臣之非出例讓,念公器之不宜濫授,亟命刊改臣所帶銓任,以重官方,以全微諒,不勝幸甚。答曰,省疏具悉。卿其勿辭行公。
戊申二月二十六日辰時,上御重熙堂。左副承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上命書傳敎曰,政官牌招開政。允大曰,上副使軍官,今方來待矣。上曰,副使軍官先爲出送,上使軍官,姑爲留待,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來初一日,輪對日次,而國忌齋戒相値,頉稟之意,敢啓。傳曰,知道。
傳于趙衍德曰,左承旨持寒食祭報府入侍。
備邊司薦望,以金廷遇爲濟州牧使。
傳于洪仁浩曰,坐直承旨入侍。
副摠管前望單子入之,申大謙落點。
南鶴聞,以吏曹言啓曰,今此昭顯墓寒食祭獻官,以繕工監副正金常行啓下矣。身病猝重,勢難受香云,不得已宗簿寺正安鼎大,改付標以入之意,敢啓。傳曰,知道。
戊申二月二十七日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書榻敎曰,未肅拜摠管許遞,前望單子入之。又命讀公事,仍書判付訖。命退,承史以次退出。
戊申二月二十七日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,昨秋因本道分等狀啓,欲爲下敎,而經用體重,其例絶罕,或恐反歸恩渴,未果矣。因言端聞之,嶺邑綿貴甚處,以半緡易一端云,何聞之晩也?雖似後時,猶愈於一味督徵,問該曹稅木,姑無一邑收捧爲言。然則或可及時,其中最難捧處及之次處,或折半,或三分一,特許以錢代納,外此退限處,量宜退限,令嶺伯參量民情事勢,星火知委,俾實惠下究。二疋之爲一疋,卽先大王盛德大業之浹民肌髓者,旣聞一疋之價,倍於二疋,拘於事面,不思闊狹之方,是豈仰體而仰述之意?固知有司之持難,而旣以此下敎,則豈敢商量於其間?亦以此意知悉,仍令該道伯區別擧行後,指一條列狀聞事,一體分付。上曰,此傳敎,自備局卽爲跋尾,三懸鈴下送事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于南鶴聞曰,傳香承旨馳詣宗廟·永禧殿·景慕宮,奉審摘奸,右副承旨,馳詣儲慶宮·毓祥宮·延祜宮·懿昭廟,奉審摘奸以來。
以校理朴廣源,副校理申大尹,修撰洪義浩,副修撰金熙采牌不進罷職傳旨,傳于南鶴聞曰,只推。
傳于曺允大曰,中官崔鳳佐推考。
南鶴聞,以弘文館言啓曰,本館上番闕直,事甚未安,校理朴廣源,副校理申大尹,修撰洪義浩,副修撰金熙采,旣有只推之命,竝卽牌招,以爲推移入直之地,何如?傳曰,允。
傳于南鶴聞曰,坐直承旨入侍。
南鶴聞,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
曺允大,以兵曹言啓曰,昭義門守門軍來告內,北城頹圮圍排處把守草幕失火云,故卽使將校摘奸,則禁衛營別騎衛韓夢碩,領率軍士二十名,各構草幕把守,而軍士草幕三間,去夜三更失火,盡爲灰燼,而火藥軍物,卽皆出置,惟鳥鋶一柄被燒,與圍排處相距稍間,幸不延燒云矣。草幕則申飭該營門,俾卽更造以給,當該把守將官韓夢碩,不能檢飭之罪,令攸司科治,何如?傳曰,允。令該營科罪。
南鶴聞,以觀象監領事提調意啓曰,今五月朔日食,如例推步,則食分爲三分八秒,初虧距食甚,未滿一刻,食甚距復圓,爲四刻,相距不均,至於三刻,故曆官輩,反覆細推,以東西差一端,互換加減,則食分爲二分五十三秒,初虧·食甚·復圓相距時刻,亦皆均平,理當如此,姑先以循例推步之法入啓,待彼中咨文,憑考釐正事,草記蒙允矣。卽者咨文出來,而食分及初虧·食甚·復圓時刻,與追後加減之法,一一相合,以此釐正,原單子,更爲修正以入之意,敢啓。傳曰,知道。
曺允大,以兵曹言啓曰,內禁衛將成道鍾,素患痰癖之症,近益添劇,時月之內,萬無供職之望,呈狀乞遞,實病旣如是,則宿衛領軍之任,不可久曠,今姑改差,何如?傳曰,允。
曺允大,以禁衛營言啓曰,本營字內昭義門北邊體城頹圮處把守幕,去夜三更失火,三間燒燼,鳥銃一柄,亦爲被燒,而雖卽撲滅,深夜都城近處,有此失火,極爲驚駭,當該把守將別騎衛韓夢碩,爲先汰去,待用棍各別嚴懲,草幕卽令造給,而臣亦有不能檢飭之失,惶恐待罪之意,敢啓。傳曰,知道。卿則推考。
戊申二月二十八日初更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,俄者同副承旨來詣閤外耶?仁浩曰,未到閤外,知司謁誤傳,還爲歸院矣。命書傳敎曰,承旨入侍,致此誤傳,乃敢彌縫,當該司謁汰去,令攸司科治。如有誤傳之事,司謁請罪,前有定式,今番異於詣閤還退,雖不請罪云,而莫重入侍之誤傳,一也。況具公服下廳事,無端還入,何異於詣閤?此後誤傳,雖不詣閤還退,一體請罪事,申明定式。仁浩曰,今日奉審儲慶宮·延祜宮·懿昭廟,則正堂及移安廳薍簾·蘆簾,間多破傷,而旣無春秋奉審執頉之例,故不得趁卽修改云,所見極爲未安,敢此仰達矣。上曰,分付戶曹,擇日修改,可也。出擧條上下標信一面曰,金虎門留門承旨馳詣文禧廟,同參享事,罷祭後入來可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自昧爽至辰時,有霧氣。午時,日暈。申時,日暈兩珥。
南鶴聞啓曰,初一日·初二日,國忌齋戒正日,初三日,懿昭墓忌辰祭齋戒,初四日初五日,國忌齋戒正日相値,視事頉稟之意,敢啓。傳曰,知道。
傳于南鶴聞曰,右副承旨入侍。
曺允大啓曰,領議政金致仁,左議政李性源,右議政蔡濟恭,依下敎來待矣。傳曰,入侍。
傳于洪仁浩曰,坐直承旨入侍。
傳于曺允大曰,李判府在時任時,以舊甲之重回,已有筵敎,使之分等錄來,擬待來月矣。有詢問後處之者,大臣午後入侍事,令備郞傳諭。
以校理朴廣源,副校理申大尹,修撰洪義浩牌不進罷職傳旨,傳于洪仁浩曰,只推。
南鶴聞,以弘文館言啓曰,本館下番姑陞入直,事甚未安,校理朴廣源,副校理申大尹,修撰洪義浩,旣有只推之命,竝卽牌招,以爲推移入直之地,何如?傳曰,允。
以京畿監司狀啓,薦新生蛤限內不得封進,惶恐待罪事,傳于南鶴聞曰,勿待罪事,回諭。
曺允大,以摠戎廳言啓曰,本廳壯抄左部千摠李吉培,身病猝重,勢難察任,改差,何如?傳曰,允。
戊申二月二十九日未時,上御誠正閣。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,都承旨右承旨連進藥院而不預院務乎?仁浩曰,頃者下敎後,一切院中事,初不通報,待漏廳仕進,亦不敢循例爲之矣。上曰,頃者事不過一時特敎,自今以後,依例行公,間或仕進本院,而分撥呼望等事,亦依前爲之之意,分付,可也。上曰,大臣入侍。賤臣承命出,與領議政金致仁,左議政李性源,右議政蔡濟恭,偕入進伏。致仁等曰,數日來春氣陽和,聖體,若何?感候諸節,已爲快復乎?上曰,近則感氣,差可矣。卿等備員登筵,今爲再度,予心之喜幸,極矣。左右相之神色,比前有勝,領相所見,亦如此乎?致仁曰,諺稱男子動物,果非虛語矣。僚相之顔貌漸勝,似由於行氣氣舒之致矣。上曰,目下朝象,可謂妥帖,而日前賓對時不參備堂,雖有數人,此則自可次第進參,故果不提飭矣。致仁曰,徐有寧則以兼帶情勢爲辭,金文淳則果是實病云矣。上敎濟恭曰,曾聞術客論卿之數有云,觸之則碎,果然否?濟恭曰,似有是矣。上曰,自李顯永疏後,人之論卿者,不死則病,觸之則碎云者,倘非虛語耶?李顯永卽爲身故,金文淳長有痼疾,前箕伯屢經危病,豈非可訝者乎?致仁曰,金文淳則乃是脚部不仁之病云,而他人之或死或病,亦豈必皆由於此乎?上曰,世道多故,身名難保,自庚寅以後,凡有遭罹者,非止右相一人,則右相,何必獨死乎?雖非予言,卿等似當覺得矣。至於今番之擧,乃是百年後所無之事,而不知者,外面看之,則或謂有何許之事,邪說因此熾盛,大可慮也。予所以爲此者,只欲仰追建極之模範而已,夫豈有他意哉?若不能體予此心而妄生揣度,煽鼓邪說,則豈不可悶乎?自卿等先爲明着眼目,以爲鎭壓消融之地,可也。致仁曰,臣雖昏耗,猶有一段省覺,豈不知殿下此擧,專出於會極歸極之盛德乎?但百年後初見之擧,先王朝未爲之事,猝然行之,則驟見之者,果不無疑惑之慮,而聖敎之剖析及此,且日久,則自當妥帖矣。性源曰,首相之言,然矣。上敎濟恭曰,卿在先朝被擢之初,有乙亥所遭,伊時事之孟浪,人皆知之矣。大抵人之有地位者,輒被人媢嫉,自古皆然,韓魏公之不能盡副期望,反有羨於白樂天者,良以是也。致仁曰,聖敎,誠然矣。自上若一賜顔優對,則人必欲除之,此爲通患矣。上曰,卿以元老之臣,居廊廟之上,而初頭人,猶欲齮齕,今則歲月寢久,自然止息矣。上曰,李判府在時任時,有戊申軍功人抄錄之命矣。昨纔入覽,今與卿等,欲議其褒錄之分等矣。大抵今逢舊甲,倍切追感,而伊時事,崔奉朝賀之聞變卽告,功存社稷,洪景輔·吳光運之先事效忠,不下於勳臣,此等之人,不可無別般追念之擧,而聞洪樂貞己身故云,誠爲慘然矣。非但乃祖之孫,乃父之子,其爲人,實爲可嘉,且當今年,故欲俟三月而擢用矣。遽至於此,極可惜矣。致仁曰,洪樂貞,爲人陽明,曾於問郞時,熟知矣。性源曰,以其地處人物,遽至夭折,實爲慘惜矣。濟恭曰,樂貞爲人,甚嘉矣。早夭,實爲可惜矣。上曰,有子姪乎?承旨似知之矣。仁浩曰,只有九歲穉子矣。上曰,此是李判府事錄送之紙,承旨讀奏,卿等傍聽,可也。仁浩讀奏訖。上曰,昔在先朝壬辰,有因舊甲錄勳裔之擧,而今番則年代較近,便同身親經歷者然,凡其收錄之擧,當施優異之典矣。崔奉朝賀及元勳與豐陵家,欲爲致祭,卿等之意,何如?致仁曰,致祭,卽優恩也,盛禮也。以聖上感舊之念,有此恩典,實聳瞻聆,而諸勳臣家,幷爲賜祭,則恐涉屑越矣。上曰,欲施錄孤之典,亦何如?致仁曰,此亦幷施,則事反屑越,取捨,亦難矣。濟恭曰,取捨不可擬議矣。上曰,外此諸勳臣,旣不致祭·錄孤,則當施何樣恩典乎?致仁曰,致祭也,錄孤也,俱係非常之典,而旣不可人人施之,則嫡長家賜食物,好矣。上曰,靈城君之爲國藎臣,非但勳業而已,先朝褒嘉之敎,尙今追記,不當與諸勳臣一例觀之,特爲賜祭,何如?致仁曰,聖敎,至當矣。上曰,豐原家,以未立後懸錄矣。此事,予常耿耿,每欲一諭矣。豐原之勳勞事業,果何如,而竟使絶祀,則是豈念功錄舊之意乎?丙申春,有一子特宥之敎,而見阻於群議,不得如意,伊後又爲發端而見阻矣。頃以此意,言于守禦使,則果以爲好云,此重臣素嚴於此等事,而其言猶尙如此,可知此議之不可無矣。卿等之意,何如?致仁曰,丙申下敎,實爲盛德事,而伊時臣奉使赴燕,歸聞此事,因廷議見格云,常懷慨然,故曾有叔姪間酬酢,臣之常時議論,每如此矣。性源曰,丙申下敎,實出於追念舊功之聖意矣。濟恭曰,臣則伊時伏覩下敎,又於筵中,屢承念舊之敎,每以群下之不能奉承,爲不善爲之事矣。上曰,今若免坐其一子,則自可以奉祀矣。載得爲其長子乎?潞鎭乃是載得之子,尙今生存云乎?性源曰,潞鎭生死,未得聞知矣。致仁曰,免坐,則自當復官矣。性源曰,其長子免坐,則長子之諸子,亦當免坐,如此,則實爲盛德事矣。上敎仁浩曰,筵退,考出徒流案以稟,可也。致仁曰,今此免坐之敎,實是曠世之恩,不勝欽仰,而故相臣福力,亦靈長矣。上曰,此家之必欲施恩,予意甚切,而卿等旣無異議,且皆稱善,此乃大事,如是僉同,豈非幸耶?只其嫡長派免坐,則亦無損於隄防矣。僉曰,然矣。上曰,雖是勳臣之裔,亦不可不問其人之如何,輒施錄用之典,欲爲一幷召見,隨其人器而錄用矣。致仁曰,食物之恩,亦出常格,錄孤之典,恐不必遍施矣。上曰,殉節人則致祭·錄孤,俱無不可耶?致仁曰,殉節人之褒奬,雖或差過,亦無不可矣。性源曰,致祭·錄孤,不可人人施之,則賜祭於其祠,亦爲特恩矣。濟恭曰,臣意亦然矣。上曰,諸般恩典,明日當以傳敎書出,今姑懸註名下,可也。致仁曰,次對雖已頉稟,臣之精力漸耗,實無如期赴公之望,臣若不進,則左右相,不欲行次對云,廟謨之因此遲滯,實爲惶恐矣。性源曰,臣之此任,萬不近似,若仰成,則猶可,而有何知識,敢爲替行乎?上曰,左相之言,過矣。領相耆年,難責筋力之意,前已屢敎,而議薦稟裁等事,可以在第爲之,卿等之替行廟謨,有何不可乎?致仁曰,賓廳坐起,雖不得如例爲之,而此外事,眞所謂簿書期會,則以替行爲嫌,豈非過乎?上曰,左相若嫌替行,則右相豈不獨賢乎?濟恭曰,臣則精神消亡,十忘八九,雖簿書期會,無以自力,入侍有命,故今雖入來,而此後次對,實不敢晏然入參,庶望體量之恩矣。上曰,過矣。致仁曰,左右相之言如此,然則廟堂事,其將無可任者乎?上曰,此是例讓也。左相情理,非久,似請少暇。然則右相,當獨賢之外,無他道,予豈無勉出之道乎?上曰,右相之眉長過於眼,卿等見之乎?致仁曰,然矣。此是壽徵云矣。上曰,號爲眉叟之故相許穆,座次至何耶?致仁曰,官至右相矣。上曰,許穆後,今右相乃是初有之事耶?致仁曰,閔黯後初有矣。上曰,此則己巳後事,而許穆則其前拜相矣。濟恭曰,許穆拜相,在乙卯矣。上曰,自有黨目以後,三相之如今日,似是初有矣。許穆時,亦如此乎?致仁曰,許穆拜相,雖在乙卯,而其時許積爲首相矣。此時則便同全局矣。濟恭曰,果是純局矣。上曰,予之今番事,竊有自居之意矣。予之所爲每多勞而無功,勞而無功,亦何害也?猶勝於近來要譽之習矣。但所可慮者,人心不古,衆論多端,今日之事,或爲口實,則畢竟可慮之事,不一而足,此所以夙夜慄慄者也。若其彌綸之責,承佐之方,專望於卿等三人,須各盡心,俾見功效,可也。致仁曰,臣之精力,日就耗荒,視此任,便同已退,而以殿下恢蕩之德,懋今日建極之治,則惟在日月之明,天地之大,群下顧何能仰裨而仰贊也?上曰,莫云日月之明。許多事故,何由盡燭?予則責成於卿等,雖謂之逸於得人,可也。性源曰,得人而任之,然後可以言逸,如臣匪人,冒叨此職,恐非可以擬議於得人矣。上曰,以今世道人心,專托於卿等,苟欲竭心承佐,亦非難事。今日朝廷,豈有勝於卿等三人者乎?須加勉稱。致仁曰,委畀之意,縷縷及此,臣等雖甚愚迷,豈不敢盡心仰體,而識不逮而才不及,實爲惶恐矣。上曰,目下先務,在於朝廷之上,祛其疑阻而已。古者黨禍之時,戈㦸相尋,便成戰場,而其跡易見,其事輒露,故可以調劑之,可以抑制之。今也,不然,對面之地,或多楚越,同席之間,便成氷炭,甚言之,則卿等三人之心,亦未知眞箇如何矣。至於前左相,則僚席之間,輒提先故,此已萬萬慨然。且以近來懲討一事言之,言議之間,不無岐貳,若是當討之逆,則人皆可誅而可討,豈有此邊彼邊受之授之之理乎?拘牽捏合,其弊滋甚,則世道之憂,實難言矣。大抵天下事,雖曰義理與勢,而義理所在,豈可以勢輕重乎?近來事旣非弱肉强食之比,又無熊魚取舍之難,則緣何而致此糾紛耶?無乃有相捏之勢而然耶?抑或因他端而然耶?予實未知矣。左相則本來純便,非但予之所知,卿等亦豈不知乎?今授是任,所望甚重,蓋欲使人人咸知無累,則無不見用之理,不見用者,亦有所以然之故,則人孰不曉然覺得乎?此則左相之責也。且左相之識解優餘,似勝於前左相之無高低,必善爲之矣。致仁曰,然矣。上曰,右相則本來自處以覉旅之臣,且必多杆格不入之事,不得不專責於領左相矣。致仁曰,右相亦豈無可任調劑之地乎?上曰,此則然矣。右相所知之處,右相當任其責矣。性源曰,伏承縷縷聖敎,實仰大德之無遠不屆,明鑑之無微不燭,而顧臣才不稱任,百無一能,雖在軍銜散秩,無所知覺,況當此任,安望有一分承佐之效乎?惟在朝廷之處置得宜,而人心自歸於悅服矣。上曰,卿之公平,卿之知舊,亦皆知之。目下彌綸之責,非卿而誰?致仁曰,我殿下鎭世道保世臣之念,屢形於絲綸之間,則北面於今日朝廷者,孰不感聳,而只緣臣等無似,不能奉承,未見其成效,誠極悚恧。但疑阻不已,便懷禍心,則末梢之患,當如何哉?尤萬萬悶迫矣。上曰,俄所云疑阻二字,果是輕輕說去之語,而此習漸長,則禍心云云,誠如卿之所慮,若能預防潛消於未然之前,則豈有過慮乎?予之所望於卿等者,亶在於是矣。命大臣先退。命書傳敎曰,同副承旨馳詣宗廟·景慕宮,奉審摘奸以來。命退,承史以次退出。
戊申二月二十九日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,徒流案考見乎?仁浩曰,俄果考見,則載得已爲物故,潞鎭·溫鎭·衍鎭方在安置中,而不書物故,似是生存矣。上曰,明日當頒下傳敎,姑先出草,可也。仁浩承寫,至豐原家嫡長派免坐復官事,仁浩曰,奉祀一人之特命免坐,已是特恩,而今若全派免坐,則逆翰諸姪之應坐者,皆將蒙釋,是豈成說?至於復官一事,尤萬萬過中,實非嚴堤坊之道矣。上曰,俄者諸大臣,一辭稱善,無少持難,足可謂公議矣。承旨有何知識,敢欲覆難乎?且出草異於書頒,第爲書之,可也。命退,承史以次退出。
戊申二月二十九日酉時,上御重熙堂。坐直承旨入侍時,左承旨趙衍德,假注書趙台榮,記注官金鳳顯,記事官金祖淳,以次進伏訖。上命書榻敎曰,王大妃殿進御人蔘粟米飮,自今日停止,加減正傳二陳陽,限五貼煎入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
曺允大啓曰,來初五日,朝參日次,而國忌正日相値,頉稟之意,敢啓。傳曰,知道。
曺允大啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,西北別付料親臨試射,每年春季朔初一日取稟事,曾有定式,而今番則內外中日,旣皆停止,不得循例取稟之意,敢啓。傳曰,待設行時更稟。
傳于趙衍德曰,左承旨入侍。
傳于趙衍德曰,右副承旨入侍。
有政。吏批,判書吳載純進,參判李在學牌不進,參議李集斗,同副承旨南鶴聞進。以鄭萬始爲應敎,柳文養爲兵曹佐郞,學正單安邁權,學錄二單劉師坪·金初燮,學諭單白慶楷,濟州牧使單金廷遇,通政趙重觀,今加嘉善,前參奉南聚五,今超通政,以上加資事承傳,故判官李錫仁,贈左承旨,故書吏愼克終,贈工佐。再政。以洪秉玉爲內贍直長。三政,以尹厚東爲義盈奉事。四政,以李之淳爲順陵參奉。
兵批,判書鄭好仁進,參判具㢞病,參議宋鍈病,參知柳誼入直,左副承旨曺允大進。以鄭昌順爲都摠管,吳大益爲副摠管,鄭信達爲內禁將,徐有鳳爲都摠都事,蔡顯九爲訓鍊主簿,李觀海爲位羅萬戶,尹宗鐸爲永達萬戶,金成澤爲笠巖別將,李彦忠爲長山別將,僉知二單韓景禹·李基顯·吳泰賢爲文兼,部將加設單洪疇九,副司果尹載伋。
事變假注書申溆書啓,臣敬奉綸音,往傳于時原任大臣,則皆以爲別無他見,而領議政金致仁以爲,卽者史官,宣示功臣·忠臣收錄綸音,幾皆昨日筵中親承下敎者,臣無容更議,而第於愼溟翊事,臣則未詳本末,泛然仰對矣。今始得見贈大司憲李述原家藏冊子,居昌儒生等呈書於道臣者,則其所可疑,非止一二。降香祝賜祭,實係重典,則遽然輕加,有非愼審之道,令該曹詳考可據文蹟,更爲議處,恐合事宜云矣,敢啓。傳曰,領相議旣如此,令該曹詳考可據文蹟,稟處後致祭,可也。
南鶴聞,以弘文館言啓曰,本館下番,姑陞入直,事甚未安,今日政新除授玉堂,待下批仍卽牌招入直,何如?傳曰,允。
曺允大,以兵曹言啓曰,卽者本營將校來告內,都摠府待令近仗軍士崔貴福,與龍洞宮奴子姜聖文,因一微事,與之相鬨於通化門外至近之地,不但喧譁之狼藉,姜聖文則至被毆打,傷處大段云。渠以近仗軍士,莫重闕門近處,有此毆人之習,萬萬痛駭,自臣曹雖已汰去,仍卽拘留於臣營,不可以此懲勵,姜聖文亦於闕門咫尺之地,如是鬪鬨之狀,極爲痛駭。崔貴福·姜聖文,竝令秋曹,照法嚴治,何如?傳曰,建陽以東,摠府主管,則闕門咫尺,如是鬪鬨,入直堂上罷職,郞廳拿處,兵曹當該郞廳,先汰後拿,鬪鬨人,何足究問?令該曹嚴治,可也。
南鶴聞,以義禁府言啓曰,豐原府院君趙顯命家不幸無主祀人,大非世宥之義,丙申特命宥一子,竟爲廷議所閣,逢今年,又豈持疑,嫡長派免坐復其官事,命下矣。逢今年,有此敎,實仰我聖上念勳臣軫世宥之至仁盛德,而第伏念勳臣可錄,凶逆可懲,豈可以勳臣之孫而宥三尺之法乎?況載翰之窮凶,罪貫千古,其應坐之類,有不可遽然輕議?成命之下,不得奉行,不勝惶恐之意,敢啓。傳曰,勿煩。斯速擧行,可也。
南鶴聞,以義禁府言啓曰,豐原府院君趙顯命嫡長派不得免坐事,猥陳草記矣。及承批旨,有斯速擧行之命矣。臣等非不欲奉承德意,而第伏念應坐之律,法意甚重,不可以勳臣之孫,有所容貸。臣等職忝法官,雖伏承斯速擧行之命,決難奉承,惶恐俟罪之意,敢啓。傳曰,何敢如是煩瀆乎?卿等推考,斯速擧行,可也。
戊申三月初一日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣鄭東浚,原任直閣徐龍輔,以次進伏訖。上命書傳敎曰,是年是月,卽我先大王揚武戡亂之年若月也。當時之事,尙覺心寒,陰謀煽自嶺·湖,急鋒直抵畿甸,內結失志之輩,外連不逞之徒,藩閫旣多通氣,郡邑間亦望風綴旒之形,危如一髮,倘非威斷若神,聖武不殺,制勝樽爼,天人助順,顧何以收鯨鯢化龍蛇,奠磐泰於指眄之頃也?舊甲云回,徒見山高而水淸,則以小子追感之心,曷其不酬忠報勞,以答前寧人攸受休哉?一絲扶鼎,則有故奉朝賀崔奎瑞,片言折衝,則有故大司憲洪景輔,故參判吳光運,同時殉節,則有忠慗公李鳳祥,忠壯公南延年,贈參判洪霖,亦粵諸勳臣,咸能協籌舊膂,亟盪妖氛,盟申帶礪,紀載旂常,予懋乃庸,曰篤不忘。故奉朝賀崔奎瑞,海恩府院君吳命恒,豐陵府院君趙文命家,遣官致祭,藎臣之褒嘗所承聆,記舊之擧,何靳殊典?靈城君朴文秀家一體致祭,故大司憲洪景輔,故參判吳光運,令有司錫以美諡,以賞其忠,淸州表忠祠,卽三臣竝享之所,遣官卽其祠賜祭,收錄其子孫。忠壯之孫前參奉聚五,其祖遇害時,亦被賊刃,創㾗尙存,夫妻之年,俱滿七十,復見此歲,事甚稀異,特加一資。豐原府院君趙顯命家,不幸無主祀人,大非世宥之義,丙申特命宥一子,竟爲廷議所閣,逢今年又豈持疑?嫡長派免坐復其官。彦城君金重萬,錦陵君朴弼健,仁平君李普赫,韓原君李萬囿,咸恩君李森,完春君李遂良,全陽君李益馝,花川君金浹,花原君權喜學,忠原君朴在亨等嫡長家,賜食物,其子孫當召見。故嶺伯黃璿,夙夜盡瘁,卒保全嶺,其死也國人至今悲之,其後孫待年長,先卽調用。贈大司憲李述原,以居昌座首,罵賊而死,祠名褒忠,其子遇芳,殯父從軍,手斬希亮等三賊,可謂是父是子,亦令就其祠賜祭,其後孫錄用。贈承旨愼溟翊,以賊機通報營閫,竟死於賊,鄕人建祠祀之云。降香祝,令本官往祭之。府吏愼克終,亦與述原·溟翊,終始同事,尋因疽背而死,尙稽褒錄,豈非欠典?特贈郞署。鎭川把摠金天章,淸安別將張潭,擧義兵,死於賊手,其子孫,令吏兵曹訪問啓聞後錄用。故全州判官李錫仁,時賊孝爲方伯,賊顯之率兵到城也,拒守不納,因繡啓有加資之命,而身故未施云,加贈一階。故倡義使朴敏雄,故郡守金鼎運,其功卓爾,纔施貤贈之典,而鎭川士人趙重觀,捕獲僞帥,功不讓於兩人,且聞在世,其年已過九十,特施加資。出征從軍將士之至今生存者,倡義殉身之淺未褒揚者,令各部各道,搜訪以聞。仍傳曰,外方則出征從軍將士生存者,倡義殉身之泯未褒揚者,旣命搜訪以聞,如有之則紀錄之典,不可踰此月,知悉此意,斯速論列狀聞事下諭。又命書傳敎曰,戊申勳臣之家,惟仁平家有大官,事極稀貴,仁平君家,食物置之,以致祭擧行。又命書傳敎曰,兩宰臣之忠,求之古人,實無愧焉。儻無伊日之倡論,國家豈得有今日?記昔先朝語到戊申,敎以兩臣之忠,不讓元勳,時有故相李宗城繼倡進對之議,其功亦不可謂多讓於兩臣,晩來一着,予雖不忍畢說,曾提是事,至有改諡之命,迄至多年,尙無施行,況逢今年,尤豈可拖過?申飭弘文館,從速議諡。又命書傳敎曰,今日所下傳敎,依甲辰年褒忠綸音例,令芸閣活印,分給諸臣家,仍以文字跋其尾事,遣史官傳諭于李判府事,勳臣嫡長家子孫,旣有召見之命,待下敎,卿其率諸家人來待事,一體傳諭。又命書傳敎曰,政官牌招開政。命退,諸臣以次退出。
戊申三月初一日未時,上御重熙堂。右副承旨入侍時,右副承旨洪仁浩,假注書李貞運,記事官李相璜·金祖淳,以次進伏訖。仁浩曰,故奉朝賀崔奎瑞家,海恩府院君吳命恒家,豐陵府院君趙文命家,靈城君朴文秀家,仁平君李普赫家,贈大司憲李述原褒忠祠,竝致祭事,命下矣,何官進去乎?上曰,豐陵家,遣承旨,餘遣禮官,可也。出擧條仁浩曰,淸州三忠祠,遣官致祭事,命下矣,何官進去乎?上曰,距營不遠,祭文旣以御製製下,香祝下送後,令道伯就往設祭後,形止,使之狀聞,可也。出擧條上曰,豐陵·靈城家,祭文當親製以下,其餘諸家,使知製敎製進,可也。上曰,,以戊申忠勳收錄事,前後下敎及大臣所奏出擧條者,竝收聚錄,送于李判府事家,可也。命書兵曹草記批答。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
上詣北苑,入幕次後,內閣·政院·玉堂·藥房口傳問安。答曰,知道。
詣皇壇望位,禮罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
傳于趙衍德曰,左副承旨·右副承旨入侍。
傳于趙衍德曰,左承旨入侍。
趙衍德,以戶曹言啓曰,儲慶宮·延祜宮·懿昭廟正堂及移安廳,薍簾·蘆簾,擇日修改事,命下矣。修改吉日,令日官推擇,則來三月初三日卯時爲吉云,以此日時修改之意,敢啓。傳曰,知道。
趙衍德,以備邊司言啓曰,訓鍊大將,今方差出,而擬望之人乏少,援據古例,以二望書入之意,敢啓。傳曰,知道。
備邊司,以徐有大爲訓鍊大將。
兵曹口傳政事,以徐有慶·鄭枋·尹塾爲都摠管,李漢泰爲副摠管,沈擇之爲訓鍊主簿,宣傳官單金宗洙。
曺允大,以御營廳言啓曰,本廳千摠權拭,身病甚重,勢難察任,改差,何如?傳曰,允。
副修撰金熙采·宋祥濂等箚曰,伏以臣等,伏見昨下傳敎,有故相臣趙顯命嫡長派免坐復官之命,惟彼故相,有勳勞於王室,當此舊甲之重回,特以念舊之聖心,有此立後主祀之擧,而第其嫡長派卽逆翰之緣坐罪人也,此豈可遽然輕議於宥免收錄之典者乎?舊臣之勳勩,雖不可忘,王法之低昻,亦豈可忽?伏願亟寢成命,以嚴隄防焉。取進止。答曰,省箚具悉。勿煩。
戊申三月初二日辰時,上御重熙堂。左副承旨·右副承旨入侍時,左副承旨曺允大,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,今年卽皇朝開創之年也。歲首望位之禮,不足以少伸風泉之誠,今夜壇享,不得躬行,豈可坐齋於便殿,午後出齋北苑,奉紙牓時,行望位禮於冽泉門外,還至齋所,俟祭畢還次,以此分付。又命書傳敎曰,今日北苑齋宿時,只承史閣臣及兵判隨駕,依正月例,詣壇所時侍衛,別雲劍外,只以入直擧行,挾輦軍,以金虎門軍六十名爲之,訓將則北營前路,當依例札駐,祗迎,勿用出番軍,亦依正月例擧行事,分付。又命書傳敎曰,壇享時皇朝人子孫忠臣子孫來參者,每於拱北門外散班行禮云,自今定式,使之冽泉門內行禮,外位整齊時,請出標信,開門參班,退出後還閉事,分付。又命書傳敎曰,成命之下,如是遲滯,極爲駭然,再次草記,已過矣。今又疏陳,尤過矣。原疏阻閽,雖不入啓,此非如是之事,禁府當該堂上,竝從重推考,斯速擧行。又命書傳敎曰,旣有來待之命,卿率諸勳臣子孫,無論官職有無及儒武,午後來待事,遣史官傳諭于李判府事,三忠子孫,贈大司憲李述原子孫,如有在京人,一體來待。又命書傳敎曰,皇壇行禮,百官勿爲入參。允大曰,近來疏章之不得捧入,雖是實狀,而阻閽二字,頒之朝紙,則事甚如何?伏望收還禁令焉。仁浩曰,無論緊漫,一例爲守門將之斥退者,事未前有,實爲閔迫矣。上曰,已頒之禁,豈因承旨輩之言而還收乎?其勿更煩也。命退,承史以次退出。
戊申三月初二日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,別雲釰望,斯速擬入事,分付。賤臣承命出傳。上曰,玉堂箚子持來。賤臣承命出持入。上命承旨讀奏,仍命書批答訖。命退,承史以次退出。
戊申三月初二日午時,上詣北苑齋宿入侍時,兼都承旨沈豐之,左承旨趙衍德,右承旨尹行元,左副承旨曺允大,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直提學李秉模,檢校直閣金憙·徐鼎修·鄭東浚,待敎尹行任,直閣鄭大容,以次侍立。上具戎服,乘輿出賓陽門,由靑陽門,詣春塘臺。降輿御暎花堂。上曰,李判府事率勳臣子孫入侍事,分付。台榮承命出傳,判府事李在協,率忠勳都事吳泰詹,文兼吳泰賢,幼學吳泰元·吳學秀,能麽兒郞廳朴向榮,業幼朴萬榮,幼學李瑞運·李儒碩,永禧殿令趙觀鎭,幼學趙用鎭·趙雲翊·趙雲羽,業儒趙咸鎭,副司果朴宗珪,幼學朴宗理·朴宗愚,及第朴崙壽,幼學朴榮壽·朴最壽·朴台壽,前水使金麟瑞,司果金宗洙,內乘金宗淳,幼學李鼎會·李煐,宣傳官李謙會,前牧使李在亨,幼學李在咸·李在紹·李來鉉·李樂鉉,敎鍊官李在愼,業儒李在寧,活人別提南愼五,幼學南志賢,部將洪疇九,幼學李之漢,以次入侍。在協進前曰,日氣雖曰陽和,勞動移次,聖體,若何?上曰,一樣矣。昨日所下綸音,果已謄頒於諸勳臣家耶?在協曰,已謄頒矣。上曰,今逢舊甲,略施追錄之典,予懷尙覺愴想,況卿等之心乎?在協曰,臣家前後所被恩典,逈出尋常,至於今番特命賜祭,尤切榮感矣。上曰,旣非元勳,又非大臣,而卿爲大臣,故致祭矣。仁平忠厚有德,予聞知,而卿祖必有積德矣。在協曰,聖敎及此,尤不勝感泣矣。上曰,豐原家今有後祀,誠多幸矣。在協曰,聞金吾防啓云,似難卽爲擧行矣。上曰,趙潞鎭放送草記,俄已啓下,卿未及知之乎?嫡長派旣命免坐復官,則潞鎭諸弟,亦當同爲蒙放矣。此事予自丙申,已有意,未果矣。日前諸大臣,同辭贊成,若無異議,予心尤以爲幸矣。在協曰,丙申年果有收議之擧矣。盛德及此,若使豐原有靈,想必感泣於冥冥之中矣。上曰,忠勳子孫,次次各奏姓名,而朝官陞殿,儒武進對於階上,可也。泰詹等,以次進前,仰奏職姓名訖。上敎泰詹曰,爾是元勳之血孫乎?在協曰,泰詹父彦耉,卽元勳之繼子矣。上曰,旣逢今年,且有職名,畀一邑而使有官享,好矣。判府事,以此意分付銓曹,可也。在協曰,渠方見帶勳都,多有修擧,姑待了事後,當分付銓曹,使之除邑矣。上敎學秀曰,爾是誰子?對曰,吳泰詹之子矣。上曰,作人甚妙,必決科矣,昨日陞補見之乎?對曰,昨果見之矣。上命學秀誦奏陞試所製賦一句。在協曰,靈城君嫡長無成人者,只有童子一人,故來待矣。上曰,使院隷率來,可也。童蒙朴憶曾進前,上敎憶曾曰,爾年,幾何?對曰十二歲矣。上曰,讀何書?對曰,始學孟子矣。上命憶曾誦所學孟子三大文。上曰,爾若做官,君號當云何?對曰,當爲靈平君矣。上曰,何以知其爲靈平耶?對曰,養外家卽坡平尹氏故也。上曰,此兒姑令留待,可也。敎向榮曰,予於爾家事,常有耿耿,而爾家無立朝之人,故尙未一諭矣。靈城之勳業眷遇,世皆知之,而於予心,別有感激不忘之私,判府事則能知此事乎?在協曰,臣則雖知故重臣之有樹立,而未能詳知矣。上曰,卽乙卯以前事也,不可但以樹立言矣。敎瑞運曰,爾是咸恩之幾世孫乎?對曰,曾孫矣。上曰,此人外貌甚好,尙未沾祿,可惜矣。敎儒碩曰,爾是瑞運之子乎?對曰,然矣。上曰,何人之婿乎?對曰,惠郞曺允精之婿矣。上曰,爾婦家能筆,爾亦應學習矣。試爲書進也。儒碩承命書進楷字六字,敎觀鎭曰,豐原家今有後嗣,爾心想多愴幸矣。潞鎭輩上來後,善爲置身也。敎用鎭曰,爾曾入於別薦中乎?對曰,幸蒙天恩,免爲勸武矣。上曰,免勸武,何可曰天恩乎?敎雲翊曰,爾是誰子?對曰,趙觀鎭之子矣。上曰,此人甚嘉,可占其家之不替矣,何人之婿乎?對曰,故承旨李得一之婿矣。敎宗珪曰,與忠臣朴泰輔爲幾寸親乎?對曰,朴泰輔爲臣傍祖而臣之高祖,故大提學泰尙卽泰輔之四寸矣。上曰,忠臣之家,故勳臣復出矣。敎崙壽曰,爾是年前柑製恩賜者,姑未放榜,則何得曰及第乎?敎麟瑞曰,爾家本是兩班,而今則快爲士夫矣。爾子幾人登科乎?對曰,三人皆登科而長子宗洙,以禁軍,時蒙出六,次子宗源,在鄕未上來,末子宗淳,方爲內乘矣。上曰,宗洙尙未爲實職乎?仍敎在協曰,彦城事,前後褒嘉,予意有在,蓋其炳幾輸忠,有勝於敵愾奏功故也。其在樹風聲振人心之道,今欲特差宗洙爲宣傳官,卿意,何如?在協曰,參上參下,未經實職,直拜宣傳,在政格似過矣,而特敎則尤是曠絶之恩矣。上曰,麟瑞亦當爲兵使矣。在協曰,履歷則然矣。上曰,其子之爲宣傳,大勝於其父之爲兵使矣。敎鼎會曰,完春子孫,只爾等三人乎?在協曰,適因言端,敢達矣。去臘貶坐時,因兵判之錯認,宣傳官尹頤東·李周鳳·李謙會三人,混置中考,已經都政,今無可論,而其中李謙會則以應出六之人,坐此尙不得陞六云矣。上曰,追聞其事,實欲爲下敎矣。卿言又如此,中考勿施,後日政陞遷,可也。出擧條敎在咸曰,爾是判府之從弟乎?對曰,然矣。敎在紹曰,爾曾入格於節製而入侍者乎?對曰,然矣。敎來鉉曰,頃於殿講日見爾,予甚嘉之,判府事可謂有福矣。敎樂鉉曰,爾是誰子?在協曰,此是李在簡之子矣。上曰,曾見於童蒙入侍矣,漸善長矣,重臣果有心德,生子之善能如此乎?見其子,可謂以其父之有心德耶?在協曰,在簡,人或以爲有謀,而其實則不然矣。上曰,與卿同乎?在協曰,規模雖差殊,而無謀則同矣。敎愼五曰,爾祖忠節,想猶澟然,今逢戊申,如汝者,宜乎除邑矣。爾祖有庶叔之同時殉節者云,然否?愼五曰,非臣祖之庶叔,卽忠愍公李鳳祥之叔父矣。上曰,然乎?其文跡有可考者乎?對曰,臣家有表忠祠志矣。上命持入,仁浩讀奏李弘茂事蹟,鍾秀曰,臣亦稔知此事,常以謂尙未褒奬爲欠典矣。上命允大,書傳敎曰,忠愍公李鳳祥叔弘茂,當戊申之賊入淸閫也,特立不跪,挺刃交加,終不屈,拘囚六日而死,此非殉身而何?節義澟然,可謂是叔是姪,特以尙未褒揚,人多未詳實蹟之如許,豈非欠事?李弘茂褒奬之典,在所不已,令該曹議于大臣稟處。上敎在協曰,表忠祠志,改之爲宜,序文則使金鍾秀製之,好矣。敎疇九曰,年今,幾何?對曰,二十歲矣。上曰,與其父儆恰似矣。爾爲部將,今日謝恩乎?對曰,晩聞除職之報,故未及肅謝矣。敎之漢曰,爾是贈大司憲李述原之幾世孫,而與昨日初仕人之淳,爲幾寸乎?對曰,述原之曾孫,之淳之四寸矣。上曰,致祭欲於何間受之乎?對曰,下鄕後卽欲祗受矣。在協曰,昨聞其言,欲於二十三日殉節時爲之云矣。上曰,三忠祠致祭,果使道伯設行於三忠殉節之日乎?仁浩曰,昨已分付禮曹,以此意行關於錦伯矣。敎在協曰,卿家欲於何日受祭乎?在協曰,元勳家受祭後,欲次第擧行,而臣等伏蒙念舊之恩,倍切感激之誠,欲與諸勳家子孫,聯進謝箋矣。上曰,似然矣。昔在先朝是年,有受箋於勳臣之事,退考日字,以其日爲之,則尤似不偶矣。進箋日,今日入侍諸人,無遺進參,可也。命書傳敎曰,今日召見戊申忠勳子孫,出於感舊紀故之意,昨日綸音,有難取捨,雖不下敎,今日見彦城之子。大抵彦城之功,勝於汗馬之勞,不有是擧,孰得以詳知賊情,每於彦城家收錄,必斷斷不置者,意豈徒然?越薦而不做官,豈不太無實?前水使金麟瑞子司果金宗洙,宣傳官窠,特爲口傳單付,使之帳殿謝恩,一以示奬拔之擧,一以爲聳瞻之方,入侍朝官及儒武,豈可無示意之事?文蔭儒,各賜紙筆墨,武臣則給弓子一張。上曰,承旨於諸人所聽處讀諭,可也。上曰,朴憶曾,特給筆二十枝,紙五卷,墨五丁,小紙,書與靈平二字,可也。上命諸人先退,敎曰,所下賞格,都封以送于李判府事,使之分傳諸人處,以此意,分付,可也。在協曰,故相臣李宗城議諡,從速擧行事,旣有成命矣。故宰臣李彝章議諡,亦當同爲擧行,而諡狀姑未修正云,係是特恩,則或有無諡狀擧行之例,故敢達矣。上曰,依爲之。出擧條命在協先退。鍾秀曰,臣今因戊申效節人表章事,適有目擊者,故敢達矣。向來領相以贈參判金鼎運事蹟陳達之後,近始得見鼎運所寄陜川將校咸萬重諺札,及諺札紙背萬重諺筆答書,則其登時感悟之意,背逆向順之計,令人不覺擊節歎賞,況其卒成斷索覆帳,禽獲賊魁之功者,皆由於此札則泯沒終可惜,且湖·嶺吏校,亦皆蒙表章之典,則此人尤不當獨漏,其於激礪嶺俗,聳動瞻聆之道,所關亦似不細,故敢達矣。上曰,褒贈一款,議于大臣稟處,可也。出擧條上曰,未肅拜與老病摠管許遞,與未差之代,令該曹口傳差出。出榻敎,上下標信一面曰,訓鍊大將李敬懋,使之祗受,北營入直軍率領札駐於北營事,分付。允大承命出,分付,小頃,宣傳官李周鳳,還納標信,奏曰,訓將雖不得不祗受標信,身病甚重,不得擧行云矣。允大曰,將臣之領軍,何等重大,而訓鍊大將李敬懋,旣受標信之後,乃敢以病重不得領軍之意,附奏於宣傳官,揆以事面,萬萬駭然,從重推考,何如?上曰,依爲之。出擧條允大曰,宣傳官李周鳳,旣奉標信,傳授訓將之後,乃敢以不緊說話,歸奏帳殿,事體所在,萬萬駭然,所當重勘,而本院請推之外,無他可施之罰,何以爲之乎?上曰,拿處,可也。出擧條命書傳敎曰,訓將事,誠無奈矣。古人所期袵革,此人一心釣譽,平生揣摩,惟在難矣二字,前此種種怪擧,皆從此出,歲初動駕,乘轎赴陣,無嚴極矣。伊後賓筵日登陛,忽作蹣跚之狀,駭悖甚矣。責飭之敎,不翅截嚴,而迷不知悛,甚至有自公堂徑出闕外之擧,特不脫帽袍之李文源,非不欲亟加重典,以尊朝綱,遞罷,適所以副其望,罰止置對,意在裁抑,及其放出,又欲逡巡於詣宮領軍之時云而置之,更不皁白矣。自是乍出乍入,以至今日稱病言送之事,而殆近戱劇,又敢附說病狀於標信宣傳官,有一於此,厥罪難赦,歷數前後所爲,貽辱朝廷,莫甚於此,是豈常性人所爲?副其望自副其望,尊朝綱自尊朝綱,豈可因一驕帥,啓曰後難言之弊乎?勘罪之止此,亦出於罪罪人人之意,訓鍊大將李敬懋,爲先刊削仕版,雖於收敍之後,更勿備擬於將任之望事,令廟堂知悉。上曰,訓鍊大將出代間,都提調摠察,從事官發牌,聽傳敎。出榻敎,日暮時至,允大跪告,環衛軍兵懸燈,取稟。上曰,知道。行禮時至,上具翼善冠·衮龍袍,乘輿詣冽泉門外,降輿就板位,行四拜禮,乘輿還詣暎花堂,小頃,乘輿出靑陽門,入賓陽門還內,諸臣退出。
上在昌德宮。停常參·經筵。
中宮殿,藥房口傳問安。答曰,知道。
傳于曺允大曰,右副承旨入侍。
以吏曹參議李集斗牌不進罷職傳旨,傳于南鶴聞曰,只推。
有政。吏批,判書吳載純進,參判李在學,牌不進,參議李集斗,牌不進,同副承旨南鶴聞進。以尹行履爲獻納,金鍾秀爲弘文提學。
兵批,無政事。
吏批,再政,豐城君趙載得復官事承傳。
以應敎鄭萬始牌不進罷職傳旨,傳于南鶴聞曰,只推。
以校理朴廣源,副校理申大尹,修撰洪義浩牌不進罷職傳旨,傳于南鶴聞曰,只推。
以應敎鄭萬始,校理朴廣源,副校理申大尹,修撰洪義浩牌不進罷職傳旨,傳于南鶴聞曰,只推。
南鶴聞,以弘文館言啓曰,本館上番,連日姑陞入直,事甚未安,應敎鄭萬始,校理朴廣源,副校理申大尹,修撰洪義浩,旣有只推之命,竝卽牌招,以爲推移入直之地,何如?傳曰,允。
兵曹,訓鍊大將單徐有大。
傳于曺允大曰,新除授訓鍊大將,待下批牌招,傳授命召。
以鄭東愼拿處傳旨,傳于曺允大曰,旣已汰去矣,分揀。
傳于曺允大曰,今日宣傳官金宗洙許參時,衆所共知實故外,遲滯入來者,拿處。
以宣傳官李觀成·李光益·李東善·洪栒拿處傳旨,傳于曺允大曰,分揀。
以李周鳳囚單子,傳于南鶴聞曰,付過放送。
以李東榮·洪健祚囚單子,傳于南鶴聞曰,保放。
洪仁浩,以義禁府言啓曰,豐原府院君趙顯命嫡長派免坐復其官事,命下矣。全羅道海南縣緣坐安置罪人潞鎭,靈巖郡安置罪人溫鎭,慶尙道熊川縣安置罪人衍鎭,免坐放送事,分付該道道臣,復官一款,令該曹擧行,何如?傳曰,允。
南鶴聞,以成均館官員,以同知館事大司成意啓曰,今三月初三日,儒生課試,當爲設行,而大提學未差,限內不得爲之之意,敢啓。傳曰,過齋後令該房承旨,更稟。
曺允大,以兵曹言啓曰,依下敎,侍衛禁軍及武藝別監內吹兼內吹等處,設粥以饋之意,敢啓。傳曰,知道。
曺允大,以訓鍊都監言啓曰,依下敎,挾輦軍兼內吹及標下軍等處,設粥分饋之意,敢啓。傳曰,知道。
曺允大,以禁衛營言啓曰,依下敎,本營兼內吹及銅龍門入直排立軍等處,設粥分饋之意,敢啓。傳曰,知道。
兵曹啓目,平安監營屬淸南左列武士,去丁未條都試時,沒技出身朱漢澤等,施以加資之典,係干恩典,上裁,何如,判付啓,依回啓施行爲旀。西關素稱鐵箭遠射之地,而近來武技抛置,所謂沒技非柳則片,京中遠射,猶且申飭,本道,卽武士之冀北,近反多讓於他道,豈非羞恥?此後勿論都試及他各試,遠射百八九十步人,三矢內一矢,或不及準式,別單錄啓,以爲別般論賞之地爲良如敎。
戊申三月初三日未時,上御重熙堂。右副承旨入侍時,右副承旨洪仁浩,假注書李貞運,記事官李相璜·金祖淳,以次進伏訖。上命書傳敎曰,昨夜行望位之禮,冞切風泉之感,八壯士之設廳付祿,名曰別軍職,孝廟朝瀋幸隨龍之人,而爲其酬勞,有此恩澤,有是廳則不可無八壯士子孫,而近來每有搜訪之命,在京者,試藝未入格,在鄕者,道遠不卽待令,本廳尙無壯士之裔,殊非記舊之意,八壯士子孫,無論支嫡,在京者,先捧擧案,在鄕者,令該曹,分付該地方方伯處,搜訪治送,待畢到後,仍令該曹,具別單草記,以爲試取收用之地。又命書傳敎曰,政官牌招開政。上曰,參判方任承文院刊冊之役,勿爲出牌,只判書·參議,出牌,可也。賤臣承命出傳。上曰,禁府草記出給,使之改付標以入,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于洪仁浩曰,傳香承旨馳詣元陵,奉審摘奸,局內諸陵,一體奉審以來。
傳于曺允大曰,左副承旨入侍。
傳于洪仁浩曰,左承旨入侍。
傳于南鶴聞曰,一時相規,此時,何敢徑出?諸承旨,推考,牌招仕進。
傳于洪仁浩曰,坐直承旨入侍。
以黃海監司金思穆辭職上疏,傳于洪仁浩曰,方面之體重,豈不知之?考績之體重,亦豈不知之?初旣勒令改題,從又促使行部,此蓋地處異於人故耳。此人之入將出藩,豈以才具威望之別有所取?一則地處,二則地處。大抵所謂戚里,無論舊戚里新戚里,古戚里今戚里,一呼一吸,一動一靜,一語一默,一事一爲,惴惴然恐恐然,僅率軀命,其生其死,一聽朝家處分,自是戚家本色,如或有威福,欲自己出,藉賣而把弄者,其禍至於凶國而害家,豈不畏哉,豈不懼哉?歷數近古戚家,全軀保命,同休共戚者,世必以慶恩家,單擧稱道之外,此戚家之不謹愼者,無非慶恩之罪人,予於御極以後,痛艾藉弄之習,惓惓於慶恩家,賜祭以示曠感之意,錄孤以寓奬一之擧,予意豈徒然?誠欲使所謂戚家,知如此則生,不如此則死,與朝家長享太平也,況於前後筵席,似此說話,言之不啻分明有耳,孰不聞之?此人亦當諦承,則今此疏擧,萬萬放恣,萬萬痛惡,以此家素所畏愼者,欲效外朝習氣乃爾,以近日跳踉成習之俗,自來豪悍諸家,幾何不各尋舊窟,各效前套乎?卽因該房申後留院公事,書入條件,其中有海伯疏,要語看來,不覺駭惑,朝家束濕句檢之政,將自此蕩然,予則曰海伯一疏,卽此輩跳踉之一端,懲惡之典,不可不防之於將然,此人初欲先施投竄之律矣。呼寫良久,又思之,今日卽坐齋日也。孺慕冞切,殆欲明發,此日此擧,有非仰體昔日眷恤之聖意,雖不得不姑且泯默,原疏,豈可賜批?付撥星火下送,此傳敎,祗受日,當刻內發巡,萬一遲滯,當拿致王府,推問後,仍令卽其地定配,以此分付,千人萬人,雖甘心舊習,而此人,其敢生意於蹤跡臭味之際乎?前此情已露而跡已綻,常所痛駭者,況於似此去就,亦敢如是突兀,未知所議者何處,而惜其不善敎誘也。我國宗戚之不保存,莫非廷臣之罪,且今戚家之無累者,獨此家則又必誤訓,如許廷臣事,亦可駭可痛,此家如此,如洪守榮之肆然投狀,爭抗大臣,金龍柱之飭敎後尋鄕,金持默之頗生自專之心,持自來本色,何足云云?其他雜岐之迭相讙譁,亦何足云云?朝家之日夕念念不置者,在於一或縱弛,駸駸入於難制,因一海伯,如是下敎,雖近於太費力,欲使廷臣,益知予本心也。
以禁府都囚徒,傳于洪仁浩曰,保放罪人李輔國·李麟信放送。
以統制使狀啓,正月朔進上半乾全鰒,海毒熾盛,不得封進,惶恐待罪事,傳于洪仁浩曰,勿待罪事,回諭。
領議政金致仁箚曰,伏以臣於日昨傳敎中禁堂疏阻閽之敎,有不勝訝惑者,今始從人聞之,則蓋自前月旬間以後,因下敎,凡係疏章,毋論辭職與言事,守門將,一切拒納云,固知聖意在於一時息鬧,而其爲傷事面而駭聽聞,大矣。臣於其間,數次經對而漠未聞知,泯默而退,不職之罪,臣實自訟,而身在喉院,亦無一言警咳,不可謂盡惟允之責矣。玆將短箚,略貢愚衷。伏乞聖明,亟降處分,仍命諸承旨推考,以光聖德焉。取進止。答曰,省箚具悉卿懇。章疏阻閽事,自前月尙未收禁故耳。卿言旣如此,事端又妥帖,箚請依施,承宣則屢已警咳於筵席,不必問備矣。仍傳曰,此批答,遣史官傳諭于領議政。
戊申三月初四日卯時,上御重熙堂。左副承旨入侍時,左副承旨曺允大,假注書趙台榮,記事官李相璜·金祖淳,以次進伏訖。上曰,今日傳香,何承旨,爲之乎?允大曰,同副承旨,以坐直下位,當爲之矣。上曰,承旨出去傳香,仍爲奉審,可也。命書傳敎曰,傳香承旨馳詣元陵,奉審摘奸,局內諸陵,一體奉審以來。上曰,諸陵奉審後,還詣元陵,祭物·祭器,更爲奉審,必使各別精潔,行祭後,待明朝入來,可也。命退,承史以次退出。
戊申三月初四日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,以次進伏訖。上曰,王大妃殿進御加減正傳二陳湯,限五貼更爲煎入。出榻敎上曰,今日日氣甚爲溫和矣。衍德曰,然矣。上敎有防曰,當於何間,欲爲發巡耶?有防曰,初旬間,欲爲發行矣。上曰,承旨筵退後,取考囚徒,其中衛將李輔國,部將李麟信放送事,分付。命退,諸臣以次退出。
上在昌德宮。停常參·經筵。
自初昏,至夜四更,灑雨下雨,測雨器水深二分。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
曺允大啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
傳于洪仁浩曰,左承旨入侍。
領議政金致仁箚曰,伏以臣卽伏見朝紙所出禁府草記,故相嫡長派潞鎭外其弟溫鎭·衍鎭,亦在放謫之中矣。招問該吏,則謂有傳敎云,臣於此,不勝憂嘆之至。頃筵聖敎,以十世可宥之義,欲令故相家嗣孫,免坐主祀,此事,古有可據,聖意,又出尋常,臣故一辭對揚,而至於支孫之竝入免坐,實非意慮所及。自上所以法外施恩,使繼香火者,惟在嗣孫而已,則由嗣孫而轉及於其弟,以恩數則太濫,以法意則無例。顧今人心靡定,倖門漸廣,而又使朝廷擧措,顚倒至此,則隄防之憂,窺覬之患,尤當如何也?微衷耿耿,敢此仰聞。伏乞聖明,更加三思,特收溫鎭·衍鎭放謫之命焉。取進止。答曰,省箚具悉卿懇,日前筵敎,卿似未諦聞矣。不曰嫡長而曰嫡長派者,果竝指長派諸子也。父宥子不宥,殊非收司之法意,予則如是裁量,卿須諒之。仍傳曰,此批答,遣史官傳諭于領議政。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
洪仁浩啓曰,明日抄啓文臣課講時,何承旨進去乎?敢稟。傳曰,右副承旨進去。
南鶴聞啓曰,因成均館草記,今三月初三日儒生課試,限內不得爲之事批旨內,過齋後,令該房承旨更稟事,命下矣。何以爲之?敢稟。傳曰,弘文提學,待開門牌招。
傳于趙衍德曰,諸承旨持公事入侍。
傳于南鶴聞曰,右副承旨入侍。
以吏曹參議李集斗牌不進罷職傳旨,傳于曺允大曰,只推。
有政。吏批,判書吳載純進,參判李在學病,參議李集斗,牌不進,同副承旨南鶴聞進。以李命植爲弘文提學,崔景岳爲奉常正,承文副正字單李國標。
兵批,判書鄭好仁病,參判具㢞,參議宋鍈病,參知柳誼入直進,左副承旨曺允大進。副護軍,趙重觀·南聚五,副司直,安聖彬。
南鶴聞,以弘文館言啓曰,本館上番,連日姑陞入直,事甚未安,校理朴廣源,副校理申大尹,修撰洪義浩,旣有只推之命,竝卽牌招,以爲推移入直之地,何如?傳曰,連日違牌,此何道理?更爲牌招,申飭察任。
曺允大,以備邊司言啓曰,卽見濟州牧使金廷遇呈狀,則以爲水土所傷,左眼失明,右目赤瞙,幾盡遮瞳,實有盲廢之慮,以此病狀,海防重地,無以强赴,入啓遞改云矣。臣亦目覩來見之時,則病狀果如狀辭,以公以私,實難强令赴任,今姑改差,何如?傳曰,允。今番則除老病實故,以當赴人擬入,俾無頻改之弊,可也。
備邊司薦望,以洪仁默爲濟州牧使。
南鶴聞,以弘文館言啓曰,本館上番,連日姑陞入直,事甚未安,應敎鄭萬始疏批已下,與今日政新除授玉堂,待下批,竝卽牌招,以爲推移入直之地,何如?傳曰,允。
洪仁浩啓曰,同副承旨南鶴聞,香室進去,臣吏兵批兼進之意,敢啓。傳曰,知道。
有政。吏批,判書吳載純進,參判李在學病,參議李集斗,右副承旨洪仁浩進。以徐配修爲校理,宋翼孝爲副校理,徐有隣爲弘文提學,濟州牧使單洪仁默。再政,以李秉模爲藝文提學。
兵批,判書鄭好仁進,參判具㢞病,參議宋鍈病,參知柳誼入直,右副承旨洪仁浩進。以南聚五爲僉知,趙重觀爲五衛將,邊慶遇爲忠淸水使,具馨遠爲咸興監牧官,副司果韓光近。
摠戎使前望單子入之,李昌運落點。
曺允大啓曰,新除授摠戎使李昌運,隨牌來到闕下,而實病危重,萬無入院受符之勢云,將兵之任,不可一時暫曠,何以爲之?敢稟。傳曰,待少間使之受符,其間,守禦使兼察。
曺允大啓曰,摠戎使,待少間使之受符,其間,守禦使兼察事,命下矣。守禦使金鍾秀,卽爲牌招,聽傳敎,何如?傳曰,允。
傳于曺允大曰,摠府番次苟艱云,未肅拜及時帶亞將人許遞,前望單子入之,待下批牌招。
摠管前望單子入之,都摠管,西淸君煋·金尙集,副摠管,李東燁落點。
副摠管前望單子入之,申應周落點。
南鶴聞,以禮曹言啓曰,贈大司憲李述原褒忠祠,遣官致祭事,命下矣。問于本孫,則今三月二十三日,卽其先祖殉節之日,以此日當祗受云,祭物及執事官,令本道差定進排,祭文,令藝文館撰出,而本曹郞廳,正日臨時受香祝下去,以爲致祭之地,何如?傳曰,允。祭文與三忠祠致祭,已以御製書下,依此知悉,三忠祠致祭,亦於伊日爲之事,有筵敎,香祝當下送,御製祭文,不可付之下吏,香官一員齎往,傳于道伯以來事,分付。三忠子孫無職者,自可往參,在職者,令該曹給由,使之往參事,分付可也。
曺允大,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
曺允大,以義禁府言啓曰,保放罪人李輔國·李麟信放送事,命下矣。李輔國·李麟信,竝卽放送之意,敢啓。傳曰,知道。
判義禁韓光會疏曰,伏以臣年至病痼,神識昏錯,詞訟劇務,不堪承當之狀,不獨臣所自料,蓋是同朝之所共知,抑亦聖明之所俯燭,只緣義重叩謝,誠切顒祝,强策出肅,因仍蹲據,而畢竟僨誤,指日以俟。果於今番潞鎭等免坐事,擧行顚倒,醜拙畢露,三司爭執之論,公議可見,大僚收還之請,辭意嚴正,則昧然奉承者之愧恧轉深矣,昏謬益著矣,雖欲自恕,人謂斯何?且伏見同義禁成德朝疏本,則又復盛陳本事,譏斥備至,臣誠有罪矣,尙何敢覶縷自明也?第伊日事,會不容少緩,疏啓覆難之未能往復於江外,勢所使也。草記擧行之不須通議於僚堂,例亦然矣。以是而罪臣,則臣固受而爲罪,以是而自引,則無以過乎?今臣自處之義,唯有一遞字耳。束帶周行,萬無其路,自敢短章自列,仰瀆崇聽。伏乞天地父母,諒臣危蹙之情,察臣肝膈之懇,將臣本兼諸任,亟行鐫削,以謝公議,以安私分,不勝幸甚。答曰,省疏具悉。卿其勿辭行公。
副司直徐有寧疏曰,伏以臣之所帶摠帥之任,居然九朔于玆矣。情有難强而義分每怵於瀆擾,病或妨務而忱誠只在於殫竭,冒沒蹲據,媿懼徒切,向來疏懇,尤是私心之所不容已。前此廷臣之如臣所處者,已蒙曲副之恩,則一視之仁,宜無異同,而及承處分,不惟不賜允可,諭之以將任之不可輕解,只遞臣兄所帶提擧,臣誠惝怳恧縮,莫省所以。夫提擧雖係散銜,而以公則實兼之有殊也,將任雖似緊務,而以私則弟兄之有序也。今乃兄遞而弟仍,實輕而兼重,上以妨公體,下以廢私義,此已臣萬萬難冒之端,而臣之自叨是任以來,有罪倖逭者亦屢矣。貢納違限,責在道臣,而臣獨以將任而逭焉。居留闕薦,罪同諸宰,而臣又以將任而逭焉。凡有事端,戎垣一區,便作逭罪之階,審如是也。身帶將任,則罪亦不可以罰矣,嫌亦不可以避矣。臣心兢惶,且不暇論,朝家政令,寧容若是其苟簡耶?抑臣又有所惕然不自安者,國家之所恃而禦侮者,惟是將兵之任,而邇來臣家偏蒙恩造,五營之中,一姓占二,而況今元戎重任,視前尤異,門闌太盛,瞻聆過爀,負乘之致冠,滿盈之招災,不待智者而明矣。以殿下至慈之仁,豈不惻然而矜許之乎?若臣疾病之難强,才具之不稱,猶屬第二,未暇拖長。伏乞聖慈,俯賜鑑諒,將臣所帶職名,竝許遞改,以便公私,不勝幸甚。答曰,省疏具悉。提擧事引嫌,誠過矣。將任體重,何論公格與私義乎?但卿之從兄,新叨元戎,以予爲卿等戚畹家,曲保之意,豈或强使之竝據?第有陳懇如此,予甚嘉之,所請許施。
同義禁申大升疏曰,伏以臣等於日昨緣坐罪人潞鎭免坐之命,有不敢奉承者,與判堂聯陳短疏,略效覆難之忱,原疏阻閽,未卽登徹,恩推荐降,飭敎截嚴,判堂未及周思,不相通知,直爲擧行,逆屬免坐,何等重大,而忝在僚席,初不預聞,則見輕不少,有難泯默,治疏將上,更伸自劾之義,適値齋日,因循至此,臣心愧恧,歷日未已。卽伏見大僚箚本,則以潞鎭兄弟,一竝放宥恩數太濫,法意無例爲言,臣等於此,不勝欽歎而繼以慙怍,旣在獄官之列,處分之下,不能爭執,溺職之罪,於是益著,玆敢露章自列仰瀆崇聽。伏乞聖明,俯垂諒察,亟寢成命,以重公法,仍削臣職,以安私分,千萬幸甚。答曰,省疏具悉。卿等勿辭行公。
同義禁成德朝疏曰,伏以臣癃老殘疾,尸居昏昏,凡於世間事,相忘已久矣。不意昨冬,荐被誤恩,金吾寵命,遽下於江皐息影中,臣他不暇顧,感激恩私,扶曳出肅,以爲粗申義分之地而已。繼値嚴寒,病勢層添,奄奄床笫,一息如縷,卽今春陽發舒,而臣同已壞之木,蘇潤無望,日尋辭單,見阻喉司,荏苒虛靡,今已六箇月矣。不但臣之自量已熟,雖使傍人觀之,遞改之外,斷無他路,且臣伏聞日昨傳敎中,有逆家子免坐之命,本府諸臣,至於聯啓聯疏,而臣則茫未聞知,便作局外,此又臣必遞之一端也。今則首堂至於奉承云,其在鷹鸇逐鳥雀之義,恐不可如是卒遽,使懲討之典,漸至晦斁也。以此以彼,臣之不可一日仍冒也,決矣。伏願聖明,諒臣前後實狀,亟賜鐫罷,以安私分,不勝萬幸。答曰,省疏具悉。卿其勿辭行公。
大司諫權以綱,掌令李祉永,持平姜碩龜,正言宋煥德·徐邁修等箚曰,伏以臣等於日前,以故相臣趙顯命嫡長派免坐復官之命還寢事,相率聯籲,未蒙登徹,臣等之惶愧抑鬱,已無可言,而歷過多日,憂慨轉深。噫,緣坐之律,卽王府不易之常典也,雖値大赦,不可輕議,況其所坐何如,所係又何如,而旣坐之後,何可遽然復免乎?臣等固知我殿下,感此年之重回,念故相之勳勞,特推世宥之義,有此非常之擧,然而臣等之所爭者,常法也,殿下之所施者,誤恩也,豈可以誤恩而屈常法乎?且況三子竝宥,恩數太䙝,法意蕩然,隄防大壞,聽聞駭惑,昨伏見大臣箚批,以父宥子不宥,殊非收司之法爲敎,臣等竊以爲其父固不可宥,則其子尤非可論也。伏願特加三思,亟寢其免坐復官之命,以存國法焉。臣等前箚,略效沐浴之義,又敢附陳之。嘻噫,痛矣。終古亂逆何限,而豈有如時偉之窮凶絶悖者哉?情節之陰慘,負犯之彰露,已悉於前後疏啓,臣等不必更事臚列,而凶謀欲售於擬帥,逆節已著於諱慶,內若有恃,藉賣威權,外無所憚,鋪張氣勢,咆喝脅持,伎倆所使,而人莫誰何,濫猾陰慝,戾氣所鍾,而眼無君父,究厥罪惡,萬戮猶輕,豈可一刻容貸於覆載之間,而乃反數年假息於海島之中?古今天下,寧有是哉?禍機由是而滋長,人心識此而靡定,甚至於怪鬼不逞之徒,潛懷嘗試之意,敢售疑亂之計,世道有胥溺之憂,朝象無若浼之心,苟究其由,何莫非義理之未明,懲討之不嚴而然耶?此賊之一日偃息,有一日難言之憂,二日假貸,有二日無窮之慮,適會此時,雖未卽設鞫正刑,而罪止島配,尙今戴頭者,其爲乖王章而激輿憤,當如何哉?臣等伏望,亟下明命,爲先拿囚王府,待用刑依律處斷,使亂萌永杜,國是底定焉。取進止。答曰,省箚具悉。免坐復官之命,出於世宥之意,末端事,陳談也。聲討自有原啓,又何箚陳?勿煩。
應敎鄭萬始疏曰,伏以臣於日前,伏奉玉署除旨,義當竭蹶,誠切叩謝,而素患關格之證,重添換節之時,委身床笫,無望自力,荐違嚴召,義分都虧,未蒙例勘,悚惶冞深。伏乞聖慈,亟降威罰,先削臣職,以肅朝綱,仍治臣罪,以安私分焉。臣方陳病祈免,何敢有所論列,而事係懲討,不容終默,惟聖明垂察焉。噫,趙時偉,本以陰險之性,濟以凶悖之行,伎倆惟在於貪權,揣摩全出於肆慾,濫猾之極,自處以戚里,跳踉之甚,虛張而藉賣,居藩貪墨,猶屬細故,乘機壠斷,自謂能事,爲世指目,厥惟久矣。噫,彼宇賊父子,是何等凶逆?情節之醞釀,必非一朝一夕,而不惟不自斷絶,乃反趨勢附麗,以至圖占戎權而極矣。綢繆之跡,卽此難逭,得失之患,何所不至,跡其所犯,萬戮猶輕,何況前後疏啓之所聲罪者,事關儲君之讎,不可一日暫緩,而聲討已至經年,王章尙未夬施,薄竄海島,假息至今,其爲刑政之失,神人之憤,當如何哉?今値藏刑之時,雖不敢遽請嚴訊,姑先栫棘,以嚴防守,卽是公共之論,而頃日儒臣之請,聖批靳允,臣實慨惋。伏願聖明,亟賜兪音,以待用刑,嚴鞫得情,夬正典刑焉。省疏具悉。趙時偉事,勿煩,爾其勿辭察職。
獻納尹行履疏曰,伏以泰運方回,景籙維新彌月之慶,指日顒祝。仍伏念臣本以無似,猥蒙洪造,粵自待罪郞署之初,屢速不職之辜,而偏叨恩覆,每蒙涵貸,伊後踐歷,俱是踰濫,恩山渥海,與天無極,居常惶感,罔知攸措,至於言責重任,本非臣所可堪,而恩除聯翩,叨承殆遍,榮極門闌,光生蓬蓽,臣之平日所自期者,不過有除輒膺,以效竭蹶之義,隨事殫誠,少伸報效之忱,而其奈識見極鹵莽,言議至巽軟,兼以病有本祟,聽多細瑩,昨夏登筵之時,惝怳顚錯之狀,天鑑之所俯臨,臺評之所峻發矣。聖度天大,曲加包容,罪止薄勘,恩叨旋敍,而追思至今,餘汗未乾,貽羞旣深,屛跡自訟,不敢爲復玷臺端之計。昨冬以來,再叨亞憲之職,甘犯違傲之科,臺閣一步,便成鐵限,目下新除,實出於含垢滌瑕之至仁盛德,在臣義分,固宜卽地趨走,仰天叩謝之不暇,而情病猶夫前日,職事不容再誤,玆不得已,不避猥越,敢于瀆擾。伏乞天地父母,諒臣難冒之實,察臣必遞之義,亟削臣職,仍治臣罪,以肅朝綱,以安私分,千萬幸甚。臣於乞免之章,不宜贅及他說,而事係懲討,不容泯默,惟聖明之垂察焉。噫嘻,痛矣。窮凶絶悖之時偉,至今假息於覆載之間,古今天下,寧有是哉?渠本戾氣所鍾,性旣奰慝,多年權要之地,兄弟竝據,多張聲勢,恣行胸臆,少有違拂,輒被陰傷,害家凶國,非渠而誰?擧世之敢怒而不敢言者,久矣。今以旣著之罪惡言之,護法賊翰,嗾呈悖疏,以爲嘗試之計,糾結妖宇,圖占帥符,敢售不逞之志,爲人臣子,有一於此,千剮萬戮,尙云輕矣,況兼此極惡大憝而猶可貸容乎?壬寅邦國之慶,凡有血氣之類,所同蹈足歡忭,而乃於稠坐,暗售不悅之意,肆發至凶之言,播入人耳,皆欲食肉而寢皮,渠雖欲竝與入院而諱之,其於小報之明,有可據,何哉?推此一款,梟獍之志,鬼蜮之圖,已盡呈露,更無餘蘊,而猶且謂非常情,置之可疑,則大有所不然者,如渠一身,都是凶肚逆腸,不可以常人之情論之也,決矣。當初島配,已失太寬,伊後疏啓,迄未蒙允,義理由是而益晦,民志由此而靡定,設鞫嚴訊,雖非其時,先施荐棘,不容少緩,臣謂亟令王府,嚴加荐棘,待用刑卽爲訊覈,夬正典刑,俾王章得伸,輿憤少洩,斷不可已也。省疏具悉。趙時偉事勿煩,爾其勿辭察職。
敎摠戎使李昌運書,中宸聽鼙,政須正之望,北城授鉞,爰降摠督之音,昔所優爲,今何多誥?念玆營均兩局之體,而厥勢控三輔之咽,臨湍之防,隋城之師,專摠畿右雄鎭,鍊臺之倉,漢山之堞,俱係軍中重權,兼之經理籌司,才必須於諳練,責以防禦環衛,意則注於安危,苟非干城偉材,曷畀保障重寄?惟卿,家本儒素,業專鞱鈐,襲勳府而坐戎垣,綽乎笠轂之聲望,歷七州而典四閫,蔚然牙纛之威名,蓋內外歷試也多,故前後委任者屢,玆授卿以摠戎使,卿其祗服新命,益殫舊猷,修器械而繕倉廒,宜懋已試之效,明組練而壯鎻鑰,須體申誥之私,惟今錫命之過三,寔出簡心之甚重。於戱,升平日久,詎忽漏船之備袽,節制風生,佇見輕車之駕路,方期熟手之更試,毋曰宿趼之易治,故玆敎示,想宜知悉。
校理鄭福煥疏曰,伏以臣以姿則至庸陋也,以跡則至疎賤也。惟是生逢聖世,叨荷薰沐,前後踐歷,罔非踰分,而迺者專城之養,亦出仁天之曲遂,恩光屢及於寒門,異數若偏於臣家,臣母子感泣,闔門攢祝,惟以奔走殫竭,不避燥濕,爲一半分報效之道,而至於榮塗進步,非臣夢寐之所敢到,年前玉署新除,忽下於適臣在京之日,臣惝怳踧踖,自速違傲之罪,至今追思,惶汗沾背,今於數月之內,除旨陸續,恩召繼降,榮光所及,鄕里動色,臣奉誥感激,益不知措躬之所。噫,瀛館之職,責任甚重,經筵則有朝夕啓沃之責,詞命則有皇猷黼黻之美,苟非學術素著,文華有餘,則誠難一日冒居也,明矣。臣幼而失學,長益荒鈍,尋常功令之業,自來齟齬,閑漫應副之文,亦患梗澁,其不能討論經旨,仰備顧問,不但通朝之所共知,抑亦聖明之所嘗俯燭,夫豈有一分堪承之望,而只爲感激恩榮,不敢偃處,竭蹶登程,行到全州地,卽接家書,則臣之九耋老母,屢月沈吟之餘,猝患毒感,寒熱交作,頭痛咳嗽,呼吸喘促,食飮全却,神識昏瞀,諸般症形,日復日劇,急足踵至,促臣歸視,臣自聞此報,方寸煎灼,他不暇顧,略成文字,付呈縣道,前進無路,蒼黃徑歸,逋慢之罪,尤無所逃。伏乞天地父母,俯察由中之懇,特推體下之仁,鐫臣所帶之職,治臣違傲之罪,仍命選部,永勿檢擬於見職,使公器增重,私分獲安。省疏具悉。爾其勿辭,俟親病少間,上來察職。
戊申三月初六日辰時,上御誠正閣。諸承旨持公事入侍時,左承旨趙衍德,左副承旨曺允大,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,待敎尹行任,以次進伏訖。上命讀公事,衍德等,以次讀奏。命書判付,至摠戎使徐有寧疏批。上曰,摠戎使與訓將,爲幾寸乎?仁浩曰,爲八寸親矣。上曰,摠戎使前望單子入之,待下批牌招,傳授密符及敎諭書。出榻敎命書傳敎曰,傳香承旨馳詣先蠶壇,奉審摘奸以來。又命書傳敎曰,政官牌招開政,濟州牧使,今日政下批,前守遞改,旣出軫念,新拜使,待下批,使之從近辭朝,前守,期於暑熱前還朝。又命書傳敎曰,處義雖甚過矣,前旣曲施,弘文提學金鍾秀許遞,三製有命,今日政,以在京無故人差出,待下批牌招察任。又命書傳敎曰,何時出牌,今始呈肅單,極爲放恣,此亦義理乎,此亦善涉世乎?副摠管李東曄,爲先罷職,遲滯之罪,令該府拿問處之。上曰,副摠管前望單子入之,待下批牌招。出榻敎上曰,諸勳臣致祭祭文,何爲尙不製進乎?今日申前,盡爲製入事,分付。命退,承史以次退出。
戊申三月初六日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,兩勳臣致祭祭文,當親製以下,一本送于李判府家,輪示諸家事,遣史官傳諭,一本謄出後送于內閣,可也。命書傳敎曰,病勢難强,方在由暇,弘文提學李命植許遞。又命書傳敎曰,政官牌招開政。又命書傳敎曰,旣有今日政下批之命,則不待下批,徑先出去,事甚未安,不可無飭,當該銓官,推考。上曰,都承旨入侍。出榻敎上曰,新除授藝文提學牌招。出榻敎命書傳敎曰,雖有已例,每以爲不可,兩捕將卽僚官,以僚官爲幕爲下官,體例亦甚不然,然該廳自有成績,難用在下當遞之例,右捕將趙圭鎭兼帶亞將改差。命退,承史以次退出。
戊申三月初六日申時,上御誠正閣。都承旨入侍時,兼都承旨沈豐之,假注書趙台榮,記事官李宗烈,記注官金鳳顯,守禦使金鍾秀,以次進伏訖。上敎鍾秀曰,卿之兼任,有難許解矣。摠帥病狀,何如?鍾秀曰,似是年久身病,猝難快,可矣。上曰,同副承旨入侍。賤臣承命出,與同副承旨南鶴聞,偕入進伏。上命鍾秀讀奏御製兩勳臣致祭文訖。上曰,卿之所見,何如?鍾秀曰,誠爲盡善,無容仰贊矣。上敎鶴聞曰,俄於右副承旨入侍,已有下敎,祭文一本,送于李判府家,可也。仍命退,諸臣以次退出。
上在昌德宮。停常參·經筵。
未時申時,灑雪。
中宮殿,藥房口傳問安。答曰,知道。
南鶴聞啓曰,來十一日,朝參日次矣,敢稟。傳曰,停。
南鶴聞啓曰,明日再明日,昭寧園忌辰祭齋戒正日相値,視事頉稟之意,敢啓。傳曰,知道。
南鶴聞啓曰,來十一日,輪對日次矣,敢稟。傳曰,爲之。
傳于洪仁浩曰,右副承旨入侍。
傳于洪仁浩曰,課講入侍。
傳于趙衍德曰,左承旨入侍。
兵曹,以趙心泰爲訓鍊都監中軍。
以應敎鄭萬始,校理徐配修,副校理宋翼孝牌不進罷職傳旨,傳于南鶴聞曰,只推。
玉堂前望單子入之,副應敎韓光近,校理李百亨·趙鎭宅,副校理沈晉賢·吳泰賢,修撰金履翼·李敬五落點。
以副應敎韓光近,副校理沈晉賢,修撰李敬五牌不進罷職傳旨,傳于南鶴聞曰,只推。
備邊司,以李漢豐爲統制使。
南鶴聞啓曰,兵曹郞廳來言,統制使下批政事,取稟。傳曰,當日爲之。
有政。吏批,判書吳載純進,參判李在學,參議李集斗病,同副承旨南鶴聞進。以鄭昌順爲同經筵,御營都提調單,判府事徐命善。
兵批,判書鄭好仁,參判具㢞,參議宋鍈病,參知柳誼入直進,左副承旨曺允大進。統制使單李漢豐。
傳于南鶴聞曰,訓鍊都監都提調前望單子入之。
訓鍊都監都提調前望單子入之,領議政金致仁落點。
傳于趙衍德曰,坐直承旨入侍。
南鶴聞啓曰,弘文提學徐有隣,牌不進推考傳旨,今方捧入,而三日製命下之後,如是違牌,事甚未安,更卽牌招,何如?傳曰,允。
南鶴聞啓曰,弘文提學徐有隣,三牌不進,推考傳旨,今方捧入,而三日製命下之後如是屢違,不卽擧行,事體所在,萬萬未安,所當更請牌招,而一日四牌,有傷事面,何以爲之?敢稟。傳曰,以例兼辭本職,不可以本職辭兼帶,尤不可以私義妨公務,疏中所謂私義,又非眞箇有所據之私義,則此而逡巡,可乎?此重臣立朝,惟以不憚燥濕,爲對揚之方云爾,則今於本職,如是引義,已非前日所知,來頭度支擧行自多,自今經營者,以此以彼,決不可曲循,從重推考,更卽牌招,斯速入來。
南鶴聞啓曰,弘文提學徐有隣,四牌不進,推考傳旨,今方捧入,而三日製命下之後,連違召命,終不承膺,事體所在,萬萬未安,所當更請牌招,而係是一日五牌,何以爲之?敢稟。傳曰,從重推考,更爲牌招,牌去來,勿爲呼望。
南鶴聞啓曰,弘文提學徐有隣,旣已承牌,奎章閣提學金鍾秀,一體牌招,以爲同參考試之地,何如?傳曰,允。
南鶴聞啓曰,奎章閣提學金鍾秀,牌不進推考傳旨,今方捧入,而同參考試,旣有定式,如是違牌,事甚未安,更卽牌招,何如?傳曰,允。
南鶴聞啓曰,奎章閣提學金鍾秀,再牌不進,推考傳旨,今方捧入,而同參考試,旣有定式,如是違召,不卽承膺,誠極未安,所當更請牌招,而係是一日三牌,何以爲之?敢稟。傳曰,更爲牌招。
南鶴聞啓曰,奎章閣提學金鍾秀,三牌不進,推考傳旨,今方捧入,而同參考試,旣有定式,如是屢違,終不承膺,事體所在,極爲未安,所當更請牌招,而係是一日四牌,何以爲之?敢稟。傳曰,聞有親病,勿爲牌招。
傳于南鶴聞曰,除拜經宿,不爲出肅,且以課講試官受點,則又不入來,事體所在,極爲未安,藝文提學李秉模,卽爲牌招,使之行公。
南鶴聞啓曰,藝文提學李秉模,牌不進推考傳旨,今方捧入,而課講考試命下之後,如是違牌,事甚未安,更卽牌招,何如?傳曰,無異宿趼,自昨至今,再違召命,果何道理?向聞前文衡筵奏,益知此重臣處義之不當若是,身在閣直,同較日省錄,前文衡筵奏,亦豈不見乎?如是而如是處義,寧有如許分義?爲先從重推考,更卽牌招,斯速膺命。
南鶴聞啓曰,藝文提學李秉模,再牌不進推考傳旨,今方捧入,而課講考試命下之後,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以藝文提學李秉模禁推傳旨,傳于南鶴聞曰,旣示飭意,今方考試,分揀,更卽牌招,違牌,勿爲呼望,斯速入來肅命。
洪仁浩啓曰,藝文提學李秉模,特敎申飭之下,謂有情勢,懸牌闕外,終不承膺,事體所在,萬萬未安,從重推考,何如?傳曰,旣無必遞之義,且經置對之擧,設有廉隅,亦足一伸,半日之間,再懸命牌,國體所在,不可一味督出,藝文提學李秉模罷職。
尹行元啓曰,臣與弘文提學徐有隣,偕往泮宮,儒生試取,收券一百十二張封入之意,敢啓。傳曰,科次入侍。
洪仁浩,以備邊司言啓曰,頃因黃海監司,平山府民戶被燒狀啓,結構奠居後形止狀聞,待狀聞來到,發遣備郞,考其守宰擧行勤慢,仍爲慰諭民人後來奏事,命下矣。該監司金思穆狀啓,今纔來到,而被燒民戶,皆已畢構安接云,依下敎看審慰諭次,本司郞廳發遣之意,敢啓。傳曰,知道。
曺允大,以兵曹言啓曰,五衛將李徵大,素患痰癖之症,近益添劇,時月之內,無望供職,呈狀乞遞,宿衛輪番之任,不可久曠,今姑改差,何如?傳曰,允。
趙衍德,以漢城府言啓曰,出征從軍將士之至今生存者,仗義殉身之泯未褒揚者,令各部搜訪以聞事,命下矣。依傳敎另飭五部,搜訪坊曲,則仗義殉身未褒揚者,各部俱無所報,而只有出征從軍生存者,故職役姓名年歲,別單書入之意,敢啓。傳曰,觀此別單,出征人之年,近八九十,尙在出身者有之,雖有加資者,何必區別?宋昌起等九人,帖加成給,資憲金次重,纔因回榜已加資,令禁衛營給食物,金尙說,旣非從征,聞參扈衛,令該曹,米肉從厚題給事,分付,可也。
洪仁浩,以禁衛營言啓曰,依漢城府草記批旨,戊申出征本營別騎衛金次重處食物米一石太一石題給之意,敢啓。傳曰,知道。
判府事徐命善箚曰,伏以臣病實癃痼,情亦臲卼,陳力周行,已矣無望,特以受恩如天,便訣爲難,姑且閉戶壞蟄,以爲調息之計,而此際訓局將兵之臣,歸臣一門之人,臣之所帶提調,揆以私義,決不當冒沒竝據,然臣特由是而得間耳,若其必遞之願,難强之實,奚但訓局云乎哉?儻聖慈之曲加體諒將臣,訓局·太僕·廚院三提擧及扈衛大將之任,劃賜卸免,俾臣得以隨意飮啄,歌詠聖澤,則雖死之日,猶生之年,臣不任伏枕戀結,北望攢手之至。取進止。答曰,省箚具悉卿懇。近久未見卿,殊甚悵想,日前出齋北苑也,意謂以兼綰營門事,來候信地,欲爲引接矣。旋聞該校所告,始知有愼節,擬於日間,要令造朝,際見短箚,所辭過矣。卿須安心勿辭,從近待傳諭造朝。仍傳曰,此批答,遣史官傳諭,徐判府事箚批,雖以過矣爲辭,至於該營都提擧,旣與例兼有異,往往有兼察時,不可不副卿請,以安卿心,卿兼帶訓局都提擧之任,今姑許副,此意一體,傳諭。
敎統制使李漢豐書,王若曰,國家設置邊防,海鎭最重,朝廷選用武將,統帥尤尊,奚但僉謀詢同?亶出朕心惟簡,念我海東之雄閫,最重嶠右之統營,內而鎭列堡,外而禦百蠻,一邦唇齒之勢,右則據兩湖,左則扼重嶺,三路咽喉之形,舟楫備朝夕之憂,所貴恒念繕械,鹽鐵資儲峙之用,尤宜隨事殫誠,況昇平今累百年,而疎虞寔難數計,樓櫓廢閣,半是漁販之歸,貨賄尾閭,紛然鞭鞾之費,自昔設閫之後,旣難其人,逮予嗣服以來,尤重是選,惟卿,鞱略無敵,忠武有孫,聲價繼隴西之家,漢之飛將,勳業襲召南之蹟,王曰虎臣,密邇楓震,斷斷忠謹之操,節制楡塞,洋洋廉介之譽,矧玆舟師兼轄之要,創自乃祖奏績之日,浴日補天之烈,在昔龍蛇年著彰,開府制閫之榮,至今熊虎帥統禦,追思露梁之戰,志士之淚沾襟,久遏日域之憂,忠臣之名慴虜,顧此鎭節鉞之仗,卽卿家箕裘之傳,玆授卿以三道統制使兼慶尙右道水軍節度使,卿其祗服寵章,益勉職事,櫓楫精利,俾得如馬使船之稱,紀律嚴明,無失若虎在山之勢,趙破羌便宜之策,豈遙度而指揮?王樓船繕禦之方,在專制而施設。於戱,數千里方面重地,佇見利器錯盤,二百載一門諸人,可謂靑氊鎖鑰,名將之舊蹟尙耀,須念自祖命之恩,先卿之遺愛久留,宜勉無爾忝之道,故玆敎示,想宜知悉。
副司直李秉模疏曰,伏以臣昨伏奉除旨,以臣爲藝文館提學者,繼又天牌儼臨,臣誠惝怳,莫省其所以也。凡臣前後揚歷,孰非澆濫,而亦豈夢到於見職之及臣身哉?臣之翺翔邇列,已多年所,本末長短,無所逃於淵鑑之下矣。蓋其幼而失學,長益荒嬉,尋常功令之體,亦未能隨意點綴,比諸世所稱擧儒,尙且不及遠甚,進以科墨特倖耳。自是厥後,居然十六年間,居常不讀一帙書,終歲不做一文字,假使舊學之瞻富,猶患鈍澁而枯涸,況以自來之全蔑,重以許久之相忘也?不惟臣之自知之明,同朝之所共知,不惟同朝之所共知,抑又聖明之所畢燭,則雖欲冒榮包羞,以自侈一時之銜,將奈大小詞命之所自出,何哉?世間百事,或有可强其不能,而以不文而强文任之事,求之古今,臣未之聞也。內閣之官,非不淸且華矣,而區區,所自效,只自備數於奉審課講等役而已,以是黽勉,不敢辭巽,而至若見職,大有異焉。此臣所以不避唐突,寧以罪期而終不敢爲進身計也。此猶屬私義,揆以公格,尤有所萬萬難冒者,向來銓官之通擬是職也,臣名亦在其中,而旋以不議於文衡,援擧故事,至煩仰徹,則前之通擬,在所勿施,且臣之不合是擬,斷然可知,而文苑一步,永作鐵限矣。今玆擧擬,謂舊望也,則旣勿施矣。謂以重通也,則文衡已遞,就財無所,由前由後,俱未知其何據。臣雖無似,何可一日晏然於公議之外,壞了淸朝之官方哉?荐召有命,承膺無路,略暴情實,仰請處分。伏乞聖明,亟賜鐫改,仍令勿復檢擬,以安賤分,以重公格,不勝幸甚。臣於治疏將上之際,伏見飭敎下者,誨責截嚴,至以前文衡筵奏爲諭,薄施問備,促膺命,臣是何人,乃敢坐辱恩敎,迷不知變哉?誠以材旣不堪,情又難强故也。前文衡筵奏,伊時日省錄校正,適不在臣手,臣實漠然不知爲何語而設有云云,要不過同朝慰藉之言也。臣若捨公車援據之章疏,幸一時慰藉之筵奏,揚揚冒出,曰無可引,則臣固不足道,將何辭以解於人也?祗伏闕下,又逋嚴召,臣罪至此,實合萬殞。答曰,省疏具悉。以卿文識,尙云晩矣,勿辭,入來考試。
副司直徐有大疏曰,伏以三陽回泰,百祿滋至,欣祝顒望,群情益切。仍伏念臣以門則寒素,以人則倥侗,業抛編蠧,跡發弓馬,不足備數於百執事之末,而惟我殿下天地於臣,父母於臣,曲費造化,偏垂寵渥,生成之,覆燾之,出則試南北之閫,入則置近密之班,旣又拔之衆人之中,擢之戎垣之上,歷揚二府,周流三營,榮耀極矣,涯分踰矣。恩則重於山海,報莫效於涓埃,赴湯蹈火,身不自有,過福招災,理所必至,每一循省,感惶交中,怵然若集木臨淵者,六年于玆矣。幸於客冬,獲解重擔,非罪伊榮,攢手以祝,迺於千萬夢寐之外,更進一步,忽叨不敢當不近似之職,臣聞命震剝,五內失守,直欲循墻而走也。噫,掌兵之職,孰非難愼,而至於訓局,秩是上將,號曰元戎,蓋其手下兵甲,殆過五千,而昵侍輦轂,庸備緩急,則地望之逈別,責任之緊重,有非禁·御兩營之比,惟其如是也。故設置數百年之間,通計文武,僅爲四十餘人,掄簡之至嚴,卽此可知,而今乃使如臣之無一能乏寸長者,苟然充位,以致四方貽譏,三軍解體,則臣固不足恤,其於累聖上則哲之明,何哉?臣武夫也,於國家無所裨補,而區區寸忱之所自矢者,只在於生死向前四箇字,則夷險燥濕,義不敢言,而以臣而觀乎是職,蚊虻之負山,僬僥之扛鼎,未足以喩其危也。若或不自量力,揚揚冒出,則畢竟顚沛,可立而待,國事之僨誤,已無可論,而殿下於臣,雖欲終始曲保,亦將無所施矣。臣安得不疾聲呼籲於天地父母之前,以冀其少垂矜憐乎?至若私門盈盛之懼,一局難安之義,罔非臣當遞之端,千思萬量,蹲據無路,玆敢收拾驚魂,瀝血仰瀆。伏乞聖慈,察由中之懇,爰推體下之仁,特遞臣所帶職名,回授可堪之人,以重公器,以安賤分,不勝大願。答曰省疏具悉。元戎,重任也,卿其勿辭行公。
修撰洪義浩疏曰,伏以臣蔑學淺識,無所肖似,翺翔經幄,自知非分,而只緣感激圖報,不辭殫竭趨走,有除輒膺,三載于玆,今於新除之下,豈或復事辭巽,而前月以後,家有拘忌,奔逬度日,感冒添崇,面癤脚瘡,兼又作苦,束帶供職,實無其望,旬日之內,四違召命,而恩勘不加,推緘連下,今又飭敎截嚴,天牌踵臨,惶隕悶隘,罔知攸措,玆敢强病隨詣,疾聲呼籲。伏乞天地父母,俯垂諒察,亟許鐫遞,俾便調治,千萬幸甚。臣方丐免之不暇,豈宜贅及他說,而憂憤之極,不容泯默,略此附陳。噫,彼至頑慝極兇憯,豈有如時偉之作逆者哉?藉弄之計,擬帥之謀,皆是渠薄物細故耳。最是肆發不滿之語,陰懷有他之腸,國論旣騰,路人皆知,有一於此,萬剮難贖,而猶且恣威作勢,隱欲掩覆,以致懲討之義理不張,怪鬼之嘗試潛售,倫彝將晦忠憤轉激,至於向來堂疏之出,而文跡昭據,日字符合,凶言脈絡,毫無可疑,渠雖百喙,必將無辭,眞贜斷案,旣若是狼藉無餘,則其可使一刻容息於覆載之間乎?嗚呼,天星再周,君讎未復,薄海含生,冤憤莫洩,不於此時,覈已發之緖,正已綻之罪,則將何以伸百僚明目張瞻之義,慰一世食肉寢皮之願乎?臣於前春講席以後,章箚沬血齊籲,非止一再,而忱誠未格,允兪終靳,每一思惟,憤鬱交中,況於今日,伏見兩司箚批,竊不勝憂慨之至。顧今傳啓非時,輿憤久鬱,惟是章疏之間,得寓沐浴之忱,而殿下乃反謂有原啓,至以聲討之論,屬之陳談,誠恐人心由是翫愒,大義職此湮晦,將使亂賊之徒,無所懲畏,豈不大可懼哉?伏願殿下,廓揮乾斷,亟降明命,島置罪人時偉,爲先施以荐棘之典,待用刑設鞫嚴覆,快正邦刑,俾亂萌杜而國是定焉。噫,今日之所大憂,專在於忠逆之不明,隄防之不嚴而已,日前故相趙顯命嫡長派復官免坐之命,固知出於我聖上追念舊勳,欲宥十世之盛意,而第其復官者,是逆翰之兄,免坐者,卽逆翰之姪也。以劇賊之兄若姪,而豈容議到於勳裔收錄之典乎?嫡屬宥免,尙云不可,全派疎釋,寧有是理?三尺至嚴,不宜低昻,更願聖明,特加三思,亟收成命焉。省疏具悉。所陳不必更煩,爾其勿辭察職。
執義盧廷良疏曰,伏以皇天啓休,彌月佇慶,臣民顒祝,中外惟均。仍伏念臣,隴畝間一庸夫耳,濫蒙洪造,猥廁從班,居然已六年矣,前後除拜,迄未敢一肅恩命,以伸叨謝之義,每自循省,徒增惶恧,顧以感戴之忱,値玆顒祝之時,不敢遠處鄕廬,前冬來留城闉,瞻依象魏,而間因宿疾添重,就暖畿外,出沒人鬼,㱡㱡待盡,中承除命,適下此際,臣且惶且感,末由趨承,而兩朔捱過,一銜虛縻,自速逋慢之罪,冞切慙悚之私,不獲已黽勉駄疾,昨纔入城,而顧臣才識則魯莽而乏匡救之術,言議則巽軟而無謇諤之風,淸朝耳目之寄,自知人器之不稱,臺端一步,鐵限在前,此固臣區區自守,斷斷自劃,不敢爲冒進之計者,而重以宿痾未祛,客祟交攻,種種症形,漸就難醫,時月之內,萬無蠢動之勢,玆敢不避猥越之誅,略暴衷懇。伏願聖明,俯垂曲諒,特許鐫削臣所帶職名,以爲人臣慢命者之戒焉。臣旣不以言官自居,則非敢贅及他說,而若其大義理關頭,繫國家安危者,則不可以陳言而終廢,不可以疎逖而亦默,敢陳沐浴之義,仰冀垂察焉。噫嘻,丙丁以來,凶逆層出,窩窟未破,枝節滋生,兩觀之誅,王章屢屈,三司之牘古紙,徒無怪乎。義理之日益晦塞,人心之日益陷溺也,沮遏大計之國榮,捉凶疏之德相,究其表裏和應之情節,實爲往牒所無之劇逆,而肆市之典,未加於缺之前,應坐之律,不擧於鬼誅之後,至如夏賊,尤是窮天地亘萬古所未有之劇逆大懟也。在廷諸臣,孰不欲磔其肉,而寢其皮哉?究覈不嚴,已不免獄體之疎忽,而親屬奴傔之終不訊鞫,子女應坐之必待年滿,最爲失刑之大者,此莫非群下不能回天之罪,而亦恐有欠於大聖人秋肅之義也。伏願聖上,廓揮乾斷,竝允諸臣之啓焉。噫,誅討不嚴,則亂賊無所懲畏,鋤治不盡,則餘孽漸以滋蔓,凶逆之根柢未拔,梟獍之腸肚相連,而有如妖宇賊偉,可謂一而二,二而一者也。宇鎭則已承款而尙逭邦刑,時偉則不一問而遽命島置,臣未敢知殿下有何顧惜於此輩,而猶使假息於覆載之間耶?噫嘻,時偉之罪,可勝誅哉?自比戚聯,暗結賊宇,擬帥之謀,果欲何爲?至若擧國同慶之日,渠亦人耳,敢懷他腸,喉院稠坐,肆發凶慝之說,章奏文字,力遏慶忭等語,包藏陰圖,醞釀禍心,蓋非一朝一夕之故耳。向來堂疏,證契明的,尤爲此賊之斷案,而國家大計,看作私圖云者,覷破凶腸,打開無餘,直與榮賊之沮遏,如印一板,眞臓綻露於前後,情跡莫掩於耳目。近日諸逆,孰如時偉之至凶絶慝者哉?此而不誅,其將國不國人不人矣。思之及此,心骨俱痛。伏願殿下,穆然三思,快正時偉之罪,先施荐棘之典,待用刑竝與宇鎭而明正典刑,俾凶孽有所懲畏,王章有所振肅焉。噫,千古凶逆,無如賊翰,則賊翰之連坐而特命宥釋,至有復官之命,縱出念舊之聖意,已乖嚴防之王章,而至若竝與支子而宥之,其爲壞法,尤莫甚焉,此路一開綱紀墜矣。伏願亟寢成命,以嚴堤防焉。嗚呼,世道日漓,變怪層生,浸浸然網淪而法斁,或假托官規,潛售嘗試之計,或譏侮聖躬,敢肆不逞之習,此實懲討不嚴,凶孽無忌之致,臣竊痛之,此而置之,若不嚴討而痛懲,打破其窩窟,則跳踉之漸,去益難杜,世道之憂,無時不已,豈不大可懼哉?伏惟殿下,英明冠古,智周庶物,魑魅怪鬼,莫逃天鑑,克體乾剛之象,誕發雷霆之威,則何憂乎朝象之不靖,世道之難振也哉?臣憂國一心,炳然如丹,忠憤所激,言不知裁。惟聖明,恕其愚而小垂察焉。省疏具悉。勿煩,爾其勿辭察職。
答戶曹判書徐有隣疏曰,省疏具悉。例兼元無相避,至親猶然,況姓同之親乎?卿其勿辭,斯速承牌。原疏未下
戊申三月初七日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書弘文提學疏批。命書傳敎曰,弘文提學批下,更卽牌招,申飭膺命。又命書傳敎曰,玉堂番次,姑陞入直,已至多日,在外及未肅拜·違牌玉堂許遞,前望單子入之,待下批牌招入直。命退,承史以次退出。
戊申三月初七日辰時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官尹行任,檢校直閣鄭東浚,以次進伏訖。上曰,弘文提學先進去後謝恩,場中雨具許入。出榻敎命書傳敎曰,弘文提學,牌去來各別催促,仍令入侍。賤臣承命出,與弘文提學徐有隣,偕入進伏。上曰,卿何如是屢違耶?有隣曰,情勢實有難安,屢違召命,不勝惶悚矣。命書傳敎曰,御題事體至重,節製泮宮設場時,因謬例,每使典籍書揭之,其爲屑越,莫此爲甚,親臨試士,固無論,雖於命官課試,讀券官之書題,載在禮書,則獨於節製時御題,依陛試例,使館官替書,萬萬不成說,此後進去文任,拆題封後,親書懸揭,如策題之猝難謄書者,進去館堂承旨中分書事,定式施行,仍載太學志。又命書傳敎曰,右承旨持此御題,與弘文提學,偕往泮宮,試取以來。又命書傳敎曰,藝文提學疏批已下,更卽牌招,違牌勿爲呼望。命退,諸臣以次退出。
戊申三月初七日未時,上御重熙堂。右副承旨入侍時,右副承旨洪仁浩,假注書李貞運,記事官李相璜·金祖淳,以次進伏訖。上曰,藝文提學尙未承牌耶?仁浩曰,聞懸牌闕外云矣。命書傳敎曰,懸牌,果何事也?事體分義,萬萬寒心,藝文提學李秉模,下義禁府推考,命牌還收。命退,承史以次退出。
戊申三月初七日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,軍門提擧之不得疊兼爲格式,領相兼帶御營都提調,今姑勉副。又命書傳敎曰,徐判府事爲御營都提調。仁浩曰,訓局都提調前望,受點次,當入之,而領相見擬之望,只有先朝落點一望,故事甚未安,不敢循例入之,奉置閤外矣。上曰,奉入,可也。賤臣承命出奉入,上進覽落點訖。敎曰,事甚稀貴,下番奉此望筒,傳授領相,可也。命書傳敎曰,雖曰亞將訓局,異於各營,事務浩繁,亞將倍於大將,不可久曠,新除統帥,使之不多日內辭朝。命退,承史以次退出。
戊申三月初七日酉時,上御誠正閣。科次入侍時,右承旨尹行元,假注書趙台榮,記事官李相璜·金祖淳,弘文提學徐有隣,對讀官金履翼·鄭大容·吳泰賢,以次進伏訖。上曰,今番試券所作,何如?有隣曰,別無大段善作者矣。上曰,右副承旨入侍。賤臣承命出,與右副承旨洪仁浩,偕入進伏。命有隣進考。上曰,收券,幾何?有隣曰,一百十二張矣。上曰,何如是數少耶?有隣曰,準點儒生數少而然矣。考訖,以三中丁若鏞等出榜。命書傳敎曰,三日製居首生員丁若鏞,直赴會試,之次生員安廷善,給二分,之次生員鄭日泰·金鎰·洪得淵,各給一分,次上生員尹玄錫,進士嚴耆,各紙筆墨,令政院考例施賞。又命書傳敎曰,觀於三製入門與收券人數,僅爲百餘,近來準點之皆不着意,可知。且未必不由於節製之每通方外,如是則圓點節目,申復之本意,果安在哉?每歲時試講製,亦有一體修改之命,而年前一再爲之,伊後未免抛置,宜乎諸生之怠惰,從近當召試圓點生,預令知悉,先講後製,先製後講,臨時稟旨,講規,或以一經應講,或以月講冊應講,今番則大司成取考出年條,區別草記稟旨事,分付。又命書傳敎曰,入格儒生,明日待令。上敎泰賢曰,欲於何日受致祭耶?泰賢曰,今十一日,將欲受祭矣。上曰,昨下御製祭文,見之乎?泰賢曰,判府事李在協謄示,故見之矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于洪仁浩曰,右副承旨入侍。
南鶴聞啓曰,判府事徐命善,依下敎來待矣。傳曰,入侍。
南鶴聞啓曰,同敦寧柳義養,持五禮儀·通編來待矣。傳曰,入侍。
傳于洪仁浩曰,坐直承旨入侍。
兵曹口傳政事,以申大顯爲摠戎中軍。
以京畿監司狀啓,依昨年例,南漢米移轉果川,令廟堂稟處事,傳于南鶴聞曰,依狀請施行,回諭。
南鶴聞,以備邊司言啓曰,因平安監司金履素還餉捧未捧狀啓,有今日內草記回啓之命矣。軍餉居末拿問,居二決杖,居三推考,還上居末決杖,居二推考,居三勿論,旣有元事目還上未準捧居末拿問,若邊地守令,則依前決杖事,載在通編,而取考其狀辭,則舊還酌定軍餉居末車嶺僉使魚彰水,居二寧城僉使鄭宅信,居三城山別將朴秀汶,元還上居末慈母山城別將兪萬禧,居二孟山縣監沈寬鎭,居三寧城僉使鄭宅信等罪狀,請令廟堂稟處矣,昨年年事旣得稍稔,舊還分定,自有斟量,而未捧之數,至於此多,揆以糴法,極爲駭然,當該軍餉及元還上居末居二居三守令·邊將,竝依事目勘處之意,分付,何如?傳曰,允。
戊申三月初八日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,兼春秋柳文養,以次進伏訖。上敎文養曰,向者事無異遭罹矣。文養曰,臣不善處事,以致僨敗矣。上曰,騎郞例兼兼史,今領相在先朝,亦多行公,須勿愧兼春秋之名,持此御題,馳往泮宮,限明日午時試取以來,仍命文養先退。命書傳敎曰,昨日批旨,旣有俟少間簉朝之敎,愼節如可强,今日入侍事,遣史官傳諭于徐判府事。命退,承史以次退出。
戊申三月初八日卯時,上御誠正閣。同敦寧持五禮儀入侍時,右副承旨洪仁浩,假注書趙台榮,記事官李相璜·金祖淳,同敦寧柳義養,以次進伏訖。上曰,卿近間別無益衰矣,寢食,何如?義養曰,寢食自少不善爲之矣。上曰,五禮儀方至何境耶?義養曰,合爲三十卷而尙未就緖,多有釐正者,故持冊子來待矣。上曰,向者卿疏,該曹尙不回啓耶?義養曰,然矣。上曰,盡爲考異乎?義養曰,未盡考異矣。上曰,原儀,卽四百年所用者,竝依原儀釐正,而今欲改謄,則可謂汗靑無期,求得原儀,以爲割付,可也。義養曰,割付則大爲省役矣。上曰,以郞廳一人,不可較準,可合人數三人加差,以爲同考,可也。義養曰,春官通考,亦爲刊出,則儀禮可謂大備,未知如何矣。上曰,印役浩大,此則難矣。上曰,入格儒生入侍。出榻敎賤臣承命出,與生員丁若鏞·安廷善·鄭日泰·洪得淵·金鎰,進士嚴耆,生員尹玄錫,偕入進伏。上曰,以次進前,可也。若鏞進伏。上曰,前此爲初解乎?若鏞曰,然矣。上曰,爾是誰婿?仁浩曰,臣叔洪和輔之婿矣。廷善進伏。上曰,年今,幾何?廷善曰,二十三歲矣。上曰,做得表,幾首乎?廷善曰,僅爲二百首矣。日泰進伏。上曰,爾是誰族乎?日泰曰,無顯族矣。上曰,居在何處乎?日泰曰,居在交河矣。得淵進伏。上曰,做得表,幾首乎?得淵曰,僅爲二百首矣。鎰進伏。上曰,居在何處乎?鎰曰,居在果川矣。上曰,誰族乎?鎰曰,判府事金熤之孫行矣。耆進伏。上曰,前已初解爲幾次乎?耆曰,方兼三解矣。玄錫進伏。上曰,勿以筮仕爲意,着意做表,以爲決科,可也。命退,諸臣以次退出。
戊申三月初八日巳時,上御重熙堂。徐判府事入侍時,左承旨趙衍德,假注書趙台榮,記事官李相璜·金祖淳,判府事徐命善,以次進伏訖。命善曰,近日春寒尙峭,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。命善曰,臣下顒祝之忱,去而益切,伏未審邇來,中宮殿氣候諸節。上曰,一樣平順矣。上曰,卿之處義誠過矣。凡事當量其始終而爲之,今若遽然斷定,末稍將何以收殺乎?命善曰,臣自量已熟,若得三字銜,則都無事矣。不然則凡公會不參之外,無他道,人或以爲彼進處不進,彼不進處獨進,未爲不可云,而此則誠苟且,莫如三字銜之無弊矣。上曰,皆是行不得之事,更思順便之道,可也。命善曰,臣之當初拔擢,致位至此者,造化也,中間拯救,使之全保者,亦造化也。今於垂老將死之日,全其名節,不至於顚倒狼貝,臣豈不仰望於造化耶?上曰,見綸音後釋然不爲礙滯,是豈顚倒耶?命善曰,禁令至嚴,臣不敢更提本事,而臣於再昨年陳箚,有曰,義難共戴,勢不兩立,至以臣言非妄,則濟恭爲逆,濟恭非逆,則臣當反坐爲言,而曾未數年,反與之比肩聯武,周旋於一席之間,則臣是兩截人也,臣豈忍爲此哉?上曰,箚辭已過矣,而今則綸音頒下,與其時尤異矣。命善曰,討逆非官事相規,不可以爽實爲言也。臣又與微官庶僚有異,不顧言行,豈非朝廷之羞乎?體諒之恩,拱手以俟而已。上曰,卿勿固執,須更深量也。命善曰,吳翼煥疏中旨義之凶慘,非止一二,而指嗾之人尙未斯得,臣意留待用刑之時,一番鞫問,則自當綻露矣。上曰,翼煥何必問耶?指嗾之人,豈有不知之理,而終不摘發,其意可知也。命善曰,今雖掩覆,嚴問何敢隱諱乎?上曰,趙時偉之面陰背陽,曾所痛惡,如卿輩不與同做,渠欲自主張,勸予以平明之治,平明云者,豈非專用渠之謂耶?其兄則不能忘也。至於兵議肅拜日闕中酬酢之說,未免爽實矣。命善曰,申大尹疏以爲,伊日肅謝則丁寧云矣。上曰,伊日雖肅謝,諸承旨皆詣閤,政院無酬酢之人矣,近日章奏中論擬帥,有若明謙之內應大將,此則誤矣。命善曰,渠之賦性,本自陰慝,平日視臣輩,若無臣等,亦尋常切痛矣。上曰,李晩秀登科,卿必喜之,爲人極佳矣。命善曰,在渠家,實有履滿之懼矣。上曰,領相,玉堂前爲兼春秋云,予於李晩秀,欲用此例矣。命善曰,渠必以昵近耿光爲幸矣。上曰,工曹郞廳尙隨行乎?命善曰,以都監之故,不敢請遞云矣。上曰,李晩秀之代,後日政差出事,分付。命善曰,臣情理過切,不可不往來山下,而年前有除朝辭私自往來之例,今番亦得三四日之暇,臨時往來,則可以少伸情私,故惶恐敢達矣。上曰,依所陳爲之也。仍命退,諸臣以次退出。
上在昌德宮。停常參·經筵。
辰時,日暈兩珥,初昏,月暈。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于南鶴聞曰,右副承旨馳詣毓祥宮,奉審以來。
傳于趙衍德曰,都承旨·左承旨入侍。
以李東曄囚單子,傳于洪仁浩曰,分揀放送。
南鶴聞,以弘文館言啓曰,本館下番修撰臣金履翼以兼東學敎授,今日儒生試取事,晝仕出去之意,敢啓。傳曰,知道。
戊申三月初九日辰時,上御重熙堂。都承旨·左承旨入侍時,兼都承旨沈豐之,左承旨趙衍德,記事官金孝建,假注書趙台榮,記事官李相璜·金祖淳,原任直提學徐有防,檢校直閣徐鼎修·鄭東浚,直閣鄭大容,待敎尹行任,以次進伏訖。上曰,惠慶宮進服加減歸脾湯二十貼製入。出榻敎上親考館學儒生應製試券。命書傳敎曰,日前擧措,極爲未妥,亦知禮使之義,文任,非漫任,則豈可强所不强乎?然旣置對矣。又疏辭矣然,又懸牌,此何道理?更思任其所之,仍令自劃,大關國體,前提學李秉模罷職傳敎勿施,仍以前牌催促,使卽肅命。上曰,提學入侍。出榻敎賤臣承命出,與藝文提學李秉模偕入進伏。上命分考試券,考訖,取賦表次上以上五百張,出榜訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
以賓廳座起備堂進不進單子,傳于曺允大曰,衆所共知情病外,不參備堂,竝牌招單子,改修整以入。
傳于曺允大曰,大臣·備局堂上引見。
傳于南鶴聞曰,右副承旨入侍。
傳于趙衍德曰,左承旨持榜目入侍。
曺允大啓曰,新除授濟州牧使洪仁默,時在忠淸水使任所,而旣有除朝辭赴任之命,所佩密符,以前所受密符仍佩,諭書則使院吏齎傳,何如?傳曰,允。
傳于曺允大曰,左副承旨入侍。
傳于曺允大曰,坐直承旨入侍。
統制使狀啓,海毒終不止息,生熟鰒,限內不敢封進,惶恐待罪事,傳于洪仁浩曰,勿待罪事,回諭。
南鶴聞,以義禁府言啓曰,車嶺僉使魚彰水,慈母山城別將兪萬禧等,拿問勘處事,傳旨,啓下矣。魚彰水,時在任所,依例發遣府書吏,交代後拿來,兪萬禧亦在任所,發遣府羅將,定假將後拿來,何如?傳曰,允。
南鶴聞,以御營廳言啓曰,本廳中軍柳鎭恒,身病甚重,勢難察任,改差,何如?傳曰,允。
領議政金致仁箚曰,伏以臣老昏轉甚,到底顚錯,雖係時日不久之事,亦不能記其一二,至於俄筵所奏而極矣。臣於李魯春事,只知其所坐,由於尹得孚事,得孚之罪,在於年前論啓中句語,妄意綸音旣下之後,便同無皮之毛,不少商量,遽有陳達,及承聖敎敷示。伏見齎下冊字,始覺伊時聲討,別有其罪,臣於是,惶隕戰慄,無地容措。噫,蹈襲凶賊之語,至登章奏之間者,是何等駭惋,而臣則精神耗落,全然誤記,率爾開口,自干重誅,退益悸懍,咋舌何及?玆敢短箚自訟,恭竢鈇鉞。伏乞聖明,亟降威命,嚴勘臣罪,以爲人臣妄言者之戒焉。取進止。答曰,省箚具悉卿懇。筵退後,聞因承宣轉對之奏,始詳知卿本意矣。事係年久,予亦不能到底記有,況伊時卿在退休,不與朝事,無怪乎乃爾。大抵時之義大矣哉?天有時令之時字,國有時君之時字,聖人有時中之時字,一有背棄,是逆天也,叛國也,聖人之罪人也。經曰,先時者殺無赦,不及時者殺無赦,凡在含生之倫,孰不知逆順之理?獨乃夏賊,以亘古今,窮天地至凶惡之種,辭疏倡說時字於作逆之前,帶得背棄之義。初猶付之適然,未久有罔測之變怪,爲今日臣子者,雖未能手剮而口臠,寧忍掇拾賊夏口氣,至登於奏御文字乎?年前忽有李魯春者,稱以自明,妄投一疏,不問何言何事,卽其掇拾之罪,肆市猶失於太輕,而律止減死島置者,熟知渠愚騃,僅具形殼也。仍命以适·雲之律,加施於夏賊者,欲令廷臣,知所懲艾,其間事實,大略如斯,爲卿敷示段落,卿聞此必怳然瞠然矣。卿須安心勿辭,卽起視事。仍傳曰,此批答,遣史官傳諭于領議政。
洪仁浩啓曰,卽者議政府錄事來言,領議政金致仁以爲,伏見箚批下者,尤萬萬震剝,求死不得,走伏金吾門外,恭竢鈇鉞之誅云,仍納命召,何以爲之?敢稟。傳曰,陳箚請譴,已過矣。胥命尤過矣。批旨略敍顚末,亦出於爲卿曉譬之意,卿當感悟而已,有何深引之端耶?安心勿胥命事,遣史官傳諭,仍傳命召。
南鶴聞啓曰,卽者義禁府都事來言,領議政金致仁,今方待命於金吾門外云,係是大臣去就,敢啓。傳曰,知道。
南鶴聞啓曰,領議政金致仁,又使錄事來言,卽者史官,臨宣胥命批旨,所以開示慰諭者,尤不勝萬萬感泣,而負犯至重,不敢晏然退歸,仍留胥命,又納命召,何以爲之?敢稟。傳曰,如是相持,得無如何之歎乎?卿初旣不知,後始聞知,在卿,別無如是深引之義,玆遣入侍史官傳諭,仍傳命召,夜已深矣。安心勿待命,還第。
戊申三月初十日辰時,上御熙政堂。大臣·備局堂上引見入侍時,領議政金致仁,左議政李性源,兵曹判書鄭好仁,行副司直李在簡·李在國,知中樞府事鄭昌順,開城留守閔鍾顯,行副司直徐有大·蔡弘履,戶曹參判洪秉纘,行副司直金持默,副校理吳泰賢,左副承旨曺允大,假注書李貞運,事變假注書申溆,記事官李相璜·金祖淳,以次進伏訖。致仁曰,數日風寒頗甚,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,右相今日何不入來耶?致仁曰,昨夕送言於臣,以爲宿病復添,且日前賓對,雖因飭敎,冒沒入來,而不敢番番登對云矣。上曰,今又以此爲引,誠太過矣。上曰,判尹何不入來耶?向者以別雲劍,亦不入來,或有病故而然耶?昌順曰,以感氣彌留,不能入來矣。上曰,吏判之近來逡巡,何爲而然耶?此非數遞之職,故姑且置之,而誠可怪也。李在學則以冊子畢役前勿出牌爲敎,今日之不入來,由此而然乎?在簡曰,今日則以病勢之有加,不得入來云矣。上曰,都提調望筒,尙今留在,事誠稀貴,故齎送於卿矣。先朝丙戌以後,連在靜攝中,凡於政望之無落點,丁亥年,有此落點矣。致仁曰,臣於丙戌被罪,丁亥受此恩點矣。臣今生存,獲蒙異數摩挲舊跡,兩朝寶墨煒煌昭回,榮感之極,不知所達矣。上曰,二十年之後,故紙之尙存者,尤極異常,故初不分付吏曹,直送於卿矣。上曰,都監都提擧,比御營,似煩劇矣。致仁曰,徐判府之言,亦以爲比御營頗多事云,以臣衰朽,恐難堪承矣。致仁曰,有欲仰達者,已與僚相,有所酬酢矣。惟我殿下,聖志堅定,範圍宏廓,使一世之人,咸與會極而歸極,德意之盛,臣不勝欽仰矣。蓋建極之治,其要莫若朝廷之擧措,隨事得宜,而刑政黜陟,尤其大者,就其中一二事論之。向來李魯春之罪,不過言議之反覆,尹得孚之罪,亦由於救右相一句語,而綸音旣下之後,此事便同無皮之毛,得孚猶不可深罪,況可轉及於魯春乎?兪岳柱,未知有甚別般所遭,而以其疏論之,不過彈一從臣,有何大罪,而五年絶島,尙未蒙宥?今當聖上大恢蕩之日,正合滌舊而圖新,其在開言路,靖世道之方,宜有容貸之道矣。上曰,左相之意,何如?性源曰,臣俄亦聞之,而李魯春之言議反覆,固不可以言路論之,至於尹得孚之論列大臣重臣者,罪固有之,而今當恢蕩之日,容有參酌之道者,果如領相所奏,而兪岳柱事,臣尤未詳,若只以彈駁一事,久置絶島,則恐或太過矣。上曰,兪岳柱事端,不得盡記,而近來之患,每在於不察事面,若以事面言之,不過彈一沈樂洙,此不足深誅。至於李魯春,則予所咄咄者,雖只以右相事言之,旣討而還救之者,卽此一端,其情態亦可惡也。上曰,尹得孚事,此是正月朝參時乎?性源曰,尹得孚事,果在朝參時矣。上曰,尹得孚疏,似是論列徐判府矣。其疏梗槪,卿等或有記知者乎?昌順曰,得孚之疏果有論斥徐判府之語,語意亦深重,而年久未能詳記矣。上曰,得孚疏中,似有傳令軍卒之句語,然否?允大曰,疏末,果有之矣。上曰,得孚之朝參所陳,今則別無關係,欲一言於右相而未果矣。伊後臺諫前望,偶然落點,致有論列徐判府之事,而此則似或由於沒知覺,非出於憯毒之意,終身棄置,則亦未知穩當。至於岳柱,則雖未知其心之果如何,而若論其跡,則只是彈駁一之事也。此亦似由於駭妄之致,而波蕩之中,作此擧措,執跡而言,不必深誅,久置絶島,亦涉太過,當此保合之治,或可容貸,而但事實未得記有,取見其時日記之後,始可處分矣。致仁曰,此等罪目,只合刊名仕版,而至若絶島則誠過矣。上曰,魯春事,爲日雖久,而尙今記有矣。魯春初疏,明在極熱之時,其時渠迺主刊弘文館志,而李判府·金判府聯箚,亦到於此時,此必是甲辰夏間也。其後所謂自明之疏,與夏賊疏中句語,殆若傳鉢,予甚痛之,且以前應敎投疏者,尤爲怪駭矣。但魯春疏中傳襲句語,未得詳記,卿等或有知之者乎?在簡曰,魯春疏中時字,用夏賊救尹得孚疏中語,故臣於伊時,亦以獄官,有請罪之擧矣。上曰,非但時字,此外句語,亦似多傳襲矣,至若沈頤之,初不忍發啓,見一提學疏批之後,始乃汲汲呈箚,而遣辭亦未免塞責,論以世態,何足深咎,而名以都御史,觀望希顗之習,誠爲可痛,故乃有譴謫之處分矣。魯春之久配瘴癘之鄕,以跡論之,或似過矣,而參情較跡,情重於跡,而又復蹈襲夏賊口氣,則其叵測之罪,豈可比之於得孚而止哉?其時非不欲嚴加處分,而魯春自抄啓時,熟知其爲人,殆同綿針,不足深誅,故罰止島配者,亦以此也。性源曰,果若蹈襲夏賊疏句語,則其罪猝難擧議於容貸矣。上曰,只以魯春反覆一端而言之,雖在衆咻之中,豈不能操其一心,而身爲士夫,作爲此事,則何事不可爲也?自前偏論之時,或有前後之二致者,而至於魯春,則下語用意,終涉叵測,不可與得孚竝論矣。若使蒙宥之後,反覆變亂,又如前日之爲,則亦豈非可憫乎?致仁曰,魯春之疏,果用時字而奇怪可笑,劻勷駭妄,渠若知人事,則豈以前應敎上疏乎?上曰,若以跡而論果如是矣。上敎允大曰,其時日記,考出以入,可也。致仁曰,今日次對,備局諸堂,多不進參,方帶有司及緊任之人,亦爲懸病,事甚未安,情病外不進人員,推考警責,何如?上曰,依爲之。出擧條致仁曰,戶判事誠過矣。以生家則旣無相避,以所後則已過袒免,今於例兼提調,引義辭免,有違公格,且關後弊,戶曹判書徐有隣,從重推考,申飭行公,何如?上曰,依爲之。出擧條致仁曰,此慶尙監司金光默狀啓也。以爲玉浦漂倭船所載米潛買罪人朴光春·宋凱不·朴乞里金·鄭淂永·朴遇春·金日成等,竝宜待用刑嚴訊得情,依律勘處,而大典通編禁制條有曰,倭館朝市各營邑,及私商船運米賣買者,倭人齎來雜物,浦口雜商者,竝杖一百,徒三年云云。取考謄錄,則壬子年玉浦小通事金有望之交通倭人,給布換米,罪關潛商,至於梟示。今此朴光春罪狀,與金有望所犯相似,而通編所載之律,如是相左,光春擬律一款,不敢擅斷,請令廟堂稟處矣。纔因統使狀聞覆奏,行會於道臣,而道臣未及祗受,有此狀稟矣。此事擬律,昭載法典,只當遵而行之。壬子用律,在於法典未成之前,則非所可議於今日,以此分付道臣,何如?上曰,依爲之。出擧條致仁曰,此忠淸監司洪檍狀啓也。以爲本道還穀,自來不敷,只以應分之數,實無分排之道,各樣還軍餉及濟民穀補還穀留庫中,限六萬石特許加分事,請令廟堂,稟旨,分付矣。加分一款,纔因特敎,行會諸道,而今此狀聞,乃是未見行會前所封也。量宜闊狹,惟在道臣,無容更議,此狀啓置之,何如?上曰,依爲之。出擧條致仁曰,監印堂上二人,間經罷遞,印役纔始,董飭苟艱云,行副司直鄭昌順,今旣收敍,還爲差下,使之察任,何如?上曰,依爲之。李度默敍用,一體還差,可也。出擧條致仁曰,摠戎使李昌運,病未受符,今已多日,而此非一時之證,卽老病所祟則莫重將任,不容一向虛縻,恐不可無變通矣。上曰,將任體重,姑俟少間,可也。出擧條好仁曰,臣於摠管事,有區區所懷,敢此,仰達矣。都副摠管,本無定數,隨品陞降,故溯考寶釰望單,則或有都摠管二三員,副摠管七八員之時,或有副摠管三四員,都摠管六七員之時,甲申年間,因其時兵判之所稟,都副摠管,各以五員定式,尙此遵行,而今則宗臣鮮少,正卿亦多老病,至於都摠管,實難排擬,依舊例隨品陞降似好,事係官方,下詢大臣處之,何如?上曰,大臣之意,何如?致仁曰,俄於賓廳已聞兵判之言,卽今事勢,合有變通,各五員定式,卽數十年間事,而舊例則不能權宜闊狹,恐無不可矣。性源曰,臣亦聞之,不可無變通之道矣。上曰,依爲之。出擧條好仁曰,文武科及生進回榜人,令京兆該道,歲首訪問,草記或狀聞,仍令該曹,特加一資事,下敎定式矣。仁同出身劉日三,今年卽回榜之年,年又八十六歲,而雖無該道之狀聞,渠方躬自上來,故取考其紅牌與榜目,則去戊申十月登科的實,敢此,仰達矣。上曰,依向者傳敎爲之,可也。出擧條泰賢曰,近年以來,世變無窮,亂逆層生,甚至於趙時偉而極矣。噫,其濫猾之習,敢售賣弄之計,陰慝之性,每懷凶禍之志,千罪萬惡,已悉於前後疏啓,則臣不必更事臚列,而附麗妖宇,情跡綢繆,自處戚畹,欲圖戎權,其心所在,路人皆知,卽此一款,萬戮猶輕,而至若擧國同慶之日,凡有秉彝之天者,莫不蹈舞而歡忭,則抑獨何心顯有不悅之色?敢於公坐,肆發叵測之說,國言喧藉,有耳皆聞,不道之凶腸盡露,懷貳之逆節必彰,此豈可一日容貸於覆載之間,而薄竄海島,尙今偃息,其爲刑政之乖當,神人之憤惋,容有極哉?況今天星再周,君讎未復,擧國臣民,倍切腐心之痛,誓不與此賊,共戴一天,而時値藏刑,雖不敢遽請嚴鞫,加棘之律,尙且靳允,如是而其何望明大義而正人心乎?臣謂爲先施以荐棘之典,待用刑拿鞫嚴訊,夬正王法,斷不可已也。上曰,前已悉諭矣。出擧條上曰,備堂亦多追後入來,而都承旨旣在闕中,何不登對耶?卽爲入侍。溆承命出傳,與兼都承旨沈豐之,偕入進伏。上曰,司謁口傳下敎,皆書出乎?允大曰,若不得不出文跡者則書出矣。上曰,年前以此事有下敎,不揭於院壁乎?允大曰,院壁無所揭矣。上曰,故事中似有之,使右副承旨考出,可也。上曰,禮判速爲入來,使書進字,可也。賤臣承命出傳。上曰,王大妃殿進御加減正傳二陳湯停止,一錢重人蔘粟米飮,依前方自今日一貼式煎入。出榻敎上曰,中宮殿進御加減達生散三貼製入。出榻敎命退,諸臣以次退出。
戊申三月初十日辰時,上御重熙堂。推考房承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,今因言端,顧詢備堂。惟一二重臣外,皆曰不能記得云云。其中有伊時發啓之憲長,隨衆呑棗,此人自來畏約,隨處囁嚅,雖似無怪,在其時,則何心請設鞫,在今日,則何無一言乎?此等處,予甚非之。如此而世道豈有寧靖之日乎?當該備堂閔鍾顯,爲先罷職。又命書傳敎曰,今日備堂出牌,惟禮判一人無擧論云,當該承旨推考,一體牌招。上曰,大臣·備堂,今已出去耶?仁浩曰,姑未出去矣。上曰,甲辰年李魯春事發啓,閔鍾顯以爲之矣。仁浩曰,然矣。臣於伊時,爲承旨,故詳知顚末,而魯春事發啓及金鍾秀竄配啓辭,皆是閔鍾顯之首發矣。魯春罪狀則專用凶賊口氣,爲聲討之辭矣。上曰,甲辰年至月望後日記持來。賤臣承命出,持入上下日省錄甲辰年至月卷。敎曰,承旨持此日省錄,詣賓廳,輪示諸大臣,可也。命退,承史以次退出。
戊申三月初十日未時,上御重熙堂。左承旨持榜目入侍時,左承旨趙衍德,假注書趙台榮,記事官尹行任·金祖淳,以次進伏訖。上親考儒生比較試券訖,命拆封,表三上朴宗洪,賦三上尹愼以次出榜。上曰,筆墨,自工曹多數待令事,分付。命退,承史以次退出。
戊申三月初十日申時,上御重熙堂。左副承旨入侍時,左副承旨曺允大,假注書趙台榮,記注官金鳳顯,記事官金祖淳,以次進伏訖。上命書領議政金致仁箚批訖,敎曰,此批答,卽爲傳諭事,分付。命退,承史以次退出。
戊申三月初十日酉時,上御重熙堂。坐直承旨與稟事閣臣入侍時,左副承旨曺允大,假注書趙台榮,記注官金鳳顯,記事官金祖淳,稟事閣臣金鍾秀,以次進伏訖。上曰,予於今日,反無見卿之顔矣。諺所云好事多魔,今日事,豈不類是?予於卿等相待之道,或有未盡而然耶?此非聲色而言之者。大抵卿等,伊來力排邪議,言有所據。今日簪紳,非曰無人,惟其入意者少,而卿等之事,猶近於國邊,故予所以委任而責成者,未嘗不在於此矣。今日領相所奏,實是千萬意外,是何事也?蓋右相大拜以後,以外面觀之,尹得孚·李魯春,殆同餘事,而又有不然者,得孚則當初所爲,不過顧藉右相,後雖有如何之事,此則何足深誅?至於魯春,則予之尙今痛惋者也。夫靑天白日,圓顱方趾等文字,此豈不好句語,而一經凶賊之口,便作忌諱之語,在先朝章奏之間,不敢用此八字,賊夏疏時字之義,何以異是?時字則自是好箇,有時君之時,有時中之時,時之義大矣。若斥時字,則是與時,背馳者也。與時背馳,非逆而何?魯春之襲用時議之時字,可謂叵測,而諉以愚騃,不欲深誅,故姑且薄竄海島矣。此事無幾,而瑮賊又出矣。伊時豈不欲加律於魯春,以懲一世,而猶或近於移怒,故未免含忍,又見今日之事。蓋予一念,全在於保合陶甄,囿一世於和泰之域,故雖逆邊之人,逆節未露之前,每欲全保,多有參酌,世道之憂,末流之弊,未必不由於是矣。然予欲竝生哉之意,何嘗一日忘哉?今若以魯春爲非逆,則是竝與夏賊,而謂無罪矣,此則豈成說乎?當初魯春投疏之時,卿雖在鄕,時或入京,若於此時,早爲調劑,亟折奸萌,則豈有此事乎?今日筵退後,送示日省錄,則領相始以初不知顚末爲言,此則似欠於誠實矣。日省錄所記者,卽不過朝紙所出也。朝紙所出,領相雖在休致之時,豈有不見之理乎?見之而若不能明着眼目,箚着心胸,則是豈明張之義乎?若知而言之,又當如何?必欲筵奏,則單擧兪岳柱一事,庶或有參量之道,如欲竝擧李魯春事,卿於近日,每多從容登筵之時,若於此時,微發其端,則曰可曰否之間,豈無敎示之道,而今於賓筵衆坐之中,猝發此言,到此地頭,予亦無奈何矣。此蓋卿等不善待予之致,予於卿,有何所負耶?若以魯春事,只緣尹得孚云爾,則是竝與夏賊,而歸之相忘之域,寧有如許事也?鍾秀曰,臣之堂叔,精神昏耗,妄出此言。惶蹙之極,更無仰達,而特軫終始之澤,趁今許解好矣。上曰,甑已破矣。此後善後之策,惟在卿等。予不忍見匍匐入井之狀,有此下敎,幸須收之桑楡,以保終始,可也。今若引此而仍入,則事機似尤有難處。今於此事,使在傍者,看作泛然底事,卿等則進進不已爲可,終始保全之策,惟在此一擧矣。鍾秀曰,聖敎至此,不勝感泣,而此莫非昏昧所致,全未覺得矣。上曰,領相雖或昏昧,卿則不至昏昧,領相所爲,卿可謂不知耶?且若不悛此意,則事端今雖不發,一番風波,烏可已也?見今萬弩潛伺之餘,事有至此,則恐無善後之道矣。且予於他賊,雖或有參量之道,而至於干犯夏賊者,予亦難矣,亦莫可彌綸矣。卿等想必有深量,惟意善處也。命退,諸臣以次退出。
戊申三月初十日二更,上御重熙堂。承旨入侍時,左副承旨曺允大,假注書趙台榮,記注官金鳳顯,記事官金祖淳,以次進伏訖。上命書領議政金致仁胥命啓辭批旨訖。上曰,下番翰林,持此批答,往諭領相以來。仍下標信,一面,金虎門留門,史官還來後還閉事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,右承旨與輪對官入侍。
傳于趙衍德曰,右副承旨入侍。
傳于趙衍德曰,戶房承旨入侍。
以吏曹參議李集斗牌不進罷職傳旨,傳于南鶴聞曰,只推。
有政。吏批,判書吳載純進,參判李在學病,參議李集斗,牌不進,同副承旨南鶴聞進。以兪漢純爲工曹正郞,金東覽·金彦國爲引儀。
兵批,判書鄭好仁,參判具㢞病,參議宋鍈入直進,參知柳誼病,左副承旨曺允大進。副司直李度默·鄭福煥·徐配修·李太享·宋翼孝,副司果洪義浩·李鼎德。
曺允大啓曰,卽者議政府錄事來言,左議政李性源以爲,昏迷顚錯,罪著緩討,批旨之下,轉益震懍,走伏金吾門外,恭俟鈇越之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
曺允大啓曰,卽者義禁府都事來言,左議政李性源,今方待命於金吾門外云,係是大臣去就,敢啓。傳曰,知道。
曺允大啓曰,左議政李性源,又使錄事來言,雖伏承勿胥命之批旨,而有罪未勘,慙惶轉甚,不敢晏然退歸,仍爲胥命云,又納命召,何以爲之?敢稟。傳曰,勿待命事,遣史官傳諭,仍傳命召。
傳于南鶴聞曰,坐直承旨入侍。
兵曹,以趙圭鎭爲御營中軍。
洪仁浩啓曰,卽者議政府錄事來言,領議相金致仁以爲,懍蹙俟勘之中,偃處私次,終有所萬萬不敢,今方逬出城外云,仍納命召,何以爲之?敢稟。傳曰,以今風寒,何乃觸冒徑行耶?大抵無妄之失,出於無心,況本事初旣不知,旣知之但當進而同聲,退而共憤而已,何必倉黃逬出爲哉?卿須體予慇懃之意,卽日入城事,遣史官傳諭,仍傳命召。
記注官金鳳顯書啓,臣敬奉聖諭,馳往傳諭于西部盤松坊盧僉正契議政府領議政金致仁所住處,則以爲陳章冒訟,尙逭嚴誅,退伏城外,恭俟處分,千萬不自意,史官臨宣聖音,諭之以無妄之失,責之以同聲之義,臣雙擎奉讀,不覺汗淚之交逬,臣之負犯,若係尋常罪過,則當此顒祝之時,初何敢逬出?恩諭至此,又何敢逡巡?誠以罪在罔赦,而不被當被之律,則將無以肅王綱而礪臣分,無路奉承,伏地戰懍云矣,敢啓。答曰,知道。此非如是之事,所謂過則非禮者,若爲今日準備語,凡有秉彝之天,血氣之倫者,寧或歇後於討復之義哉?況卿,體國元老也。不知也故,有無妄之過,無妄也故,覺卽自訟,一番陳箚,一番胥命,抑足暴本情而白初心,自再疏之擧,擧措過矣。出城,尤過之過者,予有一扣於卿者,如是之者,出於自訟耶,嫌其緩討耶?由前,則頓悟一念,炳然如丹,遂事,付之先天,名敎,無讓別人,奮然挺身,進進不已,效古人麾不去之義,則救時之策,似無出此。由後,則不識卿者,藉有云云,予當斥以構誣,更向卿多般慰勉,卿豈或反自,菲薄乃爾耶?量時之義,不當如許,卿若趑趄不決,荏冉時日,徒滋具瞻者致惑,則傍伺之謗言,何以抵之?群哄之咎責,何以塞之?爲卿計,如是爲非計,不如是爲得計。時乎時乎?時不可失,卿須入城視事,康濟時艱事,更遣史官傳諭,今已夜深,待開門進去。
南鶴聞,以成均館官員,以大司成意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接四學牒報,則兼中學敎授韓光近身病,兼西學敎授李洪載在外,當等學製,俱不得設行云,令政院,稟旨擧行,何如?傳曰,允。
曺允大,以訓鍊都監言啓曰,依傳敎戊申回榜人劉日三處,宴需米三石,木綿五疋,助給之意,敢啓。傳曰,知道。
曺允大,以禁衛營言啓曰,依傳敎戊申回榜出身劉日三處,宴需米三石,木綿五疋,依例助給之意,敢啓。傳曰,知道。
曺允大,以御營廳言啓曰,依傳敎,戊申回榜人劉日三處,宴需米三石,木綿五疋,依例助給之意,敢啓。傳曰,知道。
左議政李性源箚曰,伏以,臣形殼雖存,神精盡消,事無久近,率多遺忘,如李魯春之負犯,亦復全末詳記,昨於俯詢之下,只以言議反覆,關係甚重之意,略有仰對矣。筵退之後,因承宣傳示冊子,始悉本事顚末,繼又伏見首相箚批,益覺臣前席對語之太涉糢糊。噫,自有夏賊之變,臣民之腐心痛骨,五年如一日,雖一字半辭,或涉此賊,直欲膽裂,況蹈襲其凶言者乎?此而不能明其罪嚴其辭,草草而奏,伈伈而退,殆若尋常干犯者然,昏謬之罪,臣實難逃,達宵慙惶,短箚自列。伏乞聖明,亟降威譴,以勵臣分焉。取進止。答曰,省箚具悉卿懇。昨筵,卿稍異辭矣。視白首元輔之見誤而自誤,卿則謂無緩聲之失,亦可也。安心勿辭,視事。仍傳曰,此批答,遣史官傳諭于左議政。
領議政金致仁疏曰,伏以,臣天奪其魄,自陷大僇,短箚冒訟,辭不盡意,而乃蒙聖度天大,不惟不加之罪,批旨三百有餘言,所以洞諭凶逆源委者,明白嚴正,靡有餘蘊,臣奉讀感泣,如夢得醒,益覺臣之罪犯,有不容誅矣。噫,載籍以來,亂賊何限,而其窮凶極惡,豈有如夏賊者哉?凡在含生之倫,食肉寢皮之願,固無可言,而苟或有一語一事之稍涉於此賊,則其所驚憤痛疾,必討乃已者,卽是臣子之同情,況夏賊疏中一字,實爲作逆之根柢,而李魯春之掇襲於凶變屬耳之後者,其心所在,萬萬叵測,少有知覺,夫孰不知,而臣則不知,至有昨日之筵奏,藉曰精神耗落,失前忘後,此何等關係,而於此焉一有忘失,則尙可以自立於天壤之間乎?此其罪,萬戮而有餘矣。噫,臣之受恩罔極,矢以死報者,自謂倍百常情,而畢竟負犯至此,莫非臣死期將迫之致也。泥首金吾,鈇鉞不降,荐勤恩諭,開示丁寧,死罪如臣,何敢當此?玆更收召神魂,冒入文字。伏乞聖上,亟命有司,議臣當被之律,以肅王綱,以勵臣分焉。答曰,省疏具悉卿懇。不知近於無妄,故曰無妄之藥,不可試也。予於卿,亦云,疏中天奪其魄云云,過矣過矣。安心勿辭,卽起視事。仍傳曰,此批答,遣史官傳諭于領議政。
校理沈晉賢疏曰,伏以春陽載回,天休鼎至,欣忭顒祝,與歲俱新,仍念臣蒙恩造,則天地之大也,負罪戾,則丘山之重也。茫昧如聾瞽而徵討未免後時,糊塗如瘖啞,而遣辭全沒分曉,欲效沬血之誠,而還同應文者然,觸事僨誤,無往非罪,倘非至仁之天,曲加涵貸,則臣安得以保有今日也?向來一疏之對陳,只爲本情之略暴,而拙納之辭,自速大何,恩敎亶出於匪怒,薄罰止施於刊削,曾未幾何,遄蒙收敍之恩,殆若微眚薄過之乍警旋宥,未知罪累如臣,何以得此。臣於是乎默數前諐,思追方來,杜門而罕與人接,守口而不與人言,只有五雲之夢,不禁中夜之淚而已,竊庶幾以是而勘未勘之罪,以是而爲不報之報矣。千萬不自意,玉署新命,忽下於坯蟄之中,繼而天牌儼臨,臣手擎恩誥,以首頓地,惝怳震越,莫省所云,顧以粉糜圖報之誠,豈昧駕屨不俟之義,而第臣情勢,自來危蹙,每經一番館銜,却添一番疑怒,身名轉益僇敗,踪地轉益悸懍,金門入望,鐵限在前,彷徨踧踖,未免納牌而退,恩渥偏隆而未效叩謝之忱,釁尤旣多而又犯逋慢之罪,臣情到此,其亦窮且慼矣。聖度至寬,例勘猶靳,匪分華銜,尙縻在身,食息靡安,憂畏轉深,萬廻揣量,不得不仰首鳴號於黈纊之聽,唐突之誅,尤無所逃。伏乞聖慈,俯賜矜諒,特垂生成之澤,亟降鐫改之命,俾得以屛蟄自靖,苟保微命,則恩山德海,未足喩其高深,臣不勝攢手而祈懇也。今臣,負罪臣也。尙何敢隨諸臣後,論當世事,而第玆逐雀之誠,亶是秉彝之所同,討賊之義,非關官職之有無,衷憤所激,輒敢附陳焉。噫,世變層生,無事不有,近密之列,生出一宇鎭,已令人切齒而扼腕,矧玆受恩如時偉,做官如時偉者,更有何未厭之慾,而甘心作賊,至此之極也蓋其賦性之陰鷙奰慝,行已之凶險悖戾,卽一鳥中之梟,獸中之獍,人中之饕餮擣扤也。自處戚聯,作爲藉賣之計,久居權要,益張濫滑之習,恣行胸臆,略無忌憚,他日凶國害家之不在他而在此,不待逆節之昭著,而夫人皆知之矣。及夫勢成威立,志滿意得之後,猶復貪饕營爲苦不知足,糾結逆宇於衆棄之中,圖占戎權於涯分之外,其心所在,將欲何爲?似此負犯,已屬極罪,況壬寅邦慶之日,吉祥洋溢,肖蝡皆舞,而渠獨陰懷不滿之心,肆發至凶之語。噫嘻,痛矣。從古亂逆,不爲不多,而亦何嘗有兇獰憯毒,若是之極者哉?傳之者膽掉,聽之者骨顫,國言旣騰,輿憤轉激,臺啓堂疏,各立明證,而迺者朝廷之處分,反貸貫盈之罪惡,顯戮不加於肆市,亂領尙保於置島,古今天下,寧有是耶?天討久稽,三尺無可伸之日,人心習忸,一世有胥溺之慮,倫彝斁矣,刑政乖矣。神人之憤,何以慰也?亂賊之徒,何所懼也?今固非其時也,縱不得卽地拿鞫,夬伸王章,而先加荐棘,嚴其防守,以待用刑,明正典刑,誠今日急先之務。伏願聖明,廓揮乾斷,卽降兪音,以雪國人之憤焉。外此王法之屈失,不一而足,怪鬼投章,旨意陰憯,則宜覈情節,痛加懲治,而薄施譴罰,平問不及,逆屬收司,法意甚嚴,則雖云勳裔,有難低仰,而兄弟竝宥,堤坊漸疎,此皆執法之臣,所當苦口而力爭者,臣則不敢以見職自居,徒切漆室之憂,而莫效靑滿之諍,尤不勝其惶恐恧蹙也。省疏具悉。勿煩。爾其勿辭察職。
戊申三月十一日辰時,上御熙政堂。右承旨與輪對官入侍時,右承旨尹行元,假注書趙台榮,記注官金鳳顯,記事官金祖淳,內贍寺主簿鄭可容,工曹佐郞沈耉賢,西活人署別提沈選之,尙衣直長崔錫羽,西氷庫別提李嗣萬,以次進伏訖。上曰,輪對官進前,各奏職姓名所懷,可也。可容等,以次仰奏職姓名訖。僉曰,所懷無矣。命輪對官先退。上曰,他承旨與回榜老人入侍。賤臣承命出傳,右副承旨洪仁浩進伏,回榜老人劉日三進伏階下。上曰,鼓吹與內厩馬待令乎?仁浩曰,司僕馬分付待令,鼓吹未及分付矣。上曰,引儀唱四拜禮,可也。仁浩曰,御前臚唱引儀未及待令,只曹司引儀一人待令矣。上曰,當該引儀任藗任希澤,爲先汰去,令該府拿處,其代,令該曹口傳差出。出榻敎日三行拜禮訖。上曰,使之陞殿,日三進伏。上曰,年今幾何?日三曰,今爲八十六歲矣。上曰,居在,何處?日三曰,居仁同矣。上曰,子孫,幾何?日三曰,一子六孫矣。上曰,眠食,何如?日三曰,食盡五合飰,眠至達宵矣。上曰,雖以外貌觀之,甚强健矣。居鄕地處,何如?日三曰,不爲賤役矣。上曰,昨有食物題給之敎,見之乎?日三曰,未及見之矣。上曰,三營門,當優給食物,祗受後好好還歸也。命書榻敎曰,政官牌招開政。命退,諸臣以次退出。
戊申三月十一日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,吳光運諡狀,問于弘文館持來。賤臣承命出回奏曰,姑未入來云矣。命讀公事,仍書判付訖。命退,承史以次退出。
戊申三月十一日三更三點,上御重熙堂。坐直承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上曰,領相方在何處耶?鳳顯曰,住在新門外米廛洞矣。命書領議政金致仁書啓批旨訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
趙衍德啓曰,今十三日,豐陵府院君趙文命家,遣承旨致祭事,命下矣。何承旨進去乎?敢稟。傳曰,左副承旨進去。
傳于趙衍德曰,左承旨入侍。
傳于曺允大曰,統制使留待。
傳于曺允大曰,統制使入侍。
備忘記,統制使李漢豐下直,長弓一張,長箭一部,片箭一部,筒兒一箇賜給。
事變假注書申溆書啓,臣敬奉聖諭,馳往傳諭于西部新門外盤松坊契領議政金致仁所住處,則以爲臣,昨日迫昏,草草附奏,竟夜悚蹙,如無所容,曉漏纔訖,史官又臨宣聖諭,首尾數百餘言,悉燭臣本情,所以譬曉道理,開示去就者,委曲諄複,殆無餘蘊,雖慈父之詔迷子,何以加此?萬萬非負罪如臣,所敢承當,擎讀未半,聲淚交發,瞻天攢手,不知死所。噫,臣之逬出,是豈得已?胥命陳章,鈇鉞不降,則偃處城闉,恐添臣無忌憚之科故耳。聖敎及此,進退兩難,古人所謂身不自由政道,臣今日情界,謹當待明入城,更俟處分云矣,敢啓。傳曰,知道。
南鶴聞啓曰,因成均館草記,學製分等設行,而兼中學敎授韓光近,身病,兼西學敎授李洪載,在外,俱不設行,令本院稟旨擧行事,允下矣。韓光近,限內旣不設行,依定式禁推傳旨捧入,李洪載在外,合有變通之道,何以爲之?敢稟。傳曰,竝改差,政官牌招,開政差出。
有政。吏批,判書吳載純進,參判李在學病,參議李集斗,牌不進,同副承旨南鶴聞進。以鄭可容爲掌樂主簿,朴基正爲中學敎授,鄭東觀爲西學敎授,耆老所守直官單白慶楷。
兵批,無政事。
傳于曺允大曰,有下問事,陳箚館官,一竝入侍。
傳于曺允大曰,推考房承旨入侍。
以政院玉堂竄配傳敎反汗啓辭,傳于趙衍德曰,焉敢若此乎?原啓已留中,更無敢煩陳。
傳于曺允大曰,當該承旨遞差。
南鶴聞啓曰,左承旨趙衍德,右副承旨洪仁浩入直事,命下矣。所當牌招,而拘於廳規,不得請牌,何以爲之?敢稟。傳曰,牌招。
洪仁浩啓曰,明日豐陵府院君趙文命家,遣承旨致祭事,命下,而左副承旨曺允大纔已遞差矣,何承旨進去乎?敢稟。傳曰,同副承旨進去。
洪仁浩啓曰,劉漢坤事,臺批已下敎,渠雖卑微武弁,不可置之䵝昧之科,漢坤果是宇鎭之婢夫乎,趙時偉之家客乎?卽令有司,詳査以聞,注擬之銓官,宜無不知之理,必以此人,獨政首擬,果何故也?臺疏所謂務勝之斥,無妄之目,亦焉敢辭也?大抵不炊之竈烟不出,如李集斗之當小心者,不念別族之義,乃爾乎?適因已綻之一事,姑先敷示,其用意有無,爲先自政院,問于集斗以啓事,命下矣。又因口傳下敎,反覆嚴問于吏曹參議李集斗處,則以爲臣於趙時偉,有戚屬之誼,罪惡彰著之後,所當深惡痛絶之不暇,而未效斷腕之義,終有瓜田之嫌,致此人言之罔極,一則臣罪,二則臣罪,惶恐遲晩,無辭可達,而至於劉漢坤擬望事,臣於伊日,迫於嚴命,黽勉赴政,而初不致意,只取官案,以實職久勤,循例備擬而已,此人卽不識何狀之人,亦無一言受囑之處,如知其與偉·宇,有一分親信者,則固當若浼而避染,臣亦何心,必擬此等之輩乎?實狀如此,雖與趙哥諸人對質,臣之不識漢坤,初無用意之狀,可以立卞,天日在上,臣豈敢一毫有隱,甘自歸於欺罔之科乎?嚴問之下,不知所達云矣。此外口供,連因司謁入稟,不得一體書入之意,敢啓。傳曰,知道。今日擧措,特不設威不如格而已,渠亦有人心,豈何有情之事,如是指天日貰言乎?上款不能斷腕一款,業已一一白決,況於李海容之列擬委折亦旣直陳,則推以事理,不必獨諱。於下款劉漢坤事,到今寧有見欺之歎,不可勒加以欺罔之目,自前稔知渠人品,猶有鄕闇意思,不至於太燁燁。蓋於近日,病入膏肓,人之視渠,渠之自處,至於無可奈何之境,渠對中瓜田云云,渠罪可謂渠自知之,特從曠蕩之典,姑付昧爽以前。來頭爲人爲鬼,在於渠,俄者非常之威怒,亦出指示生路之意,非爲渠也,渠雖無似,亦世臣故也。此後日月,無非恩造,俾渠退卽屛息蟄處,以爲息黥補劓之道,至於立跡暴情,無患人之不易知,只益誠心割絶誠心向上,則渠家百口,庶不至汚衊,其利害得失,果何如乎?渠之一人,無足有無於朝廷,以今人人陶甄之時,雖渠一人不欲永棄,此乃得寸爲寸之意,渠若有秉彝,聞此下敎,寧不感激泣下乎?以此意,分付出送,本事姑無論人言旣如許,本職遞差,劉漢坤之出場,以待査奏後,該房更稟,可也。
南鶴聞,以刑曹言啓曰,劉漢坤事,臺批已下敎,渠雖卑微武弁,不可置之䵝昧之科,漢坤果是宇鎭之婢夫乎,趙時偉之家客乎,卽令有司,詳査以聞事,命下矣。依傳敎,劉漢坤家直婢粉伊,漢坤妻姪崔錫元,宇鎭奴奉伊,奴次孫,趙時偉子學鎭,奴庚得等,竝發刑吏捉來,或平問,或施威,反覆鉤覈,則漢坤本以忠州出身,求仕次來留宇鎭家洞內時,得宇鎭婢粉伊作妾,入錢百數十兩贖良後,買家居生於宇鎭家近處,已爲二十年之狀,及漢坤爲宇鎭家婢夫之後,以氅衣等常着,朝夕無常出入之狀,及宇鎭家農庄之在於忠州漢坤本家近處,歲收爲五六十石者,漢坤年年次知主管之狀,粉伊·崔錫元·奉伊·次孫等四人之招,一一吐實,而至於趙時偉家客事,及得邑時攀緣銓官事,則各招中,皆以爲與時偉相知與否,元無目覩耳聞之事,得邑時攀緣之路逕,亦無所聞知云,故屢次嚴覈,多般究詰,而平問之下,終無得實之路,趙學鎭及奴庚得招,亦皆以爲劉漢坤,不但不識面,今始聞名云,因臺疏,特敎査問之下,婢夫一款之有跡難掩者外,其餘各條諸人之招,一辭抵賴,終不能覈出眞贓,臣等不勝惶恐之意,敢啓。傳曰,知道。劉漢坤之爲宇鎭婢夫旣明白,至於趙時偉家家客之說,未免相左,此必以常着出入於宇鎭家,又以宇鎭庄土,渠皆主管云爾,則時偉所親一款,臺言以爽誤,劉漢坤字牧之任改差,別無更問之端,卿等不必引咎矣。
吏批,再政。以李栢然爲鎭海縣監。
傳于南鶴聞曰,兩司呈告及未肅拜人員許遞,前望單子入之,待下批牌招署經。
傳于南鶴聞曰,未下直守令,皆令明日辭朝,上京守令,催促下送,如有未署經人,使之署經。
南鶴聞,以義禁府言啓曰,校理李百亨·趙鎭宅,副校理吳泰賢,修撰金履翼,副修撰金熙采·宋祥濂等,北道竄配事,承傳啓下矣。李百亨明川府,趙鎭宅吉州牧,吳泰賢端川府,金履翼利城縣,金熙采北靑府,宋祥濂洪原縣,竝竄配,而以承傳內辭意,具罪目,卽爲發遣府羅將,押送于各其配所,何如?傳曰,允。
領議政金致仁,左議政金性源,右議政蔡濟恭等箚曰,伏以李魯春之罪,可勝誅哉?頃年一疏,許多反復情狀,固不忍正視,而最是一字凶言,全襲劇逆之口氣,天下寧有是耶?噫嘻,痛矣。自有載籍以來,亂臣賤子何限,而其窮凶極惡,豈有如夏賤者哉?凡今北面於殿下之廷者,雖口剮手臠,猶未足以洩萬一之憤,其或有一言半辭之乍涉於此賊者,夫孰不聞之體粟,思之骨冷,而至於夏賊疏中一字,實爲作逆之根柢,則苟使魯春,有一分讎視夏賊之心,敢於凶變屬耳之後,掇拾其凶悖話頭,如印一板乎?噫,以窮天地亘萬古所未有之逆賊,而适·雲之律,尙未夬施,黨羽之類,尙未鉤覈,歲月稍久,隄防寢潰,此莫非臣等,義忽共戴,誠未仰格之致,慙痛憤惋,無以擧顔於天日之下者,五年于玆,而甚至如魯春罪惡之明白易知者,亦不能登時洞悟,乃有臣致仁無知妄作之奏。嗚呼,尙何言哉?到今沬血請討,儻或一日少緩,則不但刑政之大乖,實恐倫彝之益盭,玆敢相率拜箚,粗效懲討之義。伏乞聖明,淵然深思,廓揮乾斷,亟命黑山島安置罪人李魯春,卽其地荐棘,待用刑設鞫得情,夬正王法焉。取進止。答曰,省箚具悉卿等之懇。卿等所請李魯春先施荐棘待訊鞫正刑事,卿等之意,豈不知之,然年前減死島置,自有裁量者存焉。伊後渠之罪惡,別無更綻,到今忽地加律,未知爲當,至於領相之獨占名字,如是固請,認出自訟之意,揆以事面,亦過矣,卿等諒之。仍傳曰,此批答,遣史官傳諭于時任諸大臣。
以左承旨趙衍德,同副承旨南鶴聞等經出上疏,傳于南鶴聞曰,原疏還給入直。
以右副承旨洪仁浩上疏,傳于趙衍德曰,原疏還給。
獻納尹行履疏曰,伏以今日之義理,雖謂之湮晦,非過語也。今日之隄防,雖謂之凌夷,亦非妄語也。國之爲國,人之爲人,專在於義理之明,隄防之嚴,而若是蕩然,將至於無義理無隄防之域,則此豈所望於聖明之世也哉?噫嘻,痛矣。李魯春之凶言悖疏,至今思之,心靑骨驚,直欲千剮萬戮者也。其旨意,則假托自引之章,而主張夏賊之凶論,其筆勢,則顯售背馳之意,而伸救夏賊之凶讜,渠有一分秉彝之心,則自開闢以後所無逆變之後,乃敢換面醞釀,恣意劻勷,甚至於掇拾其口氣,甘爲之後殿也哉?究厥心腸,路人皆知,是何等負犯也,是何等關係也,而遽然保放,一不究問,末後酌處,竟置相忘,今則竝與已傳之臺啓,而停之矣。揆以獄體,萬萬乖當,義理何憑而可明也,隄防何由而可嚴也?夫如是故,大官,則自任以嚴隄防靖世道也,而忽地開端,率爾請宥,卿宰,則及其俯詢之下,年非甚久也,事非甚遠也,而多不能記有於當日之事,以至發啓之備堂,而顧瞻泯默,無一言建白,論事面,豈不大可寒心哉?此莫非我聖上好生之德,每致處分之不嚴,慮其瘐斃而保放者,已失於包容之太過,仍其保放而島配者,又失於刑政之太恢,義理寢晦,隄防隨壞,國是無底定之期,朝象無寧靖之日,思之及此,寧不懍然?臣謂李魯春,亟令王府,依前還囚於南間,待用刑設鞫嚴訊,夬正典刑,斷不可已也。至於備堂閔鍾顯,則自己所啓之事,雖於稍久之後,謂全然忘却,而未能對揚,則恐非近理,不可以罷職薄勘而止,爲先亟施刊削之典,俾有所懲畏也,宜矣。臣又有所憂憤者,敢此尾陳,惟聖明垂察焉。噫,彼時偉逆節,已盡綻露,凶言旣有脈絡,毫無可疑,而尙此寬貸,偃息於海島,以之懲討不嚴,怪鬼迭出,世道之止泊無期,人心之憤鬱愈激,其爲刑政之失,當如何哉?臣於日前,略陳草草之語,粗伸沐浴之義,而誠意淺薄,未能孚格,此固臣等之罪也,而亦不能無憾於天地之大也。嗚呼,日月無情,星霜再換,而君讎未復,衆冤莫洩,此豈君臣上下伈泄因循之時哉?伏願聖上,夬揮乾斷,亟降明命,島配罪人時偉,爲先施以荐棘之典,待用刑訊鞫,夬正邦刑焉。省疏具悉。李魯春還囚事,自有原啓措語,今何必更煩?稔知渠愚無省覺,特付貸死之科,何至太失刑乎?日前筵席,大官之率爾,卿宰之多不能記有,爾謂以寒心,爾言旨哉。聞者當受而爲謝。閔鍾顯事,可謂臺閣之罪人,己所發者,沒若不知,是誠何心?然則當初發啓,非出於由中之公憤,推可知也。若使此習滋長,則凡今首發,指誅亂賊討凶逆之擧者,及其事洽年久之後,隨衆依違,厭然自掩而後已,其情與跡,殆有甚於爛熳同參,此所以深惡而痛斥者,然鍾顯,愞懦人也。當其倉卒顧問,且因坐處稍遠,似未及周旋而然,譴罷之典,非不知律不當罷,如是處分,自有斟量。趙時偉事,向旣盛陳,又何覶縷乎?
正言宋煥德疏曰,伏以臣直是鄕闇孤陋之一庸夫耳。言議風采,夫豈近似於言責重寄,而冒叨匪據,醜拙畢露,心常愧恧,無地自容,而今於見職,値玆慶會,情切顒祝,未敢爲祈免之計,黽勉冒出,隨行進退者,亦已久矣。果於其間,以鎭海縣監劉漢坤署經事,大値僨誤矣。漢坤以至賤之類,挾巨富之名,托跡宇賊,爲其婢夫,掌貨財,專寵使者,積有年所,而夤緣出入於偉賊之門,爲其腹心,稱以家臣,則其人地之卑賤,所不暇論,而爲諸賊所寵任者,豈可備置於字牧之列乎?祗緣臣窮居寡從,獨未聞知,致有循例書出之擧,夫守令初除,必經臺署,何等嚴重,而緣臣疎闇,自壞法意,其辱臺風,而招世譏者,爲如何哉?不知妄作,與知而故犯者,相去無幾,而賤品逆蓄,容易許署,則顧其失職,實非細故,玆敢短章自首。伏乞聖明,下臣司敗,特賜重勘焉。臣方自訟,何敢贅他,而噫彼銓官,必以此人,獨政收用者,抑何心腸?年前務勝之政,猶不足於伎倆之闖售,罔悛舊習,一味跳踉,無所忌憚,乃至於此,臣竊痛之。臣謂鎭海縣監劉漢坤,亟施刊汰之典,當該銓官李集斗,施以譴削之典,宜矣。省疏具悉。劉漢坤事,設如爾言,親知宇·偉於前日之人,今何可一一枳塞?又或爽實,則此非尋常殫駁,爾亦難逭妄言之罪矣。銓官事,待究竟,當處之矣。
戊申三月十二日辰時,上御重熙堂。他承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書持平宋煥德疏批訖。命書傳敎曰,劉漢坤事,臺批已下敎,渠雖卑微武弁,不可置之䵝䵢之科,漢坤果是宇鎭之婢夫乎,趙時偉之家客乎?卽令有司,詳査以聞。注擬之銓官,宜無不知之理,必以此人獨政首擬,果何故也?臺疏所謂,務勝之斥,無忌之目,亦焉敢辭也?大抵不炊之竃,烟不出也。李集斗之當小心者,不念別族之義乃爾乎?適因已綻之一事,姑先敷示,其用意有無,爲先自政院,問于集斗以啓,如以漫漶不近理之對辭捧入,則該房承旨,難免重勘,以此知悉。命退,承史以次退出。
戊申三月十二日辰時,上御重熙堂。右副承旨入侍時,右副承旨洪仁浩,記事官金孝建·金鳳顯·金祖淳,統制使李漢豐追入進伏訖。上曰,統營,近來爲弊局,下去後十分努力,期於蘇瘼。第一松政,第二餉穀,尤不成說,加意釐正,可也。命退,諸臣以此退出。
戊申三月十二日未時,上御誠正閣。陳箚館官入侍時,左副承旨曺允大,右副承旨洪仁浩,假注書趙台榮,記注官金鳳顯,記事官金祖淳,應敎鄭萬始,校理李百亨·趙鎭宅,副校理吳泰賢,修撰金履翼,副修撰金熙采·宋祥濂,以次進伏訖。上曰,玉堂進前。萬始等進伏,上下玉堂箚子。敎曰,有下詢事,特命入侍,箚子先爲讀奏。萬始展箚欲讀。上曰,應敎只署謹悉而未及拜箚云,呈箚前,果見草本乎?萬始曰,入來時,於路上霎見矣。上曰,然則應敎就座,首校理讀奏,可也。萬始退伏,百亨讀箚子訖。上良久下敎曰,領相賓筵所奏,豈其本心而然哉?蓋莫之爲而爲者也。大抵李魯春原疏,旣命還給,不爲謄頒,則其時諸臣,理難詳知,況領相以多年休退之人,不干朝事,無怪其不知,設或略有所聞,年久之後,尙患其不記,又況全然不知者乎?領相疏有天奪其魄等語,故在予慰勉之意,雖以過矣爲批,亦非謂初無所失云爾,然諒其本心,實非故犯,則無妄云云者,正道出其心事也。伊日適因右相之不參,有所酬酢,則領相因言端遽發此事,而亦非單擧李魯春而請放也,以尹得孚事,轉輾及於李魯春矣。不然則揆之天理人情,豈欲自陷於罔測之科,而甘與凶逆同歸哉?執此推之,領相疏中所謂天奪其魄,亦非過實之語也。今以不知爲罪,則領相固當甘受,而至於堂箚中聲罪之辭,豈不萬萬不近理不諒情乎?且執迹而有所論列,則猶之可也,誅心而直驅罔測,則豈成說乎?箚辭中凶國害公等語,必有所稱量而發,非不知遽加摧折,予欲從容處之,故特借方寸之地,逐條下詢,諸玉堂拜箚之時,亦必無無意見而然,其各悉陳,可也。百亨曰,殿下雖不賜俯詢,固將齊籲而洞陳,況假方寸之地,有此從容下詢之擧,臣等敢不竭底蘊而仰對乎?大抵亂臣賊子,何代無之,而自天地剖判以來,亘古今,窮兇絶悖者,未有如夏賊者,當時廷臣,雖碎首天陛,卽地滅死,猶不足以洩冤憤之萬一,而劓殄之律,雖云用适·雲之例,而凶種逆孼,尙今生存,亦未可謂快伸極法矣。凡今北面於朝廷者,語到夏賊二字,思之心顫,言之眦裂,夏賊之凶逆,非一朝一夕之故,則其徒黨血胍,宜亟究覈,而草草治獄,一無所問,渠則自呈其惡,而誅止其身,窩窟根柢,尙未鋤拔,萬古天下,豈有治逆之如此疎漏者哉?群下憤冤之情,常以爲天理昭著,則終有自綻之時,乃者魯春,以初攻尹得孚之人,忽於夏賊作逆之後,以前應敎,投疏自劾,反救得孚,掇拾夏賊之凶言,肆然無忌憚之意,究厥心腸,與夏賊,一而二,二而一也。殿下過推好生之德,自南間而移置馬房,自保放而遽命酌配,尙使偃息,自在失刑之歎,雖甚痛惋,苟欲知夏賊之徒黨也,根柢也,則惟在於一問魯春,故方待用刑之時,更申訊鞫之請矣,豈意今日,遽有金致仁之事哉?致仁卽一國所謂元老也。其年齒也,地位也,受恩之厚也,得君之專也,果何如?且於十五年廢棄之餘,一朝畀之以鼎軸之首,殿下擧國而聽之,恩山德海,未足喩其萬一,一國之人,孰不知?恩造之如此,際遇之如此,則設有素所蘊畜之凶心,固當革面改圖,一心奉上,以圖涓埃之報,乃反恣行胸臆,全事偏私,將主於叵測無嚴之境,識者之憂歎,一世之側目,固已久矣,殿下亦何以盡燭之乎?臣等每念國事世道,誠不知至於何境,憧憧於漆室之中者,亦豈無人乎?果於日前賓對之奏,而其心迹,綻露無餘矣。伊日臣則不登筵席,而但伏聞請釋李魯春之事,繼又伏見聖批及渠之疏箚,其粧撰眩亂之迹,有不可自掩,臣等於是乎,始知天理無往而不昭著矣,此豈爲人之所使而然?渠亦莫知然,而自呈其罪也。箚辭中宿處難忘凶圖自呈八字,竊以爲覷破其心迹矣。蓋自魯春事以後,夏賊之綢繆排布,幾無形跡之可尋,今者金致仁出,而夏賊之窩窟,始乃得之,此豈非天理之昭著者乎?臣等職在論思,義切沐浴,敢此相率而仰籲矣。上曰,箚辭已沒斟量,而所奏又不擇口,惟以不近似不當理之說,勒加構誣,玉堂事,誠駭然矣。只可隨問仰對,何得拖及怪駭說話乎?領相何爲而爲夏賊之窩窟乎?所奏誠萬萬無據矣。百亨曰,臣當悉陳其所以然矣。上曰,雖欲驅人於白地,豈可得乎?伊日言端,適及於右相之不參次對,轉以至於尹得孚·李魯春,領相所奏,果是無情之事,信口之辭,然執其迹,則極駭愕也,大妄發也。今若稱停文字,平說罪過,則夫誰曰不可乎?予於諫臺疏批,顯示嘉奬之意,蓋以此也。且有一言可以譬解者,殺人者死,固法也,而今有殺人者,苟非有意故犯,則亦有邂逅勿償命,過失勿成獄之律,此乃無情與有意之分也。領相向筵之奏,屬之無情可乎,歸之有意可乎?諸玉堂如是陳箚,謂予可以允從而爲之乎,否耶?百亨曰,沬血齊籲,果以蒙允爲望矣。上曰,無多談也。此玉堂,向於講筵,因文義,盛言僻字之弊,故予固以爲如何,且已知其有意而發,然嫌於抉摘言語,姑不明白說破矣。大抵予之委任領相,豈有偏係而然乎?予旣未敢追先烈,領相亦安及前人,而乃心則惟在於建極,予與領相常所交勉者也。今因事端,欲售敲撼之計者,豈不非乎?百亨曰,金致仁之一心偏係,不能仰體聖念,雖極可駭,而何敢於聲討之時,內挾敲撼之計乎?上曰,領相非病風喪性之人,則豈有明知其必陷罔測之境,而故發此關係莫重之言乎?特以夏賊及尹得孚·李魯春事,皆出於領相休退之時,故魯春之疏,謂以不過反復其辭,付之可笑云云,推此亦可知其全不知魯春之罪犯矣。諸玉堂則知魯春之所以爲魯春乎?大抵時之一字,本非不好底字,時義·時措,皆好箇字,而至於今日朝廷上時字,則忽有對立之字,卽賊字也,逆字也。立乎人之朝,食君食,衣君衣,卽所謂時人也。外此而別立名目,必欲角勝而戕害,非逆而何,非賊邊而何?古人云,今天下一君矣,四海一國矣。旣無之魯之鄒之道,則捨是時,而將何往乎?是知欲與時背馳者,必有別般渠輩之時故也。於是乎爲逆爲賊,了無忌憚,駸駸入於禽獸之域,可勝痛哉?若於時字,一毫有各立之意,則雖自謂如周公·孔子,決難容貸,而惟其生死向前,以時爲歸,則雖曰盜跖之徒,亦皆可以許之矣。自古以來,或有朔·蜀·浙·閩之標榜,至於我朝,亦有東西老少之名目,而亦何嘗有時與賊,時與逆之竝立而互對者乎?昔在孝廟朝,勳臣久執國柄,至有自點之作逆,故進用士流,以調劑之,而誅一自點之外,亦無以時字,歸之於勳臣者,今日攻時之論,予誠不知其何故也。爲今之計,惟在痛革其弊,無論某般人,同歸於一時字,取捨施措,皆於時字中求之,則畢竟食效,或可以恢蕩消融,偕底大道,故予果起用領相,委任責成,領相亦復以是自任者,今已數年,領相之本末長短,予亦豈不知乎?筵席酬酢,廟堂注措,惓惓於此箇道理,則豈有身任其責而忽發此背馳之言,同歸於亂逆之科者乎?予所謂非病風喪性,則決是無情之事云者,豈不明白之甚者乎?且以常情言之,擧國以聽,隨事眷遇,果如玉堂之言,則有甚不足,必欲歸於夏賊之黨乎?百亨曰,夏賊作逆之前,亦爲吏參,凶逆之漸,每生於患得失之心,亦豈以祿位高下,遽已其無厭之心乎?金致仁賓筵之奏,畢露其眞贓,而伊後遁辭,輒曰不知者,其誰欺乎?尤可痛也。上曰,眞贓云云,果何指也?百亨曰,卽此筵奏而眞贜,可知矣。上曰,豈其然乎?眞箇不知而言也。百亨曰,臣等所知,金致仁,豈有不知之理乎?上曰,休退之時,何預於朝廷之事,雖有朝紙之得見者,亦何由記知於年久之後乎?百亨曰,雖小於此事者,決無不知之理,則況此事乎?設令眞有所不知,而名曰大官,諉以休退,不能知此等忠逆關頭者,亦是罔赦之罪也。上曰,領相若眞箇知而爲此,則予豈或質言乎?入侍玉堂中吳泰賢,參伊日次對,想必傳說於僚員矣。領相之言,果可謂有心乎?泰賢曰,筵席之上,無難發口,決非無心之事矣。履翼曰,設令曾前則容或不知,及其欲請疎放而入來也,豈不有揣摩經營者乎?百亨曰,無經營而遽發口,必無是理矣。鎭宅曰,無論知不知,以李魯春姓名三字,遽然擬議於疎放者,其心太無嚴矣。熙采·祥濂曰,臣等所陳,實是公議矣。上曰,予於丙申,有先攻其黨之逆之敎矣。大抵領相事業,卽聲討趙時偉之逆而已,在玉堂道理,宜先討時偉之逆,而今乃斷斷於領相乎?百亨曰,金致仁事,事在目下,故不容緩聲,而俄承講筵時文義事下敎,又承此敎,實慙忱誠之未孚,然臣豈敢拘於色目,有所先後於懲討之大義乎?上曰,領相之見嫉於人,不一其端,而輒咎其偏係,則今此乖當之聲討,予安得無疑於挾憾乎?履翼·鎭宅等曰,臣等之一辭請討,豈皆挾憾之言乎?上曰,李魯春事根因,蓋自癸卯朝參日,尹得孚筵奏而發矣。得孚斥人之朋友師生間事,自以爲敦人倫云爾,則亦應識君臣之倫,豈眞爲夏賊之黨與,而夏賊之重通得孚,亦豈眞愛得孚而然哉?特取得孚之不用於時故耳,夏賊六月疏中時之一字,已兆七月之凶逆,則魯春,敢於夏賊作逆之後,掇拾其口氣,此豈但右袒夏賊而止哉?精神所注,只在於下款一時字,則予所痛惡而深誅之者,此也。至於得孚,則臺望更點後,忽斥義理主人之徐判府,此雖可痛,而謂之夏賊之同情,則恐未必然矣。且甲辰之冬,任事之人,不善周旋,欲速不達,而魯春之事出焉。至於乙巳春斗恭之出,而脈絡根柢,槪可知矣。今欲勒加極罪於大臣,是果何心乎?若以予爲有一毫疑貳於領相,而外加慰藉云,則不幾近於吳翼煥疏中好惡欠誠之說乎?設如玉堂之言,領相,果未脫然於賊邊,則予豈擧而任之乎?二年廊廟,耿耿於打破攻時字之圈套,而今反陷於坑穽,爲領相萬萬不幸之事,而予亦恐爲欠誠之口實,此眞傷痛者也。伊日信口之言,蓋因情志密勿,無言不到之致,而末梢收拾,如是難處,以是而罪領相,則猶可說也。百亨曰,殿下苟欲打破積弊,一心平蕩,則雖非金致仁一人,豈無可以任事者乎?上曰,玉堂第思之,今日朝廷,果有勝於領相者乎?予非私好而然也,苟有罪也,雖百領相,當以其罪罪之,天下之林葱者皆人,則亦豈患無人乎哉?然領相今日之事,萬萬無罪,予之詳諭至此,而終不解惑耶?百亨曰,殿下辭敎之懇惻,臣豈不仰體,而每於治逆義理,或歸於寬縱,故亂賊之接迹,未必不由於是,此等下敎,伏望還收焉。履翼曰,以其際遇之密勿,有此至重之負犯,尤極痛惋,而聖意靳允至此,臣等之惑,滋甚矣。上曰,玉堂終不解惑,則雖謂予惑於領相,亦不辭耳。半日酬酢,徒歸屑越,此非說去說來之事,堂箚雖曰體重,大臣所當敬禮,取捨輕重,玉堂亦應知之矣。謂王言不信,則予固無奈,而如以予言爲可信,則此箚子,還爲持去,而政院書頒堂箚,還持去,可也。百亨曰,有玉堂之後,豈有陳箚討逆,而還爲持去之例乎?殿下雖以堂箚與大臣有所輕重爲敎,而金致仁所負犯,乃是逆臣,則何可以大臣待之乎?上曰,此言尤可駭也。予欲從容洞諭,使諸玉堂自覺,而終不承命,處分亦何難乎?登筵諸人中果無欲爲持去之人乎?百亨等曰,臣等,願被重罪,而實不敢還爲持去矣。上曰,諸玉堂,當一竝竄配,斯速退出,可也。百亨等退出。仁浩曰,玉堂聯箚,實是公議,而前席奏對,辭嚴義正,殿下過加摧折,罰又過中,伏望亟爲收還焉。上曰,當該承旨推考。出榻敎上曰,推考房承旨先退,可也。仁浩退出。萬始曰,臣雖未參拜箚,而所懷與諸僚一般矣。上曰,當該玉堂遞差。出榻敎萬始退出。上曰,左副承旨書出傳敎,可也。允大曰,諸玉堂處分,萬萬過中,臣不敢承寫矣。上曰,然則何不於賓筵顧詢時有所奏,而今乃云云耶?允大曰,伊日旣無兩司而玉堂亦無一言,故臣則只認承旨首發之無例,而不得仰奏矣。上曰,苟可言也。雖翰林,可以開口,況承旨乎?仍命書傳敎曰,堂箚,此何擧也?此非乘機下石,因事逞毒乎?筵敎不啻千言萬語,如許爭抗之習,如許駭悖之擧,前所未有,予豈以不近理之說,顧護領相乎?似此樂禍之人,不可以玉堂待之,館箚諸臣,爲先北道竄配,原箚已焚之矣。上曰,諸玉堂,以一羅將押送,而今日內越送京畿境事,分付,可也。命書傳敎曰,當該承旨遞差。仍命退,諸臣以次退出。
戊申三月十二日申時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官金祖淳,以次進伏訖。上曰,右副承旨牌招入直。出榻敎賤臣承命出傳。上曰,此時異於他時,無敢違牌事,分付洪仁浩處。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,玉堂備員間,視事頉稟之意,敢啓。傳曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓俱在外,監察茶時之意,敢啓。傳曰,知道。
南鶴聞啓曰,臣以豐陵府院君趙文命家致祭進去,下直之意,敢啓。傳曰,知道。
傳于趙衍德曰,左承旨入侍。
趙衍德啓曰,卽者議政府錄事來言,領議政金致仁以爲,情地轉益危蹙,不敢因仍偃處,今方還爲出城云,仍納命召,何以爲之?敢稟。傳曰,當別下敦諭矣。
左承旨趙衍德書啓,臣敬奉聖諭,馳往傳諭于西部盤松坊盧僉正契前領議政金致仁所住處,則以爲臣衷情轉蹙,顯戮未加,窮隘之極,不敢不還出都門,以俟嚴命,千萬非意,近密之臣,臨宣別諭,辭旨縷縷,始之寵遇委任之眷,終焉體諒進退之脫首尾諄複,鄭重委曲,特解相職,俾卽入城,事事曲保,字字恩言。嗚呼,殿下之於臣,天地也父母也,孽自作而白之以無他,誠推禮使,而示之以悃愊,不待臣請,處分先下,此臣起死入生之秋也。生成之澤,顧復之慈,未足以喩臣今日所被,臣雖隕首結草,何以仰酬其萬一?雙擎九頓,淸涕交頤,惟是臣之負犯關係,莫重非遞免薄勘,所可少贖,況今論思之地,公議峻發,句語雖未得聞,伏見傳敎所下,可知聲罪之至嚴,臣方一倍震懍,求死不得,未伏當律之前,寧有去就可論?恩敎至此,奉承無路,席藁血泣,不知所達云矣,敢啓。答曰,知道。俄下敦諭,瀉予心曲,雖因倉卒呼寫,文未達意,大體心曲之蘊也。廷臣之讀朝紙者,猶且代感,況卿身當眞境乎?予不多誥,卿須諒之,卽爲入城事,更遣史官傳諭。
洪仁浩,以吏批言啓曰,領議政金致仁勉副事,命下矣。當爲置處,而領敦寧一窠,他大臣,今方見帶時無相當窠,依例送西之意,敢啓。傳曰,知道。
南鶴聞,以兵批言啓曰,領議政金致仁勉副送西事,命下矣。當爲隨品置處,而領中樞一窠,判中樞二窠,他大臣,今方見帶,依例從座目,領中樞府事鄭存謙,降付加設判中樞,其代,金致仁下批之意,敢啓。傳曰,知道。
兵批,領府事單金致仁,判府事單鄭存謙。
以全羅監司狀啓,古阜郡守安廷鐸,井邑縣監趙象存,受由上京,催促下送事,傳于洪仁浩曰,今日下送後,草記。
洪仁浩,以吏曹言啓曰,古阜郡守安廷鐸,井邑縣監趙象存,今日下送後,草記事,命下矣。昨日上京守令催促下送事,飭敎之後,古阜郡守安廷鐸,井邑縣監趙象存,今朝已爲發行之意,敢啓。傳曰,知道。
完城君李義行疏曰,伏以,臣偏蒙我聖上罔極之恩,拯救之而得有軀命,陶甄之而更保祿位,顧臣罪犯,貽羞簪紳也,大矣。夫豈有抗顔周行?束帶供事之望,而藉廁東班,旣荷拂拭之眷,俸視亞卿,自非丐免之地,則恩造終難孤負,尸素亦極惶悶,區區自效之道,唯在於駿奔一事,故去秋以來,凡十餘差,而雖或有疾,亦必强赴,未嘗敢以變通二字,仰煩宸嚴之聽矣。今又塡差於宗廟望祭獻官,而無狀賤臣,適患眼眚,已至數十日之久矣。鍼藥雜試,差減未易,醫膜赤厚,寒淚不禁,暗室羞明,蟄戶畏風,莫重將事之際,恐有顚躓之慮,一或愆儀,萬死何及?齋日將迫自力無望,而失度是懼,瀆擾爲輕,玆不得不據實哀籲於天地父母之前。伏乞殿下,諒察臣言之非出規免,非爲自恤,特命該曹,趁卽改差,仍治臣冒浼之罪,以勵廷臣之居位無用者焉。答曰,省疏具悉。疏辭許令該曹付標。
戊申三月十三日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,天下事無不有,若爲卿道者,予於卿,寵遇方隆,委任日專,注措機密事,無大無小,交濟而相須,雖以近俗險㠊,有伺釁覘隙者十百輩,何從以窺測之哉?有若倚毗,有若遭罹,往古來今,曷嘗聞焉?欲尤於人則事端由於卿,欲咎於卿則卿實無他心,卿實無他心,興言及此,予不覺顔騂而背熱,況在於卿,當作何懷?迺者堂箚發而構誣罔測,把持益急,夫復何喩,痛歎痛歎?人之用意出於乘機下石,在卿處義,寧或因仍放過,重貽世人之竊議也?予自昨至今,昻而思頫而思,左右思出入思,惟有體諒二字,最合善後有終之方。噫,起卿於十五年退閑之中者,予必有迫不得已,然旣進之決不可以一朝僨誤,任卿永謝,卿所帶相職,不待卿請姑許勉副,予固知大官除免之難愼,而進退亦大節也,反復重焉。往後相持不決,亦非推誠禮使之義,卿須知予悃愊之諭卽日入城事,入侍承旨,傳諭于領議政。又命書傳敎曰,政官牌招開政,大臣處置政事仍爲之,只處置望筒書入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于趙衍德曰,左承旨馳詣宗廟·景慕宮,奉審摘奸以來。
傳于南鶴聞曰,同副承旨馳詣受香所,奉審摘奸以來。
傳于趙衍德曰,左承旨入侍。
傳于洪仁浩,坐直承旨入侍。
傳于洪仁浩曰,明日當由日瞻門展拜,該房知悉。
事變假注書申溆書啓,臣敬奉聖批,馳往傳諭于西部新門外盤松坊盧僉正契行領中樞府事金致仁所住處,則以爲臣纔上附奏,略陳感泣之忱,而坐孤恩命,悚息以俟,曾不移日,敦諭又下,史官臨宣,敷心之敎,愈往愈勤,仍令卽爲入城,臣是何人?乃敢當此,瞻望五雲,但有涕淚。噫,臣之負犯,人臣之死罪也,人所聲討,一國之公議也。以若死罪,以若公議,軀命之保,恩造猶爲罔極,其敢晏處輦轂乎?顒祝之時遠離,縱所不敢,尙可遽還私次乎?況玉署諸宦,緣臣之故,一時流竄,景色愁沮,而臣乃負罪媒榮,肆然冒入,則一身之廉防,雖無足恤,刑賞之倒置,所關不細,臣之去就,於此益決矣。屢煩恩諭,跡涉方命,伏地戰越,惟願遄伏金木之誅云矣,敢啓。答曰,知道。卿之如是邁邁,大非所望,館官所竄,不但爲卿地也,寧使卿入城之行?因此遲遲,決無收還之理,然則一日二日,徒勤敦迫,於卿心,安乎,否乎?卿須體君臣之大義,卽日入城事,更爲傳諭。
事變假注書申溆書啓,臣敬奉聖批,馳往傳諭于西部盤松坊盧僉正契領中樞府事金致仁所住處,則以爲臣竟夜悚息,不能成寐,庶幾仁天,終始曲遂,夬伏常憲,卽又別諭下而誨責開示,愈往愈勤,未兩日而王人凡三辱矣,是何臣罪之日積而聖恩之冞隆也?噫,昨日傳敎,字字敷心,不啻生死而肉骨,從古人臣之得此於君父者,何人?傍觀爲之變色,況在臣心,其當如何,而猶未敢聞命卽承者,誠以遞免非罪也,公議可畏也。臣豈歇於攅祝感泣之忱而然哉?今又聖敎至此,而猶不知動,則不但義分之所不敢,亦非所以明臣死報之本意,謹當冒沒入城,恭俟處分云矣,敢啓。答曰,知道。
以黃海監司狀啓,三月朔薦新生首魚,節序差早,限內不得封進,惶恐待罪事,傳于南鶴聞曰,勿待罪事,回諭。
曺允大,以兵曹言啓曰,景福宮衛將洪得一·全得麟,俱以身病猝重,時月之內,無望供職,呈狀乞遞,輪番之任,不可暫曠,竝改差,何如?傳曰,允。
曺允大,以御營廳言啓曰,今三月十五日景慕宮展拜時,依兵曹啓下節目,集春營入直軍五十名,領軍把摠曺夏彬,哨官崔秀崗,領赴于訓鍊都監,都領陣,東營入直軍三十名除出,入直把摠吳鼎國,哨官朴師迪率領,宮大門外把守,而竝待標信出用解嚴後,還入直間,集春營哨官方處行,率該哨標下軍七名代直,東營,哨官河龍珠,代直之意,敢啓。傳曰,知道。
行刑曹判書金鍾秀疏曰,伏以臣情私之切急,日甚一日,而只緣祝慶誠切,至今不敢告歸,回顧初心,但深慙惶,此際臣母寒熱宿證,自前晦越添,少間而更添,亦已六七日矣。晝夜叫楚,食飮全却,眞元日削,氣息澟然,臣母今年九十有二矣。雖在無病之時,經年旅托,寸腸已焦盡矣。到今病勢之旣歇復劇,日就深重如此,臣於心神飛越之中,目下至願,惟有及此時將母還鄕,寸寸前進之一條路而已,玆不得不疾聲嗚呼於閔覆之天。伏惟聖明在上,以孝爲理,倘蒙亟遞臣本職及將任,俾臣得以隨便行止,則非臣隕結,所可仰報其萬一也。惟殿下矜憐而裁處焉。以刑曹判書金鍾秀上疏,傳于南鶴聞曰,便養,京鄕無異,況宿症越添云爾,則仍住爲便乎,將往爲便乎?以此較彼,所謂便養之請,未免太未便,有甚難住難冒之事,扶起安頓之百歲老人,向數十里鄕程,爲此寸寸前進之擧乎?其言則當句不成說,其計則欲便反不便,雖曰請急之章,旣非無將任者循例尋鄕之行,又非在京請救護之疏,則由前由後,無非違格,似此上疏,亦皆捧入,近日疲神心之餘,徒添酬應之端,可乎?刑曹判書金鍾秀,爲先從重推考,原疏還給,捧納承旨推考。
上在昌德宮。停常參·經筵。
中宮殿,藥房口傳問安。答曰,知道。
上詣景慕宮展拜罷後,內閣·政院·藥房口傳問安。答曰,知道。
還內後,內閣·政院·藥房口傳問安。答曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
南鶴聞啓曰,今日展拜時,承旨不可不備員,而左承旨趙衍德,不爲仕進,所當牌招,而拘於廳規,不得請牌,何以爲之?敢稟。傳曰,牌招。
洪仁浩啓曰,卽者備邊司郞廳來言,今日,賓廳日次,而展拜相値,不得來會云矣,敢啓。傳曰,知道。
南鶴聞,以奎章閣言啓曰,今日奉審,引儀不爲待令,尙未行禮,事體所在,極爲駭然,當該引儀,令該府拿問處之,何如?傳曰,允。
傳于趙衍德曰,左承旨入侍。
備邊司薦望,以洪秉纉爲開城留守。
傳于洪仁浩曰,宣傳官有闕之,代令該曹口傳差出。
兵曹口傳政事,以申鴻周爲宣傳官。
南鶴聞,以産室廳都提調·提調意啓曰,今此待令書員崔重華有頉,代書員金濟良差下,待令之意,敢啓。傳曰,知道。
戊申三月十五日卯時,上詣景慕宮。展拜入侍時,兼都承旨沈豐之,右副承旨洪仁浩,同副承旨南鶴聞,記事官金孝建,假注書李貞運,記事官李相璜·金祖淳,檢校直閣金憙·徐鼎修,直閣鄭大容,以次隨駕,上具翼善冠·衮龍袍,乘輿出賓陽門,由弘化門入逌瞻門,由日瞻門詣齋室,出東挾門就板位,行再拜禮,仍詣廟內奉審,還御齋室。上曰,本宮提調入侍。仁浩與提調鄭昌聖,偕入進伏。昌聖曰,神門簾改備告由,前月已爲之,而尙未改簾事,當更爲告由矣,何以爲之乎?上曰,更勿告由宜矣。命昌聖退出,上出西挾門,乘輿出逌瞻門,由弘化門入協陽門還內,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自二更至五更,月暈。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓俱在外,監察茶時之意,敢啓。傳曰,知道。
傳于趙衍德曰,右副承旨入侍。
南鶴聞啓曰,入直玉堂,纔已竄配矣。上下番俱空,事甚未安,副應敎韓光近,修撰李敬五疏批未下,副校理沈晉賢,卽爲牌招入直,何如?傳曰,玉堂許久空番,副校理沈晉賢許遞,與未差之代,前望單子入之,待下批牌招察任,外任及在外人,下諭。
玉堂前望單子入之,校理韓用龜·趙濟魯,副校理鄭東觀·李庚運,修撰鄭福煥,副修撰尹致性·李書九落點。
傳于趙衍德曰,都承旨·左承旨入侍。
備忘記,忠淸水使邊慶遇下直,長弓一張,長箭一部,片箭一部,筒兒一箇賜給。
以慶尙監司狀啓,慈仁縣監沈達漢罷黜事,傳于南鶴聞曰,令該曹口傳差出。
吏曹口傳政事,以嚴思憲爲慈仁縣監。
南鶴聞,以大司成意啓曰,從近當有召試,圓點生,預令知悉,先講後製先製後講,臨時稟旨,講規,或以一經應講,或以月講冊應講,今番則大司成,取考久遠年條已例,草記稟旨事,命下矣。依聖敎取考太學日記,則曾於甲申正月,因傳敎以周易應講同年六月,以詩傳鹿鳴章應講,丙戌五月,以夙夜箴應講,丁亥四月,以十箴應講,同年六月,十箴中自願應講,辛卯四月,以箴銘頌應講,甲辰正月及乙巳二月·乙巳十二月·丁未三月,皆以月講冊應講矣,敢啓。傳曰,知道。從多例,講冊則以月講冊爲之,製述規炬,依例爲之,可也。
洪仁浩,以兵曹言啓曰,今三月十七日,武臣堂上祿試射日次,而內外中日,旣已停止,不得爲之之意,敢啓。傳曰,知道。
洪仁浩,以兵曹言啓曰,兼司僕將安橚,身病猝重,呈狀乞遞,實病旣如是難强,則宿衛領軍之任,不可暫曠,今姑改差,何如?傳曰,允。
戊申三月十六日辰時,上御重熙堂。右副承旨入侍時,右副承旨洪仁浩,假注書李貞運,記注官金鳳顯,記事官金祖淳,以次進伏訖。上曰,成均館月講學記混下者持入,可也。鳳顯承命出持入。上命書批答。上曰,玉堂時帶者,幾何?仁浩曰,副應敎韓光近,修撰李敬五疏批未下,副校理沈晉賢外,其餘皆有闕矣。命入玉堂前望單子落點。上曰,李庚運之所補防垣鎭,何地乎?貞運對曰,鍾城地矣。上曰,塞外經歲,得無難耐之端乎?貞運曰,以罪恩補,實爲惶悚,而水土則無害云矣。命退,承史以次退出。
戊申三月十六日巳時,上御重熙堂。左承旨入侍時,左承旨趙衍德,記事官金孝建·李相璜·金祖淳,檢校直閣徐鼎修,以次進伏訖。上曰,夜雨頗洽,於年麥,大有益矣。衍德曰,近間頗有旱意,今夜之雨,實爲多幸矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,來二十一日,朝參日次矣?敢稟。傳曰,停。
南鶴聞啓曰,來二十一日,輪對日次矣?敢稟。傳曰,爲之。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于趙衍德曰,都承旨入侍。
傳于南鶴聞曰,進箋大臣以下留待。
傳于南鶴聞曰,進箋大臣以下入侍。
傳于趙衍德曰,左承旨入侍。
傳于洪仁浩曰,政官牌招開政。
有政。吏批,判書吳載純進,參判李在學病,參議未差,左承旨趙衍德進。以李時秀爲吏曹參議,柳義養爲戶曹參判,李秉模爲兼同春秋,高殷泰爲內贍主簿,洪義浩爲兼東學敎授,朴始榮爲通川郡守,開城留守單洪秉纉,學諭二單李錫心·金龍見。
兵批,判書鄭好仁進,參判具㢞病,參議宋鍈入直,參知柳誼病,右副承旨洪仁浩進。以趙心泰爲都摠管,申思億爲五衛將,沈興永爲文兼,李載弘爲車嶺僉使,陸重秀爲晴川別將,韓命喆·趙致慶爲景福將,韓光迪爲兼司僕將,鄭昌仁爲防垣萬戶,同知單趙重觀,僉知單李輔國,副護軍盧廷良·鄭萬始·李趾永,副司直任希曾·權以綱·李集斗·曺允大·尹行履·姜碩龜,副司果宋煥德·徐邁修·朴基正,副摠管單趙心泰。
傳于南鶴聞曰,騎馬一匹立之,史官一員待命。
洪仁浩,以兵曹言啓曰,今日政五衛將望申思億之億字,誤以儼字書之,至於受點矣。臣之昏謬不審之失,不勝惶恐,而原單子付標以入之意,敢啓。傳曰,知道。
洪仁浩,以訓鍊都監言啓曰,本局兼內吹今春等習角賞格,依啓下單子,木綿四十九疋,分等施賞之意,敢啓。傳曰,知道。
洪仁浩,以御營廳言啓曰,本廳兼內吹今春習角賞格,依啓下單子,木綿五十疋,分等施賞之意,敢啓。傳曰,知道。
洪仁浩,以摠戎廳言啓曰,依下敎朴萬榮,本廳經理軍官,加設差定之意,敢啓。傳曰,知道。
洪仁浩,以左邊捕盜廳言啓曰,本廳從事官金載仁,身病猝重勢難察任,改差,何如?傳曰,允。
開城留守洪秉纉疏曰,伏以泰運載回,天休滋至,彌月之慶,指日以祝。仍伏念臣直一倥侗庸陋之人耳。特蒙我聖上拔擢之恩,濫廁器使之末,屢叨匪據之職,居常兢惕,若隕淵谷,迺者伏奉聖旨,以臣爲開城府留守者,臣聞命惝惑,不知所以。噫,臣是何人?猥荷隆眷,若是之偏也。臣歷典藩邑,才乏剸理,曾無絲毫之報,輒歸僨誤之科,非但不識職之罪,臣心自訟,抑亦無能之狀,淵鑑悉燭,今又以保釐重任,忽加於已試蔑效之身,涯分踰僭,固不暇恤,而其奈孤負聖簡,重誤國事,何哉?矧玆本府財耗力弊,久無支保之勢,牽補架漏,纔始釐革之政,雖使通鍊之手,任其善後之策,尙不可蘇殘祛瘼,以復其舊,顧臣迂闇之性素未解事,疎拙之規,尤難理財冒居弊局,將何以收拾維持也哉?揣分量力,承膺無路,敢陳由中之懇,仰瀆孔邇之天。伏乞聖慈,察臣不稱之實,亟賜遞免,回授可堪之人,以安微分不勝幸甚,臣無任屛營祈懇之至。答曰,省疏具悉。卿其勿辭行公。
戊申三月十七日辰時,上御熙政堂。進箋大臣入侍時,兼都承旨沈豐之,同副承旨南鶴聞,假注書李貞運,記注官金鳳顯,記事官金祖淳,行判中樞府事李在協,以次進伏。上曰,俄者以進箋大臣以下入侍,下敎矣,只大臣外,皆不入來,何也?鶴聞曰,臣則只聞大臣入侍之命矣。上曰,此又是司謁誤聽之致也。進箋諸人,皆留待耶?鶴聞曰,果留待矣。上曰,使之竝爲入侍,可也。鳳顯承命出,與行副司直李在簡,前水使金麟瑞,五衛將李輔國,前牧使李在亨,副司果朴宗珪,忠勳都事吳泰詹,永禧殿令趙觀鎭,內乘金宗淳,宣傳官李謙會·金宗洙,活人別提南愼五,部將洪疇九,直赴朴崙壽,出身金宗源,生員李在治,幼學吳泰元·吳學秀·李在咸·李在紹·李來鉉·李樂鉉·趙用鎭·趙雲羽·趙雲翊·朴宗理·朴宗愚·朴榮壽·朴㝡壽·朴台壽·李煐·李鼎會·李瑞運·李儒碩·金繼勛·南志賢,能麽郞廳朴向榮,敎鍊官李在愼,業儒李在寧·趙宣鎭·趙咸鎭·朴壽榮,童蒙朴億曾,偕入進伏。在協曰,數日日氣向和,此時聖體,若何?上曰,一樣矣。在協曰,王大妃殿氣候,若何?上曰,一樣矣。在協曰,惠慶宮氣候,若何?上曰,一樣矣。在協曰,今日,卽先朝親臨熙政堂,都巡撫特差之日,故臣等之今日進箋者此也。上曰,舊甲重逢,追感一倍,故有致祭諸家之擧矣。卿等果皆往參,而合爲幾日乎?在協曰,海恩家先受致祭,而臣家及諸家以次祗受,前後合爲五日,而皆往參矣。上曰,致祭諸家,在於何洞耶?在協曰,海恩家,在於黃橋,靈城家,在於松峴,崔奉朝賀家,在於小貞洞,豐陵家,在於孝橋矣。上曰,奉朝賀家,近甚零替,獻祭之時,誰果承受耶?在協曰,參奉崔吉憲,卽其奉祀孫矣。上曰,其間朝廷,又有事矣。卿意則以爲何如?在協曰,此正無事中生事,誠爲不幸矣。上曰,前領相則以爲不知本事而遽奏云矣。在協曰,前領相,筋力雖旺,精神間有耗昏之時,似或因是而能矣。上曰,前領相此事,亦豈可曰善爲乎?此又見誤之所使也。此大臣綜鍊周通,性度又好,而致此一着之誤,若有善有匡助者,則豈有是也?在協曰,匡助之道,亦難善爲矣。上曰,世上事無不有對矣。如前領相之刑判,卿之兼堂是已,卿等在於言議之間,採取以奏,種種生頉者,未必不由於是矣。在協曰,臣則每當祭對,臨時奏辭,實無採取者矣。上曰,卿則君子邊人也。世上事,卿何以知之,而奏對之際,或有附諸世議而爲言者,此則非卿之過也。在協曰,臣職忝大官,奏對之言,不得不然,而世事則實未能知,亦未嘗採聽人言矣。上曰,卿則果善矣,亦不能涉世矣,予豈不知乎?卿之勉副後,予甚爲悵,時或有思之者,前領相之從姪,前左相之從弟,其害之及於兩大臣者,未知其孰甚焉。今適對卿,故言之矣。上曰,惠堂聞之乎?前領相,以刑判爲子姪中最了了者,而其害至此,前左相則果是善人,卿以世上竗理敎之而其害出矣。蓋卿比判府事,習熟世事故耳。予嘗以爲刑判之於前領相,卿之於判府事,足可爲對矣,卿則以爲何如?在簡曰,聖敎及此,莫非臣罪矣。上曰,罪則果罪矣。上曰,吳翼煥事,尙今,覆置,予不負卿等,而何爲伈俔之如此?其跡之尙不覈出,誠萬萬不成說矣。槪言論之間,亦有非手携之,非面命之者,則予不必爲慨,而李洪載一人之外,卿等尙無一言,終不覈出,以效嚴隄防之道,如是而予何以恃卿等乎?在協曰,翼煥之疏,旣若是陰慘叵測,則其前渠又有所聞之處,而臣則實未知其跡之苗脈,誠是千萬意思不到處也,若或知其跡而不卽覈出,則殿下何信於臣等乎?上曰,卿則決不知之矣。大抵上下之間,必貴情志之相孚,而夬釋其疑阻好矣。雖朋儕之間,猶不可若此,況上下之間乎?重臣必厭聞此敎,與予所云前領相之從姪,前左相之從弟,互相爲對者,誠不爲過語矣。在協曰,常時言議則或有相同處,而至於奏對之語,則實未嘗聞其言而爲之矣。上曰,卿則大泛,重臣則綜密,故予所以不責備於卿,而篤重臣之罪,至於前領相,亦不深咎,而必咎其從姪者此也。上曰,向於李魯春事發端時,其疏句語,諸臣皆以爲不記,而此重臣,獨有所奏,亦可謂一助矣。上曰,今日之入來者多矣。向者春塘臺召見時,或有不參者,今則盡來乎?在協曰,其時未及來者今則盡來矣。上敎在簡曰,向見卿子,頓勝於童蒙時人,所不知之中,卿又有心德而然,故亦已言之于判府事及徐判府〈事〉及鄭民始矣。在簡曰,臣亦聞此下敎,不勝感泣矣。上曰,其作人精明,不患其不達,卿雖不涉世,其後必昌矣。且晩生三子,尤可幸也。雖以此言之,亦合於身不自有矣。在協曰,頂踵毛髮,罔非恩造,則安得無身不自有之心乎?上曰,進箋人以次進前奏職姓名,可也。麟瑞進奏。上曰,今則可謂夬成名族矣。在協曰,然矣。雖棨戟之家,亦難兄弟之迭據內乘宣傳矣。上曰,此可謂渠家中始祖矣,雖兩班,亦難盡爲宣傳矣,聞其年已七十云,是彦城之子乎,孫乎?在協曰,此本彦城之姪,而彦城有所生子,以其難於克家,不使奉祀,以姪繼之云矣。輔國進奏。上曰,經守令乎?輔國曰,未經矣,泰詹進奏。上曰,其貌與泰賢恰似矣,泰賢竄配之前,已受致祭乎?在協曰,然矣。上曰,靈城家致祭文,卿見之乎?在協曰,臣果見之,而辭意隆重,誠曠絶矣。觀鎭進奏。上曰,趙觀鎭,尙未經守令,合有差送之道矣。宗珪進奏,在亨進奏,謙會進奏,宗洙進奏,愼五進奏。上曰,何不往致祭所,而尙此留在耶?在協曰,三忠子孫則以讎地,本不向淸州地云矣。上曰,祭文見之乎?愼五曰,見之矣。上曰,果若不往其地,則禮曹事,當以不參曲折,有學記之往復於政院,而今則日字已過,早知若此,恨不致祭於其本家矣。在協曰,十五日,卽殉節日,故以其日致祭於其祠,則不可致祭於本家矣。愼溟翊賜祭事,亦有自禮曹考奏之命,而日前取見其草記草則文跡昭然,而禮判以拘忌,尙不入啓云矣。上曰,過矣,前領相之持難,亦何故耶?在協曰,前領相則得見李述原子孫,沮戱愼溟翊竝享其祖之文字,果有陳白,而今則兩家子孫,皆和好,今番亦同爲上來見臣,而其和好之意,則兩家之言皆同矣。向榮進奏。上曰,所謂靈平何在?億曾進奏。上曰,汝年幾何?億曾曰,十二歲矣。上曰,汝之君號云何?億曾曰,靈平君矣。上曰,其言好矣,祭文見之乎?億曾曰,見之矣。上曰,能誦乎?億曾曰,誦之矣。上命誦,億曾誦訖。上曰,善誦可幸。宗理進奏。上曰,與宗珪爲幾寸?在協曰,宗珪之弟也。宗愚進奏,崙壽進奏。上曰,幾歲乎?崙壽曰,三十六歲矣。在協曰,若過今年則不入於抄啓矣。在咸進奏。上曰,幾歲乎?在咸曰,四十八矣。上曰,其文,何如?在協曰,文則實才,而尙不得小科矣。上曰,其父爲誰?在協曰,故府使臣章祜也。上曰,兄弟,幾人,在協曰,三兄弟矣。上曰,在咸之年至四十八,尙不得初仕,誠可異也。煐進奏。上曰,是誰?煐曰,李謙會爲臣姪矣。榮壽進奏。上曰,與崙壽爲幾寸?榮壽曰,臣之四寸也。最壽進奏。上曰,與崙壽爲幾寸?最壽曰,臣之兄也。在紹進奏。上曰,在咸之弟乎?在協曰,然矣。上曰,科工,何如?在協曰,嫺於表策矣。在治進奏。上曰,是亦在咸之弟乎?在協曰,然矣。上曰,文才,何如?在協曰,亦已被抄於節製,優爲實才矣。來鉉進奏。上曰,講工須着實爲之,可也。判府事亦使督課,四月講則必順越好矣。有子如此,足可成立,況大臣之子與他自別乎?樂鉉進奏。上曰,爲人端竗之中,又有天然之意,良可幸也。鼎會進奏。上曰,與謙會爲幾寸?鼎會曰,爲四寸矣。在寧進奏。上曰,與卿爲幾寸?在協曰,臣之庶弟也。雲羽進奏。上曰,是誰?在協曰,趙武淵之孫矣。上曰,誰?婿雲羽曰,進士尹衡鎭之婿矣。雲翊進奏。上曰,是李相璜之妹夫乎?在協曰,然矣。台壽進奏。上曰,與崙壽爲幾寸?台壽曰,臣之兄矣。上曰,幾歲乎?台壽曰,十六歲矣。繼勛進奏。上曰,是誰?在協曰,金埉之孫矣。上曰,其行列何字?繼勛曰,臣名本是魯謙,而以今名付料,故未及改之矣。上曰,是奉祀孫乎?在協曰,然矣。上曰,嫡長之無官爵者爲幾人乎?在協曰,此人旣無官爵,而此外又有李瑞運矣。咸鎭進奏,學秀進奏。上曰,是誰?在協曰,泰詹之子也。瑞運進奏。上曰,此是嫡長中無官爵者乎?在協曰,然矣。儒碩進奏。上曰,是誰?在協曰,瑞運之子也。泰元進奏。上曰,是誰?在協曰,泰詹之弟也。萬榮進奏。上曰,渠家嫡長,旣未及咸立,欲有收錄而無他道矣。其文何如?在協曰,文則未習云矣。上曰,摠廳經理軍官,別無他役,極爲便好,以此差定則何如?在協曰,果好矣。宣鎭進奏,志賢進奏。上曰,南延年奉祀孫爲誰?志賢曰,寧遠郡守南衡重,爲奉祀矣。宗源進奏。上曰,麟瑞之弟幾子乎?宗源曰,長子矣。命書傳敎曰,召見進箋諸臣,是日,卽命將推轂之日,以是日臨是堂,緬惟舊甲,愴傷冞深,其中兩勛臣家嫡長,獨無職名云,可謂欠事,幼學李瑞運·金魯謙初仕調用,靈城家亦無從宦之人,嫡長姑未成長,閑良朴萬榮,身手足堪武歧,令軍門調用。上曰,摠戎廳長官,卽爲發牌,經理軍官加設,以萬榮差定,待有闕升實事,分付,可也。上曰,今日進箋,何不先稟耶?在協曰,臣則果通于政院矣。豐之曰,判府事果有書通,而臣則欲待下詢仰達,其後未得入侍,故未果仰稟矣。上曰,今日若知卿等之進箋,則事當設置酒饌,而其間連有事未得記有,猝乍間備具,未免草草,第須各爲飮酒也。仍命以次進饌。上曰,議諡一款,從速爲之好矣。韓光近何當行公乎?在協曰,雖有阿賭之病,暫入議諡,似可爲之矣。上曰,逢此舊甲,先朝若當此時,則其於紀功酬勞之際,異數曠典,當如何耶?追念昔日,予心豈不一倍感傷乎?在協曰,向下綸音,當以表忠綸音爲目乎?上曰,以此書之好矣。上曰,跋文已作乎?在協曰,略有起草而未及圓篇矣。上曰,適有所思,有御製律詩,當頒下勛臣子孫,雖兒童,亦皆賡進,可也。甲辰下褒忠綸音時,亦有御製,詩矣。在協曰,其時御製,是絶句矣。上曰,然矣,諸作必於明日內收聚以送,可也。上曰,李鳳祥子孫,今日獨不入來矣。在協曰,其子孫,皆落鄕云矣。上曰,表忠祠誌幾卷乎?在協曰,單卷矣。上曰,表忠祠誌,不可不毁板而改刊矣。在協曰,不但序文,其中文字,賊禧所撰者甚多,板本在於淸州,當卽知委毁板矣。上曰,毁板後自芸閣改印好矣。上曰,追念帶礪之義,不可無表識之擧,儒生則欲使應製,惠堂使之均饋而往製于賓廳,從自願表賦中製進,可也。仍命書表題曰,本朝揚武功臣子孫等,謝於命將推轂之日,召見便殿,宣賜酒饌,嫡長孫無職人,授以職品,仍命賡御詩以寵之。又命書賦題曰,山河誓。上曰,同副承旨,持此題率儒生出去,使之製進,可也。豐之曰,中宮殿湯劑,與卞觀海詳議後,當更稟以入矣。上曰,不必更稟,方文出後,卽爲書入可也。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于洪仁浩曰,右承旨與戶曹參判入侍。
傳于南鶴聞曰,開城留守,當日辭朝。
傳于洪仁浩曰,右副承旨入侍。
傳于南鶴聞曰,開城留守留待。
備忘記,開城留守洪秉纉下直,長弓一張,長箭一部賜給。
兵曹口傳政事,以姜彙鈺·崔時淳爲副司果。
以慶尙監司狀啓,新寧縣民家失火事,傳于南鶴聞曰,方春失所,極爲矜悶,元恤典外,令道伯,扷例顧助,申飭守宰,期速結構,期於奠居事,令廟堂,申飭該道。
以慶尙監司狀啓,各邑田稅作木分數開錄事,傳于南鶴聞曰,代錢與退限旣出爲民之意,退限一款,民情不願云,雖不强令爲之,代錢則如有令前已納者,實惠或有未究,則安用方伯守令爲哉?卽此一款,不可不另送按廉之使,以考擧行勤悗,今此先甲之諭,期欲無犯也,此意令廟堂三懸鈴先卽行會。
以濟州牧使狀啓,賑監軍官李彝煥請賞事,傳于南鶴聞曰,何必回啓?依例加資,此意知悉事,回諭。
開城留守洪秉纉書。王若曰,國家重兩都之寄,政須保釐之才,地部撤貳卿之班,庸界居留之責,寔循僉擧,克殫乃猷,睠彼勝國遺都,實我漢京重鎭,襟帶近接沁府,何異宋二京分司?冠蓋遠通箕城,殆同漢三輔巽列,地利控三路之阨,勢壯關防,軍容倣兩局之規,權重節制,登籌司而贊機務,地分無間於邇班,按故都而鎭庶頑,事面自別於方岳,惟其管理之責大,必待通練之才優,惟卿,氣宇祥和,才識明透,杜門守恬約之操,人稱賢相肖孫,立朝著端凝之風,世推王庭吉士,聲績歷試於畿甸,可驗龔太守之治繩,藩臬屢界於海·湖,幾見范孟博之攬轡?蓋其一心王室,肆朝端名望之藹然,超以二品卿班,顧予意倚毗者久矣。玆授卿以開城府留守兼管理使,卿其祗服寵命,懋昭績庸,修城池峙糇糧,克壯西門之鎻鑰,鍊軍兵飭器械,益鞏上都之藩籬,使星有驛騷之嘆,振刷爲急,民風多駔儈之習,懷綏是先,蔚乎文武材,必思作成之術,美哉,山河寶,寧忽保障之方,他餘稟裁,厥有典憲?於戱,花潭指講道跡,治尙敦儒,竹橋感殉身之忠,政懋培義,暫辭宸陛,卿應切離違之忱,頻設賓筵,予自有晉接之會,故玆敎示,想宜知悉。知製敎韓商新製進
戊申三月十八日辰時,上御熙政堂。右承旨與戶曹參判入侍時,右承旨尹行元,假注書李貞運,記注官金鳳顯,記事官金祖淳,戶曹參判柳義養,以次進伏訖。上曰,冊子今幾訖工耶?義養曰,幾至告完,而其中有不可不稟定者,故成爲二張本持入矣。其中原續增之格例,分明然後可以便閱,依大典通編例,明揭原字似好,而其下以小註表之,則似爲分明矣。字數則以十七字爲定矣。上曰,以經書鑄字樣爲之,可也。義養曰,續後儀註詳略間,何以爲之乎?上曰,若干載錄好矣。義養曰,頃日伏承校正郞廳可合人,加數擇定之敎矣。前掌令李祉永,奉常判官朴奎淳,自初校正已熟,禮曹正郞鄭㝡成,今方校正,竝令仍察,前正郞姜彙鈺,前典籍崔時淳,可合此任,亦爲加差,時無職名人,令該曹口傳付軍職,使之校正,何如?上曰,依爲之。出擧條上命義養先退。上曰,開城留守入侍,鳳顯承命出,與開城留守洪秉纉,偕入進伏。上曰,松營便成弊局,往須勉㫋,隨事善爲也。秉纉曰,以臣無似恐無蘇弊之望矣。上曰,中宮殿進御加減達生散五貽製入。出榻敎命書傳敎曰,未下直守令,皆令當日辭朝,命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,吏曹參議李時秀,除拜後過三日不爲出肅,依定式推考警責,仍卽牌招察任,何如?傳曰,允。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于趙衍德曰,左承旨入侍。
南鶴聞啓曰,明日抄啓文臣課講時,何承旨進去乎?敢稟。傳曰,右副承旨進去。
南鶴聞啓曰,明日抄啓文臣親試事,命下矣。處所以何處爲之乎?敢稟。傳曰,圓點製述處爲之。
南鶴聞啓曰,以校理趙濟魯,副校理鄭東觀,副修撰尹致性·李書九,牌不進罷職傳旨。傳于南鶴聞曰,只推,更爲牌招。
南鶴聞啓曰,校理趙濟魯,副校理鄭東觀,副修撰尹致性·李書九,牌不進罷職傳旨,今方捧入,而副應敎韓光近,修撰李敬五疏批未下,校理韓用龜,副校理李庚運,修撰鄭福煥俱在外,玉堂上下番俱空,已至多日,事甚未安,副提學應敎未差之代,政官牌招開政差出,待下批仍卽牌招入直,何如?傳曰,允。
有政。吏批,判書吳載純進,參判李在學病,參議李時秀式暇,左承旨趙衍德進。以鄭萬始爲應敎,尹翊東爲校理,宋民載爲副校理,李遇濟·李顯默爲副修撰,金憙爲同敦寧,李遇福爲司圃,別提李尙度爲西學敎授。
兵批,判書鄭好仁病,參判具㢞病,參議宋鍈入直進,同副承旨南鶴聞進。副司直單沈晉賢,副司果單沈興永。
傳于南鶴聞曰,坐直承旨與備邊郞入侍。
以廣興倉官員現告,傳于南鶴聞曰,拿處。
同成均前望單子入之,鄭昌順落點。
南鶴聞,以吏曹言啓曰,卽接掌樂院牒報,則明日春塘臺殿座時,協律郞不可不備云,掌樂正未差之代,口傳備擬以入之意,敢啓。傳曰,知道。
吏曹口傳政事,以柳匡天爲掌樂正。
洪仁浩,以兵曹言啓曰,今三月二十日,文臣朔試射日次,而內外中日,旣已停止,不得爲之之意,敢啓。傳曰,知道。
洪仁浩,以兵曹言啓曰,內吹螺赤龍虎營兼內吹等處,今春等習角賞格,木一同三十二疋,依啓下別單,分等施賞之意,敢啓。傳曰,知道。
洪仁浩,以訓鍊都監言啓曰,今三月二十日,春塘臺親臨,圓點儒生試取時,因兵曹節目,挾輦軍,以弘化門軍六十名,待標信除出,把摠李殷昌,哨官兪鉉商,率領侍衛,北營入直標下軍三十名,除標信除出,千摠任屹,把摠金百彬,率領集春門外把守,雜人一切嚴禁,事畢後各還直所之意,敢啓。傳曰,知道。
洪仁浩,以禁衛營言啓曰,本營兼內吹,今春等習角賞格,依啓下單子,木綿四十九疋,分等施賞之意,敢啓。傳曰,知道。
戊申三月十九日卯時,上御重熙堂。左承旨入侍時,左承旨趙衍德,記事官金孝建·尹行任·金祖淳,以次進伏訖。上命書傳敎曰,明日圓點生,當試取,以此分付。又命書榻敎曰,今朔抄啓文臣親試及初再次課講,明日爲之。又命書榻敎曰,未肅拜同成均許遞,前望單子入之,待下批牌招察任。命退,諸臣以次退出。
戊申三月十九日酉時,上御重熙堂。坐直承旨與備邊郞入侍時,右副承旨洪仁浩,假注書李貞運,記注官金鳳顯,記事官金祖淳,備邊郞趙,以次進伏訖。上曰,備郞往見海西則民情,果何如?曰,今則幾盡結構,亦始農作,比初頭景色,已至晏如矣。上曰,緣何致災云耶?曰,春風甚多,峽中多薪,而人家偪側,以致延燒之患矣。上曰,沿路望雨之情,何如?曰,海西則專事田農,故不甚望雨,而畿內則方懸望矣。上曰,往傳于大臣,今年之已捧者,以明年免役減布,未及捧者則亦一體蠲減,可也。上曰,今年,卽皇朝開創之歲,故今番忌辰,不行望拜禮者此也。承旨出去,自外奉審,守直中官摘奸以來,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
夜自一更至五更,灑雨下雨,測雨器水深六分。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
洪仁浩啓曰,備邊司郞廳來言,今日,賓廳日次,而殿座相値,不得來會云矣,敢啓。傳曰,知道。
玉堂前望單子入之,校理李顯默,副校理李儒慶,副修撰洪聖淵,安策落點。
戊申三月二十日卯時,上詣春塘臺。圓點儒生試取,月講抄啓文臣親試課講入侍時,兼都承旨沈豐之,左承旨趙衍德,右承旨尹行元,右副承旨洪仁浩,同副承旨南鶴聞,記事官金孝建,假注書李貞運,記事官李宗烈,記注官金鳳顯,以次隨駕,上具翼善冠·衮龍袍,乘輿出協陽門,由建陽門詣春塘臺。降輿陞座,引儀唱試官抄啓文臣,齋學儒生入就拜位,抄啓文臣親試試官左議政李性源,原任直提學鄭民始,檢校直閣鄭東浚,直閣鄭大容圓點儒生試取試官右議政蔡濟恭,弘文提學徐有隣,同成均鄭昌順,待敎尹行任,講試官檢校提學吳載純,檢校直閣徐鼎修,率抄啓文臣齋學儒生,行四拜禮訖,性源等進前曰,春氣不調,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,臣昏迷顚錯,屢犯瀆擾之罪,實不勝惶悚矣。上曰,過矣。上曰,藝文提學李秉模,何不入來乎?仁浩曰,以本職引義,似不入來矣。上曰,以考官出牌申飭入來好矣。命書榻敎曰,考官李秉模牌招。又命書榻敎曰,讀券官李秉模代,徐有隣爲之。上曰,懸題紙入之。民始·有隣奉持進伏。上命書試題,仍命懸題。上曰,齋學生,亦參食堂,不可向隅,齋任儒生,以抄啓試題應製,寄齋生及學儒,以銘題應製,可也。又命懸題,仍命設食堂如例。上曰,多士濟濟,泮隷亦能善爲擧行,誠可喜也。員役與齋直輩,令戶曹,木米題給,可也。上曰,李秉模牌去來知入。孝建承命出,入奏曰,在家不進云矣。上曰,殿座及動駕時,不得在家不進,已有飭敎,則安敢若是,持牌院隷卽爲捉囚,注書亦難免不飭之失矣。上曰,當該注書,推考。出榻敎命書傳敎曰,向來事,前文衡,旣有筵奏到,今豈有處義之端?今日試牌,又此坐違,事體未安,藝文提學李秉模,從重推考。仍以前牌催促,違牌勿爲呼望,秉模承牌入肅,仁浩曰,抄啓文臣鄭東觀,以實病不得入參云,而開講之前,不卽警咳,事甚未安,當該試官,推考,何如?上曰,依爲之。出擧條仍命抄啓文臣以次開講,李書九等進講訖,又命圓點儒生以次開講,生員南象一等進講。上曰,儒生出去,各陳所對講說,可也。仍命科次坼榜。命書傳敎曰,雖非圓點,旣參親臨食堂,使之應製矣。齋任儒生居首初學尹魯東,給一分,幼學李肇源,紙三卷·筆三枝·墨三笏,幼學金敬淳·李寧載,各紙二卷·筆二枝·墨二笏賜給。又命書傳敎曰,圓點儒生試取時,旣無一經講,兼試居首生員·朴宗洪,直赴會試,之次進士嚴耆,生員李弘達·朴長鉉,給二分,之次進士鄭奎漢·尹永儀,紙筆墨,考例施賞講則從多例,旣以月講試取,賞典別無可論,居首進士韓允鎭,略往進士李志浩·洪熙普,紙筆墨,考例施賞。又命書傳敎曰,寄齋生學儒應製居首幼學韓錫仁,紙三卷·筆三枝·墨三笏,之次幼學申昇模,紙二卷·筆二枝·墨二笏賜給。又命書傳敎曰,違牌玉堂許遞,前望單子入之。待下批牌招入直,引儀跪告禮畢,兵曹判書鄭好仁曰,試士雖已禮畢,侍衛姑無前進之敎,而龍旗擅自進發,以致禁軍之輕先離次,極爲駭然,當該龍旗次知宣傳官尹衡東,汰去,何如?上曰,拿處,卿難免不飭之失,推考,可也。出擧條少頃上乘輿由靑陽門入協陽門還內,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自昧爽至午時,灑雨下雨,測雨器水深五分。
洪仁浩啓曰,來二十五日,朝參日次,而國忌齋戒相値,頉稟之意,敢啓。傳曰,知道。
洪仁浩啓曰,大司憲·執羲·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于南鶴聞曰,輪對官入侍。
尹行元啓曰,今三月二十二日,祿都目政事爲之之意,敢啓。傳曰,知道。
傳于南鶴聞曰,戶曹參判與校正郞廳入侍。
傳于趙衍德曰,右副承旨入侍。
南鶴聞啓曰,校理李顯默,副校理李儒慶,副修撰洪聖淵·安策,牌不進罷職傳旨,今方捧入,而副應敎韓光近,修撰李敬五疏批未下,校理韓用龜,副校理李庚運,修撰鄭福煥在外,玉堂上下番俱空,已至多日,事甚未安,未差之代,政官牌招,開政差出,待下批,牌招以爲入直之地,何如?傳曰,違牌人員只推,更爲牌招,推移入直。
尹行元啓曰,新除授副修撰安策,方在解由未出中,而混同出牌,至於違牌,臣之矇然不察之失,惶恐待罪,而副修撰安策,牌不進罷職傳旨,勿施何如?傳曰,勿施,前望單子入之,爾之生疎,不可無警,從重推考。
傳于南鶴聞曰,坐直承旨入侍。
傳于洪仁浩曰,當該中官拿處。
以崔鳳佐囚單子,傳于洪仁浩曰,杖一百收贖放送。
洪仁浩,以義禁府言啓曰,時囚罪人崔鳳佐,杖一百收贖,放送事,命下矣。崔鳳佐,依傳敎杖一百收贖,放送之意,敢啓。傳曰,知道。
以監軍單子,傳于洪仁浩曰,摠郞拿處人竝分揀。
以義禁府都囚徒,傳于洪仁浩曰,申載文·閔光德·李潤謙·金贊興·鄭敏赫·閔永喆巽罷職放送,權應卨照律放送,金在儉付過放送,任藗·任希澤放送。
洪仁浩,以義禁府言啓曰,保放罪人申載文·閔光德·李潤謙·金贊興·鄭敏赫·閔永喆等,罷職放送,權應卨照律放送,時囚罪人金在儉付過放送,任藗·任希澤放送事,命下矣。申載文·閔光德·李潤謙·金贊興·鄭敏赫·閔永喆等,巽罷職放送,金在儉付過放送,任藗·任希澤等巽放送,而權應卨,刑曹啓辭內,卽接壯勇營移文,則本營細樂手卞大永,結縛亂打之捕校,各別嚴囚重治事,粘目判下,而係是出身,移義禁府擧行,罪取考律文,則大明律威力制縛人條有曰,凡威力制縛人及拷打監禁者,杖八十,放火故燒人房屋條有曰,凡放火故燒官民房屋者斬,誣告條有曰,凡誣告人死罪未決者,杖一百流三千里,名例,有曰二罪俱發,以重者論,大典通編推斷條,有曰,犯私罪,杖一百以上決杖告身盡行追奪,雜令條有曰,王府決杖者,代以金贖矣。權應卨,從重論,杖一百收贖,告身盡行追奪,慶尙道熊川縣,流三千里定配,而以刑曹啓辭內辭意,具罪目,依例發遣府書吏,押送配所,何如?傳曰,允。定配收贖。
洪仁浩,以義禁府言啓曰,保放罪人權應卨,杖一百收贖告身盡行追奪,流三千里定配照律草記批旨內,定配收贖事,命下矣。權應卨,杖一百流三千里定配收贖,告身盡行追奪,放送之意,敢啓。傳曰,知道。
以京畿監司狀啓,好雨方霈,民事多幸事,傳于南鶴聞曰,春來頗有惜乾之歎,爲注播爲付種,近甚渴悶,昨今甘雨,不啻知時,爲民事萬幸,行部在途,獲此霈澤,雖謂之隨車雨,可也。來頭成異之功,在今勸課之勤怠,俾守宰躬審田畝,勸相借貸,無或有人力之不及天心之眷顧,小民如此,凡係人力所及,豈或怠緩?自卿惕念,以面以關,飭諭別倅,期有實效,諸道方伯多在巡路,雨澤多寡,竝令須卽狀聞,課農之方,依此傳諭,着意勸飭事,令廟堂,分付畿伯處及諸道監司處。
同敦寧金憙疏曰,伏以,臣伏奉敦府除旨,而臣旣無敦寧,揆以公格,在所當遞,玆敢據實仰籲。伏乞亟命攸司,照例遞改,以安私分,不勝幸甚。答曰,省疏具悉。疏辭,下該曹稟處。
吏曹啓目,粘連觀此同敦寧府事金憙上疏,則以爲臣旣無敦寧,揆以公格,在所當遞,亟令攸司,照例遞改亦爲白臥乎所,旣無敦寧,則似當許遞是白乎矣,宰臣所帶遞仍當否,臣曹不敢擅便,上裁,何如?啓,依回啓施行爲良如敎。
戊申三月二十一日卯時,上御熙政堂。輪對官入侍時,同副承旨南鶴聞,假注書李貞運,記注官金鳳顯,記事官金祖淳,宗廟令徐鼎淳,忠勳都事吳泰詹,義盈奉事尹厚東,掌樂主簿成鼎柱,承文判校金泰熙,以次進伏訖。上命以次進奏職姓名,鼎淳進奏。上曰,守僕習講,着實爲之乎?鼎淳曰,着實習講矣。泰詹進奏,厚東進奏。上曰,遺在,幾何?厚東曰,黃蜜遺在二百三十二斤六兩零,白蜜遺在六斤八錢零矣,鼎柱進奏。上曰,職掌,何事?鼎柱曰,樂工色矣。泰熙進奏。上曰,職掌,何事?泰熙曰,事大交隣文書矣。命退,諸臣以次退出。
戊申三月二十一日辰時,上御誠正閣。同副承旨與戶曹參判校正郞廳入侍時,同副承旨南鶴聞,假注書李貞運,記注官金鳳顯,記事官金祖淳,戶曹參判柳義養,校正郞廳李祉永·朴奎淳·鄭㝡成·姜彙鈺,以次進伏訖。上曰,一人各任幾卷乎?義養曰,原五禮及圖式,臣任之,其餘則會同商確矣。上曰,別無更爲者,補編則附合爲之好矣。義養曰,新儀存拔之際,自多詳審之處,四禮新入者,若干載錄似好,目錄成出後,當爲更稟矣。註則諸議皆以竝載爲宜矣。上曰,務從簡詳,好矣。義養曰,儀註中禮儀使跪啓請殿下四拜下,當有執圭四拜等句絶,而原編無之,當置增字而其下入載,似或爲好矣。上曰,諸郞廳各陳見,可也。奎淳曰,此則固然,而原本中坼入句語,終有古書着手之嫌,臣意則每於原儀註終端下,以黑圈小字,或增或考異以別之雙註以今行條件,則臨時擧行,似甚穩便,亦無擅改之嫌矣。祉永·㝡成·彙鈺等曰,臣等之意亦如此矣。上曰,所奏不無意見,每編,附入考異好矣。上曰,未盡條件,使郞廳續續來稟,可也。命退,諸臣以次退出。
戊申三月二十一日酉時,上御重熙堂。坐直承旨入侍時,右副承旨洪仁浩,假注書李貞運,記注官金鳳顯,記事官金祖淳,檢校直提學李秉模,以次進伏訖。上命讀公事書判付訖。命退諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓。傳曰,知道。
傳于南鶴聞曰,右副承旨入侍。
玉堂前望單子入之,副修撰金履鏞落點。
洪仁浩啓曰,玉堂上下番俱空,已至多日,事甚未安,新除授副修撰金履鏞,卽爲牌招入直,何如?傳曰,允。
以副修撰金履鏞牌不進罷職傳旨,傳于南鶴聞曰,只推。
傳于南鶴聞曰,入格儒生入侍。
南鶴聞啓曰,右副承旨洪仁浩,今方入侍,臣吏兵·批兼進之意,敢啓。傳曰,知道。
有政。吏批,判書吳載純進,參判李在學病,參議李時秀進,同副承旨南鶴聞進。以李鎭翼爲同敦寧,韓思喆爲私陵參奉,兼春秋單,李東植。
兵批,判書鄭好仁進,參判具㢞病,參議宋鍈病,參知柳誼入直進,同副承旨南鶴聞進。以柳相燁爲部將,同知單韓命喆,僉知三單申思億·鄭信達·曺命五,副護軍趙心泰·鄭萬始,副司直金憙·尹翊東·宋民載,副司果李遇濟·李尙度。
洪仁浩,以義禁府言啓曰,平安監司金履素狀啓,據刑曹粘目內,郭山前郡守張重吉,移本府處之事,允下矣。張重吉,以全羅兵虞候,時在任所云,依例發遣府羅將,交代後拿來,何如?傳曰,允。
戊申三月二十二日卯時,上御熙政堂。入格儒生入侍時,右副承旨洪仁浩,假注書李貞運,記事官李宗烈·金祖淳,生員朴宗洪,進士嚴耆,生員李弘達·朴長鉉,進士鄭奎漢·尹永儀,幼學尹魯東·李肇源·金敬淳·李寧載·韓錫仁·申昇模,以次進伏訖。上曰,儒生以次進前。宗洪進前。上曰,爾之初試,今爲幾何?宗洪曰,爲三次矣。耆進前。上曰,爾亦有初試乎?耆曰,爲二次矣。弘達進前。上曰,於李亨達,爲幾寸?弘達曰,爲六寸矣。長鉉進前。上曰,節製前,果被抄乎?長鉉曰,前年三日製,被抄矣。奎漢·永儀進前。上曰,此是南漢科見拔者乎?仁浩曰,然矣。魯東·肇源進前。上曰,尹魯東之作,未免外題,李肇源之作,可謂顯勝,故有御批矣。敬淳進奏。上曰,與金履翼爲幾寸?仁浩曰,履翼之姪也。寧載進奏。上曰,爾帶齋任,須着實習講,可也。錫仁·昇模進奏訖,命於殿庭,頒儒生賞格,仁浩曰,今日儒生頒賞有命,而引儀尙不待令,合有警飭之道,而請推之外,無他可施之罰,何以爲之乎?上曰,更問其委折後,自政院請推,可也。此後則入格儒生頒賞時,戶曹郞廳及引儀,使之待令,而另加申飭,可也。仍命退,諸臣以次退出。
戊申三月二十二日巳時,上御重熙堂。右副承旨入侍時,右副承旨洪仁浩,假注書李貞運,記事官李宗烈·金祖淳,以次進伏訖。上命讀公事訖。命退,承史以次退出。
上在昌德宮。停常參·經筵。
自昧爽至辰時,有霚氣,自巳時至未時,日暈。
中宮殿,藥房口傳問安。答曰,知道。
洪仁浩啓曰,大司憲·執義·掌令一員,持平一員未差,掌令高益擎,持平吳彦啓在外,監察茶時之意,敢啓?傳曰,知道。
傳于趙衍德曰,左承旨入侍。
傳于尹行元曰,右承旨與校正郞廳入侍。
兩司前望單子入之,掌令閔彝顯,執義徐秉德落點。
南鶴聞啓曰,副修撰金履鏞,旣有只推之命,更卽牌招入直,何如?傳曰,允。
以校理李顯默,副校理李儒慶,副修撰洪聖淵,牌不進罷職傳旨,傳于南鶴聞曰,只推,更爲牌招。
南鶴聞啓曰,校理李顯默,副校理李儒慶,副修撰洪聖淵·金履鏞,牌不進罷職傳旨,今方捧入,副應敎韓光近,修撰李敬五疏批未下,校理韓用龜,副校理李庚運,修撰鄭福煥俱在外,玉堂上下番俱空,已至多日,事甚未安,未差之代,政官牌招,開政差出,待下批,牌招入直,何如?傳曰,校理李顯默則情勢似然,許遞,其外只推,更卽牌招推移入直。
南鶴聞啓曰,副校理李儒慶,副修撰洪聖淵·金履鏞,再牌不進罷職傳旨,今方捧入,副應敎韓光近,修撰李敬五疏批未下,校理韓用龜,副校理李庚運,修撰鄭福煥俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招入直,何如?傳曰,允。
有政。吏批,判書吳載純進,參判李在學病,參議李時秀式暇,同副承旨南鶴聞進,宋民載爲校理,李太亨爲副校理,宋翼孝·朴基正爲副修撰,崔珽爲引儀。
兵批,判書鄭好仁,參判具㢞,參議宋鍈病,參知柳誼入直進,同副承旨南鶴聞進。副司直李顯默。
以高道成囚單子,傳于南鶴聞曰,保放。
以尹衡東囚單子,傳于南鶴聞曰,付過放送。
以忠淸監司狀啓,金天章·張潭子孫名字居住馳啓事,傳于南鶴聞曰,所報諸人,令該道給馬及糧資起送後,吏·兵判招見,兩銓中相當職,卽爲調用,上來緣由,爲先草記事,分付。
以忠淸監司狀啓,戊申從軍人生存者,倡義殉身人未褒者,更加採訪馳啓事,傳于南鶴聞曰,分等褒賞一款,令禮郞就議時原任大臣,今日內草記。
戊申三月二十三日辰時,上御重熙堂。右承旨與校正郞廳入侍時,右承旨尹行元,記事官金孝建·李宗烈·金鳳顯,校正郞廳李祉永,以次進伏訖。上命祉永進前曰,冊子凡例,皆已議定乎?祉永曰,與堂上,略略相議,而其中有不可不稟定處,故列書以來矣。上命進親覽後。上曰,大體則好,而間間有刪潤處,使堂上,數日內來待政院,可也。命退,承史以此退出。
戊申三月二十三日酉時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,注書詣政廳,答下直新除授玉堂出牌事,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲·持平一員未差,執義徐秉德,掌令高益擎·閔彝顯,持平吳彦啓在外,監察茶時之意,敢啓。傳曰,知道。
趙衍德啓曰,右副承旨洪仁浩,今日不爲仕進,卽爲牌招,何如?傳曰,允。
南鶴聞啓曰,同敦寧李鎭翼,除拜後連三日不爲出肅,依定式推考警責,仍卽牌招察任,何如?傳曰,允。
趙衍德啓曰,親臨頒賞時,臚唱引儀,所當待令,而今日入格儒生頒賞之時,引儀趁不入來,事極駭然,當該引儀趙翰逵,所當重勘,而本院請推之外,無他可施之罰,何以爲之?敢稟。傳曰,後勿如是之意,嚴飭。
傳于趙衍德曰,右承旨入侍。
傳于洪仁浩曰,右副承旨入侍。
以校理宋民載,副修撰宋翼孝·朴基正,牌不進罷職傳旨,傳于趙衍德曰,只推。
趙衍德啓曰,副校理李太亨,牌不進罷職傳旨,今方捧入,而校理宋民載副修撰宋翼孝·朴基正傳旨未下,副應敎韓光近,修撰李敬五疏批未下,校理韓用龜,副校理李庚運,修撰鄭福煥俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招入直,何如?傳曰,允。違牌玉堂許遞,今日政差出。
玉堂前望單子入之,副校理李洪載,修撰趙雲紀落點。
有政。吏批,判書吳載純進,參判李在學病,參議李時秀,同副承旨南鶴聞進。以蔡弘履爲大司憲,安聖彬爲大司諫,李挺龍爲持平,鄭致淳爲獻納,洪克浩·李尙友爲正言,尹翊東爲副校理,李秀夏爲軍資正。再政。以洪義浩爲校理,尹羽烈·李遇濟爲副修撰。
兵批,無政事。
傳于趙衍德曰,使臣留待。
傳于趙衍德曰,同副承旨與使臣入侍。
再政。吏批,判書吳載純進,參判李在學病,參議李時秀,左承旨趙衍德進。以沈興永爲南學敎授,資憲趙重璧今加正憲,通德郞朴景奭今加通政,以上賞加,士人張瀗,今超通政加資事承傳。
以副應敎韓光近,校理洪義浩,副校理李洪載,修撰趙雲紀,副修撰李遇濟,牌不進罷職傳旨,傳于南鶴聞曰,只推,更爲牌招。
以京畿監司啓本穀簿最不足處,城餉加分,從當陳聞事,傳于洪仁浩曰,向有不待狀請,勿論餉與還,量宜加分之命,則今此城餉云云,殊未曉也。令廟堂,關問道伯,依初下敎擧行,若係無例之事,更爲狀請事,分付。
以開城留守狀啓,戊申從軍將士生存者職姓名開錄事,傳于趙衍德曰,記錄從征之勞,京外何異乎?資憲趙重璧等四人,已參原從之勳,竝帖加成給,已經實職及有郞階人,以賞加下批,仍令守臣,辦酒饌設樂,招集以侑之,以示朝家感舊記功之意事,令該曹,分付守臣處。
壯勇營啓目,粘連觀此前統制使趙心泰軍器物力磨鍊別單,則新造各種價錢,則姑先貸用於臣營儲留錢木中,米則姑爲取用於臣營所管別餉米留庫條後,湖南船儲置米條,流伊還報,亦爲便好,略陳事狀,以俟朝家處分亦爲白臥乎所,水陸器械,本自一般,加分取耗,計年充補則依狀聞取用之意,分付該帥臣爲白乎矣,工匠料條段,以錢代給事,一體分付爲白乎旀,至於充報一款,儲留錢之經年虛留,有非備不虞之本意,每年加分條,分俵取耗,以爲限三年充報本穀事,移關惠廳,仍爲分付於本道道臣,何如?判付啓依回啓,卽爲行會,仍令惠廳,知悉擧行爲良如敎。
南鶴聞,以禮曹言啓曰,忠淸監司洪檍狀啓,戊申從軍人生存者,倡義殉身人未褒者,更加採訪馳啓事,傳曰,分等褒賞一款,令禮郞就議時原任大臣,今日內草記事,命下矣。謹依聖敎,發遣郞廳,就議于時原任大臣,則左議政臣李性源以爲,伏見湖西道臣狀辭,倡義而未褒者爲七人,從征而生存者爲二十二人矣。淸州故崇祿金晉熙,奮義殺賊,讓功歸母,至今泯沒,誠爲可惜,燕岐戶長河啓溟·啓澈兄弟,初旣堅守軍器,又斬賊關持者,發倉餉士,設伏詗賊者,雖不自言,俱足可尙,淸州資憲金剛立,罵賊而至欲殺子,斃馬而不肯資盜者,雖無勞勣之可言,足見義憤之所激,此四人,合施褒賞之典,而貤贈體重,令兵曹,訪問其子孫於本道,軍門錄用,似合事宜,淸州士人金世萬,有捕斬賊校之功,旣已登聞,宜令本道,訪其子孫,題給食物,淸州士人張瀗,以從征殺賊之人,尙今生存,年垂九十,合施食物題給之典,淸州故翊贊卞觀夏,雖有倡義之功,旣入原從之錄,鎭川將校金天柱,旣異其弟之殉身,又蒙生前之給復,此二人則褒賞之典,不必疊施,從征將士二十二人,宜令本道,題給食物,而視安竹從征將士,則似有差等,歲月旣久傳聞所及,雖未必一一皆實,而重逢今年,在朝家激勸之政,褒賞之恩,似宜從厚。伏惟上裁云。右議政臣蔡濟恭以爲,從軍將士二十六名,以軍校之身,應調發之役,在渠職分,固應爾也。然當此舊甲重回,朝家之施以恩澤,亦足爲激勵軍心之道,頒給食物,恐或無妨,淸州牧故崇祿金晉熙,誠如狀啓中所論列者,則其忠義之卓絶,功勳之謙讓,求之古人,亦不可多得,而第念有國凡事,惟有文蹟是從,今晉熙,旣不載於勘亂錄,又不見於章疏之間,乃於六十年之後,所得以憑信者,惟是儒門作傳,而儒門之傳,亦必憑渠家家狀而爲之,以臣迷見,不敢的論其旌褒可否,博詢諸大臣,以待歸一而處,之恐爲愼重之道,淸州牧故翊贊卞觀夏,先起義旅,檄告遠近,雖無表著之功勳,可見奮發之忠義,而旣入原從,褒贈似或爲過,此亦頒以食物,恐爲得宜,淸州牧故資憲金剛立,鎭川縣故將校金天柱,燕岐縣故戶長河啓溟,淸安縣士人張瀗,淸州牧故士人金世萬,以狀啓觀之,俱可謂忠義之人,而此亦無朝家文蹟之可以憑信,只因鄕中呈訢,有此登聞,某也當旌,某也當贈,臣不敢臆斷,而其中金天柱,在當時旣蒙給復之恩,則其有倡義之實,今可推知,張瀗,至今生存,而年爲八十有九,或食物或加資,恐合事宜云。領府事臣金致仁,方在蹙伏竢勘中,不敢獻議。判府事臣鄭存謙,病未收議,判府事臣徐命善,病不收議,領敦寧臣洪樂性,病不收議,判府事臣李福源,病不獻議。判府事臣金熤以爲,臣方病病昏涔之中。伏承戊申倡義殉節人,分等褒賞事收議之命,而神識昏瞀,無以條列仰對,第金晉熙之有此奇功,讓而不居,求之古人,亦罕其儔,金剛立之罵賊殺馬,坐待賊鋩,論其忠義,逈出等夷,更令道臣,申加採訪,得其可據實蹟,特施殊異之典,恐合朝家褒忠獎善之道。伏惟上裁云。判府事臣李在協以爲,漢城府抄啓出征將士生存人,皆是名在原從功臣錄券者,故雖已施賞,今此湖西所抄啓,至於二十六人之多,而其中受原從錄券者,只是金斗三一人,京鄕不宜斑駁,名在錄券者外,不必混施賞典,戊申之變,嶺·湖之間,倡義起兵者,雖已勘亂錄所載計之,其數殆不下五六十,而其中朴敏雄,功勞最著,其時旣錄原從,不次擢用,至有今番弛贈之典,今此道臣狀啓,以朴敏雄之功勞,皆出於金晉熙,而晉熙讓功不居,其時召募使兪崇,欲以實蹟,改上功狀而未果云,果如此則誠合褒賞,而公家文字,旣無可據,且其職品,已至崇祿云,別無更議褒賞之道,故翊贊卞觀海,先起義旅,檄告遠近,誠爲可嘉,而其時嶺南如故參議柳升鉉,故正郞權萬檄書一道,至今傳誦,而亦不爲擧論,況觀夏則已錄原從,到今似無可施之典,故資憲金剛立,罵賊殺馬,果爲可嘉,道啓中以坐待屠戮之禍,未幾賊破而免爲說,而今春以後,嶺·湖間章甫,以此等事蹟,錄示於臣者,指不勝屈,而事在年久,旣無公家文蹟之可驗,則有不可輕易擧論,故一切勿論,此亦宜無異同,鎭川將校金天柱,其弟天章則死於賊鋒,天柱則,幸而免死,雖出於邂逅,跡其成就,儘有或生或死之別,其時天章則旌贈,天柱則給復,朝家處分,已有區別,今不必擧論,燕岐戶長河啓溟,能知逆順之別,果合嘉奬,而此與居昌吏房愼克終有異,蓋居昌則陷爲賊藪而克終,與殉節之兩座首,終始同事,效死不去,至於一鄕,廟祀褒忠祠之側,則朝家之尙無褒錄,誠是欠典,故至有郞署特贈之擧,而燕岐則不過以淸州變出之傍近邑,領付官軍於右營將而已,且其時兵使褒啓,只及於領軍座首,而不爲竝論則今無可以更議者矣。淸安士人張瀗,與其從弟潭同倡義旅,而潭則殉節,已蒙旌贈,而瀗則尙今生存,亦甚稀貴,依趙重觀例,施以加資之典,似無不可,淸州士人金世萬,獨漏原從錄券,雖或有公議之抑鬱,錄券追入,本無其例,非所可論云。時原任大臣之議如此。伏惟上裁,何如?傳曰,淸州牧故崇祿金晉熙,倡義殺賊,讓功於朴敏雄,而敏雄則褒賞,此人未免獨漏,邑人之稱惜,無足爲怪旌褒一款,僉議旣未歸一,文跡姑無上聞者,依金判府議,令道伯,申加採訪,狀聞後當處分,同牧故翊贊卞觀夏,先起義旅,檄告遠近,其功不可泯然,然而已參原從勳,依右相議,頒食物,同牧故資憲金剛立,公家文蹟,雖無現在者,以卑微之人地,辦此不屈之節,比晉熙,反有勝焉。然旌贈事體,本自不輕,亦令道伯憑考可懲文跡,卽爲狀聞,鎭川故將校金天柱,卽忠臣之兄,而諸議之難愼於疊施恩典,亦有意見,令該地方,給米肉,存卹其家,燕岐故戶長河啓溟,吏房河啓澈等,斬賊使赴官軍,明於逆順之理,依左相議,令兵曹,錄用其子孫於軍門後草記,淸安士人張瀗,與其從兄潭從征,潭旣殉節,渠到今生存,鎭川趙重觀存錄之擧,可謂襯當,依李判府事議,施以加資之典,淸州故士人金世萬,有斬賊之功,漏錄原從,雖似如何?追錄旣無例,依左相議,令本道,訪其子孫,題給食物,從軍將士生存者,淸州嘉善金斗三等,爲二十六人云,依右相議,令本道給米肉,其中參原從勳者,依日前京中武士處分給帖加事,分付,鎭川僉知趙重觀,淸安士人張瀗,及從軍將士生存人等,令道伯,另辦酒饌,招渠營下,設樂以侑之,以示朝家値舊甲記舊功之意事,行會,可也。
副應敎韓光近疏曰,伏以宗祊,篤受天之祜,臣民,祝彌月之慶,欣聳歡忭,大小惟均。仍伏念臣於病伏之中,忽伏奉玉署特除之命,惝怳感激,莫省攸措,顧臣逖違天陛,已有年所,一覲耿光,豈無至願,而十年貞疾,一直沈痼,起居酬接,亦多妨礙,出入論思,萬無其望,屢蒙恩旨,輒犯違逋,有臣如此,生不如死,且臣前叨南邑,未勘由簿,公格所拘,承膺無路,敢暴情實,仰瀆崇嚴。伏乞聖慈,特賜鑑諒,遞臣本兼之職,以安微分,治臣逋慢之罪,以肅朝綱焉,臣方蔪免,不宜贅他,而事屬懲討,義難泯默,敢此附陳,惟聖明俯察焉,臣聞有國之政,刑章爲大,人主之恩,嚬笑亦愛,一或失當,害至禍國,此必然之理也。雖在尋常擧錯之間,尙宜愼重,況於逆順向背之際,豈容放忽?我殿下臨御以來,一政一令,何嘗不動合規度?務歸稱停,而獨於治逆一事,每欠剛克之道,偏用太寬之典,龍蛇未化爲赤子,梟獍益肆其凶毒,隄防有漸弛之慮,義理無可明之日,世道之憂,容有極哉?臣於年前懲討之章,猥陳祛私之義,至承庸嘉之批,開納之美,欽誦至今,竊庶幾聖心有槪,實效斯著,而今已多年,依舊伈泄,故紙生毛而王章尙屈,新逆接踵而輿憤莫洩,終至於窮天極地之凶,未破窩,窟腐心痛骨之讎,不覈根柢,世變層生,怪鬼疊出,天討久稽,亂本未鋤,此固群下不能抹泣致討之罪,而亦豈無憾於大聖人廓揮之道耶?至於趙時偉,卽一戾氣所鍾也。其陰險濫猾之習,藉賣威福之罪,殿下之所俯燭,疏啓之所畢陳,臣不必更事覼縷,而惟彼妖宇,是何等極賊,何等巨慝?凶圖之醞釀,禍心之包藏,非一朝一夕之故也。凡有秉彝,莫不若浼,則如時偉之久處近密者,其所嚴斥,宜先於人,而不惟不與之絶,又從以附麗之和應之,擬帥之計,綢繆已久,同惡之跡,狼藉難掩,卽此一款,已爲斷案,而若乃壬寅同慶之日,寔是宗社莫大之幸,陟降攸佑,神人胥悅,除非莽操懿溫之徒,孰不蹈舞懽忭於此,而渠亦人耳,抑獨何心?凶言肆發於公座,國論喧騰於一世,傳之者爲之豎髮,聞之者皆欲寢皮,人臣負此惡名,將何所逃罪於覆載之間哉?噫,國家何負於渠,而渠之所以負國家者,胡至於此,比年以來,權勢日張,內以銓選,外以藩寄,惟意兜攬,無不躐取,而不思報效之道,反懷叵測之心,心之所存,旣極凶慘,口之所發,自歸彰露,言念及此,不覺心寒而骨顫也,國無刑章則已,若曰有三尺,則似此罪惡之窮凶絶悖,一不盤覈,薄竄海島,古今天下,寧有是也?前後聲討,可見輿論,而一味相持,尙靳兪音,刑政之失,已無可言,神人之憤,爲當如何?此時拿訊,雖不敢請,姑先荐棘,以待用刑,卽爲嚴鞫,夬正王法,斷不可已也。省疏具悉。所陳,前已悉諭,爾其勿辭察職。
戊申三月二十四日辰時,上御誠正閣。右承旨與監印郞廳入侍時,右承旨尹行元,假注書趙台榮,記事官李宗烈·金祖淳,校正郞廳李祉永·崔時淳,以次進伏訖。上敎趾永曰,何以較正耶?祉永曰,依昨日下敎,盡爲釐正矣。上曰,釐正冊子入之。行元進之。上進覽訖。敎曰,設殿下板位以南向,而亞獻官以下爲曲拜,故位爲東向乎?祉永曰,然矣。上曰,諸般儀注,得於何處,以爲釐正乎?祉永曰,禮吏李仁福,略知儀禮故聞其言,參量釐正矣。上曰,我國卽吏胥之國,招致解事禮吏,如有疑晦處,以爲問難,而此政耕當問奴之義矣。今日諸郞俱會耶?祉永曰,然矣。上曰,早退較正,可也。仍命退,諸臣以次退出。
戊申三月二十四日午時,上御重熙堂。右承旨入侍時,右副承旨洪仁浩,假注書趙台榮,記事官李宗烈·金祖淳,以次進伏訖。上命書榻敎曰,疏批未下玉堂許遞,與違牌踏下之代,前望單子入之,待下批牌招察任。命書傳敎曰,故重臣洪景輔·吳光運賜諡,豈可踰此月?玉堂東壁未肅拜人員,卽爲牌招,今日擧行事,分付。又命書傳敎曰,政官牌招開政。又命書傳敎曰,摠帥事未妥矣。衰病之難强,聞於其子,亦已知之,而許久虛帶,看作已遞摠符一隻,無異巡牌之晝封,焉有如許事體乎?受符之後,更量筋力,猶可說也。一味如此,亦豈成說乎?摠戎使李昌運,推考。上曰,兼春秋馳詣使臣來到處,諭以萬里往還,俱爲無事,極爲喜幸,予方待之,卽爲入來事,傳諭。命退,承史以次退出。
戊申三月二十四日申時,上御誠正閣。同副承旨與使臣入侍時,同副承旨南鶴聞,假注書趙台榮,記事官李宗烈·金祖淳,上使判府事兪彦鎬,副使趙瑍,以次進伏訖。彦鎬曰,近日春候不調,聖體,若何?上曰,一樣矣。彦鎬曰,王大妃殿氣候,若何?上曰,一樣矣。彦鎬曰,惠慶宮氣候,若何?上曰,一樣矣。彦鎬曰,出疆之時,猶不勝顒祝之忱矣。尙今遲緩,伏未審伊來,中宮殿諸節,若何?上曰,一樣平順,而尙此遲緩,還切悶然矣。卿則無事回還誠喜幸矣。彦鎬曰,臣罪著不察,未蒙勘處,急於反面,雖登前席,實不勝惶悚矣。上曰,卿何必爲引乎?上敎瑍曰,無事還來,甚幸,而卿家事,不勝惻傷矣。瑍曰,王靈所曁,得返前席,而臣之私痛,不勝,仰達矣。行到柵門,聞有賜藥之恩,恩實曠絶,而繼聞慘報矣。上曰,卿之情理,想欲卽爲奔哭,先退,可也。彦鎬曰,殊甚惶悚,而仰瞻天顔,區區之望矣。上曰,卿其仰覩。彦鎬起伏曰,果勝於辭陛時矣。上曰,卿顔甚好矣。皇帝顔面,何如?彦鎬曰,臣果屢見而方面燕頷矣。上曰,八字蓋好矣。彦鎬曰,雖以外面觀之,八字似當好矣。上曰,接待皆善爲耶?彦鎬曰,近來使行,每得善待,而今番尤善爲矣。上曰,臺灣討平後,更無他事耶?彦鎬曰,伊後果晏然無事矣。上曰,後市罷後,彼人云何?彦鎬曰,彼人多以交易路絶,有所云云,似或難之,而亦無所關矣。上曰,灣商灣人,亦必爲難矣。彦鎬曰,然矣,而我國事一經再經,則輒爲前例,自抵無難矣。上曰,近得新相,卿聞之否?輿望果洽然矣。彦鎬曰,臣於中路聞知,而臣曾在都憲時,欲爲發啓而未及矣,到今處義甚難矣。上曰,此是綸音前,付之昧爽何庸更議乎?前領相事,亦如何?彦鎬曰,不勝慨痛矣。上曰,守禦使頻登筵席,言無不言,至言尹得孚,而獨不言李魯春事,若先言及,則善不善間,予豈無敎誨耶?未知有甚料理矣。到今前領相,未知魯春掇拾夏賊口氣云者,豈成說乎?所可駭惋者,守禦使若率此人而行之,則事必敗矣。彦鎬曰,守禦使素無料量之人矣。上曰,伊日堂箚,予甚畏之,仍爲召見,則言議極爲嚴峻,可謂丙申後初見矣。或有石弩俱發者,或有以死力爭者,其鋒不可當矣。彦鎬顧鶴聞曰,其時首玉堂,誰也?鶴聞曰,首玉堂,卽應敎鄭萬始矣。上曰,鄭萬始不爲拜箚,故其次李百亨·金履翼等數介人,必欲死爭,予不能抵當矣。近來事輒觀眉睫爲之,而此玉堂則亦異於此,未知緣何而如彼其忤人。彦鎬曰,向日處分中事端,實由於卿之敎,極爲穩當矣。上曰,甲辰年魯春定配,實爲守禦使之地,而又發此事,字有如許道理,蓋欲惹鬧之意矣。至於前領相地處,豈不好耶?所可惜者,白首重卜也。守禦使則卿亦知其性品,而豈其終無事耶?彦鎬曰,豈意四五日內,遽至如此耶。上曰,蓋前領相,素有痼習難棄者,亦奈何?卿見閔鍾顯則責之,可也。下詢之時,默無一言,而獨李在簡,言其時字,若先言之,則豈不爲生色之一端乎?彦鎬曰,雖無聖敎,若見之則必責矣。俯詢之下,敢不仰對乎?上曰,其人素畏約,故罪止罷職矣。上曰,中國之宮闕城池,何如?彦鎬曰,壯麗深固矣。上曰,宴儀,何如?彦鎬曰,規模威儀與我朝殊異,無可擬議矣。上曰,箕營被燒,何其夥多耶?彦鎬曰,內衙則盡爲被燒矣,上曰,欲爲改建耶,彦鎬曰,方欲經紀,而秋成前,欲爲畢役矣。上曰,曾經西伯而有入燕之人乎?彦鎬曰,故相李徽之爲之矣。上曰,先來軍官柳增萬,果了了矣。彦鎬曰,臣待罪箕營時渠是中軍,知以了了,故臣果帶去,而先來後,多蒙恩典,不勝惶感矣。上曰,若有窠,方欲收用矣。書狀,何當入來耶?彦鎬曰,明午間,似當入來矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,明日國忌正日相値,視事頉稟之意,敢啓。傳曰,知道。
南鶴聞啓曰,大司憲蔡弘履未肅拜,執義徐秉德,掌令高益擎·閔彝顯,持平吳彦啓·李挺龍具在外,監察茶時之意,敢啓。傳曰,知道。
南鶴聞啓曰,備邊司郞廳來言,今日,賓廳日次,而國忌齋戒相値,不得來會之意,敢啓。傳曰,知道。
傳于趙衍德曰,同副承旨馳詣明陵,奉審摘奸,局內諸陵,一體奉審以來。
傳于曰趙衍德曰,都承旨入侍。
趙衍德啓曰,摠戎使李昌運,昨日飭敎之下,尙不受符,事體所在,誠甚未安,推考警責,仍卽牌招,密符及敎書傳授,何如?傳曰,允。
趙衍德啓曰,副應敎韓光近,校理洪義浩,副校理李洪載,修撰趙雲紀,副修撰李遇濟,再牌不進罷職傳旨,今方捧入,校理韓用龜,副校理李庚運,修撰鄭福煥,副修撰尹羽烈俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招入直,何如?傳曰,允。違牌玉堂,從重推考,傳旨勿施,申飭肅命,斯速擧行。
傳于南鶴聞曰,玉堂違牌傳旨勿施,解由勿拘,仍以前牌催促。
有政。吏批,判書吳載純進,參判李在學病,參議李時秀進,右承旨尹行元進。以韓光近爲應敎。
兵批,無政事。
傳于南鶴聞曰,留院公事入之。
傳于南鶴聞曰,坐直承旨入侍。
以李鎭復囚單子,傳于南鶴聞曰,保放。
以原春監司狀啓,戊申出征將士生存者,役姓名開坐事,傳于南鶴聞曰,雖與殉身後從征有異,亦不入於原從之勳券,而遠赴京江,近十日效力,其勞可紀,況至今生存者,爲近二十人之多亦甚可貴,依湖西不入原從人例,令該地方,給米肉後,仍又辦酒饌設樂官庭,招致慰撫,俾各醉飽還家,以示朝家感舊錄舊之意事,令該曹,卽爲分付道伯處,各其地方擧行形止,仍令隨所報狀聞,諸道準此。
以原春監司狀啓,杆城郡民家失火事,傳于南鶴聞曰,方春失所,極爲矜悶,令道伯元恤典外,各別周恤,期於斯速奠居事,回諭。
南鶴聞,以景慕宮郞廳,以都提調意啓曰,本宮御覽植木帖子,每四季朔,修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
應敎韓光近,校理洪義浩,副修撰李遇濟等箚曰,伏以扶植義理,卽聖王之先務摧折公議,非昭代之美事,不審殿下,何爲而有向日過中之擧耶?噫嘻,痛矣。自有甲辰秋逆變以來,爲我殿下之臣子者,尙無一人之碎首刳腹,以死自效,一則臣等之罪,二則臣等之罪,尙何言哉,尙何言哉?凡有一分秉彝之天者,皆欲口剮而手剔,若見一毫拶涉於此,則孰不骨顫而膽掉乎?惟彼魯春之悖疏凶言,掇拾夏賊之口氣,如印一板,甘作夏賊之羽翼,自干三尺則尙今偃息於海島,已是刑政之大失,而肆然請宥之言,忽出大官之口,一句絶墨削雖以殿下涵貸之仁,欲歸之無妄,而筵席陳奏,思對宜審,凶徒隄防,關係甚重,其可曰,無妄而發乎?且以當者自解之心,强諉之不知,而凶疏投呈,歲月不久,臺啓論列,耳目所塗,亦可曰不知而言乎?事端自發於其口,形跡莫掩於衆口,則職在論思之列,箚陳同聲之討,卽其責耳,封函旣焚,筵奏且祕,諸臣所坐,雖未詳知,而第以處分傳敎下者觀之,槪可見諸臣之所秉執者公議也,所爭抗者忠憤也。日月之明,宜賜開納,而雷霆之威,反加摧抑,千里絶塞,六人竝逐,行色蒼黃,景像愁沮,是豈所望於聖明之世者耶?一行墨削臣等於此,尤不勝駭痛之至。伏願聖上,特加三思,亟收諸臣竄配之命,以光聖德,仍納諸臣懲討之請,以伸王章焉。至於堂箚付燼,尤涉過當,藉令其言,不槪淵衷,唯當曲加優容,以廣言路,何可爲此創有之事,以傷恢張之德耶?遂事雖屬勿說,來後猶在可追,更願殿下,深加留意焉。臣等因此,而又有所萬萬憤惋者,向來怪鬼之疏,旨意閃忽,情節兇憯,論其罪犯,固不容誅,而其中一字凶言,又襲劇賊餘套,陰懷叵測之心,顯售嘗試之計,傳神護法,如出一口,此而不嚴加究覈,明施典刑,則竊恐亂賊之徒,無少懲畏,將來之憂,靡所止屆,爲先施以魯春之同律,待用刑設鞫得情,斷不可已也。取進止。答曰,省箚具悉矣。
副校理李洪載疏曰,伏以臣於見職,萬不近似,而感恩一肅,據若固有,慙忸兢惶,實屬歇後語,臣不敢更事煩瀆,而鄕廬往返,重觸風霧。賤疾挾感添劇,不得已重違召牌,終宵悶蹙,不知攸措。伏乞天地父母,諒臣難强,亟命鐫改焉。臣旣祈免,何敢他及於目下憂憤,按注不得?略此附陳,惟聖明垂察焉。噫,天地之間,戾氣所鍾,凶逆間作而極古窮來,豈容有二夏賤哉?人心之憤惡仇疾於此賊者,以仇解憎蠏之意,苟有一言半辭之依俙彷像於此賊,則疾之固如此賊矣。李魯春之一字套襲,萬戮猶輕,則向者大臣之率爾請宥,臣未知其故也,寧不大可寒心也哉?大臣一有所失,三司職當論正,言或過當,事宜優容,奈何聖衷煩惱?聯箚諸臣,一竝投北,天威震動,群情愁沮,臣竊爲聖德惜之。伏願聖上,更加三思,早下放還之命焉。噫嘻,月前怪鬼疏之陰慘,臣已言之而若其掇拾一字之凶悖,臣未及言之。大抵,此一字,要爲失志怨國者之憤口懟筆,劇逆倡之,魯春和之,則此一字,雖謂之凶逆斷案,可也,而繼出之疏,作爲題目,重言複言,其精神所注,又非魯春之比,臣於是,竊不勝痛心焉。此不可罪同而律異,竝與魯春,待用刑快施當律,宜矣。省疏具悉。聯箚諸臣竄配還收事,因機逞憾,姑舍是,直請律名,太無忌,善地薄竄,猶失於輕,若嫌其言事,當勘不勘,堲讒之意,果安在哉?下款所請與李魯春同律事,指吳翼煥之謂乎?律名旣如是深重,則不書姓名,難免不察,爾其勿辭察職。
戊申三月二十五日辰時,上御重熙堂。都承旨入侍時,兼都承旨沈豐之,假注書李貞運,記事官李宗烈·金祖淳,以次進伏訖。上曰,摠使之病,足可入來乎?豐之曰,聞欲扶病出肅,而難於無端入來,故請出牌云矣。上曰,啓辭批答,以允字書下,可也。豐之曰,中宮殿湯劑,從當製入乎?上曰,湯劑姑勿進御,且觀動靜,可也。仍命退,承史以次退出。
戊申三月二十五日初更,上御重熙堂。坐直承旨入侍時,左承旨趙衍德,假注書趙台榮,記事官李宗烈·金祖淳,以次進伏訖。上命書玉堂聯箚批答訖。上曰,堂箚若出傍草,自下頒布,則館吏爲先刑推定配,以此分付。賤臣承命出傳。命書傳敎曰,此營救乎,敲撼乎?托營救之名,售敲撼之習,意甚不美予切惡之,雖欲責備,何患無其說,而轉語遣辭,太極憯刻,非不欲別加處分,而與向日聯箚者之口業與擧措,頗有間焉。重費辭氣,反非庇護之本意,且況目下所待之者,只在棼者熄,詿者詘而已,豈爲異旨者所撓奪?姑從不治治之義應敎韓光近,校理洪義浩,副修撰李遇濟,爲先刊削仕籍,以示順應而明示之意。命退,承史以次退出。
上在昌德宮。停常參·經筵。
自未時至酉時,灑雨下雨,測雨器水深四分。
自初昏至夜五更,灑雨下雨,測雨器水深八分。
中宮殿,藥房口傳問安。答曰,知道。
南鶴聞啓曰,玉堂備員間,視事頉稟之意,敢啓。傳曰,知道。
趙衍德啓曰,右副承旨洪仁浩,今日不爲仕進,卽爲牌招,何如?傳曰,允。
南鶴聞啓曰,大司憲蔡弘履,持平李挺龍未肅拜,執義徐秉德,掌令高益擎·閔彝顯,持平吳彦啓俱在外,監察茶時之意,敢啓,傳,知道。
傳于趙衍德曰,右承旨入侍。
傳于趙衍德曰,書狀官留待。
傳于趙衍德曰,左承旨入侍。
南鶴聞啓曰,應敎韓光近,校理洪義浩,副修撰李遇濟,纔已刋削,校理韓用龜,副校理李庚運,修撰鄭福煥,副修撰尹羽烈俱在外,玉堂上下番俱空,事甚未安,副校理李洪載,修撰趙雲紀,卽爲牌招入直,何如?傳曰,允。
南鶴聞啓曰,校理李洪載,修撰趙雲紀,牌不進罷職傳旨,今方捧入,而校理韓用龜,副校理李庚運,修撰鄭福煥,副修撰尹羽烈在外,玉堂上下番俱空,事甚未安,未差之代,政官牌招,開政差出,待下批,仍卽牌招入直,何如?傳曰,允。
有政。吏批,判書吳載純進,參判李在學病,參議李時秀進,右副承旨洪仁浩進。以徐配修爲校理,李尙度爲副修撰,柳正養爲谷城縣監。
兵批,判書鄭好仁病,參判具㢞病,參議宋鍈病,參知柳誼入直進,同副承旨南鶴聞進。副司直宋民載,副司果朴基正·李敬五·宋翼孝。
尹行元啓曰,副修撰李尙度,牌不進罷職傳旨捧入,而副校理李洪載,修撰趙雲紀傳旨未下,校理韓用龜·徐配修,副校理李庚運,修撰鄭福煥,副修撰尹羽烈俱在外,玉堂上下番俱空,事甚未安,未差之代,政官牌招,開政差出,待下批,仍卽牌招入直,何如?傳曰,允。
南鶴聞,以吏曹言啓曰,玉堂東壁,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書吳載純,參判李在學病,參議李時秀進,同副承旨南鶴聞進。以鄭萬始爲副應敎,李敬五爲東學敎授。
傳于南鶴聞曰,坐直承旨,持留院公事入侍。
以慶尙監司狀啓,禮安縣民家失火事,傳于南鶴聞曰,方春失所,極爲矜悶,燒死人生前身役蕩減,令道伯,原恤典外加給,各別周恤,期於斯速奠居事,回諭。
以原春監司狀啓,麟蹄縣民家失火事,傳于南鶴聞曰,方春失所可悶,況斗邑民事,尤爲矜惻,燒死人生前身役蕩減,令道伯,原恤典外,會付米斗,分等加給,拔例周恤,期於斯速奠居事,回諭。
趙衍德,以賑恤廳言啓曰,依下敎農圃農人六十四名,各米一斗式合米四石四斗,分給之意,敢啓。傳曰,知道。
趙衍德,以禁衛營言啓曰,來四月當六番中部前司屬京畿五哨軍兵,逢點實數六百五十二名,已爲點閱整齊,來四月初一日,與內外各處入直將官軍兵等,依例替代後,舊軍放送之意,敢啓。傳曰,知道。
趙衍德,以禁衛營言啓曰,來六月當六番中部左司屬京畿五哨軍兵,來五月二十五日,京中逢點,依例準二朔立番之意,本道監司處,預爲知委,何如?傳曰,允。
趙衍德,以御營廳言啓曰,本廳來四月五月兩朔,應立中部右司屬忠淸右道五哨軍兵六百七十名,已爲逢點整齊矣。四月初一日,與中司軍兵,替代立番後,舊軍放送之意,敢啓。傳曰,知道。
趙衍德,以御營廳言啓曰,本廳來六月七月兩朔,應立中部後司屬忠淸右道五哨軍兵,五月二十五日,京中逢點,六月初一日,與右司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
大司憲蔡弘履疏曰,伏以卽伏見傳敎下者,有陳箚諸玉堂刋削之命,臣於此,誠不勝惝惶之至。噫嘻,痛矣。魯春之負犯,何如也,關係,如何也?掇拾凶言,甘作劇賊之羽翼,蘊釀凶圖,自歸劇賊之腹心,旨意叵測,潛售網打之計,宿處難忘,莫掩鬼蜮之態,究厥心腸,與夏賊,一而二二而一也。王府之究覈未竟,海島之酌處旋下,輿憤莫洩,王章未伸,俟後一分之望,惟在於待用刑窮覈,而迺者請宥之論,胡爲而發也。當初事實,藉曰不知,而不知而請宥,恐非愼重之道,雖尋常請敍之事,必詳本事而後,乃可進達,而至於罪惡彰著之如魯春者,容易請宥,末乃歸之於無知妄作,則公議之久而愈憤,當如何哉?向來堂箚雖未得見,大臣有失,則三司言之,自是淸朝之美事,而殿下不惟不槪,過加摧折,關塞行遣,道路嗟惜,昨日聯箚,又未知遣辭之如何,而其心則出於憂愛之忱,其事則不失論思之體,殿下不少假借,倂置重勘,不意聖明之世,有此過當之擧也。臣謂前後諸玉堂處分之命,一竝收還,使公議伸,而聖德益光焉。仍念臣之自來情勢,非但通朝之所共知,抑亦聖明之所俯燭,臺端一步,鐵限在前,新除之下,冞增悚蹙,事在目下,雖不得不言,而官職去就,初非所可論。伏乞天地父母,俯垂諒察,亟削臣所帶之職,以安私分,仍治臣逋慢之罪,以肅朝綱,不勝幸甚。答曰,省疏具悉。前後玉堂處分,非戱劇,則卿亦無難隨衆乎?卿其勿辭行公。
持平李挺龍疏曰,伏以天休滋至,彌月有慶,歡忭顒望,大小同忱。仍伏念臣寒門庸姿,偏被恩造,通籍未久,濫躋臺選,雖使眞才宿望,惟懼驟升,況臣空空一明經生耳。其何敢晏然自居以儻來,揚揚爲冒占之計哉?只緣大慶在前,不敢遠處鄕里,昨始入城,柏府新命,已有日矣。臣誠感泣恩私,旋不勝兢惶慙恧之至,夫臺閣言責之任,何等重大,而以臣無似,苟然充數,豈非辱朝廷玷名器之甚者乎?天日在上,臣不敢虛飾讓美。伏乞天地父母,諒臣實情,亟命鐫改,以重公器,以安微分焉。臣於祈免之章,不敢瀆陳他說,而誠以君讎國賊,不獨士師然後誅之也。忠憤鬱抑,不忍終默,略此附陳,惟聖明垂察焉。嗚呼,國家不幸,凶逆踵作,丙丁以來,殆無虛歲,而天網太恢,鋤治不嚴,朝野寒心,已非一朝一夕之故,而戾氣所鍾,梟音狼毒,化出一夏賊而極矣。盡天下之刃,不足以磔其肉,窮古今之律,不足以議其刑,凡有血氣之類,孰不欲食肉寢皮,而蹈襲此賊口氣者,李魯春之罪,固不可勝誅,而不可當律偃息自在,國家之失刑大矣。向者大僚,矇然請釋,何其率爾忘發之至此也?臣竊慨惜焉。噫,隄防不嚴,刑章太寬,怪鬼投疏,假托言事,敢肆凶言,無所不至,非渠獨辨,路人皆知,而刑戮不加於其身,究覈不及於其徒,如是則亂賊何所懲畏,朝著安得鎭安哉?臣謂夬從嚴囚待用刑之請焉。嗚呼,丙午五九月之變,卽臣子如不欲生,必得一雪而後已者,而逆宇尙貸首領,賊偉偃處海島,一日二日,忍而苟度,徒使人心愈鬱而醜徒跳踉,臣不勝歎息痛恨也。伏乞竝揮乾斷,亟從諸臣之請焉。省疏具悉。有罪不罪,寧有如許刑政?亦豈拘於官名之玉堂二字,不可施刊竄之典乎?隨衆迭言,予甚惡之,附陳無姓名人請律事,無論是否,違例甚矣。與尾陳事不允,爾其勿辭察職。
戊申三月二十六日巳時,上御誠正閣。右承旨入侍時,右承旨尹行元,假注書李貞運,記事官李宗烈·金祖淳,以次進伏訖。上曰,書狀留待乎?行元曰,留待矣。上曰,持聞見錄及塘報,使之入侍,可也。賤臣承命出,與書狀官鄭致淳,偕入進伏。上曰,遠路無事往返可喜,彼中事情,果何如?致淳曰,別無他事矣。上曰,見皇帝乎?致淳曰,見之矣。上曰,狀貌,何如?致淳曰,貌好而四方矣。上曰,林祥文則已爲討平云耶?致淳曰,已討平云矣。上曰,渡江後聞邪說之流傳者乎?致淳曰,臣亦聞之,沿路守令,亦或有問之者矣。上曰,此說之流行,誠可怪也。上曰,犯禁者是刷馬驅人乎,驛卒乎?致淳曰,驛卒而卽爲捉送矣。致淳曰,臣學識鹵莽,言議巽軟,淸朝耳目之任,萬萬不稱,前此叨承,非止一再,而寧犯違傲之誅,不敢爲承膺之計,居常惶懍,若隕淵谷,迺者薇垣除旨,忽下於使命將返之日,反面義重,他未暇顧,章皇肅命而因仍冒據,斷無是理,且況臣,猥忝專對之任,職是兼臺,責在糾察,若於一行之中,有冒禁之弊,則罔非臣不職之罪也,而臣纔出柵,未及渡江之前,廝卒冒出紋緞,被捉於灣府搜檢之時,臣若嚴加禁飭,早卽察搜,則豈至此無難犯禁之理哉?擧此一款,臣之疎暗不察之罪,無所逃焉。臣方以此竢勘,無地自容,見職去就,尤無可論,其何可一刻冒居於臺次乎?請命遞斥臣職。上曰,勿辭,亦勿退待。行元曰,獻納鄭致淳,避辭結語,有欠詳白,揆以事體,不可無警,推考,何如?上曰,依爲之。出擧條上命致淳先退。上曰,首譯如待令,卽爲入來。宗烈承命出,與首譯李洙,偕入進伏。上曰,彼中事情,何如?洙曰,別無他聞,而林祥文則已討平云,此則風傳之說,而未見文跡矣。上曰,聞有盜賊之患然否?洙曰,不過草賊云矣。上曰,皇帝康健乎?洙曰,果爲康健,天津水獵程途爲四五百里,而留過數十日云矣。上曰,後市罷後,物情,何如?洙曰,使臣出來之時,頗有邀路徵索之患矣。上曰,行中則有蒙利之道否?洙曰,以後市一款,驛官前則空往空來,自後市之罷,其銀入於原八包,而大爲蒙惠,松商柵胡則未免失利矣。滿人議論,亦不一,執事者則以爲便好,逐利一時者,則持難云矣。上曰,位高之臣,有可稱者乎?洙曰,阿季·德甫諸人,有聲稱云矣。上曰,稱慶在何時云耶?洙曰,皇帝撝謙云,而今秋則齊聲以請云矣。上曰,今年又當有別使乎?湛曰,若有稱慶之事,則當有使行矣。上曰,赴燕,前後幾次乎?洙曰,二十八次矣。上曰,幾代爲此任乎?洙曰,七代連爲首譯矣。上曰,壯矣。仍命退,諸臣以次退出。
戊申三月二十六日未時,上御重熙堂。左承旨入侍時,左承旨趙衍德,假注書趙台榮,記事官李宗烈·金祖淳,以次進伏訖。上命讀公事,仍書判付訖。命退,承史以次退出。
戊申三月二十六日酉時,上御重熙堂。坐直承旨持留院公事入侍時,右副承旨洪仁浩,假注書李貞運,記事官李宗烈·金祖淳,以次進伏訖。上命讀公事。命書大司憲蔡弘履,持平李挺龍上疏批答。上曰,近日疏箚中,不書吳翼煥姓名,何也?仁浩曰,向來下敎中,有或疏或箚屑越之敎,伊後疏箚之不書姓名,似因是而然矣。上曰,近來事,誠可怪也。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來初一日,輪對日次矣,敢稟。傳曰,爲之。
南鶴聞啓曰,大司憲蔡弘履,持平李挺龍未肅拜,執義徐秉德,掌令高益擎·閔彝顯,持平吳彦啓俱在外,監察茶時之意,敢啓。傳曰,知道。
傳于洪仁浩曰,承旨入侍。
南鶴聞啓曰,副應敎鄭萬始,牌不進罷職傳旨,今方捧入,而副校理李洪載,修撰趙雲紀,副修撰李尙度傳旨未下,校理韓用龜·徐配修,副校理李庚運,修撰鄭福煥,副修撰尹羽烈俱在外,玉堂上下番俱空,事甚未安,未差之代,政官牌招,開政差出,待下批,仍卽牌招入直,何如?傳曰,允。
有政。吏批,判書吳載純進,參判李在學病,參議李時秀,右副承旨洪仁浩進。以李顯默爲副校理,李鼎德爲修撰,宋民載爲副修撰。
兵批,無政事。
趙衍德啓曰,副校理李顯默,副修撰宋民載,牌不進罷職傳旨,今方捧入,而副應敎鄭萬始傳旨未下,校理韓用龜·徐配修,副校理李庚運,修撰鄭福煥·李鼎德,副修撰尹羽烈俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招入直,何如?傳曰,請牌迄可休矣。違牌玉堂有情勢人許遞,其外,更卽牌招入直,違牌則直捧禁推傳旨。
洪仁浩啓曰,新除授校理徐配修,時在京畿仁川地,經筵入番事緊,斯速乘馹上來事,下諭,何如?傳曰,允。
趙衍德啓曰,新除授修撰李鼎德,時在慶尙道慶州地,經筵入番事緊,斯速乘馹上來事,下諭,何如?傳曰,許遞,前望單子入之,與未差之代,待下批,一體牌招入直。
玉堂前望單子入之,副校理沈晉賢,修撰尹致性落點。
洪仁浩啓曰,新除授修撰尹致性,方在罷散中,何以爲之?敢稟。傳曰,敍用。
洪仁浩啓曰,卽者中樞府錄事來言,領府事金致仁以爲,堂箚復嚴,惶懍轉加,又方逬出城外云,係是大臣去就,敢啓。傳曰,當以手書例,別下敦諭矣。
別諭領府事,自卿入城,一未敦迫,任卿姑且優遊者,非欲怠爾,蓋有待焉。與其汲汲遏萌,無若徐徐牖頑,竊庶幾默會之矣,惟玆出城之擧,何乃遽易?堂箚頒本,無甚大礙眼處,其入也旣附不自有之義,出亦其可徑情耶?多少山積,非面不可悉,而今之惡卿者,把持日急,機穽四莊,此似可怖而可怕,予惟在,寧背初筵之約乎?記注在彼,卿宜休慮。大抵筵奏,迹也,段落,心也。卿之迹,予非之,人亦非之,因卿心求卿迹,是迹也,非無情乎,非無妄乎?卿之慥慥一心,在於立今日之朝,佐今日之治,矯其非,正其謬,欲答委毗之私,抑何心知,而故爲公而孤負,私而顚沛,躬蹈覆轍,與亂同歸乎?予知之矣。卿之自來規模,周徧太不足,遇事做事,每患無益而有損,古大臣彌綸協贊之方,恐不若是,況在今時處今俗,以力較勝,必無幸矣。卿縱不遑自恤,獨不念世道人心乎?卿之迹,卿實自取也。所謂三人者,段落自異,卿乃混看而合言之,卿之心,認爲重且大者,竟無葛藤,屬之支裔者,反致狼狽,若使卿,專精於李魯春事,有意而有是奏,則疏語之首尾,臺啓之停仍,豈有不思不考之理乎?卽此一款,本心可暴,況魯春之竄宥,不關於綸音前後,卿之執此爲證,不亦太左乎?以卿明識達鑑有此錯解段落,故曰卿之心,非本心也。噫,縷縷敷諭,豈徒慰解卿也?兼欲使見朝紙者,曉然知迹與心之逈如黑白,沮方湧之議,抵爭起之鋒,知卿者恕迹與心,不知卿者恕其心,心旣曰無他云乎,則勤攻之來,極不過慨然寒心等語而已,似此咎責,卿必拜而受之,予亦自此,庶除勞思,公私之幸,爲如何哉?更以餘意,申諭言事之臣,一則爲卿,二則爲卿,卿若報予眷而效卿志,入城之行,恐不踰此日,卿須深體深體,此別諭,入侍史官。傳諭于領府事,傳于洪仁浩曰,今日前領相處敦諭,說得事實備盡,旣知其如許,則言事之地,亦當從其事實而信之,昨日以前,乘機怪怪之說,一例漫應,甚者不得不略加處分,到今見此敦諭之後,更當如何爲說?無心而曰有心,在小官,猶不可,況大官乎?超躐三四等,透穿五六帀,以類推類事上生事,構成之捏合之,驅以之於極層地盡頭,逞平日之憾,快目下之意,卽近俗難矯之弊,而又況所謂朝廷事端,非一時是非甲乙之辨,則纔有錯誤,便欲付之於重大處,人孰有保存身名者乎?予雖否德,決不因一大臣,如是斷斷,此後言地,又有如兩次堂箚云云者,此非爲名義也,卽濟黨私也。名以名義,濟以黨私,惟意置人於爲鬼爲人,則是果非作威福之徒乎?今日丁寧之諭,無或泛聽,莫致後悔事,令言事之臣知之。
記事官臣李宗烈書啓,臣敬奉聖諭,馳往傳諭于西部盤松坊盧僉正契領中樞府事金致仁所住處,則以爲臣迫於恩命,冒還私次,經旬蹙伏,日夕俟勘,纔始得見堂箚謄本,聲罪益嚴,死亦有餘,臣於是,一倍震懍,又不得不席藁城外,乃聖上,特遣近臣,宣下別諭,首尾五百六十有餘言,敷示開導,無復餘蘊,凡於賤臣本末長短與筵奏心迹之間,纖毫之微,無不悉燭,諭臣之不足,兼欲使見朝紙者,曉然知之。噫嘻,從古君臣之際,有誰得此?雖在慈父之詔迷子,亦所未聞,臣擎讀未半,聲淚俱發,不知今日之爲何日也。至若史官,口傳下敎,尤非所敢承聞者,在臣分義,何敢更爲逡巡,而惟是臣之得至今,全保殘喘,罔非恩造,今又終逭當律,仰恃寵靈,晏然爲還入之計,則將無以謝一國之論,而適添其無忌憚之案,思量到此,莫知所出。伏地惶隕,惟願遄死云矣,敢啓。傳曰,午筵,聞卿出城,急於敦諭,忽忽呼寫,語未達意,可嘆可嘆,前後堂箚,遣辭之輕重緊漫,自有不可同日而語者,則如是相持,如是遲疑,不但處義之過當,揆以事理,豈容乃爾?迫曛不能多誥,卿須卽爲入城事,承旨傳諭,待入城後來奏,城鑰姑爲仍留。
同副承旨南鶴聞書啓,臣敬奉聖諭,馳往傳諭于西部盤松坊盧僉正契領中樞府事金致仁所住處,則以爲纔於史官之還,略陳感泣之忱,而草草附奏,辭未盡意千萬意外,夜漏將下,恩敎復勤,近密之臣,臨宣陋巷,責之以遲疑,諭之以過當,仍令留門入城,恩禮曠絶,非所施之於罪負如臣者,且惶且感,但有淸涕之被面,到此地頭,一已處義,有不可自恤,謹當仰承明命,冒還私次云矣。大臣今方入城,臣則先爲入來之意,敢啓。傳曰,知道。
傳于趙衍德曰,右副承旨牌招入直。
傳于趙衍德曰,坐直承旨入侍。
傳于趙衍德曰,同副承旨牌招入直。
以咸鏡監司狀啓,戊申出征人等職姓名開錄事,傳于趙衍德曰,甲山人丁甲,旣參原從,至今生存,依他例加資,令該府倅,招致官庭,備酒饌設樂厚饋,觀此狀本,役名以奴載錄,特爲免賤事,一體,分付。
洪仁浩,以禮曹言啓曰,全羅監司沈頤之,戊申從征將士生存者,及殉身未褒人搜訪以聞事狀啓,問議于時原任大臣,草記事,命下矣。謹依聖敎,發遣郞廳,問議于時原任大臣,則左議政臣李性源以爲,湖南則雖無立殣倡義之可以表章者,而從征將士之至今生存者十五人,誠爲可貴,依湖西例,考其錄券軍籍,各給食物,而其中玉果柳一星,從軍之請,擒賊之功,俱涉可嘉,年近九十,職經四品,一資之加,恐無足惜,至於光州之閔霽章兄弟勞已表著,全州之吳震亨,事亦奇壯,而褒贈之典,今非可論,令本道訪其子孫,施以食物,似合事宜。伏惟上裁云。右議政臣蔡濟恭以爲,湖南道臣狀啓中戊申從征人生存者,合爲一十有五,而在亂時把立闕中者,一赴安竹陣者,三赴雲峯營將孫命大陣,防守八良嶺與六十嶺者,十赴居昌陣者一,其中前僉正柳一星,超上板樓,擒賊以歸,辛太才,到安城,擊斬兩賊,朴信昌,於安城竹山,斬獲數多,而年久之後,難以憑信,然年皆九十左右,至今生存,不可謂非稀貴之事,朝家於此,何必以恩渴爲慮,而不施優異之典乎?臣意則八九十人,竝依老職推恩例,加以一資,俾知國家念舊紀勞之意,恐爲得宜,至若光州之閔霽章兄弟,全州之吳震亨,以食物,存恤其子孫,亦無不可。伏惟上裁云。領府事臣金致仁,方在蹙伏俟勘中,不敢獻議,判府事臣鄭存謙,病未收議,判府事臣徐命善,病不收議,領敦寧臣洪樂性,病不收議。判府事臣李福源,病不獻議,判府事臣金熤,病添神瞀,不得收議,判府事臣李在協以爲,閔霽章兄弟之功,已見於勘亂錄,亦參原從,別無可施之典,全州座首吳震亨,其時判官李錫仁,旣以此貤贈,座首則食物題給,或無妨,生存將士四人則已參原從錄,依京兆松都已施之例,或帖加,或賞加似宜,其外十一人,皆是八良峙防守之軍,其功不下於安竹從軍,而旣未參於原從,依他例米肉題給,似好云。判府事臣兪彦鎬以爲,今此湖南道臣狀聞中,從征將士之尙今生存者,旣有畿湖已施之例,其中已參原從錄四人,則或帖加或賞加,其餘十一人,亦依他例,食物題給,恐爲得宜,至如光州閔霽章兄弟之奇功,不但槪見於勘亂錄,安竹之人,至于今稱道而咨嗟,全州座首吳震亨,力拒賊孝之調兵,協贊通判之守城,此二人,雖與立殣者有間,而其奮義效忠,俱甚可嘉,當此舊甲重回,恩澤廣施之日,特加褒錄之典,允合激勸之政。伏惟上裁云,時原任大臣之議如此。伏惟上裁,何如?傳曰,光州故兵使閔霽章兄弟,安竹之功,丹書昭載,不可仍以泯沒,本道人樹立,此人之家官最高,其子孫姓名,令道伯訪問,仍觀身手以聞,全州座首吳震亨,抗賊孝拒賊顯,功埒邑倅,朝家恩典,豈擇貴賤?褒錄之擧,更遣郞官收議以啓,前僉正柳一星,挺身從軍,生擒賊帥,論其功也。不啻卓卓,至于今生存,亦云異矣。旣參二等勳券,忠壯·忠翊將中,令該曹口傳,作窠調用,朝官八十歲以上人,每歲首,例加一資,而此人則年近九十,尙在角圈之列,何也?問于本道以啓,雲峯資憲前同知李處三,自願把防,竟至成功,至蒙論賞之恩典,而年近百歲,生存甚貴,況領軍結陣,在於三月二十七日云,而今日卽伊日,宜有別般褒嘉之擧,特擢崇政階,錦山出身金萬守等十三人,無論參券與未參券,從軍或參陣,一也。年皆八九十,此等處,何靳一資,依右相議,老職例施行,原從勳外常賤,以帖加擧行,皆令明日政下批,生存人等,各其地方官,設樂備酒饌宴侑,亦依他道例爲之事,一體分付該道,可也。
判府事李福源箚曰,伏以臣頃上瀝血之章,懇乞不肖之身。伏奉批旨,誨諭敦勤,責之以非其時,戒之以勿復辭,顒跂之餘,大失所圖,惶恐悶塞,不省攸出,疏本旣命封還,再瀆極知不敢,而竊伏念君臣之際,義同父子,積誠所孚,終必垂諒,有懷不盡,反涉自阻,玆敢不避僭猥,更煩鳴號,惟聖慈,憐而察之。噫,臣卽十年前病廢人也。杜門窮巷,寄命刀圭,已判不齒於恒人,豈有進退之可論,而特達之恩,誤辱簡拔,世之相忘而聖上眷之,天之所廢而聖上起之,感激趨走,忽已多年,尸素之罪,冥擿之愧,反顧點檢,不勝追訟,休致之請。嗚呼,晩矣。大防旣嚴於援禮,至願冞切於踵先,斷斷情實,天實鑑之,而惟此狗馬賤疾,今至無可奈何之境,非臣自列,則雖以日月之明,安得以俯賜照燭也?自昨秋至于今春,病凡三添,每經一番辛苦,輒覺一層落下,前之迫眼僅辨者,今不復辨,終日昏昏,如坐烟霧,匙箸屨筇,動費摸索,在旁親屬,顔面依俙,似此貌樣,雖戶庭之間,猶有迷亂顚仆之慮,況於禁闥出入之際,扶携躃躠,艱苟百端,不惟臣心之恧縮,不寧其爲駭觀瞻差班聯,當如何哉?尙可以內懷貪戀榮祿之意,外托便訣明時之說,一向依違於去留之間哉,至於滿盈之懼,臣之前疏,亦旣略誦,而摠百僚押兩班,惟東西二府耳。同堂兄弟之一時竝據,近所未覩,古亦罕聞,以臣衰替之門運,眇小之福分,當此絶無僅有之事,必有招損促災之端,入則相對憂歎,出則環顧悸慄,夙宵懍懍,如添一疾,持保之道,斂退宜亟,而以年齒以情理以疾病,臣之當退,較然無疑,此臣所以干冒威嚴,一籲再籲,不獲請則不敢止者也。臣方乞退,兼帶何論,而惠署提擧之尙縻身邊,已萬萬非私義所安,軍門之設置都提調,政使之照管大體,有所統轄,而臣旣病昏,漫無所知,有名無實,亦極惶愧,倘蒙聖恩,可臣所懇,則此等虛帶之銜,亦將不煩辭巽,自歸卸免,在於公私,豈不幸甚。伏望聖上,諒臣重複之請,實匪獲已,怜臣切至之情,毫無假飾,特下恩旨,劃卽準許,俾得以優遊殘齡,圖報塵刹則實天地造化終始生成之澤也。取進止。答曰,省箚具悉卿懇。前者言之詳矣,更何請懇?卿雖百箚十疏,予惟有一靳字,須諒勿或煩申,以副予肝膈之諭。仍傳曰,此批答,遣史官傳諭。
洪仁浩,以扈衛廳別將,以大將意啓曰,本廳別將崔範重,以其親病,受由下鄕,番次苟簡,有難等待其還來,改差,何如?傳曰,允。
戊申三月二十七日午時,上御重熙堂。承旨入侍時,右副承旨洪仁浩,假注書趙台榮,記事官李宗烈·金祖淳,以次進伏訖。上命書領府事金致仁別諭訖。上曰,兼春秋馳往領府事所住處,諭以近以念世道之憂,夜不能就寢,滯症復發,極甚悶然,欲爲敦諭而辭竭意盡,以手書例悉諭,卽爲入城事,一體傳諭也。命退,承史以次退出。
戊申三月二十七日初更三點,上御重熙堂。坐直承旨入侍時,右副承旨洪仁浩,假注書趙台榮,記事官李宗烈·金祖淳,以次進伏訖。上曰,玉堂,承牌入來耶?仁浩曰,姑無牌去來矣。上曰,牌去來催促。賤臣承命出傳。命讀公事,仍書判付訖。命書傳敎曰,因坐直承宣之傳諭進去,伴番無人,承牌入來,而今於持公事入侍承寫,不辨字劃,語聲,上聱下牙,所見萬萬駭然,必因酒氣所困,當該承旨,爲先下義禁府,推考。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,右副承旨洪仁浩,卽爲牌招,何如?傳曰,允。
傳于南鶴聞曰,政官牌招開政。
有政。吏批,判書吳載純進,參判李在學病,參議李時秀進,同副承旨南鶴聞進。以徐配修爲西學敎授。
兵批,判書鄭好仁病,參判具㢞病,參議宋鍈病,參知柳誼入直進,左承旨趙衍德進。副護軍柳一星,副司直李顯默,副司果李鼎德,同知單趙致慶。
兵曹口傳政事,以柳一星爲忠壯將。
以兪萬禧囚單子,傳于南鶴聞曰,保放。
壯勇營別單,新備軍器數爻及監董監官與工匠等姓名開錄事,何如?判付啓本營異於他營,設有監董之勞,恩賞不當循他例兺不喩,本營軍器,公廨論賞,亦屬耳,尤不可續續濫屑,今番段監董是在,軍器監官一人兺邊將承傳,其餘將校匠卒,自本營分等施賞爲良如敎。
右副承旨洪仁浩疏曰,伏以臣於此時,忝叨邇班,何敢爲言私之計,而臣父素患痰癖之症,近添換節之交,眩氣頻發,蛔痛兼劇,委頓床笫,連事藥弭,區區情理,實無離捨之勢,召牌之下,末由趨膺,玆敢疾聲仰籲。伏乞聖慈,亟垂體諒,遞臣所帶之職,俾便救護,治臣瀆擾之罪,以肅朝綱,千萬幸甚。省疏具悉。爾其勿辭,救護父病。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日,國忌正日相値,視事頉稟之意,敢啓。傳曰,知道。
傳于趙衍德曰,都承旨入侍。
傳于趙衍德曰,左承旨入侍。
傳于趙衍德曰,同副承旨入侍。
傳于南鶴聞曰,沈晉賢事,其可成說乎?申飭多日,非懸牌非違牌,尙無消息,萬萬駭怪,聞以譴罷擧條中疑亂二字爲嫌云,而始不能挺身,終不能明討,且其遣辭,極爲如何?近來此等風習,常以爲痛惡,未勘者,姑無論,已勘者,但當知罪而已,焉敢看作處義然乎?更以違牌等說煩浼,則今日紀綱,雖曰掃地,豈可懷了於一晉賢乎?副校理沈晉賢,推考啓辭勿施,使卽入肅,追省記,下敎前無得替直。
傳于南鶴聞曰,政官牌招開政。
傳于南鶴聞曰,玉堂番次苟艱,在外玉堂許遞,今日政差出。
有政。吏批,判書吳載純進,參判李在學病,參議李時秀進,左承旨趙衍德進。以李殷模爲校理,朴基正爲校理,沈能翼爲副校理,權裕爲修撰。
兵批,判書鄭好仁進,參判具㢞,參議宋鍈病,參知柳誼入直,同副承旨南鶴聞進。以黃昇源爲副摠管,張瀗爲僉知,尹守範爲全羅兵虞候,朴基豐爲黃海水使。
傳于南鶴聞曰,新除授玉堂牌招。
傳于南鶴聞曰,前望單子入之,待下批,牌招察任。
玉堂前望單子入之,校理尹翊東·趙雲紀,副校理李儒慶,修撰李敬五落點。
南鶴聞啓曰,新除授校理尹翊東·趙雲紀,副校理李儒慶,方在罷散中,何以爲之?敢稟。傳曰,敍用,一體牌招。
以校理尹翊東·趙雲紀,副校理李儒慶,修撰李敬五,牌不進傳旨,傳于南鶴聞曰,前牌勿施,更爲牌招。
以京畿監司狀啓,沁都米二千石南漢米三百石移轉,令廟堂稟處事,傳于南鶴聞曰,依狀請施行事,回諭。
以原春監司狀啓,三陟府民家失火事,傳于南鶴聞曰,方春失所,極爲矜悶,令道伯,原恤典外,各別周恤,期於斯速奠居事,回諭。
南鶴聞,以禮曹言啓曰,全州座首吳震亨,抗賊孝拒賊顯,功埒邑倅,朝家恩典,豈擇貴賤?褒錄之擧,更遣郞官,收議以啓事,命下矣。謹依聖敎發遣郞廳,問議于時原任大臣,則左議政臣李性源以爲,全州吳震亨之違拒調兵,協贊守門,俱涉可尙,而其時通判,旣以此新施貤贈,則該邑功曹,似不宜疊蒙褒賞,故臣之前議中,以食物爲請者,蓋欲稍存差等,而今此更收議之命,實出不擇地之意,令本道訪問其子孫,施以軍門錄用之典,似不至太過。伏惟上裁云。右議政臣蔡濟恭以爲,吳震亨事之更命收議,不擇地之聖意,非不感歎,而第念抗賊孝拒賊顯,謂之震亨,與有贊助則可,若以此,專歸之震亨不可,蓋官門百事指揮者守令也。鄕官則奉而行之而已,當其亂時,若非判官有所指揮,則以鄕官一人之身,雖欲抗賊拒賊,恐是行不得之事,向日判官李錫仁之贈職,亦不過以其生前所已命,而未及施者,追施之於今日,若又褒贈震亨,恐無差等,令軍門,訪其子孫錄用,則其在追念舊勞,聳勸來後之道,恐爲得宜。伏惟上裁云。領府事臣金致仁,方在蹙伏俟勘中,不敢獻議,判府事臣鄭存謙,病未收議,判府事臣徐命善病不收議,領敦寧臣洪樂性,病未收議,判府事臣李福源病不獻議,判府事臣金熤,病添神瞀,不得收議。判府事臣李在協以爲,吳震亨之抗賊孝拒賊顯,其功固亦可嘉,而此不過贊助邑倅,則恩典,亦不宜比同,且判官李錫仁之今番貤贈,蓋緣其時已有加資之命,而身故未及施之故,特擧追贈之典,與別加褒贈差異,則座首之又爲褒錄,或過分數。伏惟上裁云。判府事臣兪彦鎬以爲,今以吳震亨事,特下朝家恩典,豈擇貴賤之敎?更命收議以啓,賞功不遺之聖意,臣實欽仰,而至於褒錄之擧,則依燕岐河啓溟兄弟之例,令兵曹,訪問其子孫,錄用於軍門,恐爲得宜。伏惟上裁云,時原任大臣之議如此。伏惟上裁,何如?傳曰,依左·右相議施行。
南鶴聞,以備邊司言啓曰,卽因黃海監司金思穆,水使宋載岳漂人問情狀啓,有草記稟處之命矣。取見其狀本,則以爲異國人一名,漂到於海州小腕鴨島,而定送譯學,詳細問情,則乃是南京蘇州府劉口庄人十四名,載黃豆薏萌等物,往秀洋縣要賣矣。爲風所漂,八人渰沒洋中,五人餓死船中,只是一人得活,而舡隻旣已破傷,自願從旱路還歸,餓死五人,亦願一坑埋置云,所乘船隻,依例燒火,船中雜物,折價以給事,竝令廟堂,稟旨,分付爲請矣。漂人船隻,旣已破碎,依其願從旱路還送,而所着衣袴等物,令本道,詳考前例,精造以給,待其病差,卽爲發送,而朝夕供饋,沿路刷馬,各別申飭擧行,以示朝家優恤之意,令各道道帥臣,別定差員,次次交替,轉送于灣府,以爲入送北京之地所經各邑嚴禁雜人,無得相通之意,一體嚴飭,物件中可以運致者,以刷馬替運如黃豆等物,依其願,從優折價以給,破碎船隻,棄置什物,依例燒火,餓死人五名,依其言一坑埋置而棺板衣服,更爲問情,依願備給事,分付。咨文預爲撰出,定咨官入送之意,分付承文院司譯院,而漂人問情,事係邊報,有不容暫時遲滯,今此問情之遲滯,雖因彼人之饑困昏迷所致,而多日淹延,今始登聞者,極涉稽忽,問情文字,宜有一定恒式,雖是漢譯應用之語,所當翻傳明白,而莫重奏御文字,圇載錄者,前所未見,大違格例,某日某人之渰死餓死,船中所載之某物某主,初不詳問者,亦欠別白,屍身考檢,則全欠具格,掘坎假埋,則未免經先,雖以襦衣言之,此乃朝家柔遠人之特恩,且有辛卯年不給之已例,而直請製給者,亦涉不審,種種錯誤,非止一端,迎送之弊,有不可恤,當該水使罷職,當該道臣,亦有不能檢飭之失,從重推考,地方官拿問處之,問情譯官,待用刑令攸司,從重科罪,何如?傳曰,允。
南鶴聞,以吏批言啓曰,繕工監副正金常行呈狀內,矣身素抱痰癖之症,轉益孔劇,多般調治,少無變動,斯速入啓遞改云,今姑改差,何如?傳曰,允。
領府事金致仁疏曰,伏以臣犯萬死之罪,蒙再生之恩,分甘誅極,勘止遞免,自顧釁殃,非罰伊榮,日昨長幅絲綸,又是千古所未有之殊渥,字字恩言,推心置腹,誨諭開示,靡有餘蘊,燭心迹則白臣之無情,勉規模則憂臣之有損,丁寧惻怛,可泣鬼神,藉令自訟,何以及此?日月雨露,獨偏臣身,手擎恩旨,疑若夢寐,臣雖闔家糜粉,曷能圖酬其萬一,夜漏方下,王人再辱,銜恩戴罪,冒入城闉,而惟是大戾未勘,崇秩尙縻,則臣安得不瀝血緘辭,疾聲號呼,粗伸感泣之忱,仰請鈇鉞之誅乎?念臣耗朽老誖,不堪供世久矣。秪緣寵渥浹髓,顒祝懸誠,戀結遲徊,愆尤日積,卒之死期所迫,自陷大僇,公議累發,聲討罔極,茫昧本事,臣固知罪,斷以强諉,無辭可解,人臣負此,宜不容一刻偃息,而上天至仁,過加涵貸,旣靳顯戮,終歸全宥,私心震悸,猶屬餘事,國有常憲,將安所施,此臣所以夙夜懾蟄,席藁涕泣,惟竢嚴誅之遄。伏乞抑臣於堂疏論吳翼煥事,又有萬萬悚懍者,一字踵襲之尤爲凶悖,誠如儒臣之言,而臣之昏矇,不能早自覺悟,致失登時嚴討,則此其罪,奚間於島囚之請宥哉?罪上添罪,俱係罔赦,縱荷聖慈之到底庇覆,其奈臣罪之觸事增疊。嗚呼,孽有自作,而上獨曲保,恩出常倫而臣則孤負,罪極而爲恩,恩極而爲罪,俯仰隕越,靡所因極。伏乞聖上,推生全之餘惠,察危迫之至懇,儻不卽加刑章,亦願永賜斥退,俾得以嚴臣分而補餘景,公私大幸,臣無任瞻天仰聖戰恐祈祝之至。答曰,省疏具悉卿懇。日前別諭,梗槪已言之,今豈有他語?稍竢面對時,擬敍未盡之蘊,此姑略之,疏中多少辭巽,過矣過矣,尾陳事尤過矣。其所云云,與彼自異,藉令用意用之,當句內,旣無立隻戟手之跡,且況可罪者,不在於此一字,卿須諒之,造朝當在䢷間,從近遣近侍,更當有敦迫矣。傳曰,此批答,遣史官傳諭。
戊申三月二十九日巳時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。上曰,兵判已入來乎?豐之曰,俄纔入來云,而未得詳知矣。上曰,吏判及吏議入來已久,而兵判則尙不入來,其緣由知入。賤臣承命出回奏曰,姑不入來云矣。上曰,兵判家自前素稱謹愼云矣。近或擺脫其本色,誠可怪也。上曰,問情事急,黃海水使,今日政差出之意,言于兵判,可也。仍命退,承史以次退出。
戊申三月二十九日申時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上命書領府事金致仁疏批訖。命書傳敎曰,前開留事誤則誤矣。論其人如是,遣辭不亦怪該,不識文字出處,則猶足爲公罪,否則奏御章疏,語不擇發,其罪,何如。副修撰宋民載,爲先罷職,日前玉堂李洪載疏,拈出吳翼煥疏中句語,請與李魯春同律言過矣。此玉堂,卽倡發討罪之人,如是申請,雖無足爲非,伊後諸臣疏章,無不循襲,仍作魯春下添入條件,甚可駭笑,宋民載雖以他事處分,臺疏中亦有之,當該臺臣亦爲,爲先從重,推考。今此罷推之擧,欲使朝廷公是非,無作私好惡,以此竝令知之。命退,承史以次退出。
上在昌德宮。停常參·經筵。
自午時至酉時,灑雨下雨,測雨器水深四分。
自初昏至夜五更,灑雨下雨,測雨器水深三分。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
南鶴聞啓曰,大司憲蔡弘履未肅拜,執義徐秉德,掌令高益擎·閔彝顯,持平吳彦啓在外,持平李挺龍呈辭,監察茶時之意,敢啓。傳曰,知道。
南鶴聞啓曰,備邊司郞廳來言,今日,賓廳日次,而國忌正日相値,不得來會之意,敢啓。傳曰,知道。次對久未爲之,雖非日次,一兩日間,待下敎來會。
傳于趙衍德曰,承旨入侍。
趙衍德,以禮曹言啓曰,來四月初一日,輪對官應次,各司例自本曹捧甘,一從其擧案,修正書啓以入,蒙點人員入侍,而繕工監副正金常行,依例書呈擧案故書入於書,啓中矣。今日蒙點之後,始聞昨日自吏曹,草記改差云,該監擧行,極爲疎忽,提調推考。臣曹亦未能照檢,不勝惶恐,而原書啓單子中,改付標以入之意,敢啓。傳曰,知道。
以校理尹翊東牌不進罷職傳旨,傳于南鶴聞曰,與疏批未下人許遞,今日政差出。
有政。吏批,判書吳載純進,參判李在學病,參議李時秀,右承旨尹行元進。以韓用龜爲副校理,沈興永爲修撰,李顯靖爲副修撰,鄭國仁爲繕工副正,甕津府使單朴基豐。再政。以姜德恒爲祥雲察訪,宋畊玉爲社稷令。三政。以林淳浩爲南部都事。四政。以沈周賢爲宗廟直長。五政。以李集命爲東部奉事。六政。以趙鋧爲禮賓參奉。
兵批,判書鄭好仁進,參判具㢞,參議宋鍈病,參知柳誼入直,兼都承旨沈豐之進。以李堯憲爲中樞經歷,朴昌烈爲景福將,僉知單柳一星。再政。同知單朴昌烈。
摠管前望單子入之,都摠管廣陵君烶·西淸君煋,副摠管李漢泰·申大顯落點。
兵曹,以李漢豐爲禁衛中軍。
以禁衛中軍望筒,傳于趙衍德曰,未經之故,雖已點下,重閫不可數遞,一爲足爲履歷,禁衛中軍李漢豐,仍任望筒還入。
禁衛中軍望筒還入,申應周落點。
兵曹,以南憲喆爲摠戎中軍。
傳于南鶴聞曰,扈衛軍官金尙說,年過八十則不得帖加,必有向隅之歎,一體成給,年如未滿,給樂與酒肉之需事,言于該廳大將。
以禁府都囚徒,傳于趙衍德曰,李廷衡罷職放送,金胤行·金爀·金基正·高道成依已勘守令例,勘罪放送後,草記,李鎭復放送,兪萬禧依本律勘放後,草記,姜,所當汰去,而今姑參酌,付過放送,任國大,削職放送。
以京畿監司狀啓,戊申出征將士職姓名開錄事,傳于趙衍德曰,紀賞之典,不可踰此月,已有下敎則遠道畢到,本道最後,難免緩忽之責,當該道臣,推考。今日政,有下批之命,此狀本,卽令禮郞,問議諸大臣,草記遍詢後正書,則今日內勢難爲之,只令問議于時任大臣及李判事事事,分付。
南鶴聞,以禮曹言啓曰,京畿監司徐有防,戊申從征將士生存者,及殉身未褒人,搜訪以聞事,狀啓。傳曰,紀賞之典,不可踰此月,已有下敎則遠道畢到,本道最後,難免緩忽之責,當該道臣推考,今日政有下批之命,此狀本,卽令禮郞,問議諸大臣,草記遍詢後正書,則今日內勢難爲之,只令問議于時任大臣及李判府事事,分付事,命下矣。謹依聖敎,發遣郞廳,問議于大臣,則左議政臣李性源以爲。伏見京畿監司狀本,則本道從征將士之至今生存者,爲一百十人之多,其中九十歲,百歲以上二十二人,依老職例,帖加成給,八十歲以下八十八人,旣有諸道準此之命,令本道題給食物,一依湖西·關東例擧行,陽智故嘉義朱櫶,曳衰麻而倡金革,錄用之請,旣有該曹達下文字,其身雖故,移施於其子孫,似合於朝家激勸之方,安城故同知尹榟,擒賊酋奪賊物之實狀,旣載於多士呈文,而該郡守狀題,亦頗詳悉,不可謂全無憑信,令本道,訪問子孫,施以軍門錄用之典,似爲合爲,陽智故通德郞韓弘濟之發丁募士,故出身劉相漢之起復從軍者,俱極可嘉,而公私文跡,旣無可據,恐不可只憑傳聞,遽施褒賞。伏惟上裁云。右議政臣蔡濟恭以爲,畿邑戊申將士,至今生存者,殆過百數,事甚稀異,然或曰留陣,或曰守城,則與出征,不無差等,其中曰以出征者,亦有若干人,而勳錄中,旣無其名,該地方,給米肉設饌侑樂,亦足爲慰悅之道,此外不必加等褒賞,朱櫶,旣受原從錄券,則倡起義旅,實爲朝家所知,且於癸酉,以其門徒籲天,吏曹覆啓,至請錄用,達下之後,竟不施行,良可慨惜,今於舊甲之回,以前日未施者施之,略加贈典,恐無不可,韓弘濟·尹榟·劉相漢,旣無公家之可據文券,褒錄非所可論,而營邑呈文,旣成卷軸,亦不當全歸無實,訪其子孫,頒以食物,亦似不妨。伏惟上裁云,判府事臣李在協以爲,出征將士生存人,畿伯啓聞,凡爲一百十人,而其時名係官簿與軍籍者,固無一介安坐之理,亦無怪其若是數多,而留陣守城,終與出征有異,雖是出征,名不載勳錄,則京兆抄啓,亦不得與於加資之典,該地方,給米肉辦酒饌設樂,官庭招致慰撫,旣有成命,今方準此擧行云,別無可論,朱櫶則其時未得與文星天,一體除職,實由於身在草土之故,而旣錄原從功臣,今無可以別施褒賞之道,韓弘濟·尹榟·劉相漢等三人,雖有儒生等進後呈文,旣與公家文蹟有異,今於六十年之後,恐不可遽議褒賞云,大臣之議如此。伏惟上裁,何如?傳曰,出征人,旣無原從之券,則與留陣守城,其勞無異云云者,諸議儘有所見,依左右相議施行,其中百歲及九十歲以上人帖加,依左相議施行,至於八十歲以上人,湖南旣竝施,今豈可異同?常年歲首,九十歲,例加一資,値舊甲,用倍例恩典,不至屑越,一體帖加成給,陽智故嘉義朱櫶,曳衰倡義,其功不可泯,況有申目達下文跡,而迄未錄用,實爲欠事,贈職,依右相議施行,安城故同知尹榟,率子弟倡義,擒酋奪財,其勞當錄,而亂時反被官軍侵困,死後尙無公家奬褒,誠冤矣。訪子孫軍門收用,依左相議施行,陽智故通德郞韓弘濟,故出身劉相漢等,或挺身討賊,或起復從軍,營邑文蹟,又如許,訪其子孫給食物,依右相議施行事,分付,可也。
南鶴聞,以禮曹言啓曰,功臣忠臣收錄綸音中,贈承旨愼溟翊,降香祝賜祭事,因領議政金致仁獻議,批旨內領相議旣如此,令該曹詳考可據文蹟,稟處後致祭可也事,命下矣。取考謄錄,則戊辰九月,因愼溟翊子碩弼,上言其父殉節時事,令本道道臣,採取公議,摭擧事實論列狀聞後稟處事,覆啓蒙允,而翌年己巳五月本曹回達內以爲,觀此慶尙前監司南泰良査啓,則居昌愼溟翊,當戊申賊陣入境之日,本倅竄身荒谷,李述原,猝被斲顱之禍,一邑人心,駭遑奪魄,而惟此溟翊,挺身鼓氣於賊勢鴟張之中,通文一鄕,以爲奮義討賊之擧,密探賊奇,馳報於三營,而星州右防陣請來之擧,善山軍發倉迎餉之事,皆是斯人之倡發,而左右防陣,未及來會之前,爲賊所捉,亂挺交加,義膝不屈,罵賊之聲,終不絶口,竟至殞命,其時府內大小民人之所共目擊,而至今哀憐是白置有,亦愼溟翊之當亂殉節,極爲可尙其時旣有與李述原,一體褒贈之敎兺不喩,道臣査啓又如是明白,則只蒙贈職,未得旌閭者,宜乎稱冤,一依李述原例,加贈旌閭,以樹風聲,恐合事宜事入達,依所達施行事達下,而此外臣曹,無他可據文蹟矣?敢稟。傳曰,依綸音施行,可也。
南鶴聞,以義禁府言啓曰,保放罪人李廷衡罷職放送,金胤行·金爀·金基正·高道成依已勘守令例,勘罪放送,李鎭復放送,兪萬禧依本律勘放,時囚罪人姜附過放送,任國大削職放送事,命下矣。李廷衡罷職放送,李鎭復放送,姜附過放送,任國大削職放送,高道成與任國大,係是同罪,一體削職放送,金胤行·金爀·金基正等,依已勘守令例,竝罷職放送,而金胤行,前以他罪,徒三年定配於忠淸道舒川郡豆谷驛,依例發遣府羅將,還發配所,兪萬禧,傳旨內元還上居末,昨年年事旣得稍稔,舊還分定,自有斟量,而未捧之數,至於此多揆以糴法,極爲駭然,依事目拿問勘罪,罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,兪萬禧,杖一百收贖,告身盡行追奪,放送,何如?傳曰,允。如有功儀,各減一等。
戊申三月三十日辰時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上命書傳敎曰,日前聞有來獻先朝御畫老人,取來奉玩,在老人,不但爲異數,寶墨輝暎,分明是御畫,聞其事蹟,不宜泯然,且見行步不蹣跚,顔貌如五六十人,又能立呼七絶,細寫片幅,甚奇奇,年踰九十,尙未經實職,歲首歲饌,不得受食云,九十一歲朴昌烈景福將作窠調用,仍付實職例銜,老人雖以入直爲言,不必强令入直,以此分付,其子付料,特爲依其願施行。上曰,政官牌招開政,出榻敎上曰,五衛將趙重觀入侍,出榻敎賤臣承命出,與五衛將趙重觀,偕入進伏。上曰,年今幾何,重觀曰,九十一歲矣。上曰,聰聽無減乎?重觀曰,減於少時矣。上曰,世鳳,何以捉得乎?重觀曰,只以慷慨之心,以死衝突,捉得二賊魁,則餘皆風飛雹散矣。上曰,馬帖持來乎?重觀曰,持入矣。上曰,入之,鶴聞跪進。上曰,事甚稀貴矣。命書傳敎曰,昨日召見九十一歲老人之獻先朝御畫者,纔示尊年記舊之意,今日又見五衛將趙重觀,年亦九十一歲,童顔韶容,鬚髮多不白,誦對戊申捉賊之事,歷歷如今日,奇矣貴矣,捉一賊,猶有功,況所捉不止一人,捉賊卒,猶有功,況所捉是僞帥世鳳乎?其時巡撫使欲紀功而牢拒,先朝下相當職調用之命而辭之,繼有錫馬之敎而又不受云,卓卓之功,姑無論,如許廉操,實所罕聞,取考頒下文字,逢舊甲撫昔事,曷勝愴感,奉來頒馬文券,出示太僕,使卽依帖文送于老人家,伊時雖辭官,到今先朝恩典,豈敢有云云,然老人年已老矣,相當職承傳傳敎,移施於其子,令吏兵判招見後,今日政除職事分付,帖文及文蹟,如是斷爛,亦令該曹,作帖以給,重觀曰,過蒙特恩,圖報無地,謹當獻歲矣。上曰,延壽豈必美耶,命重觀先退。上曰,禮曹正郞姜德恒入侍,出榻敎賤臣承命出,與姜德恒,偕入進伏。上曰,表忠祠致祭之餘,人有感慕之意乎?德恒曰,非獨其子孫感泣,一邑儒林,擧有聳動之色矣。上曰,書院宏大乎?德恒曰,不大不小矣。上曰,爾是誰族乎?德恒曰,獻納姜烜之族矣。上曰,年今幾何,德恒曰,七十七歲矣。上曰,年限已過,不可爲守令,誠可矜,今日政,察訪擬入事,分付銓曹。賤臣承命出傳,命德恒先退。命書傳敎曰,情勢自情勢,叨謝自叨謝,屢除屢違,極爲寒心,在右相,無異親子姪,新卜後收用,亦出爲其家之意,則豈敢如是逡巡,以公以私,不可無飭礪之擧,校理李儒慶,牌不進傳旨勿施,順川郡守除授當日辭朝,時任郡守,遞付京職。上曰,順川郡守李儒慶入侍,出榻敎賤臣承命出,與儒慶,偕入進伏。上曰,進前奏職姓名,儒慶仰奏訖。上曰,登筵今爲幾年耶,儒慶曰,爲九年矣。上曰,容貌猶勝於前日,可謂達像矣。上曰,俄敎已悉,而爾則無異右相之親子矣,尙不擢用,意有待焉,今者欲用右相之故,恐或助瀾,有此外補之擧,下去殫竭,以效萬一可也,至於年前月蝕時往出之擧,又何妄也,是甚怪駭矣。儒慶曰,得至今日,莫非聖恩,無容更達矣。上曰,宣諭已有下敎不必更踰,七事除之可也。仍命退,諸臣以次退出。
戊申三月三十日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,傳香承旨馳詣宗廟景慕宮,仍詣受香所,奉審摘奸以來。上曰,政事望持來。賤臣承命出持入。上曰,姜德恒,以年限已過之故,有郵官擬入之命,而今以如此殘郵,擬望以入,吏判事誠可駭也。更以他郵擬入,朴昌烈加資,今日政,亦爲下批事,分付。命退,承史以次退出。
戊申三月三十日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,摠府番次苟艱,在外·未肅拜時臺,差祭及別軍職人與有實病人竝許遞,前望單子入之,待下批牌招察任。衍德曰,同罪未敍人,隨卽提稟事,曾有定式矣。前大司憲李度默,前修撰尹致性,前副校理李儒慶,前修撰趙雲紀,前統制使柳鎭恒,旣已蒙敍除職,而前大司諫朴天行,前獻納申禹相,前正言閔師宣·朴瑞源,前校理趙濟魯,前副校理鄭東觀,前副修撰李書九·金履鏞·洪聖淵,前副校理李洪載,前水使李章漢,俱是同罪之人,故敢此,仰達矣。上曰,敍用,可也。出擧條命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲蔡弘履未肅拜,持平李挺龍呈辭,執義徐秉德,掌令高益擎·閔彝顯,持平吳彦啓在外,監察茶時之意,敢啓。傳曰,知道。
洪仁浩啓曰,明日常參·經筵,取稟。傳曰,只朝講。
洪仁浩啓曰,來初五日,朝參日次矣,敢啓。傳曰,停。
傳于南鶴聞曰,輪對官入侍。
傳于趙衍德曰,右承旨入侍。
洪仁浩啓曰,明日朝講,兩司當爲進參,除在外·未肅拜呈告人員,竝卽待開門牌招,何如?傳曰,允。
□守禦使狀啓,軍器修補監董人褒賞之□該曹稟處□□□□洪仁浩□□□□知煥然。財力□□□修補若是夥多,由於卿不懈怠,此一事,殊可嘉也。別將李鴻運,自前已聞聲績,今又效勞如此,何可勿論乎?昨日閫帥望,初不擧論,終又末擬,兵判事,極爲駭然。無論某窠,卽擬閫任事,更捧承傳。承傳頻數,則收用固難,而近日則成命絶罕,而銓官急於濟私,每不擧論,況此人,西邑遞來後,屢爲下敎,伊後竝與照擬而不論,寧有如許道理?此後不用承傳,先用己私者,自政院察勘。內外都廳都監官等,竝施賞加之典。陰雨之備,近作無用之事,若有留意修擧者,必須別般施賞,可勸來後,今此直處分者,意有在也。月前南城尹狀啓,尙未回啓,蓋因違格而然云,卿須取考元文書,枚擧都數及效勞人姓名,卽爲草記事,回諭。
傳于洪仁浩曰,次對,明日來會。
兵曹口傳政事,副司果鄭東觀·李書九。
以江華留守狀啓,長寧殿修改,不卽擧行,惶恐待罪事,傳于南鶴聞曰,勿待罪事,回諭。
以慶尙監司狀啓,今四月令薦新生竹笋,節候尙早,限內不得封進,惶恐待罪事,傳于南鶴聞曰,勿待罪事,回諭。
趙衍德,以戶曹言啓曰,時御所慶熙宮及於義宮以下各處所,例於三月內,奉審修改,而有難循例爲之,追後擧行之意,敢啓。傳曰,知道。
洪仁浩,以兵曹言啓曰,禁軍別將李明運,身病猝重,勢難供職,呈狀乞遞。實病旣如此,則領軍重任,不宜瘝曠,今姑改差,何如?傳曰,允。
落點,禁軍別將柳鎭恒。
洪仁浩,以兵曹言啓曰,去春三朔能麽兒考講時,義禁府都事李東爀,軍器寺主簿金益喆,訓鍊院判官具載敬,主簿趙元珣·鄭宅慶,武臣兼宣傳官李榮大·成夏鎭·張泰星·金志學·鄭欽,部將金鍾翕·曺命集,守門將李烜·鄭惟轍·南耆喆·李長炫,二次不通,部將梁興龍,一次不通,依定式,竝從重推考,何如?傳曰,允。
洪仁浩,以扈衛廳言啓曰,傳曰,扈衛軍官金尙說,年過八十,則不得帖加,必有向隅之歎,一體成給,年如未滿,給樂與酒肉之需事,言于該廳大將事,命下矣。遍考本廳軍官案,則無金尙說名字,似是曾前隨行而退任已久之人。其年歲幾許,本廳則無憑問之道,令漢城府考籍後,擧行,何如?傳曰,允。
戊申四月初一日辰時,上御熙政堂。輪對官入侍時,右副承旨洪仁浩,假注書李貞運,記事官李宗烈·李相璜,司宰僉正沈原之,議政府司錄高應觀,禁府都事趙厚鎭,司饔僉正朴宗榦,繕工副正鄭國仁,副奉事閔致和,假監役趙鎭奎·沈養之·李顯民,以次進伏訖。上曰,輪對官,以次奏職·姓名·職掌·遺在·所懷,可也。原之進奏曰,職掌,魚鹽供上,而遺在則他色主管,所懷無之矣。應觀進奏曰,職掌則大臣衙門擧行等節,而所懷則無之矣。厚鎭進奏曰,職掌奉敎推鞫擧行,而無所懷矣。宗榦進奏曰,職掌則無之,亦無所懷矣。國仁進奏曰,職掌則無之,亦無所懷矣。致和進奏曰,職掌則工作色,而所懷無之矣。鎭奎進奏曰,職掌則竹色,而遺在則大竹四十八箇,中竹二百九箇,小竹四百箇,片竹一千二百餘箇矣。上曰,似未詳知,更奏,可也。鎭奎曰,大竹四十八箇,中竹六十九箇,小竹一千二百箇,片竹一千三百箇矣。上曰,比初奏尤倍蓰,何不能詳誦厥數耶?誠可駭也。仁浩曰,繕工監假監役趙鎭奎,職姓名奏對之際,語聲低微,且於遺在仰奏時,各樣竹時遺在,合爲六百一介,小竹·片竹,則元無遺在,而或稱一千二百餘介,或稱二千餘介,矇然極矣。所當重勘,而本院請推之外,無他可施之罰,何以爲之乎?上曰,爲先推考,可也。出擧條養之進奏曰,職掌則紫門色,而所懷無之矣。顯民進奏曰,職掌則長木色,而所懷無之矣。上曰,他承旨入侍。出榻敎仍命退,諸臣以次退出。
戊申四月初一日辰時,上御重熙堂。左承旨入侍時,左承旨趙衍德,記事官金孝建·李宗烈·尹行任,以次進伏訖。上曰,今日坐直,誰也?衍德曰,姑未停當矣。上曰,都承旨有下敎事,來待政院之意,分付。賤臣承命出傳。上曰,夜雨頗得洽足,而畿營雨澤狀啓,尙不入來,使之催促,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲蔡弘履,持平李挺龍,獻納鄭致淳,正言李尙友,牌不進推考傳旨及罷職傳旨,今方捧入,而今日朝講,兩司無進參之員,大司憲蔡弘履,更卽牌招,何如?傳曰,允。
尹行元啓曰,大司憲蔡弘履,持平李挺龍,牌不進,執義徐秉德,掌令高益擎·閔彝顯,持平吳彦啓俱在外,監察茶時之意,敢啓。傳曰,知道。
尹行元啓曰,朝講時刻已過,頉稟之意,敢啓。傳曰,然則晝講爲之。
傳于洪仁浩曰,大臣·備局堂上引見。
南鶴聞,以禮曹言啓曰,今四月初四日,永祐園親祭時,自上當有散·致齋之例,而正日只隔二日,散齋勢未及依例磨鍊。殿下自今日,散齋一日於別殿,致齋一日於正殿。凡散齋,有司不啓刑殺文書,致齋,惟啓享事,諸享官及近侍之官應從升者,竝散齋一日於正寢,致齋一日於本司,倍享百官諸衛之屬,各於本司,淸齋一宿事,知委,何如?傳曰,允。
南鶴聞啓曰,再明日永祐園親祭祭文,當爲製進,藝文提學李秉模,卽爲牌招,何如?傳曰,允。
南鶴聞啓曰,藝文提學李秉模,牌不進推考傳旨,今方捧入,而親祭祭文製進,一時爲急,如是違召,事甚未安,更卽牌招,何如?傳曰,允。
南鶴聞啓曰,藝文提學李秉模,再牌不進推考傳旨,今方捧入,而親祭祭文,一時爲急,如是屢違,誠極未安。所當更請牌招,而係是一日三牌,何以爲之?敢稟。傳曰,更爲牌招。
南鶴聞啓曰,抄啓文臣親試,初三日爲之事,命下矣。處所,以何處爲之乎?敢稟。傳曰,便殿爲之。
傳于洪仁浩曰,同副承旨入侍。
南鶴聞,以弘又館言啓曰,新除授副修撰沈興永,卽爲牌招察任,何如?傳曰,允。
傳于南鶴聞曰,再明動駕時,畿伯與地方官,當爲導駕,而方在巡路,若經還,則更發之際,徒貽民邑之弊。諸處奉審,如已爲之,則使卽趁期入來,否則勿爲上來,依前以秩高守令上京人中,以水原府使代行事,令廟堂卽爲分付。
洪仁浩,以守禦廳言啓曰,本廳南漢軍器修補畢役狀啓,有旨內,月前南城尹狀啓,尙未回啓,蓋因違格而然云,卿須取考元文書,枚擧都數及效勞人姓名,卽爲草記事,命下矣。取考廣州府尹李泰永狀啓謄報,則南將臺三十四間,討捕廳十七間,新建交子弓一百張,具弦家長箭三十部,大軍幕二件,喇叭號笛各一雙,畫龍大鼓一坐,二廣縀巡令旗六雙,二廣縀內拱戰笠七雙,紅氊笠八雙,象毛二斤,黑染布軍服三十六領,黑染木軍服二十八領,藍禾花紬戰帶二十四件,吹鼓手黃號衣二十領,紙油衣二十二領,巡令旗雨備六雙,新備鳥銳三百九十二柄,環刀一百五十柄,鐵甲二十八領,鐵冑二十八部,黑角弓三十四張,交子弓二十八張,長槍一百九柄,偃月刀五十七柄,長箭三百部,片箭二百部,畫龍鼓一雙,喇叭五雙,號笛三雙,中軍幕一件,巡令旗竹十雙,朱杖十雙,燈籠鐵絲六雙,修補,而所入物力,帶率軍官出身李永老,捐私財三千四百緡,以補公役,故定爲內都廳,本府敎鍊官司果鄭德纘,定爲外都廳,悉掌軍器敎鍊官司果李仁宅,爲別看役全任將臺云矣,敢啓。傳曰,裨將加資,敎鍊官賞加,今日政下批,以示聳勸之意,可也。
吏批,判書吳載純進,參判李在學病,參議李時秀牌不進,同副承旨南鶴聞進。以李度默爲大司憲,韓致應爲持平,金光岳爲獻納,申爲正言,李書九爲校理,李洪載爲副修撰,李鎭宅爲禮曹正郞,李顯默爲中學敎授。
兵批,判書鄭好仁進,參判具㢞病,參議宋鍈病,參知柳誼入直,右副承旨洪仁浩進。以李鼎九爲五衛將,李景禧爲南陽監牧官,大坡兒權管單洪毅懋,副護軍申應周·李章漢,副司直朴天行·徐配修·尹翊東·李庚運,副司果鄭福煥·李敬五·尹羽烈,慈母山城別將玉器儁,武兼李永老,守禦廳敎鍊官鄭德纘,林土別將李仁宅,以上今加折衝,南漢山城軍器公廨修繕之功,加資事承傳。
洪仁浩,以義禁府言啓曰,海州判官趙光逵,拿問處之事,傳旨啓下矣。趙光逵,時在任所云,依例發遣府羅將,拿來,何如?傳曰,允。
洪仁浩,以義禁府言啓曰,兪萬禧杖一百收贖,告身盡行追奪,放送事,照律草記批旨內,如有功·議,各減一等事,命下矣。兪萬禧無功議云矣,敢啓。傳曰,知道。
洪仁浩,以訓鍊都監言啓曰,本局中軍趙心泰,統制使遞任後,未及上來,曠務可悶,今姑改差,何如?傳曰,允。
洪仁浩,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,動駕隔日,外任請擬,何也?卿則推考,此草記勿施。
戊申四月初二日卯時,上御誠正閣。晝講入侍時,特進官李柱國,同知事鄭昌順,侍讀官沈晉賢,檢討官尹致性,宗臣西春君煋,武臣成玉,參贊官南鶴聞,記事官金孝建·李宗烈·金祖淳,以次進伏訖。晉賢讀自中庸二十九章,止三十章。上讀申受音訖。晉賢曰,此曰,君子之道,本諸身,徵諸庶民,考諸三王而不謬,建諸天地而不悖,質諸鬼神而不疑,百世以俟聖人而不惑。惟此本諸身一句,實爲下五節之本,而若就下五節言之,則徵諸庶民一句,最爲切近。蓋天地無端倪,鬼神無形迹,三王已往矣,百世未來矣,今欲參之質之,考之俟之,得無有渺茫高遠之歎乎?獨此庶民之信從與不信從,徵之無難,驗之有道,倘於施措之際,庶民從之,則是亦天地鬼神之所從也,庶民信之,則是亦三王後聖之所信也。今若就庶民之所信從者行之,不信從者不行,則庶幾不謬於三王,不悖於天地,無疑於鬼神,不惑於百世矣。伏願以徵庶民之一句,爲治國之要道焉。上曰,此言,好矣。致性曰,上焉者,雖善,無徵,下焉者,雖尊不信。此聖人所以不得行道,而今殿下,居君師之位,萬民尊信之道,要之,考三王而不謬,建天地而不悖,質鬼神而無疑,俟聖人而不惑者,行之不難。伏願體念焉。上曰,亦好矣。昌順曰,上番玉堂所奏,旣以本諸身,爲其下五節之本,而本諸身之要,又在一誠字矣。伏願體念焉。上曰,好矣。柱國·鶴聞曰,玉堂·上下番經筵,旣有所奏,臣等別無所達矣。上曰,此云上焉者雖善,無徵不信,下焉者雖善,不尊不信,惟此議禮·制度·考文,亦非至難至大之事,而必上下皆有聖而後行之者,何也?晉賢曰,文義之微奧處,臣何以知乎?但此云上焉者,卽古昔之聖王也,下焉者,卽不得位之聖人也。凡於議禮·制度之事,必須有德有位而後,可以行之也。上曰,本意則果然矣。今若欲議禮·制度·考文,而必求古昔聖人之所行者,行之,則得無有膠柱鼓瑟之歎乎?雖以夏·殷·周之所損益言之,忠·質·文三者,亦豈可膠守而不變乎?晉賢曰,此則惟在時措之宜,居今之世,行古之道,亦非時中之義也。昌順曰,今日朝講命下,而因臺諫之違牌,改命晝講,揆以事體,誠極寒心。意謂入侍儒臣,當有規警之言,講筵已罷,因無所陳,亦甚慨然。今日違牌諸臺,一竝罷職,何如?上曰,依爲之。不言玉堂,從重推考,可也。命退,諸臣以次退出。
戊申四月初二日卯時,上御熙政堂。大臣·備局堂上引見入侍時,左議政李性源,行漢城判尹鄭昌聖,戶曹判書徐有隣,兵曹判書鄭好仁,禮曹判書李,行副司直李柱國,知事鄭昌順,兼都承旨沈豐之,行副司直徐有大,吏曹參判李在學,開城留守洪秉纘,行副司直金持默,修撰沈晉賢,右副承旨洪仁浩,假注書李貞運,事變假注書申溆,記事官李宗烈·金祖淳,以次進伏訖。性源曰,雨後日氣新晴,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,頃有達生散連爲製入之命矣。近日則中宮殿諸節,若何?上曰,一樣平順矣。性源曰,向者數次得雨,終未優足,今番之雨,則始爲浹洽矣。上曰,果無不足之患否?性源曰,移秧,則似若不足,而優於付種矣。上曰,連有霧氣,得無妨麥之慮耶?性源曰,麥抽之時尙遠,別無所妨矣。上曰,右相何不入來云耶?性源曰,昨於受誓戒時,見之,而今日則不入,未知何故矣。上曰,惠堂亦何不入來耶?性源曰,聞昨夜重經關格之病,未得入來云矣。性源曰,臣以安城故同知尹梓訪問子孫軍門錄用事,仰請,蒙允矣。退聞則,乃是士族,臣之獻議,誠極惶悚,而士族錄用軍門,太不襯當,改以食物頒給分付,何如?上曰,依爲之。出擧條性源曰,雖以收議一款言之,臣本來生疎之中,加以精神耗昏,此等小事,猶不能首尾照檢,惶悚之外,廟堂事,誠可憫也。惟願早卜首相,則國事幸甚。上曰,鼎席之未備可憫,誠如卿言,欲從近備員,而顧今廟謨之鍊達者,其孰如卿?自在卿宰時,已知卿端重不撓,授卿此任者,以卿自來堅剛。況以目下情理,猶有精力之不損故也。至於收議事,此非不能照檢首尾而然也,以未知其人班閥之致也,卿之此言,誠過矣。近因無事中有事,日次賓對,久停不行,今則事端稍定,誠萬幸矣。蓋壬辰·戊申,卽我國有事之年。故先朝壬辰,果有騷說之盛行,而其時前領相被罪,至入於永垂百世錄中,今年三月,前領相,又有此所遭,亦可異也。以其一身,足可謂替當年運耶?大抵前領相此事,豈可曰善爲乎?予之所敦諭者,豈獨爲前領相地也?若以跡論之,則予亦非之,人亦非之矣。此大臣重卜以後,其所孜孜不已者,必欲俱收竝蓄,彌綸協贊,惟恐近國之人不見用,今時之人不得爲,顧其心,豈有他哉?特以逐鹿不見泰山,故乃有此一着之誤矣。雖以前後筵奏言之,其心則必欲善爲,至於此奏,亦必自謂以善爲而然矣。尹得孚之罪,不過論斥大臣,專是狂妄所使,其時處分,或似過矣。兪岳柱則事係機關,雖不得不嚴加處分,而至若多年楸島,則雖或過矣。然賓對之席,遽及此事,已可謂大不緊矣。上款事已不緊,況復重於此者乎?此則偏私之所使也,若古大臣則不如此矣。雖在善類,亦必宛轉陰護,不使至突兀激成之地,而若前領相此擧,則不可但以激成言,假使眞箇善類,亦不可突兀之若是也。此非偏私而何?大官旣自別,此時又何如?其在前領相之道,惟當思納約自牖,鎭安物情之方,而初不商量,遽奏此事,其所謂擧措得宜云者,此眞外題也。予之所以起廢而委毗者,蓋以故相之子,必能保合回泰,陶鎔一世,以至不偏之域,而至於此事,大違期望之初心,此予所以切痛深慨而不已者也。大抵明義正倫,使亂賊不至於跳踉者,惟在於防微杜漸,無或放過,而不先不後,猝地請宥,藉曰未知,此亦罪也。且予之所深嘆者,予於此大臣,常以薦主自處,而白首暮年,有此偏私之擧,莫副委毗之意,可謂非矣。此非但對卿等言之而已,若使前領相登筵,予所責勉,必有倍矣。至若堂箚,則直驅人於不測之地,辭意憯毒,此則出於禍心矣。雖曰自取,而豈可加人以此等題目乎?近來疏箚文字,全不詳審用之,其心所在四箇字,無難加之,如宋民載疏中,亦有之故,施以譴罷者此也。性源曰,堂箚措語,臣雖未見,而前領相,以諸儒臣之被譴,尤爲不安之端云矣。上曰,前領相之以此不安,雖似無怪,而旣驅人以不忍聞之說,則予之處分,烏可已乎?性源曰,雖以傳敎下者見之,其語意之深重,亦可知矣。上曰,前領相之初筵所奏楸黑耽云云者,有甚麽意思,其後別無可解之端,而遽然請宥者,都是偏係之所使也。雖以右相事言之,綸音與否,不係於此,而强以加之,於右相之心,亦豈自安乎?可謂節節不善爲矣。不料仰成之地,有此毁劃之擧。此則不思量之致,而至於世人,則乘此機會,必欲齗齗不已,若此而朝廷豈有妥帖之日乎?誠可憫也。性源曰,尹得孚,則爲夏賊之所吹噓,其罪之深重,亦非岳柱之比矣。上曰,此則由於朝廷之擯棄,故自然同歸於背馳者流矣。性源曰,此江華留守宋載經狀啓也。以爲武士等今春都試事,當依例擧行,而非但有妨農之慮,校卒之裹糧赴試,其弊亦多。春等有故,則秋等合設,已有定式,依昨年例,待秋合設事,請令廟堂,稟旨分付矣。方春裹糧,果有妨農之慮,前例退行,亦非一二,待秋合設事,分付,何如?上曰,依爲之。出擧條性源曰,此東萊府使李敬一狀啓也。以爲倭館開市大廳,丙午燒燼,館守倭,懇請改建,取考謄錄,則倭館燒燼處改造,皆在於六七年之後,而第伏念此廳,乃是進上捧出之所,彼我私賣之處,燒燼之年,雖曰比前最近,改建之請,亦難一向防塞,改造一款,請令廟堂稟處矣。邊事無論細大,皆有前例,六七年後從前改建者,今不可卽許改建,姑待年限之意,分付,何如?上曰,依爲之。出擧條性源曰,今番節使,齎來彼咨中,有使臣參宴加賞事矣。以前頭使行,奉表稱謝之意,依近例,令文任撰出回咨,正書安寶後,付送於漂漢人領去咨官之行,而無方物謝表,付諸今年節行事,分付於該曹·該院,何如?上曰,依爲之。出擧條有隣曰,鑄錢設施之後,倭銅之不得私賣,載在節目矣。今此鑄錢,因倭銅之罄乏,尙此愆期,故前後關飭,非止一再,而商譯輩,不有法意,專事潛賣之弊,種種有之云,事之無嚴,莫此爲甚。另飭萊府,隨其捧出,星火馳報,以爲無一遺漏趁期貿用之地,而此後若有私賣現發之擧,則當該任譯,另加嚴繩,斷不饒貸,該府使不飭之責,亦爲筵稟論勘之意,出擧條,嚴飭,何如?上曰,依爲之。出擧條有隣曰,因禮曹啓下關,社稷祈穀大祭物種加定事,自太常報來矣。取考文書,磨鍊祭需,則物種價米爲四十一石,而本寺元貢餘米條爲四十餘石矣。曾於祭需加定時,以元貢餘米,推移進排,亦多已例,今不必加定,祈穀大祭物種價米四十一石零,以本寺元貢餘米,依例移定之意,分付,何如?上曰,年年祈穀,陞秩大祀,出於爲民重農之意。大同雖關經用,卽賦於民以紓民力者,今於本祭需,何可較量其所入乎?餘數有無,姑勿論,本祭需,竝以新貢加定,以示重農,所以爲民之意,可也。出擧條昌順曰,同文彙考印出之役,今方始役,臣等輪回仕進,監董印役,而校讎訛誤,不可不專委一人。校書校理成大中,長時入直云,不煩往來,可以專一,監印郞廳差下,使之專管校讎,何如?上曰,依爲之。出擧條上敎在學曰,冊子凡例,何以爲定?在學曰,如謄錄樣,而各以類聚故,爲累條目矣。上曰,卷數不必浩繁,裁減爲之,好矣。在學曰,別編交隣書啓及聞見事件,則略加刪拔,似好矣。上曰,然則拔之,可也。曰,今番太廟十二室,安寶時奉審,則肅宗大王庚子上諡金寶外裹多紅禾紬單袱,有鼠破處,此後五日日次奉審時,改備乎,姑待秋修改時乎?上曰,五日日次奉審時,改備,可也。曰,永寧殿第九室,章順王后庚辰白鐵印篆文缺破,不得安寶矣。上曰,印篆,本來缺破矣。曰,十一室東西加欌甚高,親臨奉審出納之際,每設層梯,易致失措,故前都提調鄭存謙,年前進達,爲其方便之道,加欌冊寶,預爲移奉於原欌矣。今春展謁時,奉審已畢,來秋修改日,或安寶時,依前換奉,何如?上曰,不必更爲換奉,仍爲奉安於原欌,可也。秉纘曰,松都都試,亦當設行,何以爲之乎?上曰,此是境內武士乎?秉纘曰,然矣。上曰,然則下去後,從近設行,可也。上曰,老人設宴事,未及爲之耶?秉纘曰,臣之上來後,始聞下敎,今則六月前,似不得爲之矣。上曰,何必乃爾?下去設行,好矣。上敎柱國曰,摠使之病,卿果見之否?柱國曰,摠使之病,別無他症,而房闥之中,亦不能起居,精神間多耗昏,專是衰氣所致矣。上敎有大曰,營門凡節,果詳知乎?有大曰,姑未知頭緖矣。上曰,前訓將事,多迫隘,卿則勿爲效嚬,此營近來便成弊局,須善爲之也。有大曰,近來京中竊發之患,種種有之,而所謂贜物,一過江外,無以捉得,若有外方出事之道,則似救此弊矣。上曰,左相之意,何如?性源曰,捕卒之弊,甚於盜賊,外方出事,不可擧論,而外方亦有討捕使,雖以關文申飭,亦無不可矣。上曰,此則先朝禁令,專爲鄕民之德意也。豈可遽出此法乎?上曰,首營門亞將體重,豈可以在外人爲之?改差,可也。上曰,予於兵判有玉成之敎矣,卿聞之乎?此家自來規模,異於他人,凡事豈可突兀爲之乎?只知有國,好矣。性源曰,下敎誠至當,而兵判則又以昨日傳敎中,濟私之敎,惶悚云矣。上曰,此則非但此兵判而已。李鴻運承傳之後,無非如是矣。鴻運之爲人,雖未知如何,而鄭民始·金鍾秀皆譽之,御將詳知其爲人乎?柱國曰,凡於任事,誠心竭力,是渠長處矣。上曰,近日玉堂,議諡之外,諡狀多有來到云,而一不擧論,何也?有隣曰,其中李東標諡狀,卽臣之所製,而其樹立無愧於朴泰輔矣。上曰,翼虎將軍之諡,亦不可不趁卽擧行,玉堂出去後,考其諡狀,待長官出後,同爲議諡,可也。上曰,故相之諡,今始爲之矣。假使美諡,旣出於相簡之手,則豈可用之乎?故相,九原如有知,則亦必有感矣。上曰,政官牌招開政。出榻敎命退,諸臣以次退出。
戊申四月初二日申時,上御誠正閣。同副承旨與兵曹判書入侍時,同副承旨南鶴聞,假注書李貞運,編修官金泰熙,記事官金祖淳,兵曹判書鄭好仁,以次進伏訖。上命書傳敎曰,再明日,當詣永祐園展拜,出宮,以弘化門,由館峴,以此分付。侍衛別雲劍·寶劍外,兵曹摠府堂郞各一員,入直五衛將武兼磨鍊,餘皆置之,東西班隨駕,依近例,大臣·六曹堂郞,各一員爲之事,分付。上曰,抄啓文臣親試,初三日爲之。出榻敎好仁曰,今四月初四日,大駕詣永祐園展拜時,以何營軍兵留陣,而斥堠·伏兵,連因傳敎,置之矣,今番則何以爲之乎?上曰,依爲之。當次營門,留陣,可也。出擧條好仁曰,永祐園動駕時,挾輦軍及前後廂軍兵,以最少前例,考出以奏事,命下矣。取考近年之例,則丁未四月,卽是最少之例,而挾輦軍一百名,倭槍手一百名,御前前排十五雙,禁軍三番,訓局步軍五哨,馬兵二哨,禁衛軍五哨,騎士二番隨駕矣。禁·御兩營,互相輪回,今番則何以爲之乎?上曰,依爲之。後廂則禁·御兩營中,今年當次營門,隨駕,可也。出擧條上曰,副駕轎仗馬儀仗,置之。出榻敎仍命退,諸臣以次退出。
上在昌德宮。停常參·經筵。
中宮殿,藥房口傳問安。傳曰,知道。
南鶴聞啓曰,明日大駕詣永祐園,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
南鶴聞啓曰,明日永祐園動駕相値,視事頉稟之意,敢啓。傳曰,知道。
洪仁浩啓曰,大司憲李度默,持平韓致應未肅拜,執義徐秉德,掌令高益擎·閔彝顯,持平吳彦啓在外,監察茶時之意,敢啓。傳曰,知道。
洪仁浩啓曰,抄啓文臣課講,何承旨進去乎?敢啓。傳曰,右副承旨進去。
南鶴聞啓曰,藝文提學李秉模三牌不進推考傳旨,今方捧入,而親祭祭文製進,一時爲急,如是屢違,事體所在,誠極未安。所當更請牌招,而係是一日四牌,何以爲之?敢稟。傳曰,文任之事,尙不冒當,此何所執,此何處義?一味出牌,徒傷事體,藝文提學李秉模,罷職。
藝文提學前望單子入之,吳載純落點。
傳于南鶴聞曰,課講入侍。
傳于洪仁浩曰,左承旨入侍。
以兵曹別雲劍改付標單事,傳于南鶴聞曰,何如是煩稟乎?兩宰臣之有實病,猶可說,昨旣差祭,今又煩稟,極爲未安,當該別雲劍,罷職。
吏批,判書吳載純進,參判李在學,參議李時秀,牌不進,同副承旨南鶴聞進。以尹承烈爲大司憲,林蓍喆爲大司諫,趙錫穆爲執義,盧廷良爲司諫,崔烜爲掌令,鄭晩錫·韓商新爲持平,申禹相爲獻納,金孝眞·尹翊東爲正言,徐有隣爲惠民提調,李甲龍爲齊陵令,南愼五爲禁府都事,任希厚爲掌苑別提。
兵曹,以李潤默爲武兼,副護軍李永老。
洪仁浩啓曰,禁衛營留陣,摠戎使代領事,命下矣。摠戎使李昌運,卽爲牌招,聽傳敎,何如?傳曰,允。
兵曹,以趙心泰爲禁軍別將。
洪仁浩,以兵曹言啓曰,新授禁軍別將趙心泰,以前任統制使,未及上來,而動駕隔宵,領軍重任,不可暫曠,今姑改差,何如?傳曰,允。
兵曹,以柳鎭恒爲訓鍊都監中軍。
洪仁浩,以兵曹言啓曰,今四月初四日,大駕詣永祐園展拜時,左邊捕盜大將徐有大,以訓鍊大將隨駕,右邊捕盜大將趙圭鎭,以御營中軍隨駕矣。回鑾間,摠戎使李昌運,姑令權察,何如?傳曰,允。
洪仁浩啓曰,因兵曹草記,今此永祐園展拜時,左邊捕盜大將徐有大,以訓鍊大將隨駕,右邊捕盜大將趙圭鎭,以御營中軍隨駕矣,回鑾間,摠戎使李昌運,姑令權察事,允下矣。摠戎使李昌運,卽爲牌招,以爲聽傳敎之地,何如?傳曰,捕將趙圭鎭,兼帶中軍之任,改差,此牌招啓辭,置之。
兵批,以申應周爲御營中軍。
南鶴聞,以兵曹言啓曰,今四月初四日,大駕詣永祐園展拜時,左邊捕盜大將徐有大,以訓鍊大將隨賀矣。回鑾間,右邊捕盜大將趙圭鎭,姑令兼察,何如?傳曰,允。
南鶴聞啓曰,因兵曹草記,今此永祐園展拜時,左邊捕盜大將徐有大,以訓鍊大將隨駕矣,回鑾間,右邊捕盜大將趙圭鎭,姑令兼察事,允下矣。右邊捕盜大將趙圭鎭,卽爲牌招,聽傳敎,何如?傳曰,允。
兵曹口傳政事,副司果韓致應,禁軍別將李明運。
洪仁浩,以兵曹言啓曰,禁軍別將李明運,身病猝重,勢難供職,呈狀乞遞。動駕隔宵,領軍重任,不可暫曠,今姑改差,何如?傳曰,允。
兵曹,禁軍別將柳鎭恒·趙圭鎭·申應周。
以兵曹禁軍別將望單子,傳于洪仁浩曰,趙圭鎭,則以捕將兼管,纔遞御營中軍,柳鎭恒,今日移都監中軍,以此擬之首副,極爲不可,當該堂上推考。
兵曹,禁衛中軍趙圭鎭,落點。
傳于南鶴聞曰,禁軍別將排望,果甚苟艱,摠管李漢泰許遞,今日政差出,待下批牌招察任,侍衛望筒,改修正以入。
兵批,禁軍別將李漢泰。
副摠管尹尙東。
傳于洪仁浩曰,禁軍別將李漢泰,以摠管侍衛受點,別將之任改差,更爲差代。
兵曹,禁軍別將李漢泰。
南鶴聞,以禮曹言啓曰,慶尙監司金光默,戊申從征將士生存者及殉身未褒人,搜訪以聞事狀啓,問議于時原任大臣,草記事,命下矣。謹依聖敎,發遣郞廳,問議于時原任大臣,則左議政臣李性源,以爲伏見慶尙監司金光默狀本,則居昌士人全鶴齡,怒裂賊帖,劃贊假倅,募丁繼餉,終成剿賊。同府鄕吏愼錫顯,秉義涕泣,曉諭逆順,堅守庫藏,設奇殲魁,不但忠勇之足尙,實有勞績之可褒。同府士人李遇泰,以忠臣之姪,鼓先鋒之勇,生擒三凶,其功甚大,當時之未參勳券,誠爲可惜。同府業武曺漢伯,咸陽鄕吏朴春奉,或監軍器,或掌官庫,抗義罵賊,被棍至死,樹立卓然,無異立慬。此五人,合施褒贈之典。居昌士人尹商擧,馳檄而諭賊陣,募兵而導王師,不幸先死,誠可嗟惜。同府士人魚震龍,咸陽士人林汝芳,或集洞人而奪俘虜,或募將士而討賊黨,倡義樹功,俱極可嘉。此三人,合施錄用之典。居昌鄕吏愼德顯·愼致謹·愼光世,一門四人,同心倡義,錄雖不願,功實可褒,而當爲錫顯之次。咸陽士人鄭之僑,義形於叱懦帥,安義士人李聖擇,策效於探漏網,同縣護軍全瑾,士人金虞錫,自願先驅,獻策捕賊,鄕吏河潤澤·河龍瑞·金載鏡,同守縣倉,以迎王師。此十一人,雖有輕重之殊,俱著義勇之蹟,而褒贈·錄用,或涉過重,宜令本道訪其子孫,施以食物題給之典。星州從征將士三人,善山從征將士四人,年皆八十九十,依他例,考其勳籍戶籍,或加資,或帖加,似爲得宜。蓋當時嶺右一路,陷於賊藪,列郡風靡,擧懷奔竄,而今此數邑章甫,若校若吏,奮忠秉義,討賊樹勳,如是表著,朝家之所以褒賞之者,比之他道,尤宜加厚。伏惟上裁云。右議政臣蔡濟恭,以爲居昌士人全鶴齡,於李述原·愼溟翊兩座首,相繼隕身之後,受座首賊帖,裂紙逐吏,仍卽募聚義兵,運輸軍糧,節義功績,俱足可尙,贈以掌憲,恐爲得宜。愼錫顯·愼德顯·愼光世·愼致謹,俱以下吏,或堅守官庫,或起復倡義,或奪賊輜,平亂之後,鄕人立祀,竝享於府司之傍,公議可見,依愼克終例,郞署贈職,恐無不可。餘外士人李遇泰,業武曺漢伯,士人尹商擧·魚震龍,咸陽下吏朴春奉,士人鄭之僑·林汝芳,安義士人李聖擇,護軍全瑾,士人金虞錫,鄕吏河潤澤·河龍瑞·金載鏡等,以狀啓觀之,俱可謂忠義之人,而旣無公家文蹟之可以徵信,有難以鄕狀邑牒,遽施褒錄之典,然朝家旣令採聞,仍以勿施,亦近埋沒,俱以食物存恤其子孫,似無不可。從征將士士人,年皆九十左右,依湖南已施之例,或加資,或帖加,使各其所居官,設酒饌侑樂,以示念舊之意,亦似無妨。伏惟上裁云。領府事臣金致仁,方在蹙伏竢勘中,不敢獻議。判府事臣鄭存謙,病未收議。判府事臣徐命善,病未收議。領敦寧臣洪樂性,病未獻議。判府事臣李福源,病不獻議。判府事臣金熤,病情有加,不得獻議。判府事臣李在協,以爲居昌士人全鶴齡,雖有儒狀·邑誌,旣異公家文跡,鄕吏愼錫顯,旣參錄券,別無可論,德顯等三人,雖有功勞,不過錫顯之率下,亦不必別爲擧論。士人李遇泰,則與其從弟遇芳,事件稍異,業武曺漢伯,士人尹商擧·魚震龍等,亦無公家文跡之可以憑信者。咸陽下吏朴春奉,營邑或免身役,或給屯田云,此外似無可施之典。士人鄭之僑·林汝芳等,雖有士林請褒之狀,亦不可以公家文跡比論。安義士人李聖擇·全瑾·金虞錫及鄕吏河潤澤·河龍瑞·金載鏡等,一邑傳誦,雖云班班有據,竝與儒狀·邑報而無所憑據,則尤非可論。星州·善山從軍生存人,一依安·竹出征將士例,施賞似好云。判府事臣兪彦鎬,以爲戊申之亂,嶺南三邑,爲賊藪穴,熊·亮輩之煽俑凶言,詿感人心者,誠非一朝一夕之故,而當其時倡義諸人,俱以卑微之類,能知逆順之分,奮義於賊勢鴟張之初,效力於列郡風靡之際,其爲可尙,有非他道之比,則在朝家褒賞之道,亦依從厚,俾聳一路之觀聽。今此道啓論列中,如全鶴齡裂賊帖而迎假守,募義旅而繼軍實,終成勦賊之功。愼錫顯,泣陳大義,倡率同堂,勒義卒以全庫藏,授方略以殲賊魁。李遇泰,以述原之姪·遇芳之弟,鼓勇先登,活捉三凶。此三人者忠勇勞績,合施褒贈之典。曺漢伯·朴春奉,或堅守武庫,或力保倉儲,忍杖罵賊,因此致命,尹商擧·魚震龍,召募義兵,導迎王師,林汝芳,格殺賊差,奪還俘民,鄭之僑,陳義激懦,李聖擇,獻策捕匿。此七人,合施錄用之典。至於愼德顯·愼致謹·愼光世之一門倡義,全瑾·金虞錫之發文聲討,河潤澤·河龍瑞·金載鏡之同力防守,則雖著義勇,不無差等。此八人,宜令本道訪其子孫,題給食物。星州·善山從征將士之生存者七人,則或帖加,或賞加,似爲得宜。伏惟上裁云。時原任大臣之議如此。伏惟上裁,何如?傳曰,居昌故士人全鶴齡,怒裂賊〈帖〉,於李述源·愼溟翊相繼隕身之餘,募聚義兵,贊劃假倅,繼軍糧,搗賊穴,功與節俱卓異,贈職之典,不施於此人而何爲?依右相議,贈以掌憲。故鄕吏愼錫顯·愼德顯·愼光世·愼致謹,一門四人,忠勞竝著,亦依右相議,施以郞署贈職。故士人李遇泰,有是叔,有是姪,爲先鋒生擒亮·熊·坤三賊,左相議中,未參勳券,爲可惜云者,誠實際語,特施贈秩之典。故業武曺漢伯,咸陽故下吏朴春奉,軍監,賤校也,庫色,小吏也。拒賊被棍,竟至殺身,足可謂死於王事,依左相議,施以褒贈之典。故士人尹商擧,首先倡義,此一款,豈不誠卓爾?依左相議,令吏曹訪其子孫,草記後錄用。故士人魚震龍,倡義旅,不可以生前之固辭,仍以泯沒,依右相議施行。故士人鄭之僑·林汝芳,安義故士人李聖擇,故副護軍全瑾,故士人金虞錫,故鄕吏河潤澤·河龍瑞·金載鏡等,依兪判府議,食物題給,存恤其子孫。星州·善山從征將士生存之七人,依李判府議,依安·竹出征將士例,竝施賞加,或帖加之典。竝令今日政,擧行,可也。
洪仁浩,以訓鍊都監言啓曰,今四月初四日,永祐園擧動時,東營·集春營入直御營軍,以訓局餘軍替代事,自兵曹節目,啓下矣。東營軍五十名,哨官洪浩源,集春營軍五十名,哨官南有寬率領,與御營軍,替代入直,敦化門東邊水閣頹壓處,東營軍十名,將校一人率領,仍前代把,還宮後還爲替直,而竝待標信擧行之意,敢啓。傳曰,知道。
洪仁浩,以御營廳言啓曰,今此永祐園擧動時,東營·集春營入直軍兵,與訓局餘軍替代事,自兵曹節目,啓下矣。今四月初四日,東營·集春營入直軍兵,待標信,替代出用,還宮後還入直,而敦化門東邊水閣頹壓處把守軍,以東營入直訓局軍十名,除出代把,都城類圮四處把守軍,以本牙兵八十名,亦爲替把出用之意,敢啓。傳曰,知道。
洪仁浩,以御營廳言啓曰,本廳前軍色從事官李洪載,旣已敍用,仍爲差下,使之察任,何如?傳曰,允。
行判中樞府事臣金熤上疏,伏以臣於日前,腹疾猝極,滯下兼作,首尾五六日,氣力委綴,繼又輪行毒感之症,乘虛外襲,今已四宿,尙未得汗,寒熱迭發,痰火竝升,落席喘喘,一味叫楚。此際伏承園幸有命,而以此病勢,無以自力隨駕。噫,天時邅邁,節物交換,聖募罕切於此時,展禮將行於仙寢,凡在廷紳,孰敢不趨簉陪扈之列,少效駿奔之誠?臣獨偃息床笫,不能爲蠢動之計,義分墜矣,誠禮缺矣。伏枕惶隕,求死不得,玆敢短箚自列,仰請譴何。伏乞亟降威命,重勘臣闕禮之罪,使具僚知警,私心小安,不勝幸甚。答曰,省疏具悉卿懇。愼節奉慮,未參何必過引?安心善攝。仍傳曰,此批答,遣史官傳諭于金判府事。
戊申四月初三日卯時,上御熙政堂。抄啓文臣親試,兼行課講入侍時,兼都承旨沈豐之,右承旨洪仁浩,假注書李貞運,記事官李宗烈,記注官金鳳顯,以次進伏訖。引儀唱試官以下應製文臣,入就位行四拜禮。原任提學李性源,檢校提學吳載純,原任直提學鄭民始,直閣鄭大容,待敎尹行任,率抄啓文臣鄭東觀等,入就位行拜禮訖,以次進伏。性源曰,日氣漸和,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,明日動駕時,禁衛營當爲留陣,而大將方在直中,合有變通矣。上曰,以摠使代領,可也。出擧條命書傳敎曰,明日動駕,禁營擧行多相妨,大將在直所,都相陳箚後不視營務,不可無變通。李判府事,兼管禁營都提調之任,今姑勉副。又命書傳敎曰,左議政爲禁衛營都提調,大將出直間,仍爲兼察營務。又命書傳敎曰,因言端聞之,惠民署事,不可無變通,取才等事,亦不可一任曠務。提調李命植,近不行公云,許遞。上曰,明日動駕,兩司不可不備員,山林外,在外及未肅拜人許遞,政官牌招,開政差出,待下批牌招,推移齋宿。出榻敎上曰,藝文提學前望單子入之,待下批牌招,明日酌獻禮祭文,撰進。出榻敎仁浩曰,左議政爲禁衛營都提調,大將出直間,仍爲兼察營務事,命下矣。在前如此之時,有都提調命招之例,或有從事官發牌聽傳敎之規,今番則何以爲之乎?上曰,從事官發牌,可也。出擧條上命東觀等,以次進講訖。上曰,懸題紙入之。民始,奉紙進伏。上命書律詩題,仍命懸題訖。命退,諸臣以次退出。
戊申四月初三日酉時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣鄭東浚,以次進伏訖。上命書判府事金熤箚批訖。上曰,嶺伯戊申軍功人狀啓,持來。賤臣承命出,持入。上進覽訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大駕詣永祐園,入齋室後,內閣·政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
展拜罷後,內閣·政院·玉堂·藥房口傳問安。答曰,知道。朝廷·二品以上·六曹堂上口傳問安。答曰,知道。
還宮後,內閣·政院·玉堂·藥房口傳問安。答曰,知道。朝廷·二品以上·六曹堂上·宗親口傳問安。答曰,知道。
永祐園親祭敎是時,亞獻官左議政李性源,終獻官右議政蔡濟恭,贊禮禮曹判書李,典祀官奉常正崔景岳,園司別檢張錫胤,執禮直閣鄭大容,執尊修撰尹致性,大祝奎章閣待敎尹行任,祝史副校理沈晉賢,齋郞副修撰李洪載,贊者引儀金東覽·崔珽,謁者假引儀李師益·李孝達,贊引假引儀趙翰逵·李英孝,祭監監察南必錫·尹聚東。
洪仁浩啓曰,明日常參·經筵,取稟。傳曰,停。
洪仁浩啓曰,大司憲尹承烈,持平鄭晩錫·韓商新,牌不進,執義趙錫穆,掌令崔烜·閔彝顯在外,監察茶時之意,敢啓。傳曰,知道。
傳于洪仁浩曰,出宮門路,以協陽門爲之。
南鶴聞啓曰,臣,王大妃殿·惠慶宮,問安進去下直之意,敢啓。傳曰,知道。
傳于趙衍德曰,都承旨,馳詣景慕宮,奉審以來。
傳于洪仁浩曰,今下上言,皆令限內回啓。
傳于趙衍德曰,坐直承旨入侍。
洪仁浩,以司饔院官員,以監膳提調意啓曰,葦魚所監捉官所報內,去月二十七日之雨,黃流漲洋,自三十日至今月初一日,驟雨時作時止,通晝夜不霽,終日所捉,不過五級,莫重進上,幾至闕封之境,故不得已封進,惶恐待罪事,報來,而雖因雨勢之如此,莫重進上,只以五級封進,前所未有,事極驚駭。當該監捉官,令該府處之,下吏,令攸司科治,臣亦惶恐待罪之意,敢啓。傳曰,知道。勿待罪。
洪仁浩,以義禁府言啓曰,平安道肅川府竄配罪人李文源,特爲放送事,承傳啓下矣。李文源特爲放送事,分付該道道臣之意,敢啓。傳曰,知道。
洪仁浩,以兵曹言啓曰,依下敎,隨駕禁軍,駕後禁軍及武藝別監·內吹·兼內吹·標下軍兵等處,療飢之意,敢啓。傳曰,知道。
洪仁浩,以兵曹言啓曰,依下敎,禁衛營創劍軍及兼內吹等處,療飢之意,敢啓。傳曰,知道。
洪仁浩,以訓鍊都監言啓曰,依下敎,隨駕將校軍兵等處,療飢之意,敢啓。傳曰,知道。
洪仁浩,以御營廳言啓曰,依下敎,駕前別抄兼內吹及隨駕將校軍兵等處,療飢之意,敢啓。傳曰,知道。
判府事鄭存謙箚曰,伏以園寢展禮,聖慕克伸,鑾輅穩旋,玉體冞康,區區下情,曷勝欽祝?仍伏念臣縷息雖延,殘疾益痼,肢節攣搐,形骸已癈,樞銜祗肅,實無自力之勢,虛縻崇秩,恒切兢惶之忱。況今淸蹕夙戒,百僚駿奔,而目下病狀,蠢動不得,舁伏路左,亦無以自效。人事都絶,常分盡虧,雖於床簀困篤之中,省覺時回,悚隕靡措,一味泯伏,爲罪滋大。玆不敢不冒犯瀆擾,冀被譴何。伏乞聖慈,亟治臣曠闕常禮之罪,使朝綱肅而賤分安焉。取進止。答曰,省箚具悉卿懇。愼節之尙今彌留,豈勝慮念?班聯未參,豈必爲引?安心勿辭。仍傳曰,此批答,遣史官傳諭于鄭判府事。
戊申四月初四日辰時,上詣永祐園。展拜入侍時,兼都承旨沈豐之,左承旨趙衍德,右承旨尹行元,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,檢校提學吳載純·鄭民始,檢校直閣鄭東浚,直閣鄭大容,待敎尹行任,以次隨駕。上具戎服乘輿,出協陽門,降輿乘馬,由建陽門出弘化門,由館峴至太學前路,降馬步過,乘馬至景慕宮前路,降馬步過,乘馬出興仁之門。詣永祐園洞口,降馬乘輿入齋室,改具翼善冠·淺淡服,乘輿詣紅箭門外,降輿就板位,行再拜禮,步詣園上奉審,詣碑閣奉審,詣丁字閣,行再拜禮,三上香,執酌獻酌,行祭如儀,詣望燎位。贊禮,告禮畢,上還詣板位,行辭園禮,出紅箭門,乘輿詣齋室。上曰,百官揷羽。出榻敎上曰,本園守僕·京守僕及守護軍,考例施賞。出榻敎上曰,自園所洞口,至興仁之門,捧上言。出榻敎命書傳敎曰,擧措自擧措,事勢自事勢,及今寬恕,不至不可。肅川府竄配罪人李文源,特爲放送。還宮時至,上乘輿出齋室,詣洞口外,降輿乘馬,詣沙阿里,降馬御幕次。上曰,時原任大臣入侍。賤臣承命出,與判府事李在協·兪彦鎬,左議政李性源,右議政蔡濟恭,偕入進伏。在協等曰,展謁園寢,聖孝克伸,勞動旣多,聖體,若何?上曰,一樣矣。上曰,徐判府事入侍。賤臣承命出,與判府事徐命善偕入進伏。命大臣·閣臣·承史·侍衛諸臣宣饌訖。宣傳官,跪啓稟鳴金三下。吹打止。禁軍別將,率禁軍,壇下南邊作鶴翼陣,壯勇營兵房,率壯勇衛善騎隊作隊軍,札住於訓局頭。局宣傳官,啓稟鳴鑼放信砲一聲,初鳴鑼,各營騎兵,皆下馬,再鳴鑼,皆坐,直鳴金止。宣傳官,啓稟吹哱囉號令,放信砲一聲,吹哱囉初吹,各兵起立,再吹,騎兵上馬,鳴金止。放信砲一聲,立訓·御兩營招搖旗,又立黃白神旗,壯勇營認旗,黃神旗,四面點白神旗,左一點壯勇營認旗,右一點各磨動點鼓吹擺隊伍喇叭,各營應砲應旗,訓局成圓陣,御營成直陣,壯勇營成方陣。放信砲一聲,立壯勇左右列認旗,向禁軍陣點擂鼓,吹天鵝聲,壯勇衛,馳馬赴禁軍陣作戰。少頃,放信砲一聲,立左右列認旗,回信地,點鳴金二下大吹打,各回信地,鳴金止,放信砲一聲,立訓御·兩營招搖旗一磨,訓·御兩將,單身馳馬赴壇下。宣傳官,發放曰,訓局陣大將,自主號令,變爲曲陣,御營陣大將,自主號令,變爲銳陣。兩營大將,應聲,招搖旗一揮,兩營大將馳馬還陣,各陣如令。宣傳官啓稟鳴鑼,放信砲一聲。鳴鑼,各營下馬坐息,用暗令,以訓局馬兵二哨,追擊御營陣時,以別抄追擊馬兵後。移時放信砲一聲,立藍高招,向本陣點鳴金大吹打,馬兵回信地,鳴金止,用暗令,以壯勇營善騎隊,追擊訓局陣。移時開金大吹打,回信地,鳴金止。令別軍職·宣傳官,選馬上別技軍職宣傳官各五人,馳試各技,又選壯勇衛十人,駕前駕後別隊馬兵禁軍御營騎士各五人,馳試馬上各技,別選善騎隊八人,馳試交戰馬上才。又令各營以將官各一人馳試馬上技,用暗令,以駕前駕後,一字擺列於壇前,又以壯勇衛,擺列於駕前駕後之後,以駕前駕後,追擊禁軍陣,而駕前駕後回還時,以壯勇衛,遮截駕前駕後,壯勇衛齊放手銃,一齊馳赴遮截,開金大吹打,各回信地,鳴金止,用暗令以壇上左邊攔後馬兵,移作蜂屯陣於壇上右邊,追擊訓局陣,移時各回信地,以訓局攔後哨,粧作假倭,現形於壇下,擂鼓吹天鵝聲,壯勇營訓御兩營禁軍陣,一齊赴壇前應援,放信砲一聲,開金大吹打,各回信地,鳴金止,以信箭,令訓御兩營龍虎營,初吹後,訓局龍虎營爲先廂,御營廳,移陣札住於壇下左邊,爲後廂,初吹,訓局作行爲先廂,禁軍接訓局之尾,鱗次作行,二吹後令兵判領率禁軍陣作行,用暗令,御營廳待禁軍行營,選精銳馬步軍,中軍率領,衝突禁軍陣,移時令御營中軍,率所領步軍札住於稍廣處,待本陣作行,仍爲後廂,壯勇營及駕前駕後,各隨信地作行,別隊馬兵,全屬後廂,三吹後,挨次隨駕,三吹旣作,上乘馬進發,至關王廟前路。上曰,軍兵路上留住。仍歷臨廟內,行再拜禮。上曰,兩廟守直官,依例邊將除授,守僕等,考例施賞。出駕前下敎仍進發,至景慕宮前路。上曰,都承旨,馳詣景慕宮,奉審以來。仍降馬步過,乘馬至太學前路,降馬步過,乘馬詣弘化門外,命宣傳官,出標信解嚴。由建陽門,詣協陽門外,降馬乘輿,入宣化門,還內。諸臣以次退出。
戊申四月初四日初更,上御重熙堂。右副承旨入侍時,右副承旨洪仁浩,假注書李貞運,記事官李相璜·金祖淳,以次進伏訖。上曰,左承旨入侍。賤臣承命出,與左承旨趙衍德,偕入進伏。上命書判府事鄭存謙箚批。以豐基鳴鳳寺僧徒等上言,本寺重修,令各寺顧助事,命書判付曰,令禮曹,分付該道道臣處,守護修改之節,各別顧助。此等事體至重,況有年前申飭乎?今番段如前除良,道伯親執擧行,俾無一毫不謹未備之患事,措辭行會,以此判付,仍令揭板本寺,以爲永久守護之地。以玉果柳衡萬上言,其父一星,願授蔭職事,命書判付曰,然則其說無怪,僉知後日政作窠,擬入事,分付兵曹。以平山蔡逴上言,其父年八十七,今年回婚,請蒙恩資事,命書判付曰,士庶人非九十,雖不得加資,因渠父年近九十,回婚在今歲云,此可謂稀貴。旣聞之後,何拘常格?特爲依例加資,令該曹待開政卽爲下批,此上言,出給其矣處。以楊州尹商欽上言,楊高人加資,其父獨漏事,命書判付曰,以此上言,問于該牧,指一稟處事,分付吏曹。以全州崔命斗上言,爲父老職事,命書判付曰,誠如所籲,不可不趁卽許施,令京兆詳考帳籍,後日政下批事,分付。以西部張召史上言,其夫充軍定配罪人安福大放釋,使其母子生前相見事,命書判付曰,放送事,分付刑曹。以東部張召史上言,其夫定配罪人金聲玉放還,以全夫婦之義事,命書判付曰,放送事,分付刑曹,以中部金召史上言,其夫定配罪人金大興放釋,夫妻生前相見事,命書判付曰,放送事,分付刑曹。以巨濟柒川島徐元福等上言,願依他牧場給復之例,毋論司僕與本道,卽速劃給,使保存生活事,命書判付曰,詳考稟處。以義州楊下鎭居民韓有大等上言,願革罷本鎭後,所餘鎭卒,移屬本府事,命書判付曰,問于道伯,使之詳考釐弊。以北部汝矣島居民韓延祥等上言,前同知張漢輔活命之恩,願亟令京兆,一依當部牒報本府採探廟堂嘉尙賑廳往覆及衆民原狀,折衷參諒,論以相稱相當之賞典事,命書判付曰,詳考稟處。以新寧幼學金弘澤等上言,柒谷山城糶糴之米數甚多,本縣每戶之受食運納,爲難保之痼弊,願新寧本縣倉運納事,命書判付曰,論理稟處。以羅州居民吳時學等上言,願本邑斛子,使本邑來鑄鍮斛於戶曹,以定不易之規事,命書判付曰,詳考稟處。以全羅道僧天默等上言,願先法師西山大師祠,特賜額,以表勳績事,命書判付曰,旣經道伯,必諳事實,後日入侍,指一稟處。以前萬戶崔挺鳳上言,五條兵論事,命書判付曰,此政芻蕘之說,言之一一當用與否姑捨,是必有常時經綸,然後如是上聞。且況近來人,無論班賤,工於謀身,凡係經綸說話,看作不緊,而渠能排衆陳論,其誠可嘉,其意可勸。令兵判招見詳問渠處,逐條論理,粘連回啓,身手來歷,識解技藝,亦爲兼試以聞事,分付兵判處。仍命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂,翌日口傳問安。答曰,知道。
大殿,朝廷·二品以上·六曹堂上,單子問安。答曰,知道。
大殿,藥房啓辭問安。答曰,知道。
王大妃殿·惠慶宮·中宮殿,藥房口傳問安。答曰,知道。
藥房提調臣沈豐之,副提調臣尹行元啓曰,祗謁園寢,聖慕克伸,侵早動駕,向晩回鑾,伏未審夜間,聖體,若何?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
洪仁浩啓曰,明日·再明日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲尹承烈未肅拜,執義趙錫穆,掌令崔烜·閔彝顯俱在外,持平二員未差,監察茶時之意,敢啓。傳曰,知道。
洪仁浩啓曰,備邊司郞廳來言,今日賓廳日次,而朝廷問安相値,不得來會云矣,敢稟。傳曰,卿等旣已入來,依例來會。
傳于趙衍德曰,大臣·備局堂上引見。
傳于洪仁浩曰,右副承旨入侍。
傳于洪仁浩曰,有司堂上入侍。
應敎前望單子入之,鄭大容落點。
副修撰前望單子入之,宋翼孝落點。
有政。吏批,判書吳載純進,參判李在學病,參議未差,左承旨趙衍德進。以金翊休爲大司諫,任希一·朴瑞源爲持平,尹行晉爲獻納,金鎔·韓光植爲正言,洪文泳爲大司成,鄭好仁爲奉常提調,李命植爲掌樂提調,尹載伋爲活人別提。再政。李敬五爲檢詳,故參議柳升鉉贈吏曹參判,故正郞權萬贈吏曹參議,已上加贈事承傳。
兵批,判書鄭好仁進,參判具㢞,參議宋鍈病,參知柳誼入直,右副承旨洪仁浩進。以趙瑍爲都摠管,柳一星爲僉知,李羽晉爲文兼,副護軍徐秉德·李身晦·高益擎,副司直李度默·安聖彬·金光兵·吳彦啓,副司果洪克浩·申,副摠管趙瑍。再政。以金重輝爲木浦萬戶。
以趙錫福囚單子,傳于洪仁浩曰,付過放送。
以慶尙監司狀啓,威安郡民家失火事,傳于洪仁浩曰,失所可矜,令道伯別加周給,斯速結構,期於奠土事,令廟堂卽爲行會。
禁府啓目粘,靈巖幼學金興奎上言內辭緣,其父胤行,赴配之後,年滿請宥,旣無其例,有不可自下擅便,上裁,何如?判付啓,放送爲良如敎。
兵曹啓目粘,禮安幼學權龍天上言內辭緣,置之,令該曹照律嚴處,何如?判付啓,猥則猥矣,嚴處則似過矣。勿施,嚴飭分付退送。此後老職人班閥之可合實職者,搜訪調用樞銜,一以爲尊高年之義,一以爲因實職受歲饌之階爲良如敎。又啓目粘,楊州幼學鄭光浩上言內辭緣,置之,令該曹照律嚴處,何如?判付啓,依權龍天上言回啓,判付爲良如敎。
以黃海監司狀啓,海州漂到唐人餓死屍身,輕先假埋,不爲論列,惶恐待罪事,傳于洪仁浩曰,勿待罪事,回諭。
以黃海水使宋載岳狀啓,海州漂到唐人餓死屍身,輕先假埋,不爲論列,惶恐待罪事,傳于洪仁浩曰,勿待罪事,回諭。
洪仁浩,以弘文館言啓曰,新除授校理李書九,卽爲牌招察任,何如?傳曰,允。
洪仁浩,以弘文館言啓曰,新除授副校理韓用龜,時在咸鏡道咸興地,修撰李顯靖,時在慶尙道安東地,經筵入番事緊,請竝斯速乘馹上來事,下諭。傳曰,依啓。
自洪仁浩,以備邊司言啓曰,因平安監司金覆素狀啓,江邊四邑穀物九萬餘石,內地三邑穀物六萬餘石,合十五萬石零,或移轉,或移貿事,有今日內草記稟處之命矣。本道邊郡四邑及內地三邑之民少穀多,誠爲痼弊,及今變通,在所不已,竝依狀請許令移貿,而第念發賣於此,然後方可移貿於彼,而邊郡穀賤錢貴,一依詳定式發賣,恐似未易,若以寧失之義,許令取倣海西太白山城例,雖在詳定之內,使之從市直發賣,則公家雖有所失,小民實多蒙惠。至於內地三邑,則錢貨之絶貴,稍勝於邊郡,不必趁麥前汲汲發賣,待秋成,始以詳定式發賣,則官無所失,民亦蒙〈惠〉,而此惟在道臣酌量緩急,先後分俵之適宜。嚴飭守宰,本郡發賣時,若有一文加捧之事,他邑移貿時,若有一文減給之弊,則該守宰,斷當施以贓汚之律,道臣,亦難免不飭之責,以此分付,何如?傳曰,允。
洪仁浩,以備邊司言啓曰,因戶曹判書徐有隣所啓,嶺南·關西穀多爲弊處,盡分條,以半分條換錄,每年耗條,令度支依詳定發賣,若値穀賤時,則雖在詳定之內,亦爲依市直發賣,務從除弊事,批旨內,有問于大臣草記稟處之命矣。依下敎,問議于時任大臣,則皆以爲兩道穀多處,矯救之方,莫如每年之減去耗條,如此然後,在民人,快祛痼弊,在經費,不無少益,而實爲民國兩便之道,依所奏施行。若其規模節目之詳,仍令度支長,往復道臣,嚴立科條,以爲永久除弊之地,允合事宜云矣。大臣之議如此,依此施行,何如?傳曰,允。
洪仁浩,以兵曹言啓曰,依判下擧案,禁軍車光玉月刀上上,木一疋·布一匹,朴春根等二人上中,各木一匹,駕後禁軍魚夏淵月刀上上,木一疋·布一疋,徐光爀等二人上中,各木一疋,施賞之意,敢啓。傳曰,知道。
洪仁浩,以訓鍊都監言啓曰,依判下成冊,假倭捉納巡令手李春郁等五名,牢子洪昌敬等六名,及月刀上中別隊馬兵金弼光等四名,雙劍上中金哲根,月刀上中馬兵金有得等四名,雙劍上中玄弘彩,各木綿一疋,施賞之意,敢啓。傳曰,知道。
洪仁浩,以御營廳言啓曰,依判下擧案,月刀上上駕前別抄韓處豪·韓致瑞,各木一疋·布一疋,上中騎士吳繼純·金光福·方允哲·康國愼·姜遇周,各木一疋,上下哨官崔鳳興,布一疋,施賞之意,敢啓。傳曰,知道。
洪仁浩,以刑曹言啓曰,因司饔院草記,葦魚所監捉官,令該府處之,下吏令攸司科治事,命下矣。依傳敎,所當卽爲擧行,而該吏,方在金浦地捉魚所云,自臣曹,發關捉來,照法嚴勘之意,敢啓。傳曰,知道。
洪仁浩,以刑曹言啓曰,今日動駕時,西部居良人金光鍊等,擊錚於衛外,故取考其原情,則以爲麻浦鹽醢廛,乃本江民三百年箕裘之業,非他人所占之物,而渠等迫於營債,己丑年廛號,權移於泮民之後,泮民,貪其厚利,終無還退之意。故辛丑二月,以此意呈于平市署,則處決內,泮民之不得雜處於外廛,曾有朝令,鹽醢廛,雖或潛相買賣,江民旣定本價還退事,分付,而泮民等,誣訴成均館,移文還寢。故又呈備局,則處決內,泮人,旣專屠肆之利,又兼鹽醢之業,無異龍斷。況因繡啓,已令禁斷,則泮人之不有朝令,無意還退,民習可駭,以還退之意,捧甘本館,而又文移還寢。故壬寅九月,呈訴京兆,則依所訴還退,而泮民等瞞告本館,報備局還寢。故渠等壬寅十二月,冒死擊錚,則判付內,不必勘律,分付京兆,仍令貢市堂上,從長決給,俾無更訴之弊事,啓下,則京兆依判下,還退事分付,而洋民等,又構訐本館,文移還寢,乞令決給云矣。果如江民等所訴鹽醢廛之還屬江民事,諸司之前後處決,不啻明白,況於壬寅冬,因江民等擊錚批旨,自京兆,又爲決給於江民,則泮民之不有啓下決處,屢訴本館,必欲還寢而後已云者,事極怪駭,跡涉放恣。自臣曹,依前決給,俾無更擾之弊。至於本事,則旣係四件外,而肆然鳴金,萬萬無嚴,狀頭考律勘處,何如?傳曰,允。
洪仁浩,以刑曹言啓曰,今日動駕時,中部居良人趙養元,擊錚於衛外,故取考其諺書原情,則以爲渠父命稷,渠叔得豐,以罪人夢麟之甥姪,定配濟州者,七年于玆矣,乞蒙宥還之典云矣。蓋夢麟罪犯凶逆,關係甚重,而渠輩俱以其至親,因臺啓罪止島配,則不思縮伏,縱子煩籲,誠極痛惡。此等無嚴之類,不可以事係爲父,有所容貸,原情勿施,其罪狀,自臣曹,照法嚴勘,何如?傳曰,允。
洪仁浩,以刑曹言啓曰,今日動駕時,南部纛島居姜彝信等,擊錚於衛外,故取考其原情,則以爲其矣等大柴木廛,始創於纛島,各樣物貨成造木,載錄市案,家舍材木,無不賣買,京中長木廛,則中間設立,不過百年,而木物內外廛通同發賣,無相侵奪矣。內廛民人大中小椽,暗地追錄於市案,自壬寅起訟,而其矣等十餘次捷訟,癸卯詢瘼時,大臣,以內廛之無文跡,不當捧稅之意,仰達承批,且內廛之追錄奸狀,該署郞官,一一覈得,而該署處決,初不奉行,惟以其矣等威力,必欲打破後已,如前通賣云矣。玆事不過木物賣買,旣非四件,而此等微細之事,敢爲天聽之擧者,萬萬無嚴,原情勿施,其猥越之罪,自臣曹,從重勘處,何如?傳曰,允。
洪仁浩,以刑曹言啓曰,今日動駕時,平安道中和居幼學李命寬,擊錚於衛外,故取考其原情,則以爲渠父,以單身病廢,無他子孫,六代祖以下墓祀,以渠從祖,托爲權攝,而渠從祖至窮無依,仰哺於李景沆家矣。景沆,不知其家世來歷,誘引渠從祖,稱以景沆祖之傍孫,夤緣參祀者,至於三十年,而渠從祖死後,遽生橫奪之計,潛改碑銘,以渠六代祖墓,欲作渠之八代祖墓,又以渠謂之同宗,更以庶孽稱之,爲其子孫者,豈不痛冤乎?各別明査,俾伸幽明之冤云矣。李命寬,以此事,前後呼籲不啻屢次,而昨年五月,因其擊錚,草供判付內,誠如所訴,不可但以尋常山訟言,嚴飭該道,別定査官,詳査卽爲狀聞事,判付行査本道矣。前道臣李命植査啓內,一塚相爭,旣無可執之證,以法從事,終無息訟之望,此後雖百回上言,一倂勿施,從重科斷之意,論理登聞。則在渠之道,固當懲畏縮伏之不暇,而敢生僥倖之計,又煩天聽之擧者,究厥情狀,誠極痛駭。原情勿施,其猥濫瀆擾之罪,自臣曹,考律重勘,何如?傳曰,允。
洪仁浩,以刑曹言啓曰,今日動駕時,京畿楊州居幼學金信潮,擊錚於衛外,所當捧供以入,而其父天欽,以館儒身居首善之地,規避計逆之罪,非但多士之共憤,已悉於前日臺啓中,則其所坐甚重,有非尋常編配之比。故前後赦典,一不擧論,成命之下,臣曹之覆難,亦不止一再,則在渠道理,固當縮伏訟罪之不暇,而乃敢縱子,連年呼籲者,究厥情狀,萬萬痛駭。原情勿施,今不可以四件內事,每每曲恕其猥濫之罪,照法勘處,何如?傳曰,依前下敎,放送。
洪仁浩,以刑曹言啓曰,今日動駕時,京畿廣州居李時雄,衛外擊錚,所當捧供以入,而時雄,係是出身,令義禁府擧行,何如?傳曰,原情辭意,爲先草記。
洪仁浩,以刑曹言啓曰,今日動駕時,全羅道羅州居良女金召史,擊錚於衛外,故取考其原情,則以爲其媤父生時,林哥兩班婢子,作妾生女,而其媤母死後,率來小母,同居矣。田畓十四石落,奴婢六口,家垈,其媤父身死之後,其小母,以文券,給付其外外孫壻鄭煥奎,則煥奎,素是奸巧之人,初喪初不傳訃,葬日亦不通告,此可謂人倫乎?昨年八月,其夫國奎,具由上言,則文書中所載田畓十四石落,以三十石落,欺罔天聽,自營門,定配於道內錦山,抑鬱之懷,當復如何哉?區別分揀云矣。昨年八月,金召史夫鄭國奎,以此事上言,已自本道,依判下査實,則國奎父生時,十三石田畓,旣分於前後所生子及其外孫女,而國奎,以虛張石數,誣罔天聽之罪,道臣旣已狀請勘配,則在渠道理,固當縮伏之不暇,而曾未幾何,敢生僥倖,變幻事實,縱妻呼籲者,民習極爲痛駭。原情勿施,金女猥越瀆擾之罪,自臣曹,考律重勘,何如?傳曰,允。
洪仁浩,以刑曹言啓曰,今日動駕時,黃海道新溪居金重白,衛外擊錚,所當捧供以入,而重白,係是出身,令義禁府擧行,何如?傳曰,原情辭意,爲先草記。
左議政李性源,右議政蔡濟恭箚曰,伏以臣等,卽伏聞故重臣洪景輔議諡末望二字,皆犯諱,雖似未及照察之致,而事體至爲未安,其不審之罪則大矣。玆敢聯陳短箚,仰請處分,當該議諡諸館官,竝施以譴罷之典,卽令改議以入,有不可已也。取進止。答曰,省箚具悉卿等之懇。故重臣洪景輔諡望之犯諱,館官事,難免不察,依施。今日館坐,更卽議諡。仍傳曰,此批答,遣史官傳諭。
戊申四月初五日卯時,上御熙政堂。大臣·備局堂上引見入侍時,左議政李性源,右議政蔡濟恭,右參贊金魯鎭,戶曹判書徐有隣,吏曹判書吳載純,兵曹判書鄭好仁,禮曹判書李,行副司直李在簡·徐有大,兼都承旨沈豐之,開城留守洪秉纘,行副司直金持默,副校理沈晉賢,右副承旨洪仁浩,假注書李貞運,事變假注書申溆,記事官李相璜·金祖淳,以次進伏訖。性源曰,昨日侵早動駕,向晩還宮,聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。上曰,次對爲之也。性源曰,前因嶺南御史金履成別單,東萊金井山城,廢棄可惜,道臣春巡時,親審狀聞,以待處分之意,覆奏,分付矣。卽見慶尙監司金光默狀啓,則以爲今番巡路,看審形便,則蓋此山城,阻三面而制一隅,通漕運而足水根,前人修築,蓋出於此,而周回殆近三十里,以一邑孤軍,勢難分排守堞,中軍號令,亦難相應,西南方雙峯竝峙,俯瞰城中,虛實易覘,中間廢棄,未必不由於此。量其修築物力,則人丁當不下數十萬,錢穀當不下數三萬,則擾民竭財,汲汲於此,不知其得當爲辭矣。臣之待罪嶺藩時,亦於巡路看審,則廢城之猝難復築,誠如道臣所論,依狀辭,姑令置之,何如?上曰,右相之意,何如?濟恭曰,城闊則難守,兵家所戒,今此金井山城周圍,幾至三十里云,古築今廢,似有由矣。臣意亦以爲猝難改築矣。上曰,依爲之。出擧條性源曰,此濟州前牧使李命俊狀啓也。以爲昨年進上蠲減價米,爲三百二十石,今無歸屬處,故新設一倉,名曰覃恩庫,臣亦拮据各穀二千二百四十二石,積貯倉中。麥事或判,則平均分給,而雖値災年,無敢裁減停退,若當設賑之年,則各鄕民人,以其所納數爻,竝爲受食,後來之人,隨其所辦,每年添補,則庶救島民一時之急,作爲備局句管,俾絶其停減轉換之弊爲辭矣。特蠲之米,善爲區處,俾實惠下究,自備之穀,多般拮据,俾貧民有恃,臨歸措劃,誠意可尙。依狀請,自備局句管,俾有實效,何如?上曰,右相之意,何如?濟恭曰,其所創設區劃,鑿鑿有條理,後來者若從多少,每每添補,無廢前人之規,則似當有實效矣。上曰,依爲之。出擧條性源曰,漂人押去齎咨官,以關西銀依例許貸事,呈訴,故取考前例,則前後咨官之行,輒皆許貸。今亦以本道所在銀子,限三千兩,依例許貸,使之回還時,卽爲受捧之意,分付關西道臣,何如?上曰,依爲之。出擧條濟恭曰,咨官之往來彼中,凡諸銀貨之不得不公用處,則合有闊狹之道,而若非關於公用者,則亦何必自朝家一一軫念也?且回還之後,如數捧入,則別無所妨,而第趁時還捧,實是不易之事。臣曾前待罪於關西營閫,故其文書裏面,皆詳知。所謂銀貨太半,歸於使行譯官之浮費,未爲還捧者,不知爲幾千兩,則今此許貸,似非穩當矣。上曰,卿則關西盡經監司·兵使,似必稔知此弊矣。性源曰,慶尙道戊申軍功狀啓判下者,臣俄纔見之,處分,比諸道尤爲特厚矣。上曰,其中收議請錄用,而施以食物者,爲幾人乎?仁浩曰,二人矣。上曰,嶺南與他道自別,故其收錄之典,不得不加厚矣。右相收議中,愼哥四人,皆請贈職矣。此與李述原事無異乎?濟恭曰,愼哥四人,則皆是下吏,而事面亦自有異矣。李述原之孫,不欲其祖與愼溟翊同享,人或謂以太過,而亦不無所執。蓋述原之所成就,卓然無疵,溟翊之末後樹立,雖卓卓而初授座首帖,卽賊帖故,此所以不欲同享者也。揆以人情,亦似無怪,而溟翊畢竟能判大事,則亦不可以此咎之,當論其末梢之如何矣。至若愼哥,則出於下吏,不可以士夫之道責之,而能知逆順之分,有此效義之擧,誠可褒賞者也。臣於嶺南往來時聞之,則戊申以後,鄕吏輩,立祠於府司之傍,春秋祭之云,苟非實跡之卓異者,有所見服於人,則其何以得此乎?性源曰,一門四人,亦甚稀異矣。上曰,李判府之收議,則愼哥四人,欲一竝勿論,而其餘從軍人,亦以一依安·竹出征例爲之云云,則不得加資者亦多,故又以賞帖加下敎矣。性源曰,褒典甚重,事當愼惜矣。濟恭曰,俄於闕中,逢判府事李在協,則以爲故參議柳升鉉,故正郞權萬,戊申倡義事,大臣合有陳達,左相之意亦然,故敢此仰達矣。柳升鉉·權萬,俱以安東之人,當戊申賊變之日,倡起義兵,而一府之人推升鉉爲大將,以萬爲副將,蓋升鉉已經騎郞,萬方在正字,故有上副差等之號也。箚營於鄕校之前,朝官士子之雪涕來赴者,繈屬不絶,按撫使朴師洙,入軍中,親自按視,嘆其紀律嚴明,此非道聽之易屬虛訛也。聞其時靈城君朴文秀,在都巡撫陳中,聞賊起嶺南,大驚恐,已而知賊發於右下道,而義兵起於左上道,喜曰,嶺賊不足憂。人問其故,靈城曰,有識士夫,多在左上道,以故嶺南凡事,安東皆主之,而仗義如此,吾知其不日破賊矣。未幾其言果驗。今當舊甲重回,褒錄之典,不及於上道倡義之地,實爲欠事。纔因忠淸道狀啓中,故翊贊卞觀夏草檄等事,李判府收議,已有柳升鉉·權萬檄書,人多傳誦之語,大臣之言旣如此,則恐不可異之矣。上曰,左相之意,何如?性源曰,其檄文,臣亦曾見之,義聲所及,人多傳誦。褒贈乃是重典,而格外特施,亦合於激勸之道矣。上曰,今番褒錄之擧,正爲此等人旌贈,或子孫錄用,則李判府,向於抄啓時,不爲槪及,未免遺珠,甚可嘆惜。故參議柳升鉉,故正郞權萬,倡起義師,鼓奬士氣,其功與節,豈比等閑?且其檄文,人多傳誦云,褒贈之典,不施於此兩人而何爲?況所居,又在士大夫冀北之鄕乎?何聞之晩也?卽令該曹,今日政加贈華職,以示記舊之意。故參議子孫中,時仕在京人,使之待令,可也。出擧條濟恭曰,臣於戊申勛勞人褒錄之事,有可以仰達者矣。其時慶尙右兵使李時蕃,聞賊勢方熾,擁兵逗留,故兵使禹夏亨,時以昆陽郡守,不勝忠憤,面責時蕃,領一枝兵,早夜直前,衝入居昌賊所,生縛希亮·熊輔·崇坤三賊魁,此事旣載勘亂錄,又載寶鑑矣。李遇芳,以手斬希賊,前月至蒙褒賞,而苟非夏亨,縛致軍中,則遇芳,以匹夫之身,何能斬賊魁乎?遇芳則褒賞,夏亨則無擧論之事,恐不免有向隅之嘆矣。上曰,旣入於勘亂錄,又載於寶鑑,則此等人錄後,在所不已。且聞自是武家云,故兵使禹夏亨孫,令兵判招見其身手後,草記,以爲收用之地,可也。出擧條濟恭曰,聖上追念舊日,兩重臣,特命賜諡,凡在臣隣,莫不聳感,臣因此有仰達者。諡狀之積滯弘文館者,殆近二十度,而其子孫之在鄕者,爲趁開坐,裹糧上來,竟不免空還。渠輩私情,姑勿論,朝家旣許易名,而前後累經諡坐,輒皆因循,或有過十年者,殊涉未安。今番議諡時,無或遺漏,一齊議定之意,申飭弘文館,恐爲合宜矣。上曰,卿之所奏,甚好。申飭,俾勿如前因循,迨此諸諡未及博議之時,欲令一體會議。玉堂東壁未差之代,前望單子入之,待下批,牌招察任,可也。出擧條上曰,近日京中竊發之患,無處無之,甚至於大院君廟,有此患,誠不勝驚惕矣。性源曰,事極驚心矣。大抵偸盜之輩,多入於人家祠宇,故臣等亦於年前,經此患矣。仁浩曰,大院君廟中所失者,卽龕室前帷帳云矣。上曰,捕將進前。有大進伏。上曰,旣限以五日矣。限前,有可捉之方耶?有大曰,方爲申飭,而限內捉得,恐未可必矣。上曰,昔在先朝,以毓祥宮之有此患,至有親鞫之擧,先朝奉先之誠孝,實是後人之當法。況大院君廟,事體何等莫重乎?若不於限內捉納,捕將以下,當用重律,必盡心捉納,可也。濟恭曰,先朝親鞫之時,臣亦參見矣。其後,以處分之近於嚴急,至有後悔之下敎矣。此事雖合於嚴捕,而若定限迫急,則往往致橫罹之患,亦不可不念處也。上曰,此是莫重之地,勿爲放心,趁卽捉納,可也。仁浩曰,頃者議諡中,洪景輔諡號末望,犯於第十一世御諱,參坐玉堂,難免不審之罪矣。上曰,以此言于大臣,使之陳箚,而更爲議諡,今日政,檢詳差出,會議於奉常寺,可也。上曰,諡狀留滯之數,問于本館以奏,可也。命退,諸臣以次退出。
戊申四月初五日辰時,上御重熙堂。承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,有司堂上入侍。賤臣承命出,與徐有隣,偕入進伏。命書傳敎曰,昨過安樂峴,築筒之役,誠鉅矣。雖曰爲私田蒙利,不煩公家役丁云,而輦路旣由筒邊,又是園所不遠之地。昨年以此役處,諸議不一,前領相言,與戶·惠堂所奏,亦有參差,至今在未決中。所重雖有在,坊民固不可出用,已有昨年筵敎,莫如量給役丁之需爲最便,前領相意,似亦如此,令戶·惠廳,知悉擧行。又命書傳敎曰,此亦民事,不可緩,關西穀兩邑裒益之政,月前道伯,已有狀請,而尙不回啓。今則愆時宜念,有難遲待鼎席備員,有司堂上中,戶判,問議左右相家,待批下,今日內行會。有隣曰,嶺南山峽,關西江邊諸邑穀簿,自朝家,特軫民情,方講裒益之政。目下積弊,雖若少紓,第玆發賣移貿之擧,旣非每歲應行之事,而耗條則年年滋長,不出數年,又復如初,若欲端本,莫如減去耗條之爲要道。故臣意則往復兩道道臣,抄出穀多爲弊處幾邑,凡係盡分穀簿,以半分換錄,半分條,每年耗穀,仍令度支依詳定發賣,一以爲減元數之方,一以爲補經費之資,而此擧旣出於便民,則得失多寡,不足較挈。若値穀賤時,則雖在詳定之內,亦爲依市直發賣,務從除弊,若其規模節目,追後成出,以爲令式,似合事宜。而係是穀簿變通,下詢大臣處之,何如?上曰,問于大臣,草記稟處,可也。出擧條有隣曰,新寧居幼學金弘澤等上言,有論理稟處之命矣。取見其上言,則以爲本縣距柒谷,爲二百餘里,而架山山城內外,各有一倉,民人糶糴之米,數甚夥然,運輸之弊,實爲難保之端,本縣倉便近處,特許運納爲辭矣。蓋此新寧民人,以架山城餉事,屢次呼籲,仍爲發關査問於本道者,亦不止一再,而爲念城餉之體重,且軫他邑之繼起,每不免覆奏防塞。民情雖涉可矜,變通實無其路,上言內辭意,置之,何如?上曰,依爲之。出擧條有隣曰,巨濟柒川島居牧子徐元福等上言,有詳考稟處之命矣。取見其上言,則以爲本島,卽祭享所用黑牛牧場,而凡他牧馬之傷,則牧子,例爲給復,而本島,地屬司僕,牛係禮曹,故前後上言,累次恩命之下,至有推諉寢閣之弊,牧子輩,尙未蒙應施之典,依他牧場給復之例,毋論司僕與本道,卽速劃給爲辭矣。取考司僕寺啓下文書,則昨年二月,因元福上言,自禮曹,依他牧子例給復事,覆啓蒙允,而司僕一提調筵達,以爲牧子,非司僕牧子,牛畜非司僕牛畜,給復與否,非司僕所知,而牧養在於司僕場內,故蠲免其身役,減給其春稅,則幾百年所無之事,不可創開,給復一款,置之爲請,又爲蒙允矣。牧子給復,果有已例,而黑牛牧子,獨爲見漏,事涉斑駁,宜若稱冤,而身役之蠲免,春稅之減給,在渠實爲惠澤,故彼給而此不給者,自有委折而然,上言內辭緣,依前司僕寺覆奏,置之,何如?上曰,依爲之。出擧條有隣曰,全羅道諸寺僧天默等上言,有後日入侍,指一稟處之命矣。取見其上言,則以爲西山大師,當壬辰率門徒及自慕僧一千五百名,會于順安法興寺,與天兵爲後先,戰于牧丹峰,斬賊數千餘級,以勇士七百人,迎大駕還京都,至有御筆詩畫之錫,巍勳偉績,至今赫赫,而但有僧徒自奉之影堂,朝家建祠之典,尙今闕焉,實爲奬忠表節之一大欠典。今方鳩材立祠於海南縣大芚寺,依嶺南表忠祠例,特賜二字之額,以表當日之勳績爲辭矣。玆事,臣待罪湖南時,以事蹟,則非不詳悉,而狀聞體重,有難輕議,論題於道內緇徒之訴,而雖於八年之久,尙能記有。蓋此西山,以出世高僧,當壬辰倭寇之變,糾合義旅,協贊天兵,快掃狂塵,陪還故都,宣廟褒嘉之敎,逾於華衮,天將詩帖之贈,許以道禪,精忠偉蹟,塗人耳目。且惟政·處英諸人之建大功立奇節,未必不由於西山,單傳密旨,則其在樹風奬義之道,香火妥靈,不可以釋家異觀。密陽表忠祠之以西山配惟政,未知何所據,而久遠之事,今不可追正,海南大芚寺,係是西山衣鉢所藏之地,而遺像亦在焉。許多緇徒,乃能尊慕祖師,將欲鳩材建祠,仰請恩額,惟政已行之例,不必靳持於西山而許祠賜額,事體不輕,不可以一張上言,遽然許施。令本道道臣,詳探其大芚寺來歷之可合建祠,一道內緇徒之純然同聲,論列啓聞後,稟處,何如?上曰,依爲之。出擧條有隣曰,北部汝矣島居民韓延祥等上言,有詳考稟處之命矣。取見其上言,則以爲渠輩所居之地,卽彈丸小島,而昨年長霖,大水久圍,無糧謀生,相枕而臥,水鐵里居張漢輔,以一飛船,載三包米一桶醬,及柴木石硫黃等物,以救濱危之命,此時三包,勝他時千包,本島居閑良李景龍,亦以三包米斗賑活。往年呼籲當部及京兆,自京兆,往復賑廳,咸加嘉尙,而難於天聽,推諉至今,乞令取考衆民原狀,往復文蹟,論以相稱相當之賞典爲辭矣。蓋此張漢輔·李景龍之或船粟或出米,以救小島近止之命者,誠甚嘉尙,而漢輔則前已發賣防給,已蒙恩典,復拜衛將,在渠雖曰宿硏,旣是曾經東樞之人,則決不以三包米一桶醬,義氣之事,更望褒賞之事,此則置之。至於李景龍,曾於京兆往復時,探問其所願,則在於納粟帖加云,以此施賞,恐合事宜,而係關恩賞,上裁,何如?上曰,依爲之。出擧條有隣曰,羅州居民吳時學等上言,有詳考稟處之命矣。取見其上言,則以爲列郡斛子,一依戶曹鍮斛,則容入不過十五斗,而列邑,不能以鍮鑄備,以木斛代用,故始役之初,斛無闊狹之弊,穀無濫入之患。近來人心漸巧,稱以改造,多方用奸,容入至爲十七八斗,民害去而益甚。本邑斛子,使之來鑄鍮斛於戶曹,以定不易之規,俾爲支保之地爲辭矣。同律度量衡,有國之大政,自朝家,準度支銅斛,製給銅斛於八道監營,使道內營邑鎭之改造斛子者,一切取則於此銅斛,則獨於羅州斛子,始則不濫,終焉容奸云者,必有生弊委折而然矣。大抵銅斛,旣無遍造廣置之道,則惟有新造時,較準一事而已。今此呼籲,旣極猥屑,亦難取信,而以其事關民隱,許令稟處,旣聞之後,不可仍置,以此意,分付湖南道臣,先從羅州斛子,詳細査問,一遵銅斛,着意釐正,較準時冗費弄奸之弊,嚴加禁斷事,一體分付,何如?上曰,依爲之。出擧條命書傳敎曰,政官牌招開政。上曰,在外大司成許遞,今日政,以在京無故人差出。出榻敎命退,諸臣以次退出。
戊申四月初五日酉時,上御誠正閣。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,司饔奉事柳範休入侍。出榻敎賤臣承命出,與柳範休偕入進伏。上下詢職姓名,範休仰奏。上曰,年今幾何?範休曰,四十五歲矣。上曰,爾是故參議之孫耶?範休曰,然矣。上曰,爾祖所製捷書尙在否?範休曰,然矣。上曰,筵退後,自政院入之,可也。上曰,爲人了了矣。仁浩曰,以道內碩儒,被道薦入仕矣。上曰,爾是乃祖之孫,逢此舊甲,又因右相所奏,特爲召見,意蓋有在。今欲陞遷,而爾祖旣已贈職,恩典恐反荐疊,姑不下敎,亦豈無後日耶?來頭得除守令,則克紹家聲,以爲圖報之地,可也。上曰,此是柳道源之子乎?仁浩曰,果是柳道源之子,而道源,亦柳義養所薦人矣。上曰,爾父緣何尙未入仕乎?範休曰,屢被道薦,終未筮仕矣。仁浩曰,柳義養,在安東時,所掌五禮儀,多有道源之釐正矣。命書傳敎曰,召見司饔奉事柳範休,初則只知爲故參議柳升鉉之孫,因言端始聞之,又問其父名字於範休,其人果然是範休之父。有學行爲鄕中所推詡,向來禮曹校勘,多有裨益之勞,可合收用,詳聞於宰臣柳義養之筵奏,使該曹知之,而尙未入仕,且況屢登道剡者乎?雖非乃父之子,盛有著稱,朝家猶可訪用,況是家是人乎?進士柳道源,申飭該曹,依年前筵敎,初仕卽爲調用,更勿如前因循事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲尹承烈,持平朴瑞源未肅拜,執義趙錫穆,掌令崔烜·閔彝顯,持平任希一在外,監察茶時之意,敢啓。傳曰,知道。
洪仁浩啓曰,卽者刑曹郞廳來言,上言回啓,所當於限內爲之,而判書有親病,不得擧行云矣,敢啓。傳曰,次堂爲之。
傳于洪仁浩曰,右副承旨入侍。
傳于南鶴聞曰,留院公事入之。
傳于南鶴聞曰,坐直承旨入侍。
傳于南鶴聞曰,政官,牌招開政。
有政。吏批,判書吳載純進,參判李在學病,參議未差,右副承旨洪仁浩進。啓曰,羅州牧使,今當差出,而本州以湖南雄邑,物衆地大,素稱難治,不可不各別擇差。他道有聲績已準限守令,竝擬,何如?傳曰,允。以徐鼎修爲吏曹參議,李顯默爲校理,尹羽烈爲副修撰,李正模爲羅州牧使,卒延安君李淑琦爲靖襄,贈左贊成洪景輔爲忠獻,卒海安君㟓爲靖僖,卒完興君李億祺爲毅愍,卒吏曹判書朴仲林爲文愍,卒領議政李宗城爲文忠,贈吏曹判書李彝章爲忠正,贈吏曹判書吳光運爲忠章,贈領議政李忔爲忠章,卒吏曹判書李成中爲貞敏,卒判敦寧李箕鎭爲文憲,贈領議政金相奭爲貞簡,贈領議政金汝岉爲壯毅,贈吏曹判書金玏爲敏節,贈兵曹判書鄭世雅爲剛義,卒工曹判書金宇亨爲貞惠,贈吏曹判書李東標爲忠簡,贈吏曹判書鄭希登爲毅愍,卒知中樞金相紳爲僖靖,卒判府事徐命膺爲文靖,贈吏曹判書朴光佑爲貞節,贈兵曹判書金德齡爲忠壯,卒月城君金元亮爲剛愍,贈吏曹判書金䃴爲忠愍,舍人單李敬五。
兵批,判書鄭好仁進,參判具㢞病,參議宋鍈病,參知柳誼入直,同副承旨南鶴聞進。以鄭東勳爲忠壯將,李仁達爲宣傳官,副司直徐鼎修,副司果李羽晉。
傳于南鶴聞曰,發遣吏郞,諸執事請齋與否,摘奸以來。
趙衍德,以戶曹言啓曰,社稷祈穀大祭祭需,以新貢加定事,命下矣。祭物各種分道磨鍊,別單書入,依此給價之意,分付宣惠廳,何如?傳曰,允。
洪仁浩,以兵曹言啓曰,南部居良人宋昌興,童蒙李祐星,東部居砲手金敬位等上言,啓下本曹,而限內不爲現身,依定式勿施,何如?傳曰,允。
洪仁浩,以義禁府言啓曰,忠淸道舒川郡豆谷驛徒三年定配罪人金胤行子興奎上言,據本府回啓判付內,放送事,命下矣。金胤行,依法典徒三年定配收贖,而卽爲放送事,分付該道道臣之意,敢啓。傳曰,知道。
洪仁浩,以刑曹言啓曰,昨日動駕時,擊錚人出身李時雄,令義禁府擧行事,草記批旨內,原情辭意,爲先草記事,命下矣。取考其原情,則以爲渠自庚午年間,始造燻造幕,略干太石,造燻爲業矣。京江燻造契人等,呈訴京兆,忽生徵稅之計,故納稅十兩錢,伊後丙申年,因治道之浩大,加徵十兩錢,前後二十兩錢,逐年應稅矣。不意契人,又呈京兆,移文本府,毁撤燻幕,俾絶生路,今當九十垂死之年,糊口爲難,使契人無得橫禁云矣,敢啓。傳曰,極爲猥越,原情勿施,可也。
洪仁浩,以刑曹言啓曰,昨日擊錚出身金重白,令義禁府擧行事,草記批旨內,原情辭意,爲先草記事,命下矣。取考其原情,則以爲其父壬午年,延祜宮所管新溪田畓監官之役,成出帖文,而收稅元田畓外,畓八石落,田十日耕,前監官輩之私自耕食,實爲過多,故折半則依前耕食,折半則每年十二兩式,加納事,呈本宮定奪,又納價七十兩後,傳子孫永爲擧行事,成出圖署,無弊奉行,首尾十六年,而其後罷宮房土地,移屬內司矣。丙午六月,因傳敎,各宮房有土導掌,不爲新差,以前導掌擧行,而谷山人金最大,圖差監官之役,其矣導掌,白地橫奪,故呈狀本曹,一依傳敎,以其矣身,還差導掌事,捧甘內司,以依前擧行事,成給帖文後,最大處四石畓五日田耕作帖文,收聚上送事,亦自本司,發關本縣。本縣招問最大,卽爲現納事,捧侤音,而此際,最大,以科外濫稅,嚴刑定配,未及推尋。且癸未年,本宮使其矣父永爲耕食,每年納稅之圖署,昭昭見在,而最大忽生奸計,此田畓給價三百兩,買得於金昌祚·金光宇等處樣,僞造文記,誣呈法司,發關本道,出給田畓於最大處。所謂昌祚,卽最大之子也,世間寧有以其父賣買田畓於其子之事乎?假使昌祚,非其子而他人,莫重宮畓,孰肯斥賣其矣父?因最大之誣訴作俑,數朔滯囚於本縣,至於殯死之境。伏乞令攸司査問內司後,其父段,卽爲放送,所失田畓,亦爲推給云矣,敢啓。傳曰,極爲猥越,原情勿施,可也。
洪仁浩,以左右捕盜廳言啓曰,依下敎,大院君廟面帳偸竊賊金應禹,竝與物件而捕捉之意,敢啓。傳曰,知道。物件勿入,該廳精潔處燒火。賊人卽爲移送刑曹,嚴囚,以爲依律勘斷之地,可也。
洪仁浩,以左右捕盜廳言啓曰,依草記批旨,物件精潔處燒火,賊人金應禹,移送刑曹之意,敢啓。傳曰,知道。
濬川司啓目,粘連南部居朴聖潤·韓景翼等上言內辭緣,矣父濬川司以靑藍契貸下錢利條逋欠事,其猥濫上言之罪,令攸司從重科罪,何如?判付啓,如許微細之事,何敢煩請?民習痛駭,原情勿施,令攸司,從重科治爲良如敎。
漢城府啓目粘,高陽前守門將金鼎燁上言內辭緣,矣身七代墳山縷葬矣父是白加尼,洪哥兩班,忽稱其矣先山來龍,誣訴本官,刻期督掘,依法公決,使矣身父葬得以保存事,卽令道臣査實公決之地,何如?判付啓,抑强扶弱,政謂此等訟理。洪哥之橫占,雖似可駭,有難臆決,嚴飭地方官,摘奸公決,俾無更訴之弊爲良如敎。
又啓目粘,安東幼學李儒默上言內辭緣,矣身先祖溫寧君墓百步內,偸葬無數,王子墓限百步禁葬,在載國典,偸葬人等,捧侤音掘移,何如?判付啓,嚴飭部官,各別禁斷,俾無如前混圇之弊爲良如敎。
又啓目粘,氷契張聖民等上言內辭意,勿施,狀頭,令秋曹照律嚴勘,何如?判付啓,何相反也?豈避嫌乎是隱喩,原上言,只令勿施爲良如敎。
又啓目粘,西部幼學安錫良上言內辭緣,矣身屢代墳山,在於坡州而李天默,肆然偸葬,刻期督掘,何如?判付啓,其父與叔,俱在外邑,渠之情理,誠如渠訴兺不喩,觀於營邑題決,訟理曲直,不難辨也。嚴飭地方官,更勿因循,從公剖斷,俾無更籲之弊爲良如敎。
兵曹啓目粘,朔寧幼學朱雲柱上言內辭緣,勿施,狀頭,令攸司照律嚴治,何如?判付啓,所訴雖極猥屑,以先正所謂猶愛壁間之蛛云云推之,姓朱之人,宜免軍役。果如渠言,明是直派,分付頉給爲良如敎。
持平朴瑞源疏曰,伏以邦休無疆,彌月有期,臣民顒祝,惟日冞切。仍伏念臣,人庸下也,識謏陋也。僥倖一第,只爲祿仕之計,而偏荷生成之澤,收之於通籍之初,置之於對仗之列,臣誠日夜惶隕,恐招過福之災,以辜罔極之恩也。夫臺閣之任,非徒地望之淸顯,實有付界之重且大焉,則豈容如臣空疏,一日苟充也哉?不惟臣之自分不稱,抑亦淸廟公議之所共嗤點,臣不可揚揚若固有,而況臣向於歲初朝講時,自犯違傲之罪,至被儒臣譴罷之請,到今追思,尙覺惶恧,今於新除之下,尤不敢冒沒承當也,決矣。伏乞天地父母,諒臣實情,特許鐫免焉。臣旣丐免,不宜他提,而誠以凶逆有必討之義,讎怨無可雪之期,忠憤抑鬱,按住不得,略以平日之所腐心者,仰首一陳,惟聖明澄省焉。噫,自丙丁迄今十餘年,亂逆之作,項背相接,前者未盡鋤治,後者又復熾蔓,國家之保有今日者,特幸耳。王章稽忽,人心恬嬉,至於窮天地亘萬古所無之夏賊,而覆載之間,醜種尙留,五載之久,寂無一人碎首得請而後已者,尙可曰復君讎而討國賊乎?臣誠中夜思之,直欲無生也。嗚呼,翼煥之疏,此豈人理臣分上所敢出耶?閃忽出沒,字字毒吻,怨詛譏訕,句句劇賊,其口氣凶悖,不但一字之蹈襲而已。渠雖隱影爲說,而文意語勢之歸,其讎君怨國之志,不啻勃勃呈露,則便又生出一夏賊也。儒臣先倡,臺疏繼起,足見擧國公憤之所激,衆怨之難遏,而仄聽屢月,天討寂然,設令王法未加,鬼戮先至,則將竝與其根柢窩窟而不能鉤得矣。其爲將來之禍,何所不至?臣謂翼煥嚴囚,待用刑之請,不可一日靳遲矣。嗚呼,天序屢改,自丙午以後,今以再易歲矣。此月挨過,終祥將迫,而凶宇·讎偉,無恙偃息於海島之中,古今天下,寧有是耶?凶逆之於國家,毒害之斲喪之,無所期極,而國家之於凶逆,寬貸之庇覆之,必欲全安,神人之冤鬱,義理之沈晦,猶屬歇後語也。臣謂此月之內,諸賊不誅,則其視春秋不書葬之義,果如何耶?伏願亟賜處分焉。向來李集斗處分嚴正,足以燭魑魅之情狀,破鬼蜮之肝膽,而渠之對供,卽一黨逆斷案。特以天地之大容而假息,則在渠道理,惟當杜門屛跡,感祝訟愆,無負當日懇惻之至敎,而乃敢在家張樂,登高玩花,揚眉吐氣,肆然若氣豪意健者然,萬目所覩,有耳皆聞,莫不駭惋。此可謂有一分臣節乎?臣謂李集斗,亟施屛裔之典,斷不可已也。噫,魯春之罪止薄竄,尙今偃息者,豈其負犯如是而足懲也哉?賊夏之一字,無難掇拾,則已不免一毫之彷像於夏賊矣。爲人臣有一毫彷像於夏賊,而可以一日自容於天壤中耶?臣謂魯春,亦從諸臣之請,先加荐棘,以待用刑。而向日聯箚儒臣,暫登前席,擧皆竝逐,箚辭筵奏,雖未知如何,而要不出於嚴討之義,則豈可以此而過加摧折哉?伏願更加三思,亟賜放還焉。省疏具悉。吳翼煥事,不必如是隨衆,乍息旋發,果何所據乎?宇鎭等事,勿須,李集斗事,別有傳敎,李魯春事,亦已悉諭,竄配玉堂事,不允。
刑曹啓目,擊錚人尹任賢原情云云,父讎未報,累朔縲絏,區別處分,俾雪幽明之冤矣。上裁,何如?判付啓,事係疑案,三堂各具意見,論理回啓爲良如敎。
戊申四月初六日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書捕廳草記批旨訖。命書傳敎曰,今番偸竊罪人之跟捕,雖以五日爲限,不料一晝夜之間,捉納於外邑地方。在古有紀律時,猶未必如是,可謂不負名稱。況莫重物件,登時覓獻,尤爲多幸,此等處,不可無別般聳奬之擧。捕盜大將徐有大·趙圭鎭,特賜虎皮一令,閤門親授,捕校李仁昌·李長郁等,依例加資,先捉賣贓諸校,令該曹米·布從厚施賞。所捉賊人,何異盜高廟玉環乎?旣因該廳,草記移送,有司自當照法處斷。而捕校輩,近不如古,向來武臣家事,窺察有命,尙不出場,有久勤岐勿施之敎矣。今日擧措,足可不墜本色,左右廳捕校久勤,自今復舊,使之報來,次次差送事,分付兵曹。上曰,捕將來詣閤外,受賞事,分付。今番捕賊,果能限前捉得,可謂奇幸,不可無聳勸之道,特有此施賞之擧,竝須知悉事,分付。命退,承史以次退出。
戊申四月初六日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書持平朴瑞源疏批。又命書傳敎曰,近日朝廷風習,寧不寒心?昨日宋民載,攻閔鍾顯,下語沒量,今日朴瑞源,攻李集斗,爲說不稱。昨日一人,主攻李魯春,今日一人,主攻吳翼煥,棼棼聒聒,擾擾攘攘,輕重失序,大小莫辨,甚至二夏賊等說,無難書之,此果何許貌樣乎?日前罷推一二言臣,蓋出先示好惡之意,而止泊無期,迭發一如,不但爲酬應之徒煩,從而無寧靖之方,如是而鼎席何時俱備乎,世道何時抖擻乎?今日憲疏中,李集斗論列言之,其跡近於怒蠅,其說殆若塗鴉,如集斗之沒知覺者,豈足爲魑魅爲鬼蜮乎?無期功之慼,張樂豈足爲斷案,際遊賞之辰,翫花何關於臣節?似此言事,雖日上百章,言之是非曲直,都置之,當隨加勘處,以障奔瀾,持平朴瑞源,爲先罷職。莫曰薄不足懲,且待大於此之跳踉,另施處置,各令知悉。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
卯時辰時,灑雨下雨,測雨器水深二分。
南鶴聞啓曰,明日常參·經筵,取稟。傳曰,停。
洪仁浩啓曰,來十一日朝參日次矣,敢稟。傳曰,停。
洪仁浩啓曰,大司憲尹承烈未肅拜,持平一員未差,執義趙錫穆,掌令崔烜·閔彝顯,持平任希一在外,監察茶時之意,敢啓。傳曰,知道。
南鶴聞啓曰,來十一日輪對日次矣,敢稟。傳曰,爲之。
南鶴聞啓曰,新除授大司成洪文泳,除拜後過三日,不爲出肅,依定式推考警責,仍卽牌招察任,何如?傳曰,允。
傳于洪仁浩曰,同副承旨,馳詣宗廟,奉審摘奸以來。
傳于洪仁浩曰,京畿監司留待。
以大司成洪文泳牌不進罷職傳旨,傳于南鶴聞曰,只推。
傳于趙衍德曰,京畿監司入侍。
傳于南鶴聞曰,明日當由逌瞻門展拜,該房知悉。
吏曹口傳政事,以李素爲善山府使。
傳于洪仁浩曰,坐直承旨入侍。
南鶴聞啓曰,卽者副校理沈晉賢,副修撰李洪載,謂有情勢,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以副校理沈晉賢,副修撰李洪載,牌不進罷職傳旨,傳于南鶴聞曰,難免不審,參坐館官,施以譴罷之典。
南鶴聞啓曰,副校理沈晉賢,副修撰李洪載,纔已譴罷矣。玉堂上下番俱空,事甚未安,校理趙雲紀·李顯默,修撰尹致性,副修撰尹羽烈,卽爲牌招,以爲推移入直之地,何如?傳曰,允。
南鶴聞啓曰,校理趙雲紀·李顯默,修撰尹致性,副修撰尹羽烈,牌不進罷職傳旨,今方捧入,而副校理韓用龜,修撰李顯靖,俱在外,玉堂上下番俱空,事甚未安。未差之代,政官牌招,開政差出,待下批,仍卽牌招,以爲推移入直之地,何如?傳曰,允。
南鶴聞啓曰,右副承旨洪仁浩,今方入侍,臣吏·兵批兼進之意,敢啓。傳曰,知道。
有政。吏批,判書吳載純進,參判李在學病,參議徐鼎修在外,同副承旨南鶴聞進。以鄭東觀爲副校理,鄭福煥爲副修撰,任焴爲高陽郡守,延曙察訪韓聖煥,仍任事承傳。再政。以鄭謙煥爲敬陵令,學生黃石龜,今加通政,加資事承傳。
兵批,判書鄭好仁進,參判具㢞病,參議宋鍈入直,參知柳誼病,同副承旨南鶴聞進。部將單張忠國。
南鶴聞,以兵批言啓曰,張潭孫忠國,收用事,命下矣。相當職,只有南行部將一窠,而時無見窠,加設下批之意,敢啓。傳曰,南行部將加設,係是常格之外,則非特敎直付,事甚疎忽。旣有草記稟處之命,則具由論理,以待批下,可也。如是擧行,不可無警,卿則推考。
以慶尙監司狀啓,聞慶縣民家失火事,傳于南鶴聞曰,許多民戶失所可矜,依新寧例爲之事,回諭。
南鶴聞,以御營廳言啓曰,今四月初八日,景慕宮展拜時,依兵曹啓下節目,弘化門·集春營入直軍各五十名除出,大將臣李柱國率領,弘化門外分左右排立,東營入直軍三十名除出,入直把摠金峻岳,哨官金秀光率領,宮大門外把守,而竝待標信出用,解嚴後,還入直間,集春營哨官權抑,率該哨標下軍七名代直,東營哨官安桓,代直之意,敢啓。傳曰,知道。
南鶴聞,以吏曹言啓曰,今番啓下本曹上言中,前僉知沈師尹·吳鼎煥,通政李翼成,俱以年八十,昨年因其上言,已蒙加資之典,則今此呼籲,係是疊授。事涉猥越,竝勿施,何如?傳曰,允。
南鶴聞,以兵曹言啓曰,今四月初五日,大臣·備局堂上引見入侍時,右議政蔡濟恭所啓,臣於戊申勳勞人褒錄之事,有可以仰達者矣。其時慶尙右兵使李時蕃,聞賊勢方熾,擁兵逗留,故兵使禹夏亨,時以昆陽郡守,不勝忠憤,面責時蕃,領一枝兵,早夜直前,衝入居昌賊所,生縛希亮·熊輔·崇坤三賊魁,此事旣載勘亂錄,又載寶鑑矣。李遇芳,以手斬希賊,前月至蒙褒賞,而苟非夏亨縛致軍中,則遇芳,以匹夫之身,何能斬賊魁乎?遇芳則褒賞,夏亨則無擧論之事,恐不免有向隅之歎矣。判付內,旣入於勘亂錄,又載於寶鑑,則此等人錄後,在所不已。且聞自是武家云,故兵使禹夏亨孫,令兵判招見其身手後,草記,以爲收用之地,可也事,命下矣。禹夏亨孫尙謨,招來見之,則身手有士子之樣,武藝無可稱之實,而本來儒業云矣,敢啓。傳曰,右相已有筵奏,武臣之家勸武何妨?卿其送此人於大臣家,可合勸武與否,更問意見,草記,可也。
洪仁浩,以兵曹言啓曰,因忠淸監司洪檍狀啓,鎭川金天章子孫,淸安張潭子孫,年歲居住後錄,馳啓事,判付內,所報諸人,令該道給馬及糧資起送後,吏兵判,招見,兩銓中相當職,卽爲調用,上來緣由,爲先草記事,命下矣。以判付內辭意,發關知委該道矣。金天章孫載潤,張潭子景淳,孫忠國·台星等四人,今已上來之意,敢啓。傳曰,知道。觀其身手,問其班閥,吏兵曹間,今日政收用。
禮曹啓目粘,公州幼學申溶上言回啓云云,其矣祖先,兩世忠孝事加贈,恐合事宜,上裁,何如?判付啓,忠孝兩全,是家之謂也。先朝垂褒之敎,如是隆摯,到今綽楔之加施,實爲追述之一端。特令地方官,就其閭,旌之曰,忠孝之門,以聳瞻聆,以示激勸爲良如敎。又啓目粘,南部閑良咸興孫上言回啓云云,其矣父厚喆,霑錄事,申飭諸軍門,上裁,何如?判付啓,此上言,迄可休矣。軍門事亦未安,所重何如?豈敢如是遲延?更加申飭,斯速收用爲良如敎。又啓目粘,郭山出身金聖說上言回啓云云,其矣父益弼,戊申軍功,置之,何如?判付啓,今番諸道,各以戊申軍功人報來,而惟兩西無是者,實爲欠事矣。海西則故兵使禹夏亨事,因右相所奏,纔有收用之命,則關西獨漏,其在聳奬之道,此人足作賁飾之一助。分付道臣,訪其子孫,題給食物,仍加存恤,以示朝家記念之意,仍令形止狀聞爲良如敎。此判付一本,謄送李判府綸音印本,單抄載錄次。又啓目粘,庇仁幼學朴師東上言回啓云云,成三問神主移奉事,置之,何如?判付啓,此非上言之事,分付其矣處,俾卽主祀,使忠臣毅魄,得有庇妥之所爲良如敎。又啓目粘,振威幼學車德輪上言回啓云云,爲父以黃,戊申告變,令該府稟處,何如?判付啓,該府文跡,未必有,亦未必考,令畿伯招見,存恤量給米肉,以示記舊之意爲良如敎。又啓目粘,全羅道幼學宋守浩上言回啓云云,金德弘·德善,竝享德齡書院事,置之,何如?判付啓,忠狀三昆弟之節義忠勇,凜凜如生,贈諡之典,始擧於昨日,豈非欠事?追配書院,竝列侑食,夫孰曰不可?然不以上疏,以上言,差違格例。違格自違格,尙忠自尙忠,此上言,何可比之他例?上言不審之罪乙良,令本道參酌科治,所願依施,以示朝家曠感之意爲良如敎。又啓目粘,鐵山閑良金尙鎭上言回啓云云,金振玉戊申軍功,置之,何如?判付啓,令本道詳考可信文字,如有之,論理狀聞事,分付爲良如敎。又啓目粘,淸州幼學延就徵上言回啓云云,爲其父戊申倡義事褒贈,上裁,何如?判付啓,議于大臣,粘啓稟處爲良如敎。又啓目粘,善山幼學黃大一上言回啓云云,戊申軍功,其父碩龜,令本道査啓,更稟,何如?判付啓,大抵生存則丁寧,事跡則分明,乃父之子,何惜一資?況旀在其時不伐己功,力辭錄卷,至蒙先朝錫資之恩,値今舊甲重回,不可仍以置之。故同知黃道熙子碩龜,特爲加資,今日政下批爲良如敎。又啓目粘,昌原幼學許毅上言回啓云云,孔聖影幀移奉事奉於尼城,何如?判付啓,事極便當,依回啓施行爲良如敎。又啓目粘,鐵山幼學朴大奎上言回啓云云,其曾祖東樞,以戊申軍功事,置之,何如?判付啓,近來武臣,徒竊厚廩之餉,全昧袵革之義,平居如此,緩急何論?是人者伊時功勞,雖未必超異於錄券諸臣,其職則別軍職也?視今別軍職,無事無爲,無功無能,而坐致無限富貴功名,得無續貂之歎乎?恩典雖似過重,激勵在所當念,値舊甲感舊跡,不可仍而泯然。故繼援將別軍職朴東樞子孫,令兵曹訪問,軍門調用,仍令明日待令,此判付一通,移文謄示別軍職,載之本廳謄錄,俾作師表之左契爲良如敎。又啓目粘,春川朴柱彦上言回啓云云,故士人李溶孝行旌閭事,置之,何如?判付啓,同是孝行,同是登聞云,而金魯岩事則請施,此則防啓,一施一防,有甚顔私是隱喩,卿之事極爲駭然。施則同施,防則同防,豈容如是班䮕?卿段從重推考爲良如敎。又啓目粘,全羅道儒生柳震采上言回啓云云,蘇權忠義褒旌事,上裁,何如?判付啓,是所謂惠·蹠,是所謂牛·魋。事跡丹書昭載,烈行鄕里著稱,宜有別般褒奬之擧,而卿曹覆辭,無甚別白,議于大臣,粘啓稟處爲良如敎。又啓目粘,平壤幼學朴履熙上言回啓云云,其祖戊申功臣天老,優恤之典,上裁,何如?判付啓,郭山金益弼事,判付已有下敎者,關西不可獨闕褒嘉之典,以聳一道觀瞻,合施恩典,議于大臣,明日粘啓爲良如敎。又啓目粘,北部李春根上言回啓云云,其先祖壬辰殉節事,置之,何如?判付啓,卿其詳考可據文字,粘啓稟處爲良如敎。又啓目粘,慶尙道幼學鄭鎭衡上言回啓云云,李聖擇戊申軍功褒贈,上裁,何如?判付啓,問于大臣,已有論賞,則矇然回啓,極爲疎忽,卿則從重推考爲良如敎。又啓目粘,楊州幼學金魯岩上言回啓云云,爲高祖孝行褒旌事,上裁,何如?判付啓,春川朴柱彦上言判付,已下敎,與李溶,待抄啓,議于大臣,稟處爲良如敎。又啓目,東部前權管金益鍊上言回啓云云,爲父戊申軍功優恤之典事,上裁,何如?判付啓,議于大臣,粘啓稟處爲良如敎,又啓目粘,北部前郡守趙靖世上言回啓云云,其父聖復,其叔聖集,忠孝褒贈,上裁,何如?判付啓,議于時任大臣,稟處爲良如敎。
吏曹啓目粘,承文院判校金泰熙上言回啓云云,其矣父南淑,年九十三是如,願蒙加資之典亦爲白有臥乎所,士庶年九十人加資事,曾有定式,似當施以加資之典是白乎矣,事係干恩,臣曹不敢擅便,上裁,何如?判付啓,依回啓施行爲旀,士庶年九十,歲首加資,卽金石之典兺除良,年前定式,令各該道,抄啓必於歲首,開政下批,觀於此人之遺漏,可知外邑無勢士庶之多不均沾。旣聞之後,不可仍置。近來此等遺漏人,因他現發,不一而足,及其査問之時,或稱移寓,或稱出他,以爲分疎之資,固已可訝。況朝官父年,爲守令者,豈或不知?朝令之下,不勤奉行如此,尤極駭然。該牧使罷職。此乃尊高年也,信朝令也。枚擧今下判付,令廟堂申飭行會諸道後,勿如是爲良如敎。
吏曹啓目粘,抱川生員李重燁上言回啓云云,其矣父紳,以耆老登科,卽出六爲司果,年今八十,願蒙加資之典,而雖以登科司果,及是虛銜,不可以實職比論,上言內辭緣,勿施,何如?判付啓,耆科亦科,軍職亦職,文武官年八十加資,係是法典,防啓未知爲穩,特爲加資爲良如敎。又啓目,中部良人金宗宅上言回啓云云,其矣父廷俊,以宗簿書吏,兩次大禮,恪勤奉行,前仕書吏金昌聖等,例特蒙加資之典,而吏胥之功勞加資,一竝防塞,著爲定式,則今不可輕施,上言內辭緣,置之,何如?判付啓,依回啓施行爲有矣,己卯以後,如有特敎加資之例,詳考草記爲良如敎。又啓目粘,全義幼學愼義東上言回啓云云,故大司憲李翔天稟之美,器宇之宏,爲先輩之所推,而歷事三朝,累蒙華衮之褒,及群奸被誣,與兩宋先生竄配矣。百年桑鄕,尙有後學而不忘者,特贈崇品,而李翔之學行卓異,宜有褒奬之典,而事係重大,有難遽議,上言內辭緣,姑爲置之,何如?判付啓,故都憲李翔,卽忠憲·文貞之同氣,文正之從祖,忠肅之叔,奕世名閥,人所歆仰,諡猶尙可,贈職何言?特施加贈之典,以示朝家曠感之意爲良如敎。又啓目粘,慶尙道幼學徐昌說,上言回啓云云,其矣九代祖故進士翰廷,與朴彭年等諸臣,心跡無異同,特蒙贈職之典,而事在久遠,有難輕施,上言內辭緣,置之,何如?判付啓,問于道伯,使之詳考邑誌,傍採物議,狀聞後,稟處爲良如敎。又啓目粘,牙山幼學李復元上言回啓云云,其矣祖故通德郞崇祖,與四大臣諸孫,同爲被死,而不得闡揚,乞蒙贈爵之典,而果如其言,則其時被死諸人,實無異同,而事係干恩,臣曹不敢擅便,上裁,何如?判付啓,干恩自干恩,事蹟自事蹟,殺身於己巳,瘐斃於壬寅,可謂是父是子,贈復給食物間,議大臣草記爲良如敎。又啓目粘,京畿幼學趙漢璡等上言回啓云云,故大司成禹性傳,壬辰之亂,多有勞績,特贈崇品,仍施易名之典,事體重大,有難輕議,上言內辭緣,置之,何如?判付啓,故大司成禹性傳,學行節義,俱卓然,尙未施榮贈,可謂欠事。三品賜諡,雖無其例,陞秩加贈,孰云不可?特施贈職之典,以慰士林之望爲良如敎。
刑曹啓目粘,觀此申福萬擊錚原情內辭緣,則係是山訟,令漢城府稟處,何如?判付啓,申飭山在官,從公決給爲良如敎。又啓目粘,朴召史上言云云,其夫民瘼事擊錚,以其猥濫,自該曹直配鐵山,近七老姑,方在死生中,使其矣夫生還,俾伸母子夫婦至情,上言內辭緣,置之,何如?判付啓,放送,嚴飭地方官,更勿作鬧爲良如敎。又啓目粘,尹任賢原情回啓云云,殺獄至重,不可臆斷,分付道臣,詳査啓聞後,稟處,何如?判付啓,雖不告其罪,猶不至擅殺兺不喩,檢官之漫漶,極涉無理,邑倅之扶抑,又乖常情。朝家設置道伯,所以任旬宣管風敎,而道內有此冤狀,昧然如不知,致使兇身是在,頑孽倖逭,無辜兩人,反被橫罹,有此稚女鳴冤之擧,情可矜也,法不當也。道伯之溺職如此,推官邑倅之誤決,遂非特次第件事,當該監司沈頤之,爲先減辭從重推考。此豈必行査後始可知者?尹忱等保放,太緖等還囚,枚擧營上文案,仍問經決委折,使之不多日內狀聞事,嚴飭行會爲良如敎。又啓目粘,曺文炯原情回啓云云,矣父換錢於鄭信達,而未能準報矣,閔廷烈稱以渠錢,請囑營本官,勒奪土券家産云。廷烈及文炯·文叔,捉來査處,信達及該郡守,稟處,何如?判付啓,竝只依回啓施行爲旀,所謂宮家,何許宮家是隱喩,此一款,竝以嚴査以聞爲旀。道伯寧有右袒逆孽之理?詳加採摭,俾無䵝䵢之患爲旀,地方官段,待本事究竟,更爲啓聞後,拿問嚴處爲良如敎。
戊申四月初七日卯時,上御重熙堂。京畿監司入侍時,左承旨趙衍德,假注書趙台榮,記事官尹行任·金祖淳,京畿監司徐有防,以次進伏訖。上曰,巡路雨澤,能無不足之慮乎?有防曰,果洽足矣。上曰,春秋牟麥,何如?有防曰,秋牟,雨後快得免歉,春牟方善長矣。有防曰,永陵幸行時,輦路不由深川,以他路從便修治之意,臣前已筵稟蒙允。而坡州境廣灘川,素是險灘,若値急漲,人不通涉,且其官門東南,溪澗繡錯,昨年夏潦,水道變遷,一路衝破,縱或修治,無以就緖云。故發遣臣營褊裨,先從高陽,轉往坡州,與兩地方官,眼同看審,仍又尺量,則高陽境新路比舊路,其所逶迤,不過二里,而深川·場基兩大橋,皆可永除,此則依筵稟擧行。坡州境,則自本州官門,至柴谷里爲十五里,而其間大橋爲三處,若其中小橋,殆乎相望,道路之變換衝破,亦如邑報,而官門東邊,有一條路,由東而南,直抵柴谷者,此路則大小行旅,每當潦水,不由廣灘險川,由上渡利涉處也。尺量其遠近,審察其形便,則步數不出數百,形便新勝舊路,而中橋四處,從以減數,中間嘉差備峴,距官門恰爲五六里許相望之地,而地形頗廣,幸行時,雖令迎接,亦可無狹隘之歎。物議民情,皆以移路爲便,褊裨回告,與該牧所報,少無差爽,故已令本牧趁農隙修治,而臣於今番巡路,親爲看審,則其所便好,果如所聞矣。若當幸行時,則不可不加步稍闊,而若其稍闊之際,些少民田之犯入者,過幸行後,往復惠廳,就舊路所除中橋一番會減之數,參量給價,又將舊路之可作田畓者,隨宜給代,則可謂綽綽有裕,公私俱便,而橋弊民力,減除不些。以此擧行,恐合事宜,係是輦路,故敢此仰達矣。上曰,依爲之。出擧條有防曰,農牛之病懶不可用者,毋論歲時,常時斥賣京市,以爲改立者,自是畿民之常事,而近來泮漢或牛儈之徒,謂以明日給價,定價牽去,而明日不給,又明日不給,拖至月餘,零零推尋,而其中尤甚者,東西閃倐,百般推托。惟彼鄕民,客地滯留,旣失牛價,又失農時,仍以蕩敗流散,呼訴臣營者,殆不勝數矣。凡此課農,係是七事中第一件事,而歲首綸音,又復詢勤,農民之失牛廢耕,尤涉可悶,故文移京兆,使之捉送,而當者或爲隱避,終不就現,徒煩往復,末由徵推。今若因循置之,則農牛將無買賣改立之道,價錢盡爲中間欺取之物,事之痛駭,已無可言,而哀彼殘氓,何以支保乎?臣意則此後鄕民之來賣牛隻也,毋論泮漢與牛儈,若不給價,無得和買,而如或復循前習,有所現發,則移文捉來,嚴囚營獄,或如其官獄,準數推給後,犯者,以掠奪律直爲論勘事,自京兆,分付五部,使之知委民間,毋得更犯罪戾,恐合事宜,故敢此仰達矣。上曰,依爲之。此係民隱之大者,各別嚴飭,復有犯禁者,依所奏,隨現重勘,俾有實效,可也。出擧條有防曰,畿驛難支之弊,不可毛擧,而就其中,迎曙處在西路,使星則絡續,馹卒疲殘,殆至莫可收拾之境,而該驛察訪韓聖煥,殫渴奉職,已多修擧,見今馬匹之改立,位田之推尋,驛筒之修築,躬自董檢,皆有頭緖。聞其瓜限,在於今月,此時之付諸生手,亦屬可悶,郵官之因此等事狀請仍任,自多已例,迎曙察訪韓聖煥,限秋成,姑爲仍任,何如?上曰,依爲之。出擧條有防曰,本道戊申出征將士中,楊州居趙順萬·鄭貴建·朴泰潤等三人,資級俱是嘉義,今番加資,當爲資憲,而臣營修啓時,誤以嘉善開錄,還以嘉義頒下。當初不能照察之罪,臣誠不勝萬萬惶悚,而第此趙順萬等三人加資,以資憲改出帖頒下,恐不可已,故敢此仰達,令該曹稟處,何如?上曰,今日政,改書以給,可也。出擧條命書傳敎曰,善山府使口傳差出。命退,諸臣以次退出。
戊申四月初七日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命仁浩讀各司上言回啓一百七度,仍書判付訖。命書傳敎曰,戊申軍功收錄,諸道皆有之,獨北關人,伊時預勞者,己身故,竝在勿論中。逖矣遐俗,宜令習知此等聳勸之政,向日狀聞中別錄人,令道伯存恤其子孫,給米肉,常賤放良,以示朝家記舊綏遠之意事,令廟堂,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲尹承烈未肅拜,持平一員未差,執義趙錫穆,掌令崔烜·閔彝顯,持平任希一在外,監察茶時之意,敢啓。傳曰,知道。
南鶴聞啓曰,玉堂備員間,視事頉稟之意,敢啓。傳曰,知道。
傳于南鶴聞曰,出宮門路,以協陽門爲之。
南鶴聞啓曰,宗廟大祭後,臣以祭器洗滌及廟庭修掃事,進去下直之意,敢啓。傳曰,知道。
傳于南鶴聞曰,左承旨入侍。
刑曹啓目,大院君廟面帳偸竊賊金應禹原情云云。大院君祠宇,事面至重,殆無間於中祀,則凡係神御器物偸竊之罪,決不可不從重勘斷是白乎矣,律無可照之文,則輕重之間,有非臣曹所敢擅便,上裁,何如?啓。議大臣稟處爲良如敎。
南鶴聞,以備邊司言啓曰,本司武郞廳權友仁,奔走勤仕,已滿十五朔,依例六品遷轉事,捧承傳施行,何如?傳曰,允。
洪仁浩,以御營廳言啓曰,依判付,鐵山居故別軍職朴東樞曾孫出身朴大圭,加設哨官單付之意,敢啓。傳曰,知道。
大司成臣洪文泳上疏,伏以日吉辰良,園寢祗謁,宸慕克伸,彌月之慶,指日可卜,臣民歡祝,小大惟均。仍伏念臣,性質愚魯,文識空疎,最居人下,而偏蒙恩造,前後踐歷,罔非踰濫,今此師儒之長,尤非臣夢寐之所敢到也。人亦不以是期之,則何可以匪分之榮,若己當來,晏然冒據,以玷名器也哉?臣聞周官之設學官也,必授其鴻儒宿德之人,贊王朝賓興之化,多士彬蔚,爲國家楨幹之用,逮至我列聖朝,尤重是職,必揀一代之有德望有學識者,委任而責成之。若臣之望實俱淺,學術甚疎之人,尤不當議擬,而客冬銓部之臣,忽以臣通擬於人望之外者,誠莫曉其故也。顧今朝著之上,材彦甚盛,不患無人,而況我殿下,踐祚以來,丕闡文敎,陶成俊髦,尤眷眷於首善之地,課試也,考講也。凡所以作興之方,靡不董飭,則當此之時,尤宜掄選,而豈可使如臣顓蒙,俾據皐化之列,上孤朝家簡拔之恩,下貽當世濫竽之譏乎?天牌儼臨,承膺無路,坐犯違逋,罰靳例勘,惶隕震惕,靡所容措。玆陳瀝血之懇,冒瀆崇聽。伏乞聖慈,諒臣之非出飾讓,亟許鐫削,以重公器,以安賤分,幸甚。答曰,省疏具悉。爾其勿辭察職。
戊申四月初八日卯時,上詣景慕宮。展拜入侍時,兼都承旨沈豐之,左承旨趙衍德,右副承旨洪仁浩,記事官金孝建,假注書趙台榮,記事官李相璜·金祖淳,檢校提學吳載純·鄭民始,檢校直閣鄭東浚,待敎尹行任,以次隨駕。上具翼善冠·衮龍袍,乘輿出協陽門,由建陽門出弘化門,由日瞻門詣齋室門外,降輿入齋殿。少頃,上出東狹門,就板位行再拜禮,詣廟內奉審訖,還御齋殿。少頃,出齋殿門,乘輿,由日瞻門入弘化門,由建陽門入協陽門,還內,諸臣退出。
戊申四月初八日午時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣鄭東俊,以次進伏訖。上命書傳敎曰,今日燈夕,夜巡弛禁事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲尹承烈未肅拜,持平一員未差,執義趙錫穆,掌令崔烜·閔彝顯,持平任希一俱在外,監察茶時之意,敢啓。傳曰,知道。
傳于南鶴聞曰,未下直閫帥·守令,當日辭朝。
傳于南鶴聞曰,下直閫帥·守令,留待。
傳于洪仁浩曰,同副承旨,與閫帥·守令入侍。
備忘記,黃海水使朴基豐下直,長弓一張,長箭一部,片箭一部,筒兒一箇,賜給。
吏曹口傳政事,奎章閣直閣鄭大容,仍任事承傳。
南鶴聞啓曰,吏曹假郞廳來言,臺諫有闕,政事,取稟。傳曰,當日爲之。
吏批,判書吳載純進,參判未差,參議徐鼎修在外,同副承旨南鶴聞進。以金文淳爲吏曹參判,沈銖爲持平,李敬五爲副校理,李鼎德爲修撰,徐有成爲定州牧使,徐繼修爲桃源察訪,幼學金南淑年九十三,副司果李紳年八十,已上今超通政,加資事,上言判下。
兵批,無政事。
南鶴聞啓曰,新除授修撰李鼎德,時在慶尙道慶州地,經筵入番事緊,斯速乘馹上來事,下諭,何如?傳曰,允。
南鶴聞啓曰,副校理李敬五,牌不進罷職傳旨,今方捧入,而修撰李鼎德在外,玉堂上下番俱空,已至多日,事甚未安。未差之代,政官牌招,開政差出政,待下批,仍卽牌招入直,何如?傳曰,允。
南鶴聞啓曰,吏曹判書吳載純,參判金文淳,牌不進推考傳旨,今方捧入,而開政命下之後,如是違召,不卽擧行,事甚未安,更卽牌招,何如?傳曰,允。
兵曹口傳政事,副司直李秉模。
以京畿監司狀啓,戊申壯士,招致官庭,辦酒饌設風樂,使之慰悅事,傳于南鶴聞曰,値舊甲感舊事,有此別諭之擧,而觀此狀本,南陽一體報來,該倅,以別軍職在京,則豈率致渠家而設樂饋送乎?抑使兼官爲之乎,使留鄕輩替行乎?有一於此,無措辭,混同以招致官庭,親執擧行樣報來者,極爲駭然。大抵該府使治績,近來多有不治之入耳者,已極痛駭。朝令之下,不可尋常處之,其委折,卿其卽爲行査,論理請罪狀聞事,回諭。
以全羅監司狀啓,康津縣民家失火事,傳于南鶴聞曰,方春失所,極爲矜悶,元恤典外,令道伯拔例顧助,申飭守宰,斯速結搆,期於典居事,令廟堂申飭該道。
南鶴聞,以備邊司言啓曰,卽因京畿監司徐有防狀啓,以麻田郡軍額移定事,有草記稟處事,命下矣。取見其狀本,則枚擧本郡守韓文洪牒呈,以爲應役之戶,僅爲三百,良賤之額,恰滿千數,逃故塡充,流亡相續,趁不變通,則其將無邑後已,就其中三十名,許令略略分送於稍可容手之邑爲請矣。近來軍政之難,便成八路通患,民小軍多之弊,幾乎邑邑皆然。此時移定,實涉重難,而道臣旣以本郡痼弊,至於登聞,移額之數,亦不至過多,不可無及今矯救之道。依狀請,麻田郡軍額三十名,良賤參半,令道臣親執道內民戶軍摠,排比移定,以除麻民一分之弊,何如?傳曰,允。
洪仁浩,以刑曹言啓曰,因濬川司啓目,猥濫上言人朴聖潤·韓景翼等,令攸司科治事,命下矣。取考律文,則大典通編訴冤條有曰,事係微細,可呈該司,而冒濫上言,事理重者,依上書詐不以實律論。大明律對制上書詐不以實條有曰,凡奏事詐不以實者,杖一百徒三年。朴聖潤·韓景翼等,依此律,聖潤,黃海道兔山縣,景翼,白川郡,竝定配所,卽爲押送之意,敢啓。傳曰,知道。
南鶴聞,以訓鍊都監言啓曰,本局前從事官鄭大容,曾有陞資前,勿爲差代之命矣。今已敍用,仍任之意,敢啓。傳曰,知道。十二字刀割
戊申四月初九日巳時,上御誠正閣。同副承旨,與下直閫守·守令入侍時,同副承旨南鶴聞,記事官金孝建·李相璜·金祖淳,黃海水使朴基豐,善山府使李素,高陽郡守任焴,以次進伏訖。上命諸臣進奏職姓名,基豐進奏。上曰,下往後,着意爲治,可也。素進奏,上曰,下去善治,可也。焴進奏,上曰,高陽自是公道殘邑,極力爲治,可也。仍命書傳敎曰,閣直只有待敎一人,苟艱莫甚,罷散人員敍用,仍任前職,自本閣牌招察任。又命書傳敎曰,銓曹判堂,連行獨政,參判鑑印進,許遞。又命書傳敎曰,不過一時不審,以諡望譴罷玉堂,竝敍用。又命書傳敎曰,玉堂番次俱空,在外人員許遞,與未差之代,今日政差出,待下批牌招,推移入直。又命書傳敎曰,旣令來待,一用一否,甚斑駁,金天章孫,旣不合於官職云爾,則他岐收用,在所不已。問願於渠,令兵判論理草記。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲尹承烈未肅拜,執義趙錫穆,掌令崔烜·閔彝顯,持平任希一·沈銖,俱在外,監察茶時之意,敢啓。傳曰,知道。
南鶴聞啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,食後來會。
傳于南鶴聞曰,大臣·備局堂上引見。
南鶴聞啓曰,吏曹判書吳載純,參判金文淳,再牌不進推考傳旨,今方捧入,而開政命下之後,如是違召,不卽擧行,誠極未安。所當更請牌招,而係是一日三牌,何以爲之?敢稟。傳曰,更爲牌招。
吏曹參判前望單子入之,趙鼎鎭落點。
吏曹參議前望單子入之,李時秀落點。
兵曹口傳政事,副司直徐鼎修。
洪仁浩啓曰,新除授吏曹參議李時秀,方在罷散中,何以爲之?敢稟。傳曰,敍用。
以吏曹參議李時秀牌不進罷職傳旨,傳于洪仁浩曰,只推,與參判,更卽牌招。
以吏曹參判趙鼎鎭,再牌不進推考傳旨,傳于洪仁浩曰,更爲牌招。
以吏曹參議李時秀,再牌不進罷職傳旨,傳于洪仁浩曰,只推,以前牌催促。
以吏曹參判趙鼎鎭,三牌不進推考傳旨,傳于南鶴聞曰,無端違牌,何也?遞差。
吏批,判書吳載純進,參判趙鼎鎭,參議李時秀,牌不進,同副承旨南鶴聞進。以沈埉爲執義,柳匡國爲掌令,尹九宗·李福潤爲持平,成德雨爲校理,李洪載爲副修撰,南玄老爲左尹,方處坤爲軍器判官。
兵批,判書鄭好仁病,參判具㢞入直進,參議宋瑛病,參知柳誼病,右副承旨洪仁浩進。副司直李在學·韓用龜,副司果李顯靖·鄭福煥,副護軍朴獻采。
以校理成德雨牌不進罷職傳旨,傳于南鶴聞曰,只推。
南鶴聞,以弘文館言啓曰,本館上番闕直,事甚未安,校理成德雨,旣有只推之命,卽爲牌招入直,何如?傳曰,允。
以執義沈埉牌不進罷職傳旨,傳于洪仁浩曰,只推。
南鶴聞啓曰,諡望署經事,命下矣。諫院旣已署經,而大司憲尹承烈,執義沈埉,牌不進,掌令閔彝顯·柳匡國,持平李福潤,俱在外,只有持平尹九宗一人,無以備員擧行云。大司憲更卽牌招,以爲署經之地,何如?傳曰,違牌臺諫,更卽牌招。
以大司憲尹承烈再牌不進推考傳旨,傳于南鶴聞曰,許遞,今日政差出。
再政。以成德雨爲吏曹佐郞,李聖圭爲大司憲。
以京畿監司狀啓,南陽府使王漢禎,戊申從征將士,設樂饋饌,使中軍替行,其罪狀,令攸司稟處事,傳于南鶴聞曰,以此以彼,難免不審,卿則推考。該府使一事再報,眩幻事實,極爲儱侗,令該府拿問處之,若此則本道諸邑,他道諸邑守令之親執擧行,未可必,朝令之下,焉敢若是?令廟堂申飭道伯,非公故無端替行守令,使之首實狀聞論罪。
以李遠培囚單子,傳于洪仁浩曰,保放。
南鶴聞,以吏曹言啓曰,忠淸道牙山幼學李復元上言回啓判付內,干恩自干恩,事蹟自事蹟,殺身於己巳,瘐斃於壬寅,可謂是父是子,贈復給食物間,議大臣草記事,命下矣。就議于諸大臣,則領府事金致仁,以爲方在蹙伏竢勘中,不敢獻議。判府事鄭存謙,病不收議。判府事徐命善,病不收議。領敦寧洪樂性,病不收議。判府事李福源,病不收議。判府事金熤,以爲臣方病劇沈頓之中,伏承李崇祖事收議之命,不敢不暫收精神,少效一言之對。李崇祖,以李光漢之子,己巳受禍,壬寅被刑,一般是死於國事,實是世傳忠義,不忝爲乃父之子。況崇祖罵賊一語,凜凜激烈,足令伊時按獄諸賊,魂奪而氣死,則非但忠肝義胆,迥出等夷,拷掠臨絶之時,猶能奮舌鉞而明忠逆之分者,亦豈曰無其功也?在今日褒尙愍恤之道,一銜貤贈,恐不必靳之。伏惟上裁。判府事李在協,以爲向在甲辰褒忠之時,無細無大,罔有不錄,則李崇祖之獨爲見漏,誠甚可訝。勿論贈復與食物,此與甲辰記舊之日有異,因其子孫之上言,輒施恩典,恐涉屑越。伏惟上裁。判府事兪彦鎬,病不收議。左議政李性源,以爲父子二人,前後冤死,事甚愍惻,合施奬恤。不可以子孫之干恩,有所靳惜,特許給復,似爲得宜。伏惟上裁。右議政蔡濟恭,以爲父子之前後冤死,事甚惻然,在朝家愍恤之道,施以給復,恐無不可。伏惟上裁。時原任大臣之意如此,上裁,何如?傳曰,從多議施行,可也。
洪仁浩,以兵曹言啓曰,忠淸監司洪檍狀啓,戊申從軍人生存者,倡義殉身未褒者,更加採訪馳啓事,大臣收議判付內,燕岐故戶長河啓溟,吏房河啓澈等,斬賊使赴官軍,明於逆順之理,依左相議,令兵曹錄用其子孫於軍門後,草記事,命下矣。河啓溟·河啓澈子若孫役姓名,修成冊起送之意,發關該道矣。燕岐縣監趙好彦牒呈內,河啓溟孫河得采,河啓澈從孫益采,知委起送,故得采則自禁衛營,待窠陞實次,加設敎鍊官,爲先付料。益采則旣是從孫,不可施以一例之典,益采收用一款,置之,何如?傳曰,允。
洪仁浩,以義禁府言啓曰,忠淸道瑞山居幼學曺文炯,擊錚原情據刑曹粘目內,龍崗前縣令鄭信達,移本府處之事,允下矣。鄭信達,今方待命,卽爲拿囚之意,敢啓。傳曰,知道。
洪仁浩,以訓鍊都監言啓曰,戊申軍功人鎭川把摠金天章孫閑良載潤,本局加設別軍官差定,待窠陞實之意,敢啓。傳曰,知道。
南鶴聞,以訓鍊都監言啓曰,依傳敎,戊申軍功人折衝金仁寬子前權管益鍊,本局加設別武士差定,待窠陞實之意,敢啓。傳曰,知道。
洪仁浩,以御營廳言啓曰,本廳前軍色從事官李洪載,旣已敍用,仍爲差下,使之察任,何如?傳曰,允。
禮曹啓目帖,東部前權管金益鍊上言覆啓云云。大臣之議如此,上載,何如?判付啓,依僉議,其子令軍門調用,而令訓局收用,如無窠,加設或作窠,擧行後,草記事,分付爲良如敎。
又啓目,北部前郡守趙靖世上言覆啓云云。時原任大臣之議如此,上裁,何如?判付啓,依右相議,施行爲良如敎。
又啓目,淸州幼學延獻徵上言覆啓云云。大臣之議如此,上載,何如?啓。三大臣收議,一云當贈職,一云給食物,一云無可施之典,三說各有所見。此人是故監察毅愍公延最績之子云,乃父乃子,世仗忠勞,貴矣貴矣。似此處恩典不及,不如過過之弊,反不無益於勸從耳,特施贈職之典爲良如敎。
又啓目帖,全羅道幼學朴震采上言覆啓云云。大臣之議如此,上載,何如?判付啓,日前判下也,只見回啓措語,猶且以爲壯,有議大臣褒錄之命。今適更閱原上言,蘇權之秉義,斷恩於同氣間,嚴於逆順之辨,固卓爾兺除良,其先蘇濟,殉身於壬辰,其子德孝,國恤時蔬食三年,其女其孫婦,又辦烈死,一門忠烈,實所罕聞,邑中多士,齊聲籲蹕,尤見公議實績之信然,不料外邑,有此特行。在朝家敦風尙敎之政,何彰表異之典?令地方官,就其閭,表之曰,忠烈之閭事,行會道臣爲良如敎。
又啓目帖,平壤幼學朴履熙,上言覆啓云云。大臣之議如此,上裁,何如?啓。從多議施行爲良如敎。
副司果臣韓永運上疏,伏以臣早歲孤露,生長鄕曲,聞見固陋,知識昏懵,臣之名字,觸犯肅廟朝徽號中二字,而全然不知,以至于今,乃於近日始爲覺得,惶悚懍惕,當如何哉?旣知之後,有不容一刻因循,玆敢略入文字,仰瀆崇聽。伏乞聖明,亟命有司,先治臣蒙昧不審之罪,以昭法綱,仍將臣名運字,改以逵字,不勝幸甚。答曰,省疏具悉。所請依施。
戊申四月初十日巳時,上御熙政堂。大臣·備局堂上引見入侍時,左議政李性源,行漢城判尹鄭昌聖,戶曹判書徐有隣,兵曹判書鄭好仁,禮曹判書李,知中樞府事鄭昌順,兼都承旨沈豐之,行副司直徐有大,行副司直金持默,右副承旨洪仁浩,假注書李貞運,事變假注書申溆,記事官李相璜·金祖淳,以次進伏訖。性源曰,數日日氣和暢,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,大院君祠宇面帳偸竊,實是非細之變怪,而罪人之卽爲捉得,誠不勝喜幸矣。上曰,捕廳之限前捉得,不料其如是神速,誠可奇也。性源曰,頃因嶺南暗行御史金履成別單,左水營船艙築石形止,令帥臣,躬審便否,論列狀聞之意,覆奏行會矣。卽見慶尙前左水使李章漢狀啓,則備論船艙聚沙之弊,以爲二去戊申,因道帥臣建議,港口潮入處築石三百餘步,以防積沙之患,所用役軍,爲三萬三千四百九十七名,兵船·伺候船,爲三百四十三隻。今此上下港當築處,合爲四百五步,比戊申功役殆倍,事係變通,請令廟堂稟處矣。船艙疏築,固不可暫緩,而無論民軍·僧軍,此時調發累萬役丁,尤涉重難。今姑置之,待年豐更爲審度,事勢形便,狀聞後稟處,何如?上曰,依爲之。出擧條性源曰,今番賜諡爲二十四度,此誠曠越之盛典也。諸家子孫,不敢久稽恩命,擧願趁速延諡,而吏曹無實郞官,不得擧行。似聞外議,以爲假郞廳,則無前例,雖堂上,亦無不可宣之義云,而此亦無前例,不可無變通之道。卽令差擬銓郞,以爲宣諡之地,何如?上曰,依爲之。出擧條性源曰,故大司憲權相一議諡首望二字犯諱,該館官已有處分矣。其諡狀,還送弘文館,日後議諡時,使之一體改議,何如?上曰,依爲之。出擧條上曰,權相一諡望,改付標云者,此是誤傳也。卿之所聞,亦如是乎?性源曰,其時吏曹吏,出給諡望於政府吏,以改付標以入之意來言,故臣之所聞如是矣。上曰,此是承旨之誤傳乎?弘文館所議之諡,政府何以改付標乎?誤傳若此,誠可怪也。性源曰,臣亦欲以不可改付之意,卽爲陳箚,而門鑰已下,故果有書報政院之事矣。上曰,故相延諡,在於何日云耶?性源曰,在今二十日云矣。上曰,禁營事務,似必浩繁,何以酬應耶?性源曰,臣本生疎,加以耗昏,營務專不能照管,誠惶悚矣。上曰,過矣。廟謨亦旣爲之,況軍門之事乎?且使卿兼察者,欲使卿爲消日之道故耳。性源曰,軍務莫重,何敢以此爲消日之計乎?昌聖曰,近來市民輩,敢恃朝家顧恤之恩,全無嚴畏分義之心。雖以今番園幸時,床廛民人事言之,苟欲訴冤,自有上言,別監所當書納上言,而不此之爲,乃於輦路咫尺之地,聚集成群,手張上言之紙,殆若邀路者然,其習已極痛惡。況猥濫勿施之後,逐日成群於闕下,故臣以此時異於他時,雖曰闕外,多人不可亂雜之意,屢次申飭,終不退去。且論其本事,則渠廛本無針子名色,帽廛針子,一種流來載錄,以此推之,渠輩之欲禁帽廛,係是法外,而床廛之賣買已久,不必用一切之法,兩廛通同賣買,從公處決,則必欲專利,有此猥越之訴,亦爲可駭。愚頑之習,不可不嚴懲,其狀頭及首床廛三所任,卽令秋曹定配,待用刑令各其配所,嚴刑懲勵,何如?上曰,依爲之。出擧條性源曰,此事果如重臣所奏矣。平市,自是廛人主管衙門,若有誤決之患,則或不無來訴廟堂之例,而近則不然。不由平市,直呈廟堂,徑自惹鬧,逐日紛聒,民習誠可痛也。有隣曰,臣見禮曹移文所報,則江華留守宋載經狀啓,以爲長寧殿儀仗修改時,綵緞之屬,有難私貿,請戶曹輸送,而前判書李在簡,以修改時,可以辦貿者,自本府擧行事,已有定式,且綵緞,亦非難辦之物,而如是煩請,事體未安。而禮曹旣已回啓,又爲臨時一味防塞,或近推諉,今番則欲爲輸送,而此後則依前定式,以爲自本府辦用之地,似爲合宜矣。上曰,前判書之定式,必有所見,今則輸送,後則依例,事面極甚苟艱。且綵緞雖貿諸市廛,亦非難得之物,則沁留之所請,誠誤矣,禮·戶堂之回啓,亦不善爲矣。命書傳敎曰,此非若此之事,況所重有在,且有可援之例。狀請事近較絜,禮曹回啓,戶曹稟處,亦未知妥當,該留守·當該堂上,竝推考,依前定奪擧行事,分付。上曰,吏判之今日不入來,何也?參判之病,果何如云耶?有隣曰,聞是實病云矣。命書傳敎曰,吏曹參判,聞有實恙,許遞,前望單子入之,待下批牌招,同參政事。上曰,吏判速入開政,以前牌,更爲牌招,可也。上敎好仁曰,卿以張忠國事草記,南行部將加設單付爲啓者,何也?予意則,蓋欲使論理草記,而徑先單付,已誤矣。不爲三望而爲單付,亦非矣。且無薦而爲此職者,亦涉可怪,卿何擧行之若是乎?好仁曰,其時閤門,聞注書所傳,下敎如此,故臣果以加設單付爲啓,而且聞其班閥,則足可爲此職,故不能審愼,有此徑先入啓,誠惶悚矣。上曰,此事若摘發,則遐土之人,必致落莫,故姑且置之,而卿之事可謂不善爲矣。性源曰,南行部將,乃是武蔭參下名宦,張忠國雖有調用之命,該曹之加設單付,初未免不善擧行。筵席奏語,亦涉分疎,兵判推考,加設部將望,勿施,何如?上曰,依爲之。張忠國則旣爲之,不必勿施矣。出擧條好仁曰,金天章之孫,招見而問其所願,則亦多分外過濫之意矣。上曰,其意亦欲爲南行部將乎?好仁曰,雖不言及於此,而其言以爲軍門將校,則鄕中亦有此名色,不願爲之云矣。上曰,其身手,何如?好仁曰,純是野農樣子矣。上曰,以何窠調用爲好耶?好仁曰,南行哨官,則於渠恐似大過矣。上曰,南行哨官,亦是華職,則有難輕議矣。本曹堂上軍官,則不可爲之耶?好仁曰,旣未加資,則無前例矣。上曰,然則指一以奏,可也。好仁曰,敎鍊官別武士中,差定之外,無他岐矣。性源曰,京鄕軍門,亦自有異,渠之厭避,似緣不知裏面而然矣。別軍官與別武士,稍有間焉,以此差定,恐無不可矣。上曰,若然,以別軍官差定,可也。上曰,訓將進前。有大進伏。上曰,別軍官,比別武士,果爲差勝之窠乎?有大曰,別武士則皆是行伍出身,而至於別軍官,則大異於此矣。上曰,加設以付,待有窠升實,可也。好仁曰,禹夏亨之孫,招見後,草記事有命,而緣於右相之有病,以致草記之遲滯矣。上曰,右相之病,自經祭享後,有添節耶?性源曰,今日送言於臣,以病勢之添加爲辭矣。性源曰,河得采,以禁營將校差定,而聞渠以有八十老父,其情理,不欲爲軍門之任云矣。上曰,任渠之爲,可也。上曰,今年麥農,何如云耶?性源曰,今年雨澤,頻數而亦不過濫,故麥農頗登云矣。第以各道狀啓所報,測雨器水深見之,猶似不足矣。上敎昌順曰,監印之役,今至何境耶?昌順曰,始刊若干卷矣。上曰,略有刪拔者乎?昌順曰,聞見錄,則略有相議刪去者矣。仁浩曰,諡望下批後,有兩司署經之例矣。兩司未肅拜諸臺,竝卽牌招。憲府則大司憲一人外,俱在外,無以備員擧行云,何以爲之乎?上曰,依爲之。憲臺則在外人員許遞,今日政差出,待下批牌招署經,可也。出擧條上曰,在外吏曹參議許遞,前望單子入之,待下批牌招,同參政事。出榻敎命退,諸臣以次退出。
上在昌德宮。停常參·經筵。
自未時至酉時,日暈。
夜自一更至五更,月暈。
中宮殿,藥房口傳問安。答曰,知道。
南鶴聞啓曰,來十六日,儒生殿講日次矣,敢稟。傳曰,明日爲之。
南鶴聞啓曰,儒生殿講,明日爲之事,命下矣。處所,以何處爲之乎?敢稟。傳曰,便殿爲之。
南鶴聞啓曰,明日日次儒生殿講相値,視事頉稟之意,敢啓。傳曰,知道。
傳于趙衍德曰,左承旨入侍。
洪仁浩啓曰,事變假注書申溆,身病猝重,勢難察任,今姑改差,何如?傳曰,允。
事變假注書申溆改差,代以李羲觀爲事變假注書。
南鶴聞啓曰,吏曹假郞廳來言,臺諫有闕,政事,取稟。傳曰,當日爲之。
南鶴聞,以弘文館言啓曰,本館上番闕直,事甚未安,今日政,新除授玉堂,待下批,卽爲牌招入直,何如?傳曰,允。
南鶴聞,以吏曹言啓曰,梁山郡守朴宗岳,今正月以子息成婚事,受由上京,因特敎催促,去三月十八日發行,中路聞其三寸叔病勢添重之報,還爲上京,而病勢一向沈重,尙未還官云。此時守令,不可許久曠官,不多日內,催促下送,何如?傳曰,改差,今日政差出。
有政。吏批,判書吳載純進,參判未差,參議李時秀病,同副承旨南鶴聞進。以金憙爲吏曹參判,丁範祖爲大司諫,沈晉賢爲副校理,成德雨爲中學敎授,兼春秋單成德雨。再政。以李鼎德爲梁山郡守。
兵批,判書鄭好仁病,參判具㢞,參議宋鍈病,參知柳誼入直進,右副承旨洪仁浩進。副護軍趙錫穆·崔烜,副司直趙鼎鎭·尹承烈·任希一·沈銖。
以副校理沈晉賢,牌不進罷職傳旨,傳于南鶴聞曰,只推。
洪仁浩,以弘文館言啓曰,本館上番闕直,事甚未安,副校理沈晉賢,旣有只推之命,卽爲牌招入直,何如?傳曰,允。
以副校理沈晉賢,再牌不進罷職傳旨,傳于洪仁告曰,只推,更爲牌招。
南鶴聞啓曰,卽者司謁所告內,今日入侍輪對官一人,筵席退出之時,誤入進賢門,歷過待令內官房前,由親賢門,至宣化門見阻,還入親賢門,又過內官房前,由進賢門,仍自迎薰門出去。擧措之駭妄,已無可言,而禁闥出入,不能審愼,有此迷錯之擧,事極駭然。誤爲引導之司謁,令攸司科治,當該輪對官,所當捧現告重勘,而本院請推之外,無他可施之罰,何以爲之?敢稟。傳曰,輪對官之迷失道,固可駭也。司謁之今始往告,中官之不善守門,俱有罪焉。輪對官査出拿處,司謁事依施,中官,令內府嚴加科罪。
以宋畊玉囚單子,傳于洪仁浩曰,付過放送。
以禁府都囚徒,傳于洪仁浩曰,趙光逵保放。
南鶴聞,以禮曹言啓曰,忠淸監司洪檍,去戊申年軍功人故崇祿金晉熙,故資憲金剛立査啓,問議大臣,草記事,命下矣。謹依聖敎,發遣郞廳,問議于大臣,則左議政臣李性源,以爲金晉熙·金剛立兩人,倡義罵賊,俱極可嘉,臣於日前獻議中,以訪其子孫,軍門錄用爲請矣。今見道臣狀本,雖無公家文蹟,旣有可據傳記,重逢舊甲,宜施褒賞,前議之外,更無他見。伏惟上裁云。右議政臣蔡濟恭,以爲金晉熙事,道臣前後之啓,非出於得見可據之公家文蹟,臣之前日之議,亦非出於得見,不可施之可據公私文字。臣固不敢以臣見爲是,而第念熙晉之功役,如狀中辭意,立功而讓之者,晉熙也,無功而居之者,朴敏雄也,當亂之初定,朝家之酬功於敏雄者,顧何如也?以白徒擢授營將,未幾拜昌城·江界等防禦使,若使敏雄,不死於江界,則其後進塗,豈止於此乎?纔因舊甲重回,大臣陳達,褒賞之敎,迥出尋常,而今乃以破淸州之賊,復淸州之城,盡歸之晉熙之功,則敏雄有何可紀之勞,而前後朝家之所以施恩者,都不免爲不當施而施之。蓋晉熙立功,則敏雄無功,敏雄成功,則晉熙無功,在朝家綜覈之政,晉熙·敏雄,不可兩置於功勳之列,而竝施褒錄於今日也,此豈非事之難處者乎?伏惟上裁。金剛立事,傳言未必皆信,其事亦多可疑。然儒生之言,不可盡歸之無實,以米肉存恤其家,恐無不可云。領府事臣金致仁,方在蹙伏竢勘中,不敢獻議。判府事臣鄭存謙,病不收議。判府事臣徐命善,病不收議。領敦寧臣洪樂性,病不收議。判府事臣李福源,病不獻議。判府事臣金熤,病不收議。判府事臣李在協,以爲金晉熙之讓功不居,金剛立之罵賊殺馬,令道臣更考可據文蹟狀聞者,實出於愼重之意,而今此狀辭,其無可據文蹟,與前無異。金晉熙,則所謂倡義錄,臣亦得見,其時朴敏雄之相率倡義者,不但晉熙一人而已,則今不可以名在錄中,便謂之讓功不居,而獨施恩典。金剛立,則傳言雖未必一一皆實,道臣旣以一鄕之公議,有此登聞,給米肉存恤其家,亦足爲聳勸之道云。判府事臣兪彦鎬,病不收議云。大臣之意如此。伏惟上裁,何如?傳曰,金晉熙事,右相獻議旣如此,有難輕決,更問于未獻議諸大臣及左相,草記,金剛立事,從兩議施行,可也。
洪仁浩,以兵曹言啓曰,今正月十二日傳曰,今日卽皇朝創業之日也,招見皇朝人子孫。其中王·黃·玉·鄭·裵·馮六姓,卽潯陽隨蹕家也,田·康兩姓,卽流寓人也,王庠生尙文五代孫願忠,黃太守功曾孫世中,王按察楫六代孫道成,鄭侍郞文謙五代孫昌仁,馮庠生三士六代孫慶文云,其中無故人,曾有職名者,復職調用,無職者,令軍門哨官調用,其中願忠,名編軍伍,令該軍門將校收用。田尙書應揚七代孫世豐,康世爵五代孫尙堯,在外邑云,使之待令,上來後,令兵曹草記,以爲收用之地事,命下矣。依傳敎,發關知委於兩人所居之道,則陽智縣監韓光傳牒報內,田尙書應揚七代孫世豐,方在草土中,不得起送云,茂山府使柳心源牒報內,康世爵五代孫尙堯,老病不得起送,以其子漢宗替送云矣。田世豐則待闋服收用,康尙堯則病不上來,其子漢宗,雖已上來,與其父尙堯有異,待尙堯之病間,卽爲上送之意,分付該道道臣,何如?傳曰,允。
洪仁浩,以兵曹言啓曰,今月十一日武臣賓廳武經講書日次,而內外中日,旣已停之,不得爲之之意,敢啓。傳曰,知道。
洪仁浩,以兵曹言啓曰,本曹草記,故兵使禹夏亨孫尙謨,招來見之,則身手有士子之樣,武藝無可稱之實,而本來儒業云矣。批旨內,右相已有筵奏,武臣之家,勸武何妨?卿其送此人於大臣家,可合勸武與否,更問意見,草記,可也事,命下矣。依傳敎,送禹尙謨於右議政臣蔡濟恭家,問其意見,則以爲其父與祖,俱是武弁,又是戊申軍功人之孫,則實合於勸武云矣,敢啓。傳曰,三軍門中,今日內勸武傳令,使之待令。
洪仁浩,以御營廳言啓曰,本廳騎士將宋應休,身病甚重,勢難察任,改差,何如?傳曰,允。
洪仁浩,以御營廳言啓曰,依兵曹草記判下,故兵使禹夏亨孫尙謨,本廳勸武軍官差下之意,敢啓。傳曰,知道。
南鶴聞,以吏曹言啓曰,宗簿書吏金廷俊上言判付內,己卯以後,如有特敎加資之例,詳考草記事,命下矣。己卯冬各樣上言嚴禁之後,各司吏胥,元無上言加資之事,而金宗宅上言中,金昌聖·金福壽等加資年條,溯考本曹謄錄,無所憑考,故追尋金福壽加資敎旨,考其年條,則在於己卯四月。此與上言中辭緣,有所逕庭,而臣之覆啓,亦有做錯之失,昏謬之罪,不勝惶恐,而金福壽等加資年月,在於禁令之前,宗宅引以爲例,至煩天聽,事極屑越。上言內辭緣,勿施,何如?傳曰,允。
戊申四月十一日卯時,上御誠正閣。同副承旨與戶曹參判入侍時,同副承旨南鶴聞,記事官金孝建·李相璜·金祖淳,戶曹參判李義養,校正郞廳李祉永,以次進伏訖。上曰,法例皆已就正乎?義養曰,有稟定事,入來矣。上曰,俄已考閱,大體則好,而間有礙眼處,故可以釐正處,纔已點下,與郞廳相議以奏,可也。義養曰,俱係典禮,不可卒次間議定之事,謹當退出後,詳考可據文跡,亦爲按驗前例,更爲稟裁後,正書伏計矣。上曰,輪對官入侍。賤臣承命出,與社稷署令宋耕玉,宗簿寺直長任好常,宗親府典簿李集星,中學訓導朱重翁,漢城判官金履溫,偕入進伏。上命諸臣,進奏職·姓名·職掌·所懷。畊玉等,以次進奏職·姓名·職掌訖,所懷皆以無乎仰對。履溫進奏曰,職掌掌京外戶籍,而所懷則無矣。上曰,汝於金履正爲幾寸乎?履溫曰,爲四寸親矣。命退,諸臣以次退出。
戊申四月十一日巳時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命讀公事,仍書判付訖,上下政事望筒曰,注書詣政廳,以答下直,可也。賤臣承命出傳。命退,承史以次退出。
上在昌德宮。停常參·經筵。
自初昏至夜五更,灑雨下雨,測雨器水深九分。
中宮殿,藥房口傳問安。答曰,知道。
日次儒生殿講罷後,內閣·政院·玉堂·藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于南鶴聞曰,試官鄭民始代,鄭昌順爲之。
傳于趙衍德曰,戶房承旨入侍。
傳于趙衍德曰,坐直承旨入侍。
洪仁浩,以刑曹言啓曰,因漢城判尹鄭昌聖所啓,床廛市民狀頭及首床廛三所任,令秋曹定配,待用刑,令各其配所官,嚴刑懲勵事,命下矣。依傳敎,狀頭東床廛市民金景默,慶尙道泗川縣,首床廛三所任,方春得,原春道杆城郡,田致慶,黃海道文化縣,朴致厚,忠淸道報恩縣,竝定配所,卽爲押送,而待用刑,令各其配所官,嚴刑懲勵事,分付于各該道臣之意,敢啓。傳曰,知道。
吏曹判書吳載純疏曰,伏以臣衰朽無似,再叨匪據,前後溺職,非止一二,居常惶恧,如隕淵谷。臣於昨日之政,以副司直丁範祖,末擬於諫長而受點矣。追聞丁範祖,以豐基郡守時事,有待用刑拿囚之命,方在未勘罪之中,則揆以銓格,雖閑漫官職,猶不當照擬,況臺望事體,何等重大,而矇然擬入,至蒙天點,臣之昏謬顚錯之罪,尤無所逃矣。玆敢短章自列,仰瀆崇聽。伏乞聖慈,亟賜嚴勘,以重銓格,以安賤分,千萬幸甚。答曰,省疏具悉。做錯非細,卿則推考。
戊申四月十二日卯時,上御熙政堂。日次儒生殿講入侍時,兼都承旨沈豐之,左承旨趙衍德,右承旨尹行元,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,檢校直提學李秉模,待敎尹行任,入就位,行四拜禮,分東西階,以次進伏。引儀,唱試官及應講儒生,入就位行四拜禮。考官李性源·鄭昌順·趙鼎鎭,參考官洪文泳·李勉兢·鄭大容·柳文養,率儒生入就位,行拜禮。性源進前奏曰,近日朝晝異候,聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。卿則就坐開講也。貞運,呼儒生黃廷龍等,以次進講。豐之曰,殿講事體,何等嚴重,而注書誤書講章,以致儒生之誤讀,事甚未安,當該注書,推考,何如?上曰,依爲之。出擧條至徐榮輔進講。上曰,善誦矣。爾能連誦上下章乎?榮輔連講五章講訖。上曰,此以大家,今乃復古,誠多幸矣。性源曰,果如聖敎矣。上曰,典刑,果如故相否?性源曰,似有類矣。上命祖淳呼榮輔,新來數帀訖。上曰,爾能製進進退詩乎?榮輔曰,謹當製進矣。上命祖淳呼韻,榮輔製進七言絶句一首。上進覽訖,敎曰,文筆俱可佳矣。命書傳敎曰,日次儒生殿講居首純通幼學徐榮輔,直赴殿試,之次儒學李肇源,給二分,略幼學朴宗明·沈能迪·李來鉉·兪漢㝢·李後秀·鄭夏容·韓錫仁,各賜紙二卷·筆三枝·墨二笏,粗幼學李羲甲·朴在益,各賜紙一卷·筆二枝·墨一笏。通禮,跪告禮畢。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
夜四更五更,灑雨下雨,測雨器水深二分。
南鶴聞啓曰,明日·再明日,國忌齋戒正日相値,視事頉稟之意,敢啓。傳曰,知道。
傳于洪仁浩曰,有司堂上入侍。
南鶴聞啓曰,吏曹參判金熹,除拜後過三日,不爲出肅,依定式推考警責,仍卽牌招察任,何如?傳曰,允。
南鶴聞啓曰,吏曹判書吳載純,參判金熹,參議李時秀,牌不進推考傳旨及罷職傳旨,今方捧入,而開政命下之後,如是違召,不卽擧行,事甚未安,判書·參判,更卽牌招察任,何如?傳曰,允。
南鶴聞啓曰,吏曹判書吳載純,參判金憙,再牌不進推考傳旨,今方捧入,而開政命下之後,連事違召,不卽擧行,誠極未安。所當更請牌招,而係是一日三牌,何以爲之?敢稟。傳曰,更爲牌招。
以吏曹參判金憙,三牌不進推考傳旨,傳于南鶴聞曰,日前講席,已見實病之難强,使之先退,今聞尙然云。許遞。
兵曹口傳政事,副司直金熹。
傳于趙衍德曰,坐直承旨入侍。
趙衍德,以兵曹言啓曰,領中樞今方有闕,行判中樞府事鄭存謙,依例從座目陞付之意,敢啓。傳曰,知道。
吏批,判書吳載純進,參判未差,參議李時秀牌不進,同副承旨南鶴聞進。以徐配修爲修撰,李在學爲同春秋,領議政金致仁,承文都提調金致仁。
洪仁浩,以兵曹言啓曰,五衛將申思億,病在鄕廬,末由上來,五衛將趙重觀,身病猝重,還歸本鄕,俱爲呈狀乞遞。宿衛輪番之任,不可久曠,竝改差,何如?傳曰,允。
兵批,判書鄭好仁進,參判具㢞病,參議宋鍈病,參知柳誼入直,右副承旨洪仁浩進。以鄭枋爲知事,李魯植·金㙔爲五衛將,崔命喆爲蛇渡僉使,李景喆爲明月萬戶,領中樞單鄭存謙,副司直朴宗岳。
以咸鏡監司狀啓,端川府民家失火事,傳于南鶴聞曰,觀此狀辭,甚爲矜惻,方農失所,尤屬軫念,元恤典外,區別大中小戶,別給會付穀物,仍令嚴飭地方官,斯速結構奠土。該倅固知勤勵,而雖有別般周給,薄柝之患,難保其必無,令地方官將此傳敎,一一曉諭安集。逖矣北路,民戶之被燒,至於此多,若無拔例顧恤,遐氓何以知王化?且見邑牒謄報,殘戶又若是夥然,尤可矜也。如有身役及已受還上,大戶半停半減,中小戶分數遞減遞停,殘戶則役與還,特竝蠲減事,令廟堂三懸鈴行會。畢奠接後,形止,令地方官報來後,狀聞事,一體行會。
南鶴聞,以禮曹言啓曰,戊申軍功人金晉熙·金剛立,收議草記,傳曰,金晉熙事,右相獻議旣如此,有難輕決,更問于未獻議諸大臣及左相,草記,金剛立事,從多議施行事,命下矣。謹依聖敎,發遣郞廳,問議于未獻議諸大臣及左議政,則左議政臣李性源,以爲歲月稍久,傳聞易訛,當時事實,雖未可詳,而朴敏雄之效勞,前已表著,金晉熙之倡義,今始登聞,晉熙之當褒不褒,不係於敏雄之有功無功。臣之前後獻議,業已槪陳,更詢之下,別無他見。伏惟上裁云。領府事臣金致仁,惶蹙之中,病思昏瞀,不敢獻議云。判府事臣鄭存謙,賤疾近益癃痼,而日前又添重感,方在昏囈中,不得獻議,不勝惶恐之至云。判府事臣徐命善,病不收議。領敦寧臣洪樂性,病未獻議。判府事臣李福源,病不獻議。判府事臣金熤,以爲金晉熙事,雖曰無公家文蹟之可據,以道臣狀本中所引倡義錄之語見之,則朴敏雄入山城之際,請晉熙偕去有大功,然則朴敏雄之功誠大矣。與敏雄偕去戮力者,恐不可曰無其功矣,晉熙之有功,何所逼於敏雄之大功耶?況倡義錄,出於朴敏雄之家,而其言如此,則亦可以據以爲信矣。臣方病情沈篤,不能詳對。伏惟上裁云。判府事臣兪彦鎬,病不得獻議。大臣之議如此。伏惟上裁,何如?傳曰,從多議施行,褒奬亦有許多節次,判堂,指一論理回啓。
戊申四月十三日巳時,上御重熙堂。左承旨與戶曹判書入侍時,左承旨趙衍德,記事官金孝建·李相璜·金祖淳,戶曹判書徐有隣,以次進伏訖。有隣曰,臣於頃日筵中,伏承壯勇營換貿米條,捧上等節,比稅大同本倉所捧,加減與否,査實之命矣。詳問其本營捧上規式,則情費所入,與大同本倉納,一體磨鍊,田稅換貿條,亦用大同例,著爲節目,毋敢違越,而但料米之逐月斗給,自有欠縮,且秋冬二節之例縮,亦所當念,故庫子輩,執枰捧上之時,自不無從厚之事,比之別營,則不啻輕歇,而比之惠廳,則稍爲高重,推之事勢,自不得不如此云,故敢達矣。上曰,該營凡事,無論小大,惟以不煩經用,不勞民力爲意,設初時糧餉區劃,皆以內帑錢換貿,事雖近於太局,意則在於無弊,爲有司者,亦庶知此本意矣。況小民切己之苦樂,莫過於賦稅之輕重。予於御極之初,眷眷於此一款,首罷宮納之規,外此營納·別營納措救,尙未得善策,迄未免泯默,每當春夏之交,聞稅舶裝送之狀,輒爲之耿耿憫惻,何嘗一刻弛心?此而因循,尙切歉然,況以本營事,有絲毫貽弊之端,則其可成說乎?吏鄕船格之受困,固已可矜,而如是之際,害歸小民,濫捧加徵,亦必至之勢,旣聞之後,寧忍恝視?本營穀物,以稅大同換貿條船運者,一依稅大同最歇倉例收捧。如是定式之後,雖升合之微,萬一有濫捧之事,本營監捧將官,施以斂民之律,下吏庫子等,江頭大會船人,限死決棍,絶島充軍,以謝小民,以此分付該營·戶·惠廳及上納諸道。此擧出於寧失之意,料米之月給斗縮條,庫儲之秋冬例縮條,當以內帑錢,別爲磨鍊補給。事面雖似較挈,欲使軍民兩便也,竝令知悉,可也。止出擧條有隣曰,臣於本館事,適有所仰達者。曾在己丑年分,鹽醢廛人,多數負債於各營門,發賣其廛基,故泮人輩,出物力買得,于今數十年間,非但渠輩之無弊資生,自本館,就其中定式收稅,以爲養士之需,便成應入之例,故粵自辛丑·壬寅以後,江民輩,欲爲還退,屢呈法司及備局,而以其文券中永賣二字之昭載,輒皆見屈矣。今番秋曹覆啓時,只因江民之上言,以致泮人之見屈,典僕輩生計,以此永失,已極可矜,而養士之需,亦不可公然消瀜。鹽醢廛,江民還退一款置之,一依當初永賣文券施行之意,分付,何如?上曰,依爲之。出擧條命退,諸臣以次退出。
戊申四月十三日申時,上御重熙堂。坐直承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書傳敎曰,前領議政金致仁,復拜相識。又命書傳敎曰,政官牌招開政。又命書傳敎曰,今玆復拜之擧,已及於向日敦諭,更不須多誥。旣復拜矣,當必致之,卿何爲備例辭巽?卽起視事,庸副至意事,遣史官傳諭于領議政。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,臣入直禁軍戎器點考,下直進去之意,敢啓。傳曰,知道。
傳于趙衍德曰,左承旨入侍。
洪仁浩啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
南鶴聞,以弘文館言啓曰,本館上番闕直,事甚未安,新除授修撰徐配修,卽爲牌招,以爲姑陞入直之地,何如?傳曰,允。
同副承旨臣南鶴聞書啓,臣敬奉聖諭,馳往傳諭于北部觀光坊昭格署契,議政府領議政金致仁所住處,則以爲臣頃被曠絶之諭,冒上叩謝之章,而罪戾自在,悚隕轉甚,許久蹙伏,尙覬處分之終加。忽於夢寐之外,反承台司之命,恩旨踵下,承宣擎傳,諭以必致,俾勿辭巽,臣於是,震抑塞,攢地不得。顧臣向來負犯,非比尋常眚災,聲討之嚴,則死有餘也,庇覆之勤而愛欲生也。久逭王章,已非私分之敢安,復玷中書,寧容國體之重壞,以天地涵容之仁,縱不欲卽置重戮,尙可以未勘之身,更擬於僨誤之地乎?噫,臣之至今偃息,莫非恩造,而恩造之過,至畀宿趼,有若無故見遞,循例還拜者然。臣心惶隘,固屬私事,公法所在,其將如何?寵數愈隆,臣罪益積,惟願先收誤恩,遄伏嚴誅云矣,敢啓。傳曰,知道。
有政。吏批,判書吳載純進,參判未差,參議李時秀傳旨未下,右副承旨洪仁浩進。以朴祐源爲吏曹參判,金履鏞爲校理,兪漢模爲修撰。
兵批,無政事。
傳于南鶴聞曰,坐直承旨入侍。
事變假注書李羲觀書啓,臣敬奉聖諭,馳往傳諭于北部觀光坊契昭格署,議政府領議政金致仁所住處,則以爲昨於承宣之還,略陳惶隘之情,尙冀聽卑之天,終垂矜諒,纔經宿而聖諭復降,心跡之分,出處之義,曲譬開曉,諄複丁寧,至慮賤臣之較計遲疑,勉以速出,臣每一擎讀,感涕被面,繼之以抑鬱也。噫,殿下之於臣,前後恩敎,所以洞悉而曲保者,歷數今古,絶無與比,而以臣矢死圖報之忱,猶且迷不知變,坐逋嚴命,豈有他哉?公議之聲討,墨尙未乾,職名之遞免,勘非其律,又況旬朔之間,以渠代渠,實則與不遞等耳。縱聖明過加湔沸,復置任使之列,爲人臣負此釁犯,敢生冒沒之計,則其於國體臣分,當如何?苟非然者,臣雖無狀,猥忝大官,受恩至此,何敢怕懾於出後之議己,甘自歸於辜負違慢之科乎?斷斷此心,天日照臨。見方宿疴新恙,迭發交苦,倉卒附奏,辭未達意,謹當稍俟少間,冒入文字,畢暴衷懇,仰請處分云矣,敢啓。傳曰,知道。
分都摠管鄭述祚疏曰,伏以周任之胎敎方篤,堯封之華祝政騰,國家之所期望,臣民之所頌忭,曷有其極?仍伏念古人之語曰,生逢堯·舜,未忍便訣,臣獨何心,便訣明時?祗緣至痛在心,不忍復過貳極門一步,惟有永謝簪組,退伏丘壑,是爲臣自靖之圖,猥徹由中之懇,幸蒙體下之恩,批旨隆摯,顯示許可之意,臣百回莊誦,屈指以待,而適當彌月有期,不日騰賀,遠外耆耇之臣,侍從守牧之官,莫不來待,此非臣子言私之日。且以職忝分司,瞻依魂宮,以爲畢義盡分之地,因循荏苒,已過秋冬之限。知臣者謂有所重,不知臣者疑其濡滯,顧臣則略有所斟量故耳。今距五月,只隔一朔餘,臣之初心,擬待五月之祥畢,復伸一退之前懇,而一年奔走之餘,間或飮食失時,脫着乖方,忽自五六日來,素患痰癖之症,挾感大發,有時昏昏窒塞,言語不通,凜凜危綴,頃刻難保,實有朝夕待盡之慮。或恐一縷未泯之前,卒未承恩誥,將爲臣不瞑之恨,以此之故,晝宵焦思,心骨沸熱。今玆陳懇,不先不後,旣已蹉過於秋冬之限,又復未及於五月之期,臣之處義,可謂兩無所當,而臣之病狀,若不至遑遑危急,則何憚乎數十日之遲待,直爲此瀆擾之擧乎?伏乞天地父母,曲諒切悲之懇,特垂肯許之音,俾微臣得以三字榮銜,題旌以歸,以爲終始之惠焉。臣方告退,更有何說?只是讎怨未復,罪戾如山。嗚呼,今年太歲涒灘,卽我先大王誅鋤凶逆,嘉靖邦國之一回甲也。惟我先王,以神武不殺之德,默運聖慮,一號令而人彝大明,國勢自尊。此正我聖上模法之地,而側聽多日,只聞當時勳功之厚施追報而已,未聞目下凶逆之嚴加誅殛。至於變生貳極之尊,而尙爲此泄泄沓沓,此臣等所以叩心摧腸,寧欲無生者也。伏願勿謂臣人微而忽其言,勿謂臣身退而忘其事,終有以査得而夬正王法,則臣雖死之後,亦當鼓舞於地下矣。不然當如張巡臨死之言,以殺賊也。痛冤之極,言不知裁?亦惟哀矜而恕察之。答曰,省疏具悉。所陳前此疏批,言之盡矣。三字之銜,何靳何惜,而終祥之期,餘日無多,病如可强,姑爲行公。
戊申四月十四日卯時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書傳敎曰,政官牌招開政。近日政席,玉堂之無難留窠,吏判事,極爲未安,推考,以在京無故人差出,待下批牌招,推移入直。又命書傳敎曰,昨遣承宣,略布虛佇之望,及見附奏,尙有却顧底意,殆非所圖,曷勝介介?卿之心,予知之,卿之迹,予亦諒之,分而析之,區而別焉。縷縷申複之諭,不但爲卿慰藉而曲譬,欲使中外瞻聆,洞悉顚末條貫。向來架勒之說,眞屬過境滄桑,於是乎人不疑而卿無怍,追提尙不可控引,萬萬非得計。出處之義大矣,反諸身忖度,當出則出而已,當處則處而已。焉有大官怕他懾他,或恐出後議己,逡巡於招延之擧耶?卿老耶?豈容退沮乃爾?望卿猛下剛勵之工,聞命進進,效古人麾不去之義,是誠時措之急務。故易曰,蹇蹇,匪躬之故。更冀無較計,無遲疑,速出論道,無負旋授之眷遇事,遣史官傳諭于領議政。命退,承史以次退出。
戊申四月十四日辰時,上御重熙堂。左承旨入侍時,左承旨趙衍德,記事官金孝建·尹行任·金祖淳,原任直閣徐龍輔,以次進伏訖。上命書傳敎曰,傳香承旨,馳詣宗廟·永寧殿,奉審摘奸以來。上曰,奉審承旨,仍詣文禧廟·孝昌廟,一體奉審摘奸以來事,分付。上曰,政官牌去來催促,斯速開政事,分付。命退,諸臣以次退出。
戊申四月十四日戌時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
洪仁浩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
南鶴聞啓曰,玉堂備員間,視事頉稟之意,敢啓。傳曰,知道。
傳于洪仁浩曰,左承旨入侍。
南鶴聞,以弘文館言啓曰,本館下番副修撰臣李洪載,以御營廳從事官,今日本營上下坐起時,晝仕出去之意,敢啓。傳曰,知道。
有政。吏批,判書吳載純進,參判朴祐源牌不進,參議李時秀傳旨未下,同副承旨南鶴聞進。以李庚運爲校理,李東稷爲副修撰,金禧燮爲典籍,韓用龜爲西學敎授。止
兵批,無政事。
南鶴聞,以弘文館言啓曰,新除授副修撰李東稷,卽爲牌招察任,何如?傳曰,允。
南鶴聞,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
傳于南鶴聞曰,成命之下,尙不擧行,以致綸音印役之遲滯,吏曹判書吳載純,從重推考,待開門牌招擧行。
事變假注書李羲觀書啓,臣敬奉聖批,馳往傳諭于北部觀光坊昭格署契,議政府領議政金致仁所住處,則以爲臣冒上辭章,畢暴危懇,雖其號籲之急,言未暇擇,庶幾肝膈之發,誠或仰格,瞻天引領,顒俟處分。及奉聖批,大失所圖,必致乃已之敎,卿心安乎之諭,臣尤抑塞懍悸,鑽地無術。前後大臣之勉出,或加以敦迫,或侈以恩數者,特在於尋常引義,可出而不出之人耳。若臣之今日違命,迷不知變者,乃所以重公議也,畏國法也。非爲一己之私計,殆亦萬口之同辭,則飾議例巽,自速要恩之誅,臣固不敢,聖上亦何可施不當施,不念屑越之歸乎?累勤恩旨,又犯逋慢,惟願遄被嚴譴云矣,敢啓。傳曰,知道。
領議政金致仁疏曰,伏以臣聞人臣罪在必誅,上不可以曲貸也,聖王恩或謬加,下不可以冒承也。今臣孽由自作,而殊渥假以生全,分甘顯戮,而薄罰止於遞免,杜門蹙伏,追愆竢勘,竊自期永謝匪據,息補餘景。曾未幾何,復申前命,乍解旋仍,以臣代臣,噫嘻,此何爲也?以臣耗朽之賤,猥荷特達之知,得君行政,非不專久,而駑質莫撟,驢技已竭,絲毫蔑贊於晟化,衰疾日就於鬼域,灼知早晩顚沛,理必無幸。果然忽地妄作,遽陷大僇,邦憲至重,自辨無辭,而乃蒙天地父母涵溶之澤,顧復之慈,旣寬誅殛,又不終棄,前後恩言,曠絶千古,許之以知心,寵之以牖迷,每一承讀,銘在肝肚,而至於今玆復授,又是萬萬非常之擧。噫,殿下不知臣不肖,謂臣以先朝舊物,尙有寸長可取,拔之坑坎之中,置諸任使之列。在臣則固感惶無地,獨奈堂箚之墨未乾?朝議之嚴可知,則聖上所以特施誤恩,責以出膺者,適足爲添臣之罪,促臣之災,而臣又憑恃寵靈,敢生昧然承命之計,則是將公法臣分,由臣而壞盡,此其罪又當如何也?抑臣嘗以苽限之說,累控於前席,蓋以疾病精力,輾轉到極,死亡無日,陳就斷望故耳,至今蹲仍,夫豈是料所及?藉使臣,尙在其位,惟當求去之不暇,而今反因罪媒榮,旣退復進,不顧公議,不戒覆轍,徒感恩造,趨走爲恭,則是不幾於面謾之歸乎?此臣所以寧伏辜恩之誅,死不敢進身者也。賤疾方苦,末由自力,今始瀝血治疏,涕泣叫閽。伏乞聖明,俯垂鑑諒,亟削臣新授職名,仍勘臣近日罪犯,以幸國事,以安私分,千萬至祝。答曰,省疏具悉卿懇。予之起卿於十五年退休之餘者,斷斷苦心之爲國事爲世道,廷臣之共知也。中間之暫解旋授者,凡爲數次,而予則自以爲煞費商量。蓋其暫解,出於匡釋,旋授,出於依毗,則暫解乃所以旋授也。卿於暫解之日,不知有旋授之擧,而認爲眞箇丐閑耶?況今旋授之後,其將必致乃已。以必致乃已之心,盡必致乃已之禮,敦迫日以益繁,恩數日以益重,此際卿心安乎否耶?予則知卿心,卿不知予心,却把暫解與旋授,視若故常,而一切歸之於備例之科,寧不慨然?今則紛紛者靜矣,聒聒者息矣,豈復有敲撼卿者?設令有之,惟予在,卿可無恐。顧今鼎席之未備,亦云久矣,望卿之心,不啻飢渴。卿勿例巽,卽起肅命。仍傳曰,此批答,遣史官傳諭于領議政。
戊申四月十五日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣鄭東浚,原任直閣徐龍輔,以次進伏訖。上命書傳敎曰,政官牌招開政。上曰,政官牌去來催促。賤臣承命出傳。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,右承旨入侍。
同副承旨南鶴聞書啓,臣敬奉聖諭,馳往傳諭于北部觀光坊昭格署契,議政府領議政金致仁所住處,則以爲臣三啓一疏,瀝盡肝血,而上天愈邈,微誠莫格,情急辭竭,如窮無歸。不意近密之臣,又宣聖諭,十行鄭重,敦勉不置,每一承被,祗益惶隘。噫,分析心跡,曉示中外,愛欲生之德意也,湔拂釁穢,復置廊廟,不終棄之聖眷也。恩造至此,臣亦人耳,豈獨無感激洪私,生死向前之心,而惟是人言罔極,傳說狼藉,本事之討,固所知罪,別添之案,湛滅有餘,諉以箚本未見,筵話嚴祕,晏然冒進,自同無故,則是無臣節也,無國法也。臣何敢爲此,以聖明體下之仁,亦豈忍徒加誤恩,使强其不可强乎?天地之大,不能無憾,政道臣今日情事也,鎭日煩瀆,坐邀恩禮,此亦臣罪不勝隕悸云矣,敢啓。傳曰,知道。
有政。吏批,判書吳載純進,參判朴祐源病,參議李時秀傳旨未下,同副承旨南鶴聞進。以李羽晉爲副校理,李庚運爲東學敎授,崇祿金晉熙贈判中樞例兼,贈職事承傳。
兵批,無政事。
南鶴聞,以弘文館言啓曰,本館上番,姑陞入直,事甚未安,新除授副校理李羽晉,卽爲牌招入直,何如?傳曰,允。
洪仁浩啓曰,奉朝賀鄭述祚,傳敎書及傳宣處所,考例擧行事,命下矣。取考本院勝錄,則故奉朝賀趙重晦宣麻時,延英門外,承旨傳敎書矣。今番亦依此擧行之意,敢啓。傳曰,知道。
南鶴聞,以吏批言啓曰,本曹郞官,今當差出,而前望只有二人,以二望擬入之意,敢啓。傳曰,知道。
南鶴聞,以兵曹言啓曰,景福宮衛將趙致慶,身病猝重,勢難供職,呈狀乞遞。實病旣如是,則輪番之任,不可久曠,改差,何如?傳曰,允。
有政。吏批,判書吳載純進,參判朴祐源牌不進,參議李時秀傳旨未下,同副承旨南鶴聞進。以沈能翼·朴基正爲校理,李太亨爲修撰,韓用龜爲吏曹佐郞,李洪載爲南學敎授。
兵批,判書鄭好仁進,參判具㢞病,參議宋鍈入直,參知柳誼病,右副承旨洪仁浩進。以魚錫定爲分都摠管,奉朝賀單鄭述祚,僉知單金㙔,金遇兌爲景福將。
南鶴聞,以弘文館言啓曰,本館上番,姑陞入直,事甚未安,新除授校理朴基正·沈能翼,修撰李太亨,竝卽牌招,以爲推移入直之地,何如?傳曰,允。
傳于洪仁浩曰,坐直承旨入侍。
有政。吏批,判書吳載純進,參判朴祐源牌不進,參議李時秀傳旨未下,左承旨趙衍德進。以鄭文在爲司僕主簿,尹晦東爲海州判官,南學訓導單李聖輪。
兵批,判書鄭好仁,參判具㢞病,參議宋鍈入直進,參知柳誼病,右副承旨洪仁浩進。副司勇鄭時養。
以黃海監司狀啓,水使宋載岳罪狀,令廟堂稟處事,傳于洪仁浩曰,該水使之渠營軍官請罪,雖似屑越,事關邊情,請令有司稟處,未知其不可,地方官請罪,事固當然,道伯所謂壬寅飭敎云云,亦不成說,而問情之如是錯了,旣非微眚,則如是曲護,果何意也?道伯狀辭,節節駭然,令廟堂草記論罪,此狀啓還下送。該判官,初欲付過放送,從又現發之事,實難免粧撰,罷職放送事,分付該府。
以慶尙監司狀啓,戊申從軍人,追後開錄事,傳于南鶴聞曰,遺漏之失,不可無警,該道監司推考,問議草記。
自洪仁浩,以禮曹言啓曰,傳曰,忠愍公李鳳祥叔弘茂,當戊申之賊入淸閫也,特立不跪,挺刃交加,終不屈,拘囚六日而死,此非殉身而何?節義凜然,可謂是叔是姪。特以尙未褒揚,人多未詳實蹟之如許,豈非欠事?李弘茂褒奬之典,在所不已,令該曹議于大臣,稟處事,命下,而去三月初二日,北苑齋宿入侍時,奎章閣提學金鍾秀所啓,臣今因戊申效節人表章事,適有目見者,敢達矣。向來領相,以贈參判金鼎運事蹟,陳達之後,近始得見鼎運所記陜川將校咸萬重諺札,及諺札紙背萬重諺筆答書,則登時感悟之意,背逆向順之計,令人不覺擊節歎賞。況其卒成斷索覆帳,擒獲賊魁之功者,皆中於此札,則泯沒終可惜。且其湖·嶺吏校,亦皆蒙表章之典,則此人尤不當獨漏。其於激礪嶺屬,聳動瞻聆之道,所關亦似不細,故敢達矣。上曰,褒贈一款,議于大臣,稟處可也事,命下矣。謹依聖敎,議于大臣,則領議政臣金致仁,病未獻議。左議政臣李性源,以爲臣聞見未廣,且歲月寢久,曾未詳李弘茂事實之如何,而其不跪於挺刃之下,不屈於拘囚之中,畢竟殉身,無愧賢姪。聖心方感於舊甲,恩典遍及於諸臣,似此實蹟,旣登天聽,一體褒揚,恐爲合宜。咸萬重,牘背輸誠,帳底殲凶,效順之勇,出奇之智,俱足可尙,在朝家激礪之道,似不宜獨後於湖·嶺吏校。伏惟上裁云。右議政臣蔡濟恭,以爲李弘茂節義卓然,可謂有是叔有是姪,而第聞贈官旌閭,旣在先朝,褒忠之典,至矣盡矣。若以一事贈之又贈,旌之又旌,則不幾近於恩數之屑越乎?今當舊甲,愍忠奬節,不可但已,則以食物存恤其家,恐無不可。咸萬重,居昌人吏,皆蒙褒贈,況此覆帳殺賊之奇功乎?今當舊甲,合有別般恩典。伏惟上裁云。領府事臣鄭存謙,病未收議。判府事臣徐命善,病不收議。領敦寧臣洪樂性,病未獻議。判府事臣李福源,病不獻議。判府事臣金熤,病不得獻議。判府事臣李在協,以爲李弘茂節義,誠合褒嘉,而臣得見故大提學南有容所撰表忠祠廟庭碑文,則以爲其事上聞,至贈官旌閭云。然則初非泯沒之事,今無可施之典。陜川將校咸萬重,見人諺札,登時感悟,誠可歎賞,而萬重與李台卿等,同爲擒賊之狀,昭載勘亂錄,至錄勳券,不可謂之泯沒,今者表章之典,不宜獨先於台卿。且以因人感悟,別施褒賞,則在其人,反不光鮮,褒贈一節,有不必追擧。伏惟上裁云。判府事臣兪彦鎬,以爲李弘茂之殺身成仁,無愧其姪,聖心起感,恩諭出常,褒奬之擧,無容更議,而曾在先朝,已蒙旌閭,則可施之典,惟有贈官或錄後。咸萬重,見書向順之誠,覆帳擒賊之功,不宜獨後於湖·嶺吏校,特施殊異之典,允合激勸之政。伏惟上裁云。大臣之議如此。伏惟上裁,何如?傳曰,李弘茂事,勳臣子孫召見日,聞重臣筵奏,有下敎,而伊筵,只考事實,未及聞旌褒之擧,有收議之命。觀此諸議,所據文跡旣如此,只以食物,存恤其家。咸萬重事,從多議施行。
趙衍德,戶曹言啓曰,傳曰,故相文忠家延諡,在今二十日云,宴需書下,令該曹郞官,齎傳其家。故相夫人在世云,食物·衣資,一體齎傳,存問後,草記事,命下矣。故領議政文忠公李宗城家延諡宴需,依書下數,米十石,眞末一石,淸蜜五斗,眞油三斗,猪肉三十斤,黃大口魚三十尾,發遣本曹郞廳齎傳,貞敬夫人沈氏衣資,綿紬五疋,木綿七疋,食物,米五石,太二石,猪肉五斤,考例磨鍊,一體齎傳後,存問之意,敢啓。傳曰,知道。
洪仁浩,以兵曹言啓曰,今四月十七日,武臣堂上祿試射日次,而內外中日旣已停止,不得爲之之意,敢啓。傳曰,知道。
洪仁浩,以兵曹言啓曰,御營廳敎鍊官禁軍遞兒窠,今方有闕矣。依定式,禁軍別將與該營中軍,眼同試取,以其居首者,塡差之意,敢啓。傳曰,知道。
敎奉朝賀鄭述祚書。王若曰,病淹分司,慨時月之遄邁,懇副致政,眷遲暮之難强,賁爾三字之銜,渙我十行之誥。惟卿怙謹爲同朝所推詡,文華自竗年以播譽,試盤錯於峽邑沿治,頌碑在口,效謇諤於薇垣·柏府,諫藁如腰,豸冠登班,誦朱子感舊之什,龍扆降座,承夏禹拜昌之音,時予開肆於离筵,命卿挾冊而晉講,殆若殿中帖親除,琅函殫輔導之誠,乃與林下士周旋,玉樓垂成就之奬,亹亹討論之際,宮槐影移,眷眷薰陶之方,階蕉葉展,桓少傅之稽古有力,奚但予一人是資?晏同叔之杜門讀書,爰侈後十年特選。尙憶甲辰九月,嗚呼,孝經一編,朱芾靑宮,怳初筵之依昔,蒼顔皓髮,喜宿儒之得來,發篋篇書,棐忱日篤於藉手,若干衣尺,來效將期於沃心,萬事都休,嗟桑海之遽幻,三霜不遠,愴穀燧之頻更,自去冬四五朔周廬,蓋爲卿瞻依有所,顧季秋初七日晉秩,寔表予傷念不忘,那知丐身之章,莫回由心之懇,歷陳平生之盛遇,有位有年,備說退死之眞情,一字一涕,閱歲申請,顧靳許將有待焉,積月養疴,憫衰耗何太甚也?庸循彝典,誕宣華綸。於戱,家近栗阡,雖去朝尙可慰譬,誠懸楓陛,庶來日頻承起居,故玆敎示,想宜知悉。
戊申四月十六日辰時,上御重熙堂。右承旨入侍時,右承旨尹行元,記事官金孝建·李相璜·金祖淳,以次進伏訖。上曰,右副承旨,與尙衣提調入侍。賤臣承命出,與右副承旨洪仁浩,尙衣提調鄭昌順,偕入進伏。上曰,玉帶果爲改造乎?昌順曰,今月似畢工矣。昌順曰,今因言端,敢此仰達矣。法服玉帶,自本院,別付於今番使行矣。回還之後,不得貿來,故問于首譯,則首譯李洙,謂以渠則初非受去之事,且首譯使事外,此等別貿,元不當預知爲言云。法服所用,事體至重,而受去之譯官,不幸有故,則渠以首譯,當爲廣貿以來,而不此之爲,乃以使事外,不當預知之說,肆然爲對者,此人之自來頑濫,固已痛駭,而今此爲言,尤涉無嚴。一提調,亦以不可不重勘論罪之意,有所送言,首譯李洙,施以遠配之典,何如?上曰,事極可駭,拿問嚴治,可也。出擧條上命書傳敎曰,表忠綸音,粧䌙楮注紙五件,白紙五件,不粧楮注紙五件,白紙十五件,內入。宙合樓西庫·外奎章閣·內閣·外閣·玉堂五處史庫,禮曹·忠勳府·政院·成均館,各粧䌙楮注紙一件。時原任大臣·閣臣·承旨·翰注,各不粧白紙一件。故崔奉朝賀·忠獻·忠宰·文忠家·忠愍·忠壯家·贈參判洪霖家·海恩·豐陵·豐原·靈城·彦城·錦陵·仁平·韓原·戚恩·完春·全陽·花川·花原·忠原等嫡長家,故嶺伯黃璿,贈大司憲李述原,贈承旨愼溟翊,贈佐郞愼克終,故把摠金天章,故別將張潭,故判官李錫仁,故倡義使朴敏雄,故郡守金鼎運家,及淸州三忠祠,居昌褒忠祠,各給粧䌙楮注紙一件。功臣子孫入侍人嫡長外,副司果吳泰賢,幼學吳泰元·吳學秀,幼學趙用鎭·趙雲羽·趙雲翊,業儒趙宣鎭·趙咸鎭,司勇朴向榮,閑良朴萬榮,行副司直李在簡,前牧使李在亨,幼學李在感·李在紹,生員李在治,幼學李來鉉·李樂鉉,敎鍊官李在愼,業儒李在寧,幼學李儒碩,幼學李煐,宣傳官李謙會,幼學朴宗理·朴宗愚,直赴朴崙壽,幼學朴榮壽·朴最壽·朴台壽,宣傳官金宗洙,出身金宗源,內乘金宗淳,別提南愼五,幼學南志賢,幼學李之漢,各給不粧楮注紙一件。陽智贈參判朱櫶,故通德郞韓弘濟,故出身劉相漢,安城故同知尹梓,鎭川五衛將趙重觀,淸安僉知張瀗,淸州贈判樞金晉熙,故翊贊卞觀夏,故士人金世萬,故資憲金剛立,鎭川故將校金天柱,燕岐故吏房河啓溟·河啓澈,光州故兵使閔濟宰,故折衝閔濟萬,光州故座首吳震亨,安東故參議柳升鉉,故正郞權萬,居昌贈掌令全鶴齡,故鄕吏愼錫顯·愼德顯,贈參議李遇泰,贈正曺漢伯,故士人尹尙擧·魚震龍,咸陽贈正朴壽奉,故士人鄭之僑·林汝芳,安義故士人李聖擇,故護軍全瑾,故士人全虞錫·河允澤·河龍瑞·金載鏡,平山故兵使禹夏亨,郭山故判官金益弼,玉果僉知柳一星,雲峯前同知李處三等家,各給粧䌙白紙一件。諸家子孫中,在外邑人,自本閣,成送有旨於道伯處,使之分給後,狀聞。又命書傳敎曰,昨見書啓,猶未見幡然之思,曷任慨歎?多小悃愊之蘊,前此已布,及玆不更煩,卿須體予至意,從近造朝,無負虛佇之意事,遣承旨傳諭于領議政。又命書傳敎曰,故相文忠家延諡,在今二十日云,宴需書下,令該曹郞官,齎傳其家,故相夫人在世云,食物衣資,一體齎傳存問後,草記。又命書傳敎曰,爲其宣諡,差出銓郞,近來銓郞,旣不如例差出,無異修史時,別兼則有難許久虛縻。諸家延諡,皆令從近爲之,外方宣諡日字,令該曹問于本道草記。銓郞備員,然後京外諸家,分進宣諡。佐郞未差之窠,今日政差出。又命書傳敎曰,玉堂番次苟艱,在外人員許遞,今日政差出,違牌坐罷人員,敍用。又命書傳敎曰,重臣鄭述祚疏批,雖以姑爲行公爲辭,追聞其病勢,似難强力就直,然則及今副其請,以酬舊日勸講之勞。行副司直鄭述祚致仕之請,許施,政官牌招開政,奉朝賀下批敎書,今日內,令內閣知製敎撰進。係是二品奉朝賀,承旨傳敎書及傳宣處所,考例擧行。命退,諸臣以次退出。
戊申四月十六日酉時,上御重熙堂。坐直承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,奉朝賀鄭述祚敎書,今旣撰進,使之傳宣,而聞其病勢,有時日之慮,無以入闕承受之故,依一二前例,子弟中在官者,使卽入來替受,而又無在官人云。其子問名,今日政除職,使卽入來替受,如無窠,爲先付軍職,待窠卽爲調用。又命書傳敎曰,政官牌招開政。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
南鶴聞啓曰,來二十一日,朝參日次矣,敢稟。傳曰,停。
南鶴聞啓曰,來二十一日,輪對日次矣,敢稟。傳曰,爲之。
南鶴聞啓曰,來十八日,專經武臣殿講日次矣,敢稟。傳曰,爲之。
南鶴聞啓曰,來十一日,專經文臣殿講日次矣,敢稟。傳曰,與武講,同日爲之。
南鶴聞啓曰,文武臣殿講,明日爲之事,命下矣。處所以何處爲之乎?敢稟。傳曰,便殿爲之。
趙衍德啓曰,明日殿座時,承旨不可不備員,未差之代,今日政差出,待下批仍卽牌招察任,何如?傳曰,分揀。
傳于趙衍德曰,都承旨入侍。
傳于趙衍德曰,右副承旨入侍。
南鶴聞啓曰,領議政金致仁處,遣承旨偕入事,命下矣。何承旨進去乎?敢稟。傳曰,坐直承旨進去。
兵曹口傳政事,副司果李書九·鄭東觀。
同副承旨南鶴聞書啓,臣敬奉聖諭,馳往傳諭于北部觀光坊昭格署契,議政府領議政金致仁所住處,則以爲臣受殿下罔極之恩何如,而慢殿下敦召之命至此,冥然頑然,如無省識,禽獸不若,其臣之謂,日夕所攢祝,惟遄被刑章。乃聖慈旣不加之罪,又別降恩諭,所以勉出者,愈往愈隆,二字之敎,尤非臣所敢承聞者,惶汗浹背,求死不得。噫,臣三載中書,觸事憒憒,狐負委畀者,固多矣,若今日株守之不改,豈臣樂爲哉?誠亦萬不得已者,存焉耳。聖上之拂拭,雖勤,賤臣之釁孽自在,薄勘非勘,職名依舊,而猶且憑恃寵靈,冒沒無忌,則是上蔑三尺之嚴,下壞四維之防也。一身去就,縱不足恤,朝家處置,寧容如是?承宣偕來,尤係曠典,非可施之於如臣俟罪之身,卽命召還,毋至重褻國體焉。一日二日,坐犯積逋,嶺海鈇鉞,實所甘心,瞻天隕越,不知所達云矣。臣旣承偕入之命,姑爲仍留之意,敢啓。答曰,知道。予則爲卿,卿則負予。一日二日,相持爲事,此豈體國之義乎?必致之意,前此已悉諭,如以予言爲假設之辭則已,不然,畢竟一出,何拘早晩?勿復固讓,卽出論道,以副如渴之思事,更爲傳諭,期於偕入。
南鶴聞啓曰,吏曹判書吳載純陳疏入啓,參判朴祐源,參議李時秀,牌不進推考傳旨及罷職傳旨,今方捧入,而開政命下之後,如是違召,不卽擧行,事甚未安,參判更卽牌招,何如?傳曰,參判聞其病勢苦劇,給由,參議只推,更爲牌招。
以吏曹參議李時秀,牌不進罷職傳旨,傳于南鶴聞曰,只推。
同副承旨南鶴聞書啓,臣敬奉聖諭,更爲傳諭于議政府領議政金致仁所住處,則以爲附奏纔徹,聖批旋下,每承一番恩諭,輒增一番惶隘。第於決難冒之義,不少體諒,又以不敢聞之敎,誨責至再,臣於是一倍震懍,無地置身,豈臣誠意莫孚,辭語未達而然歟?顧臣今日情地,有萬分必遞之端,無一毫可出之勢,則王人之相守,恩數之洊疊,秪益臣罪上之罪。儻聖明深念國體之至重,曲察臣言之非誣,則處分之降,不待終朝,席藁蹙伏,涕泣俟命云矣,敢啓。答曰,知道。前此見卿入城時附啓,全篇命意,以己不自有爲辭,意謂卿知予本意,今於復授之後,邁邁然有若浼之思,以今視前,得不矛盾?且況積費心力,積費商量,堲彼沾沾哆侈之口,置卿坦坦康莊之衢,彼反坐矣,卿無累焉,卿將何辭欲自劃乎?自古在昔居秉軸之位,受枉誣冒惡名者何限?然於情暴事脫,何嘗一直退處,固守前執乎?古大臣所不爲,卿可爲諸?雖至於十啓百疏,予惟有敦迫二字之擬待者,與其坐邀恩禮,無寧黽勉卽膺之爲合理,卿須深諒深諒。取見卿附啓草本批旨,又以承宣承寫之本傳之,自餘迫曛,未暇盡喩,隨承宣卽爲簉朝,聽予面諭事,爾其更爲傳諭,期於偕入。簉朝與否,更鼓前,斯速知入。
以吏曹判書昨年未入啓人員薦望,傳于洪仁浩曰,行副司直鄭昌順除授。
洪仁浩啓曰,吏曹判書鄭昌順,牌不進推考傳旨,及參議李時秀,再牌不進罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,允。
以吏曹參議李時秀,再牌不進罷職傳旨,傳于洪仁浩曰,只推,更爲牌招。
洪仁浩啓曰,吏曹判書鄭昌順,再牌不進推考傳旨,今方捧入,而開政命下之後,如是屢違,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
洪仁浩啓曰,吏曹判書鄭昌順,三牌不進推考傳旨,今方捧入,而開政命下之後,連事違召,不卽承膺,揆以事體,萬萬未安。所當更請牌招,而一日四牌,有傷事面,何以爲之?敢稟。傳曰,如是違牌,極爲未安。從重推考,更卽牌招,違牌勿爲呼望。
傳于趙衍德曰,明日戶判點船進去,考官徐有隣代,李秉模爲之。
傳于洪仁浩曰,坐直承旨入侍。
吏曹佐郞前望單子入之,李洪載落點。
趙衍德啓曰,吏曹佐郞前望,李洪載下批矣。吏曹佐郞只是二窠,而成德雨·韓用龜,今方見帶,何以爲之?敢稟。傳曰,佐郞本以三窠,權減一窠,今此點下,未爲不可。待後政,首佐郞,陞擬正郞。
有政。吏批,判書未差,參判朴祐源受由,參議李時秀,同副承旨南鶴聞進。啓曰,判書未差,參判朴祐源受由,小臣獨政未安,何以爲之?敢稟。傳曰,只出緊任。以李庚運·宋翼孝爲校理,徐配修爲副校理,權裕爲修撰,故大司成禹聖傳贈吏參例兼,故縣監延壽昌贈左承旨例兼,故進士趙聖集贈執義,以上贈職事承傳,故大司憲李翔贈吏判例兼。
兵批,判書鄭好仁進,參判具㢞病,參議宋鍈病,參知柳誼入直,右副承旨洪仁浩進。副司直李得臣·李庚運。
同副承旨南鶴聞書啓,臣敬奉聖批,更爲傳諭于議政府領議政金致仁所住處,則以爲臣冒死瀆擾,亦旣支離,罪大恩隆,情窮勢極,中夜繞壁,罔知所出。不圖批諭,一日三辱,諄諄十行,字字恩言,手擎口讀,感涕無從。噫,生死圖報,身不自有,臣嘗矢之於心,所以前後附奏,略陳此意,而今聞罔極之人言,復叨匪據之職名,又敢諉之以斯義,拚棄大防,肆然冒出,則其將爲何如人也?嗚呼,殿下之於臣,曲費陶甄,洞析心跡,旣施生全之惠,終置無累之科,君臣之際,古有是否?縱使臣蹈赴湯火,所不敢辭。況榮之以上公之尊,侈之以非常之恩,而尙且抵死力拒,甘犯辜負者,是必有萬萬迫不得已者存耳。臣情到此,其亦慼矣。夜漏將闌,未暇蔓辭仰對,心實崩迫,跡涉坐邀,尤不勝惶恐俟罪云矣,敢啓。答曰,知道。卿何困我至此?因此酬應未免竟夜失睡,予亦不已疲乎?非不知更事敦迫,而附啓之入曉鍾不遠,不得不稍竢徹漏,更布敦迫之語,卿勿更辭,卽起造朝事,爾其更爲傳諭,去就開東前,知入。
傳于趙衍德曰,時囚罪人王漢禎,保放。
洪仁浩,以備邊司言啓曰,卽因黃海監司狀啓,該水使宋載岳請罪事,有道伯狀辭,節節駭然,令廟堂草記論罪之命矣。漂人問情,事係邊報,一或錯誤,所關非細,帥臣之據理論列,以俟朝家處分者,可謂擧職,而道臣之費辭分疏,以地名之相左,日字之不問,歸之於細疵微眚,反斥以妄率猥越者。在邊情,則太涉疎忽,以本事,則又近營護,一漂人來泊,前後所失,種種非一,揆以事面,有難終恕,該道臣金思穆罷職,何如?傳曰,爲先從重推考,可也。
洪仁浩,以義禁府言啓曰,保放罪人趙光逵,罷職放送事,承傳啓下矣。趙光逵罷職放送之意,敢啓。傳曰,知道。
兵曹口傳政事,副司直吳載純。
吏曹判書吳載純疏曰,伏以臣於日前諡牒署名事,竊有私義之萬萬難安者。嘻,臣與故宰臣吳光運,有世所共知之嫌,今番議諡,義不當與聞,而竊念本曹事例,只將瀛館已議之望而擧行而已,與躬參諡坐有間,故不敢以一己之嫌怨,格公朝之恩典,黽勉冒當。以適値日晷向暮,開政有命,倉卒之際,許多狀文,未暇閱視,悤悤署名,移送政府矣。追聞其諡狀中,有語侵臣先臣者。臣不自止驚惋,始爲推見,則果有一二句侵及先臣事且爽實者。然則無論遣辭之淺深輕重,臣之署其尾牒,公傳去來,是豈常理之所宜有也?只緣臣儱侗昏憒,漫無省悟,自蹈釁戾,追頌靡及,顧臣今日之義,惟在亟解見職,杜門跧伏,以爲自靖之道而已。臣若諉以事屬旣往,晏然仍冒,則人將謂臣何如人哉?噫,苟私義有所不安,在朝家亦當體諒,如或放倒私義,則有足貽羞朝廷故耳。玆於天牌之下,不敢爲冒膺之計,敢陳短章,仰瀆崇聽。伏乞天地父母,察臣微諒,亟賜遞改,以靖賤分,仍治臣違逋瀆撓之罪,以肅朝綱,千萬幸甚。答曰,省疏具悉。先卿之疏,故重臣之疏,非昨日今日之事,則安往而忽以諡狀句語引義乎?且況以獨堂署牒,以獨政下批,過了許多日,又安往而到今,無端疏引乎?
吏曹判書鄭昌順疏曰,伏以臣樗櫟賤品,桑楡暮境,本無需世之具,偏荷簡心之眷,節次推遷,輥到卿列,內外揚歷,俱踰涯分,隆天厚地,報答無階,蚊山僬鈞,擔負無望,居常凜惕,若隕淵谷。不料冢宰特授之命,又下千萬夢想之外,臣誠撫躬戰悸,仰天無語,罔知所以自措也。臣於見職,無論其職任之淸要,遴選之峻嚴,銓地一步,卽臣已試僨誤之地。曾於年前,待罪亞銓,因一園官之議擬,慘遭臺評之構誣,擠之以護逆之科,擬之以壞防之律,至今追思,魂夢猶驚。苟非我聖上昭晢之明,拯拔之恩,臣安得復厠簪紳,保有今日也?從玆以後,矢心自劃,屢塵宿硏,積逋嚴命,幸蒙曲遂之恩,終全株守之諒,庶幾聖明,亦或記有。今雖歲月稍久,事端已宿,而撕捱於亞席,冒膺於長官,弁髦於素守,貪戀於新榮,少有心胸,寧忍爲此?此不待臣辭之畢,而仰惟體下之仁,必有以處之矣。向來廟議之靳持,可見物情之未允,而今臣所引,有大於此,則在臣私義,猶屬餘事,眞所謂身將隱矣。焉用文爲者也?嗚呼,諺有之,芝蘭當戶,不得不鋤,況以樗櫟當戶,人之鋤之,不容不亟。與其終勞鋤之之猶費人力,毋寧初不栽之之最爲省事,此尤臣所以懲羹於年前,吹虀於今日者也。荐召之下,轉動無路,至勤牌去來勿呼望之敎,違逋之路亦阻,惶隘之情冞增,玆不得不略控短籲,仰請處分。伏乞聖慈,察臣言之非飾,諒臣職之難冒,憐臣至苦之情,矜臣至危之蹤,亟收誤恩,仍刋銓望,以重公器,以安私分,千萬幸甚。答曰,省疏具悉。所辭萬萬過矣。卿其勿辭,入來開政。
以吏曹判書昨年未入啓人員薦望,傳于洪仁浩曰,行副司直鄭昌順除授。
戊申四月十七日辰時,上御誠正閣。都承旨與稟事閣臣入侍時,兼都承旨沈豐之,假注書趙台榮,記事官李宗烈,記注官金鳳顯,稟事閣臣金鍾秀,以次進伏訖。上曰,卿之親病,近得差勝耶?鍾秀曰,少有減勢矣。上曰,予於卿之親病,輒有頻問,此蓋寧人負我,無我負人之意也。鍾秀曰,惶悚之極,更無仰達矣。上曰,向日事,非領相之過也。卿豈不知而有是耶?鍾秀曰,臣敢曰不知云乎?上曰,領相重卜,意有在焉。何當出仕耶?鍾秀曰,姑未的知矣。命書傳敎曰,政官牌招開政。命退,諸臣以次退出。
戊申四月十七日巳時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,吳光運上疏考見乎?仁浩曰,姑未考見矣。上曰,吳瑗之疏,可謂大疏,而論斥吳光運,殆無餘地矣。吳大益與吳載純,不相見耶?仁浩曰,果然矣。日前政事,參奉望,以吳光運之從孫,擬於副望人,或謂吳載純,無所深嫌矣。上曰,吏判事,誠慨然矣。命書吏判疏批訖。命書傳敎曰,有不可冒當之義,則但當不冒當,諡狀措語之如此如彼,豈足爲有無乎?旣曰世嫌云爾,非目下突起之事,亦何關於日晷之早暮乎?無端自劾,無端自譬,處義兩無所當。固如重臣仁善,遇事未能及時周旋,顧其職則冢宰也,擧措之背理若此,此等處,予甚非之。因疏入,取考甲寅年日記兩疏遣辭,看來凜然。廷臣之曲引世嫌,雖有朝禁,此事勢難强迫,重臣之恍然訟尤,不是異事。重臣吳載純所辭銓任,特爲依施。又命書傳敎曰,吏曹判書薦望,昨年未入啓人員,令該曹書入。又命書傳敎曰,新除授吏曹判書,待下批牌招,同參政事。又命書傳敎曰,連日敦勉,尙不簉朝,是豈所望於卿者?旣復授不勉出,萬萬無是理,決知其無是理,爲此固辭之擧,豈非負予,豈非負予?卿須深諒,卽起視事事,遣承旨傳諭于領議政,與之偕入。命退,承史以次退出。
戊申四月十七日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,鄭奉朝賀病狀,何如云耶?仁浩曰,似聞時日難支,而今日箋文自撰云矣。命書吏曹判書鄭昌順疏批。命書傳敎曰,吏判事,過矣。年前臺言,當屬先天,所擬者,已叨勝於所擬之職,參政之銓郞,亦已供職,則今於變品陞拜之後,以此爲引,果成說乎?且以廟議之靳持爲說,而中批除拜,何論如此如彼?處義,節節不然。吏曹判書鄭昌順,從重推考,更爲牌招,各別申飭,斯速入來開政,違牌傳旨,勿爲捧入。又命書傳敎曰,銓曹凡事,雖曰無古例,此等易知易行之例,焉敢無難抛却,且有年前考例申飭之特敎乎?今因言端聞之,實郞肅謝之後,假郞無端仍直云,事極駭然。當該假郞廳,爲先汰去,實郞廳拿處。又命書榻敎曰,在外吏曹郞廳,催促上來,如或過限,直捧禁推傳旨。佐郞前望單子入之,待下批,追省記先入直後謝恩。命退,承史以次退出。
戊申四月十七日初更,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,吏判之如是引義,極爲無所據,更鼓將下,門鑰尙留。方以大臣事,酬應已難矣,又以吏判不當引之引義,屢費辭敎,寧有如許道理?吏曹判書鄭昌順,爲先越捧一等,仍以前牌,各別催促,違牌勿爲呼望。上曰,吏判承牌與否,知入。賤臣承命出,回奏曰,屢承嚴敎,不勝惶懍,而情勢則難强,只俟慢命之誅云矣。命書傳敎曰,飭敎何如,而以罪爲限,至於懸牌,屢敎之下,輒曰待罪,事體所在,極爲寒心。重任雖難輕遞,國體不可不顧,吏曹判書鄭昌順,罷職。命退,承史以次退出。
上在昌德宮。停常參·經筵。
夜一更二更,灑雨下雨,測雨器水深一分。
中宮殿,藥房口傳門安。答曰,知道。
親臨專經文武臣殿講罷後,內閣·政院·玉堂·藥房口傳問安。答曰,知道。
南鶴聞啓曰,明日常參·經筵,取稟。傳曰,停。
趙衍德啓曰,因承旨備員啓辭,分揀事,命下矣。左副承旨曺允大,卽爲牌招,何如?傳曰,允。
傳于趙衍德曰,左承旨入侍。
傳于趙衍德曰,右副承旨入侍。
同副承旨南鶴聞書啓,臣敬奉聖批,更爲傳諭于議政府領議政金致仁所住處,則以爲曉色未明,批諭又下,至以酬應失睡爲敎。緣臣文辭拙澁,周旋且鈍,致有深夜丙枕之靡安,人臣承此,豈敢一刻偃處乎?罪上添罪,惟願遄死,幾番敦召,迷不知變,辭意窮竭,無以敷對,如蒙少賜寬暇,謹當收拾病思,更入文字,仰請鈇鉞之誅云矣。答曰,知道。不在多言,卿若不以予爲若浼,深念君臣之大義,速卽簉朝,莫負從前惓惓懃懃之眷毗,予言不再,卿其思之事,更爲傳諭,期於偕入。
洪仁浩啓曰,卽者議政府錄事來言,領議政金致仁,以爲卽伏承批敎,萬萬震凜,走伏金吾門外,恭俟嚴誅云矣,敢啓。傳曰,知道。
洪仁浩啓曰,卽者義禁府都事來言,領議政金致仁,今方待命於金吾門外云,係是大臣去就,敢啓。傳曰,知道。
南鶴聞書啓,臣敬奉聖批,更爲傳諭于北部觀光坊昭格署契議政府領議政金致仁所住處,則今方待命於金吾門外云,臣旣承偕入之命,故仍爲隨往之意,敢啓。傳曰,勿待命卽爲簉朝事,更爲傳諭,期於偕入。
洪仁浩啓曰,吏曹判書鄭昌順,參議李時秀,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更卽牌招,何如?傳曰,允。
洪仁浩啓曰,吏曹判書鄭昌順,再牌不進,推考傳旨今方捧入,而開政命下之後,如是屢違,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,今又如此,極爲未安,從重推考,更卽牌招,申飭行公。
洪仁浩啓曰,吏曹判書鄭昌順,三牌不進,推考傳旨,今方捧入,而開政命下之後,連事違召,不卽承膺,事體所在,萬萬未安。所當更請牌招,而一日四牌,有傷事面,何以爲之?敢稟。傳曰,兩日之內,違牌殆近十次,寧有如許國體事面乎?更卽牌招,申飭開政。
洪仁浩啓曰,吏曹判書鄭昌順,四牌不進,推考傳旨,今方捧入,而開政命下之後,連事違召,揆以事體,萬萬未安。所當更請牌招,而一日五牌,有傷事面,何以爲之?敢稟。傳曰,更卽牌招,違牌勿爲呼望。
洪仁浩啓曰,吏曹判書鄭昌順,謂有情勢,四違召牌,特敎催促之下,懸牌闕下,終不承膺,事體所在,萬萬未安,從重推考,何如?傳曰,允。更爲申飭,斯速開政。
同副承旨南鶴聞書啓,臣敬奉聖批,更爲傳諭于中部堅平坊典醫監洞契,議政府領議政金致仁所住處,則以爲洊奉批敎,誨責轉嚴,至下不敢承聞之敎,五內震懍,求死不得,泥首金吾,恭俟鈇鉞。卽又勿胥有命,促令造朝,到此何敢以區區情地,更爲仰瀆,而第臣纔經毒感,元氣積損,焦阸達曙,病情越添,無望自力於陞降拜跪之節。倘蒙稍賜寬暇,俾得數日將攝,則卽當趨承明命,偕來承宣,亟先召還,以安賤心,千萬伏祝云矣。大臣今方還第,臣旣承偕入之命,故仍爲隨往之意,敢啓。答曰,知道。大臣之言旣如此,然又强迫,殊欠敬禮,更觀今夜加減,待朝造朝事,更爲傳諭,爾則姑爲仍留,與之偕入。
同副承旨南鶴聞書啓,臣敬奉聖批,更爲傳諭于北部觀光坊昭格署契,議政府領議政金致仁所住處,則以爲臣旣怵迫嚴命,不得不以俟間趨承仰對,而目下賤疾,轉益添苦,胥命往來,僅僅擔舁,歸卽昏倒不省。此實承宣之所目覩,明日强起,萬無其望,俄以數日將攝仰請者此也。少賜寬暇,先還承宣,俾得安意調治,惟是伏祝云矣。臣旣承偕入之命,姑爲仍留之意,敢啓。答曰,知道。所懷旣如此,則不可不如意調治,待快差造朝,安心愼攝之意,爾其傳諭,姑爲留在,造朝日與之偕入。仍命御醫看病。
邊致翰書啓,領議政金致仁,病症看審,則脈度左右三部俱爲洪大,纔經輪行毒感,餘氣未退,頭疼尙甚,腹痛下利,元氣澌頓,難於收拾,而此係外感與宿症,加意調攝,自可差愈,藥則主家,姑爲停止云,此意銓次,啓達。傳曰,觀此書啓,雖是一時微感,加意將攝,然後可復常度,承宣之許久留在,似難安心,姑爲入來,更待下敎進去。
傳于曺允大曰,坐直承旨入侍。
以成德雨囚單子,傳于洪仁浩曰,付過放送。
洪仁浩,以禮曹言啓曰,慶尙監司金光默,戊申從征將士生存者及倡義未褒人追啓。傳曰,遺漏之失,不可無警,該道監司推考,問議草記事,命下矣。謹依聖敎,發遣郞廳,問議于大臣,則領議政臣金致仁,病未獻議,左議政臣李性源,以爲嶺伯追啓中,倡義者爲四人,從征者爲十人矣。尙州故折衝鄭弘周,偵探賊情,能得要領,賜以食物,似不至踰濫。晉州故嘉善李世翰,故學生李尙化,故萬戶金斗潑等,斬賊果爲二十餘級,則誠是奇功也。營將雖被拿,決無至今泯沒之理,驟聞於年久之後,有難憑信,令道臣,更探可據文蹟,狀聞後,稟處。而所謂倡義者,乃指朝官士族,閑散中,或起兵傳檄,或討賊殉身,而今此四人者,謂之自願從軍,自願覘賊,則可也,而謂之倡義,則太不襯當。從征將士十人,則考其帳籍軍籍,依他道例,賜之米肉,其中九十歲人,則施以帖加,恐似合宜。伏惟上裁云。右議政臣蔡濟恭,以爲晉州李世翰·李尙化·金斗潑等,陣前自現,誠甚可嘉,而其時大將,卽晉州營將也。營將分路逗留,未及於禹夏亨疾馳破賊之時,則世翰輩,以營將率下,何以突入賊陣,斬首二十餘級乎?年久之事,難以憑信,令道臣,更探可據文蹟以聞。尙州鄭弘周,挺身間行,探得賊情,非曰有功,可尙其勞,米肉存恤,未爲不可。然以勘亂錄及各邑誌所載者言之,左上道數邑士夫之倡起義兵,昭在人耳目者,皆不免向隅,則奬此遺彼,恐涉,如何?至若從征將士之至今生存者,旣有日前道內已施之例,以此爲施,恐合事宜。伏惟上裁云。領府事臣鄭存謙,病未收議,判府事臣徐命善,病不收議,領敦寧臣洪樂性,病不收議,判府事臣李福源,病不獻議。判府事臣金熤,病益沈頓,不得獻議,判府事臣李在協,以爲晉州嘉善李世翰等三人,不過自現陣頭,與倡起義兵有異。且其時營將李碩復,以逗留愆期,決棍被拿,則其率下之未蒙褒典,恐非異事,有不必追擧。尙州折衝鄭弘周,不過其時爲營將偵探,而軍未至居昌,亂定罷陣,則尤無可論。晉州·尙州·榮川從軍生存人,雖與向來狀聞中,善山·星州從軍人之名,載原從錄者,有間,而他道如此之類,亦皆給米肉,各其官庭設宴,依此施行,似好云。判府事臣兪彦鎬,以爲嶺南道臣追啓中,晉州三人,尙州一人,或自願從軍,或自願覘賊,果如道啓,則其爲可尙,固不下於前此蒙恩諸人,而年久之事,旣無的據,恩典之施,宜有限節,令道臣,更探可據實蹟,狀聞,稟處,而至若三邑從征將士之生存者十人,則旣有已施之例,依此施行,恐合事宜。伏惟上裁云。大臣之議如此。伏惟上裁,何如?傳曰,鄭弘周事,依左右相議施行,李世翰等事,從多議施行,從征將士十人,賞加帖加分等,依已施例擧行,可也。
洪仁浩,以兵曹言啓曰,內禁衛將李邦城,身病猝重,五衛將金㙔,病在鄕廬,末由上來,俱爲呈狀乞遞,宿衛輪番之任,不可久曠,竝改差,何如?傳曰,允。就理禁軍將,亦爲改差,今日政差出。
洪仁浩,以兵曹言啓曰,專經武臣講官加抄啓人員,別單書入之意,敢啓。傳曰,知道。
洪仁浩,以兵曹言啓曰,今日文武專經講不通人治經生,依例禁推,其餘文武臣,各於本司入直,能誦後,使之草記替直事,命下矣。闕內各廳及其餘各司武臣官員,與各營將官,能誦間使之入直,而原入直外,依定式別省記入直之意,敢啓。傳曰,知道。
曺允大,以司僕寺官員,以一二提調意啓曰,濟州前判官鄭鍊,遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
洪仁浩,以訓鍊都監言啓曰,依傳敎,殿講居不,本局哨官李檍,能誦間,入直於廣智營之意,敢啓。傳曰,知道。
曺允大,以禁衛營言啓曰,依傳敎,今日專經武臣殿講時居不,本營把摠柳晦源,能誦間,當爲入直本營,而方在銅龍門入直,待出直後,入直本營之意,敢啓。傳曰,知道。銅龍門仍直。
曺允大,以禁衛營言啓曰,本營哨官李漢重,身病猝重,勢難察任,改差,何如?傳曰,允。
洪仁浩,以御營廳言啓曰,依傳敎,武臣專經講不通人,本廳把摠金峻岳,自今日爲始,能誦間,入直於東營之意,敢啓。傳曰,知道。
吏曹啓目,粘連楊州居前察訪尹商欽上言云云。旣不入於鄕籍,則事係格外,上言內辭緣置之,何如?判付啓,雖似格外,土着則分明,特爲加資爲良如敎。
戊申四月十八日卯時,上御熙政堂。專經文武臣殿講入侍時,兼都承旨沈豐之,左承旨趙衍德,右承旨尹行元,右副承旨洪仁浩,同副承旨南鶴聞,假注書李貞運·趙台榮,記事官李相璜·金祖淳,以次入就位。行四拜禮,分東西階進伏。引儀,唱文武殿講試官及應講諸臣,入就位行四拜禮,專經文臣考官李在協·李秉模·李在學,參考官鄭東浚·朴天衡·李喆模·權,率文臣尹悌東等。專經武臣考官李性源·鄭好仁·柳鎭恒,參考官安聖彬·任屹·李洪載·李冕膺,率武臣李馨秀等,分東西入就位,行拜禮,以次進伏訖。在協等曰,日候不調,聖體,若何?上曰,一樣矣。在協等曰,王大妃殿氣候,若何?上曰,一樣矣。在協等曰,惠慶宮氣候,若何?上曰,一樣矣。上曰,綸音明當盡刊耶?在協曰,然矣。上曰,吏判事誠過矣,終不當出肅耶?性源曰,今此撕捱,似或無怪,而爲任不輕,豈可連事違召,不爲行公乎?上曰,領相何當出仕耶?性源曰,屢爲往覆,而姑未知何日出仕矣。上曰,前日吏判事,何如?性源曰,旣知吳光運有世嫌,則似當引義矣。上曰,所嫌不但在於諡狀句語,則何爲今始引義乎,其處義似如何矣?性源曰,承文院異於他司,守直事體自別,而近聞有闕直之弊,誠甚駭然矣。在外人員之趁期替番,院例則然,雖未知其病故之如何,而空省記現發之後,不可無嚴飭,至於在近畿之人,則尤涉未安。一竝捧現告,拿問處之,雖以校檢言之,長番雖偏苦,面看之地,不待交替,任自出去,以致闕直者,亦涉可駭,一體拿處,何如?上曰,依爲之。遠道人傳旨中分揀,後勿如是之意,嚴飭,可也。出擧條上命開講。賤臣呼尹悌東·李馨秀等,分東西以次進講。豐之曰,殿講事體,何等嚴重,而注書誤書講章,以致講員之誤讀,事甚未安,當該注書,推考,何如?上曰,依爲之。出擧條講訖。上曰,專經文臣背講人,以面講懸入,事甚未安,禮曹當該堂上,推考,郞廳拿處。出榻敎命書傳敎曰,今日文武專經講不通人,治經生,依例禁推,其餘文武臣,各於本司入直,能誦後,使之草記替直。上曰,中樞經歷李堯憲改差。出榻敎上曰,未肅拜玉堂許遞,今日政差出。出榻敎上曰,未肅拜摠管·分摠管許遞,今日政差出。出榻敎命書傳敎曰,昨日處分,出於尊國體也,開進身也。今筵亦問大臣,以處義皆以爲無怪,然則處分過矣。乍罷旋敍,徒損事面,吏曹判書鄭昌順罷職分揀,與參議,卽爲牌招開政。又命書傳敎曰,再明日,故相李宗城家延諡時,當遣承旨致祭,祭文當親製,以此,分付。通禮跪告禮畢,諸臣以次退出。
戊申四月十八日巳時,上御重熙堂。左承旨入侍時,左承旨趙衍德,假注書趙台榮,記事官李相璜·金祖淳,檢校直閣徐鼎修,以次進伏訖。上曰,吏判牌去來知來。賤臣承命出,回奏曰,懸牌闕外,今方治疏云矣。命退,諸臣以次退出。
戊申四月十八日酉時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,奉朝賀鄭述祚,卽予春坊舊僚也。勸講多年,資益孔多,又於甲辰,復設春坊後,首登講席事,亦可謂稀有,不幸有丙午事,伊後疏辭筵奏,令人悲感,周歲分司,積有勞悴。近以衰病,無以供職,纔副懸車之請,奄聞長逝之報,甚可惻傷,其子調用,重臣生前,已有成命,待闋服卽爲檢擬。曾經賓僚喪,例給柩材,況此重臣乎?令該曹,擇給事,分付。上曰,吏判事誠駭然矣,終日懸牌,無意承膺,寧有如許道理?牌去來更爲催促。賤臣承命出傳。命書吏判請牌啓辭批旨訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
南鶴聞啓曰,吏曹郞廳來言,本曹判書有闕政事,取稟。傳曰,當日爲之。
南鶴聞,以弘文館言啓曰,本館上番,姑陞入直,已至多日,事甚未安,今日政新除授玉堂,待下批仍卽牌招,副校理沈晉賢,亦爲一體牌招,以爲推移入直之地,何如?傳曰,允。
有政。吏批,判書未差,參判朴祐源受由,參議李時秀進,同副承旨南鶴聞進。以李命植爲吏曹判書。
兵批,判書鄭好仁進,參判具㢞病,參議宋鍈病,參知柳誼入直,右副承旨洪仁浩進。以吳載純爲知事,李邦運·李達觀爲內禁將,趙普陽爲五衛將,李得臣爲副摠管,李義行爲分副摠管,金光百爲中樞經歷,李敬五爲文兼,同知單金遇光,訓鍊僉正單李孝憲,副司直單宋翼孝·徐配修,副司果單權裕。
以副校理沈晉賢牌不進罷職傳旨,傳于南鶴聞曰,只推。
南鶴聞啓曰,新除授吏曹判書李命植,卽爲牌招開政,何如?傳曰,允。
洪仁浩啓曰,吏曹判書李命植,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
南鶴聞啓曰,吏曹判書李命植,再牌不進,推考傳旨,今方捧入,而開政命下之後,如是屢違,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,已諒病勢之向差,昨已下敎,況吏判望筒,除緊任劇務情病,則乏人莫甚,至於寮官引嫌事,今爲無皮之毛。以此以彼,義無可辭,宿硏之地,何如是屢違,以致政命之許久延拖乎?從重推考,更卽牌招,斯速開政。
南鶴聞,以弘文館言啓曰,本館上番姑陞入直,事甚未安,副校理沈晉賢,旣有只推之命,卽爲牌招入直,何如?傳曰,允。
傳于曺允大曰,守令有窠在外及未肅拜兩司許遞,前望單子入之,待守令下批,如有署經窠,牌招署經。
兩司前望單子入之,大司諫李時秀,掌令李敬五,持平崔烜落點。
南鶴聞啓曰,吏曹參議李時秀,謂有私義之難安,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招開政,何如?傳曰,昨見試官李冕膺入來,意謂親病之少間,吏判望,以重臣點下,更思三銓,必有難安之端。原望筒頒布前,旋命取來,而司謁中間擧行,萬萬儱侗,多般遲滯,致此葛藤,已極可駭。承宣之以坼見之望筒,以未及頒布樣,無一言封鑰還入,如無提問,朝紙當以原望勿施書出乎,抑還入改點書出乎?承宣事,亦甚駭然,當該承旨,禁推,司謁所爲,不可尋常處之,爲先汰去,移送攸司,嚴加照律,以懲日後。
以吏曹參議李時秀牌不進罷職傳旨,傳于曺允大曰,只推。
曺允大啓曰,同副承旨南鶴聞,卽爲牌招,何如?傳曰,允。
南鶴聞啓曰,左副承旨曺允大,禁推事,命下矣。纔已出去,伴直無人,右副承旨洪仁浩,所當牌招而拘於廳規,不得請牌,何以爲之?敢稟。傳曰,牌招。
以金德老·李鎭宅·金致正·劉師坪·金初燮·李德淵·白慶楷·韓永逵等,囚單子,傳于南鶴聞曰,竝分揀放送。
洪仁浩,以吏批言啓曰,新除授海州判官尹晦東呈狀內,矣身與本曹參判朴祐源,有同姓四寸娚妹應避之嫌,法不當仍冒云。旣與政官相避,則不可仍置,依例改差,何如?傳曰,允。未肅拜政官,如無相避之例,此草記,勿施後更稟。
曺允大,以兵曹言啓曰,今四月二十日文臣朔試射日次,而內外中日,旣已停止,不得爲之之意,敢啓。傳曰,知道。
南鶴聞,以司僕寺官員,以一二提調意言啓曰,大靜前縣監洪繼善,遞任進上馬二匹,今纔上來,禾毛色,別單書入,依例內廐立養之意,敢啓。傳曰,知道。
戊申四月十九日巳時,上御重熙堂。承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,惠慶宮進服加減歸脾湯二十貼製入。出榻敎上曰,吏判,以必遞爲期耶?仁浩曰,不勝惶悚,方在朝房云矣。命書傳敎曰,情勢固無論,違召爲三日,懸牌已經宵,國體所在,到今不可因循,吏曹判書鄭昌順罷職。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,今二十日,故相李宗城家遣承旨致祭事,命下矣。何承旨進去乎?敢稟。傳曰,右副承旨進去。
持平崔烜啓曰,臣於耳目之任,旣無勘承之望,而況臣曾經掌憲,則今此見叨之職,有違格例,勢難行公,請命遞斥臣職。答曰,依啓。
南鶴聞啓曰,吏曹判書李命植,牌不進推考傳旨,今方捧入,而開政命下之後,如是違召,不卽擧行,事甚未安,更卽牌招,何如?傳曰,允。
南鶴聞啓曰,吏曹判書李命植,再牌不進,推考傳旨,今方捧入,而開政命下之後,連事違召,不卽擧行,誠極未安。所當更請牌招,而係是一日三牌,何以爲之?敢稟。傳曰,更爲牌招。
洪仁浩啓曰,吏曹判書李命植,三牌不進推考傳旨,今方捧入,而開政命下之後,連事違召,不卽擧行,事甚未安。所當更請牌招,而係是一日四牌,何以爲之?敢稟。傳曰,待開門更爲牌招。
傳于洪仁浩曰,坐直承旨入侍。
以副校理沈晉賢,再牌不進罷職傳旨,傳于南鶴聞曰,只推。
南鶴聞,以弘文館言啓曰,本館上番,姑陞入直,已至多日,事甚未安,副校理沈晉賢,旣有只推之命,卽爲牌招入直,何如?傳曰,允。
以魚彰水囚單子,傳于洪仁浩曰,保放。
洪仁浩,以內醫院官員,以都提調·提調意啓曰,進御眼鏡及藿香等六種唐材,極擇貿來之意,昨年冬至使入去時,因下敎,知委於副使矣。今番封進眼鏡,無一箇好品,此已萬萬未安,至於藿香等六種,使臣復命,已至六日,尙未來納。御藥事體,何等嚴重,而其所擧行,若是稽忽,揆以道理,誠極寒心。副使趙瑍,爲先從重推考,當該首譯及任事醫譯等,令攸司,照律重勘,何如?傳曰,允。
南鶴聞,以義禁府言啓曰,副司果宋煥德,推考事傳旨,啓下矣。宋煥德,下去京畿驪州地云,依例發遣府羅將,拿來,何如?傳曰,允。
南鶴聞,以義禁府言啓曰,承文院校檢金瑞復,副正字李尙寯·申光岳等,拿處事傳旨,啓下矣。金瑞復·李尙寯今方待命,卽爲拿囚,而申光岳,時在原春道橫城地云,依例發遣府羅將,拿來,何如?傳曰,待待命拿囚。
以金瑞復·李尙寯囚單子,傳于南鶴聞曰,令政院,考例捧傳旨放送。
南鶴聞,以刑曹言啓曰,司謁中間擧行,萬萬儱侗,不可尋常處之,爲先汰去,移送攸司,嚴加照律事,命下矣。前司謁崔昌祿,係是出身,令義禁府,擧行,何如?傳曰,允。
南鶴聞,以左邊捕盜廳言啓曰,本廳兼從事官李彦敬,身病猝重,勢難察任,改差,何如?傳曰,允。
同副承旨南鶴聞疏曰,伏以臣濫蒙拂拭之洪造,參叨喉舌之淸班,竭蹶辭奏,居然十朔于玆矣。姿本儱侗,識又迷鈍,觸事生疣,無往匪罪,而惟聖明曲察其生疎無知之實狀,庇覆涵貸,治以不治,訖于今獲免大戾,莫非天地生成之德也。闔門感頌,欲報無地,私心愧恧,轉覺靡措,乃於昨日吏判望筒事,臣之罪尤無所逃矣。開鎖取見,便同已頒,不稟還入,大是做錯,傳命之司謁,雖或有未瑩之失,臣若能處事詳愼,少效惟允之責,則豈容若是乎?政望出納,吏房所簡,而臣方代察,申後公事,下位專當者,自是院規,則今此辜犯,罔非臣自作。而伴直之右僚,替當其罰,旣褫鞶帶,又下囹圄,而臣獨以苟免爲幸,晏然冒居於職次,則其忘廉喪恥,當如何哉?玆敢略暴微懇,仰瀆崇聽。伏乞聖慈,俯垂諒察,亟削臣所帶之職,仍治臣當被之罪,以肅朝綱,以安賤心,不勝幸甚。省疏具悉。爾其勿辭察職。
戊申四月二十日戌時,上御重熙堂。坐直承旨入侍時,右副承旨洪仁浩,假注書趙台榮,記注官李宗烈·金鳳顯,以次進伏訖。上命書傳敎曰,史官傳諭回奏之言,聞之,領相明當簉朝云,其間廟謨多滯,左右相有司堂上,同爲來待。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,明日常參·經筵,取稟。傳曰,停。
洪仁浩啓曰,來二十五日,朝參日次矣,敢稟。傳曰,停。
洪仁浩啓曰,同副承旨南鶴聞,今日不爲仕進,卽爲牌招,何如?傳曰,允。
洪仁浩啓曰,輪對官來待矣,敢啓。傳曰,入侍。
傳于洪仁浩曰,大臣有司堂上入侍。
傳于趙衍德曰,戶房承旨入侍。
洪仁浩啓曰,吏曹判書李命植,牌招不進,推考傳旨今方捧入,而開政命下之後,如是違牌,事甚未安,更卽牌招,何如?傳曰,大臣入侍,亦有下敎,聞於諸說,病不至難强可知,如是違牌,果何道理?更卽牌招,違牌勿爲呼望。
以同副承旨南鶴聞牌不進罷職傳旨,傳于洪仁浩曰,只推,更爲牌招。
以副校理沈晉賢,牌不進罷職傳旨,傳于南鶴聞曰,只推。
南鶴聞,以弘文館言啓曰,本館上番,姑陞入直,已至多日,事甚未安,副校理沈晉賢,旣有只推之命,卽爲牌招入直,何如?傳曰,允。
吏曹參判前望單子入之,李在學落點。
南鶴聞啓曰,吏曹參判李在學,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。
南鶴聞啓曰,吏曹參判李在學,再牌不進,推考傳旨,今方捧入,而開政命下之後,連事違牌,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,今聞承宣言,筵退後有實病,不得承牌云,許遞,前望單子入之,待下批牌招開政。
傳于洪仁浩曰,同副承旨入侍。
傳于尹行元曰,右副承旨入侍。
吏曹參判前望單子入之,趙鼎鎭落點。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以黃昇源爲大司憲,朴聖泰爲司諫,韓永逵爲持平,李基恒爲正言,鄭萬始爲校理,鄭福煥爲副校理,李書九爲修撰,沈興永爲副修撰,成德雨爲吏曹正郞,金熤爲內醫院都提調,任希厚爲海州判官,前縣監尹昌垕,今加通政,加資事上言判下。再政。以李祉永爲司僕正。
兵批,判書鄭好仁病,參判具㢞,參議宋鍈病,參知柳誼入直進,右副承旨洪仁浩進。副護軍盧廷良·柳匡國,副司直李聖圭·朴祐源·李在學·李庚運·李福潤·崔烜,副司果韓光植。
傳于南鶴聞曰,右相爲宗廟署都提擧。
以曺允大囚單子,傳于趙衍德曰,付過放送。
以宋煥德囚單子,傳于洪仁浩曰,付過放送。
以承文院校檢金瑞復,副正字李尙寯,罷職傳旨傳于洪仁浩曰,李尙寯分揀。
洪仁浩,以備邊司言啓曰,行副司直李秉模,旣已收敍,備局堂上還差,有司之任及貢市堂上·關東句管堂上,一體使之仍察,何如?傳曰,允。
洪仁浩,以兵曹言啓曰,今四月二十一日,武臣賓廳講書日次,而內外中日,旣已停止,不得爲之之意,敢啓。傳曰,知道。
洪仁浩,以義禁府言啓曰,因刑曹啓辭,前司謁崔昌祿,移本府擧行事,允下矣。崔昌祿,今方待命,卽爲拿囚之意,敢啓。傳曰,保放。
洪仁浩,以刑曹言啓曰,因內醫院啓辭,當該首譯及任事醫譯等,照律重勘事,命下矣。謹按律文,則大明律制書有違條有曰,凡奉制書,有所施行而違者,杖一百。任事譯官金宗吉,醫員鄭思信,竝杖一百照律,待用杖擧行,首譯李洙,係是朝官,令義禁府處之,何如?傳曰,允。
洪仁浩,以義禁府言啓曰,因刑曹啓辭,首譯李洙係是朝官,令義禁府處之事,允下矣。李洙前以他罪,見方在囚,待開坐添問目,取招,何如?傳曰,允。
洪仁浩,以訓鍊都監言啓曰,本局哨官吳徹常,身病甚重,勢難察任,改差,何如?傳曰,允。
兵曹啓目,粘羽林衛崔挺鳳上言,希望之弊,將不免接跡起,所帶禁軍之任,爲先汰去,令該曹,照律嚴處,何如?判付啓,人雖卑微,言則言也,不可用則置之,可也。何必從而罪之?上言內辭緣置之,請罪一款,亦爲置之爲良如敎。
吏曹判書李命植疏曰,伏以臣一病支離,縷息僅延,前後差除,特蒙我聖上曲諒之恩,至今生存者,此耳,千萬夢想之外,忽伏奉天官新命,臣誠惝惶罔措,不知所出。噫,臣身不自有奔奏殫竭,已有所定,苟無情病之不至難强,未嘗不竭蹶趨承,今則床席餘喘,萬無轉動之望。蓋八朔綿淹,全由氣血之耗盡,下部已成癱瘓,坐臥俱妨,起立無力,近又宿患眩冒之證,一倍添劇。一日之中,三四發作,則頹倒不省,四體厥冷,頃刻待盡,雖其小定之時,如墜烟霧,如在夢寐,殆無生人貌狀。飮噉日漸減少,肢面日漸浮黃,醫技告殫,㱡㱡欲絶,日前臣子之遽膺試役,非由臣病之已減而然也。其時以臣病狀之危篤,難於暫時離舍,往復政院,而所居僻左,通報差後,政院以續續煩稟爲難,終未見許。遂不得不入參,以致聖明之認以病差,有此誤恩者,莫非臣不能敎子之失也。豈不欲卽籲實情,仰冀淵鑑之照燭,而精神昏索,數行文字,末由締構,三日之內,一直違傲,臣尤萬死,至於情私難冒之端,有不暇竝陳。伏乞天地父母,俯賜諒察,亟許鐫免,俾臣得以安意就盡,則雖死之日,猶生之年也,仍治臣積逋之罪,以肅朝綱焉。答曰,省疏具悉。已問大臣,卿其勿辭,俟少間行公。
持平尹九宗疏曰,伏以天休篤維新之命,邦慶臻誕彌之期,延頸攢手,小大同情。仍伏念臣偏被厚恩,濫躋淸選,以至微之身,忝至重之任,人器之萬萬不稱,不啻黃流之盛瓦盆也。然而有除輒膺,殆不知人世有廉恥事,臣雖蒙騃,亦豈敢視作儻來,攬爲固有哉?顧以顒望之誠,切於由中,辭巽之例,不暇飾外,須臾毋死,獲參賀班。因暴肝膈之私,仰蒙天地之諒,則庶幾畢願遂分,優游涵詠,而其心則何嘗一日而不悚蹙忸怩也?懷祿保位,聖上不賜斥退,喪廉玷名,同朝不見䮕正,前後虛縻,徒費時日。今又月晦而迨朔,追惟丙午,心膽俱墜,重熙之舞賀如昨,文僖之哭望將斷,抱不欲生之痛,含不忍忘之冤,而與賊俱生,安於錦稻,此豈天理人情之所忍出者耶?嗚呼,悲夫,臣謹按春秋,有賊不討,則不書葬之文,葬而不書,則猶未葬也。聖人之急於討賊,以示萬世人臣之義者,其嚴如是,則今也有讎未報,有賊不討,旣葬而祥而喪且盡矣,臣未知罪人斯得,而諸賊悉誅耶,凶謀盡覈而王法夬伸耶。上下泄泄,式至今日,如是而猶可曰三年之喪畢乎?此固群臣雪泣爭奮,若在袒免之日,而寥寥三載之間,未聞有至誠討賊,若報私讎者。嗚呼,曰君讎曰國賊,而豈可苟且恬嬉,若是之甚乎?臣嘗奉讀我慈聖諺敎,有曰,兩次喪變症情凡百,自初怪底,又有曰,前後凶計,極其狼藉,形跡畢露。其後答賓廳之啓,有曰,討罪已無之物,豈欲借卿等之口而爲之?噫,沖齡疹患,婦人胎候,本非難知異常之證,而自初怪底,後復如前,則禍變之作,初非專由於疾患所祟。暗地盤結,毒手經營,五月旣如此,九月又如此,形跡綻露,極其狼藉。以下半行刀削症情之怪底,初不知其如何,形跡之狼藉,又不問其如何,悠悠泛泛,終祥將迫,而無一賊之明伏典刑,無一事之嚴覈情節。如是而慈旨可曰奉行耶,君讎可曰討復耶?草草復明之獄,亦爲未了之案,而干連諸囚,俱未究竟。嗚呼,以丙午之痛冤,以丙午之凶逆,宜不容一日之姑息,一人之暫貸,而天星再周,賊讎無恙。天下無義理則已,有則此事其可已乎,此慟其可忍乎,此時其可忽乎?匹夫有讎,尙且枕戈沬血,不踰時日,而堂堂貳極之尊焉,有喪三年而賊不討者乎?今之論者,皆曰,熱劑雜試,藥院之罪也。乳道遽停,醫媼之罪也,苟欲因其已露之跡,而得其未發之情,則先從醫媼而始,一番嚴鞫,斷不可已也。元良誕降,而敢曰一王子生,儲副正位,而敢曰何如是太蚤,此時偉之所以爲逆,而猶以參聽無驗,容忍至今,而儒臣旣證其日,則偉賊可尙貸死乎?國本大定,宗社奠安,而乃敢以下半行刀割此宇鎭之所以爲逆,而當時按獄之臣,失於盤問,以致酌處之太遽,而平問之下,自輸遲晩,則宇賊之誅,尙可逭乎?況其自處戚畹,暗主婚媾,兩賊糾結,陰蕃異謀,至有戎權之相擬,而以其不滿,遂成不利之圖,以其自危,欲爲自全之計。始旣謀害,末又作變,致令儲位旣曠,而係望亦絶,爲人臣負犯如此,而罪不過行遣者,古今之所未有也。然而兩變究覈之道,諸賊綢繆之跡,趁今日可以鉤得者,若有待於此賊,則宇·偉鞫問之請,豈可閱歲靳許,而特以大慶竚待之日,刑戮不可遽行,則毋寧竝施加等之律,以待用刑之期。臣愚死罪,未知我殿下,何惜於此賊,而尙爲之寬貸乎?廷臣之請,不可不亟從也。事變旣過,則哀盡而痛恨易忘,日月稍久,則情懈而讎怨難報,公議之喧騰,雖不全息,萬口之冤號,漸不如初,而庇覆容護之說,又從而潛熾暗肆。大獄有漫漶之慮,凶賊無殄滅之期,臣爲是之懼,時方有竢,而猶不自止,職當必改,而亦不自恤。汲汲皇皇,趁魂宮未撤之前,致丙午一灑之討者,其心悲矣,而其義亦不可已也。墓兆肆毁,顯有沮戱之謀,則趙時俊可竄也,脩短爲說,初無傷痛之意,則李謙彬可放也,而臺啓闕而不論,臣實慨歎也。然而此輩之視宇·偉·醫媼,輕重差殊,臣何暇竝論,而禍變之源委,凶賊之根柢,專在於宇·偉·醫媼,則因此而端緖可以盡得,讎怨可以畢報,此臣所以必請四凶之罪也。伏願殿下,俯察而亟允焉。臣旣急於討賊,他不暇顧,則不當更措一辭,而竊念天下之惡一也,烏有見無禮於君,而不思所以逐之者乎?向來翼煥之疏,誠一變書也。堂疏得其憯毒,臺避辨其陰慘,其黨心肯綮,逆節蘊蓄,要在於好惡以下一節,而若其論時政,則多肆無忌之說,勉君德,則廣引不祥之語。朝廷之上,將除藎臣,殿庭之內,欲撤親兵,其心所在,將欲何爲?此必有一種失志之徒,挾怨懟之志,售敲撼之計,凶言上犯,陰圖自綻,而不能自覺也。矧其掇拾於劇賊口語者,不止七八,而其中一二句拶逼,直是不道語也。夫李魯春之情態反覆,罪惡昭著,已不勝其誅,而其用意叵測,遣辭絶悖,尤在於此二字,蹈襲矣。拿鞫久未允請,島配極爲失刑,而凡在橫目之列者,莫不同聲而討,則今翼煥之罪浮於魯春,罰輕於魯春,尤豈非刑政之大失者乎?誠宜嚴加訊鞫,竝治黨與,而譴削例勘,偃息自若,臣恐凶徒竊笑,而禍機將迫。伏願亟命有司,囚之南間,姑待發刑之日,以爲懲亂之道焉。臣當此月,旣叨此職,不忍終默,略陳愚衷,而其言便同蒭狗,其誠亦無足而感動者,而其義則顧出於天經民彝之不能泯者。惟聖明,勿以人微而廢言,仍命遞臣職名,以重公器,以安微分焉。省疏具悉。所陳何如是煩陳乎?宇鎭等事,朝筵大臣擧條批答,詳言之,趙時俊等事,前已悉諭,附陳吳翼煥事,雖如是縷縷爲說,條貫多端,而亦於大臣擧條批答,詳言之,爾其勿辭察職。
戊申四月二十一日卯時,上御熙政堂。輪對官大臣有司堂上,同爲入侍時,右副承旨洪仁浩,假注書趙台榮,記事官李宗烈,記注官金鳳顯,領議政金致仁,左議政李性源,右議政蔡濟恭,有司堂上徐有隣·李在簡,吏曹佐郞李洪載,長興庫主簿李元膺,掌樂院主簿成鼎柱,奉常寺主簿李顯采,敦寧府主簿李萬運,參奉金健柱,以次進伏訖。致仁曰,近日朝晝異候,聖體,若何?上曰,一樣矣。致仁曰,久未登筵,亦未承候,顒祝之忱,去而益切,邇來中宮殿氣候諸節,若何?上曰,凡節則一樣,而到今太遲,泄泄矣。致仁曰,近日則湯劑,亦爲停止乎?上曰,藥劑今姑停止矣。致仁曰,閭巷間,亦多有踰朔之事云矣。致仁曰,臣死期將迫,無知妄作,自陷於不測之大戾,而幸蒙聖上曲察之恩,昭晣備至,得至今日,古人所謂生死骨肉之恩,在臣身猶是歇後語也。爲人臣子,蒙恩如此,此後報答,將若之何?終後下敎,尤不勝萬萬惶懍,故他不暇顧,卽欲承命,而不幸又添重感,自昨始差,故今果擔舁入來,惶恐之極,無容更達矣。上曰,所辭過矣,伊日事,更何提說?卿之心跡,予旣知之,豈有秉軸任事而行事,或反於常理者乎?然而乘機交攻者,皆欲爲網打之計,是甚駭痛也。蓋李魯春豈必爲死罪乎?夏賊以極凶慝之心,發其時字,時是常用之字,而此時字,則指意凶慝,便同禁目。黨論以來,或因地之所居,分爲東西南北,或以年齒之老少,持論之淸濁,有所分言者,而此則以一時字,爲忠與逆相分之地矣。蓋夏賊之言時,宇鎭之他日,卽一類也,豈其時有兩時,日有兩日者哉?此目最甚凶惡也,卿則起用於休退者,欲破此也,豈有反歸於此目之理哉?若一入於斯,則無論甲乙,卽自歸於忠逆相反之科,卿旣知此箇裏面,而爲此耶?但卿性品耿介,乃於不甚商量之餘,適發三人之名,人之云云,至於此也。蓋此事,予亦謂不善爲之云耳,向敎中大於此之義,人或不諦云耶?兪岳柱罪犯,比魯春反小者也,而卿則認以爲較大,大猶無頉,故攙及於魯春之事,不自知其大小之混擧矣。自昔列聖朝治化之隆盛,亦有未歸於一心者,顧今歸一,寧不難乎?惟當破此目而已,而向日光景,極爲駭怕矣。箚辭筵奏,可見其終難歸一,以此見之,豈不危怕乎?此皆自反處也,予亦爲羞愧矣。雖在爭衡之時,以大臣彌綸之方,使不當若是矣。大抵兪岳柱之十年竄謫,此非過乎?尹得孚,則自以爲能識朋友之倫,足可知君臣之大義,而直以枳廢之故,爲一種凶徒之所汲引,尙在竄謫,亦豈可以論一大臣,至於竄謫之此久耶?至於魯春,則敢於夏賊出後,猶復掇拾時字,是可忍也,孰不可忍也?卿則旣未知此裏面,少無如何之端,而伊日下示日省錄者,俾覺事實故也。事實則如此,而卿心則如此,復豈有他哉?致仁曰,臣之昏瞀聾憒,果未知事實之如此,及見其冊,始知有一字,惶懼之極,措舌未及,更誰恨也?事事如此,此後又安知不復陷於大戾乎?精力之無餘如此,而擔負之重大如此,豈有一分可堪之望耶?日昨開釋下敎之後,不敢更事逡巡者,恐或有認未昭晣之嫌,故冒沒登筵,惟望體諒矣。上曰,過矣過矣。卿之精力,雖曰衰耗,亦有僚相之助焉,且有有司臣之相議,此何更引?致仁曰,雖欲相議,而所居相遠矣。上曰,豈以家相遠未議乎?且見於考試時,精力之强實難矣。致仁曰,精力月異而日不同矣。且初筵之敎,任使止精力之所止,今則精力無餘,惟願體諒宜矣。上曰,予旣復授,卿旣再入,則豈可復事例讓乎?致仁曰,惶恐無辭更達矣。上曰,人皆欲汚衊之時,處義如是硬定,則眞所謂敵國以逸待勞者也。卿於先朝,猶不當如是,況在今國事岌嶪之時,豈可顧些少之嫌乎?惟當耐性爲事而已矣。致仁曰,凡事皆有氣魄,然後始乃爲之,而臣之精神,則今無氣魄矣。上曰,卿之精神尙有餘矣。致仁曰,天時易邁,禮事隨變,文禧廟祥月奄迫,凡在臣民,悲冤若初,討復之議,近因顒企邦慶,未免姑置一邊,而推之以春秋不書葬之義,則誠恐歲月寢久,易致日遠而日忘。思之及此,心骨俱痛,殿下曾以久則自露,必如庚戌之逆爲敎故,臣敢以此仰恃,而至今無斯得之望,此何等事而一任其抛却乎?醫媼固是枝葉,而根柢往往從枝葉中綻露,亦有是理。至於趙時偉堂疏,證契尤爲斷案。其日肅拜文蹟旣出,則肅拜前後,喉院騎曹之間,聞諸宰入來之報,肆發凶言,則無怪其次次傳說,宇鎭擬帥之謀,其與時偉,連肚結腸,昭不可掩。他日群不逞之招,指意陰慘,固宜登時盤覈,而宇鎭逆節,畢露眞贓,則時偉逆節,亦安知不因此竝綻乎?一竝鞫訊,鉤得端緖,則復貳君之讎,洩一國之憤,惟在於此。伏乞深留聖意焉。性源曰,今逢此時,文禧廟大祥,只隔二十日,八域臣民,銜冤茹痛,愈久愈新,而討復之擧,寥寥無聞,領相筵奏,實爲今日第一義。逆醫凶媼,雖是枝葉,而因枝葉而覈根柢者,亦多有之,爲先嚴鞫情節,不容暫緩。至於宇鎭·時偉,則腸肚相連,事件貫通,一向抛置,尙稽設鞫嚴問,春秋不書葬之義,果安在哉?臣民茹痛,猶屬私事,君臣之綱,實爲倫常,一日無此,則國不可以爲國,伏望一依領相所奏,亟賜允許焉。濟恭曰,臣以在野之蹤,其時凡事,漠未聞知,而諸臣章疏,往往有得見者,閭巷傳說,又不勝藉藉,八域臣民之銜冤茹痛,三年如一日矣。根柢尙未窮覈,終祥只隔一月,從今以後,如或日遠月忘,則春秋不書葬之義,寧容如是?至於時偉之凶言,宇鎭之逆節,關係何如,而一味抛置,有若以島配之典爲了當者然,王綱之隳壞,倫彝之斁傷,孰有大於此者乎?領相所奏,實爲今日第一義,勿以古紙陳言之例視之,廓揮乾斷,一一聽施,是所望也。上曰,前此旣悉諭,大抵宇鎭,則酌處自有斟量,非爲渠而屈法,今雖更問,豈有浮於已捧之招,已綻之跡者乎?趙時偉事,堂疏雖似爲證,事實本無加減,以渠鷙性蜮情,不怕高厚,非戚里而嗜戚里之稱,無權寵而耽權寵之目。處家向人,肆容口角,眞所謂不見是圖,況國言喧讙,夫夫皆指疑,疑謗之取非渠自作而何?爲人臣子,被此獲此,尙敢假息於橫目之列乎?卽此爲渠斷案,誅亦可殛亦可,投北亦可,但其日其言之發於闕中,參以事勢,未知的然。今若拿致究問,渠必曰無是,頭面對質,姑無其人,在渠適足爲藉口抵賴之端,此所以持難。人或曰,朝家刑政不必如是因循云云,亦有大不然者,上所謂被此獲此之罪,優可抵一律極典,何有於刑政之失平乎?適因卿等之言,復此申申矣。出擧條致仁曰,自伏承慈聖諺敎,腐心痛骨,當復,如何?指敎未知的在何句,而應在一篇之內,而近亦無臺啓,竊恐日遠月忘矣。濟恭曰,亦豈有空中浮言耶?必有委折,故一國之人,擧皆喧藉,此而置之,則世間豈有若此之理乎?特從臣等之請,然後或可爲復貳極之讎,慰八方之憤矣。上曰,別無更諭矣。仁浩曰,相臣迭奏之言,實是擧國同聲之情,而況當臺啓久停之時,賴有大臣之伸討,而殿下又下已諭之例批,臣竊以爲不能無憾於天地之大矣。上曰,承旨尤不緊矣。致仁曰,雖承旨,何可謂不緊乎?有隣曰,領相所奏,實擧國所同之情,特爲允從焉。在簡曰,至當此時,尤切悲冤,亟令拿問焉,拿問則苖脈必有所注處矣。上曰,領相之奏已悉諭矣。致仁曰,此則似不待臣等之請矣。上曰,亦然矣。致仁曰,拿覈究問,雖非其時,而一念鉤得,無或暫忘,臣等之望也。上曰,無憑藉之階矣。致仁曰,諺敎有之矣。上曰,症形怪底之敎耶?此則未必十分模捉矣。濟恭曰,慈聖豈以沒模捉之事,發諸絲綸耶?致仁曰,未聞凶逆之不爲究覈者,至於三年之久也,每謂端緖有自綻之日,豈意至今延拖,尙未得究覈耶?性源曰,逆之端緖,本無不自綻之理,又況如此凶賊者乎?上曰,大抵鞫體,有原隻然後,始乃盤詰,渠若發明,則宇鎭已酌處,將何以爲之乎?致仁曰,雖宇鎭,亦豈不不得拿覈耶?上曰,俄已悉諭矣。致仁曰,臣衰昏轉甚,精神不周,尤於看文字,疎漏善忘,頃日堂疏後,更閱吳翼煥疏,始覺其掇拾一字,作爲頭腦,重言複言,非比泛下,故不勝驚憤,且極惶悚。辭疏中,略爲攙引,及承批敎,有以仰聖意所在,而第其用意之叵測,則有不可掩,此則毋論。又若原疏指意之陰譎,口氣之勃慢,皆從憤懟怨毒中出來,至於好惡反測等句,固是讒人手段,而其爲誣衊聖德,萬萬駭惋,區區迷見,初以爲名以應旨,遽施重典,或恐有傷於事面矣。今則群情益激,公議齊發,雖只以一字之襲用言之,其罪亦在罔赦,在朝家刑政,決不當仍置,此異他時,爲先施以島置之典,恐不可已矣。性源曰,吳翼煥事,臣於初筵亦嘗陳達矣。原疏全篇,憤懟狠毒,其中數句語,不可以譏訕論,汚衊聖德,遣辭陰慘,至於一字則書之又書,重言複言。究其用意,萬萬叵測,而削職之罰,殆同薄勘而止,少無以懲畏,震懾世道,無窮之憂,實由於處分之不嚴。聖念若及於此,則不可不依領相所奏,爲先施以島置之律矣。濟恭曰,臺疏之藏頭爲說,先朝每加痛斥,蓋人臣進言,貴在明白,是故古人有以君上比之桀·紂,而君上,不以爲罪,後世不以爲非者,以其直說故耳。吳翼煥之疏,從頭至尾,無非怳惚叵測,而至於不敢言之地,以隱語說去,有若迷藏者然。其汚衊聖德,駭惑群聽之罪,決不可削職薄勘而止,依領相所奏,快賜允從,恐不可已矣。上曰,藏頭隱暎之習,彈人猶不敢乃爾,況言疏乎?以靖世道距詖辭之意,特施譴削之典,臺臣譴削,非輕律也。過此加等,亦非不知求諸言外,億於意到,不一按問於渠,徑定律名,恐或爲後弊,至今任拖者此也。大抵好此惡彼,惡甲好乙,渠豈能揣得?陽護陰擠,將取姑與昏辟所恥,爲言固妄矣,情可惡矣。領相筵奏,固知出於明是非正趨向,而一吳翼煥之升沈生死,無補於彰癉,反害於睽離,此非大可悶大可歎處乎?此際右相敷陳五皇極六三德之上下相須,以陶鎔之功效,對症之劑,此言亦有理。予則斷之曰,領右相所見似異而同,欲建極則擧措不可不明正,欲明正則疑阻不可不先祛,人皆自明自正,然後人亦無疑無阻。若言今日,朝廷所好之人,捨秉勻軸者,孰先當之,此非領相而何?然則領相之心,能無不安乎?故異於領相者,予亦不得坦然視之,從古托以言疏,肆發憤懟不平口氣,甘歸於抵罪之科者,豈皆無嚴不敬而然?岐貳之過,自不得不犯觸不敢言之地,適因卿等齊登一堂,又値領相初筵,有此敷示心曲。卿等但當退語未登筵諸臣,交相告戒,亟革舊習,一翼煥,罪止推罷亦足矣。出擧條上曰,非但名以言事,不可遽施重典,而且不露名字,渠若曰不然云,則是不難處乎?蓋無良心之人所指使也。方在百尺竿頭,不勝憤毒,發於文字,豈非痛惋者乎?且言疏明白,而予不聽納,則雖使後世公議,謂予如何,而如此叵測之說,予雖不聽,其公議何害乎?古則以言抵死者許多,而予則每每寬貸,故刑政之未舒,良以此也。至於此疏,雖書名字,指意決非正大人所可爲也。致仁等曰,聖敎誠然矣,罪止削職,實非其罪矣。上曰,非不知罰止太輕,不無更出之慮,而亦不得家諭戶說,是甚最難處矣。今則日月漸久,豈無有歸宿處,然而終無若浼之人耶?今若曰,雖有一邊云云,於予無傷,受之耐遣者,予則曰有甚於翼煥者也?若有洗一世之心,雖於筵席之間,宜有言之者,而尙無分晣之言,不勝駭痛矣。致仁曰,必非渠獨辦,應有自綻之日矣。上曰,全篇雖云正論,若有反側等一句,是不道之說矣,渠安知予心乎?此必有指使之人,而萌於心頭,書之文字,是可成說乎?今則受而耐遣,終不發一言,使廷臣擧有疑阻,如是而國可爲國乎?性源曰,疏中用意,節節叵測,指使之跡,必當自渠先露矣,而翼煥之削職,不可謂當其罪矣。上曰,臺臣削職,亦豈曰輕乎?此蓋不擇言之律矣。致仁曰,蓋彼翼煥,只欲爲疑亂之計矣。性源曰,前後敷示之敎,有以仰聖心堅定,臣等果無憂慮矣。上曰,聖心堅定,則渠輩尤爲激矣。致仁曰,聖心堅定,則設有不逞之輩,自當化爲柔軟矣。濟恭曰,非渠獨辦云云,人皆言之,而臣意則世豈有敎誘如此之說,使之自呈不道之心者乎?上曰,卿言可謂蕩平矣,領相之意,何如?,致仁曰,右相之言,大體是矣。濟恭曰,人君馭世,所貴寬嚴之得中,而後世之弊,每從寬有餘,而嚴不足,昔朱子答門人,有人君,制治以嚴爲主,寬以制之之訓,朱子此言,蓋出於矯弊之意也。且諸葛治蜀尙嚴,諸葛,卽王佐之才,豈不知剛柔之不可偏重,而惟其治蜀之政,不可不以嚴爲主也?今若以寬爲主,而少忽於嚴,則紀綱之解弛,法度之紊亂,姑無論,畢竟將不至收拾,卽今急務,嚴字爲第一要道矣。上曰,卿言好矣,而只用嚴字,則上下無乃不孚乎?領相則今日元老,先朝耆臣,豈不諒予之規模,果在嚴字上加勉,而右相之言,果是藥石矣。自在賓客,稔知予心,而予之本心,無所隱,欲言者則盡言矣,右相之言,可謂他山之石矣。致仁曰,君上卽天地,春生秋殺,不可闕一,而當秋收成之後,尤可驗天功矣。性源曰,唐虞之際,都兪吁咈,亦以嚴爲主之意,嚴則儘好矣。濟恭曰,殿下一心,每在於建極,見今萬品盡歸陶甄,臣不勝欽仰,而臣若讀洪範無偏無黨,無倚無跛,自不知蹈舞者。天地四方,自入於建極之中,而第其爲建極者,下章有剛克柔克之效也。剛柔之間,各下一克字,固是交修兼濟之義,而若論今日急務,則當從沈潛剛克上,十分着工,凡事以嚴爲主,而寬以濟之宜矣。若不於此深留聖意,則雖欲做建極之治,而恐難見歸極之美矣。上曰,凡事欲做,則必須有機而後始乃爲之,此則專在於承佐之如何耳,卿言予亦翕受之,而且以言外之意,予當下敎矣。置卿此位,意豈徒然?亦有異於他人,凡於事爲間,惟以身不自有爲心,可也。致仁曰,在右相果有異於人矣,想必善爲奉承矣。濟恭曰,不勝惶恐,而毫無私意,卽是聖人,聖人是何望也,而臣之此位,莫非異恩,何敢循私而利己?臣自思量,亦無別件利己之事矣。第其嚴字,非他也,惟在於信賞必罰而已,如此則建極自立矣。若或罰不稱罪,人豈信之哉?上曰,賞罰得中,儘爲建極之要道,而或有主客不同之勢,建極豈不難乎?致仁曰,雖有主客之分,一心建極,則終歸無偏倚之地矣。上曰,甲者曰是,乙者曰非,則建極豈不難乎?致仁曰,甲乙是非,雖有外面之不齊,而若其有本然之心者,則非者之所以爲非,渠亦自知矣。濟恭曰,領相之言,是矣。致仁曰,臣於六儒臣竄謫事,有區區所懷,敢達矣。自古大臣有罪,三司之論正例也。今番臣之罪犯,非比尋常眚災,則玉堂箚論,是其職耳。況臣迫於嚴命,冒沒承膺,而論臣者尙在謫籍,臣之私義不安,姑無論其在朝家事面,亦不容如此,特命放宥,恐有光於聖德矣。濟恭曰,領相所達儘好,自上若賜允從,則翕受之聖德,敷陳之本意,足有光於聽聞矣。上曰,日前批旨中,以彼反坐,卿無累爲言矣。大抵大官尙矣,無論,卿宰下大夫以下,又無論,雖如楹外俯伏之輪對末官,若以虛無叵罔之事,被人所乘機構誣,則言者反坐之律,不容暫稽,況大官乎?又況朝東暮西,推淵置膝,末俗滔滔,免者無幾,向來玉堂,事果成說乎?昨日詡詡於領相者,今日耽耽然虎視,必欲擠陷而後已,此俗不戢,此習不革,人孰有保有而全歸者乎?投竄,較箚辭特反坐中,輕之輕歇之歇之末勘,卿等勿復更言也。出擧條上曰,罰止竄謫,在渠已萬幸,豈有乍竄旋放之理哉?此實後弊所關也,此可容宥,尹得孚,何得不放乎?致仁曰,只聞傳說,徒看外面,則似足宥釋,故敢有,仰達矣。上曰,何必放論者後,被論者始乃行公乎?致仁曰,臣旣承恩命,邦慶前,固不敢言私,而曾以兼綰提擧事,累控前席,未蒙允可矣。淸廟事體,何等嚴重,而身爲提調,不能照管,其爲惶恐,不但在於失職而已。稟譯揀才,最重等第,而緣臣衰病,一任抛置,失望貽弊,亦非細故,廟署譯院兩提調之任,俯諒事勢,特命遞改,千萬伏望。上曰,廟署提擧之任,不可不曲體,特爲許副矣。出擧條。上曰,以大臣而不兼提擧者誰也?致仁曰,右相無所兼矣。上曰,吏判事,何如?致仁曰,未知病勢之如何矣。上曰,前望實無可合之人矣。上曰,今番夏享,予未親享,實有如不祭之歎,而聞承宣言,則殿陛陞降,以爲無難云,右相筋力,實爲强健矣。罷祭之時,在於開東耶?濟恭曰,然矣。上曰,監印堂上入侍。出榻敎宗烈,承命出與李在學·李度默,偕入進伏。上曰,冊子入之。仁浩進之,上覽訖。敎曰,此冊誰爲看檢耶?在學曰,臣父所掌,而在京時盡爲較正,故臣則別無加減者矣。上曰,輪對官,進奏職姓名所懷,可也。洪載等,以次仰奏曰,無所懷矣。上敎洪載曰,聞今日有宣諡處云,早退,可也。敎元膺曰,爾以何官出六耶?元膺曰,以理文學官出六矣。敎萬運曰,所掌冊役,今至何境耶?萬運曰,較正素浩大故,尙未就緖矣。命諸臣先退。命書傳敎曰,銓曹事誠可悶,亞銓病勢,聞筵臣言,有難供職云,不可許久虛縻,吏曹參判朴祐源許遞。命退,承史以次退出。
戊申四月二十一日午時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,大臣今已出去耶?衍德曰,尙在賓廳矣。上曰,有司堂上有闕之,代以草記差下事,傳諭于大臣。賤臣承命出傳。命書榻敎曰,吏曹參判前望單子入之,待下批牌招開政。命退,承史以次退出。
戊申四月二十一日申時,上御誠正閣。同副承旨與校正郞廳入侍時,同副承旨南鶴聞,假注書李貞運,記事官李相璜·金祖淳,校正郞廳李祉永,以次進伏。上曰,右副承旨入侍。賤臣承命出,與洪仁浩偕入進伏。命書傳敎曰,領敦寧兼帶內局之任許副,今日政擬入。上曰,吏曹參判牌去來知入。賤臣承命出回奏曰,吏曹參判,承牌入來云矣。上敎祉永曰,校正者爲幾冊耶?祉永曰,吉嘉軍賓四禮,纔已編次,而至於補編,有掣礙之端,未及校正,而草本一冊,方持入矣。命入之取覽。上曰,以此凡例爲之,則誠好,無容更議矣。上曰,何時可訖役耶?祉永曰,五月內,似可畢校矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,只朝講。
傳于洪仁浩曰,左承旨入侍。
傳于南鶴聞曰,政官牌招開政。
南鶴聞啓曰,明日朝講,兩司無進參之員,除在外外,未肅拜呈告人員,竝待開門牌招,何如?傳曰,當備員進參,又何必請牌?若此則,朝講每因兩司,旣命旋停乎?懸頉諸臺遞差,今日政在京無故人差出,使之待開門備員進參。
傳于南鶴聞曰,前統制使留待。
傳于趙衍德曰,都承旨入侍。
傳于趙衍德曰,同副承旨入侍。
南鶴聞啓曰,吏曹參判趙鼎鎭牌不進,推考傳旨今方捧入,而開政命下之後,如是違召,不卽擧行,事甚未安,更卽牌招,何如?傳曰,允。
傳于趙衍德曰,後日次次對,進定於明日,早食前來會。
以副校理沈晉賢,牌不進罷職傳旨,傳于南鶴聞曰,只推。
以校理鄭萬始,修撰李書九,牌不進罷職傳旨,傳于南鶴聞曰,只推。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以李度默爲大司憲,安聖彬爲大司諫,徐秉德爲執義,李濟萬爲司諫,崔景岳爲掌令,崔守魯·柳頤玄爲持平,柳匡天爲獻納,尹光顔·徐邁修爲正言,徐配修爲校理,成雲柱爲司䆃僉正,黃仁煦爲軍威縣監,鄭東愼爲慈仁縣監。
兵批,無政事。
南鶴聞,以吏曹言啓曰,外方宣諡日字,問于本道草記事,命下矣。發關問于各道,則京畿監司徐有防,移文內,贈忠正公李彝章延諡,今月二十五日,定行於振威衙中之意,敢啓。傳曰,知道。
南鶴聞,以兵曹言啓曰,五衛將成玉,素患痰癖之症,近益添劇,時月之內,無望供職,呈狀乞遞,實病旣如是,則宿衛輪番之任,不可久曠,今姑改差,何如?傳曰,允。
南鶴聞,以訓鍊都監言啓曰,本局哨官洪載權,身病甚重勢難察任,改差,何如?傳曰,允。
吏曹參判趙鼎鎭疏曰,伏以泰運方回,天休滋至,彌月之慶,指日以祝,仍念臣向在沁府,伏承亞銓新命,又於日者,誤恩荐辱,其在叩謝之義,宜效竭蹶之忱,而揣分量才,株守難改。且於伊時,賤疾適苦,飭敎之下,冒犯三違,慢命之罪,秪合萬殞,而聖度天大,威罰不加,鞶帶之褫,亦出特恩,惶霣之極,惟有感涕。豈意不稱之職,又及於有罪未勘之身?旋以藥院提擧擬入事,政牌踵臨,擧行時急,日勢向暮,疏籲無路。他不暇顧,章皇祗肅,而若其區區循墻之心,不可以副急暫出,爲因仍蹲冒也決矣。惟我殿下,天地於臣,父母於臣,凡有疾痛,輒蒙矜諒,今臣必辭之情,不啻疾痛之甚,玆犯瀆擾之誅,略暴肝膈之懇,惟聖明少垂憐焉。噫,以臣至愚魯之姿,偏蒙拂拭之恩,通籍無多年,揚歷華顯,罔非踰分,而最是三十餘度三銓告身,瘡疣層積,夢魂猶。特荷我聖上曲保之眷,瑕垢則匿覆之,罪戾則寬容之,得不至於大狼狽,而一心兢懼,每如集木。濫資以後,私心雖愧於冥升,要津自幸其永謝,不料蔑效之蹤,晉秩未幾,遽通銓職,一步二步,寵渥冞隆,再除三除,愧懼轉深。臣是何人,而謬恩之偏紆,華銜之太驟,何至於此?臣之頂踵毛髮,皆殿下賜也。殫誠於筋力奔走之任,捨命於夷險燥濕之際,凡係官職去就,不敢有計較商量之意者,卽微臣矢心圖報之願,而至於銓選之地,則世所稱睢盱之場也。雖使才望服人,知識踰凡,明於甄別,公於激揚者,當之,久叨此職,尠不僨敗,況臣迷鈍之性,疎率之規,幾年三銓,醜拙畢露。矧今長僚引病,三堂未差,昨日之政,冒沒獨當,數望排擬,心焉昏瞀,如速重何,退自循省,惶汗浹背。臣若自謂已經三銓,視若固有,且以已肅恩命,而不思自處,則畢竟無幸,灼然可知。一身尤悔,雖不足言,我聖上積費恩造,至今全保之澤,抑恐孤負而重爲臣之罪也。且臣未通經筵,徑擬銓望,論以古規,亦甚惶愧,向因大僚筵白,新有定式,此爲臣難冒之一端也。伏乞聖慈,察臣情之決難仍據,諒臣言之非出例讓,將臣職名,亟行鐫改,則生成大德,殞結思報。答曰,省疏具悉。卿其勿辭行公。
戊申四月二十二日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,以次進伏訖。上命讀公事,仍書判付訖。命退,承史以次退出。
戊申四月二十二日酉時,上御誠正閣。都承旨與稟事閣臣入侍時,兼都承旨沈豐之,假注書李貞運,記事官李宗烈,記注官金鳳顯,一提學金鍾秀,以次進伏。上曰,同副承旨,與前統制使入侍。同副承旨南鶴聞,與前統制使趙心泰,偕入進伏。上曰,統營關防凡節,近果何如?心泰曰,外貌近甚凋弊,比前大減矣。且轅門內民戶,皆是仰哺於統營者也,若善接濟,則舟楫凡節,可恃而無慮,而穀簿不足,至於沿邊,則尤不足,接濟之道誠難矣。上曰,聞卿松政頗嚴云,良可尙也,近果何如?心泰曰,朝令以後,頑俗知警,不出數十年,可責實效矣。上命心泰先退。上曰,未下直守令,明日辭朝。出榻敎命退,諸臣以次退出。
上在昌德宮。停常參,只朝講。
卯時辰時,日暈兩珥。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于洪仁浩曰,大臣·備局堂上,引見。
傳于南鶴聞曰,左承旨入侍。
傳于洪仁浩曰,右副承旨入侍。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以鄭昌聖爲同經筵,李命植爲同成均,崔烜爲奉常正,權裕爲掌樂正,呂龜周爲校檢。再政。以李厚源爲善山府使。三政。以沈原之爲安山郡守。四政。以金憙爲司經筵,朴英秀爲司宰僉正,沈喜永爲獻陵令,吳璹爲掌苑別提。
兵批,判書鄭好仁進,參判具㢞,參議宋鍈病,參知柳誼入直,右副承旨洪仁浩進。以沈默之爲五衛將,僉知單趙普陽,副護軍沈埉·朴聖泰·李敬五,副司直黃昇源·李時秀·尹行晉·尹九宗·韓永逵,副司果李基恒·金履鏞·金宗洙爲都摠都事。再政。以李謙會爲宣傳官。
洪仁浩,以禮曹言啓曰,朗原君奉祀孫,定給事,命下矣。依聖敎,問于門長,幼學李彦魯,則前府使李素七寸姪觀九子八精,可合繼後云。觀九子八精,立爲李素之子行九養子,立案成給之意,敢啓。傳曰,知道。
洪仁浩,以兵曹言啓曰,以本曹銅龍門把摠番單子,傳曰,今至多日,似已熟講,能誦間,入直文武臣,竝令替直後,草記事,命下矣。依傳敎訓鍊院正鄭學耕,訓鍊院副正朴應浩·趙義鎭,訓鍊院主簿申光輅,武臣兼宣傳官柳弘源·李榮大,部將柳相燁,備邊司郞廳趙華錫·權琇,司憲府監察李輪,訓鍊都監哨官李檍,禁衛營把摠柳晦源,御營廳把摠金峻岳,摠戎廳把摠沈公燁,使之替直之意,敢啓。傳曰,知道。
以兵曹銅龍門入直把摠番單子,傳于南鶴聞曰,今至多日,似已熟講,能誦間入直文武臣,竝令替直後,草記。
洪仁浩,以禮曹言啓曰,兵曹銅龍門入直把摠番單子,傳曰,今至多日,似已熟講,能誦間入直文武臣,竝令替直後,草記事,命下矣。卽接各司擧案,則成均館博士玄杞,副司果曺允遂,今已能誦云,依下敎替直之意,敢啓。傳曰,知道。
洪仁浩,以刑曹言啓曰,卽接平安道定州幼學金珍一,安州兵營奴惠禮等所志,則以爲定州地,有新筒·松池筒,俱是廢堤堰起耕處,而新筒則,先大王朝,三翁主房折受,松池筒則,肅宗大王朝,毓祥宮折受收稅矣。以船路之不便,新筒,雍正十二年,自二翁主房放賣,松池筒,康熙五十五年,自毓祥宮放賣。故渠等之祖與族屬買得,而當初折受時,御覽成冊及內需司,入啓文書,與圖署牌子,俱爲受出耕食矣。庚子年本道所在堤堰司,廢筒冒耕處三十餘筒,折受於慶壽宮時,宮屬金世輝,混同打量,俱入於成冊中,至今未得推尋,從文券決給云。故金世輝,捉來査實,則上項三十餘筒,戊戌年,自糧餉廳,打量時松池筒·新筒,則以有昔年賜牌文書,不入於打量中。及至庚子四月,慶壽宮折受後打量時,兩筒,亦依前不入於打量中矣。同年九月打量時,兩筒始混入於打量折受中,的實取考元告等所納,御覽成冊內需司立案圖署牌子,京兆斜出及元告等買賣文券,又皆十分明白。一筒畓疊折受,似由於伊時宮差諸人,混同失照檢之致,而元告等畓庫與價錢,空然兩失,事極冤枉。當此曲察民隱之德意,洋溢八路之日,決不可因仍置之,自臣曹,移文于內需司,該宮房折受文書中,松池筒·新筒抹去後,兩筒打量文書,移送臣曹,以爲出付元告之地,何如?傳曰,聞極可駭,自本曹,取來量案,下送本道一一釐正,詳査決給狀聞,俾無如前混淆之弊,可也。
大司諫安聖彬疏曰,伏以皇天垂騭,祖宗眷佑,彌月之慶,八域共祝,歡忭欣聳,大小惟均。仍伏念臣於前月楸廬蟄伏之中,伏奉薇垣新命,手擎恩旨,惝怳隕越,以首頓地,自不覺感淚之先零也。顧臣獲罪神天,奄失所怙,一縷猶存,三霜已遒,依近先壠,以終禫制,職名先遞,疏籲未及,感惶之忱,尙今未已。日前試役,獲登文陛,小遂覲光之願,粗伸戀結之忱,私心榮幸,今無餘恨。臣本至庸至愚,最居人下,性旣迂拙,跡亦單孤,無一可取,而偏蒙不世之殊遇,厚沐自天之隆恩,華貫之揚歷,邇列之出入,榮耀極矣,涯分溢矣。優異之渥,竝及於老父,屢降記念之德音,至被資秩之寵擢,從古人臣之得此於君父者,孰過於臣?父子相對,瞻天攢手,欲報之德,河海莫量,感祝之忱,圖報之願,銘肝縷肺,磨頂放踵。何嘗一飯一步,暫弛于中,而微誠未效於涓埃,私痛遽纏於風樹,俯仰穹壤,此何人斯?今玆恩除,又降,朝講有命,豈不欲竭蹶趨造,以伸叩謝之忱,而苫塊餘喘,世念都灰,其何可飄纓結綬,殆若無故者然哉?環顧私心,實所不忍,玆敢略暴情懇,仰瀆崇聽。伏乞天地父母,俯賜矜憐,特削臣所帶之職,以安私分,不勝幸甚。臣今憂服甫闋,豈敢自同平人,有所贅他,而第其懲討一事,義出沐浴,敢此附陳,惟聖明垂察焉。嗚呼,日月易邁,文禧廟祥朞,奄隔一月,臣民至痛,愈久愈新,天星屢周,深讎未復,伈伈以度,寥寥無聞,古今天下,寧有是耶?鉤覈之路,盤究之節,惟當盡心盡力,期於斯得,以洩神人之至悲至恨,而迄至于今,未有以此事,一番按問者,寧不憤惋?凡諸凶逆,有主謀者,有指使者,而其設計同情,則皆一心腸也。逆醫妖媼,先加嚴覈,則其窩窟自可綻露矣,趙時偉,卽天生戾氣所鍾也。許多罪惡,前後論列,以爲畢陳,而締結賊宇,暗圖擬帥,已其罪犯,固合萬戮。若乃壬寅之同慶,實是宗社之大幸,擧國共忭,率士同歡,而渠獨何心,發其凶言,肆其逆節,國言喧藉,擧世憤惋,安有人臣負此惡逆,而一刻容貸於覆載之間者乎?其權勢之藉賣,氣燄之鴟張,猶屬渠薄物細故,卽地設鞫,明政典刑,不用少緩,而尙此稽遲,偃處島中,儲君之讎,何時可復,一國之憤,何時可洩乎?惟願亟許允從,夬正王章焉。再昨年冬臘間之逆變,至今追思,心骨驚顫,勢迫於呼吸之間,變出於肘腋之中。坐擁兵衆之將,挾其姪而謀逆,久秉權軸之相,與其子而行凶,其危急之狀,驚懍之形,殆難狀喩。情節畢露,供辭已綻,而國家所以治之者,不過誅其數賊而止耳。已結案之宇鎭,只置海島,未盡覈之賊情,亦不盤詰,此自有逆變以來,其誅鋤之道,未有若此之疎略者也。以下五行刀割,亂賊無所懲畏,餘孽尙熾,又生匡運寬縱之弊,卽此可驗,惟願亟降處分,竝從三司之請焉。向來吳翼煥之疏,旨意陰慘,辭語凶譎,字字句句,無非狠毒怨懟,閃倐叵測,其心所在,路人皆知。渠不過鄕曲一賤品,則有何狠毒怨懟之心,而作此絶駭至凶之擧耶?此必是失志怨國之徒,暗地慫慂,製給凶疏,以爲嘗試之計,其爲奸謀,明若觀火。一者按問,則奸狀自當盡露,嚴加覈出明正當律,而以非設鞫之時,姑請島棘之先加,而未蒙允兪。若此不已,則竊恐王綱墮壞,倫彝斁傷,無復餘地,此豈細故也哉?竝願爲先嚴棘於絶海,待用刑嚴訊得情,夬正王法焉。省疏具悉。勿煩,爾其勿辭察職。
校理鄭萬始疏曰,伏以臣頃與諸僚,猥陳一箚,竊附懲討之義,粗效駭惋之忱,微誠未格,嚴敎遽下,一館諸臣,竝被行譴,而臣則以祗書謹悉,未參箚會,獨被區別,晏然自在。及夫前席繼陳,未蒙一例處分,罰止遞職,跡涉倖逭,感媿交極,誠不知措躬之所也。未及拜箚,已著赴公,稽滯之罪,旣與聯名,自是合辭同請之人,況臣忝居右僚,尤合首罪,而僚員則嚴程蒼黃,臣身則獨逭無事。王章未免斑駁,私義轉益惶恧,不意玉署除命,荐下竢勘之中,惝怳悸惕,倍切悚蹙,而官職去就,初無可論,自速積逋之科,實無進身之望。玆敢略控衷懇,仰瀆崇嚴。伏乞聖慈,先削臣所帶職名,仍命有司,將臣一體竄配,以肅朝綱,以安私分焉。今臣罪雖倖免,跡同謫籍,何敢贅及他辭,而劇逆無快討之期,國是有疑亂之漸,駭憤積中,憂虞無窮,安得默無一言乎?嗚呼,丙申以來不逞之徒,假托求言之會,陰售排謗之習,不一其類,而未有甚於翼煥之疏。如彼鄕曲鯫生,有何怨詛,辦此兇疏,前後論列者,非不多矣,其間時日非不久矣。眞贓的證,尙未現捉,國法王章,訖未快施,揆以主辱臣死之義,今日群下之罪,無所逃矣。究其旨意,毫無忠愛之誠,惟肆怨毒之心,侮訕之意,閃弄之術,節節陰憯,而試撮其易知,而難掩者言之。或曰諫之則未必不黜,或曰忤之則未必不誅,未審殿下,臨御以後,黜何諫臣,誅誰忤旨?隱暎說去,有若眞有是事者然,其心所在,誠亦叵測。至於好惡欠誠,擧措違理等凶言,全無指摘,惟事架鑿,必欲汚衊聖德,煽惑人心,藏頭去尾,令人眩亂其所設計。噫,亦慘矣。夫陰陽捭闔之術,虛僞假飾之目,於敵以下,猶不敢容易加之,敢於不敢言之地,肆發悖說,若是無嚴。渠亦有一分人性,則特簡法從,榮感必倍,抑何心腸,作此窮凶之擧乎?是必怨國伺釁之徒,欲售誣上之計,兼懷嘗試之心,慫慂爲此,潛逞凶毒。彼翼煥,不足言,暗地指嗾者,直是凶逆之嗃矢,此而置之,則未知此輩,又復粧出幾箇翼煥,使世道不靖,國勢益孤乎,不可不窮覈窩窟,快施邦憲,以正君臣之分。臣謂吳翼煥,爲先嚴囚王府,待用刑鞫問,宜矣。嗚呼,日月如流,文禧廟終祥,只隔數旬,臣民痛冤,益復如初,然而數年之間,一味因循,儲君之讎,尙未快覈。已有違於春秋不書葬之義,而今日君臣上下,徹天徹地之慟,將無可洩之時,有國以來,寧有如許事體乎?凶媼逆醫,事當先問,以尋蹊逕,至於趙時偉,臣雖前已論及,而儒臣已質言其眞跡矣,大臣亦明言於筵席矣。前則猶曰,國言行言,而諉之難稽,今則旣已質言明言而證契昭著,五九月之變,論其根柢,捨時偉而奚以?旣稱根柢,亦不窮覈,寧有如許事理?刑訊雖曰待時,島置太涉疎忽,臣謂時偉,亦不可不嚴囚王獄,以待訊問也。嗚呼,載籍以來,凶逆何恨,而未有如夏賊之窮凶極惡者,當初鞫治,已失之太疎,從後用法,又失之太寬,适·雲之律,旣未施矣,臺閣之請,亦不允矣。方其始出,孰不驚憤欲死,而及其漸久,不免玩揭,日忘其所,以視此賊者,無異於尋常亂賊,朝廷之上,絶無懲討之言,章疏之間,反多駭惋之說。甚至於仇解憎蟹之喩,譬擬不倫,物情駭惑,以解系守正不撓之人,而比況於國讎之夏賊者,抑何意哉?噫,夏賊之爲劇逆,不專在於一時字,李魯春之黨附夏賊,又不專在於同一時字而已,則今忽以一時字,作爲斷逆之案。有曰,夏賊唱之,魯春和之,翼煥附之,殆若夏賊之爲逆,只在於一時字然,是何言也?從今以往,夏賊亘萬古所無之窮凶情節,一言以蔽之曰,時字而已,則歲月稍久,夏賊之罪惡,置之於相忘者有之。流傳或訛,國家之刑政,疑之以抉摘者有之,夏賊之逆節,漸歸於輕歇,人心之陷溺,易致於詿誤。其爲世道之害,義理之憂,不但目前之緩聲而已。伏況向來傳敎中,以時字飭諭者,乃指爲臣子而背君父之時趨黨私之僻者而言。非以諸賊逆節,專在於一時字,則廷臣之不復諦悉上敎,反欲作爲欛柄者,此專由於國家之治夏賊,不免太疎而太寬,故群情之視此賊者,亦不免日遠而日解。臣謂夏賊,先允臺啓,姑待用刑,更加盤覈,夬施适·雲之律,以嚴國法,以警人心,宜矣。省疏具悉。所陳前已悉諭,爾其勿辭察職。
修撰兪漢謨等上疏。原疏未下省疏具悉。忽謄諸疏已陳之說,有此入直聯疏,極可礙眼,附陳竄配還收事,不允。
戊申四月二十三日卯時,上御熙政堂。朝講入侍時,領事蔡濟恭,知事鄭好仁,特進官尹坊·李聖圭,參贊官南鶴聞,檢討官兪漢謨·李東稷,掌令崔景岳,獻納柳匡天,假注書李貞運,記事官李相璜·金祖淳,以次進伏訖。上曰,進講,可也。漢謨,讀中庸,自仲尼祖述堯·舜,止第三十一章,上讀前受音訖。上曰,玉堂,陳文義,可也。漢謨曰,惟天下至聖以下,卽分說四德,而實則無二致,聖人之爲聖,乃具全德也。雖以寬裕溫柔,發强剛毅言之,或一於寬柔,而欠於剛毅,或一於剛毅,而欠於寬柔,則有偏倚之嘆,未可爲全德矣。我殿下,智出百王,學貫千古,政令施措,動遵規度,豈有偏倚之嘆,而第以近來懲討言之,寬裕之德勝,而剛毅之道不足。有國刑政,莫大於懲討,而每當治逆,輒以鎭安之盛德,必欲感化,太施寬縱之典。梟獍之惡,旣無孚感之效,滋蔓之患,莫之能遏,而亂逆式月斯生,是豈聖王生道殺人,辟以止辟之義乎?昨以懲討事,有草草仰陳文字者,雖不足有槪,而惟願廓揮乾斷,亟從群請焉。上曰,爾言好矣。東稷曰,此章曰,見而民莫不敬,言而民莫不信,行而民莫不悅,此與上章本諸身徵諸庶民之句同義。帝王御民之道,惟以修身爲根本,而董仲舒之言曰,正心以正朝廷,正朝廷以正萬民,其感應之捷,甚於桴鼓風草也。今我殿下,學貫天人,智出古今,凡於萬化之原,無毫髮未盡工夫,正心如此,則朝廷萬民之正,特次第事耳。然而朝廷之上,刑賞得中,義理夬伸,然後朝廷正,而萬民可以正矣。近日朝象,懲討不嚴,亂逆滋生,大義漸晦,民志靡定,其可曰朝廷正而萬民正乎?或恐有欠於此章敬信悅之功化矣。上番,旣以懲討一事仰奏,臣等,昨以文字,亦有仰陳,今不敢更事瀆擾,而伏願亟揮乾斷,夬允群請焉。上曰,爾言好矣。濟恭曰,中庸之道,不外於誠,而天地之道,亦不過於至誠無僞,故自致萬物之各得其所也。人君卽一天也,化育萬物,是在上之天也,陶鎔萬民,是在下之天也,而惟其人君,莅億兆之方,不過得賢才而委任之。拱已正南,無爲而自化者,殆若天地之雨潤風鼓,萬物之各遂其生也,而苟究其本,則卽至誠無僞,而合天地人,其道一也。一息之間斷,非誠也,一毫之未盡非誠也,中庸一部,雖不章章言誠,而根本則專在於誠矣。雖以五德言之,寬裕溫柔發强剛毅者,莫非至誠中出來,而儒臣所陳强毅之加勉者,意甚切實,伏願殿下,體念焉。上曰,卿言好矣。好仁曰,此章中小德川流,大德敦厚云者,可見體用之相須,而卽人君出治之本也。人君法此爲治,則其本盛大,其出無窮,而仁政之及物者,其效自至於廣大薄博,而治惟徯志者也,伏願殿下體念焉。上曰,卿言亦好矣。上曰,特進以下,亦進文義,可也。坊等曰,臣等則別無可陳者矣。上命特進臺諫先退。上曰,大臣·備局堂上引見。賤臣承命出,與領議政金致仁,左議政李性源,行漢城判尹鄭昌聖,戶曹判書徐有隣,禮曹判書李,行副司直李在簡·李柱國,兼都承旨沈豐之,行副司直徐有大,開城留守洪秉纘,行副司直金持默,右副承旨洪仁浩,事變假注書李羲觀,偕入進伏訖。致仁曰,數日日氣,始覺維夏,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,向以兩司之不備,不得行朝講,事體極爲未安,今日則臺諫登筵,卽行法講,誠幸矣。上曰,次對爲之,可也。致仁曰,前因傳敎,諸道改量,察其量弊最甚處,枚擧狀聞後,擧行之意,行會矣。卽見慶尙監司金光默狀啓,則以爲道內田政,已於己卯·戊戌等年,通一道査陳,旣經次次釐正,而其中金海·寧海·河東·昆陽·眞寶·迎日·熊川·漆原等八邑,或處窮峽,或處沿江,潦漲汰落,溝洫變易,改量定界,在所不已,而或請待秋,或請待明春,又或請差待數年者,蓋緣事力之不逮,則强使及今爲之,實非體聖敎循民情之意。各依該邑所報,退定其期,使之預爲經紀,待秋成次次擧行事,請令廟堂,稟處矣。今以道臣狀辭見之,金海等八邑,固不可不改量正界,而荐歉之餘,民力未蘇,此時經始之難,其勢似然。當初聖敎,已示量宜闊狹之意,依所請預爲經紀,待秋成次次擧行事,分付,何如?上曰,依爲之。出擧條致仁曰,此統制使李漢豐狀啓也。以爲渡海譯官,所率人物,合爲六十六名,而手本中,誤以六十八名報來,回答書契齎來一款,亦不擧論者。雖由於漂流昏倒中,未能覺察之致,做錯之失,疎漏之責,不可以事勢之或然,有所參恕。問慰譯官李命和·丁一星等,罪狀請令廟堂稟處矣。異域出使,事面不輕,而手本中人物數爻之誤增二名,回答書契之初不擧論,旣甚不謹,亦涉疎忽。此不可以一時做錯,有所寬恕,渡海譯官李命和·丁一星,令該府拿問處之,何如?上曰,依爲之。出擧條濟恭曰,臣以平安兵營弊瘼,有可以仰達者矣。本營,卽關西大關防也,國家之所倚重者何如,而府庫許多財貨,皆因前後帥臣,不謹典守,或襲謬例,公給營屬,或緣牟利,廣布商賈。記簿之中,雖有名色,庫藏之內,枵無餘儲,雖以日前本營之報備局成冊見之,天銀條,初行書以一萬三千餘兩,而盡歸於前後赴燕譯官所貸去。年去年來,不捧一錠,時留庫,懸以陸錢幾分,雖非時兵使所作爲,事之寒心,莫此爲甚。至若各山城封樁銀錢布木等物,前人之多般拮据,辛勤輸致,櫃子另固,鎖鑰又牢,自以爲緩急有賴,而後來之人,全不顧惜。以此爲自己生色之資,傍近守宰之稍有勢力者,請以貸用,則掊鎖裂櫃,無難出給。文書所在,半是虛錄,若有嚴畏朝廷之心,安敢如是?況守宰一得此錢,必放債民間,利息則歸於官用,民怨則從而四起。城貨之旣藏還出,固是可痛之甚,而因是而用債之民,畢竟散而之四,此其可痛可憫,又有甚於貨物之失矣。臣意,則無論監兵營所管,凡係各山城輸致之物,如或有以錢換銀,以木改色,不得不遷動之時,則其出入去來,必令具由狀聞,然後始爲下手之意,永爲定式,實合事宜矣。上曰,領左相之意,何如?致仁曰,各營閫公貨,孰非軍需,而關西則尤自別,邊上重閫,朝夕待變之地,庫藏之枵然,聞極寒心。各山城銀錢木之雖係換作或改色等事,必經狀聞後,始許遷動云者,僚相所奏,固可爲救弊,而旣知本營記簿之盡屬虛錄,則亦宜思所以備儲之道。別備雖非朝家限數勒定之事,外而箕營,內而禁營,皆有是例,今後爲帥臣者,毋論多寡,隨力自備,歲以爲常,則久後收效,亦似不少矣。性源曰,西閫公貨之有名無實,臣亦稔聞其弊矣。蓋有力守宰,一番請貸之後,今年不報,明年又不償,長作臥債,只收利條,利專於官,害遍於民,豈非無義之甚乎?臣意則摘奸庫在後,嚴督準捧,永杜借貸之路,俾作緩急之用好矣。至於自備,則此在本閫之擧職如何耳,自朝家,恐不必酌定矣。上曰,入侍將臣中,如有曾經平安兵使者,亦陳所見,可也。柱國曰,公貨虛錄,果如右議政之所奏,釐正收殺,在於任人責成,而旣有言端,敢此,仰達矣。本營軍餉糶糴紊亂,太半未捧,姦竇百出,初無盡捧之事,當春分給之時,輒以盡分彌縫,事極寒心,此後則另加嚴飭,俾無如前之弊,似好矣。濟恭曰,御將得人釐弊之言,誠得其要矣。以臣之見,卽今資級可合人中,趙圭鎭,素爲西路人所憚,待時兵使早晩遞歸,以此人代之,久其任而責其事,則庶或有若干整頓之益矣。上曰,關防重地,有此疎虞,右相所奏之言,極爲的當,依此施行,領左相言,亦皆好矣。凡事得人然後,可責實效,此右相言又好,旣欲留意蘇弊,則自有右相所薦之人,時兵使改差,可也。出擧條性源曰,平安兵營事,旣有言端,故敢此,仰達矣。安州一邑營,本官還分之穀,名色極浩大,營穀則又盡分取耗,雖使平均分給,民猶不堪其苦。近聞一境富實戶,則盡拔還案,別有所捧,而只取貧殘中小戶以下,全數勒分,多或至累十包,小不下十餘石,民生何以不瘁,糴政何以不紊乎?隣族之俱困,流逋之相續,職由於此。襲謬已久,雖難一一溯論,而分付該道,安州營邑積年幻弄吏校數人,爲先痛繩,而向後則使之一從統戶均分,俾無如前之弊事,嚴飭,何如?上曰,領右相之意,何如?致仁曰,今聞僚相所奏,糶糴事,萬萬駭痛,不可使聞,南漢統還之法,政宜用之於此邑,復有犯者,直以贓律論,亦無不可矣。濟恭曰,安營糶糴之弊,百孔千瘡,奇奇怪怪,有不可勝言,而本州之拔還有捧,尤是不可使聞於人。從前襲謬之人,雖不可一一摘發論勘,自今爲始,復有如前之弊,則雖以贓律論,亦非過矣。安州旣如此,則外此諸邑,難保其必無,此弊申飭道臣,另加廉採,嚴加禁斷,斷不可已矣。上曰,此事發於筵席,旣聞之矣。不可但以不法言,又不可但以民弊言,朝廷有法禁,宜自此等乖悖之事釐革,卿等筵奏,出擧條嚴飭該道,來頭冒犯守令,隨現置重典,以懲日後,可也。出擧條。上曰,日昨擧條之批,使卽謄示於卿等,果已見之否?趙時偉事,其罪狀旣綻,則實合誅殛,而未卽處分者,非惜於渠也,其所持難,亦有由焉。吳翼煥事,情狀雖可惡,而此必有使之爲者,則彰癉之方,不係於一翼煥之生死,且以字句間事,遽爲處分,有涉後弊,故尙今靳允者,意亦有在矣。頃日卿等筵奏時,未及措辭爲答,乃有追下之擧矣。致仁曰,臣得見臺疏,則實是近來中錚錚者,誠可嘉尙矣。上曰,其疏比近來之陳腐,亦不無開眼處矣。致仁曰,大抵翼煥之疏,必有指使者,將欲爲此等凶疏,而豈有渠自獨判之理哉?從前怪鬼之章疏,必皆有苖脈根柢,如出一轍,則決知翼煥之非渠手中出也。上曰,此事端緖,尙未覈出,一向覆置,有若蔭護者然,予亦不知其何故也。予之前後以此爲敎者,亦屢矣,而聽之者看作尋常,伈泄度日,此豈非可慨者乎?今日廷臣,動以究問翼煥爲言,而此事亦何必問於渠哉?領相之意,亦以此事,付諸朝廷,而予意,亦不無致疑於廷臣者,雖以今一堂言之,亦豈有盡不知之理乎?若有知之者,則曰知之可也,旣知之則,斷腕亦可也,今雖曰不知,而畢竟自綻,則還不如趁今卽言之爲愈也。上曰,右相頃者所奏,以爲決無嗾使之理云,卿意則果如是乎?濟恭曰,翼煥之非獨判,臣亦豈不知,而爲今日臣子者,孰敢以此等凶言,指嗾構成乎?此則似是必無之理也。致仁曰,若其指嗾者,則其心之叵測,尤非翼煥之比矣。性源曰,翼煥之原疏全篇,都是怨懟之意,古之敢諫直言者,亦復何限,而皆從明白說去,豈有如翼煥之藏頭匿影,閃忽叵測者乎?此不可但以議訕言者也。渠以鄕曲微匹,荷朝家拂拭之恩,至有掌憲之特授,則於渠,有何憤懟之事,而誣衊聖德,自歸於罔赦之科耶?雖以此言之,決知其非渠之所自判,而必有暗地指使者矣。上曰,翼煥之疏,始則汎看,而所謂好惡云云句折,甚爲礙眼,故仍見其全篇,則都是藏頭說話,而不露姓名,隱暎爲辭,其下句語,次次峥嶸,其情狀始爲覺得矣。雖在敵以下,尙不可抑勒爲說,況告君之辭乎?此雖不露其姓名,其意脈則,專歸於領相,而予以用領相之故,受此醜詆者,亦已明矣。此莫非予之自反處,而不能見孚於群下,致使世道之至此,亦誰咎哉?外托進言之目,內售怨懟之心者,論其情狀,非不可惡,而第抉摘文字,終非美事。雖以成湯之聖德,猶有恐爲後世口實之言,予意亦然,恐或有爲後弊之慮,誠爲難處,故欲待其罪案之自至綻露,而不施重典者,良以此也。大抵此言,分明有所起處,必是渠所常聞之說也,以此言之於翼煥,亦何有關係耶,又何必問於渠乎?其根窩若存,則久當自潰矣,今若問之,則適足以橫擔問言者之目矣。致仁曰,此事若自潰則誠幸矣,而以今世道人心,孰肯有自首者乎?性源等曰,若不嚴覈,則必無自首之理矣。上曰,若不自首,而至於自潰,則其罪之罔赦,非但浮於翼煥而已,殆有甚於丙丁之諸賊矣。今若知之而曰知之云爾,則猶可屬於勿論之科,而或可爲附諸生議之道矣,予姑且待之,以觀畢竟之如何矣。昔在先朝,以李遠疏指嗾事,有命使自現之敎,此卽五月二十三日,而未及申時,果有自現者,其時以健元陵國忌,齋宿於典設司,乃以玄衮,親臨建明門,卽行鞫問之擧矣。古人尙不言溫室樹,則況此事係莫重之地者乎?不得不親問者,聖意有在矣,予於此事,亦待其自首者,而尙此無聞,亦可怪也。等是死也,則曷若自首,而或歸於勿論之科耶?致仁曰,今雖不卽鞫問,而亦不可仍以置之,先爲加律,係是不可已矣。性源曰,爲先囚之王府,以待用刑之日,則亦或有自首者矣。上曰,翼煥之疏,其遣辭用意,無一汎書者,明有所指之人,則決不可以字句間事論之,而求之於言外,徑定渠罪,則猶恐爲後弊,故只施譴削者此也。在翼煥,猶且如此,除非翼煥之此等字句,則決不可以抉摘深看於文字之間也,而昨日一儒臣疏,忽以字句間事,苛刻爲說,此風若不祛,則誠可憫矣。上命仁浩,讀鄭萬始疏。上曰,仇解憎蟹云者,此何義也?右相曾見此文字乎?濟恭曰,臣亦見之,而其義則未能詳知其何謂也。上曰,此乃惡夏賊而竝惡魯春之謂也,蓋其深嫉之之義也。反而言之,則殆與愛人,猶愛屋上烏之義也。濟恭曰,宋臣蘇軾詩句中,亦似有此語矣。上曰,此疏此語,不過斷章取義者也。若知用此文字而反爲受困之資,則初豈有以此書呈之理耶?萬始所謂譬擬不倫,物情駭惑云者,視若眞有用意者然,此風不祛,則朝著之上,豈有完人也哉?直究其文字所出之處,至曰以夏賊而比之於解系云,寧有是理也,豈可成說乎?致仁曰,以此爲言,專由於深看之致矣。上曰,曾見先正送朱姓人序,則亦有惡蠏愛蛛之喩,夫先正尊朱之誠,豈不及於李洪載懲討之心,而亦引用此語。東坡詩,又有此引喩之語,則斷章取義之不嫌於引用,亦可知矣。豈可尋其本文之出處,驅勒爲說,直加人以罔測之目乎?若以一字一句而深看指摘,則人孰有容喙者乎?雖如翼煥之明有指的者,猶嫌其涉於抉摘,尙不置之於重典,況萬萬異於此者乎?此等之弊,若不嚴加防塞,則又不知有何樣習氣也,豈非可憫者乎?致仁曰,萬始所謂夏賊之爲逆,只在於一時字云者,誠不成說矣。上曰,卿之看文,何如此耶?萬始此言,非謂是也,蓋謂只以一時字了當,則反爲輕罪者也,出於深斥之意也。大抵其疏逐段見之,辭理皆分明,而但抉摘之習,漸不可長,且於李洪載,雖無擬律者,而語意則頗深重矣。性源曰,所謂物情駭惑云者,猶可也,而其下則尤深矣。上曰,近來事亦難矣,以魯春事言之,若不攻則謂之以爲夏賊右袒,攻之則又以爲視之輕歇,然則攻亦罪,不攻亦罪,語默皆罪,豈不難哉?於古亦有此等風習乎?致仁曰,載籍以來,豈有如夏賊者乎?上曰,非但此也,辛壬以前分黨之時,亦有此等相驅之患耶。致仁曰,此則以忠逆義理秉執,而今則異是,漸有一節踰一節之患矣。上曰,萬始之疏,亦異於朴瑞源疏語之無倫瘠矣。李集斗之看花張樂,何關於臣節,而以此斷案,已不成說,又以一夏賊之目,無難加之於人,而至於宋民載,則又有二夏賊之說。夫窮天地亘萬古,豈有如夏賊之爲逆,而或云一夏賊,或云二夏賊者,豈非萬萬可駭乎?且民載之疏,又稱閔鍾顯,以路人所知,鍾顯之罪,有何大段,而至於路人所知耶?擬律不定,尙難免罪,況擬人以惡逆者,其罪當如何?如許口氣風習,不可不矯正矣。上曰,近來章疏中,尹九宗疏則,猶或有他語,而其餘諸疏,則無非陳腐之前例,此等疏,將焉用哉?性源曰,事關懲討,則雖是陳腐之談,亦無不可矣。上曰,無論彼疏此疏,殆同一板,此豈誠實之道乎?有隣曰,稅大同船還上納之時,若有濫捧之弊,則監色船人受困,監色船人受困,則末流之害,轉及小民,故日昨提飭之敎旣嚴。且執手令下之日,監色船人輩,莫不歡抃感悅云,外邑小民,從可推知,第是別營及各軍門上納,實多矜惻者。若其矯救釐革之方,多般講究,從當仰達,而亦豈無小變小益之道乎?別營,卽本曹所管,臣當另加申飭,而至於軍門納,所重比別營軍料,大有間焉,而其所濫捧,殆有甚於別營。世所稱宮營納,一般痼弊,而宮納旣祛,營納尙存矣。各營將臣,若能仰體德意,管束郞吏,則決不敢因循謬習,一向濫捧。先以此意,出擧條嚴飭,俾有實效,恐合事宜,故敢此,仰達矣。上曰,大臣之意,何如?致仁曰,日昨所下飭敎,臣亦奉見,不勝感嘆,各營將臣,必皆仰體德意,管束下隷,使不敢復循謬習,而自朝家更加嚴飭,俾益警惕好矣。上曰,依爲之。營納之弊,猶不若別營納之弊,且已甚侵虐之弊,自可禁止,亦不必過加操切,以致繹騷,以此分付各營。至於別營事,每聞南邑道伯守宰之還朝者,未嘗不以此爲言,軍糧雖重,民瘼宜顧,祛太甚禁太濫,亦豈無其方乎?訓局軍兵料米,未聞有加升之效,外邑民吏積弊,徒見其倒懸不已。此無他,曹郞一任倉屬之藉,誅求而然,此等郞官,隨現痛繩,以謝軍民,斷不可已。如是申飭之後,內而軍兵,外而民吏,無別般蒙惠蠲瘼之新效,則卿則難免不飭之責,該色郞官,當定配於裝載邑。倉屬,令訓將査出,尤無良者,習陣日,重棍嚴治,使京外軍民,知朝家撫恤之本意,可也。出擧條好仁曰,老職推恩之類,多有積滯之患,無以分排差擬,僉知中老病者,合有改差之道,故敢達矣。上曰,此非可奏之事,若非特敎,則不敢自下陳稟,故僉知單付之規,亦因先朝特敎故也。改差與否,非自朝家分付之事也,何爲而有此奏耶?好仁曰,侍從父及前銜人,果積滯故,率爾陳達,不勝惶悚矣。上曰,侍從父及前銜人,爲幾何?好仁曰,臣雖聞之,而未能記其姓名矣。上曰,旣以此爲奏,則必有欲差之人,而反謂以未記者,亦不成說矣。致仁曰,老職僉知之限前遞改,旣無下敎,則非所當稟,而拘牽煩達,致勤聖敎,兵曹判書鄭好仁,從重推考,何如?上曰,依爲之。出擧條曰,頃於園幸時,善山府使李素,以其九寸姪李用九之子,欲爲其養孫,上言啓下。其後李素,謂以彼家有十分難處之端,決不可率養云,而旋呈本曹,請其罷養。當初不能審愼,遽然上言,未免輕率,而今此呈單,亦出於不得已之擧,則宜從其願,臣曹,回啓勿施,何如?上曰,大臣之意,何如?致仁曰,父子之倫,何等至重,而人家系后,或有旣定復罷,離合隨時者,臣心常非之,今此李素家事,上言呈單,先後屬耳。此或爲有間歟?卽聞禮判之言,所請立後者,是李用九之獨子云,然則以禮以律,元無許之之文,當初上言,已不免大錯矣。性源曰,人倫至重,本家上言該曹覆奏,判付允下之日,父子之倫已定矣。旣定旋離,事係非常,況聞禮判所奏,則本非大宗,又是獨子云,以禮以律,俱非可許,當初徑先上言,恐未免大段違例矣。濟恭曰,李素家,旣非大宗,所欲立後者,又是獨子,則當初上言,旣違法例,及其有大段難處之端,然後旋請罷養,終不免疎率矣。上曰,揆以禮與律,俱有違舛,且因禮堂言,本事顚末,旣詳知,李素之欲奪大宗所欲後之人,已可駭。獨子之不得出繼,昭載法文,則初何敢越法煩籲,旋以勿施,更呈該曹,亦豈有如許道理?李素先罷後拿,以示重人倫之意,可也。出擧條在簡曰,忠淸道穀簿,本來不足,而常賑穀,尤不成樣,米不滿千石,租不過十萬石,而他道所無之詳定不足米上下,每年殆近四千石,實有難繼之患。他無變通之道,本道儲置米爲二萬餘石,就其中一萬五千石,移作常賑穀,其代則兩南常賑米,分排移作儲置,事甚便當,敢此,仰達矣。上曰,大臣之意,何如?,致仁曰,俄於賓廳,已聞惠堂之言矣,兩南穀簿,比湖西頗裕,依其請移作,恐無不可矣。上曰,依爲之。出擧條漢謨曰,今日講筵,在於久曠之餘,兩司之臣,旣承飭敎入侍,而及登筵席,寂無一言,伈泄退出,其在臺體,誠極駭然。請掌令崔景岳,獻納柳匡天,竝施削職之典。上曰,生疎所致,推考,可也。出擧條景岳曰,臣倥疏譾劣,百不猶人,耳目之寄,自知不稱,而出入臺地,洽滿十餘年矣。未嘗出一言論一事,以效一日之責,則臣何敢以言官自居,而柏府除旨,忽下於半夜,法講有命,有待開門備員之飭敎。故張皇出肅,冒沒登筵,生疎所致,不善周旋,欲奏所懷,有違臺體,至被玉署請削之擧,臣儱侗不職之失,於是乎著矣。滿心慙恧,惶汗沾背,何可一刻晏然於臺次乎?請命遞斥臣職。上曰,勿辭,亦勿退待。出擧條匡天曰,臣以遐鄕疎跡,猥廁從班,十數年矣。自知不稱,無望堪承,而薇垣新命,忽下於半夜之中,法講有命,飭敎截嚴,他不暇顧,章皇出肅,而初登筵席,未諳臺體。始進於大僚旣退之後,至被玉署之請削,縱荷聖度包容,不賜允從,特推之下,滿心慙惶,以此情踪,其何敢一刻冒居於臺次乎?請命遞斥臣職。上曰,勿辭亦勿退待。出擧條漢謨曰,臣之昨日所陳疏語,雖極陳腐,其義則懲討,凡懲討之論,三司之迭陳者,固無別般新奇之語,便同陳談。雖不足有槪於聖心,而此月卽何時也?臣旣蒙肉骨之恩,又經宮僚之任,此時衷情,尤當,如何?臣之所陳,實非爲應文備數,卽苦懇血忱也。以時偉事言之,臣旣以疏略陳,而始也以國言之喧藉,猶置疑信間,而今則證左明白,綻露無餘,則是豈可一刻容貸於覆載之間哉?適當此時,雖不卽夬加嚴鞫,克正王法,而以此通天之極逆,若是寬假伈泄,仍以置之者,古今天下,寧有是理?勿論荐棘與拿來,固嘗爲先有所處分。至於吳翼煥事,俄者以抉摘文字之爲弊爲敎,又以言者,難以治之爲敎,而惟彼翼煥之疏,滿紙辭語,都是陰慘叵測誣捏不道之說。此等窮凶絶悖之疏,豈可以抉摘論也,亦豈可以言者論耶?此則不可不窮覈其指使之根窩,俄者以若有自首者,則猶可爲生道爲敎,顧今世道人心,豈有呈身自首者乎?必也嚴詰然後,可以斯得,今雖不允於臣等之請,亦必有三司之繼陳者,畢竟究覈正法,在所不已,何必遲待日後乎?臣等,昨日請施島棘之典矣。俄者大僚,有先囚南間之請,此言儘爲的當矣。前後所仰請者,一竝亟賜允從,是臣等區區之望也。上曰,已悉諭矣。上曰,政官牌招開政。出榻敎。命退,諸臣以次退出。
戊申四月二十三日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,尙衣提調入侍。賤臣承命出,與徐有隣,偕入進伏。上曰,俄者處分,雖是罪其罪事其事之意,而朗原君,國有勳勞,且繼絶存亡,王政之大者,而尙無奉祀之人,甚非朝家之本意,分付其家門長,今日內議定主祀之人,仍卽草記事,分付禮曹。有隣曰,本院燕貿物種,漸不如前,而今番所貿來者,比昨年尤有懸焉。其中大鋪名色,廣狹尺短,殆不成樣,事之寒心,莫此爲甚,當該譯官,令攸司,從重科罪,以懲日後,何如?上曰,依爲之。出擧條。命退,諸臣以次退出。
戊申四月二十三日酉時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,抉覓字句,構勒成案,本非朝廷之美俗,如吳翼煥一疏,直不露姓名耳。離間我君臣,疑眩其瞻聆段落,旨趣明有指的,尙嫌其或涉抉覓,前後章奏,一味靳可,只以距詖之義,因堂疏先施削職末勘,此且然矣,況於萬萬異於此乎?斷章取義,無心說去者,乃反看得太苛,指之曰,某字出於某人,何句見於何書,傅而會之,驅之於叵量之科,果成說乎?抑何故也?大抵玉堂李洪載疏中兩箇解字,特以甚仇之意,有此丐用之擧而已,此何嘗一毫箚着於本文出處乎?曾見宋文正送朱姓人序,有曰昔有惡解姓者,猶惡水中蠏,以惡蠏之義推之,彼草間之蛛,亦當愛之,坡詩亦云移怒水中蠏,愛及屋上烏。古人文字,不拘出處,固乃爾,且況先正之尊朱,無嫌於引用,誠如人之云云。蘇詩疵類姑無論,先正之引喩失當,將加之以雌黃乎?俄筵已提此意,有縷縷之敎,非爲李洪載地也。此而泛視漫應,不之禁止,則抉覓成案之習,不勝其紛紜,校理鄭萬始,亟施削職之典,以示朝家矯俗敦化之苦心至意。又命書傳敎曰,世豈有二夏賊?伊時下敎,昭載記注,而厥後諸臣之入而敷奏,出而上章者,亦莫不曰窮天地亘古今,載籍以來所未有之劇逆云爾,則其不可無難擧似,容易擬方,使彼萬世不忘之君讎國賊,或歸尋常誅討之科也明矣。向來宋民載之論李魯春則曰,出二夏賊,朴瑞源之論吳翼煥則曰,出一夏賊,彼魯春·翼煥者,誠有罪矣。其罪也各自有勘定之案,襯際之目,烏鳶之於梟鶹,狐狸之於豺狼,不足以比論,則以若較若,豈不啻寸莛鉅樑乎?藉若民載·瑞源之說,劇賊若是其多乎?從此劇賊云云,直不過爲漫辭冗談,而豈有二夏賊之敎,亦將歸之於弁髦乎?今之人雖曰識蔑知蔑,似此大關係大頭腦處,不顧前後,信筆書去,不覺其倫綱義理之自就凌夷,寧不駭痛?朝筵業將慨世憂俗之意,言之諸臣,此而置之,不爾嚴勘,末流之弊,有不可勝言。前校理宋民載,前正言朴瑞源,竝施平澤縣投畀之典,一以存倫綱,一以固義理,曾有飭敎,而又復泯然,此後章疏中,用此等句語者,置之重典。非特此也,托以懲討,凡係蹈襲掇拾,一如故紙謄傳者,欠敬不誠,厥罪何居?決不可以言官待之,政院嚴禁,循例捧納,其罪與妄言者均,俾各惕慮痛革劻勷膠擾之習。上曰,以此傳敎,謄給兩司長吏,付之臺廳,使詣臺臺臣,常目在之,無得更說此等事,分付。命退,承史以次退出。
上在昌德宮。停常參·經筵。
夜自一更至三更,灑雨下雨,測雨器水深一分。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于洪仁浩曰,左承旨入侍。
傳于南鶴聞曰,此大臣,異於他大臣,今日宣諡,主家以銓郞之不備,未免狼狽云,寧有如許事體?吏曹佐郞李洪載,爲先禁推,正郞成德雨,復命後,亦爲禁推,佐郞韓用龜,纔已上來云,卽爲肅命,今日內使之擧行。
洪仁浩,以弘文館言啓曰,本館上番,姑陞入直,已至多日,事甚未安,校理鄭萬始,副校理沈晉賢,修撰李書九,旣有只推之命,竝卽牌招,以爲推移入直之地,何如?傳曰,允。
南鶴聞,以弘文館言啓曰,本館上番,姑陞入直,已至多日,事甚未安,新除授校理徐配修,卽爲牌招入直,何如?傳曰,允。
南鶴聞,以弘文館言啓曰,新除授副校理鄭福煥,時在全羅道昌平地,經筵入番事緊,請斯速乘馹上來事,下諭。傳曰,依啓。
南鶴聞,以吏曹言啓曰,安山郡守沈原之,與本曹判書李命植,有三寸姑母夫相避云,軍威縣監黃仁煦,與本曹判書李命植,有親査應避之嫌,俱以法不當冒赴,依例遞改云。臣全然不知,連爲擬入,昏謬不察之失,不勝惶恐,而兩守令,旣與長堂相避,則不可仍置,竝依例改差,何如?傳曰,允。
南鶴聞,以禁衛營言啓曰,本營南道參軍張東源,潛斫外南山松木五株,使近處民人,輸納其家,因事現發矣。以禁松之官,而犯偸松之罪者,萬萬駭然,爲先汰去,其罪狀,令該府拿問處之,何如?傳曰,允。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以宋翼孝爲校理,李惟補爲安山郡守,金載恒爲軍威縣監。
兵批,判書鄭好仁進,參判具㢞,參議宋鍈病,參知柳誼入直,右副承旨洪仁浩進。以李商一爲宣傳官,徐潤璞爲南道參軍,副司直金文淳。
洪仁浩,以弘文館言啓曰,本館上番,姑陞入直,事甚未安,新除授校理宋翼孝,卽爲牌招入直,何如?傳曰,允。
以全羅監司狀啓,三月令馬藺花等,節候尙早,限內不得封進,五月朔朔膳竹笋及大小麥,節候尙早,限內不得封進,惶恐待罪事,傳于洪仁浩曰,勿待罪事,回諭。
南鶴聞,以禮曹言啓曰,郊壇四孟朔,遣禮郞看審有無頉,自該曹草記事,纔因特敎定式矣。發遣郞廳,先農壇·風雲雷雨壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門墻垣階砌之間,或有小小雜頉,故使之趁卽修補。此後修掃看護等節,着意擧行,俾無前頭摘奸時執頉之弊事,各別申飭之意,敢啓。傳曰,知道。
南鶴聞,以吏曹言啓曰,全羅道戊申出征人狀啓判付內,前僉正柳一星,挺身從軍,生擒賊首,論其功也,不啻卓卓,至于今生存,亦云異矣。旣參二等勳券,忠壯·忠翊中,令該曹口傳作窠調用。朝官八十歲以上人,每歲首,例加一資,而此人則年過九十,尙在角圈之列,何也?問于本道以啓事,命下矣。問于本道,則移關內,玉果縣監所報,以爲柳一星,初無除職之事,而乃於勳券頒下後,其子蔭加帖文,傍題以前僉正書塡,故居在遐鄕,未免冒受,書之帳籍爲告,而渠未嘗自處以朝官,邑人亦皆以士人知之。以年未滿九十,不入於歲單,而該縣監,受由上京,兼任谷城縣監,未及査實,率爾修補云。當初修啓時,柳一星旣云前銜,年過八十,則當已加資,而落漏,所當致疑於職名之虛實,而只憑邑報,矇然修啓,致有此問啓之命,不勝惶懍云。柳一星之因冒虛銜,雖出於無識之致,道臣之不能致愼,遽然修啓者,事甚不察,推考警責,何如?傳曰,允。
南鶴聞,以觀象監官員,以領事提調意啓曰,今五月初一日,日食時救食處所,依上年十一月月食救食時例,移設於崇政殿庭之意,敢啓。傳曰,知道。
洪仁浩,以義禁府言啓曰,前校理宋民載,前正言朴瑞源,平澤縣投畀事承傳,啓下矣。宋民載·朴瑞源,忠淸道平澤縣,竝投畀,而以承傳內辭意,具罪目,依例發遣府羅將,竝押送配所之意,敢啓。傳曰,知道。
洪仁浩,以刑曹言啓曰,因尙衣提調徐有隣所啓,本院燕貿物種,漸不如前,而其中大鋪名色,廣狹尺短,殆不成樣,事之寒心,莫此爲甚,當該譯官,令攸司從重科罪事,命下矣。取考律文,則制書有違條有曰,凡奉制書,有所施行而違者,杖一百,譯官李永逵·崔益柱等,依此律各杖一百,待用杖擧行,何如?傳曰,收贖放送。
戊申四月二十四日未時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,檢校直閣徐鼎修,原任直閣徐龍輔,以次進伏訖。上命書傳敎曰,政官牌招開政。上曰,吏曹佐郞,尙不肅謝耶?衍德曰,然矣。上曰,以幺麽該司郞官,焉敢如是逡巡,屢煩飭敎?卽爲肅謝事,分付。賤臣承命出傳。命退,諸臣以次退出。
上在昌德宮。停常參·經筵。
自寅時至巳時,灑雨下雨,測雨器水深七分。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于趙衍德曰,戶房承旨入侍。
以吏曹佐郞李洪載,禁推傳旨,傳于南鶴聞曰,本事無關於本任,以先正文字引用已例,開釋之者亦猥矣。到今但當黽勉赴職,焉敢如是處義乎?此傳旨分揀,後勿若是事,申飭。
以忠淸水使邊慶遇啓本,安眠島材木所載船致敗委折,具格取招事,傳于南鶴聞曰,聞此風落松運致,非目下需用之材,卽不過該曹預備之物云爾,則觀風勢審愼發船,可也。否則雖不裝發,有何後時愆期之歎,而輕先發船,有此致敗,人物雖幸無事,旣聞之後,不可無飭,該水使,從重推考。
備邊司薦望,以趙圭鎭爲平安兵使。
南鶴聞,以吏曹言啓曰,奉常寺主簿閔升龍,受由過限未上來,依例改差,成均館學正安邁權,除拜後過限未上來,依例罷職,何如?傳曰,允。
南鶴聞,以承文院官員,以都提調意啓曰,本院製述官具馨遠外任,代前主簿徐惇修差下,付軍職冠帶常仕,何如?傳曰,允。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以黃瑗爲監察,趙慶遠爲奉常主簿。
兵批,判書鄭好仁,參判具㢞,參議宋鍈病,參知柳誼入直進,右副承旨洪仁浩進。副司果徐惇修,平安兵使單趙圭鎭。
以校理徐配修·宋翼孝,副校理沈晉賢,修撰李書九,牌不進罷職傳旨,傳于南鶴聞曰,只推。
南鶴聞,以弘文館言啓曰,本館上番,姑陞入直,已至多日,事甚未安,校理宋翼孝·徐配修,副校理沈晉賢,修撰李書九,旣有只推之命,竝卽牌招,以爲推移入直之地,何如?傳曰,允。
以校理徐配修,副校理沈晉賢,修撰李書九,牌不進罷職傳旨,傳于南鶴聞曰,只推。
兵曹,以柳鎭恒爲右邊捕盜大將。
洪仁浩啓曰,新除授右邊捕盜大將柳鎭恒,卽爲牌招,傳授命召及大將牌·傳令牌,何如?傳曰,允。
傳于南鶴聞曰,雖勝於亞將之大將望筒,其間足以擬入,有何商量,如是遲滯?聞該房問奏,雖云兵判之遲滯,該營事,亦極可駭,該大將徐有大,兵曹判書鄭好仁,竝推考,後勿如是之意,嚴飭。
南鶴聞,以訓鍊都監言啓曰,本局中軍今當差出,而擬望之人乏少,外任竝擬,何如?傳曰,允。
兵曹,以趙心泰爲禁衛中軍,趙心泰爲都監中軍。
以張東源囚單子,傳于南鶴聞曰,保放。
洪仁浩,以義禁府言啓曰,善山前府使李素,拿處事傳旨,啓下矣。李素時在任所云,依例發遣府羅將,拿來,何如?傳曰,允。
洪仁浩,以義禁府言啓曰,渡海譯官李命和·丁一星,拿問處之事,傳旨啓下矣。李命和·丁一星等,時未上來云,依例發遣府書吏羅將,所到處拿來,何如?傳曰,手本中句語疎漏,雖可駭也,渠輩之幾漂僅免,可謂萬死餘生,已示申飭之意,拿來則分揀,可也。
戊申四月二十五日午時,上御重熙堂。戶房承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,未下直守令,當日辭朝。出榻敎。賤臣承命出傳。命書傳敎曰,平安兵使下批政事,當日爲之。又命書傳敎曰,頃因畿伯登筵,始知之,以內侍決訟事,再昨年受敎京外,掌獄之官,眩於擧行,不可無一番分晣知委。此後京居內侍之以內侍名呈狀者,須以轉啓之意,有內侍府措辭尾粘公文,然後聽理。其外奴名代呈者,不必轉啓,此則直呈法司決處事,分付刑曹·漢城府,京司雖如是申明定式,外方亦當指一知委,無若畿邑之疑眩。中官之下鄕在道者,原居鄕者,凡有呈辨之事,以奴名或親屬代呈,無敢接面,此意令廟堂,措辭,分付,一以除眩於擧行之弊,一以定訟辨之限,一以示嚴內外之意。衍德曰,右邊捕盜大將趙圭鎭,移拜平安兵使矣。在前如此之時,有他邊大將兼察之例,今番則何以爲之乎?上曰,左大將兼察,可也。衍德曰,左邊大將,兼察事,命下矣。卽爲牌招,以爲聽傳敎之地,何如?上曰,依爲之。出擧條。命退,承史以次退出。
上在昌德宮。停常參·經筵。
自卯時至巳時,灑雨下雨,測雨器水深三分。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于沈豐之曰,都承旨入侍。
傳于洪仁浩曰,摠管番次苟艱,未肅拜摠管許遞,前望單子入之。
副摠管前望單子入之,任嵂落點。
傳于洪仁浩曰,坐直承旨入侍。
兵曹,以李明運爲訓鍊都監中軍。
傳子南鶴聞曰,禁軍別將,不可數遞仍任,都監中軍,更爲擬入。
洪仁浩,以弘文館言啓曰,校理徐配修,副校理沈晉賢,修撰李書九旣有只推之命,竝卽牌招察任,何如?傳曰,允。
傳于南鶴聞曰,政官,待開門,牌招開政。
以黃海監司狀啓,黃州牧使趙長鎭,長連縣監李彦祐,受由上京,令該曹催促下送事,傳于南鶴聞曰,今日內下送後,草記。
南鶴聞,以吏曹言啓曰,黃州牧使趙長鎭,長連縣監李彦祐,今日內下送後,草記事,命下矣。依傳敎,催促則,黃州牧使趙長鎭,以爲八十老母,病勢危篤,實難離捨,末由還官云。長連縣監李彦祐,以爲身病沈重,不得下去云,親病身病,雖未知其如何,而特敎申飭之下,終不下去,事體所在,誠極未安。本曹請推之外,無他可施之罰,何以爲之?敢稟。傳曰,然則竝改差,明日政差出,可也。
傳于南鶴聞曰,農務方殷,此時守令,不可一刻曠官,明日政新除守令,使之待下批,當日辭朝,如有未署經人,仍令牌招署經後,辭朝。
南鶴聞,以內醫院官員,以都提調·提調意啓曰,今日中宮殿進上江心水,不善監封,致有不精之弊,事之驚駭,莫此爲甚。臣等之不能檢飭,萬萬惶恐,而當該監封醫官吳仁豐,拿問定罪,書員,令攸司從重科治,以爲懲勵之地,何如?傳曰,設有不精之弊,旣無下敎,又非因下敎分付,則本院豈可只憑掖隷所傳,徑先改封乎?若此不已,來頭之弊,安知不故作生梗之擧,復循前日作弊之習乎?以此以彼,不可以事微而忽之,不卽來稟之當該中官,令內侍府,爲先刋名,承傳色中官,待用刑拿問重治。當該掖隷,爲先令掖庭署,知名,掌務官下吏等,科罪一款,事不分明,更待下敎。此後雖大於此之事,如無下敎,必更微稟取旨然後,施行事,書付院壁,定式遵行。
以司鑰手本,別監金景祿,爲先除下事,傳于南鶴聞曰,多岐廉問,多岐探察,掖隷所爲,萬萬痛惡,此丙申以後所未聞之事。況內入物種,所關事體,何等莫重,則因渠私憾,故欲生梗,不稟不告,敢以卽爲改封之意,自外分付藥房,其漸不可長。當該別監,爲先除名,當該司鑰別監降定,其在防微杜漸之道,決不可尋常看過。此後無論微事之微事,微物之微物,非下敎而往傳,無下敎而封入,則該掖隷刑推三次,絶島定配。司謁·司鑰,杖一百定配,不爲微稟,依其言封入,則提調施以制書有違之律,掌務官首醫,當杖配,院吏同律,以此傳敎,載之本院掌考,以爲遵行之地。
南鶴聞,以戶曹言啓曰,內需司及壽進宮所屬各寺刹,免稅結收捧時,有無弊,依筵敎,發關査問矣。寺刹所在邑査報,今纔齊到,故別單書入之意,敢啓。傳曰,知道。諸寺免稅結數,比元案或有減數處,詳査委折,釐正驪州之報恩寺,林川之普光寺,收捧有弊云。往復本道,從便矯弊,當初諸寺,必有所重,有此免稅結,其來歷文跡,詳錄報來後,與成冊,草記入啓,可也。
以司謁手本,別監金鼎祥,爲先除下其罪狀,令攸司科治事,判付內,在前掖隷輩,稱以龍脂次,侵徵畿營,爲弊不小乙仍于,丙申以後別加嚴飭,意謂此弊永革。觀此手本,犯禁之不足,又有作挐之擧,作挐之不足,至於醉詬,其矣情狀,萬萬痛惡,依手本科罪爲旀,此後復有此弊,司謁及行首,當各別痛繩,以此申飭,掖隷之無論公私,足到三門內者,隨卽狀聞。萬一掩置,從他現發,監司,以交通掖隷律論,以此分付畿營。
戊申四月二十六日卯時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上曰,都提調已出去耶?豐之曰,問安後,卽爲出去矣。命退,承史以次退出。
戊申四月二十六日戌時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,宋民載·朴瑞源等處分,出於嚴義理,持倫綱之義,而所謂一賊二賊之說,原本未能記有,只從筵臣所奏,處分傳敎,槪及之矣。更考原本,民載疏語,不止下一一字却添二字,因此又思之,此外或有罪同罰異,則刑政甚斑駁。令該房考奏,而今聞前都憲蔡弘履疏中,一而二,二而一云云,與民載疏語無異,獨逭其可乎?前大司憲蔡弘履,洪州牧中道付處,前持平李挺龍疏語不審,亦可謂將無同,殆不成話頭,何足深責?亦不可仍置,亟施削職之典。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
辰時巳時,日暈。
南鶴聞啓曰,明日常參·經筵,取稟。傳曰,停。
南鶴聞啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
傳于趙衍德曰,承旨入侍。
傳于洪仁浩曰,不可罪同而罰異,安川君烆敍用。
兵曹,以白東俊爲訓鍊都監中軍。
吏批,判書李命植受由,參判趙鼎鎭進,參議未差,右承旨尹行元進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以林㝡遠爲典設別提,李溆爲黃州牧使,權儐爲長連縣監,學正單金潭。再政。以申大謙爲喬桐府使。
兵批,判書鄭好仁,參判具㢞,參議宋鍈病,參知柳誼入直進,右副承旨洪仁浩進。副護軍白東俊·任嵂。
兵曹,以趙心泰爲都監中軍。
兵曹,以柳鎭恒爲禁衛中軍。
兵曹口傳政事,副司果韓商新·鄭晩錫。
以成德雨囚單子,傳于洪仁浩曰,分揀放送。
傳于洪仁浩曰,保放罪人王漢禎,付過放送。
洪仁浩,以兵曹言啓曰,去三月初三日,傳曰,昨夜行望位之禮,冞切風泉之感,八壯士之設廳付祿,名曰別軍職,孝廟朝瀋幸隨龍之人,而爲其酬勞,有此恩澤。有是廳則,不可無八壯士子孫,近來每有搜訪之命,在京者試藝未入格,在鄕者道遠不卽待令,本廳尙無壯士之裔,殊非記舊之意。八壯士子孫,無論支嫡,在京者先捧擧案,在鄕者令該曹,分付該地方方伯處,搜訪治送,待畢到後,仍令該曹具別單草記,以爲試取收用之地事,命下矣。八壯士子孫,知委於京兆及八道兩都,使之搜訪起送,則朴培元·申晉翼·吳孝誠·趙壤·張愛聲·金志雄六人子孫,今始來待。至於朴起星·張士敏二人竝無后云,而平安道寧邊居閑良張學祖,稱以士敏之傍孫,尙主其祀云。雖已上來,旣非直孫,則不可混入,只以六人子孫,具別單以入之意,敢啓。傳曰,知道。兵判率領待令當試身手膂力,以此知悉。別軍職取才,係是丙申以後初行之事,時任別軍職及曾經別軍職,亦令待令。
洪仁浩以義禁府言啓曰,前大司憲蔡弘履,洪州牧中道付處事,承傳,啓下矣。蔡弘履忠淸道洪州牧,中道付處,而以承傳內辭意,具罪目,依例發遣府書吏,押送配所之意,敢啓。傳曰,知道。
洪仁浩,以賑恤廳言啓曰,壯士子孫中,居鄕者回糧米,題給事,命下矣。依下敎,南陽朴思德,通津朴忠佐,永宗趙明濬,廣州張世謙·張世瑜·張繼宅·張啓文·張世恒,楊州張枝雲各米一斗,淮陽申光潤·申敬鈺,平壤金舜心·金聖臣·金禹臣·金弼尙,江東金舜孝,各米三斗式,分給之意,敢啓。傳曰,知道。三斗太少,各給五斗,仍給糧資之需,可也。
南鶴聞,以賑恤廳言啓曰,壯士子孫回糧米題給,草記批旨內,三斗太少,各給五斗,仍給糧資之需可也事,命下矣。依下敎,南陽朴思德,通津朴忠佐,永宗趙明濬,廣州張世謙·張世瑜·張繼宅·張啓文·張世恒,楊州張枝雲,淮陽申光潤·申敬鈺,平壤金舜心·金聖臣·金禹臣·金弼尙,江東金舜孝,各米五斗式題給,糧資之需,各錢二兩式,一體分給之意,敢啓。傳曰,知道。
戊申四月二十七日卯時,上御春塘臺。諸承旨入侍時,左承旨趙衍德,右副承旨洪仁浩,同副承旨南鶴聞,假注書趙台榮,記事官李相璜·金祖淳,以次進伏訖。上曰,兵判及八壯士子孫,盡爲來待乎?仁浩曰,今方待令矣。上曰,兵判,率壯士子孫入侍。兵曹判書鄭仁浩,進伏。上命朴思默等諸人試藝,各擧靑龍刀擧沙,又試馬技,講武經訖。上曰,今此試藝,猝地擧行故,呼名告栍等節,全不成樣,此莫非兵判預不通報之致矣。命書傳敎曰,初不關由於該房,或該廳,不待下敎,又忽使之待令於闕外云,意謂易於整待,仍令試取,觀此擧措所爲,節節疎忽,兵曹判書鄭好仁推考。又命書傳敎曰,本廳爲八壯士設,壯士子孫,宜置本任,以寓記舊之意,可也。近無壯士家人,特令諸道,搜訪以聞,意豈徒然乎?今日各技親試,朴思弼居首,卽故壯士朴培元玄孫,故別軍職尙忠之子,適又居魁,事不偶然,別軍職差下。之次張啓文,故壯士張愛聲玄孫,金禹臣故壯士金志雄玄孫,趙光濬故壯士趙壤五代孫,令軍門調用。之次朴思默·朴思顯·吳愼忠·張世恒,各弓矢一部賜給。其中故壯士申晉翼孫,獨未入格,曾孫光潤,年已老,令該曹,題給食物,以示恤孤之意。上曰,卿宰·侍從·堂上·堂下違牌坐罷人及罷削人員,竝敍用。出榻敎命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深一分。
中宮殿,藥房口傳問安。答曰,知道。
趙衍德啓曰,明日擧動時,王大妃殿·惠慶宮問安。何承旨進去乎?敢稟。傳曰,同副承旨進去。
南鶴聞啓曰,再明日文禧廟朔祭親祭時,祭文當爲製進,藝文提學吳載純,卽爲牌招,何如?傳曰,允。
傳于趙衍德曰,左承旨入侍。
傳于洪仁浩曰,右副承旨入侍。
傳于南鶴聞曰,明日出宮門路,以協陽門爲之。
傳于南鶴聞曰,明日出宮時刻,待下敎爲之。
洪仁浩啓曰,事變假注書李羲觀,身病猝重,勢難察任,今姑改差,何如?傳曰,允。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以徐有隣爲分內醫院提調,朴天行爲楊州牧使,安川君單烆。
兵批,判書鄭好仁進,參判具㢞,參議宋鍈病,參知柳誼入直,右副承旨洪仁浩進。分都摠管二單李文源·尹蓍東,副護軍南憲喆·李東燁·李尙顯,副司直徐有寧·鄭昌順·尹蓍東·李文源·閔鍾顯·金翊休·林蓍喆·李鎭復·李邦榮·李太亨。
南鶴聞啓曰,新除授分都摠管李文源,方在被謫蒙放中,何以爲之?敢稟。傳曰,蕩滌。
傳于南鶴聞曰,分都摠管李文源,批下,仍以前牌催促,使之卽爲肅命。
南鶴聞啓曰,分都摠管李文源,陳疏承批,飭敎連下,而謂有情勢,懸牌闕外,無意承膺,莫重省記,尙未修呈,事體所在,萬萬未安,從重推考,何如?傳曰,懸牌二字,焉敢發口?無臣分無人情之敎,視若尋常,則其罪其律,當何居?不必牌招,原牌還收,使卽入來肅拜門限前,上去入直。
傳于洪仁浩曰,分都摠管李文源入侍。
南鶴聞啓曰,分都摠管尹蓍東,隨牌來到闕外,謂有情勢,屢度催促,終不入來,事體所在,極爲未安,從重推考,何如?傳曰,聞今日之敎,如是處義,誠非所料,已有口傳下敎,此啓辭勿施。
傳于洪仁浩曰,分都摠管尹蓍東入侍。
南鶴聞,以訓鍊都監言啓曰,今四月二十九日,慶熙宮擧動時,因兵曹節目,軍餉色軍四十名,集賢門軍十名,將官率領,挾輦侍衛。金虎門軍四十名,弘化門軍四十名,廣智營軍三十名,南營馬兵三十名,北營標下軍三十五名除出,各其將官率領赴陣。解嚴後,竝仍爲移直於各該直所,巡邏等節,依例擧行,還宮後,竝還入本處,而待標信擧行。南營馬兵三十名,廣智營軍三十名,出用則宮墻外巡邏,無以分排,以新營守直軍,推移行巡之意,敢啓。傳曰,知道。
領議政金致仁箚曰,伏以臣卽伏見傳敎下者,有文禧廟朔祭親臨之命矣。臣職忝大官,固當躬趨駿奔之列,少伸悲冤之忱,而第臣自二昨,中寒忒重,一晝夜不分人鬼,雖其乍有省覺之後,僵臥叫楚,凜凜有垂盡之形。束帶赴班,非所可論,玆敢倩人締箚,疾聲號籲。伏乞聖明,亟降威譴,治臣闕禮虧分之罪,以警具僚,以安賤心,不勝幸甚。取進止。答曰,省箚具悉卿懇。愼節奉慮,未參何傷?卿須安心勿辭善攝,仍傳曰,此批答,遣史官傳諭,仍遣御醫看病。
副司直李文源疏曰,伏以日月迅邁,文禧廟祥事奄隔一旬,朔日當前,動駕有命,聖心之傷悼,臣民之哀痛,益復如新,仍念臣之罪犯,可勝誅哉?幼而失學,長益癡頑,凡所猷爲,皆出於無知妄作,雖恕其愚,直是詭怪,律之以法,正合誅殛。至于今保有身家,莫非我聖上曲庇之恩,而冥升不已,致位崇顯,早晩必陷大戾,自知久矣。頃於歲首常參時,判府事臣金熤所奏,誠是堂堂正論,在臣之道,固當拜而受之,愧服摧謝之不暇,而過生疑怯,恣行駭悖。上而負殿下湔拂之恩,下而壞廷中尊嚴之體,俯仰天地,此何人哉?當初韓德厚之通擬也,臣雖至愚,豈不知名義之可畏,而五世斬之說,便成一代公議,其族人,已入臺端。又因其宗孫鳴冤,至承無礙之傳敎,且僚議與同,信而行之,至於棄名義而無忌憚,果非臣意慮所敢到,而倉卒之際,驟聞傳說,誤以爲得罪名義,則不可復廁於人類。急於自處,如醉如狂,乃爲此古今天下未嘗有之擧,三尺童子,不敢爲之事。嗚呼,是誠何心哉?靜言追惟,厥有由焉,乖戾至此,非但臣不學攸致,冢宰之重任,經筵之淸職,惠堂之膴仕,一時叢集於千不近萬不似之身。過福之災,理所必至,而廟堂之論斥,臺閣之評駁,皆無聞焉,則其勢不得不自賊自身,此實天之所使然耳。及其置對之日,得見朝紙所出,始知大臣之言,亶出於愛惜名義之公心,扶植世敎之美意。繼而伏見處分傳敎下者,怳然大悟,如夢得醒,自不覺惶汗浹背,感淚被面。假使大臣惡意相加,勒驅之於罔測之科,惟宜退而自省,從容處義,雖至毁冠裂冕,豈不綽綽有餘,而以臣麤率之性,稚昧之識,忽地顚錯,不顧前後,殆無異於病風喪性,愧悔靡及,無辭可解,直欲卽地溘然而不可得。揆以邦憲,鈇鉞猶輕,善地薄竄,匪罪伊榮,含笑渡浿,沒身爲期,千萬不自意,曾未多月,特霈恩宥。顧臣醜穢之蹤,雖蒙放還,惟當直趨田廬,歌詠聖澤,而此時遠處鄕外,非但義分之不敢出,領付京第,亦係格外之恩數。冒入城闉,且感且懼,杜門自訟,縮伏靡措,又無幾而恩敍遽降,仍有分摠管特授之命。此時此任,尤何敢爲逡巡之計,而以臣踪地,官職去就,實無可論,念臣無文蔑識,衆所共棄,獨我聖上,曲垂恩顧,不翅如慈父之調護癡迷,愛之欲貴,致有今日耳。古來賢豪尙皆爲知己死,況臣初無其實,徒荷知遇,效死此心,尤當如何,而以臣不敢有之身,而臣自辱之,以臣不敢擅之服,而臣自脫之。墜損家聲,貽浼朝廷,猶屬細故,其孤負我殿下罔極之恩,更無餘地。每念及此,不寒而粟,不火而烘,惟以不卽滅死爲恨。嗚呼,覆盃之水,不可復收,僨車之犢,不可再服,雖我殿下,過加包容,欲收舊用之簪履,顧臣有何顔面,復尋已脫之袍帽乎?況今飭敎至嚴且重,前日罪負歸之醉失,今日特除,諭以起廢,責之以臣分人情。臣雖頑如木石,迷如禽獸,非不知瞻依廟所,進參朔奠,少伸區區悲切之懷,而公議之所不容,廉防之所關係。百爾思量,萬無冒進之勢,回望西掖,五內摧裂,有臣如此,生不如死,只願聖慈,察臣由中之懇。特推體下之恩,先削臣所被職名,仍令選部,勿復照檢,俾卒天地終始之澤,不勝至祝。答曰,省疏具悉。自知其罪,如是僕僕,則竭蹶出膺,以效息黥之義,從又摧謝廟堂,兼暴本情,可也。何敢張皇煩浼?卽爲肅命。
修撰兪漢謨疏曰,伏以臣本館校理臣宋翼孝,有姻査應避之嫌,臣之所帶春秋兼銜,亟命照例遞解,以存公格,不勝幸甚。省疏具悉。疏辭下該曹,稟處。
戊申四月二十八日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,弘文提學入來乎?仁浩曰,姑未入來矣。命書傳敎曰,文禧廟朔祭當親臨,明日詣慶熙宮,經宿,侍衛則別雲劍寶劍外,以入直磨鍊,百官隨駕置之,只大臣六曹堂郞各一員隨駕,竝依前爲之。軍兵隨駕,亦以當次入直磨鍊,訓將都領隨駕,餘竝置之,出番軍,切勿出用事,申明,分付。又命書傳敎曰,一竄一補,皆爲儻來進身,至於一重臣之駭擧,在法雖難赦,酒戶太寬,醉失所致,此古人亦多犯之,然則屬之公罪,不至不可。前判書李文源,楊州牧使尹蓍東,分都摠管除授,仍卽牌招入直,分司非實職,此任特除,非但爲起廢。萬一逡巡,是誠不識臣分人情,一番辭疏,雖或捧入,違牌去來,切勿呼望事,該房知悉。又命書傳敎曰,政官牌招開政。仍命退,承史以次退出。
戊申四月二十八日辰時,上御重熙堂。左承旨入侍時,左承旨趙衍德,假注書趙台榮,記事官李相璜·金祖淳,以次進伏訖。上曰,京畿監司入侍。出榻敎。賤臣承命出,與京畿監司徐有防,偕入進伏。上曰,分摠管李文源,牌去來知來。賤臣承命出,回奏曰,來詣闕外,今方治疏云矣。上曰,楊州牧使,當日辭朝。出榻敎。命退,諸臣以次退出。
戊申四月二十八日酉時,上御重熙堂。分都摠管李文源入侍時,右副承旨洪仁浩,假注書趙台榮,記事官李相璜·金祖淳,分都摠管李文源,以次進伏訖。上曰,向來擧措,何其妄也?人皆欲殺,而予則曰足觀其氣,政所謂醉之以酒,以觀其德,此雖惡德,不足深非矣,然只論其跡,則誠極如何矣。文源曰,臣之妄作,前後所無之擧,而上以負殿下拔擢之恩,下以僨一身終始之着,無辭仰達矣。上曰,卿則地處何如,奬拔何如,而作此無前之擧,寧不怪駭乎?此專由於得爲吏判之故,而咎在薦主,薦主卽予也。文源曰,聖敎至此,不勝惶悚,而當初大臣,謂以明義蕩然云云,故臣不勝駭憤,不思前後,作此怪擧,此實出於天奪其魄之致,而臣家臣自亡之矣。上曰,向日事,尙今追思,予亦用口無言,卿其思之,伊日所脫帽袍,今復着之,寧不愧恧乎?文源曰,臣亦人耳,其所慙恧,豈不知之乎?上曰,見任異於他司漫職,卿須知悉此意,卽詣慶熙宮,入直於該司,可也。仍命退,諸臣以次退出。
戊申四月二十八日戌時,上御誠正閣。分都摠管尹蓍東入侍時,右副承旨洪仁浩,假注書趙台榮,記事官李相璜·金祖淳,分都摠管尹蓍東,以次進伏訖。上曰,除卿此任,意亦有在,分司亦一外補,屢度飭敎之下,參以分義道理,豈可不出肅乎?此蓋出於爲卿進身之地也。蓍東曰,連承嚴敎,不勝驚悚,冒沒登筵,益切惶懍矣。上曰,向日人言卽謄傳故辭,何足爲說乎?大抵卿久居銓地,再經都政,故終至狼狽,從古遭罹何限,而亦豈無如卿者乎?蓍東曰,前後所遭,罔非臣自取之事,而初筵恩敎開釋無餘,故臣銘佩心肝,仍據睢盱之地,畢竟顚敗,至於此極,而更有今日,尤莫非造化矣。上曰,本牧艱食之患,何如?蓍東曰,昨年田穀告歉,故今春民事,無異歉歲矣。上曰,還穀爲幾何?蓍東曰,爲一萬九千餘石矣。上曰,幅圓爲幾何?蓍東曰,境接十三邑,其疆界之大可知也。上曰,麥事,何如?蓍東曰,兩麥俱爲大登矣。命退,諸臣以次退出。
上在慶熙宮。停常參·經筵。
中宮殿,藥房口傳問安。答曰,知道。
大駕詣慶熙宮後,內閣·政院·玉堂·藥房口傳問安。答曰,知道。仍詣孝昌墓,入齋室後內閣·政院·玉堂·藥房口傳問安。答曰,知道。朝廷二品以上口傳問安。答曰,知道。
王大妃殿·惠慶宮,遣承旨問安。答曰,知道。
茶禮罷後,內閣·政院·玉堂·藥房,單子問安。答曰,知道。朝廷二品以上·六曹堂上,單子問安。答曰,知道。
還內慶熙宮後,內閣·政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
南鶴聞啓曰,明日王大妃殿·惠慶宮問安,何承旨進去乎?敢稟。傳曰,同副承旨進去。
南鶴聞啓曰,明日動駕,再明日景慕宮夏享大祭齋戒相値,視事頉稟之意,敢啓。傳曰,知道。
洪仁浩啓曰,司僕寺內乘來言,捲窓,取稟。傳曰,捲三面。
洪仁浩啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
南鶴聞啓曰,臣王大妃殿·惠慶宮,問安進去下直之意,敢啓。傳曰,知道。
傳于南鶴聞曰,同副承旨,馳詣宗廟·景慕宮,奉審摘奸以來。
兵曹,以趙心泰爲禁軍別將。
兵曹,以柳鎭恒爲訓鍊都監中軍。
兵曹,以白東俊爲禁衛中軍。
傳于南鶴聞曰,發遣吏郞,諸執事,淸齋與否,摘奸以來。
曺允大,以兵曹言啓曰,今此慶熙宮經宿時,內外巡邏,依時御所例,擧行之意,分付,何如?傳曰,允。
曺允大,以兵曹言啓曰,今此慶熙宮經宿時,興元門北邊宮墻二間許,又一間許,武德門西邊二間許,頹圮樹柵處,當爲軍兵把守矣。令各該營入直軍中,隨其字內,量宜定送,嚴加守直之意,分付,何如?傳曰,允。
曺允大,以訓鍊都監言啓曰,今此慶熙宮經宿時,因兵曹草記,武德門西邊宮墻二間許,頹圮樹柵處,西營入直軍八名除出,將校率領,嚴加守直之意,敢啓。傳曰,知道。
曺允大,以御營廳言啓曰,今此慶熙宮經宿時,興元門北邊宮墻二間許,又一間許,頹圮樹柵處,令該營入直軍中,隨其字內,量宜定送,嚴加守直事,自兵曹,草記矣。北二營入直軍八名除出,二間頹圮處五名,一間頹圮處三名,將校二人率領,限還宮間,嚴加守直之意,敢啓。傳曰,知道。
曺允大,以兵曹言啓曰,依下敎,隨駕禁軍及駕後禁軍,武藝別監內吹兼內吹等處,以蜜水解渴之意,敢啓。傳曰,知道。
曺允大,以訓鍊都監言啓曰,依下敎,隨駕將校軍兵等處,解渴之意,敢啓。傳曰,知道。
曺允大,以禁衛營言啓曰,今此孝昌廟動駕時,依傳敎,南營當次入直軍二十名內,除營直五名,其餘軍兵,該將官領付訓鍊都監都領陣之意,敢啓。傳曰,知道。
曺允大,以禁衛營言啓曰,依下敎,隨駕本營槍劍軍兼內吹及訓鍊都監陣,領赴軍兵等處,蜜水解渴之意,敢啓。傳曰,知道。
孝昌墓奠酌禮敎是時,亞獻官左議政李性源,終獻官右議政蔡濟恭,贊禮禮曹判書李,典祀官奉常正崔烜,執禮副修撰沈興永,執尊副修撰李東稷,大祝奎章閣待敎尹行任,祝史修撰沈興永,齋郞校理宋翼孝,贊者·引儀二,金東覽·崔珽,謁者二,兼引儀慶邦運·鄭熙濟,贊儀二,假引儀李師益·趙翰逵,祭監監察尹聚東·姜世鷹。
分都摠管尹蓍東疏曰,伏以臣以公法則有累簡,拔辜恩造之罪,誅殛之猶輕勘也。以私義,則非着袍帽,抗班聯之身,斥廢之無所惜也。獨蒙聖度愈寬,聖眷愈渥,籌司還仍,向旣再勤,近地薄補,月又六易,宿硏之許叨,便養之副願,終始庇覆,如父於子,雖臣自圖,無敢及此。不意玆者,伏承內新命,特旨曲軫於進身,天牌至臨於下邑,恩實廣前,事亦罕覯,吏民驚詑,行路榮耀。伏況文禧廟祥期漸近,禮事將關,讎賊未討,悲冤弸結,臣以自初敦匠之臣,區區效誠與洩哀,只在於數日寄直,一旬瞻依而止而已。此時此職,何敢控辭?第臣所遭,有非暫經節拍,略費撕捱,可以晏然出膺者,則臣之今日去就,誠狼狽罔措,不知所以爲計矣。昨秋人言之罔極,非有血怨骨讎於臣而然耳,特臣賦命蹇舛,處世蒙闇,冒匪據而招積忤,皆所自取,尙誰怨尤?且其旨意遣辭,一踵丙申前套,特有加減闊狹之殊耳。驟看雖極憯毒,細究無甚驚怪,最是更觀將來一句語,卽爲臣人鬼之關,庚子甄敍,宜先仰暴,而宣政賜對,恩敎昭晣,殆無毫分餘憾。臣又感激嚴畏,不敢覼縷於文字,今若一向泯默,將爲不瞑之鬼,蓋當乙未冬,今判府事臣徐命善之陳疏也,逆麟爲時相出城胥命。臣方待罪畿營,以有藥院僚誼往見,而問其由,則與其在座至親,方見原疏謄本,出示于臣,且發自明之語。臣答以今日代聽之擧,允合典禮,體國大臣,當相率仰請之不暇,而未能出此,致有軍銜之疏,義理所關,何敢議到於其間乎?仍卽起來,絶不與通,此時酬酢,蓋多傳播縉紳,翌年丙申二月初五日,永祐園展拜時,大臣以兵判隨駕,與臣本有海島交契。逢見於軍幕,語及前冬叫閽事曰,君之某處酬酢,吾亦聞之,惟其見明,故乃能有此義理,有何難知乎?相與之一笑而罷,區區秉執,自來如此,而人之抑勒論斷者,必欲驅之於湛滅之科,此臣所以萬萬痛冤,求死不得者也。其曰無故被論云者,其時臣之面見而語言者有之,赫蹄而往復者有之,其人皆在,其事可質。下臣司敗,當卽地辨暴,而臣於逆帥,惡其侫邪,本無交分之狀,亦可因此而自白也。養厚之童交相熟,不能先幾斥絶,實爲臣沒身之累,臣何敢昧然自掩?厚謙則面目不相知,聲氣不相接,而忽地添入,意在汚衊而後已,此則不待臣多辨,而日月之明,亦必有以照燭無遺矣。念臣踪跡本孤,骨體不媚,中歲鄕居,罕與人接,虛閑也而有或嫉之,冷淡也而有或忌之,彼此無當,左右見疑。至於樂純叔姪,則仇疾最深,期必甘心,畢竟遭罹孔慘,百口將夷,而貸而不死,再造軀命,式至今一紀歲月,秋毫皆聖明賜也。邇來忝竊,尤非夢寐所及,內外颺歷,皆出特恩,至淸而要,太驟且濫,此豈眇福窮命,所敢消受其萬一也乎?注措之失當,臣亦自知其多矣,而獨於隄防通塞之際,未嘗不兢兢小心,或恐得罪於名義。進而奏對於前席,退而難愼乎銓筆者,庶自謂無陷重戾,而又不免壞防樹黨之目,此亦臣之死罪。然比前數事,猶屬細故,臣不必費辭張皇,以重犯瀆擾之誅也。噫,醜辱極矣,身名僇矣,負前後敎詔之恩,違夷險向前之計,羞當世而辱朝廷,更無餘地。是宜遄伏常刑,不齒人類,以少贖失身忘德之罪,若乃薰沐之加,雨露之濡,尙何施於朽骨與枯荄也哉?昨緣殿座有命,禁鑰久留,嚴敎荐下,逃遁無路,雖不得不冒沒入肅,唐突登筵,而諉而一出,自同無故。遂至於因仍蹲據,斷非人理之所敢安,臣分之所敢出也,玆敢略具情實,仰瀆於黈纊之聽。伏乞聖慈,天地父母,下臣攸司,勘臣罪戾,仍命永刋臣姓名於朝籍,俾臣避遠駥機,延保殘喘,以卒覆載生成之澤,公私不勝萬幸。答曰,省疏具悉。筵席敷示,何等反復?卿其勿辭行公。
戊申四月二十九日卯時,上詣文禧廟。擧動入侍時,左承旨趙衍德,左副承旨曺允大,右副承旨洪仁浩,同副承旨南鶴聞,假承旨徐鼎修·李時秀,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防,檢校直閣金憙·鄭東浚,原任直閣徐龍輔,待敎尹行任,以次隨駕。上具戎服乘輿,出協陽門,降輿乘轎,出敦化門至松皮橋。命書傳敎曰,今日隨駕,皆以入直軍擧行之意,申明分付,衛內軍兵,皆用入直,則禁軍別將擧行,萬萬駭然。當該別將李漢泰,爲先汰去,記過待令,其代卽爲差出。入興化門,詣金商門外,降轎乘輿,詣寧善門外,降輿入幕次,改具翼善冠·淺淡服,乘輿詣文禧廟,降輿詣神位前,三上香,執酌·獻酌,行祭如儀,禮畢命退。
戊申四月二十九日辰時,上御尊賢閣。假都承旨·假左承旨入侍時,假都承旨徐鼎修,假左承旨李時秀,假注書趙台榮,記事官李相璜·金祖淳,以次進伏訖。上命書傳敎曰,初欲觀勢爲之,道路,只令修治以待矣。今日當臨孝昌墓,以此,分付。路由敦義門,六曹堂郞各一員隨駕,百官則,雖祗迎勿爲之,服色以時服擧行,隨駕軍兵,只以外營入直步軍,訓將都領隨駕事,分付。命退,承史以次退出。
戊申四月二十九日辰時,上詣孝昌墓,擧動入侍時,左承旨趙衍德,左副承旨曺允大,右副承旨洪仁浩,同副承旨南鶴聞,假承旨徐鼎修·李時秀,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防,檢校直閣鄭東浚,原任直閣徐龍輔,待敎尹行任,以次隨駕。上具戎服,乘輿出廣達門,降輿乘轎,出興化門,由敦義門詣孝昌墓齋室門外,降轎御齋室。改具翼善冠·淺淡服,詣丁字閣,行奠酌禮,行祭如儀,仍詣墓上,奉審訖,行晝茶禮祭,如儀。還詣齋室,改具戎服,少頃,上乘轎出齋室,由敦義門入興化門,詣廣達門,降轎乘輿,入顯謨門還內。諸臣退出。
戊申四月二十九日酉時,上御興政堂。左承旨入侍時,左承旨趙衍德,假注書趙台榮,記事官尹行任·金祖淳,原任直提學徐有防,檢校直閣徐鼎修·鄭東浚,原任直閣徐龍輔,以次進伏訖。上曰,行祭時刻單子,依例入之事,分付。賤臣承命出傳。上曰,生雉,以活鷄,自明日,代捧事,分付司饔院及京畿監營。賤臣承命出傳。命退,諸臣退出。
上在昌德宮。停常參·經筵。
自昧爽至巳時,灑雨下雨,測雨器水深七分。
酉時戌時,日食。
中宮殿,藥房口傳問安。答曰,知道。
大駕詣文禧廟,親祭罷後,內閣·政院·玉堂·藥房單子問安。答曰,知道。朝廷二品以上·六曹堂上·兩司長官·宗親·百官單子問安。答曰,知道。
還內後,內閣·政院·玉堂·藥房口傳問安。答曰,知道。
詣慶熙宮經宿後,內閣·政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
王大妃殿·惠慶宮·中宮殿,朝廷二品以上·六曹堂上單子問安。答曰,知道。
南鶴聞啓曰,明日常參·經筵,取稟。傳曰,停。
曺允大啓曰,來初五日朝參日次矣,敢稟。傳曰,停。
南鶴聞啓曰,臣,王大妃殿·惠慶宮,問安進去下直之意,敢啓。傳曰,知道。
傳于曺允大曰,出宮門路,以資政門爲之。
傳于南鶴聞曰,同副承旨,馳詣景慕宮,奉審摘奸以來。
南鶴聞啓曰,端午帖製述人,旣已抄啓矣,弘文提學徐有隣,卽爲牌招,出韻科次,何如?傳曰,待開門牌招。
南鶴聞啓曰,今此端午帖製述人抄啓中,時無職名人,令該曹,依例口傳付軍職,何如?傳曰,允。
南鶴聞啓曰,今日朝廷問安時,請承言色,已過三次而不來,其在事體,誠極未安,當該承言色,推考警責,何如?傳曰,允。當該承傳色,不卽取稟,又不一邊取稟,一邊替進,極爲可駭。令該府拿囚,過一朔後勘律,此雖少事,掩置之習,萬萬痛駭。大臣之久留,亦豈有如許事體?此後廷班,遲滯下來者,與政院請坐,尤有異焉。再請不來,直以罷職啓請,三請不來,以罷拿啓請,司謁,令攸司重勘,一體啓請事定式,今日擧行,遲滯當該司謁,令攸司從重科治。
傳于曺允大曰,今日當還宮,時刻待下敎爲之。
以京畿監司狀啓,日次朔膳代封,令該院稟處事,傳于南鶴聞曰,昨年已有下敎,何以狀請乎?昨年則四月旬前已代捧,今年未免差晩,此後無論廚院·畿營,無論四月·五月,亦無論日次及物膳別物膳,勿稟隨乏代捧。只以代捧之意,畿營則狀啓,不待回啓代捧,廚院則亦爲草記,不待批下代捧事,定式擧行。一以除獵軍貽弊民間之弊,一以除貢人本色難捧之弊事,分付厨院,乃令廟堂,行會畿營。
南鶴聞,以司饔院官員,以監膳提調意啓曰,因傳敎,本院所供各殿宮日下生雉,今日爲始,以活鷄代捧之意,敢啓。傳曰,知道。
以原春監司狀啓,金化縣監魚在沼罷黜事,傳于曺允大曰,令該曹口傳差出,待下批明日辭朝。
吏曹口傳政事,以吳在斗爲金化縣監。
南鶴聞,以禁衛營言啓曰,今日還宮時,依兵曹節目,延和門入直鄕軍一哨,南營入直鄕軍二十名,待標信除出。該將官領赴訓鍊都監領陣,而罷陣後,南營入直鄕軍,則還入西營元直所之意,敢啓。傳曰,知道。
文禧廟朔祭親行敎是時,亞獻官左議政李性源,終獻官右議政蔡濟恭,贊禮禮曹判書李,典祀官奉常正崔烜,執禮修撰兪漢謨,執尊副修撰沈興永,大祝奎章閣待敎尹行任,祝史校理宋翼孝,齋郞副修撰李東稷,爵洗位二,兵曹正郞鄭觀輝,禮曹正郞李鎭宅,亞終獻盥洗位禮曹佐郞朴興祚,贊者二,引儀金東覽·崔珽,謁者二,兼引儀尹之衡·鄭桓,贊引二,兼引儀鄭熙濟·慶邦運,祭監監察南必錫·張鉉國。
大司憲李度默,大司諫安聖彬,司諫李濟萬,掌令崔景岳,持平柳頤玄,獻納柳匡天,校理宋翼孝,正言徐邁修,修撰兪漢模,副修撰李東稷·沈興永等箚曰,伏以是月也,卽我文孝世子終祥之月也。俛仰之間,天星再周,尺衣令聞,於乎不忘,銅闈往蹟,廓然靡逮,臣民哀隕之情,若在厥初,而況國賊尙未討也,君讎尙未復也。至冤終莫之伸,此慟尤何可極?嗚呼,窮天極地之逆,一日難容,食肉竊皮之願,八域同情,而文陛碎首之人,寂乎無聞,公車請討之章,便成陳言。伈泄若相忘,玩愒若無故,今已三載于玆矣。噫嘻,此何事也?藉令事端全沒把捉,根因實難盤覈,猶當積誠殫力,靡不用極,期於罪人斯得,王章夬施。而矧今偉·宇之逆節,萬口皆傳,醫媼之陰圖,一國齊憤,鉤得情狀,灼有其路,嚴加訊鞫,寧容少緩,而乃反任其偃息,置而不問,豈謂此事不足疑耶?諱慶擬帥,莫掩眞贜,投劑斷乳,是何腸肚,抑謂此雖可疑,亦不足問耶?初無可疑則已,旣有可疑,奈之何不一問也?當疑而不疑,疑之而不問,無一可者,以殿下明聖,又何靳持如是也?非但群下之情,愈久愈惑,後世之視今日者,亦將以爲如何哉?嗚呼,天日昭臨,神祗森列,巨魁顯戮,必無倖逭之理,而其在代天工行天討之道,又何可全然無事,袖手而坐,以待其情節之自綻露也?嗚呼,王綱墜矣,民彝斁矣。三年之禮將訖,百世之讎猶在,竊恐從此,時移事久,易致日遠而日忘,寧不大可悲哉,亦寧不大可懼哉?臣等謂時偉·宇鎭·廷揖·乳媼,亟令王府,爲先拿囚,待用刑嚴鞫得情,快正典刑,斷不可已也。取進止。答曰,省箚具悉。勿煩。
進士孟賢大·申龜朝·宋翼淵·朴呂壽·尹鍾烈,生員趙鉐,進士鄭履綏·李敬參,生員安尙默·李翼榮·權襈,進士沈述祖·權太應,生員吳慶元,進士柳諫,生員黃仁紀,進士李英實·黃鍾五,生員閔章顯,進士李翼,生員徐有憬,進士鄭昌耆,生員李羲淳,進士洪樂安,生員李羲翼,進士李羲駿,生員徐有望·李羲坤·鄭世淳,進士兪孟煥·權燁·李啓遠,生員任厚常·沈師民,進士金履永·金鋼·朴宗雨,生員李在治·趙鎭順,進士姜在寅·尹載厚,生員洪熙普·吳聖楫,進士趙晩慶·李,生員李彦圭·南象一,進士崔景箕·李東洙,生員李龍舒·柳,進士李述明·李永臣,生員李鼎基·沈鳳錫,進士李明孚·南宮愿,生員卞赫祚·李載寬,進士申大頤·韓允鎭,生員柳焴·蔡義重,進士韓性淳·李奎普,生員李觀海·權揆,進士辛之洛·崔大鉉,生員權思復·金重曄·洪樂游,進士尹永儀·閔師膺,生員盧,進士宋鈺,生員李顯正,進士閔鍾吉·許,生員尹愭·金秀臣·韓錫敏,進士李顯得·李得祚,生員林萬遠·兪文煥,進士兪宅贇·趙經鎭,生員尹光晃,進士金吉羽·宋益魯,生員金魯奎·李弘達,進士成亨默·朴夏鎭,生員安廷善·申光軾,進士鄭萬綏·洪履黿,生員申在陽·鄭魯榮,進士金國鉉·金碩鉉,生員洪起倫·吳璲,進士魚用恒·安檍·鄭㝡賢·申錫老·申錫耉·李東運·徐應輔·金碩基,生員李箕采·趙斗鉉·洪大協·李普漢·韓用德·李毅采·李雨肅,進士洪樂綏·沈象奎·金履恭·嚴耆·李益烷·李益·尹光閔·尹義東·趙宅謙·朴宗維,生員安棨·安光宇·兪文煥·李秉淵·兪聃柱·尹時東·李圭徽·洪得淵·朴宗臣,進士宋文箕·丁若鏞·沈師存·李浤·睦允中·閔令儒·曺憲振·沈徽永·姜履天·姜履元·張至喆·宋文晦·生員洪晩榮·尹尙烈·沈樂源·朴鍾淳·李祖範·金益彬·沈翼賢·韓濟裕,進士洪百淳·沈·權漢玉·李麒峻·崔命奎·黃勉繪·金塤·柳碩之,生員朴大和·李正容·申獻朝·李光顯·李運行·許綜·趙道宇,幼學金敬淳·李肇源·李勉冲·朴宗明·申綮·鄭存大·洪秀晩·沈能迪·金基胥·李來鉉·李羲甲·趙冕鎭·李寧載·元在行·洪樂浚·兪漢㝢·李在翼·李明淵·韓容修·李秉杓·尹䄷·元在明·李度中·沈能憲·徐鳳輔·朴宗浩·權中敦·韓緝·李東鉉·尹緻·朴永源·李尙愚·朴三源·申孟祿·李東輔·柳·李東煥·柳昉·宋在履·安聖瞻·李敦秀·魚在沼·魚用儀·張錫憲·安廷翊·李雨慶·黃仁緝·曺鴻振·洪益綸·申夔朝·黃鍾一·洪秉謙·洪樂允·李重容·金思鉉·權馥·洪秉魯·金順行·金履實·閔毅顯·金愚淳·金履平·金一淳·金履初·金文根·宋啓樂·金善根·宋啓韾·申緝·金遇淳·柳光顯·金履憲·趙文生·李興弼·趙學周·李在源·李若源·黃仁素·金學淳·李右源·金民淳·李灋·沈範祖·金人淳·尹行遠·金樂淵·金憲淳·朴昌壽·李厚中·李得弼·李厚五·趙鎭性·李厚豐·金履儉·李厚夔·尹馨烈·金洛鍾·尹佐烈·崔養重·尹克烈·張履信·李羲斗·沈鎜·申大範·柳㻩·尹佑烈·李鍾源·柳宗顯·李文圭·趙龍夏·孟文遠·林退鎭·李憲百·金晉煥·申大疇·朴來壽·金鼎煥·沈應奎·李在運·李秉洙·徐範禮·文日升·尹翊鉉·許鏶·金孝秀·文光洙·文揚烈·朴禹圭·尹常烈·愼翊休·尹章烈·李義勉·尹榮烈·林祥采·金宗岳·康就範·白光彦·洪旣道·文養來·金鳳運·金致龍·金三龍·韓錫仁·金聲集·吳潤樸·趙象基·牟達兼·朴思默·沈宅鴻·安敬默·吳舜辰·朴擎漢·申忠範·柳明濟·李基崙·金思赫·李述漢·金思黃·崔定重·李東輔·金得根·朴致默·李承達·金胄淵·金基中·權中矩·金基弘·韓勉載·安光集·吳相殷·安光翼·李博載·金·沈宜永·李英翼·沈宜秉·金在華·沈宜敬·李英雲·沈能進·柳幼麟·沈能遜·趙在昉·具廉·元在亨·李鍾仁·元在長·黃仁裕·閔永洙·黃廷龍·許·洪百倫·柳運承·李允協·沈樂賢·尹瑀·具命說·李周燮·吳泰元·柳文喆·柳南明·李周喆·李儒準·具命龍·金克寬·李鳳會·兪漢相·李冕秀·吳學秀·鄭煥曾·李錘·具命益·宋文重·任頤周·兪孟柱·洪始淵·元景文·成海運·李周升·李周鼎·沈萬永·兪漢定·沈師章·金載象·金熙華·魚用春·崔在衡·曺定振·李五秀·尹守晩·柳說·具東稷·具英燮·沈衡泰·洪益友·洪永祚·尹致行·柳輝存·李度天·李勉凝·姜養會·李端祐·權中敏·沈逈鎭·尹致嵩·金思皓·徐有儞·沈世儀·呂祖永·韓致重·李東奎·趙學永·李膺祐·李祉漢·李度坤·尹致衡·姜在寬·柳玉·姜在憲·尹致公·李郁亨·李澈·李鼎來·韓通裕·任默·李汲·李衡來·洪仁榮·柳瑨·安光鼎·洪樂健·金炳文·金最根·李雨成·金春根·李奎復·閔致謙·金重淳·尹濟弘·李瑞延·李性中·李壧·尹永喆·金魯行·李之紹·金魯鍾·韓命觀·金信國·姜昌會·兪東柱·沈師東·沈基永·黃獜錫·尹濟東·尹致亮·李在誠·李久誠·李弘規·申浣·申沇·朴寅秀·金鏗·金鎔·李普澤·愼昌烈·徐有倫·沈能喆·權中敬·金鍾眞·朴春壽·鄭持綏·朴聖壽·洪樂秀·朴晩壽·李春民·朴耆壽·朴老源·趙胤鎭·呂善容·李海郁·李光升·李海寧·李光會·尹相下·李海邵·李寅彬·崔命承·沈在賢·尹綺·丁載吉·金處明·金泰鍾·沈鐻·尹相烈·李升濟·李東敏·李雨巖·任膺常·李寀·金處綱·李垿·金龜鍾·成履源·金鑰·李元坤·禹聲漸·崔公伋·皇甫玗·崔䘻·金宗燮·尹之泰·鄭弘善·李顯慶middot;李元八·鄭浣·李東宇·辛文佑·洪宗顯·申㠎·林東鎭·申㦡·林衡鎭·辛用河·兪永柱·李顯遇·朴志發·許源·安允炡·邊益淳·金世淳·崔弘淵·李弘達·李榮逵·趙安謙·丁若綿·趙煐·申大中·權定仁·沈曅·沈佶·宋鼎漢·韓用成·李載·李明圭·權贇·金載麟·鄭弼祚·尹命烈·宋泰雲·洪龍泳·沈通漢·金秀淵·李若天·金琡·李周豐·李弘謙·李基承·金覺淳·趙繼采·鄭榥·趙秀采·鄭栢·趙秀民·沈公鐸·鄭履中·黃在中·李之浩·李元繼·金器重·趙哲賢·朴可源·朴治源·鄭橝·尹昌烈·尹昌顯·趙材成·趙材良·李學慶·李樂慶·李得慶·尹之衡·李廷翼·李廷煥·尹之亮·趙景漢·鄭弼東·趙星漢·李熙楫·趙在益·嚴錫龜·趙尙謙·嚴錫麟·趙完相·趙尙熙·趙尙濂·趙尙顯·趙尙薰·李基倫·李命億·李基漢·金用耉·金永老·安廷植·趙德涵·宋煥豐·李儒祐·李偉祐·趙學元·李顥永·金懋淳·宋鎭圭·宋鉉圭·趙學祖·趙溟·李翼淵·金履鋼·金鼎淳·南駿聲·金達淳·金百根·朴絅壽·李毅鎭·李靖鎭·趙鉉翼·李弘源·李穆源·趙星采·安光宙·成永愚·權景錫·洪宗翊·權·權胤錫·安光普·申百顯·申匡朝·趙鎬·李民容·李基建·李基述·李時徽·李東華·李基運·李基弘·許昱·李基胤·李漢鼎·趙昌濂·李基範·許㫻·李基景·安聖賚·李旭徽·許旼·安聖趾·李時鼎·李基遠·柳詠·安聖奭·李基亨·徐象輔·徐俊輔·徐任輔·韓用欽·金在喆·金在弼·金頤淳·李寅慶·李章慶·尹·李國鉉·李鍾植·李鍾直·李鍵·金道根·洪樂膺·河瑞復·兪仲煥·兪伯煥·金玝·林樂鎭·洪樂人·申秉顯·李樂誠·李勉及·李維垣·安秤·李峙鼎·金培天·金培人·申澈·洪樂天·郭林宬·李晉容·李東憲·申惠淵·宋勗·具周錫·申湖·林誠鎭·李樸·李羲玄·李愚在·李觀容·李在修·兪祥煥·兪聖柱·李遠模·申夏祿·李奎瞻·韓公普·韓公善·韓公亮·洪樂坤·許榦·兪星煥·洪樂升·康聖臣·李重植·李燨·李世喬·李恒植·尹之殷·李世寬·趙星漢·許淰·朴長淳·朴在益·柳晉泰·申熙朝·洪文榮·申頤朝·沈養鎭·梁性訥·洪必榮·沈頤賢等疏曰,伏以彝倫之變,莫大於君父之讎,一日未復,則國不得爲國,春秋之義,莫嚴於亂賊之討,一日少緩,則人不得爲人。天討不行,人紀斁絶,則亂亡隨至,臣等爲是之懼,沬血飮泣,仰陳沐浴之義者,三年于玆,而章凡六七上矣。情窮而誠未孚,辭竭而言不用,凶賊無殲殄之期,大義有晦塞之憂,臣等獨抱獜經,退守窮廬,只俟事端之自露而處分之遄降矣。今則日月易邁,終祥已迫,禮制有限,魂宮將撤,孰謂必討之賊,一天尙戴,必復之讎,三年未雪耶?噫,君讎無可復之義則已,苟以爲不可不復,則何論歲月之久近,國賊無可討之典則已,如以爲不可不討,則何嫌呼籲之煩複耶?況今天星再周,銅龍之音容益遠,時物重新,栗崗之松檟將拱,以聖上止慈之情,當祥期迫近之時,其所痛冤悼傷,必當有倍於常日。臣等仰念宸情無窮之悲,俯激微忱,罔極之痛,不忍以歲月之已久而有所泯默,玆敢倡率同志,不避煩屑,而復申前請焉。嗚呼,春秋之義,莫嚴於討賊,而其所以討之者,不必親犯手勢,顯行凶圖然後討之也。故曰人臣無將,將則必誅,今玆諸賊之凶謀逆節,豈但曰將心而已乎?儲君亦君父也,苟或有毫分之形跡,固在必誅罔赦之科,況在元良始誕之時,八域含生,孰不蹈舞於國本之大定?而噫,彼凶賊,顯懷不滿之心,以爲一王子生,及其縟儀旣擧,宗社有托,則又以爲何如是太蚤也?雖使渠粧撰外面,隨衆同慶,苟有一分不滿之意,則猶不免將心之誅。矧敢肆然倡說於公會稠坐之中,無人不聞,有口皆傳,此豈但曰將心而已乎?元良之誕降,位號之蚤定,誠國家無疆之福,而渠則乃反狼心疾視,肆發不道之言,一至於此,則其凶肚逆腸,自天種下之狀,槪可見矣。以此陰鷙凶獰之性,向元良圖爲不利,何所不至?畢竟做出五月罔極之變,繼以有九月慘毒之喪,跡其所以,此非肆言不道者之所爲而何?嗚呼,五月之變,尙忍言哉?早斷乳道,以致沖質之羸瘠,肆投熱劑,遂至症候之猝變,終至於罔極之境。斷乳投藥,初非一醫一媼之所可獨辨,則其自初排布,暗地主張,必有其人,斷可知矣。況又九月之變,婦人胎候,尤非難知之症,而症情之怪底,又復如前,五月如此,九月又如此,此其故何哉?一國之疑惑,在此而不可解矣,痛冤,在此而不得洩矣。及承我慈殿諺敎中,兩次喪變,症情凡百,自初怪底,又曰前後凶計,極其狼藉,形跡畢露。噫,痘疹自是一症,胎候自是一症,其源委之不同,不啻燕越,而若其症情怪底,前後一般者,此何故也?其必有包藏禍心,內結外煽,前旣逞毒,後復肆凶者,明若觀火,庶幾端緖畢露,亂賊斯得,中外拭目顒祝而俟矣。畢竟只以一復兩謙,磨勘而止,至若陰覬日後,以待群不逞得志之招,卽妖宇之斷案,而其締結逆復,和應不軌之謀,綢繆凶偉,潛售擬帥之圖者,皆出於不利銅闈之計。其窮凶情節,與偉賊,一而二,二而一者也。情節綻露之後,一不盤覈,遽傅生議,使之偃息於海島之上,刑政之失,孰有大於此者乎?且夫徑殺連婢,故絶根因,則按査之捕將,跡涉殊常,力護藥院,敢諉不知,則陳疏之儒臣,抑獨何心?天命修短之說,非人臣所敢道者,而如李謙彬者,當擧國哀遑之日,少無悲慼之心,乃敢肆然發口,登諸章奏。放開凶賊轉身之地,以爲他日解脫之計,其心所在,極爲陰慘,苟有人臣之分者,姑當如鷹鸇之逐。而竊怪夫李集斗者,以何心腸,汲汲首擬於雄府,有若償功而酬勞者然,未知天命修短之說,於渠輩,有何等功勞,而必欲酬報,乃至於此耶?如使國有典刑,則此等亂流,焉逭黨與之律,而殿下,一味好生,過於包容,故一種不逞之徒,莫知君讎之必可復,國賊之必可討。專以掩覆凶賊爲能事,漫漶義理爲高節,世道之乖亂如此,人心之陷溺如此,則君讎何時可復,國賊何日可討乎?思之及此,自不覺澟然而寒心也。臣等忝在賢關之地,同得秉彝之天,則自丙午五月以後,莫非沬血飮泣之日,而況當此月,冤號倍切,遙瞻象設,肝膽欲裂,玆敢披瀝血懇,仰瀆崇嚴。伏願聖明,廓揮乾斷,醫·媼·偉·宇,嚴囚王府,待用刑鉤覈情節,明正典刑。自餘羽翼·黨與,次第鋤治,以絶亂逆之本,以洩神人之憤焉,臣等無任激切屛營祈懇之至。答曰,省疏具悉。勿煩,爾等退修學業。
戊申五月初一日辰時,上還宮擧動入侍時。左承旨趙衍德,左副承旨曺允大,右副承旨洪仁浩,同副承旨南鶴聞,假承旨徐鼎修·李時秀,記事官金孝建,假注書趙台榮,記事官李相璜·金祖淳,一提學金鍾秀,檢校直提學鄭民始,原任直提學徐有防,檢校直閣金憙·鄭東浚,原任直閣徐龍輔,直閣鄭大容,待敎尹行任以次隨駕。上具戎服,乘輿出資政門,詣崇政門外,降輿乘轎。命書傳敎曰,侍衛軍兵雨具。出興化門,詣敦化門外,命宣傳官出標信解嚴,詣協陽門,降轎乘輿,入宣化門還內。諸臣退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日·再明日國忌齋戒正日相値,視事頉稟之意,敢啓。傳曰,知道。
藥房都提調臣金熤,提調臣沈豐之,副提調臣尹行元啓曰,節序流邁,此月復屆,駕臨廟墓,親行朔貢。伏惟聖懷,益復難抑,移次經宿,雨餘回鑾,伏未審夜間,聖體,若何?今日臣等,率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢此問安。竝爲仰稟。傳曰,知道,慈殿·慈宮氣候一樣,後日次入侍,宜矣。
傳于趙衍德曰,左承旨入侍。
傳于趙衍德曰,右承旨入侍。
傳于洪仁浩曰,坐直承旨入侍。
以申光岳囚單子,傳于洪仁浩曰,放送。
以張重吉囚單子,傳于洪仁浩曰,保放。
曺允大,以司僕寺官員,以一二提調意啓曰,依下敎駕轎梢差備四名,各木二疋布一疋施賞之意,敢啓。傳曰,知道。
洪仁浩,以刑曹言啓曰,昨日動駕時,西部居朴繼問,擊錚於衛外,故取考其原情,則以爲其父朴廷臣,丁酉年分,以宮家恩賜結數踏驗事,下往三南時,應有給馬之例。故問議於兵曹馬色書吏張運昌,則運昌言內,稽考前例成給云,而畢竟自尙瑞院,把上馬牌文案,兵曹堂郞手決踏印,翻貼于畿營以給,故因以往返矣。忽地生事,以偸出馬牌樣,爲日次罪人,寧有如此至冤刻骨者乎?伏乞令該曹·該院去來文案及兵曹給馬關文,與畿營翻貼文跡,一一詳査後,使其父生出獄門云矣。朴廷臣,本以無賴之輩,假托宮監,與張運昌,暗自符同,給賂運昌,圖得馬牌,出沒外邑,侵虐小民,討索千餘金節次,捕廳及本曹査問時,一一承款。乃於結案取招之時,敢生死中求生之計,飾詐漫漶,一反前說,誠極凶獰,而今於獄事已成鐵案之後,又縱其稚子,肆然驚動天聽,尤涉痛惡,原情勿施,何如?傳曰,允。
洪仁浩,以刑曹言啓曰,再昨日動駕時,西部居良人金光鍊等,擊錚於衛外,故取考其原情,則以爲麻浦鹽醢廛,乃是本江民人四百年來世傳之業也。己丑以營債,權移廛號於泮人處,辛丑欲爲還退,則泮人,貪其厚利,不聽還退,故渠等初呈平市。處決內,泮民之不得雜處外廛,曾有朝令,嚴飭還退,而泮人誣訴本館,移文置之,其年秋又呈備局。處決內,泮人旣專屠肆,又兼鹽醢,無異龍斷,卽爲還退,而泮人,又誣訴本館,移文置之,壬寅又呈京兆。處決內,懸房則屬之泮人,鹽醢則屬之江民,法意甚明,依舊還退,而泮人,又爲誣訴本館還寢,故乃於其冬,冒死擊錚,而判付內,不必勘律。分付京兆,因令貢市堂上,從長決給事啓下,則京兆處決內,鹽醢之廛,本是江民之業,而今欲還退,泮人何辭不聽乎?若謂之供士之需,則必有官府文案,而今旣無之。且泮人旣有懸房,又方刷還外居之類,依前還退事分付,則於是泮人理窮,乃搜得本館所在革罷文券中醎魚收稅者,以此憑藉,混稱鹽醢,而其時京兆,未能辨白,又至還寢。今年四月擊錚,秋曹以依前決給回啓,而泮人,誣告於同成均入侍時,上達還寢。大抵泮人之不得出居閭里,國法所禁,而近年以來,泮人憑藉鹽醢,數十餘戶,出居江上,與之爭利。或有不合其意,則必毆打作拿,甚至於誣訐本館,推治江民,江民之爲泮人所困,亦已久矣。養士之節,何等重大,而豈可使泮人,奪取江民之殘薄生涯,以供多士乎?況以權移,謂之永賣,萬萬無據,一考文券,可以立判,而拘於强弱,以至此境,乞令還退云矣。本事旣非四件事之內,則肆然鳴金,驚動天聽,極爲無嚴,狀頭金光鍊,自臣曹考律勘處。至於訟理曲直,則泮人之不得雜處閭里,法禁本自至嚴,前後法司與備局處決,皆事理明白。輒因成均館之以養士之需爲言,江民輩之旣得訟,而還爲勿施,非止一二,至今年四月擊錚時,則自臣曹,論理草記。旣已蒙允之後,泮堂筵奏,又以養士之需請寢者,揆以事面,終不免苟簡,則渠輩呼冤,不是異事,依前月本曹草記批旨,施行,何如?傳曰,允。
洪仁浩,以刑曹言啓曰,再昨日動駕時,東部居牙兵文得弘,擊錚於衛外,故取考其原情,則以爲渠以景慕宮北墻外植木直,自再昨年洪重淵流離之後,看檢植木,而墻外植木直,皆永付料,渠則尙不付料。伏乞依例付料,俾得保存云矣。果如原情內辭緣,則莫重之地,效勞旣無異同,獨漏雖似可矜,旣係四件事外,而以自已事干恩,至於鳴金,難免猥越,置之,何如?傳曰,允。
洪仁浩,以刑曹言啓曰,再昨日動駕時,北部居童蒙張殷錫,擊錚於衛外,故取考其原情,則以爲壬寅春,自宗親府成送關文,內宮房恩賜奴婢田畓踏驗次,宮監朴廷臣下送時,馬牌草料,依例題給云。故其父,以兵曹書吏,告課堂上而退送,則朴廷臣之恐喝,罔有紀極,故怯於威勢,果爲成送把上矣。刑曹納供時,宗親府書吏千龍世,與廷臣附耳酬酢曰,汝以給賂運昌,圖得馬牌樣納供,而無控該宮等說,囑托廷臣。若究根本,則其父受賂之曖昧,可以打破,乞令該曹,嚴覈龍世·廷臣,使其父分揀云矣。張運昌,受賂於朴廷臣處,僞造把上,盜踏印信,圖得馬牌,三次出給之狀,兵曹及本曹推覈時,箇箇輸款。及夫結案之時,忽然變辭,眩亂獄情,已極獰頑,而乃敢以當初所無之千龍世囑托廷臣等語,粧撰爲說。使其稚子,屢瀆天聽,究厥情狀,萬萬痛惡,原情勿施,何如?傳曰,允。
洪仁浩,以刑曹言啓曰,昨日動駕時,平安道中和居幼學李命寬,擊錚於衛外,故取考其原情,則與同邑居李景沆,爭訟祖墳事也,此事上煩天聽,已至四五次矣。末梢道臣査啓中,以此後雖百回上言,一竝勿施爲請,而判付內,有依道啓施行之命,故今年四月,擊錚原情,自臣曹回啓時,以猥越瀆擾,請照律蒙允矣。不過卄餘日之間,又有此擊錚之擧,如許怙惡不畏法之頑民,不可一任其無嚴,原情勿施,自臣曹考律勘處,何如?傳曰,允。
洪仁浩,以刑曹言啓曰,再昨日動駕時,平安道寧遠居土校朴同伊,擊錚於衛外,故取考其原情,則以爲乙巳年,江東縣公廨修補次,請得營門檜木板子公文,招募願從者。故渠輩三十三人,每名或二十家,或十餘家,給價買取,而當年,因水勢之甚淺,過冬於寧遠,修補作錢七百餘兩,收稅備納後,丙午始爲離發矣。自巡營,又爲什二收稅,用於亞營改建之需,其餘出給時,措辭知委各邑,使之流下。故僅到順川,秋水盡落,又爲過冬,而去年七月到殷山,則本邑由吏尹致誠,從中瞞告,板子四十六家,謂以收稅,仍執不給,而到于江東,則本縣座首,以爲旣已收稅於殷山,則江東豈無再稅乎云,而仍告官家,板子四十家四立,以收稅執留。又三家座首,稱以收稅,情債終不出給,大抵此板,初爲預納收稅於江東,再爲什二收稅於本道,則亞營,卽道內公舍,故各邑例爲護送,而自寧遠至平壤,沿邊九邑中,惟獨殷山·江東,如是堅執,使殘民,將至自盡之境。故呈營得題,而不爲出給,呈備局得題,而亦不出給。伏乞令本道兩縣所失板子八十九家四立價,從市直卽爲推給,俾保性命云矣。原情內辭緣,旣是四件之外,又是板子推尋,瑣瑣之事,則驚動天聽,事極無嚴,狀頭朴同伊,自臣曹照律嚴處,而至於本事,則疊稅稱冤,已似無怪。營門與備局題辭之下,終不出給,亦甚駭訝,畢竟上徹,亦似由此,則有不可以呼籲之猥越,而置之勿問,本事,令該道臣劃卽決處,俾無遠民呼冤之弊事,分付,何如?傳曰,允。
洪仁浩,以刑曹言啓曰,再昨日動駕時,黃海道遂安居蘇召史,擊錚於衛外,故取考其原情,則以爲乙巳十二月初六日夜,有屍在於祥原乾川里,卽金今同屍身。而㐏奉,以渠夫叛奴,常懷害主之心,値此事機,自謂得時,而納招曰,今同,圖得李龍甲養母,李甲得等打殺云,而渠夫甲得,十二月初五日出往,初七日還家,則豈殺人於初六日夜乎?抑有可證者,金弘大·金春宅,屍身暴露之朝,知其埋血人姓名,而終不吐實。朴太江言金元宅,以其父讎,乘今同之泥醉打殺云者,語甚明明,而祥原郡守鄭赫,憑藉㐏奉之誣招,鶴舞周牢,勤捧侤音,實無暴白之路。丙午敢動天聽,自本道各別詳査事判下,而道臣査官,歸之誣罔,丁未渠之舅父,又動天聽,則該曹勿施,特令攸司,別般査問,俾脫橫罹之冤云矣。李甲得之父宗裕,前月上言時,自臣曹,據丙午道臣査啓之明白,請以勿施,則未滿數十日之內,舅婦之換名呼籲,至於驚動天聽者,極爲無嚴。事當重勘,而旣係爲夫訟冤,今姑安徐,原情內辭緣,置之,何如?傳曰,允。
洪仁浩,以刑曹言啓曰,昨日動駕時,黃海道安岳居幼學沈得浩,擊錚於衛外,故取考其原情,則以爲渠祖重濟,今年九十一歲,而渠輩以鄕曲愚氓,不知士庶九十以上加資之規,故成冊中漏落者,良由此也。近百歲人,尙未得一資之榮,乞蒙天恩云矣。果若原情內辭緣,則稱冤無怪,而漏落成冊,莫曉其故,考籍査實後狀聞之意,分付該道臣,何如?傳曰,允。
洪仁浩,以刑曹言啓曰,昨日動駕時,忠淸道結城居幼學李明善,擊錚於衛外,故取考其原情,則以爲渠之祖父故通德郞弼世,曾於戊申三月十七日,忽聞賊勢之鴟張,倡率義旅五十六人,過大興郡。見一隷行色蒼黃,捉問其由,則自禮山縣,傳賊檄於大興郡,急爲還歸云,故渠祖,卽地擊殺。直入官門,問凶書眞僞於大興倅趙隆,則果如所聞,而又自大興,傳送德山者屬耳云。渠祖不覺膽裂,出一健步於義旅中,急推凶書裂焚,唐·沔列邑,賴而晏然,可考文蹟則旣有在前多士之呈文,又有身後輓誄之證言。而今當天星之重回,渠祖獨漏於褒揚之典,往訴營門,則以晩後不捧,乞蒙天恩云矣。李弼世之焚賊檄殺凶隷,果如原情內辭緣,則泯沒可惜,稱冤無怪,令道臣査實狀聞,何如?傳曰,允。
洪仁浩,以刑曹言啓曰,昨日動駕時,忠淸道結城居良人金得呂,擊錚於衛外,故取考其原情,則以爲其父震赫,曾於戊申,以壯士抄入從軍,忽於陣外,見有一人,行跡殊常。其父奮身,縳致其人而嚴問,則乃是賊中偵候者,故拘置陣中,是日卽三月二十日,居無何,卽爲解陣。論其事蹟,則雖非斬首,事在捕賊,而其父尙今生存,乞蒙天恩云矣。金震赫捕賊黨卽罷還一款,原情內辭緣,語無倫脊,雖不足取信,而戊申從軍,果有的實文跡,則生存人論賞,旣有已例,令道臣査實處之,何如?傳曰,允。
洪仁浩,以刑曹言啓曰,再昨日動駕時,忠淸道庇仁居幼學李聖章,擊錚於衛外,故取考其原情,則以爲庇仁·舒川接界之間,有田畓,數多居民,各自耕食,渠之祖與父,亦自起耕,以爲生業矣。順治年間,折受於淑安房,年久之後,又以其結卜,折受於金貴人房,而至戊午年,又爲折受於鄭妻房者,至五六年矣。甲辰年分,移付於禮山,以其結卜,納稅於戶曹,而千萬意外,癸卯年分,藍浦居具成海,稱以買得於金貴人房云。納於守禦廳,持關文侵漁,終不遂計,又囑於鄭僉正家,而鄭哥,知其非理而退去,又囑於金泰仁家,則金家,下來踏驗後,知其爲民畓的實,亦又退去矣。成海又囑於䄄之宮房,導掌朴忠儉下來,則巡營捉囚嚴刑,成給決立案,故衆民無弊安接矣。甲辰秋,成海子善運,又囑於禁衛營,更爲侵漁,竟至見逐,乙巳春,善運又呈議送,與民相訟,善運非理之狀,綻露於營門,以更勿侵漁之意,捧侤音放送矣。善運又囑於他處,橫侵徵稅,農時鄕民,不能安堵,擧懷渙散之心,令該道決處,俾得保存云矣。此事係是四件事外,則肆然鳴金,驚動天聽之罪,極爲無嚴,自臣曹照律勘處,而至於本事曲直,果如原情內辭緣,則不但李聖章空失之土地,在所推給而已,具善運父子前後所爲,萬萬無狀,至於圖囑逆宗家而極矣。大抵京外無賴之輩,奪納有主土地於宮房勢家及營門上司,使遐鄕小民,空失土地者,在在皆然,實爲痼弊。不可不隨現重繩,懲一礪百,然後方可令小民無冤,奸徒知戢,此事旣己現發之後,窮覈痛勘,決不可一毫容貸。具成海·具善運,捉囚營獄,依律處斷後,擧行形止狀聞之意,分付該道道臣,何如?傳曰,允。
刑曹啓目,擊錚人金聖孫原情云云。其矣父金光玉,以羅將拿來尹悌東時,以不謹擧行之事,定配於端川府。伏乞特放矣父,使矣身代配,伏蒙天恩敎味白齊,所供如此,上裁,何如?判付啓,放送爲良如敎。
安川君烆疏曰,伏以日月易得,文禧廟終祥奄迫,臣民痛霣,去而益切。仍伏念臣向於病狀之中,强赴禁直,昏不事事,畢竟溺職,罪止勘罷,撫躬慙悚,無地自容,不意日前,特敍有命。臣含恩感祝,固當卽謝恩命,趨參陪班,而臣之自來病勢,近添毒感,食飮全廢,不能運動,伏枕悚惶,但有涕淚矣。此際見差毓祥宮端午祭獻官,而莫重祭享,以此病狀,萬無自力於將事之望,玆敢不避猥越,疾聲呼籲於宸嚴之下。伏乞聖明,俯垂諒察,及時變通,以重享事,俾延殘喘,千萬幸甚。答曰,省疏具悉。疏辭,許令該曹付標。
副司直申大升疏曰,伏以天時易邁,此月奄屆,文禧廟朔奠已行,終祥不遠,聖心之傷悼,臣民之慟冤,益復如新。仍伏念臣屢朔病伏中,見差弘陵端午祭獻官,顧臣病情,如有一分可强之勢,則莫重祀享,何敢言病,而第臣所患痰癖之症,閱月沈苦,今至六朔于玆。雜試藥餌,尙未差蘇,頑痰衝亘,食飮減却,眞元大脫,形殼僅存,兼以手足痿痺之症,近又添劇。雖於家間起居之時,每當屈伸,則輒復酸痛,或至顚跌,以此病狀,實無自力將事於駿奔之地,玆不得不疾聲仰籲。伏乞聖慈,俯垂鑑憐,亟命該曹,俾卽變通,因治臣瀆擾之罪,不勝幸甚。答曰,省疏具悉。疏辭,許令該曹付標。
刑曹判書金鍾秀疏曰,伏以臣之母病,數朔沈篤,屢經危境,雖幸賴天之靈,大勢差減,而神識之蒙昧,氣息之澟綴,殆無餘地。臣以孑然單身,無兄弟子姪,晝夜焦遑,左右扶護,實無離側之勢,詞訟劇地,瘝曠已多,或乘間歇之片隙,强判時急之公事。輒覺氷炭交中,公私妨奪,而其所酬應於卒乍黽勉之頃者,又多草率紕繆,倘更一向苟蹲,深恐爲罪滋大。玆不得不冒控情私,仰瀆於孝理之下。伏乞聖明,亟命遞臣本職,仍將臣兼帶諸任,竝鐫免,俾便救護,千萬之祝。傳曰,旣不逐日赴衙,無異閒司,辭疏非其時,且有向來飭敎,刑曹判書金鍾秀,從重推考,此上疏還給,捧納承旨推考。
戊申五月初二日辰時,上御重熙堂。左承旨入侍時,左承旨趙衍德,假注書趙台榮,記注官金鳳顯,記事官尹行任,檢校直閣鄭東浚,以次進伏訖。上命讀公事,仍書判付訖。命退,諸臣以次退出。
戊申五月初二日酉時,上御誠正閣。右承旨入侍時,右承旨尹行元,假注書李貞運,記事官金鳳顯,記事官金祖淳,首醫徐命緯,以次進伏訖。上曰,王大妃殿氣候,當此月悲疚之中,本病患症候添加,又有感候,昨今苦劇,粟米飮呑下亦不順,故未得進御,誠切憫矣,粟米飮中,藥料當加入乎?命緯曰。粟米飮中,加入桂枝二錢則,似好矣。上曰,桂枝可以回氣乎?命緯曰,然矣。斡旋之功,莫如桂枝,而人蔘一錢重,加入則好矣。命書榻敎曰,王大妃殿進御人蔘二錢重加味粟米飮,一貼煎入。以刑曹判書金鍾秀上疏,命書傳敎曰,旣不逐日赴衙,無異閑司,辭疏非其時,且有向來飭敎,刑曹判書金鍾秀,從重推考,此疏還給,捧納承旨推考。命退,諸臣以次退出。
上在昌德宮。停常參·經筵。
自昧爽至卯時,有霧氣,巳時日暈。
中宮殿,藥房口傳問安。答曰,知道。
藥房口傳啓曰,臣等卽伏見傳敎下者,文禧廟大祥日,王大妃殿哭臨事,命下矣。節序流邁,祥期奄迫,以慈聖至愛之所鍾,至痛之所存,必欲趁靈几未徹之前,躬臨洩哀。伏惟慈心安得不然?臣等於此,亦不勝感歎於悒,而第伏念近日以來,慈殿調攝之候,有添損之節,昨日湯劑,連加補益之料,此時勞動,實萬萬焦悶,玆敢相率仰籲。伏乞聖上,仰稟東朝,還寢慶熙宮動駕之命,千萬至祝,惶恐敢啓。以藥房口傳啓辭。答曰,知道。仰請還寢,豈待卿等之請,而疚懷而過費心慮,患候因此添損,所以有承奉之擧也。慈敎若曰,此時異於他時,則慈宮不可不留此也。吾亦不臨,情禮不但俱缺,大非重所重尊事面之意,且終祥之日,不得洩哀,又非所以忍耐爲敎。近日以此悲戚,本症候添加,卿等之言雖如此,一向强拂慈意,反妨慰譬之道矣。
傳于南鶴聞曰,都承旨入侍。
南鶴聞啓曰,司僕公事提調徐命善,依下敎來待矣。傳曰,入侍。
有政。吏批,判書李命植受由,參判趙鼎鎭進,參議未差,同副承旨南鶴聞進。啓曰,判書李命植受由,參議未差,小臣獨政未安,何以爲之?敢稟。傳曰,仍爲之。以權裕爲校理,李羽晉爲副校理,李庚運爲修撰,西川君爗爲司饔提調,鄭昌順爲分內局提調,金魯永·李勉兢爲分承旨,金履禧爲分兵曹參議,林蓍喆爲參知,朴基正·申大尹爲佐郞,沈鏔爲軍器僉正。
兵批,判書鄭好仁進,參判具㢞,參議宋鍈病,參知柳誼入直,左副承旨曺允大進。以李世奭·具埉爲同知,李得臣·尹師國爲分副摠管,鄭周誠·李寅植爲分都事,李允中爲五衛將,成道鍾爲順天營將。
分假注書望,以申溆·金和鍾爲分假注書。
傳于趙衍德曰,戶曹判書與別例房郞廳,入侍。
趙衍德啓曰,戶曹判書徐有隣,正郞鄭東敎,依下敎來待矣。傳曰,入侍。
曺允大,以禮曹言啓曰,所下傳敎中,文禧廟大祥日,王大妃殿哭臨節次,以慶熙宮磨鍊,臨時動作,恐有添損之慮,當前期數日,臨慶熙宮,令該曹擇日以入事,命下矣。王大妃殿詣慶熙宮吉日,令日官推擇,則今五月初六日吉,初七日·初八日·初九日皆有拘忌云,以初六日定行乎?敢稟。傳曰,以此日爲之,可也。
曺允大,以禮曹言啓曰,今五月初六日,王大妃殿詣慶熙宮時,殿下祗迎處所,以敦化門外,還宮時祗迎處所,以興化門外磨鍊乎?敢稟。傳曰,依此爲之。
曺允大,以禮曹言啓曰,今五月初六日,王大妃殿詣慶熙宮時,陪從百官,參考前例,則各司一員,有堂上衙門堂郞各一員,宗親每品各二員,承旨·史官各二員磨鍊矣,今亦依此擧行,何如?傳曰,允。
曺允大,以兵曹言啓曰,卽接西所衛將金牒報,則本所字內永肅門西路南邊,古松一株,年久朽傷露根矣。今夜二更量,顚仆橫在路上云,姑爲留置,追後移去之意,敢啓。傳曰,知道。
趙衍德,以戶曹言啓曰,臣有隣,今日以全羅道群山倉·聖堂倉漕船點檢事,出來江上矣。法聖倉所屬光州等十二邑田稅及大同合米一萬八千四百五十二石零,太四千六百四十三石零,本倉元漕船二十九隻分載,亦爲無事來泊,故一體點檢之意,敢啓。傳曰,知道。
曺允大,以承文院官員,以都提調意啓曰,日食已過,禮部回咨,依例撰出,正書安寶後,定禁軍給馬,下送灣府,傳于鳳城,以爲轉致北京之地,何如?傳曰,允。
洪仁浩,以兵曹言啓曰,二品以上本章標,今年正月啓下頒給之後,文武二品外任遞來及曾經摠管應給人員,別單書入之意,敢啓。傳曰,知道。
趙衍德,以賑恤廳言啓曰,咸興璿派六人,回糧米錢題給事,命下矣。依下敎,通德郞李昌杰,前奉事李宗赫,幼學李尙熙,出身李寅三,前巡將李允中,前五衛將李次東,各米一石,錢二十兩式,分給之意,敢啓。傳曰,知道。
洪仁浩,以刑曹言啓曰,猥濫擊錚人,李命寬,考律勘處事,草記蒙允矣。取考律文,則大典通編訴冤條有曰,事係微細,可呈該道·該司,而冒濫上言,事理重者,依上書詐不以實律論,杖一百,徒三年。罪人李命寬,以爭訟其祖墳事,數十日之內,屢次驚動天聽,罪依此律,杖一百,徒三年定配於忠淸道天安郡,卽爲押送,而杖則待用杖,令配所官擧行之意,分付,何如?傳曰,允。
戊申五月初三日辰時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上曰,王大妃殿進御二錢重人蔘加味粟米飮一貼,依前方更爲煎入。出榻敎上曰,右副承旨入侍。出榻敎賤臣承命出傳,洪仁浩進伏。命書傳敎曰,慈殿,以此月之奄至,過加疚懷,又以終祥日不得躬臨,倍加悲慟,患候近以此添劇,目下仰慰之道,莫如躬臨。且以慈宮,以此時異於他時,不得往臨,慈殿,尤以此必欲替臨,今則惟有承敎順志,爲一分寬譬之方。文禧廟大祥日,王大妃殿哭臨節次,以慶熙宮磨鍊,臨時動作,恐有添損之慮,當前期數日,臨慶熙宮,令該曹擇日以入。輦輿不若駕轎之便穩,已以駕轎作行之意稟承,令該寺先爲知悉。出宮日,予當陪往仍留而多日離違,亦非仰慰慈宮,其間從便往來,此則待下敎擧行事,令該曹知悉。又命書傳敎曰,司僕公事提調入侍。上曰,政官牌招開政。出榻敎命退,承史以次退出。
戊申五月初三日巳時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,今日召見咸興璿派子孫班首李昌杰,故侍從宗明之子云,令該曹,北道參奉待窠調用。命退,承史以次退出。
戊申五月初三日巳時,上御重熙堂。司僕公事提調入侍時,左承旨趙衍德,假注書趙台榮,記事官李相璜·金祖淳,司僕公事提調徐命善,以次進伏訖。命善曰,近日雨餘,朝晝異候,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。命善曰,中宮殿氣候諸節,一向平順乎?上曰,今則踰朔太多,誠泄泄矣。命善曰,閭巷間,亦多有屢朔之事矣。上曰,王大妃殿,將欲躬臨於魂宮,而屢年靜攝之餘,以輦輿動駕,似未便穩,以駕轎替御,未知,如何?命善曰,聖敎誠好矣,今以人夫駕行,則似極便穩矣。上曰,駕轎想必渝傷,自司僕善爲潤色,兼造翼帳,以御駕轎,可也。命善曰,潤色旣是一日間事,翼帳亦有觀美之儀,以此爲之誠好矣。上曰,卿其從好爲之,可也。命退,諸臣以次退出。
戊申五月初三日午時,上御誠正閣。兵曹判書入侍時,左副承旨曺允大,假注書趙台榮,記事官李相璜·金祖淳,兵曹判書鄭好仁,以次進伏訖。上曰,擧動節目,何以爲之乎?好仁曰,今此王大妃殿詣慶熙宮時,侍衛等節,當以分兵曹,分摠府磨鍊,而無可據之例,何以爲之乎?上曰,此後則如非單殿擧動,分司勿稟差出,可也。出擧條好仁曰,今此王大妃殿詣慶熙宮時,前後射隊軍,當爲磨鍊,而取考前例,則爲四百名,今番亦依此擧行乎?上曰,依爲之。好仁曰,大駕陪往時,何營軍兵隨駕,何營軍兵留陣,禁軍馬步軍,幾番幾哨磨鍊乎?上曰,隨駕軍兵哨數留陣,依昨年例磨鍊,可也。出擧條命退,諸臣以次退出。
戊申五月初三日申時,上御重熙堂。戶曹判書郞廳入侍時,左承旨趙衍德,假注書趙台榮,記事官尹行任·金祖淳,戶曹判書徐有隣,正郞鄭東敎,以次進伏訖。上曰,稅舡幾何上來耶?有隣曰,湖西·湖南三倉漕舡,盡爲上來,而合爲七十餘隻矣。有隣曰,近日風勢頗順,西·南漕舡,次第到泊,田稅所載私舡,亦爲陸續上來,捧上之節,一日遲滯,則貽弊不些。又其中,有還下去再運舡隻,而別營別庫兩郞廳及西倉官員,間因差祭,未免遲滯云。臣意則分付吏曹,來頭雖或加差,今姑限七月旬前,勿爲差祭,使之專意捧上,惠均廳大同捧上,亦爲方張云,惠郞一體施行,何如?上曰,依爲之。出擧條上曰,王大妃殿將幸慶熙宮所御殿室,各別修理,帷帳等屬,亦爲修改,可也。明日內當盡爲修理乎?有隣曰,此不難矣。上曰,郞廳先往上闕,詳細看審後,自明日始役,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,明日常參·經筵,取稟。傳曰,停。
傳于洪仁浩曰,左副承旨,馳詣宗廟·永禧殿·景慕宮·毓祥宮·延祜宮·義烈宮,奉審摘奸以來。
傳于南鶴聞曰,騎馬二匹立之,史官二員待命。
傳于沈豐之曰,都承旨入侍。
傳于南鶴聞曰,左承旨入侍。
傳于洪仁浩曰,右副承旨入侍,
傳于趙衍德曰,同副承旨入侍。
傳于洪仁浩曰,持平崔守魯批下,牌招詣臺問啓,使之條對。
持平崔守魯問啓,今見臺疏之論趙弘鎭,以承宣爲證梯,設令承宣在院時,有所云云,傳於臺臣者,決非吏隷,則無出於同官。或翰注疏中所謂承宣姓名及以承宣之言,往傳於臺臣者姓名,竝卽詳陳,毋使人在䵝昧之科事,自本院問于持平崔守魯,以啓事,命下矣。問于持平崔守魯處,則以爲臣適於此時,見叨是職,愚憤轉激懲是急,略陳短章,有所論列矣。以承宣姓名及往傳於臺臣者姓名,竝卽詳陳事,有此問啓之命,臣惶懍震越,罔知攸措。向來翼煥之凶疏出,而群情駭憤,物論喧騰,莫不曰此必有暗地慫慂者,而指的無所,亦必有常時酬酢者,而摘發無路,人心疑懼,世道乖亂。臣伏聞承旨臣南鶴聞曾於政院稠坐,以爲翼煥之切友,卽任天常也,任天常之戚屬,卽趙弘鎭也。從中主張而嗾此疏者趙弘鎭,居間紹介而勸此疏者任天常云云,臣疏所謂蹊逕可尋,指使難掩者,各有所指,而公堂酬酢,旣異私室,稠坐傳道,且殊獨處。有耳皆聞,有口皆言,指揮者紹介者,果如言者之言,則前日之沒把捉者,形迹已露,向者之無證據者,指目有歸。在朝家綜核之政,不可不嚴加盤覈,明正其罪,故臣以無隱之義,果有疏陳,而至於言根,擧世喧傳,無人不聞。臣亦聞之而已,實無指名可告者,此外更無所達云矣,敢啓。傳曰,知道。臺臣對辭旣如此,無論話頭語脈之如何,揆以國體,宜卽決覈,同副承旨南鶴聞處,卽爲問啓。以同副之說,傳於臺臣者,無出於院中之人,在家之臺臣,豈聞在院承宣之說話?與其累問於臺臣,以傷待臺閣之道,豈若問於當問人之爲簡當乎?其時在院承宣及伊時酬酢時參聞在坐諸人,問于同副,使之指名後,自政院亦卽問啓,傳於臺臣人,使卽自首。萬一遲滯,本事之外,先用欺罔之律,爲先俾各知悉。須勿自陷事,各別嚴飭。
同副承旨南鶴聞問啓,臺臣對辭旣如此,無論話頭語脈之如何,揆以國體,宜卽決覈,同副承旨南鶴聞處,卽爲問啓。以同副之說,傳於臺臣者,無出於院中之人,在家之臺臣,豈聞在院承宣之說話?與其累問於臺臣,以傷待臺閣之道,豈若問於當問人之爲簡當乎?其時在院承宣及伊時酬酢時參聞在坐諸人,問于同副,使之指名後,自政院亦卽問啓,傳於臺臣人,使卽自首。萬一遲滯,本事之外,先用欺罔之律,爲先俾各知悉。須勿自陷事,各別嚴飭事,命下矣。問于同副承旨南鶴聞處,則以爲翼煥凶疏一出之後苟有一分秉彝者,孰不欲鉤覈根因,打破窩窟,以效鷹逐之義?而況臣不幸與翼煥,顔面稍熟,居止相近,其所憤痛,尤倍他人,若或明知其出處脈絡,而不卽陳聞,乃於院中稠坐倡說,則是上犯欺天之罪,下取妄言之科,臣雖至愚,豈忍爲此?臺臣所謂翼煥之疏,趙弘鎭指使,任天常勸成,而其言發於臣口云者,自春間,已多傳說。臣實不勝駭惋疑怪,而揆以事理,萬不近似,故付之以一時囂說,只自無辨而已。不意今者,名露臺章,罪犯造言,撫躬慙悚,直欲鑽地而不得也。臺臣旣以爲,公堂稠會,臣自倡說云,則其所聞而傳之於臺臣者,必有其人,而今不指的其誰某。只曰有口皆傳,無人不聞,則抑未知臺臣,掇拾街巷傳聞之語,至登於奏御文字乎?無論院僚與他人,傳說於臺臣,然後臺臣必聞之,若知其人,臣當與之對質,以辨虛實,此外無他可達之辭云矣,敢啓。傳曰,知道。觀此對辭,參以臺疏,疏中指引承宣爲證,而問啓之後,牢諱傳說之人者,是反爲趙弘鎭伸誣也。臺臣之自明而自暴,在於明陳傳說之人,因作辨覈之階,持平崔守魯牌招察任,問啓,使之詣臺條陳。
南鶴聞啓曰,假注書趙台榮,身病猝重,勢難察任,今姑改差,何如?傳曰,允。
趙台榮改差,代以安經心爲假注書。
安經心差祭,代以白慶楷爲假注書。
李羲觀改差,代以李錫心爲事變假注書。
南鶴聞,以兵曹言啓曰,今此慶熙宮經宿時,內外入直及巡邏等節,一依時御所例擧行之意,分付,何如?傳曰,允。
兼都承旨沈豐之,右承旨尹行元等疏曰,伏以臣等,伏見持平崔守魯到院上疏,則以吳翼煥凶疏事,有曰趙弘鎭名字,至發於在院承宣之口,蹊逕可尋,指使難掩,萬口同聲,一世相傳云云。噫嘻,翼煥陰慘叵測之情狀,凶徒綢繆指使之根柢,今可因此而斯得,王章快伸,輿憤可洩。臣等於此,不勝大幸,第憲疏,只云承宣,不言姓名,臣等雖非在院之人,名以承宣,則其所以混歸於䵝䵢之科,與諸承宣,無甚異同。而職在保護之地,雖不敢爲引義擅離之計,私心兢蹙,靡所容措,玆不得不聯章仰籲。伏乞聖慈,俯垂鑑諒,亟降明査之命,以爲究竟之地,仍治臣等瀆擾之罪,以肅朝綱,以安微分,不勝幸甚云云。答曰,省疏具悉。卿等勿辭行公。
左承旨趙衍德,左副承旨曺允大,右副承旨洪仁浩,同副承旨南鶴聞聯名疏曰,伏以臣等,卽伏見持平崔守魯到院疏本,則以爲吳翼煥凶疏指目,歸於趙弘鎭,而弘鎭名字,至發於在院承宣之口,謂以蹊逕可尋,指使難掩,萬口同聲,一世相傳云。噫,彼翼煥不道之說叵測之語,決非渠之自辦,則惟其潛懷逆腸,嗾出凶言者,必有其人,而伈泄至今,尙遲究覈,凡有血氣之倫者,孰無憤惋之忱哉?今幸因憲臣一疏,證據脈絡,摘發窩窟,鬼蜮之情,始雖陰祕,魑魅之形,終必自綻。於是乎王章可伸,而輿憤可洩,則臣等職忝近密,尤切欣快,而第於其疏中在院承宣四字,有不容不一暴者。噫嘻,爲人臣子,旣知翼煥之窩藏明白,弘鎭之干犯昭著,而猶且泯默,不思鷹鸇逐雀之義,乃於擧世喧傳之後,始因臺章而登聞,則究厥罪負,合置何律?今者憲疏,初不指擧姓名,混稱在院云云,則臣等,其將相率入於䵝䵢黯黮之中矣。其爲私心之惶蹙,固無可言,蹊逕旣尋之後,盤覈之道,一時爲急,尤豈可囫圇玩愒之若是乎?原疏雖値齋日,姑未入徹,而在臣等自處之義,惟當聚首縮伏,恭俟究竟而已,其何敢自同無故,晏然在職也哉?玆敢聯陳短章,經出禁扃。伏乞聖明,俯垂鑑諒,亟降明命,以爲究覈之道,仍治臣等擅離之罪,以肅朝綱,千萬幸甚。答曰,省疏具悉。出自承宣之口云云,跡沒摸捉,言甚虛謊,旣登於臺章,不可置之䵝䵢之科,方令本院,問于臺臣以啓,待名字指陳,如有辨明之端,對辯,可也。爾等退待究竟。
持平崔守魯疏曰,伏以天時易邁,此月奄屆,文孝世子祥期不遠。伏惟止慈之情,益切傷悼,臣民悲冤,曷有其已?仍伏念臣見識魯莽,言議巽軟,淸朝耳目之任,自知不稱,而柏府除旨,忽下於夢想之外,惝怳感激,莫省攸措。逖違之餘,誠切昵覲,顒祝之時,義難逡巡,豈不欲章皇出肅,而念臣老母,今年八十有二歲矣。疾病沈綿,氣息澟綴,日夕焦熬,左右扶將,目下情理,實難離捨,猥陳請急之章,兼附同聲之討矣。自速妄錯,罪及府吏,臣伏地震懍,滿心慙惶,實不知置身之所也。噫,日昨傳敎,蓋慮朝紳之劻勷,毋令章奏之掇拾,而臣只知國賊之當討,未及聖敎之諦悉。率爾陳章,首犯禁條,至今縮伏,恭俟嚴誅,旣不得詣臺而引避,又不能隨參於聯箚,以此情踪,其何可晏然於榮次乎?伏乞聖慈,俯賜鑑諒,亟削臣職,以安微分焉。臣方俟勘,豈敢爲擧顔論事之計,而忠憤所激,區區私義,有不暇顧,略此冒死更陳之。噫,臣嘗猥隨臺閣之後,粗效沐浴之義,已多年所矣。前後聖敎,每以鎭安世道,全保世臣,爲目下第一義,誠意藹蔚,辭旨懇惻,有足以孚豚魚而化龍蛇也。竊庶幾梟性可馴,豕躅可戢,偕底大道,共享太平,而夫何近年以來,變怪無窮,兇逆層生,義理漸晦,倫常日斁,駸駸然莫可止遏,此其故,何也?我殿下,以天縱之聖,懋日新之學,天人性命之理,無不貫穿,政令施措之間,罔或欠闕。而獨於懲討之政,每失太寬,涵容之仁,反歸姑息,訊鞫之庭,端緖自露,而掩覆或過,凶孽之徒,情節昭著,而鋤治未盡。亂逆無懲畏之心,朝著少寧靖之日,有識之憂歎,厥惟久矣。雖以趙時偉事言之,自處以戚畹,籍弄威福,暗結於妖宇,圖占戎垣,其貪權樂勢負國背君之罪,固已難容於覆載之間。而最是壬寅邦慶之日,薄海含生之倫,孰不懽欣蹈舞,而渠獨陰懷不滿之心,肆發至憯之語,傳之者髮豎,聽之者膽掉。國言旣騰,輿憤愈激,肆市之典,尙未夬施,滔天之罪,將何所逃?嗚呼,日月如流,天星再周,文禧廟祥期奄迫,臣民之悲冤益新,此讎未復,則人不得爲人,此賊未討,則國不得爲國。滿庭臣僚,莫不沬血請討,而尙此靳持,環土民庶,亦皆飮泣思報,而至今容貸,彝倫之斁敗,已無可言,神人之憤鬱,尤當,如何?唯願聖上,廓揮乾斷,妖媼·逆醫,爲先拿致,雖未施刑,嚴加盤問,而時偉,亦令荐棘,姑待用刑,一竝窮覈,快正王法焉。噫,從前凶徒之積懷怨懟,公肆詆誣者何限,而豈有如吳翼煥之至陰慘極凶悖者哉?假托言事,闖呈凶疏,內懷叵測之心,外售疑亂之計,滿紙張皇,皆出怨毒之意,遣辭閃倐,都是譏訕之語,誣衊聖躬,罔有紀極,誑惑群聽,一何危怕?我聖上求言之敎,每發於絲綸之間,而黜諫誅忤之說,此何指也?我聖上建極之治,亶出於繼述之志,而欠誠違理之言,又何據也?衛士之新設,捍禦克備,而必歸冗長,抑何意思,掖隷之禁抑,飭敎屢勤,而敢肆譏議,亦何心術?驟看皮膜,則雖似隱暎難測,深究語脈,則全出貽累聖德。論其情狀,固已萬萬陰慝,而其餘論說,字字至凶,句句絶悖,臣何可一一汚口泚筆?至於二字凶言,從頭至尾,重言複言,非但掇拾於凶徒口氣,蓋其意,必欲仇視國邊,網打朝紳,以至於凶禍家國而後已,吁,亦凶且慘矣。凡其所言,俱非鄕曲一賤品所可預知而獨辦者也,此必有同情,而酬酢於常時者,亦必有祕跡,而綢繆於暗地者。參見者豈無其人,勸成者當有所歸,因其已露之跡,覈其未發之情,則段落可究,根因可鋤,此時刑訊,雖非可論,先令王府,具格拿來,嚴囚南間,以爲待時設鞫,鉤覈情節,快施當律,斷不可已也。且臣得聞近來傳說藉藉,指目有歸,趙弘鎭名字,至發於在院承宣之口,謂以蹊逕可尋,指使難掩,萬口同聲,一世相傳。噫,渠之至親,爲逆之魁,擧世同棄,久作失志之徒,而乃得此指疑於搢紳之間,則此豈無所以然哉?渠家之前後受恩,與天罔極,而不思省愆之道,主張怨國之疏者,尤極駭憤。臣謂趙弘鎭一體拿囚,待用刑設鞫嚴問,期於得情宜矣,臣無任激切屛營祈懇之至,謹昧死以聞。答曰,省疏具悉。首陳事勿煩,趙弘鎭事,當問啓矣。
戊申五月初四日卯時,上御誠正閣。同副承旨與校正郞廳入侍時,同副承旨南鶴聞,假注書趙台榮,記事官李相璜·金祖淳,校正郞廳李祉永·朴奎淳·崔時淳,以次進伏訖。上曰,校正今至何境耶?祉永曰,今始就緖矣。上曰,合爲幾卷乎?祉永曰,序例圖式,合爲十三卷矣。上曰,更爲考準乎?祉永曰,一次考準矣。上曰,上之。鶴聞跪進,上進覽訖。仍命退,諸臣以次退出。
戊申五月初四日辰時,上御重熙堂。左承旨入侍時,左承旨趙衍德,假注書趙台榮,記事官尹行任·金祖淳,以次進伏訖。上曰,昨今朝霧,兩麥,似有受傷之慮矣。衍德曰,此是雨餘故不至大段受損云矣。命書公事判付訖。命退,承史以次退出。
戊申五月初四日未時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上曰,王大妃殿進御人蔘二錢重加味粟米飮一貼,依前方更爲煎入。出榻敎豐之曰,夜間王大妃殿患候,若何?上曰,一樣矣。豐之曰,明日湯劑,何以爲之乎?上曰,更待下敎爲之,可也。上曰,再明日王大妃殿出宮,以熙政堂爲之,詣慶熙時,由會慶門,令該曹知悉擧行。出榻敎命書傳敎曰,留院上疏入之。賤臣承命出持入。上進覽持平崔守魯上疏訖。命書傳敎曰,今見臺疏之論趙弘鎭,以承宣爲證梯,設令承宣,在院時有所云云,傳於臺臣者,決非吏隷,則無出於同官或翰注。疏中所謂承宣姓名及以承宣之言,往傳於臺臣者姓名,竝卽詳陳,無使人在䵝䵢之科事,自政院問于持平崔守魯以啓。徑出諸承宣,待問啓下批,牌招推移入直。命退,承史以次退出。
戊申五月初四日初更,上御重熙堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書崔守魯問啓批答。上曰,崔守魯之問啓,專事漫漶,終不明言某人之傳說,極爲駭然,況任天常,旣無見職,則政院說話,其何得以聞知耶?使之更爲明白條陳,可也。命退,承史以次退出。
上在昌德宮。停常參·經筵。
夜五更,灑雨下雨,測雨器水深一分。
中宮殿,藥房口傳問安。答曰,知道。
傳于南鶴聞曰,都承旨入侍。
傳于曺允大曰,大臣·備局堂上引見。
吏曹參判·參議前望單子入之,參判金憙,參議李時秀落點。
有政。吏批,判書宋載經在外·未肅拜,參判金憙牌招不進,參議李時秀進,右副承旨洪仁浩進。啓曰,判書宋載經在外·未肅拜,參判金憙牌招不進,小臣獨政未安,何以爲之?敢稟。傳曰,只出緊任。以朴天衡爲刑曹參議,以李尙度爲掌樂正。
兵批,判書鄭好仁,參判具㢞,參議宋鍈病,參知柳誼入直進,左副承旨曺允大進。司直李命植單付,以李漢泰爲都監中軍,以柳鎭恒爲禁衛中軍。
備忘記,大臣薦因事,雖未擬望,在前例,皆中批,今豈可獨否。江華留守宋載經,吏曹判書除授。
傳于趙衍德曰,右副承旨入侍。
曺允大啓曰,卽者議政府錄事來言,左議政李性源,以爲伏聞承宣口宣下敎,有非人臣所敢承聞者,震懍罔措,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,已下敎矣。仍傳命召。
曺允大啓曰,卽者,中樞府錄事來言,判府事徐命善,以爲伏承承宣口傳下敎,有非人臣所敢承聞者,震懍罔措,求死不得,走伏金吾門外,恭俟鈇鉞之誅云,係是大臣去就,敢啓。傳曰,已下敎矣。
曺允大啓曰,卽者,義禁府都事來言,判府事徐命善,左議政李性源,今方待命於金吾門外云,係是大臣去就,敢啓。傳曰,知道。
持平崔守魯問啓,觀此對辭,參以臺疏,疏中指引承宣爲證,而問啓之後,牢諱傳說之人者,是反爲趙弘鎭伸誣也。臺臣之自明而自暴,在於明陳傳說之人,因作辨覈之階,持平崔守魯,牌招察任,問啓,使之詣臺條陳事,命下矣。問于持平崔守魯處,則以爲臣俄以擧世相傳之言,據實仰對矣,有此再啓之命,臣伏地震懍,罔知攸措。臣於南鶴聞,素無嫌怨,豈有一毫誣人之意也?政院酬酢,人人皆言,處處皆說,而況伏聞任家,與南鶴聞爲切姻,而自有此言以來,其一門,大以爲駭憤,至於絶交之說,任天常之叔希默,到處倡說,故臣亦聞之,此外無他可達云矣。敢啓。傳曰,知道。親聽於承宣之人,明陳然後,同副可以脫空,不然,特爲趙弘鎭開伸辨之路耳。臺臣事誠寒心。此問啓還給。
左承旨趙衍德,左副承旨曺允大,右副承旨洪仁浩等問啓,其時在院承宣,及伊時酬酢時參聞在坐諸人,問于同副,使之指名後,自政院亦卽問啓事,命下矣。問于左承旨趙衍德,左副承旨曺允大,右副承旨洪仁浩等處,則以爲臣等俄伏承口傳下敎,嚴畏悚惶,略以司謁轉稟,而翼煥凶疏出後,同副承旨南鶴聞,謂臣等曰,翼煥之疏,出於趙哥之指嗾,而任天常,以趙哥之至親,受趙哥之指使,呈此至凶極悖之疏云云之說,出自吾口,倡言於政院稠坐云,世豈有如此無據之浮言乎云。故臣等答曰,凶疏根脈,若有一毫知得,則爲人臣子,豈忍不卽摘發乎?世間傳說,雖曰紛紜,而同副倡言之時,吾等初無一言半辭參聞之事,畢竟無根之言,必當自起自滅而已。鶴聞又曰,近日浮言,不一其端,或以爲李在簡傔人爲院吏者,親聽於吾之倡說時云。或以爲大司諫柳焵,適來院中,參聽吾說,責以妄言云。或以爲吏曹朝房待勘時,對衆大言,有人傍聽而傳播云。此皆沒摸捉無根着之說,而至於左副承旨親聞吾言,傳說外間之語,尤豈不孟浪乎?臣允大答曰,吾無所聞於君,君亦不言於吾,吾有何言而可以傳播乎?此可謂付之一笑云。伊時酬酢,不過如斯,則今於臺臣指名之後,若有一分彷彿之端,則臣等豈敢不直陳,甘自歸於欺天之科乎?惶恐隕越,不知所達云矣。敢啓。傳曰,知道。對辭足有所據,亦可謂脫空,牌招推移入直。
洪仁浩啓曰,持平崔守魯,昨於問啓對辭,旣以承旨南鶴聞之言,親聞於任希默云云,而今日招致希默於闕外,使之更査希默之親聽於鶴聞與否,則希默言內,今年只一次與守魯相見而已,初無似此酬酢矣。昨夕守魯之兄崔守忱,忽來見渠,謂以其弟,方有陳疏後問啓之事,不得不攙擧汝之姓名,此後勢將相議善處云云。守魯又於今日曉頭來見曰,吾於問啓,已告汝姓名云,故渠果責其妄對,而至於承旨傳說一款,初無言及於守魯之意,縷縷發明,故更以此意,問於守魯,則對以希默之言,間多相左,莫知其故云云,而更無指一證對之辭,臺臣言事,何等至重,而初無親聞之說,豈可遽登於奏御之辭?今於屢問之下,謂以辭竭,不欲明白條對,事未前聞,萬萬駭惋。持平崔守魯,所當請勘,而時帶臺職,何以爲之?敢稟。傳曰,承旨南鶴聞則已脫空,到今任希默,又極口發明,然則無論承宣與任希默之傳言,俱未免相左。臺閣雖許以風聞,告君之辭,豈如是混圇?持平崔守魯,爲先遞差,以承宣爲言訂,以希默爲傳言之證者,果何委折?卽爲問啓。
前持平崔守魯問啓,承旨南鶴聞則已脫空,到今任希默,又極口發明,然則無論承宣與任希默之傳言,俱未免相左,臺閣雖許以風聞,告君之辭,豈如是混圇?持平崔守魯,爲先遞差,以承宣爲言證,以希默爲傳言之證者,果何委折?卽爲問啓事,命下矣。問于前持平崔守魯處,則以爲臣之前疏中,以南鶴聞酬酢之說攙及事,驟聞行語,欲爲藉重之計,別無他意,而至於任希默事,渠以云云之說,到處倡說,臣以家近之故,果爲得聞,而有所仰陳矣。渠旣發明,對質無路,此莫非臣儱侗昏迷不能審愼之罪也。雖以此萬被誅戮,實所甘心,此外無他可達云矣。敢啓。傳曰,知道。今則南鶴聞,旣無在院說話,任希默,又不傳說於渠,然則趙弘鎭事,當屬之風傳乎?抑屬之阿誰?弘鎭亦人耳,不可置之䵝䵢,此一款條對後,使之退去。
傳于洪仁浩曰,當該承傳色拿處,待下敎勘律。
以平安監司狀啓,有紋綃紬犯禁罪人奴允得等,待用刑依律擧行事,傳于洪仁浩曰,觀此供招,未可謂之輸款。待用刑各別嚴覈,期於歸一,待歸一然後狀聞事,令該曹分付,此狀啓還下送。
洪仁浩,以兵曹言啓曰,因傳敎,持平崔守魯上疏呈納書吏,充軍事,命下矣。司憲府書吏李興麟,全羅道康津縣充軍,定驛子押送之意,敢啓。傳曰,分揀。
洪仁浩,以訓鍊都監言啓曰,今五月初六日慶熙宮擧動時,因兵曹草記,興化門軍一百名,元內入軍一百名,西營軍五十名,北一營馬兵五十名,新營標下軍四十名,各其將官,率領入直,巡邏等節,依例擧行,依定式崇義門則永肅門局出身二十二人除出,局別將率領入直,而待標信擧行之意,敢啓。傳曰,知道。局出身置之。
洪仁浩,以訓鍊都監言啓曰,本局局別將李格,身病甚重,勢難察任,改差,何如?傳曰,允。
曺允大,以御營廳言啓曰,今五月初六日慶熙宮擧動時,內外入直及巡邏等節,一依時御所例擧行事,自兵曹草記矣。北二營當次入直騎士二十五人,該番將李相豐率領,步軍一哨內五十六名及各色京標下軍十八名,千摠金命赫,把摠吳鼎國,哨官洪昌猷率領入直,五十名,哨官金秀光率領,依集春營例,入直于東營,宮墻外巡邏等節,依例擧行之意,敢啓。傳曰,知道。
曺允大,以禁衛營言啓曰,今五月初六日慶熙宮經宿時,內外各處入直及巡邏等節,一依時御所例擧行事,自兵曹草記矣。宮墻外巡邏等節,一依時御所例擧行,延和門把摠黃檄,哨官吉殷春,鄕軍一百十名,南營哨官金相玉,鄕軍四十名率領入直之意,敢啓。傳曰,知道。
洪仁浩,以義禁府言啓曰,明日擧動時,大駕各差備都事及王大妃殿左右考喧都事,無以推移,假都事二員,令該曹各別擇差,以爲分排之地,何如?傳曰,允。
洪仁浩啓曰,明日大駕詣慶熙後,惠慶宮問安,何承旨進去乎?敢稟。傳曰,右副承旨進去。
戊申五月初五日卯時,上御誠正閣。大臣·備局堂上引見入侍,藥房提調·醫官同爲入侍時,左議政李性源,右議政蔡濟恭,行副司直金華鎭,兵曹判書鄭好仁,禮曹判書李,行副司直李柱國,刑曹參判洪秀輔,開城留守洪秉纘,行副司直徐有大·金持默,校理宋翼孝,兼都承旨沈豐之,左副承旨曺允大,假注書李貞運,事變假注書李錫心,記事官李相璜·金祖淳,首醫徐命偉,以次進伏訖。性源曰,數日日氣,漸有炎意,此時聖體,若何?上曰,一樣矣。性源曰,王大妃殿靜攝中,諸節,若何?上曰,數日則諸節少勝矣。性源曰,惠慶宮氣候,若何?上曰,一樣矣。性源曰,今者文禧廟躬臨泄哀之擧,雖出於至情所在,而當此靜攝之時,多日離次,下情不勝焦悶矣。上曰,誠爲悶迫,而慈心必欲躬臨,不得已奉承,而且問日官,則明日爲好云,故趁此動駕矣。上曰,數日大霧之餘,昨今之雨,似不妨矣。性源曰,數日霧氣,有妨麥之慮,今者得雨,可以洗蝗,誠幸矣。上曰,徐命偉進前。命偉進前。上曰,王大妃殿氣候,自昨今,始有順調之意,湯劑,當繼進加味粟米飮乎?命偉曰,今日則當以粟米飮進御,以爲扶元之道,自明日,六君子湯加入香砂,以爲行氣之道則,似好矣。上曰,扶元之節,猶屬第二,今則當以調氣爲先矣。命偉曰,六君子湯,入人蔘二錢重,則扶元調氣,俱爲得宜矣。豐之曰,粟米飮今日進御,六君子湯,則問徐命偉出方文後,當更稟乎?上曰,唯。性源曰,臣等不死,忍見此日之重回,君讎未討,祥事只隔,至痛深冤,到此益新矣。今則三司之箚,太學之章,宮僚之疏,次第籲天,殫誠畢陳,而天聽愈漠,兪音不下,八域生靈,含痛茹冤,皆不欲生。人情所在,卽天理之所存,天理所存,亦是王章,今當此時,不可遲緩,伏望亟回天心,宇鎭·時偉,卽令拿致王府,待用刑窮覈,則懲討之義理可行,怨憤之輿情可洩矣。濟恭曰,八域臣民之至痛深冤,三年如一日,今當此月,臣等之悲怨,一倍層激,凡在含生之倫,孰不有此心乎?國言皆然,則實出公共之情,寧有無根脈而如是之理哉?華鎭曰,今當此月,臣民痛冤,當復如何?古今天下,安有君讎國賊之不討而共戴一天之理乎?惟伏望嚴正典刑,以爲一分扶人倫之道焉。曰,臣等抑塞,不能盡達,而此冤未洩,則實難自立於覆載之間矣。上曰,悲自悲事自事,予心豈不及卿等之心而然哉?此非忍置也,亦非掩覆也。卿等所請,雖是防塞不得之事,而至於醫媼,則渠輩有何知覺耶?性源等曰,斷乳之事,則群疑終不能解矣。上曰,藥劑之妄投,乳道之徑斷,非醫媼之罪也。皆是予之所指揮,予意則不欲傷人,故雖未詳醫理,而一丸一貼,皆自煎和,豈可責之於醫官乎?至於斷乳,亦出予意,此莫非天也。性源等曰,聖敎雖如此,而臣等之悲冤,無以自解,言不能盡達,而群情益復冤憤矣。上曰,予於此事,無一不知,豈可歸咎於此輩乎?渠不過蟣蝨之賤,其生其死,雖無足關,而使之陷之於罪而治之,則事豈如是乎?性源等曰,聖敎雖如此,而群心之疑惑,愈往愈甚,今若以渠術業之不精,爲請罪之端,則聖敎固當,而此則不然。究竟之前,臣民之疑惑,終不得解,凡在含生,莫不願一復此讎,一雪此冤,若非如是之事,則豈可以讎言之乎?殿下每以乳道藥劑之皆自看檢爲敎,而此敎,亦無以解群下之疑。殿下雖自看檢,而必有以此爲奏者,決非斷自宸衷者也。上曰,此是斷自予心者也。蓋其時症候,專是膈間冷痰,當以熱治熱,而群情則以不用冷劑爲悶,故安神等藥,雖不一服,而有書出朝紙者,到今思之,則蓋由於不能斟量元氣,殆同膠柱,以致狼狽,豈可以此而罪群醫乎?大抵本症甚怪,終未發表矣。性源等曰,雖以王大妃殿諺敎下者觀之,有五九月症候自初怪底之敎,則豈可不窮覈根委,明正典刑乎?上曰,此非醫媼之罪,如或一毫疑似,則豈有當問覈而不問覈之理哉?雖婦孺之仁,決不如是矣。上曰,崔守魯疏,以吳翼煥疏指嗾,出於趙弘鎭云,卿等見此疏乎?性源曰,臣方欲以此事仰奏,而未及達矣。臺臣之疏,雖未及見,而以承宣聯疏,大槪見之,則指目歸於趙弘鎭,今則端緖旣出,不可不嚴覈究竟。弘鎭,於臣爲四寸,而姓名旣登於臺章,則究覈,係是時急之事,區區親嫌,有不可顧。亟令王府,拿囚嚴問,斷不可已矣。上曰,弘鎭爲人,自來妖邪,而但此事則未知何如。翼煥姑未究覈,則不必先問弘鎭矣。臺疏則以出於承宣之口爲言,而及其問啓,當明指其參聽於承宣之人,而只言聞於任希默,終不指參聽之人者,豈可成說乎?卿等覓見傳敎軸,則可知其委折矣。崔守魯事,極爲寒心。其言則雖曰究問弘鎭,而其意則專出於爲弘鎭伸辨之計,心竊非之矣。蓋其事,當初必有深惡南鶴聞者,造爲此鶴聞倡說,趙弘鎭指嗾之說,而仍爲傳播於外間矣。然而旣云其說,出於政院稠坐云爾,則必有參聽於鶴聞而傳之者,事面不可䵝䵢。故昨果問啓於諸承宣,則其對辭中,以爲外間傳播之說,不一其端,而皆是虛謊之說。至於曺允大親聽於南鶴聞云云者,尤是孟浪。鶴聞,自外間得聞,而入言于允大曰,世間事,極爲孟浪,吾未嘗言之,君豈有可言乎?允大,答,以君旣不言於吾,吾無所聞於君,如此浮言,可付一笑云云。然則此事之不出於承宣之口,可以的知。且若鶴聞言之而允大傳之,則鶴聞,豈以外間之說,言之於允大之理乎?以此以彼,承宣之落空,可以無疑矣。今者臺疏,名以請討弘鎭,而直以言根出處,蒙之於一鶴聞,則此非討弘鎭之意也,出於伸辨故也,可謂不善爲矣。如此則何必爲此疏乎?在翼煥,猶嫌其抉摘文字之歸,尙不處分,則先問弘鎭,未免先後之倒,而至於在院承宣之階梯,則覈得然後,可以究竟此事矣。以初不聞之曺允大,而虛說浮行,至有相對憂歎之擧,則承宣事,豈不可謂脫空乎?允大曰,世上浮說,以爲一則以李在簡傔人聞之,一則以爲大司諫柳焵到院聞之,一則以爲鶴聞大言于吏曹直房,一則以爲賤臣親聞云,是皆沒把捉之語矣。上曰,果若左副聞而傳之,則亦豈有相對憂歎之理乎?卽此一事,可謂脫矣。其他承旨,無爲其證據者在院之說,明知其無是矣,而此言,決非出於書吏輩,故命使問啓者此也。臺諫之事,雖許風聞,而至於此事,則當十分商量,然後爲之矣。此說予雖不聞,而流行外間者旣久,則向者臺職時,初無一言,今始言之者,可知其積費商量,而置人於䵝䵢之科人鬼之關,此何等大事,而其對辭,以爲任希默傳之,而無參聽於承宣云者,豈可成說乎?必也希默所聞之階梯,尋得然後,始可有究竟,不然而轉輾推去,則殆近於向來僞造綸音時事矣。承宣若果言之,則當有罪矣,若不言則不當罪矣,豈可以此而蒙之於鶴聞乎?此係人鬼關頭,而且非獄案之嚴祕者,使弘鎭若有可明之端,則雖其子姪鳴冤,未爲不可,渠果若指嗾,則自首然後,以待處分可也。卿等須以此意,出言於衆,可也。性源曰,出言于衆,猶屬汎忽,雖以此意,書報於渠,亦無不可,而此事,旣係人鬼之關,臣職是大官,則有難書報矣。上曰,此非出於囚供者,卽頒朝紙之事,使渠見之,必當有自處之道,陳疏則唐突,而鳴冤,亦可也。濟恭曰,古人亦有獄中上書者,渠若或有發明之端,則以疏,亦無不可矣。上曰,在院承宣云者,眞可謂烏有虛影矣。虛影之來脈,右相曾知之乎?濟恭曰,只以俗談聞之,今承聖敎,始可了得矣。上曰,階梯尋出然後,始可究竟,而今則只蒙之於鶴聞,其所參聞者,則仍絶其階,在弘鎭,未必不爲他山之石,而鶴聞則欲置之於黯黮中,渠輩則雖欲歸之於鶴聞,而鶴聞則其無罪之跡已露矣。近來人之不料事,每如此矣。濟恭曰,聞臺諫,方爲避嫌云,雖未知聞於何人,而畢竟則必有歸屬,承宣之脫與不脫,亦可立判矣。性源曰,承宣若言則當罪,若不言則脫空矣。上曰,此事必的指言根一人,然後可以明査,而臺疏以爲,初不親聽云,今則不過究得希默以上一階梯,則可以立判,不然則次次傳說,徒歸屑越矣。守魯事,不料末梢之至此,以依俙之說,遽登章奏,可謂全無結殺矣。近來事每如此,故刑政之不伸者此也。承宣雖眞傳說,其罪不過罷削,豈有不自首之理,而其於初不聞其言何哉?蓋守魯之疏,非欲討弘鎭也,精神專在於鶴聞,決知非出於鶴聞之口而言者也。雖以參聞階梯之斷去言之,甚可怪也。旣曰不知參聞之爲誰,則初何以書之於章疏乎?守魯則雖欲以鶴聞絶交希默之說,以實其言,而在院承旨,何與於此乎?此不過敲撼鶴聞而然也。性源曰,聖敎每以姑置翼煥爲敎,而翼煥之尙不究問者,決非刑政之得當矣。上曰,別無可問者矣。且問一翼煥,亦何補於世道乎?若使世道丕變,則翼煥之誅與不誅,別無係關者矣。差待用刑之日,抖擻精神,以成朝廷模樣,好矣。因是而次次覺悟,以至同寅協恭,則豈非幸乎?上曰,次對爲之也。性源曰,臣以趙弘鎭事陳達,而未承批旨之指的矣。上曰,此何必爲批乎?性源曰,日前入侍,小臣以秋曹事,有所陳達,而猶未及詳見文案矣,及見其文案及書札,則二罪人極涉殊常,渠之上言草所謂逆某云者,已是渠之斷案,而且金鍾健之書札,則有華鶴滄桑之說,極爲陰慘矣。所謂朴琮者,卽三十年出入啓禧父子之家,以師事之者也,且以述賊事,至被刑配之律者也。雖無故之人,猶不可與此等人往復,況鍾健則以渠處地,安敢爲書札相通之擧,而見其書,則情溢於辭,尤可痛矣。上曰,此則在於前文書中,而蓋是自前納交矣。性源曰,此必有所以然而然者,且所謂三思妄想圖議等說,尤極怪駭矣。朴琮兄弟,乃是數千里外人,則其所謂躬耕於雪嶽山下云者,必有苖脈矣。且聞登於北營前峴云,亦豈非殊常乎?上曰,若然則訓將之不能檢察,誠非矣。若是閑遊人,則豈登於此乎?性源曰,二罪人則情跡旣如此,不可自秋曹取招,移送王府,嚴訊得情,似宜矣。上曰,右相之意,何如?濟恭曰,朴琮·金鍾健之事,雖以書札往復一款言之,極爲殊常,左相所奏,誠得宜矣。上曰,文案予未詳見,聞卿等言後,問諸右副,則雖未詳知其裏面,而亦頗記誦句語,故始聞而知矣。朴琮之受恩於啓禧家者最多,殆如柱翼之比,而若其上言草,則不出於金鍾健,而渠姪作之云矣。秀輔曰,其姪,果作年前上言矣。上曰,鍾健之付接鄕客,罪固有之,而至於上言草,則其紙已弊,似非今作矣。所謂圖議妄想者,若出於凶謀,則豈如此說乎?下句折雪嶽云云者,亦似非怪語矣。若論渠之處地,則乃述海之四寸,尙魯之從孫,以此處地,乃反拘舊日之顔私,則此誠罪也。性源曰,書中所謂老兄云云者,已極怪底,而又以妄想圖議之說取招,則論以國體,不可不一問也。上曰,自秋曹一問,可也。妄想圖議云者,朴·金之說,皆同乎?秀輔曰,此則如出一口矣。上曰,判堂初問時,旣有雪嶽之說出,則可謂若合符節矣。所謂老兄更加三思云者,已可怪,而又以道履稱之者,尤不成說矣。性源曰,道履云者,非儒賢則不可書之辭,而以此爲言,尤可痛駭矣。上曰,內則倥倥而外相推許者,自是渠輩本習矣。秀輔曰,滄桑華鶴之說,亦可見心術之陰慘矣。性源曰,朴瑀所居,卽數千里外,而其弟則謫在寧海,朴瑀,十五日入京,十六日往見鍾健,而仍爲下往寧海云,故問於朴琮,以汝以傳札事,又將下往寧海云爾,則渠以爲不必卽爲下往,日後如有下往寧海之事,則當傳札云。鍾健之對,亦如此矣,且其誤登北營峴者,亦可疑怪矣。秀輔曰,其言以爲見醫而歸,致此失路云者,亦不成說,初行之路,迷失或近似,而還歸之路,稱以迷失者,誠可疑也。上曰,今日開坐問之,而判堂,似難當之,參議差出,與之同問,而以妄想圖議,壞了莫助三思等語推問,則可知其來脈矣。命書榻敎曰,政官牌招開政。性源曰,動駕時,禁衛營當爲留陣,而大將則在直所,何以爲之乎?上曰,中軍待令,可也。性源曰,中軍則方有頉,不可待令矣。上曰,今日政出,代以爲領率,可也。性源曰,此乃黃海監司金思穆狀啓也。以爲本道支勅事件,參互折價,則監兵營贈給外,一勅所入各種折價,合爲四萬七千四百六十兩零,旣經一勅則所用物件,仍用於後勅,或發賣添錄於債條,仍用條折價,爲一萬八百六十六兩,添錄條折價,爲六千四百七十二兩零,較諸已用一勅二萬兩之數,不足爲七千五百三十四兩零,不可不趁今區劃,勅庫留錢中,限一萬九千兩,分置各邑,竝與元債條,兩年取殖,則利條,當爲七千六百兩,以此添補其不足,而金川,距平山五十五里,間有替馬所兩處,糜費公貨,每每擧燭,若設一所,則糜費生梗之患,可除,請令廟堂稟處矣。留錢之許貸取殖,兩站之合設一處,旣涉方便,又祛糜費,而係是公貨,那移及勅站省減,下詢諸臣處之,何如?上曰,右相之意,何如?濟恭曰,勅錢事,道臣之方便商量,不可謂無見,依狀許施,恐合事宜。至於金川·平山,臣亦屢次經過,量其道里,替馬之設兩所,殊涉過當,若令減其一,就居中處,改定替馬所,則省弊甚多矣。華鎭曰,兩西支勅時,一站之兩所替馬,爲弊多端,人馬疲餒於失時,炬燭紛沓於侵夜,種種生梗,太半由此,故臣於年前迎勅之行,爛商道臣,詳問任譯,業欲一番陳稟矣。今因海伯狀請,平山·金川站,旣減一所,則關西之定州·嘉山·安北等站,苟有一站兩所之弊,亦令該道臣,一依海西例,稟旨變通,恐似便好矣。上曰,卿等皆經支勅之行,此事,果何如?濟恭曰,安北·嘉山之間,不當設替馬兩所,果如重臣所奏,此亦改設一處,以除民邑之弊,好矣。上曰,海西事,依狀請施行,關西事,重臣所奏果然,問于該道,一體釐正,可也。出擧條上曰,吏判事,誠可悶矣。受由旣無限期,不可一向虛縻,當有變通之道矣。命書傳敎曰,許久虛縻,有傷事面,且今政月當前,旣問大臣,宜有曲諒。吏曹判書李命植許遞。上曰,左相明日陪駕後,當留何處耶?性源曰,當留闕外矣。上曰,卿之情理似難,往留家中,可也。上曰,慈殿患候中陪往,已切悶迫,而慈宮,雖寬譬以過,其間不可不有往來,上下寬譬之道,誠難矣。允大曰,昨日本院問啓中傳說云云者,凡有四條,而臣名,亦入其中,其事則已歸沒把捉,而臣則慙憤欲死矣。上曰,此豈如是之事乎?允大曰,名登列錄,豈不慙憤,而目今事端,猶未究竟,臣之今日登筵,極涉唐突,而院中諸議,皆以爲事歸落空之後,豈敢不入次對乎?皆以臣爲過中,故不得已入侍,而惶悚則極矣。上曰,事雖脫空,而此則處義,不善爲之矣。昨日諸承宣,以問啓入來,則牌招之前,徑先入侍,處義似未盡矣。允大曰,臣等未能周思,不善處義,今承下敎,誠爲至當矣。上曰,今則只可善後,問啓批旨,以牌招書出,可也。曰,文禧廟大祥日,自內當有望哭之節,而此時異於常時,勿爲磨鍊,何如?上曰,依爲之。出擧條曰,文禧廟祥後禫前,動駕時皷吹依前以陳而不作,磨鍊,何如?上曰,依爲之。出擧條曰,文禧廟祥後禫前朔望受香,以常服黑團領爲之,行祭時,以無揚黑團領擧行,何如?上曰,依爲之。出擧條上曰,慈殿擧動時,分都提調前例知入,可也。上曰,王大妃殿進御人蔘二錢重加味粟米飮一貼,依前方更爲煎入。出榻敎命退,諸臣以次退出。
戊申五月初五日卯時,上御重熙堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上曰,崔守魯,今爲避嫌耶?仁浩曰,已於臺廳,傳避嫌,而其所措辭,與昨無異,一直漫漶,故臣以如此避嫌,不得捧入之意爲言而退却矣。上曰,然則旣發言端,終欲糢糊者,果何心耶?以此意,更爲問啓,可也。上曰,趙鼎鎭,爲開政而入來乎?仁浩曰,然矣。上曰,趙鼎鎭,其敢於今日,晏然承政牌乎?承旨出去,招致趙鼎鎭於閤外諭之曰,予之拔渠一人於諸趙之中,自居留而移銓地者,謂渠能有一分報答之道矣。今番趙弘鎭事出後,可知渠無若浼於此輩矣。渠與時偉,族雖疎遠,情同至親之狀,人皆知之,到今時偉罪案旣著之後,惟當十分割斷,副予全保之意也。吳翼煥疏,指嗾之跡,旣歸於弘鎭,渠若不究覈實狀以告,則厥罪當何如?須令卽爲出去,詳査於弘鎭,其嗾疏之設心,參疏之實跡,一一來告於今日申前宜矣。弘鎭果若有冤,則鳴冤自白,固無不可,而渠雖不嗾,嗾疏者聲息,決無不知之理,必也覓納眞箇嗾疏者,然後爲渠自脫之道矣。大抵諸趙哥無故之時,弘鎭之妖邪狠毒,予所深惡者,曾以此意,示之於其四寸興鎭,而翼煥之疏妖邪狠毒,必是弘鎭之口氣,渠何敢發明乎?且於春間,一掖隷被穿窬之患,捉其贜物文書一封,則厥賊,乃是任天常及趙時淳之奴屬,所捉書柬爲數丈,而明是趙哥之書也。逄賊之掖隷,欲呈捕廳推治,有所登聞,故使之仍置,而所謂書封之贜則留中矣。翼煥疏掖屬一款,乃指此事而發者,此一款旣如此,則其他諸條之密囑顯授,明若觀火,須以此書封,出給趙鼎鎭,使之因贜而執證也。上曰,崔守魯所謂疏擧也,問啓也,萬萬可駭,萬萬可痛。若此不已,則言根旣發而旋絶,奸情似露而實掩,寧有是理?日前徐判府入侍,予以翼煥疏後,尙無一人明張之心,又無一箇自首之人,以此意,略示介然之色矣。所謂崔守魯,不先不後,投呈一疏,其所用意,誠爲叵測,此豈體國大臣奉承之義乎?屢度問啓,徒歸屑越,眞箇窩藏,終不現露,大臣之待朝家,其敢如是太薄乎?徐判府之本來樹立,以其爲義理主人矣。今日擧措,則乃是義理之對邊也,義理對邊,非逆邊乎?爲人臣子,名曰逆邊主人,則其將生乎,死乎?且念丙丁後,徐判府之當局,凡幾年矣。一邊人之不滿於徐判府者,豈無其人,而曷嘗有因徐判府向用之故,侵辱上及於朝廷乎?今日一邊人之嫉領相一隊者,怨毒之極,暗售侮衊之機,豈不困哉?以此以彼,徐判府若於今日內,不能鉤得翼煥疏指嗾者,則自徐判府,當用付處之典,如是則莫曰予不能保全終始也。是乃自取,將何以爲辭乎?此筵敎,承宣卽爲往諭于徐判府,仍往左相家,以徐相家如此如此傳諭之意,諭于左相,可也。趙鼎鎭則閤門外聽傳敎後,卽爲退去,可也。命退,承史以次退出。
戊申五月初五日巳時,上御重熙堂。左承旨入侍時,左承旨趙衍德,假注書白慶楷,記事官尹行任·金祖淳,以次進伏訖。上命書傳敎曰,聞此下敎,豈敢着帽行政乎?必已逬出,圖所以自爲之道,何可遲待入來?吏曹參判趙鼎鎭,本職許遞。命退,承史以次退出。
戊申五月初五日未時,上御重熙堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,崔守魯出,而緊束無根沒捉之承宣,反爲趙弘鎭媒此脫濕之階,其可成說乎?爲今日臣子,有一分嚴畏之心,始何敢嗾人呈疏,潛售胸臆,終何敢爲此似攻實解之擧乎?朝綱雖曰,日就陵夷,似此黯黮嘗試之習,誠不忍正視。所謂吳翼煥,不但孤雛之孤雛,疏中別無姓名之指陳者,渠雖不足言,其職則臺職也,其疏則言疏也。不欲以言外之意,抉摘於文字,貽後來無窮之弊,此故一番勘譴,姑更勿問者,意豈淺淺?大抵非渠獨辦,夫夫所知,猶近於億逆,尙稽究詰之擧,欲使有犯者自呈,無累者自在,以寓物各付物,來則順應之意,而自見崔守魯疏,竊歎億逆之偶中。且其爲說,欲巧反拙,況不問翼煥,先覈弘鎭,刑政反涉倒置,有朝筵對大臣下敎者,非歇看於弘鎭也。目下當辨之事,惟在承宣有言無言一款,此一款,承宣問啓,旣落空,臺臣對辭,又以藉重自服,則弘鎭眞贜,孰果詳知,承旨言根,孰果造出?前後筵敎之後,無一人自現,又於昨今以後,爻象轉歸玩弄,寧不痛歎,寧不駭憤?設有剛毒者千百輩,決不宜任渠所爲,以筵席未畢之語,使之傳諭於近日入侍大臣,大臣聞欲待命,此非如是外面張皇之事,卽爲還第,急圖拯援之策事,更爲傳諭。所以尊君命畏王章,不在於如許禮數末節,各念靖共而全保之方事,令諸臣爲先知悉。無使世臣,更有連累。上曰,都承旨入侍。賤臣承命出,與都承旨沈豐之偕入進伏。上曰,吏曹參判·參議前望單子入之,待下批牌招察任。出榻敎命退,承史以次退出。
戊申五月初五日戌時,上御重熙堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書崔守魯問啓批答。上曰,持平崔守魯,今已遞差,憲府吏隷,出送闕外,守魯,使之待令于望門外,更爲條陳問啓,可也。命退,承史以次退出。
上在慶熙宮。停常參·經筵。
大駕詣慶熙宮後,內閣·政院·玉堂·藥房口傳問安。答曰,知道。
王大妃殿,詣慶熙宮後,內閣·政院·玉堂·藥房口傳問安。答曰,知道。
惠慶宮,遣承旨問安。答曰,知道。
惠慶宮,遣承旨夕問安。答曰,知道。
洪仁浩啓曰,同副承旨南鶴聞,今日不爲仕進,卽爲牌招,何如?傳曰,允。
洪仁浩啓曰,司僕內乘,來言捲簾,取稟。傳曰,捲三面。
洪仁浩啓曰,初六日動駕,自初七日至初十日,國忌齋戒正日,十一日文孝世子大祥相値,視事頉稟之意,敢啓。傳曰,知道。
以尙衣提調望筒,傳于曺允大曰,前提調仍任。
曺允大啓曰,在前動駕經宿時,如有開門標信去來之事,則守宮承旨,啓請慈旨後擧行矣。今番則何以爲之乎?敢稟。傳曰,以請出內旨定式。
曺允大啓曰,明日惠慶宮朝問安,何承旨進去乎?敢稟。傳曰,假承旨李時秀進去。
曺允大啓曰,今日惠慶宮夕問安,何承旨進去乎?敢稟。傳曰,右副承旨進去。
曺允大,以禮曹言啓曰,今五月初六日王大妃殿詣慶熙宮時,出還宮儀註,直入王大妃殿之意,敢啓。傳曰,知道。
曺允大,以兵曹言啓曰,今此慶熙宮擧動時,興元門北邊宮墻二間許,又一間許,武德門西邊二間許,頹圮樹柵處,當爲軍兵把守矣。依前例,令各該營入直軍中,隨其字內,量宜定送,嚴加守直之意,分付,何如?傳曰,允。
曺允大,以訓鍊都監言啓曰,今此慶熙宮擧動時,因兵曹草記,武德門西邊宮墻二間許頹圮樹柵處,西營入直軍十名除出,將校率領,嚴加守直之意,敢啓。傳曰,知道。
曺允大,以訓鍊都監言啓曰,依下敎,金虎門入直軍中三十名,自今日解送還宮後,以興化門入直挾輦軍三十名,充數入直,而待標信擧行之意,敢啓。傳曰,知道。
曺允大,以御營廳言啓曰,今此慶熙宮經宿時,興元門北邊宮墻二間許,又一間許頹圮樹柵處,令該營,入直軍中,隨其字內,量宜除出,嚴加守直事,自兵曹草記矣。北二營入直軍八名除出,二間頹圮處五名,一間頹圮處三名,將校二人率領,限還宮間,嚴加守直之意,敢啓。傳曰,知道。
領議政金致仁箚曰,伏以此月奄回,文禧廟祥期漸迫,擧國悲冤,若喪之初,仰惟聖心傷悼,益復如何?噫嘻,國賊終不可討,而君讎,遂不可復耶?三年之禮事垂畢,萬世之大防截嚴,春秋之法,至以掩葬之禮爲輕,則假使事端沒捉,盤覈無階,尙宜殫誠竭力,靡不用極,思所以必討乃已,而今則捨置國人之同疑,坐待逆節之自綻,古今天下,寧有是哉?時移則人心易歸於忘忽,事久則獄情益難於鉤得,一向伈泄,徒遣歲月,誠恐王綱墜而民彝盭,國不得以爲國矣。伏乞聖明,廓揮乾斷,亟從群請,以洩神人之憤焉。臣一疾支離,居然浹旬,賴天之靈,獲延危喘,而外邪纔退,眞元益脫,種種症情,殆無生人樣子,見方另加調治,準擬進參祥班,今日兩殿動駕,百僚奔走,而臣獨枕席爲命,無計蠢動,罪積虧分,生不如死,亦望重賜勘處,俾昭法紀,不勝幸甚云云。答曰,省箚具悉卿懇。首陳,不須更提,以慼予心,未參班儀,何必深引?卿須安心,益加善攝。仍傳曰,此批答,遣史官傳諭。
前典牲署直長閔彝顯疏曰,伏以自天篤祜,彌月有慶,臣民顒祝,中外攸均。仍伏念臣於前夏,猥被軍資職名,因循久縻,實切悶隘,而顧猥越是懼,不敢爲祈免之計,乃於千萬意外,伏奉掌憲移除之命,臣於是惝怳隕越,益不知所以自措也。噫,臣之叨被誤恩,非止一再,瀝血陳懇,未蒙矜許,年除歲遷,便若固有,區區慙悖,何嘗頃刻少安于心,而今玆復授,又出特簡,不知如臣末蔭賤跡,何以得此於聖朝也。夫臺閣之任,有國所重,其以未出身而通擬者,尤係儒學之極選,而非人人所可僥冒者。臣之前此辭疏,亦已略暴,不敢復事陳述,而況今儲宮之讎怨未復,一國之冤憤如新,當此之時,尤宜極擇忠誠懇惻言議剴切者,以畀夫討亂逆正倫綱之責,而今乃委之於在外無似之一賤臣,經涉三朔,迄無變通,若是者,不但私心之惶忸,亦恐名器之䙝越,非細故也。抑臣又有所悲痛慙恨于中者。嗚呼,星霜荏苒,此月重回,文禧廟終祥,隔以數日,伏想聖懷悲悼,若在厥初,而如臣名忝勸講之末者,獨不得隨諸臣後,赴哭都下,少伸其至痛深哀,雖其情窮跡阻,自不得不爾,而義分都虧,心肝如割,俯仰抆血,尙何言哉?伏乞聖慈,俯賜諒察,亟遞臣匪分之職,以重公選,仍勘臣廢禮之罪,以安私分,不勝大願云云。答曰,省疏具悉爾懇。敦召之音,間雖稍稀,企予之思,久猶冞勤,巽牘又至,控辭猶前,自慙誠淺,繼之以悵失也。顧今居外之臣,咸造在庭,爾縱不欲以官職自處,獨不可少回初心,趁參於舊僚之班乎?想爾聞此,亦必慼然幡然,須勿過讓,卽日登途。
中宮殿,藥房口傳問安。答曰,知道。
李亨元啓曰,兵曹郞廳,都摠府郞廳來言夜巡之意,敢啓。答曰,知道。
戊申五月初六日辰時,上詣慶熙宮。擧動入侍時,假承旨徐鼎修·李時秀,左承旨趙衍德,左副承旨曺允大,右副承旨洪仁浩,分承旨金魯永·李勉兢,記事官金孝建,假注書白慶楷,分注書申溆·金和鍾,記事官李相璜·金祖淳·李宗烈,一提學金鍾秀,檢校直閣鄭東浚·徐龍輔,直閣鄭大容,待敎尹行任以次陪從。上具翼善冠·衮龍袍,乘輿出協陽門。上曰,王大妃殿陪從皷吹,待令乎?允大曰,不爲待令矣。上曰,皷吹當陳而不作,豈有元不待令之道乎?該曹事,誠駭然矣。上曰,掌樂提調及禮曹當該堂上推考,郞廳拿處事。出駕前下敎上曰,左副承旨曺允大,分副提調差下事。出駕前下敎駕至仁政門外,降輿乘輦,至敦化門外,降輦,詣幄次。王大妃殿祗迎後,乘輦進發,至會慶門外,降輦乘輿入內。諸臣以次退出。
戊申五月初六日未時,上御興政堂。左承旨入侍時,左承旨趙衍德,假注書白慶楷,記事官尹行任·金祖淳,假承旨徐鼎修,京畿監司徐有防,檢校直閣鄭東浚,原任直閣徐龍輔,以次進伏訖。上命書掌令閔彝顯疏批。上曰,明日朝廷問安勿爲之事。出榻敎上曰,王大妃殿進御人蔘二錢重加味粟米飮停止,香砂六君子湯,自今日一貼式煎入事。出榻敎命退,諸臣以次退出。
戊申五月初六日申時,上御齋殿。左承旨與享官入侍時,左承旨趙衍德,假注書白慶楷,記事官李相璜·金祖淳,享官李灃,以次進伏訖。上曰,此標信出給宣傳官,馳詣昌德宮,分付留金虎門,可也。賤臣承命,奉標信出傳。上曰,假承旨入侍。賤臣承命出,與假承旨李時秀偕入進伏。上曰,曾經春·桂坊時,無職名人,令該曹口傳付軍職事。出榻敎命退,諸臣以次退出。
戊申五月初六日申時,上御興政堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,多日經宿,則慈殿宮,當有朝夕問安。不但古例則然,城內多日離次,今番係是初有,還宮間夕問安,依例爲之。又命書傳敎曰,當該承旨洪仁浩,薄解爲病,近頗自用,以至今日擧條之誤奏而極矣,從重推考。又命書傳敎曰,昌德宮從便往來,已有下敎,侍衛及軍兵,一依筵敎及俄下標信擧行,日字及時刻,臨時待下敎爲之事,分付。命退,承史以次退出。
上在慶熙宮。停常參·經筵。
大殿·王大妃殿,詣慶熙宮經宿後,內閣·政院·玉堂·藥房口傳問安。答曰,知道。
惠慶宮,遣承旨朝問安。答曰,知道。
惠慶宮,遣承旨夕問安。答曰,知道。
曺允大啓曰,來十一日朝參日次,而文禧廟大祥相値,頉稟之意,敢啓。傳曰,知道。
南鶴聞啓曰,來十一日輪對日次,而文禧廟大祥相値,頉稟之意,敢啓。傳曰,知道。
李時秀啓曰,臣惠慶宮朝問安進去下直之意,敢啓。傳曰,知道。
備邊司薦望,以尹承烈爲江華留守。
南鶴聞啓曰,今日惠慶宮夕問安,何承旨進去乎?敢稟。傳曰,假承旨徐鼎修進去。
傳于南鶴聞曰,政官牌招開政。
有政。吏批,判書宋載經在外·未肅拜,參判金憙牌不進,參議李時秀進,同副承旨南鶴聞進。啓曰,判書宋載經在外·未肅拜,參判金憙牌招不進,小臣獨政未安,何以爲之?敢稟。傳曰,只出緊任。以韓商新爲持平,以徐有鍊爲康津縣監,以蔡緯夏爲長興府使,江華留守單尹承烈,尙衣提調鄭昌順仍任事,承傳。
兵批,判書鄭好仁進,參判具㢞,參議宋鍈病,參知柳誼守宮入直,右副承旨洪仁浩進。以李吉培爲羅州營將。
兵曹口傳政事,副司直趙鼎鎭,副司果宋銓·李敬五·金履鏞·趙濟老·鄭東觀·安策·尹翊東·林道浩·朴廣源·尹悌東·洪聖淵·尹羽烈·李顯靖·李太亨,副護軍李命楫,副司果洪彦燮·尹昌濂·李弘之·金履信·鄭弘淵·李晩秀·安鼎福·李義逸·尹光柱,副司正李城輔·李昌顯·李克永,副司猛李勉齊,竝單付。
傳于洪仁浩曰,中官趙命和拿處。
洪仁浩啓曰,中官拿處事命下,而司謁,誤傳以今日內稟處,莫重傳命,有此誤錯,當該司謁,令攸司科治,何如?傳曰,自本院科治。
再昨日政院啓曰,今則南鶴聞,旣無在院說話,任希默,又不傳說於渠,然則趙弘鎭事,當屬之風傳乎?抑屬之阿誰?弘鎭亦人耳,不可置之䵝䵢,此一款條對後,使之退去事,命下矣。問于前持平崔守魯處,則以爲臣疏中多少條件,已悉於前後問啓中,今不敢覶縷,而至於趙弘鎭事,凶疏之指目有歸,擧世之傳說甚多,臺臣,雖有風聞論事之規,只憑行言,遽有疏論,率爾之罪,實無所逃,此外無他可達云矣。敢啓。傳曰,知道。
以李鎭宅囚單子,傳于洪仁浩曰,雖以駕轎奉詣爲敎,豈可以駕馬之轎,靜攝中作行乎?況具簾帳,一如輦制,豈可用陵行時除皷吹之例乎?不駕馬,具輦制委折,該曹雖曰未聞,係是初有之事,何不探審擧行乎?本事所重在焉,不可仍置。當該堂上,推考輕矣。越俸一等,郞廳不足責,付過放送。
以李得完囚單子,傳于洪仁浩曰,罷職放送。
以全羅監司狀啓,順天府民家失火事,傳于洪仁浩曰,方農失所,極爲矜悶,常例外,令道伯別般賙給,期於奠接,畢奠接後,形止狀聞事,回諭。
以慶尙監司狀啓,順興府使鄭持淳,身病沈重,不得已罷黜事,傳于南鶴聞曰,令該曹口傳差出。
吏曹口傳政事,以鄭存玉爲順興府使。
刑曹啓目,鏡城幼學朴瑀等原情云云,朴瑀·金鍾健等,待用刑嚴訊得情,李命新·金天旭·金得世等,竝保放,以待決末,朴瑀招中,卽成均博士玄杞指送宮墻外重地之狀,亦不可不一番按問是白乎矣。係是朝官,令該府拿問處之,何如?判付啓,朴瑀段,所謂原情草,無論渠之原情,渠姪原情,逆賊名字,書以某某,渠亦人耳,豈不知逆順之分?卽此一節,不可以遐土愚無知識,有所容貸,其在懲頑毖後之道,準法處斷,不可但已,待用刑擧行爲旀,金鍾健,從前面熟,不必追勘,所捉書札中妄想二字,渠供姑捨是,聞其下段一二句,明是私計微事,至於原情草,無關於渠,揆以王章,不可以地處之逼仄,攛引成案是遣,李命新等,別無更問之端,竝只放送爲旀,玄杞段,同門之說,旣出囚供,原情一款,別無干連,緣渠指使,致此失道兺除良,名以朝官,官次與之伴宿,全沒割斷之意,所爲極痛惡,刊籍放逐本鄕爲良如敎。
又啓目粘,尹德奎等殺獄回啓云云,此是重獄也,疑獄也。臣曹不敢擅便,上裁,何如?判付啓,此獄不難解,殺人者死,通天下萬世不易之法,而爲父母雪羞逞憤,毆人傷人,至於致命者,輒多屈而貸之。大抵律例,最重倫義乙仍于,較輕重審取捨者,蓋如許其躍如矣。羞與憤之不及於讎,而事有關於爲親下手,猶且傅生,況此獄之近於復讎乎?尹德奎之死,無論被打因病,又無論辜限內外痕損,由於頑孽成疾,祟在頑孽,頑孽是在太緖·彦緖等二人,獨非德奎子恒·忱等之讎乎,今從道伯之說,讎無可復之人,而復之一字,當刮去於律例乎?又或有爲父母雪羞逞憤而殺傷人者,可無一言,一一償命,而減死或杖流或勿論之文,收聚竝付之水火,爲無妨乎?道伯之職,異於檢律,律例倫義,不可偏廢。且況措辭判下之後,乃以遂非執抝之說,無難張皇,尋常道理,固難責之於此道伯,而右袒邑倅,庇覆兇身,惟恐獄不牢而殺不償,其意未可曉。多費責敎,反涉屑越,姑置之。所謂初·覆檢官等,決不可仍置字牧之任,以亂風敎。爲先施以誤決獄之律,令該府拿問勘斷,本獄成案,今無可論,仍自本曹枚擧,判下措辭,行會諸道,俾各留心於敦尙之治爲良如敎。
洪仁浩,以吏曹言啓曰,外方宣諡日字,問于本道草記事,命下矣。發關問于各道,則京畿監司徐有防移文內,文憲公李箕鎭延諡,今月二十七日,定行於驪州地云矣。敢啓。傳曰,知道。
洪仁浩,以義禁府言啓曰,時囚罪人鄭信達·李洙·金始采·李素·趙命和等保放事,命下矣。竝卽保放之意,敢啓。傳曰,知道。
中宮殿,藥房口傳問安。答曰,知道。
李亨元啓曰,兵曹郞廳,都摠府郞廳來言夜巡之意,敢啓。答曰,知道。
戊申五月初七日申時,上御興政堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,趙弘鎭事,出於崔守魯之疏,守魯最後對辭又出,而弘鎭事,頗若少解,守魯之言,亦未嘗以無是作證,則弘鎭,當活乎否乎?臺閣言事,許以風聞,雖有爽實,元無反坐,守魯亦不可直斷以重典,然苟有是心,初何盛論乎?堂堂臺閣三百年流來古規,未免爲守魯所壞了,事之駭惋,孰甚於是?遞職薄勘,律不當罪,前持平崔守魯削職。至於趙弘鎭,以若人品,以若地處,渠被慫慂指使之目,又以任天常作紹介之階,此說旣發於守魯之口,而渠之兩次原情,前本謄呈臺疏,後本謄呈飭敎,此可謂之用東乎,抑亦謂之鳴冤乎?本罪虛實,姑捨是,卽此一節,尤無狀,爲今之道,莫如拿渠問渠,期於究竟,刑政自有次序,不可以渠之妖慝,抛却顚倒之嫌。且渠不與翼煥對質,則眞僞,又何以的辨乎?豈不知因此事端,到底窮覈,而如是之際,將使疑懼轉甚,玉石不分,予則曰無益而有害。大柢昭昭者乾道,有罪者竟當呈露,今雖倖免,亦豈無從後發覺之時乎?吳翼煥,尙靳一問,非爲渠也。言事則言事,姓名則不書,求之言外,大起査事,甚不可,非特拘於不用刑時故耳。趙弘鎭奴鳴冤原情,還給該曹。凡事莫如平物情而正事面,雖大於此之事,尙且然矣,況此事之散亂雜糅,莫可領略者乎?先令諸臣知此意,各思對揚之道,收拾之方。命退,承史以次退出。
戊申五月初七日酉時,上御興政堂。同副承旨入侍時,同副承旨南鶴聞,假注書白慶楷,記事官李相璜·金祖淳,以次進伏訖。上曰,政官牌去來催促,望筒,使之卽爲擬入,可也。賤臣承命出傳。上曰,明日朝廷問安勿爲之事。出榻敎命退,承史以次退出。
上在昌德宮。停常參·經筵。
惠慶宮,遣承旨朝問安。答曰,知道。
中宮殿,藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
王大妃殿,遣承旨夕問安。答曰,知道。
傳于南鶴聞曰,今日當詣昌德宮,以此知悉。時刻,早食前,待下敎只入外辦。
傳于南鶴聞曰,承史及隨駕諸臣服色,以時服爲之。
傳于南鶴聞曰,右副承旨入侍。
南鶴聞啓曰,今日王大妃殿夕問安,何承旨進去乎?敢稟。傳曰,同副承旨進去。
洪仁浩啓曰,明日王大妃殿朝問安,何承旨進去乎?敢稟。傳曰,同副承旨進去。
傳于洪仁浩曰,館學疏體重,雖已賜批,昨筵已有飭敎,又有今日大臣箚批,則豈可一味煩瀆乎?齋任儒生,招致政院,以此傳敎曉諭,更無敢煩瀆事,嚴飭。
洪仁浩,以司饔院官員,以監膳提調意啓曰,全羅道五月朔進上,今日來到,而各殿所封物種中生竹笋,擧皆腐傷,莫重進上,不可循例捧入,卽爲退送,使之改備封進,而其在事體,誠極未安。當該封進官罷職,道臣亦難免不能檢飭之失,從重推考,領來陪持人,令攸司科治,何如?傳曰,今番則事勢似然,勿推勿罷,下人亦勿科治,可也。
領府事鄭存謙,判府事徐命善,領敦寧洪樂性,判府事李福源,判府事金熤,判府事李在協,判府事兪彦鎬等箚曰,伏以臣等,尙今不死,忍見此月回薄,文禧廟終祥隔日。噫,讎賊未討之前,何莫非腐心痛骨之日,而顧今再期奄迫,禮制將變,則凡在橫目之類,同得均畀之天者,擧皆悲號痛冤,如不欲生,況臣等之曾忝賓師之列者乎?嗚呼,沐浴之討未伸,貳極之讎未復,至于今三年矣。醫媼訊覈之請,徒作謄傳之故紙。殿下,嘗以庚戌逆之自露爲敎,臣等豈不知乾道之孔昭,聖意之有待,而及夫宇·偉兩賊出,而公座之凶言,鞫招之逆節,卽自渠口吐露者,則凶言逆節,眞贜畢露,其所自露,孰加於此?只當執其已發之凶言,已綻之逆節,嚴訊鉤得,夬行天討而已,更有何自露之遲待也哉?日昨大臣箚批,有不須更提以慼予心之敎,臣等益不勝嗚咽,苟非事關人紀罪干天誅者,則臣等何敢以煩複之語,瀆擾於此時?秉彝所同,悲冤冞切,相率飮泣而陳之。伏乞聖明,亟賜允從,以洩神人之憤焉云云。答曰,省箚具悉卿等之懇。瀆擾已不可,貽慼又不可,況言有近於陳累乎?不緊疏章,雖令勿捧,以大臣之故,不得已賜批,卿等知之。仍傳曰,此批答,遣史官傳諭。
館學儒生疏批,原疏未下。答曰,省疏具悉。勿煩,退修學業。
戊申五月初八日卯時,上自慶熙宮,還詣昌德宮擧動入侍時,假承旨徐鼎修·李時秀,右副承旨洪仁浩,同副承旨南鶴聞,記事官金孝建,假注書白慶楷,記事官李相璜·金祖淳,奎章閣待敎尹行任以次陪從。上具翼善冠·衮龍袍,乘輿出廣達門,降輿,乘駕轎,至協陽門外,降駕轎,乘輿還內。諸臣以次退出。
上在慶熙宮。停常參·經筵。
王大妃殿,遣承旨朝問安。答曰,知道。
大駕詣慶熙宮後,內閣·政院·玉堂·藥房口傳問安。答曰,知道。
惠慶宮,遣承旨夕問安。答曰,知道。
自未時至戌時,灑雨下雨,測雨器水深六分。
藥房都提調金熤,提調沈豐之,副提調尹行元啓曰,文禧廟終祥,倐已隔日,上奉東朝,親臨魂宮。伏惟聖懷,益復難抑,昨又回鑾,勞動旣多,伏未審夜間,聖體若何?寢睡·水刺之節,亦何如?今日臣等,率諸御醫,趁早入診,詳察聖候,爲宜。王大妃殿移次多日,疚懷轉深,氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
沈豐之啓曰,左承旨趙衍德,今日不爲仕進,卽爲牌招,何如?傳曰,允。
以左承旨趙衍德牌不進罷職傳旨,傳于南鶴聞曰,只推。
南鶴聞啓曰,十一日文禧廟大祥親祭祭文,當爲製進,藝文提學吳載純,待開門牌招,何如?傳曰,內閣提學,待明朝牌招製進,墓所祭文,亦令代撰以進事,分付。
傳于沈豐之曰,都承旨入侍。
以孝昌墓獻官單子,傳于南鶴聞曰,卽終祥,用昨年例,遣大臣具三獻擧行。
南鶴聞啓曰,王大妃殿移次後,朝臣之當殿肅拜,當於慶熙宮爲之,而昨日長興府使蔡緯夏,順興府使鄭存玉,康津縣監徐有練,今日吏曹參判金憙,大殿肅拜時,竝爲行禮,仍卽出去云。臣之趁不致察,不勝惶恐,而事體所在,誠甚未安,竝推考警責,何如?傳曰,慈殿肅拜,當行於上闕,而兼行於此闕,雖緣生疎,事體所在,不可推考而止,竝罷職。肅拜捧入司謁及通禮院主掌,則致有此做錯,司謁及當該引儀,令該府攸司,從重勘處。分承宣之無一言提奏,甚於在院承宣,亦不可無飭,分承旨罷職,在院承旨從重推考。
洪仁浩·南鶴聞等啓曰,昨日詣昌德宮時,時刻,早食前待下敎,只入外辦事傳敎,而司謁,誤傳以食後,至於書頒之境,口傳下敎之還稟後書頒,旣有定式,而臣鶴聞,徑先書頒,不勝惶恐待罪,臣仁浩之不能致察,亦不勝惶恐,而莫重動駕時刻,有此誤傳,當該司謁,令攸司從重科治,何如?傳曰,萬萬駭然。原傳敎中釐正,當該承旨,在院承旨,事過後禁推,司謁,亦令事過後科治,以重勘律。
洪仁浩啓曰,今日惠慶宮夕問安,何承旨進去乎?敢稟。傳曰,左副承旨進去。
洪仁浩啓曰,明日惠慶宮朝問安,何承旨進去乎?敢稟。傳曰,同副承旨進去。
備邊司薦望,以朴祐源爲吏曹參判,以曺允大爲吏曹參議。
傳于南鶴聞曰,守令多窠,政事當日爲之。
有政。吏批,判書宋載經在外·未肅拜,參判朴祐源牌不進,參議曺允大進,同副承旨南鶴聞進。啓曰,判書宋載經在外·未肅拜,參判朴祐源牌招不進,小臣獨政未安,何以爲之?敢稟。傳曰,只出緊任。以李翼晉·李昌漢爲分承旨,以具修溫爲分兵曹參議,以張至冕爲兵曹正郞,以沈鳳淳爲長興府使,以安廷鐸爲順興府使,以尹翊東爲康津縣監。
兵批,無政事。
南鶴聞,以景慕宮郞廳,以都提調意啓曰,太常所進櫻桃,今方薦新於本宮,而宮苑櫻桃,成熟尙遠,待爛熟薦進之意,敢啓。傳曰,知道。
南鶴聞,以禮曹言啓曰,文禧廟大祥祭時,王大妃殿臨哭儀註,直入王大妃殿之意,敢啓。傳曰,知道。
南鶴聞,以內醫院官員,以都提調·提調意啓曰,院議藥同參丁文壽汰去代,前仕議藥同參洪勉讓差下,令該曹付軍職,冠帶常仕,何如?傳曰,允。
洪仁浩,以禁衛營言啓曰,今日慶熙宮擧動時軍兵,依昨日例擧行事,命下矣。昨日隨駕鄕軍八十名,把摠鄭潤玉,領赴訓鍊都監都領陣,而罷陣後,本處還入直之意,敢啓。傳曰,知道。
洪仁浩,以禁衛營言啓曰,今此昌德宮擧動時,依兵曹節目,延和門入直鄕軍九十九名內八十名,待標信除出,入直把摠,領赴訓鍊都監都領陣,其餘鄕軍十九名,入直哨官率領,仍直還詣慶熙宮後,待標信罷陣,還爲入直之意,敢啓。傳曰,知道。
敎江華留守尹承烈書。王若曰,海防所以天設,旣重管轄之權,地利不如人和,宜愼牧禦之奇,煩卿一出,敷予十行。念沁都形勝之區,卽海門保障之地,委輸山積,舟楫湊三路之衝,亭堡星羅,金湯壯百里之勢。綰三符統諸鎭,稍異開府尹之養閑,守一面捍上京,殆過溫祚城之設險。瞻眞殿祗奉之所,體貌旣尊,自喬閫移設以來,掄揀尤愼。惟卿,名門趾美,中歲蜚英,良士休休,外可知恬約謹飭,時望藉藉,內則有文學才猷。敡瀛署而長繩糾之班,猶惜沈滯者久,任灣府而得鎖鑰之重,蓋嘗倚毗也深。玆授卿以江華府留守兼鎭撫使,三道水軍統禦使,卿其克殫乃心,祗服厥命。留臺贊籌司之略,責任不輕,戎垣分蒭牧之憂,老成是仗,凡施措節制之事,悉以委之,伊廉簡臨民之規,豈多誥也?於戲,荊門裘帶,叔子之遺風可追,晉陽繭絲,尹鐸之成績是企,行且召矣,往其欽哉,故玆敎示,想宜知悉。知製敎李東稷製進
中宮殿,藥房口傳問安。答曰,知道。
李亨元啓曰,兵曹郞廳,都摠府郞廳,來言夜巡之意,敢啓。答曰,知道。
戊申五月初九日卯時,上御誠正閣。藥房入診入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,醫官徐命緯·金光國,以次進伏訖。熤曰,連日勞動悲疚之中,聖體,若何?上曰,一樣矣。熤曰,王大妃殿調攝中,多日移次,下情不勝焦迫矣。伏未審動駕後諸節,若何?上曰,諸節比前少勝,誠萬幸矣。熤曰,似是湯劑進御之效矣。上曰,勞動之中,亦似由行氣之效矣。熤曰,惠慶宮氣候,若何?上曰,一樣矣。熤曰,聖體連日勞動,使醫官診察,何如?上曰,不必爲之矣。熤曰,近日則中宮殿氣候諸節,若何?上曰,一樣平順矣。熤曰,入診醫官二人中,金光國則術業甚淺,只有徐命緯一人,而老病昏憒,內局事誠可憫也。入診醫官,合有更爲擇定之道矣。上曰,針醫亦有入侍之前例乎?命緯曰,前有針醫一人入侍之例,而近來則無之矣。上曰,自今復故例,針醫一人,使之輪回入侍,可也。熤曰,今日異於他時,臣不敢張皇爲辭,而近日大臣箚子,玉堂聯箚,春坊聯疏,尙此批旨之未下,臣於此有不勝憂歎之至。大抵近來懲討之義理,便成戲劇,懲討不行之外,卽此一節,係關實非細矣。朝臣則討之以逆,而自上不從,是則下以爲逆,而上不以爲逆也。若果非役,則亦當明其非逆可也,豈有名以凶逆,而不爲懲討之理哉?刑政之失,莫大於此矣。上曰,未嘗執跡,明其爲賊,賊乃可服,今之懲討,卽不過宇·偉,而宇鎭則已勘律矣,時偉則以渠處地,得此罪目,已是死有餘罪,若其締結宇賊,圖占戎權者,雖出於貪權之計,而推此心也,則向後不知至於何境,所謂凶言云云,渠以奰慝之種,猥自處以戚畹者,其罪已罔赦,不炊之竈,煙豈自生乎?此則雖是十目之所視,而以此擬律,亦未知如何,故非不知鞫問之爲當,而姑且置之者此也。上曰,崔守魯事,卿則以爲,何如?熤曰,其事實覈出然後,犯罪者知戢,不犯者得安,而今則事實未覈,疑阻轉深,此實朝廷之憂也。上曰,趙弘鎭云云,出於南鶴聞之口云,而其所聞之階梯,則仍爲絶之,守魯事,誠不成說矣。熤曰,趙弘鎭之原情,臣則未見,而以崔守魯·南鶴聞之問啓辭意見之,則鶴聞,似得脫空矣。上曰,此則南鶴聞果脫空矣。守魯之疏,雖似討弘鎭,而蒙之於一鶴聞,仍付之於行言藉重者,初不成說矣。弘鎭則本來相寒人妖,且以渠之處地,何以得此言耶?然而刑政之方,當以跡尋,先問翼煥,後問弘鎭,此是當然,而今於跡不加出之前,先問弘鎭則不可矣。大抵好惡欠誠,尊寵反側云云者,專出於攻領相之意,而其計誠巧且憯矣。此言自有出處,其意匠口法,政是刺客手段,然而求之言外,徑加罪名,有涉後弊,故姑不嚴處者此也。熤曰,事端頻出,有罪者勘律,然後朝象,始可妥帖矣。上曰,日出事還生,久則自可愈矣。然而此亦猶屬小事。大抵右相新卜後,予則大爲釋慮,此事誠善成矣。雖以綸音中下敎言之,此事皆無階梯之可尋,若非與師·翰同情者,則豈可知之乎?更無容喙之路矣。東伯年前疏,亦有此語,而今則次次脫空,更無可論矣。以此後處義言之,東伯與右相,無不可相親之義,且右相,若怒前日之攻己者,則亦非矣。熤曰,臣於甲辰年間,亦有攻右相之語矣。上曰,章奏之體,當因其已著者而攻之,卿何以知其跡耶?熤曰,雖未能言某某事之如此,而旣有三大案云云之說,無論虛實,爲人臣子,豈可不討乎?臣等之言如此,而未承開納,則臣等徒歸於憯毒之小人矣。上曰,綸音旣下之後,則何有此嫌耶?熤曰,綸音下後,臣等幸免小人之歸矣,此是義理所關,則其時不得不言矣。上曰,豈可以途聽塗說,驅人於罔測之目乎?予之積費精神者,豈爲右相而然哉?一則爲世臣,二則爲世臣,今則大腫破矣。此非小事也,予則自謂以醫國也。上曰,右副承旨入侍。賤臣承命出,與右副承旨洪仁浩偕入進伏。仁浩曰,假承旨李時秀,時無職名,口傳付軍職,何如?上曰,依爲之。出擧條命退,諸臣以次退出。
戊申五月初九日午時,上御誠正閣。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,一提學入侍。賤臣承命出,與一提學金鍾秀偕入進伏。上曰,吏判入來與否,知入。賤臣承命出,回奏曰,姑未發行云矣。上曰,吏兵曹窠闕書入。賤臣承命出書入。上曰,江華留守,當日辭朝。出榻敎命書傳敎曰,今日夕食後,當詣慶熙宮,侍衛軍兵,依昨日例擧行事,分付。命退,諸臣以次退出。
戊申五月初九日未時,上御重熙堂。都承旨入侍時,兼都承旨沈豐之,假注書白慶楷,記事官李相璜·金祖淳,以次進伏訖。上命書傳敎曰,方帶假承旨,行政自多相妨,吏曹參議李時秀許遞。豐之曰,惠慶宮湯劑,依前煎入乎?上曰,更爲稟定煎入,可也。命退,承史以次退出。
戊申五月初九日酉時,上詣慶熙宮,擧動入侍時,假承旨徐鼎修·李時秀,右副承旨洪仁浩,同副承旨南鶴聞,記事官金孝建,假注書白慶楷,記事官李相璜·金祖淳,奎章閣待敎尹行任以次陪從。上具翼善冠·衮龍袍,乘輿出協陽門,降輿,乘駕轎,至廣達門外,降駕轎,乘輿入內。諸臣以次退出。
戊申五月初九日戌時,上御興政堂。假承旨入侍時,假承旨徐鼎修,假注書白慶楷,記事官尹行任·金祖淳,原任直提學徐有防,檢校直閣鄭東浚,原任直閣徐龍輔,以次進伏訖。上曰,吏曹參議未差之代,外任及有情勢人外擬入。出榻敎上曰,新除授吏曹參判·參議,待下批牌招。出榻敎命退,諸臣以次退出。
上在慶熙宮。停常參·經筵。
大殿·王大妃殿,詣慶熙宮經宿後,內閣·政院·玉堂·藥房口傳問安。答曰,知道。
惠慶宮,遣承旨朝問安。答曰,知道。
惠慶宮,遣承旨夕問安。答曰,知道。
南鶴聞啓曰,臣,惠慶宮,朝問安進去下直之意,敢啓。傳曰,知道。
傳于南鶴聞曰,假承旨徐鼎修,分副提調爲之。
傳于洪仁浩曰,明日王大妃殿,還詣昌德宮,令該曹知悉擧行。
洪仁浩啓曰,今日惠慶宮夕問安,何承旨進去乎?敢稟。傳曰,同副承旨進去。
南鶴聞,以忠勳府言啓曰,文孝世子再朞祭後,入番宗室守侍墓官減下之意,禮曹旣已啓下,依他墓所例,守衛官二員,以功臣嫡長,忠義衛差出之意,敢啓。傳曰,允。
有政。吏批,判書宋載經在外·未肅拜,參判朴祐源牌不進,參議曺允大進,同副承旨南鶴聞進。啓曰,判書宋載經在外·未肅拜,參判朴祐源牌招不進,小臣獨政未安,何以爲之?敢稟。傳曰,只出緊任。以趙觀鎭爲古阜郡守,以洪最榮爲濟用主簿,以沈斗漢·趙鎰爲孝昌墓守衛官,以金龍柱爲龍潭縣令,以洪就榮爲永祐園參奉,昌陵參奉單李學彬,知敦寧徐有慶·李灃,已上今加崇政,魂宮享官行副司直金魯永,今加嘉善,已上加資事承傳,分兵曹參議蔡緯夏,尙衣僉正鄭存玉,仍任事,承傳。
兵批,無政事。
兵曹口傳政事,副司直金憙·李勉兢·金魯永·蔡緯夏,副司果徐配修·沈晉賢·李書九·徐有鍊。
以禁府都囚徒,傳于南鶴聞曰,李遠培放送,崔昌祿杖一百收贖放送。魚彰水·張重吉·成種仁,依本律勘放後,草記。李洙奪告身五等放送。金始采今日異於他日,奪告身一等放送。李素旣已罷職放送。趙命和分揀放送。鄭東元·洪復浩·韓謩·金在儉·趙翰逵,以不能爲公律,勘放後,草記。
以刑曹都囚徒,傳于南鶴聞曰,金鍾健放。
洪仁浩,以吏曹言啓曰,分司,初意則欲令禫後權罷,待入廟時更爲差出矣。更思魂宮,旣無參奉,分宮官亦勿差出,守衛之司,勢將仍置,分兵曹衛將·守門將·內乘仍置,分摠府則權罷,而堂郞職銜,待入廟後減下似好,無職務存職銜,亦未知襯當,卽令吏兵曹,詳考已例草記事,命下矣。取考謄錄,則分兵曹堂郞,甲申八月初七日政,始爲減下,今番亦於入廟後減下,而其前入直等節,依例擧行,何如?傳曰,允。
洪仁浩,以兵曹言啓曰,分司,初意則欲令禫後權罷,待入廟時更爲差出矣。更思魂宮,旣無參奉,分宮官亦勿差出,守衛之司,勢將仍置,分兵曹衛將·守門將·內乘仍置,分摠府則權罷,而堂郞職銜,待入廟後減下似好,無職務存職銜,亦未知襯當,卽令吏兵曹,詳考已例草記事,命下矣。取考前例,則分摠府堂郞,甲申八月初七日,始爲減下,今番亦爲依此例,待入廟後減下,入直等節,依前擧行之意,分付,何如?傳曰,允。
中宮殿,藥房口傳問安。答曰,知道。
李亨元啓曰,兵曹郞廳,都摠府郞廳,來言夜巡之意,敢啓。答曰,知道。
戊申五月初十日卯時,上御魂宮。朝上食入侍時,假承旨徐鼎修·李時秀,右副承旨洪仁浩,記事官金孝建,假注書白慶楷,記事官李相璜·金祖淳,原任直提學徐有防,檢校直閣鄭東浚,原任直閣徐龍輔,直閣鄭大容,待敎尹行任,判府事李福源,左議政李性源以次侍立。上出就位。上曰,宗戚執事,先入陳設,可也。宗戚執事領敦寧洪樂性,錦城尉朴明源,昌城尉黃仁點,前承旨金魯永,淳昌郡守洪守榮,甑山縣令金魯成,濟用判官黃基玉,高山縣監趙應鎭,永禧殿令趙觀鎭,敦寧直長金在昌,司勇洪最榮·洪就榮·洪後榮·金魯敬等陳設訖。左通禮跪啓請坐。上坐。啓請哭。上哭,在位者皆哭。啓請止哭。上止哭,在位者皆止哭。導上詣香案前。鼎修奉香,仁浩奉爐。啓請三上香,上三上香。仁浩奠爐于案。時秀以盞跪進,上執盞,以授鼎修,奠于靈座前,連奠三盞。內侍進茶。導上還復位。啓請哭,上哭盡哀,在位者皆哭盡哀。啓請止哭,上止哭,在位者皆止哭。命退,諸臣以次退出。
戊申五月初十日辰時,上御興政堂。假承旨入侍時,假承旨徐鼎修,假注書白慶楷,記事官尹行任·金祖淳,以次進伏訖。上曰,王大妃殿進御香砂六君子湯一貼,更爲煎入。出榻敎上曰,惠慶宮進服加減歸脾湯停止,加味蔘橘飮,自今日一貼式煎入。出榻敎命書傳敎曰,旣爲參班敍用,昨日事無妄,況分司與敦匠,俱有勞焉,前分參議蔡緯夏,前僉正鄭存玉,竝仍任,分參議望筒勿施事,分付。又命書傳敎曰,分司,初意則欲令禫後權罷,待入廟時更爲差出矣。更思魂宮,旣無參奉,分宮官亦勿差出,守衛之司,勢將仍置,分兵曹衛將·守門將·內乘仍置,分摠府則權罷,而堂郞職銜,待入廟後減下似好,無職務存職銜,亦未知襯當,卽令吏兵曹,詳考已例草記。上曰,新除授分承旨,待下批牌招。出榻敎命退,承史以次退出。
戊申五月初十日午時,上御魂宮。晝茶禮入侍時,假承旨徐鼎修·李時秀,右副承旨洪仁浩,同副承旨南鶴聞,記事官金孝建,假注書白慶楷,記事官李相璜·金祖淳,一提學金鍾秀,原任直提學徐有防,檢校直閣鄭東浚,原任直閣徐龍輔,直閣鄭大容,待敎尹行任以次侍立。上出就位。鍾秀進前泣奏曰,天時易邁,此日又屆,臣民悲冤之痛,比前益深,如不欲生。臣於昨年此日,有所仰陳,而今又煩瀆,臣固知貽慼之萬萬惶悶,而正以憤鬱之懷,轉益層激,討復之義,斷不容緩故也。前後筵奏,每以無指的之端爲敎,而此則有不然者。宇·偉逆節之綻露,醫·媼情跡之可疑,此實一國之所共憤,而終不一番究覈,古今天下,寧有是耶?若因其已綻之跡,可疑之端而鉤覈,則豈無斯得之道乎?今則終祥只隔一宵,迨此几筵未撤之前,亟降兪音,則庶可以少洩悲冤之情,而抑恐有日遠日忘之慮,復此仰瀆,在今鉤得之道,決不可踰此日矣。上曰,須勿再提,以慼予心。若有可問之端,則豈可拖過以至今日耶?有防·鼎修等,齊聲泣奏曰,臣等今日之請,豈可已而不已耶?若過此日,則討復無期,此冤此痛,將無可洩之日。伏願聖上,亟允臣等之請焉。上曰,其須止之。宗戚執事陳設訖。通禮啓請哭,止哭,上香,奠盞,請哭,哭盡哀如儀訖。命退,諸臣以次退出。
戊申五月初十日未時,上御齋殿。承旨入侍時,假承旨徐鼎修·李時秀,記事官金孝建,記事官李相璜·金祖淳,以次進伏訖。上曰,時·原任大臣,都監堂郞,兵判入侍。賤臣承命出,與領敦寧洪樂性,判府事李福源·兪彦鎬,左議政李性源,右議政蔡濟恭,都監堂上徐有隣·尹蓍東,郞廳具膺·洪彦燮·李晩秀,兵曹判書鄭好仁偕入進伏。樂性等曰,勞動之餘,伏想悲疚益切,此時聖體,若何?上曰,別無所損矣。樂性等曰,王大妃殿靜攝中,移次經宿,氣候,若何?上曰,一樣矣。樂性等曰,臣等冥頑不死,忍見此日之重回,悲冤之忱,已無可言,而君讎國賊,尙戴一天,殆若伈泄,未得復雪,此豈人理所可忍哉?伏乞亟降明命,快伸王章焉。上曰,此事不必追提,以慼予懷矣。有隣·蓍東等曰,大臣所奏,實是擧國之所共言者。伏望卽降處分焉。上曰,若是處分之事,何至今不決耶?卿等須止之。上曰,文禧廟禫事後,當爲入廟,而適因事勢之有拘,不得如禮入廟,未得入廟之前,朔望茶禮等節,當從入廟以前之禮乎,當從入廟以後之禮乎?卿等各陳所見,可也。樂性曰,臣素昧禮學,不敢臆對,而禫祀以後,旣終三年之制,拘於事勢,雖或權奉,祭奠等節,宜用禫後之制,而王家典禮,異於私家,且有甲申已例,博詢諸大臣處之,恐合事宜矣。福源曰,臣本昧禮,且未考据,而入廟之差遲,拘於事勢也。禮意甚嚴,恐不可以事勢之適然,而或踰常行之制也。彦鎬曰,雖緣事勢之有拘,未卽如禮入廟,而喪制旣已復吉,權奉便同入廟,則揆以禮意,祭亨等節,恐當一從入廟以後之禮矣。性源曰,臣本矇昧禮學,不敢臆對,而事勢雖有拘,禮制不可踰,諸大臣所奏之外,別無他見矣。濟恭曰,諸大臣所奏,俱據禮制,臣別無他見矣。上曰,僉議俱有所據,而事係變禮,令該曹問議于未登筵諸大臣,草記稟處,可也。出擧條性源曰,今日陪祭班,不可不一齊進參,卿宰·侍從,堂上·堂下罷散人員,竝敍用,令該曹口傳付軍職,使之參班,何如?上曰,依爲之。出擧條性源曰,近來時氣乖常,坊曲不淨之患,比比有之,分付京兆及五部,闕下近處,續續摘奸,一一出幕,申飭救療,何如?上曰,依爲之。出擧條命退,諸臣以次退出。
戊申五月初十日申時,上御興政堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,明日王大妃殿還宮時刻,仰稟起居,更觀今夜氣候,當下敎,午熱不可勞動,早朝或暑退後出宮,百官及隨駕軍兵,平明來會事,分付。又命書傳敎曰,政官牌招開政。仁浩曰,明日親祭時,承旨不可不備員,左承旨趙衍德,所當牌招,而聞其病勢危篤云,不得請牌,何以爲之乎?上曰,許遞,可也。出擧條命退,承史以次退出。
戊申五月初十日申時,上御魂宮。親臨夕上食入侍時,假承旨徐鼎修·李時秀,右副承旨洪仁浩,記事官金孝建,記事官李相璜·金祖淳,一提學金鍾秀,檢校直提學鄭民始,原任直提學徐有防,檢校直閣金憙·鄭東浚,原任直閣徐龍輔,直閣鄭大容,待敎尹行任以次侍立。上出就位,宗戚執事陳設訖。請哭,止哭,上香,奠盞,進茶,請哭,哭盡哀如儀。命退,諸臣以次退出。
戊申五月初十日二更二點,文孝世子大祥親祭入侍時,假承旨徐鼎修·李時秀,右副承旨洪仁浩,同副承旨南鶴聞,分承旨李翼晉·李昌漢,記事官金孝建,假注書白慶楷,分注書申溆·金和鍾,記事官李相璜·金祖淳,一提學金鍾秀,檢校直提學鄭民始,原任直提學徐有防,檢校直閣鄭東浚,原任直閣徐龍輔,直閣鄭大容,待敎尹行任以次侍立。上具翼善冠·衮龍袍,乘輿出廣達門,由金商門,詣幄次,改御淺淡服,由泰寧門詣魂宮。上曰,承旨入侍。時秀·仁浩承命進伏。上命書傳敎曰,孝昌墓守墓官安春君加資,廐馬一匹,外居奴婢五口,田五十結,侍墓內侍朴尙衍加資,廐馬一匹,外居奴婢三口,田三十結,守衛官洪龍燮六品遷轉,守衛官黃仁騫,忠義姜星會陞敍,魂宮享官鶴林君焴,安昌君燝,各半熟馬一匹面給,知敦寧李灃·徐有慶竝加資,忠義具允德·李圾奉事除授,墓所奠禮金忠大,魂宮奠吏劉大亨·金處裕·吳得彬,竝別坐除授,墓所飯監千祥宅等十三人,限十五年免役,房直等,限二年免役,魂宮飯監申得文等十九人,限三年免役,房直等,限二年免役。今番一遵庚戌前例,無或加濫,以此令該曹知悉擧行。又命書傳敎曰,宗戚執事錦城尉朴明源,昌城尉黃仁點孫與壻中,相當職調用。領敦寧洪樂性,大虎皮一令賜給。行副司直金魯永,實仕最多,加資。司勇洪就榮,實仕亦多,已有陞敍承傳,初仕今日政先爲調用。令趙觀鎭,郡守洪守榮,判官黃基玉,參奉洪最榮,司勇金魯敬。洪後榮陞敍,未陞敍者陞六,未付職者付職。前承旨洪義榮,縣令金魯成,縣監趙應鎭,各兒馬一匹賜給。主簿金龍柱,仕日雖少,豈後於諸家人?向來下敎之後,尤無所礙,守令今日政調用。行副司直金持默,直長金在昌,日淺年淺,竝勿論。又命書傳敎曰,分司官員,待入廟分等處置,而分別軍職,鄭勗世·金爔·鄭學畊,相當職陞品調用。申鴻周日淺勿論。分禁漏官魯信國·李東柱·李東植,令該衙門高品付料。魂宮事知守僕金尙禮,帖加成給。太廟守僕,景慕宮守僕以下,各名色下人等,依書啓判下,令該曹詳考擧行。又命書傳敎曰,魂宮都薛里中官梁大宜·李團宜,熟馬一匹面給。假都薛里中官鄭國允·金性完,進止長番中官洪宜復·林義福,墓所進止長番中官朴道弘,竝依例加資。魂宮薛里中官盧重玄,進止差備中官李春行·尹興佐·李春洽,各半熟馬一匹賜給。朴春瑞·金長壽,各兒馬一匹賜給。劉漢興·趙命淳,各弦弓一張賜給。魂宮薛里中官高春輝,墓所進止差備中官梁濟漢,曾前效勞最多,竝加資。上曰,宗戚執事,先入陳設,可也。宗戚執事以次升入。陳設時至,左通禮跪啓請行禮。上盥洗以出。贊禮導上入就位。贊禮啓請坐,上坐。啓請哭,上哭。啓請止哭,上止哭。執禮曰,行奠幣禮。贊禮啓請興,上興。執樽者擧羃,時秀酌鬱鬯,鶴聞以瓚受鬱鬯。贊禮導上詣靈座前立。啓請坐,上坐。鼎修奉香,昌漢奉爐跪進。贊禮啓請三上香,上三上香。昌漢奠爐于案。鶴聞以瓚跪進,贊禮啓請執瓚灌地,上執瓚灌地,以瓚授鶴聞,鶴聞受,授大祝置於樽所。仁浩以幣篚跪進,贊禮啓請執幣,奠幣,上執幣,以授翼晉,奠于靈座前。贊禮啓請興,上興,贊禮導上還復位。執禮曰,行初獻禮。執樽者擧羃,時秀酌醴齊,鶴聞以爵受酒。贊禮導上詣靈座前立,啓請坐,上坐。鶴聞以爵跪進,贊禮啓請執爵,奠爵,上執爵以授仁浩,奠于靈座前。贊禮啓請興少退坐,上興少退坐。大祝進靈座之右,跪讀祝文訖。贊禮啓請興,上興。贊禮導上還復位,啓請坐,上坐。執禮曰,行亞獻禮。左議政李性源,行亞獻禮訖。執禮曰,行終獻禮。右議政蔡濟恭行終獻禮訖。贊禮啓請哭,上哭盡哀。啓請止哭,上止哭。執禮曰,納神主,大祝納神主如儀。贊禮跪啓禮畢,導上還齋殿。性源行望燎禮如儀。上詣小次。上曰,龍潭縣令,永祐園參奉望筒,催促以入,可也。賤臣承命出,回奏曰,上敎中金龍柱·洪就榮二人,關係堤防,故不能仰副擬入云矣。上曰,吏曹參議入侍。賤臣承命出,與吏曹參議曺允大偕入進伏。上曰,出於仰慰慈殿之心,有此屢屢下敎,而終不擧行,事甚未安矣。允大曰,上敎如是懇摰,而莫重隄防,不可遽爾壞之矣。上曰,須勿多言,卽爲出去擬入,允大退出。上命書傳敎曰,因龍潭縣令望筒事,如是煩聒,萬萬駭然。吏曹參議曺允大,事過後先罷後拿。上乘輿,出泰寧門。龍潭縣令金龍柱,永祐園參奉洪就榮落點。出正兌門,詣幄次,改御黲袍,乘輿出金商門,至廣達門入內。諸臣以次退出。
上在昌德宮。停常參·經筵。
文禧廟親祭罷後,大殿·王大妃殿,內閣·政院·玉堂·藥房單子問安。答曰,知道。朝廷二品以上·六曹堂上·兩司長官·奉朝賀·宗班單子問安。答曰,知道。
中宮殿,藥房口傳問安。答曰,知道。
惠慶宮,遣承旨朝問安。答曰,知道。
還宮後,大殿·王大妃殿·惠慶宮·中宮殿,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官·奉朝賀·宗班口傳問安。答曰,知道。
自辰時至午時,灑雨下雨,測雨器水深三分。
南鶴聞啓曰,明日常參·經筵,取稟。傳曰,停。
洪仁浩啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
洪仁浩啓曰,司僕寺內乘,來言捲簾,取稟。傳曰,捲三面。
傳于洪仁浩曰,右副承旨入侍。
以文禧廟入廟時移用還下秩別單,傳于洪仁浩曰,大禮則雖當如是抄出,猶多漏錄者,更令次知中使,抄出物件,成冊修正以置後,卿等與三郞,從近進詣,一一奉審,或照點元成冊,都監二堂上封置,以待入廟時,更稟。
以墓所待令各陵事知軍等書啓,傳于洪仁浩曰,三年內效勞最多,各米參斗,木貳疋賜給,仍令該道,當者或子枝中,有身役者一名,各免役三年事,行會。
尹行元啓曰,右副承旨洪仁浩,同副承旨南鶴聞,事過後禁推事,命下矣。依定式,遞差傳旨及禁推傳旨,捧入之意,敢啓。傳曰,知道。
尹行元啓曰,右副承旨洪仁浩,同副承旨南鶴聞分揀事,命下矣。竝卽牌招入直,何如?傳曰,允。
傳于洪仁浩曰,人言驅冒莫甚,情踪無怪若此,然言旣脫空,不可以本事未了,如是引義,疏批已下,伴直無人,同副承旨南鶴聞,牌招入直。
以同副承旨南鶴聞牌不進罷職傳旨,傳于洪仁浩曰,只推,更爲牌招。
以同副承旨南鶴聞,再牌不進罷職傳旨,傳于洪仁浩曰,只推,更爲牌招。
傳于洪仁浩曰,留院上疏入之。
傳于洪仁浩曰,坐直承旨入侍。
以前參議曺允大囚單子,傳于洪仁浩曰,旣已罷職,付過放送。
洪仁浩,以戶曹言啓曰,文禧廟守直中官,魂宮堂上考例草記事,命下矣。入廟前,雖有忠義二員,輪回入直,而中官守直等節,亦不可不趁今擧行,次知中官二員,守直中官四員,令內侍府依例差出,使之守直,入廟以後節目,令禮曹亦爲依例啓下之意,分付,何如?傳曰,允。次知中使,例以長番中官兼帶,旣有本祿,不可疊受,入廟前姑爲別給,入廟後勿論,照羅赤軍士等各項下人名色名數,參考各廟可據之例,具別單草記稟旨,待批下,自本曹及兵曹,定給料米雇布,入廟以後節目,依草記,令禮曹明日啓下。以今禮判擧行之顚錯,難保其善爲,卿與重臣尹蓍東,旣帶廟銜,與之相議以聞,禫後入廟前朔望祭享一事言之,旣有甲申已例,則當初節目,不能別白磨鍊,致有問議之擧,禮判事,節節駭然。卿與僚堂詳考其時吏·禮曹謄錄及堂后日記,更爲指一草記。工役雖未營始,爲省弊亦不別設都監,曾以文簿稱號,已有提敎者,入廟前擧行凡事,卿等主管草記,而廟在各闕,且守衛之節,異於甲申,則不可無檢飭之人,入廟前,卿等間十日,奉審後,草記,草記則書送。令入直武兼假郞稱號,呈政院,前都廳金履成,今在外補,待始役,使卽上來察任,都廳之外任兼帶,其例不一而足,前郞廳李晩秀,登科後仍察,亦多前例,亦令仍察,若此則禮工郞窠,不必加啓下,入廟定日後,儀節肄習,儀章去就,則戶郞尹光心,前郞廳洪元燮·具膺等,一體看檢,外任人臨時上來擧行,庚戌則故相雖爲堂上,甲申則洪奉朝賀主管,今番旣命皆以魂宮堂上仍察,入廟時及營建時大務事,左相預聞摠察,陪奉時隨詣事,左相知悉之意,遣本廳郞官傳之,可也。
洪仁浩,以義禁府言啓曰,保放罪人李遠培·李素·趙命和等放送,崔昌祿杖一百收贖。魚彰水·張重吉·成種仁等,依本律勘放。李洙奪告身五等,金始采奪告身一等。鄭東元·洪復浩·韓謩·金在儉·趙翰逵等,以不應爲公律勘放後,草記事,命下矣。李遠培·李素·趙命和等,竝放送,崔昌祿杖一百收贖,李洙奪告身五等,金始采奪告身一等。鄭東元·洪復浩·韓謩·金在儉·趙翰逵等,以不應爲事理重公律,各杖八十收贖竝放送。魚彰水,傳旨內軍餉居末,拿問勘處。罪取考律文,則大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。魚彰水杖一百收贖,告身盡行追奪放送。張重吉,平安監司金履素狀啓內,本郡定配罪人李景大保授之後,不能嚴防,任其逃脫,趁未捉得,有乖法意,大關後弊。罪取考律文,則大典通編逃亡條有曰,定配罪人逃失邑守令,以制書有違律論。大明律制書有違條有曰,凡奉制書有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。張重吉杖一百收贖,告身盡行追奪放送。成種仁,判付內,初·覆檢官等,決不可仍置字牧之任,以亂風敎,爲先施以誤決獄之律,令該府拿問勘斷。罪取考律文,則大典通編決獄條有曰,知非誤決者杖一百,永不敍用。推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。成種仁杖一百收贖,告身盡行追奪,永不敍用放送,何如?傳曰,允。
文禧廟大祥祭親行敎是時,亞獻官左議政李性源,終獻官右議政蔡濟恭,贊禮禮曹判書李,典祀官奉常正崔烜,執禮修撰李庚運,執尊吏曹佐郞韓用龜,大祝奎章閣待敎尹行任,祝史副修撰沈興永,齋郞校理宋翼孝,爵洗位禮曹正郞李鎭宅,爵洗位兵曹正郞吳泰彦,亞終獻盥洗位典籍金禧燮,贊者引儀崔珽·金東覽,謁者兼引儀李持淳·慶邦運,贊引兼引儀鄭熙濟·李孝達,祭監監察柳·張鉉國。
行吏曹判書李命植,行刑曹判書金鍾秀,戶曹判書徐有隣,知中樞府事吳載純,行副司直鄭民始·李文源,同知中樞府事尹尙東,開城府留守洪秉纘,副司直徐鼎修·李時秀,寧邊府使徐龍輔,禮曹參議鄭東浚,成川府使李祖承,副司直權,成均館大司成洪文泳,水原府使李祖源,廣州府尹李泰永,安岳郡守尹㬦,副司直李勉兢,承政院左副承旨曺允大,谷山縣監申耆,副司果金履鏞·趙濟魯·朴廣源,奎章閣直閣鄭大容,吏曹正郞成德雨,弘文館副修撰兪漢謨,副司果洪聖淵·林道浩,江東縣監徐美修,副司果李太亨·李敬五,前修撰李書九,前校理李尙度·李羽晉,梁山郡守李鼎德,前執義宋銓,茂長縣監金熙朝,副司果安策·金啓洛·尹翊東,前校理沈晉賢·朴基正,副司果尹羽烈·鄭東觀·尹悌東,藝文館檢閱尹行任·金祖淳,及第尹長烈·韓光近·鄭萬始·洪義浩,同知中樞府事李命楫,僉知中樞府事徐命瑞,前判官尹昌濂,前牧使金履信,咸興判官韓用和,前郡守洪彦燮,前正郞李晩秀,前縣監李義逸,溫陽郡守朴綏源,司僕寺判官尹昹,砥平縣監尹守翼,司憲府監察金正淳,社稷署令宋畊玉,戶曹佐郞徐弘輔,平市署主簿金鍒,前敎官李克永等疏曰,伏以流光駛迅,天星再周,文孝世子終祥奄迫,貳極之容儀永閟,八域之冤號冞切。伏況我殿下,駕臨廟墓,躬行奠酌,仰惟止慈之情,曷任撫時之哀?區區下忱,竊不勝痛霣憂慮之至。嗚呼,臣等俱以舊日賓僚,安乎錦稻,奄見讎月之重回,頑如木石,尙忍一天之同戴,君讎未復,而天地之經義已斁,國賊未討,而神人之冤憤莫洩,至今三載,無一人碎首刳心,爲儲君效一死者,臣等之罪,尙何言哉?蓋自慈旨頒降以後,討復之章,塡咽公車,而殿下,輒以疑無指的,牢拒群情,以今觀之,疑怪之端自綻,指的之地有在。噫,彼妖宇,凶憯之手勢已滑七字刀割覬覦之眞贜,莫掩於他日得志之招,而不加一刑,薄竄海島,暗地之陰謀,尙未究詰,滔天之逆節,迄今容貸,是可謂國爲國乎?矧彼凶偉,自處戚里,擬占戎權,究厥心腸,已極叵測,而不滿大慶於擧國懽忭之日,肆發凶言於位號議定之際,其眼無儲君,陰圖不軌之狀,昭不可掩,而乃以如偉不滿之心,潛結如宇不逞之凶,表裏互應,腸肚相連,則在今雪君讎討國賊之道,捨此輩而更何所鉤覈哉?噫嘻,痛矣。徑斷乳道,漸致眞元之暗鑠,牢諱睿候,以阻良方之博採,及夫疹患之餘,妄投毒熱之劑,遂使一時無妄之候,遽纏千古罔極之痛,論其情節,決是常理之外,安知非逆醫·妖媼,爲逆徒假手之階乎?凡在含生之倫,莫不欲手磔口臠,食肉寢皮,而乃殿下,曲加容庇,逆醫則竄因他罪,妖媼則任其自在,古今天下,寧有是耶?惟此宇·偉之凶謀,醫·媼之憯圖,證契俱著,萬口喧傳,鉤得端緖,不容少緩,而墓草再宿,燧穀三新,猶且上下相持,一味伈泄,忍使此冤此哀,將見日遠日忘,春秋不書葬之義,果安在哉?嗚呼,穹壤悠久,此讎不可忘也,倫綱未泯,此賊必可討也。顧今搢紳章甫,婦孺輿儓,無不含哀忍痛,戟手叩心,不欲與之一日俱生,而況臣等,義在必死,忍逢此月,哀冤之衷,若在喪初,復雪之義,有倍常情。固知往事之追提,仰貽聖心之增慼,而悲憤弸中,按住不得,玆敢捫涕構疏,相率齊籲。伏乞聖明,奮發乾剛,振肅天綱,宇鎭·時偉及逆醫·妖媼,亟從三司之請,以洩一國之冤焉。臣等無任云云。答曰,省疏具悉。卿等雖經宮寮,何如是煩瀆而貽慼乎?
同副承旨南鶴聞疏曰,伏以流光迅駛,我文孝世子祥制倐過,溫文之德儀,寢焉以邈,悼怛之聖念,想惟益新,凡今在廷臣庶,尙與君讎國賊,共戴一天,終未得沬血致討,伈伈泄泄,奄過昨日,含冤抱恨,弸心痛骨,直欲籲天而無階也。嗚呼,自古橫逆之來,人或不免,而豈有若臣今番所遭之怪怪奇奇者乎?崔守魯一疏,可謂急變,暗排陷人之機,巧售移禍之計,縛束脅持,無復餘地,而其實則沒把捉無憑據,使臣雖有百喙,不得以一辭自暴,其陽排陰護幻黑掩白,疑亂是非,眩惑天聽之狀,吁亦憯矣。何幸日月高臨,無幽不燭,冤枉者獲伸,讒搆者自服,臣於是始得收餘魂於舁彀,傅新肌於枯骸,從今至死之日,莫非我殿下攸賜也。造化生成之恩,終始庇覆之德,山高海深,欲報無地,攅手祝天,惟有血淚之被面而已。第伏念臣,地勢單寒,命途畸舛,性又儱侗疎率,不能苟合於人,無端之憎嫉,情外之疑謗,亦已飽閱矣。今此臺言,豈出於一時之論事?其醞釀設施,蓋亦有素矣。臣之被誣,今幸少雪,而怒臣之心轉加,陷臣之謀益急,駭機再逞,毒鋒愈肆,則臣安得更延危喘,殿下亦安得每加曲保乎?大抵一世浮囂之謗,偏萃於臣身者,只緣臣不幸與翼煥相親,且其凶疏投呈之時,適在該房,故無論彼此甲乙,皆以臣爲孤注,必欲歸罪,以爲自解之計。臣之有罪無罪,上有天鑑,臣可恃而不恐而群咻聒聒,衆疑睊睊,殆無底定之期,則臣何可徒守無辨之戒而不一痛陳之乎?噫嘻,痛矣。翼煥,卽禍人家國之一妖逆也。渠以鄕曲微品,薄挾文藝,驕妄自用,不恤人言,臣雖蔑識,決知非吉人,而苟無大故,不能遽絶,只以鄕里年少輩視之而已。正月望間,臣適退食歸家,則同閈數三人,乘夕來見,翼煥,亦提燈而至,移時閑漫說話後,渠忽袖出一軸小紙曰,近有求言之飭敎,欲爲一日塞責,而本不閑於疏章文字,今始構出頭辭,而亦甚生戞,願試一覽過云。故臣於燭下,取而視之,則紙面所書,不過數十餘行,而細若蠅頭,以臣昏眸,不能辨看,卷以還投,而仍問於渠曰,疏中所欲言者果何事,而所陳列爲幾條云。則答曰,別無所言,陳弊爲四五條,而亦皆陳腐,全沒可觀云。臣謂之曰,窮鄕無勢之人,世孰以言官責之?旣無目下可言之事,而掇拾陳談,瀆擾此時,誠甚無義,愚意則不如已之之爲愈,渠笑而應之曰,吾意亦如此,仍卽起去。伊時酬酢,不過如斯,在傍數人,亦皆參見,伊後則臣連在禁直,更不與渠相接矣。及其疏本到院之日,臣與諸僚,適同一座,取來展看,則滿紙荒說,已極怪駭,文體斷落穿鑿,語意閃倐隱晦,如臣矇眛,驟以見之,其精神之所住,機關之所藏,茫不覺察。只就其論列壯勇營一款,顧謂座中曰,此是復賊之餘論,實非今日所敢言者,渠雖稍稱了了,終不免鄕闇,有此妄言也。且下段陳勉,全無明白剴切之言,顯帶訕侮譏嘲之意,告君之辭,不當若是,仍與諸僚相議,還卽出送,而貽書於渠,使之刪改更呈,則非但不聽,反加慍怒,書辭往復之際,對面言詰之時,其勃峭狠毒,溢於面目,有若立氣節辦事業勇往不顧者然,不知何許怨國樂禍之徒,誑誘威脅,汨人情性,乃至於此乎?臣初以相愛相惜之意,費辭力挽,又使其所親數三人,百端開喩,終不回聽,末乃欲論斥臣身,必呈乃已,此是顚末大略也。其後堂疏一出,物議喧騰,皆以爲翼煥此疏,趙弘鎭主之,任天常紹介,有口皆傳,則當之者,過生驚怯,乃出死中求生之計,謂以臣初旣參涉於翼煥之疏,反欲嫁禍於一邊之人,乃於院中公座,攘臂大言云,以訛傳訛,衆口和應,終至於臺章之上徹矣。嗚呼,臣偏荷拂拭之聖恩,拔諸坑坎之中,置之近密之班,今已十有餘朔矣。區區犬馬之忱,常期隕結,則以何心腸,敢懷怨懟不平之意,勸成翼煥叵測之凶言乎?揆以人情事面,萬萬無此理。且臣雖無似,粗知古人鷹逐之義,惟彼翼煥妖豎,不幸近出於同閈之中,則其常時交遊之爲某人,疏本指揮之爲某處,必欲鉤得,多般探聽,靡所不用其極,而狐面幻惑,蜮影閃忽,終未得眞贜,以破其窩窟,此臣之日夜憤鬱者也。至於弘鎭,天常指使勸成之根因脈絡,臣亦只聞其傳說,而未能明知的見,故不敢趁卽登聞於天陛,以正典刑則又豈可倡說於喉院公座,以至傳播於外間乎?其所爲說,雖三尺童子,決無信聽之理,而一人倡之,半世靡然,人心之易詿,一至於此乎?噫,彼臺臣,旣旣以所聞之言,登諸章奏,則因一任希默之發明,無辭自服,寧有如許事理?其必有的聞而的傳者,而終不吐實,蓋有所以,若更嚴加究覈,則言根可得,而此屬臣一己辨明之端,無關於凶疏盤覈之道。若欲詳査其出處,則惟在於拿致翼煥,待用刑嚴加訊問,然後罪人斯得,王法可伸,臣之被枉,亦不期明而自明,而罰止薄勘,尙靳一問,竊恐一種不逞之徒,暗相糾結,轉出窮計,將至於無所不爲,豈不大可懼哉?伏願深留聖意,亟從前後諸臣之請,窮覈得情,使群疑自消,世道底定焉。嗚呼,臣之平日言行,不能見孚於人,遭此橫罹,身名已僇,俯仰慙痛,實無抗顔朝行之望,只緣魂宮祥日在卽,不敢言私,冒沒參班,而因仍蹲據,有愧廉防,不得不屢違召牌,坐犯逋慢,辜負聖眷,罪合萬戮。伏乞天地父母,俯垂矜諒,亟削臣所帶之職,仍治臣瀆擾之罪,以肅朝綱,以安賤分,不勝幸甚云云。答曰,省疏具悉。業已洞燭,爾其勿辭察職。
戊申五月十一日卯時,上自慶熙宮,還詣昌德宮。擧動入侍時,假承旨徐鼎修·李時秀,右副承旨洪仁浩,同副承旨南鶴聞,分承旨李翼晉·李昌漢,記事官金孝建,假注書白慶楷,分注書申溆·金和鍾,記事官李相璜·金祖淳,一提學金鍾秀,原任直提學徐有防,檢校直提學李秉模,檢校直閣鄭東浚,原任直閣徐龍輔,直閣鄭大容,待敎尹行任以次陪從。上具翼善冠·衮龍袍,乘輿出廣達門,降輿乘輦,至祗迎所,降輦,入幄次。王大妃殿,祗迎後,乘輦進發,駕至敦化門外。上曰,農務方殷,此時守令,不可一日曠官,上京守令甚多云,皆令今明內下送後,草記。出駕前下敎至協陽門外,降輦,乘輿還內。諸臣以次退出。
戊申五月十一日午時,上御重熙堂。魂宮堂上入侍時,右副承旨洪仁浩,假注書白慶楷,記事官李相璜·金祖淳,魂宮堂上徐有隣,以次進伏訖。上曰,王大妃殿進御香砂六君子湯一貼,更爲煎入。出榻敎有隣曰,兩墓香炭可合處,望定於順天·同福矣。兩邑稅納,今始上來,順天稅錢,輸送孝昌墓,以爲自今望日以後香炭之需,同福稅錢,依義烈宮例,輸送宜嬪宮,以爲廟墓香炭之需,恐合事宜,故敢此仰達矣。上曰,依爲之。出擧條命退,諸臣以次退出。
戊申五月十一日申時,上御重熙堂。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上曰,孝昌墓守衛官參望人趙鎰等六人,使之來待于閤門外,可也。賤臣承命出傳,還入進伏。上曰,招來,可也。賤臣承命出,與趙鎰·南健九·李彭老·沈斗漢·宋翼欽·許祌等偕入。上曰,爾等進前,各奏姓名與前銜,可也。鎰等以次進奏訖。上曰,予當以首擬點下,爾等進去,須與同僚,務相和睦,期於盡職也。仍命先退。命退,承史以次退出。
戊申五月十一日酉時,上御誠正閣。右副承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,綾原後孫靈春嫡派,朝家眷待,每有別焉。本任曾已特除,因事坐罷,尙未復授,安春君,宗親府有司堂上差下。又命書傳敎曰,安春君兄弟之前後守墓,其勞卽諸宗之所未有。況安豐,至今思之,安豐君子李厚瑾,復職承傳,安春君之今番加資,以資窮不得施行,例當代給熟馬,而廐馬有承傳,亦不得代給,豈可仍而勿施?其子厚老,以守令時事被謫人,特爲放送。命退,承史以次退出。
戊申五月十一日戌時,上御重熙堂。坐直承旨入侍時,右副承旨洪仁浩,假注書白慶楷,記注官金鳳顯,記事官金祖淳,以次進伏訖。上命書傳敎曰,銓曹事可悶,在外判堂,使之申飭,催促上來行公。又命書傳敎曰,都承旨爲軍士房。又命書傳敎曰,飭已行矣,承旨禁推人,分揀。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房都提調金熤,提調沈豐之,副提調尹行元啓曰,日月流邁,文禧廟終祥奄過。伏惟止慈之慟,益復難抑,徹宵臨祭,雨中回鑾,伏未審夜間,聖體,若何?寢睡·水刺之節,不瑕有所損乎?臣等今日,率諸御醫,趁早入診,詳察聖候爲宜。王大妃殿,纔行哭臨,仍卽還御,悲疚勞動之餘,氣候,何如?惠慶宮氣候,何如?臣等不任區區伏慮,敢此問安,竝爲仰稟。傳曰,知道。慈殿·慈宮氣候一樣。
洪仁浩啓曰,自明日至二十一日,視事頉稟之意,敢啓。傳曰,知道。
傳于洪仁浩曰,同副承旨入侍。
洪仁浩啓曰,校正郞廳李祉永·朴奎淳·鄭最成·崔時淳,持五禮通編校正冊子來待矣。傳曰,入侍。
傳于洪仁浩曰,奠吏吳得彬,守僕金光礪·高應洛,書題除授。
吏曹堂上前望單子入之,參判李在學,參議徐鼎修,落點。
以同副承旨南鶴聞牌不進罷職傳旨,傳于洪仁浩曰,誠如疏辭,揆以處義,仍冒重難則重難,洞燭自洞燭,自重自自重,本職特爲許遞。
洪仁浩啓曰,同副承旨南鶴聞牌不進罷職傳旨,旣有許遞之命,都承旨·右承旨藥院進,左承旨·左副承旨未差,院中只有臣仁浩一人,伴直無人,未差之代,所當政官牌招,開政差出,而初九日政事中,承旨望單子未下,何以爲之?敢稟。傳曰,苟簡未有甚於近日。左承旨之病重,同副之情勢,勢難仍任,前望單子入之,待下批牌招察任。
承旨前望單子入之,李在學·徐鼎修·李亨元落點。
傳于洪仁浩曰,左承旨李在學,情理勢難行公,直爲出去云,許遞,前望單子入之,待下批牌招察任。
承旨前望單子入之,李時秀,落點。
傳于洪仁浩曰,吏曹參判前望單子入之,待下批牌招察任。
吏曹參判前望單子入之,金憙,落點。
有政。吏批,判書宋載經在外·未肅拜,參判金憙進,參議徐鼎修式暇,同副承旨洪仁浩進。啓曰,判書宋載經在外·未肅拜,參議徐鼎修式暇,小臣獨政未安,何以爲之?敢稟。傳曰,仍爲之。又啓曰,咸興判官,今當差出,而本府,以營下劇邑,素稱難治,不可不擇差,他道有聲績已準限未準朔守令,竝擬,何如?傳曰,允。
以李得臣爲刑曹參判,李勉兢爲刑曹參議,宋載經爲繕工提調,鄭文在爲軍資判官,羅潤祿爲軍器判官,金正淳爲永禧殿令,金履九爲高城郡守,兪漢敦爲咸興判官,李師益爲兼引儀,分承旨李翼晉·李昌漢,分兵曹參議林蓍喆,參知金履禧,佐郞朴基正·申大尹,以上減下。判敦寧單李灃,依法典例授,書題三單吳得彬·金光礪·高應洛,定州牧使李壽鵬仍任事,承傳。以李義玄爲監察,金在明爲司僕主簿,張錫周爲司僕主簿,柳範休爲平市直長,李恒演爲槐山郡守,李翊永爲江西縣令,吳載純爲同經筵,李宗明爲司饔奉事,李協聖爲振威縣令,朴準源爲報恩縣監,金漢采爲順康園守奉官,朴廣源爲副應敎,尹達東爲工曹佐郞,沈逵爲思陵令,知經筵吳載純,同經筵鄭好仁。
兵批,判書鄭好仁進,參判具㢞病,參議宋鍈病,參知柳誼入直,左承旨李亨元進。以李觀成爲都摠經歷,孫翊成爲薺浦萬戶,副司直單朴祐源·洪秀輔·李時秀·朴天衡·趙衍德,副護軍單洪緯浩·洪勉讓,僉知二單沈默之·李允中,副司果單洪龍燮,分副摠管尹師國·李得臣,分都事鄭周誠·李寅植,以上減下,梁垸爲宣傳官,金魯永爲副摠管。
傳于洪仁浩曰,坐直承旨入侍。
傳于洪仁浩曰,未下直守令,皆令當日辭朝,如有未署經人,除署經。
洪仁浩啓曰,上京守令,皆令今明內下送事,命下矣。吏曹郞廳來言,驪州牧使李溎等五十五人,俱已下去,或於明日內下去,尙州牧使洪元燮,安邊府使朴宗來,有親病,大興郡守尹光濩,有身病,數日後當下去,而咸興判官韓用和,有親病,全州判官朴知源,有身病,高城郡守李趾光,瓜滿俱不下去,未下去守令,所當催促下送後,草記,而本曹時無行公堂上,不得擧行云,何以爲之?敢稟。傳曰,瓜滿已屆,徒煩往來,高城郡守李趾光改差,情理勢難遠離,聞亦捲還,咸興判官韓用和,亦爲改差,竝令今日政差出,待下批當日辭朝。至於全州判官朴知源,則促敎之下,無端稱病,極爲駭然。使之卽刻下送後,草記,如或遲滯,令該曹從重論勘事,一體,分付。
以平安監司狀啓,判校金泰熙,旣知其父之冒年,希覬恩典,誣罔天聽,其罪狀,令該府稟處事,傳于洪仁浩曰,事實旣如此,依狀請稟處,而然則守令譴罷,非其罪,定州前牧使李壽鵬分揀,仍任前職,除朝辭,令該曹今日內使之還下送。
以黃海監司啓本,罪人徐直修限滿,令該府稟處事,傳于洪仁浩曰,放送。
洪仁浩,以吏曹言啓曰,全州判官朴知源,則促敎之下,無端稱病,極爲駭然。使之卽刻下送後,草記,如或遲滯,令該曹從重論勘事,命下矣。自本曹更爲催促,則以爲目下病狀,十分危篤,萬無蠢動之望,惶懍震越,伏地俟勘云。促敎之下,謂有身病,終不下去,事體所在,誠極未安,令該府拿問處之,何如?傳曰,飭敎之下,焉敢以身病稱頉乎?此草記勿施,萬一遲滯,卽其地方定配。前月以前道伯以病,凡干上送文簿,皆不親檢,則營下邑守令,不當任其行止,擅離官守,而無端給由,有此曠官,道伯事亦甚駭然,從重推考。
洪仁浩,以吏曹言啓曰,外方宣諡日字,問于本道草記事,命下矣。發關問于各道,則京畿監司徐有防移文內,贈諡靖毅公李擢男,靖憲公魚有龍延諡,來六月初一日,竝爲定行於抱川地云矣。敢啓。傳曰,知道。
洪仁浩,以吏曹言啓曰,事實旣如此,其罪狀,依狀請稟處,而然則守令譴罷,非其罪。定州前牧使李壽鵬分揀,仍任前職,除朝辭,令該曹,今日內使之還下送事,命下矣。纔已下送之意,敢啓。傳曰,知道。
洪仁浩,以禮曹言啓曰,今五月初十日齋殿入侍時,上曰,文禧廟禫事後,當爲入廟,而適因事勢之有拘,不得如禮,入廟未得入廟之前,朔望茶禮等節,當從入廟以前之禮乎,當從入廟以後之禮乎?卿等各陳所見,可也。領敦寧洪樂性曰,臣素昧禮學,不敢臆對,而禫祀以後,旣終三年之制,拘於事勢,雖或權奉,祭奠等節,宜用禫後之制,而王家典禮,異於私家,且有甲申已例,博詢諸大臣處之,恐合事宜矣。判府事李福源曰,臣本昧禮,且未考据,而入廟之差遲,拘於事勢也。禮意甚嚴,恐不可以事勢之適然而或踰常行之制也。判府事兪彦鎬曰,雖緣事勢之有拘,未卽如禮入廟,而喪制旣已復吉,權奉便同入廟,則揆以禮意,祭享等節,恐當一從入廟之禮矣。左議政李性源曰,臣本矇昧禮學,不敢臆對,而事勢雖有拘,禮制不可踰,諸大臣所奏之外,別無他見矣。右議政蔡濟恭曰,諸大臣所奏,俱據禮制,臣別無他見矣。上曰,僉議俱有所據,而事係變禮,令該曹問議于未登筵諸大臣,草記稟處可也事,命下矣。謹依聖敎,問議于未登筵諸大臣,則領議政臣金致仁,以爲下詢變禮,以臣矇昧,何敢妄對,而竊意入廟差遲,縱緣事勢,禫祀旣過,自有儀節,其在別嫌之義,宜從守經之論。諸大臣筵奏,恐似得宜,臣無容他議。伏惟上裁云。領府事臣鄭存謙,以爲臣於禮學,素所矇昧,加以病痼神昏,無以考据,今於歷詢之下,不敢以臆說妄對,不勝惶恐之至云。判府事臣徐命善,惶恐不敢獻議云。判府事臣金熤,以爲禫後而未卽入廟,祗以事勢所拘,禫後奠享之不得如禫前儀節,禮之經也常也。伏惟上裁云。判府事臣李在協,以爲一時權奉,雖與入廟有異,三年之制旣畢,則祭享等節,當從入廟以後之例,臣本昧禮,而諸大臣之言,似有所據。伏惟上裁云。諸大臣之議如此,上裁,何如?傳曰,依諸議施行。
洪仁浩,以文禧廟營建廳言啓曰,文禧廟禫後入廟前朔望祭享,詳考吏·禮曹謄錄及堂后日記,指一草記事,命下矣。謹考喪禮補編受敎條,祥後禫前哭節次,有禫則以禫爲限,無禫則以祥爲限事,特敎載錄矣。今此文禧廟祥後禫前哭節次,依以禫爲限之文,磨鍊擧行,禫後入廟前朔望祭享行否,禫祀日入廟,卽典禮所載,而今因事勢,仍爲權奉,便是無於禮之禮也。時原任大臣獻議,雖皆以當遵入廟以後之禮爲請,移奉之變節,則旣不得行,朔望之常祭,則遽先停止,以情以文,俱甚缺然,義起而行之,恐不違於禮意,且合送往從厚之義,而臣等不敢指一稟定,恭俟上裁。內廟入廟前獻官朔望祭享,祥前三獻之制,今爲單獻,則享官職品,亦當從而降焉。朔望則堂上正三品塡差,其間如値四享及四名日,以從二品塡差,陞降三獻。墓所禫後各祭享,則不必以未入廟,有所輕重。依禮文,以堂下正三品塡差,而求差人,竝勿拘職品之意,分付吏禮曹,何如?傳曰,允。
洪仁浩,以文禧廟營建廳言啓曰,文禧廟照羅赤軍士等各項下人名色名數,參考各廟可據之例,具別單草記稟旨,待批下,自本曹及兵曹,定給料米雇布事,命下矣。入廟前各項下人,參考前例,磨鍊名數,別單書入之意,敢啓。傳曰,知道。更思入廟前後有異,不得不略有存減以下,入廟以後名數,更爲稟旨,可也。
洪仁浩,以文禧廟營建廳言啓曰,文禧廟入廟前下人名數磨鍊草記,批旨內,知道。更思入廟前後有異,不得不略有存減以下,入廟後名數,更爲稟旨可也事,命下矣。入廟後守僕以下下人名數,參考前例,別單書入之意,敢啓。傳曰,知道。
洪仁浩,以弘文館言啓曰,新除授校理權裕,卽爲牌招察任,何如?傳曰,允。
洪仁浩,以義禁府言啓曰,全羅監司沈頤之査啓據,刑曹粘目判付內,康津尹德奎殺獄初覆檢官,拿問勘斷事,命下矣。初檢官康津前縣監成種仁,今方待命,卽爲拿囚。閔廷桓,以羅州營將,時在任所,依例發遣府書吏,交代後拿來。覆檢官長興前府使尹守默,時在任所云。發遣府羅將拿來,何如?傳曰,允。
洪仁浩,以義禁府言啓曰,全羅道臨陂縣徒二年半定配罪人李厚老,特爲放送事,承傳啓下矣。李厚老卽爲放送事,分付該道道臣之意,敢啓。傳曰,知道。
洪仁浩,以義禁府言啓曰,因平安監司金履素狀啓,承文院判校金泰熙罪狀,令該府稟處事,命下矣。金泰熙,時在平安道定州地云,依例發遣府羅將,拿來,何如?傳曰,允。
洪仁浩,以義禁府言啓曰,因黃海監司金思穆狀啓,延安府深洞驛徒一年定配罪人徐直修,放送事,命下矣。徐直修卽爲放送事,分付該道道臣之意,敢啓。傳曰,知道。
洪仁浩,以義禁府言啓曰,刑曹啓目判付內,成均博士玄杞,刊籍放逐本鄕事,命下矣。玄杞卽爲放逐本鄕之意,敢啓。傳曰,知道。
又以刑曹言啓曰,因罪人朴瑀等捧供啓目判付內,朴瑀,待用刑擧行,金鍾健,從前面熟,不必追勘,李命新等,別無更問之端,竝放送事,命下矣。依下敎,朴瑀嚴囚,李命新·金天旭·金得世等,竝放送,而至於鍾健,則其書辭中,滄桑華表等句,已極陰慘,妄想圖議四字,尤爲兇祕,而屢次盤問之下,輒以移居等不成說之事,漫漶抵賴,終不直招。臣等之不善鉤覈,難免溺職之罪,實不勝萬萬惶恧,而鍾健之獰頑陰匿,決非平問之所可取服。況且朴琮,是何等兇逆之黨與,則書札往復,若是綢繆,藏頭說話,顯有隱情,不可但以拘於面熟,不能斥絶論也。卽此一款,罪已罔赦,揆以獄體,有難白放。與朴瑀一體仍囚,待用刑,嚴訊得情,何如?傳曰,屢次下敎,如是煩聒,殆若當問不問,關係隄防而徑決者然。卿等事,極爲駭然。隄防亦有許多般,事關賊禧,逆述之隄防,寧或徑決,寧或當問不問乎?特書辭供招,俱無別般可問之端故耳。此等處如是持難,反有壓重於本義理之嫌,此何異於向來宋民載等處分之擧乎?卿等遞差,此草記還給。
又以刑曹言啓曰,昨日動駕時,全羅道全州居幼學李徽鑑,擊錚於衛外,故取考其原情,則乃是丙午十一月衛外擊錚時,以其父渭原定配罪人基正,請宥納供事也。伊時本曹,以原情勿施,從重勘處事草記,時未批下,則覆奏與否,初無可論,而徽鑑,不待前批,又爲驚動天聽者,事未前聞,尤極猥越。自臣曹照法勘處,何如?傳曰,允。
又以刑曹言啓曰,昨日動駕時,京畿安城居幼學尹宗五,擊錚於衛外,故取考其原情,則以爲渠之祖父璿,以有膂力之人,當戊申之變,挺身奮義,召募丁壯,與渠之曾祖梓,入見本郡郡守閔濟章,區劃方略,鎭撫人心,及其三月二十三日充斥之時,渠之曾祖梓,率家僮聚族黨,作隊結束,渠祖璿,奮犯白刃,單身衝擊,擒賊酋泰柱等三人,獲軍器四十駄,輸納於元師陣,而其日夕,邑氓之避亂人數百被賊擒者,渠祖全活,邑民至今稱頌者,百有餘戶。數件功蹟,如是卓絶,且年迫九旬,尙未蒙恩資,豈無向隅之歎乎?自戊申以後,一鄕士民,呈訴營邑,事實功蹟,昭然載錄,乞蒙一視之澤云矣。尹璿之擒賊酋獲軍器,果如原情內辭緣,則泯沒可惜,稱冤無怪,令道臣査實狀聞,何如?傳曰,允。
又以刑曹言啓曰,昨日動駕時,西部居良女李召史,擊錚於衛外,故取考其原情,則以爲渠夫崔順尙,買得豐德船主人爲業,身死之後,其子聖得,代父隨行矣。西江人李應學·兪大得等,敢生兼竝都呑之計,圖囑本府,捉囚渠子,督納買得文券紙筒,上後放釋,事極至冤,使渠夫傳來之業,毋至見失云矣。近來人心,轉益狡惡,中外小民,全無嚴畏分義之心,無嚴可駭之擧,歲加月增,至於瑣瑣爭訟之事,敢生驚動天聽之計而極矣。此等之類,若不各別嚴繩,懲一礪百,則末流之弊,將無所不至。李召史從重勘處。至於本事,果若供辭,則稱冤無怪,有不可以呼籲之猥越而置之勿問,自臣曹査實處決,何如?傳曰,雖曰,女人,民習痛駭。寧有如許屑越之事乎?各別嚴治,以懲日後,可也。
又以刑曹言啓曰,昨日動駕時,黃海道金川居民人曺以慶等,擊錚於衛外,故取考其原情,則以爲渠等身役所納三軍門保米定式,不過六斗,而以十餘斗米,不能當六斗之納,歲登則以六七兩貿米,歲歉則蕩財傾産,而年前長湍民人,曾以此弊蒙恩,以錢代納,永爲定式,一依長湍已行之例,釐革痼弊云矣。此事係是四件事外,則中外小民此等無嚴之習,不可以事係民隱,有所曲恕。狀頭曺以慶,自臣曹從重勘處,原情事當勿施,而旣係民隱,則自臣曹,直請勿施,有所不敢,令廟堂稟處,何如?傳曰,允。
又以刑曹言啓曰,昨日動駕時,全羅道全州居幼學李德鑑,擊錚於衛外,故取考其原情,則以爲渠父基敬,己亥因堂疏竄配利城,丁未沒於配所,而以堂疏論列諸條之爽實,乞垂覆盆之照,俾雪重泉之冤云矣。李基敬罪名,關係隄防,有不可輕議者,置之,何如?傳曰,前此筵席,屢有下敎,乙丙前親好,人孰不知?渠亦不敢爲隱,而逆節彰著之後,綢繆爛熳,曾實未聞。臆料其必預,而用誅心之法,未必爲然,討逆亦義理,義理之難推尋,蓋如許矣。人之聞此也,必或瞠然,予意本自如此。若使渠父生存,安知無別般可暴可雪之端?罪未宥而身已死,爲其子者,鳴冤對辨,雖似無怪,如是傳敎之後,別無更籲之端,原情勿施,可也。
又以刑曹言啓曰,昨日動駕時,京畿楊州居幼學金信潮,擊錚於衛外,故取考其原情,則以爲其父天欽,島配未久,特命出陸,又命宥還,而該曹尙未擧行,一向靳持,終無放還之期。伏乞特命放還,歸見祖父母生前之面云矣。金信潮,前月以此事擊錚,自臣曹,以金天欽所坐甚重,原情勿施事草記,則不過三十餘日之內,又犯驚動天聽之罪,極爲可駭,有不可以四件內事而置之。原情勿施,照法勘處,何如?傳曰,依前下敎擧行,可也。
又以刑曹言啓曰,因承政院啓辭,肅拜捧入,司謁及通禮院主掌,則致有此做錯,司謁及當該引儀,令該府攸司,從重勘處事,命下矣。取考律文,則大明律不應爲條有曰,凡不應得爲而爲之,事理重者,杖八十。當該司謁鄭錫周,依此律照勘,收贖放送,何如?傳曰,允。
刑曹啓目粘,因曺文炯擊錚原情,瑞山居閔敬顯等原情云云,曺文炯·金守海照法勘處,瑞山郡守許腆論罪一款,泰安郡査報中,本事旣己脫空,置之,何如?判付啓,今日適因事務委積,至今酬應乙仍于,原文案雖未詳閱,而大槪則領略矣,結辭則驟見矣。曺哥原情,措語之差爽與否,姑舍是,究厥本事之起鬧,一則曰,閔哥,二則曰,閔哥。逆弘頑孽,跳踉若此,明義錄隄防蕩然之漸,自此微事而可知。當初使卿回啓,以卿之爲義理主人也,使卿剖決,亦以卿之爲討賊主人也。觀此文案大體,不放過則不放過,弛則太弛,不料自卿避謗怨,尙欲如許,殊可慨也。曺哥段,猥濫之罪,依回啓懲治爲旀,所謂敬顯稱名漢段,渠之生在地上,亦云失刑。弘賊,若不先死於丁酉之前,則渠可至今逗留京輦乎?若此不已,啓能,澤遂孽屬,亦皆求田問舍,依舊締結,復售當日凶腸逆肚乎,此等處一有放弛,甚非生道殺人之意。日前筵席,與卿亦有酬酢,卿亦有所奏,此等處,何太歇看至此?敬顯身乙,嚴飭獄官,各別嚴囚,待用刑,限死箇箇考察嚴訊。如是行惡,有何所恃,如是出沒,緣何隱逕?種種當問當覈之端,各別出意見究覈,使如渠逆孽,知有朝廷,有明義錄義理爲旀,所謂閔校理段,未知姓名爲誰某是隱喩,此果初招中賣買,是在閔養顯是隱喩,眞是養顯云爾,則丁酉以後所不干涉之田土,昨年以後,忽又起訟,此非肆氣增氣之一端乎?養顯事,極放恣極頑濫。如渠地處,多蒙記念,屛息縮伏,以聽處分,卽渠常分是去乙,近有甚肆氣增氣之端,無顧忌不畏愼,名登於囚供,事關於逆孽乎?非不欲嚴加處分,而殆近於方長不折,別無他般現露之跡,姑且置之,卿曹之不爲論罪,則非矣是旀,道伯守令段,無甚可罪之端,勿論,至於道伯,以若綜明,事欠愼密,致有土民誣訐之擧,民習固可痛,聽理之失,宜有責備之警,而終有因民訴罪道伯之嫌,分揀者此也,此意措辭行會爲良如敎。
又啓目,擊錚人金福萬原情云云,金福萬爲先放送,所供如此,上裁,何如?判付啓,令道臣親執詳査,狀聞後稟處爲良如敎。又啓目,擊錚人吳召史原情云云,向前吳召史爲先放送,所供如此,上裁,何如?判付啓,令道伯親執,詳査狀聞後稟處爲良如敎。
又啓目,擊錚人西部良女咸召史原情云云,所供如此,上裁,何如?判付啓,詳考文案,且問其時事實,如無別般事件,卽爲放送爲旀,否則猥濫之罪,懲治爲旀,平涼子,豈可謂之御物乎?所謂七得稱名漢,亦果何名色水工,何官員所立是隱喩,渠以魂宮所屬,醉酒泥倒,罪犯甚重,加以起鬧,惹出事端,致此登徹,不可以事過置之,自本曹査問虛實,如果然矣,各別懲治爲良如敎。
又啓目,擊錚人順天幼學許樸原情云云,所供如此,上裁,何如?判付啓,令道伯別定剛明官,劃卽公決,俾無更訴之弊爲良如敎。
又啓目,擊錚人中部童蒙韓占同原情云云,所供如此,上裁,何如?判付啓,特爲放送爲良如敎。
校理宋翼孝,副校理李羽晉·鄭福煥,修撰兪漢謨·李庚運,副修撰李東稷·沈興永等箚曰,伏以噫嘻,翼煥至憯極凶之罪,其可一日容置於覆載之間乎?譸張妖譎之說,陰逞怨毒之心,矯誣我聖明,疑亂我朝著,恣意閃弄,無難指斥,此誠臣民之所共憤,王法之所不貸,而臣等身忝法從之列,未效沬飮之誠,旣不能快伸天討,又不能打破賊窩,閱月三四,伈泄爲事,臣等之罪,尙何言哉?第念如渠卑賤之流,其豈辦此凶憯之疏?必有失志不逞之徒,主張是,慫慂是,而尙稽訊問之擧,未覈指使之跡,群情憤菀,如不欲生,果然天網不漏,趙弘鎭嗾疏之跡,已自綻矣。噫彼弘鎭,以賊偉同堂之親,賦性妖毒,行己傾邪,藉賣聲勢,同惡相濟,廷紳之側目,固已久矣。及夫時偉之逆節旣彰,則不思屛息,以圖革面,反以漏魚之蹤,潛逞困獸之鬪,蹊逕密通於切戚,腸肚相接於妖豎,甘作亂賊之嚆矢,嗾出怨懟之凶言,遂致擧世指目,有口皆傳,至其眞贜畢露之後,惟當自首情犯,恭俟顯戮,而乃反稱以自明,肆然擊鼓,欲爲掉脫之計者,尤萬萬無嚴,覈出端緖,鉤得根柢,宜不容少緩,而伏見傳敎下者,以玉石不分,無益有害爲敎,過加涵貸,終靳盤覈,以致蛇蚓之糾結莫破,鬼蜮之跳踉益肆,使彼讎國誣上之賊,任其自在,無所懲畏,古今天下,寧有是耶?臣等憂菀轉甚,駭憤倍激,玆敢相率陳箚,仰瀆崇聽。伏願殿下,快降明命,翼煥·弘鎭,亟令王府,具格拿囚,待用刑,嚴鞫得情,以正王法焉。至於崔守魯之疏論弘鎭,苟出懲討之義,則固當明言證左,直陳根因,而乃於問啓之下,初引南鶴聞而旣沒把捉,再引任希默而終不的告,意雖似於摘發,跡反涉於周遮,究厥所爲,誠極駭痛。若其藉重承宣之說,實是貽羞臺閣之端,而猶屬爲細故,譴削薄勘,不足當罪,臣等謂崔守魯施以竄配之典,斷不可已也。臣等且伏見喉院啓辭之下本館者,伊日承宣事,誠不勝駭歎之至。三皇忌辰望拜之禮,每於前一日提稟,曾有先朝受敎,而承宣之竟日忘置,乃於夜深之後,始爲稟旨者,揆以事面,極爲寒心,連因悲撓,不敢煩瀆,而不可以時日之差間,終爲泯默,謂宜當該承旨,施以譴罷之典焉云云。答曰,省箚具悉。大於此之事,襲故謄前,前此猶有申禁之敎,則今此吳翼煥事論列,果無此嫌乎?名以飭敎,則看作尋常,論思之地,不料不誠欠敬至此。趙弘鎭事,日前傳敎,已詳言之,此非涵貸,難於盤覈,事雖未了,勢實然矣。且如渠者,不勘便勘,罪名有無,何足云云乎?崔守魯事,貽羞姑置之,用意亦無論,執迹論之,反被竄配之罪,得無相混之歎乎?承宣譴罷事,何等莫重之禮,諉以忘置,爾等處在隣館,初無一言可否,今始有此云云乎?該承宣及在院承宣,竝從重推考。
知敦寧徐有慶疏曰,伏以日月如流,文禧廟終祥,倐焉已過,萬事都休。八域悲冤,以殿下止慈之心,何以堪抑?伏況我慈聖,移次疚懷之餘,玉候不瑕有損?如臣癃病,至今不死,未見讎賊之快滅,忍覩筵几之永撤,瞻享官之舊班,慨廓冞深,仰魂宮之陳跡,憑依無所,此生此世,此慟曷極?病與哀纏,萬念俱灰,忽於此際,伏奉晉秩之恩,驚惶靡措,汗淚交逬。臣之昨年恩資,亦以享官之勞,而每念賞典之所自由,怛焉增悲,澘然飮泣,未敢一日之或寧,豈忍復過此日,重叨是賞,乃以絶可哀之任,反媒萬不近之寵哉?此猶以私情言也。雖以國典言之,一事疊受,恐無是例,不知聖明,何爲而有此誤恩也。且念享官之輒蒙寵資,蓋以陳力於祭奠之節,效勞於朝夕之禮也。今臣則自昨冬以來,一疾支離,無望自力,許久番次,一委於僚官,朔望享祀,亦不得趨參,罪固難逭,勞於何有?揆之公格而如彼,論以實狀而如此,臣雖欲抗顔冒受,其於廉防何哉,物議何哉?至若門戶滿盈之懼,望實蔑劣之狀,有不暇張皇爲說,而齋殿頒誥,義分是懼,雖不得不顚倒祗肅,因仍冒沒,實愧私心,玆敢冒入文字,仰瀆崇嚴。伏乞聖明,諒臣情之至苦,察臣言之非飾,亟寢臣加資之命,以重公器,以安賤分,不勝大願。臣無任云云。答曰,省疏具悉。常典也,卿其勿辭行公。
知敦寧李灃疏曰,伏以星霜易遒,禮制有限,文孝世子終祥奄過,筵几永撤,三朝之遺儀如作,貳極之陳跡愈邈,伏想以殿下止慈之聖念,尤何堪冞新之至慟也哉?仍伏念臣猥以無似之賤,獲廁薦享之列,昵陪象衛,少紓蟻忱,而今焉萬事已矣,只益悲冤而已。不自意陞資之命,忽降於茹痛之日,有若酬勞者然,臣驚惶愧恧,罔知攸措,臣過被鴻造之渥,濫叨駿奔之末,恩已過矣,分之常也。尙安有可記之勞哉?況玆新授之寵,實非循例之資,涯分旣逾,名器至重,雖緣促敎,倉卒肅命,仍冒匪分,終涉難安,玆敢不避猥屑,疾聲呼籲。伏乞天地父母,俯循至懇,收還新命,以安微分,以重公器,不勝大願。臣無任云云。答曰,省疏具悉。舊例也,卿其勿辭行公。
戊申五月十二日卯時,上御誠正閣。藥房入診入侍時,都提調金熤,提調沈豐之,副提調尹行元,待敎尹行任,假注書李貞運,記注官金鳳顯,記事官金祖淳,醫官徐命緯·金光國·李翊臣·卞觀海,以次進伏訖。熤曰,連日勞動之餘,聖體,若何?上曰,一樣矣。熤曰,王大妃殿悲疚勞動之餘,氣候一樣,下情萬幸矣。夜間諸節,更若何?上曰,一樣矣。熤曰,惠慶宮悲疚中氣候,若何?上曰,一樣矣。熤曰,今日診察,似宜矣。上曰,醫官以次入診,可也。命緯等曰,左右三腑脈,似有沈緩之意矣。上曰,脈體本自沈靜,醫官似未詳知而然也。上曰,右副承旨入侍。賤臣承命出,與右副承旨洪仁浩偕入進伏。上曰,校正郞廳,持冊子入侍。賤臣承命出,與校正郞廳李祉永·朴奎淳·鄭最成·崔時淳偕入進伏。上曰,冊子合爲幾卷?祉永等曰,十三卷矣。上曰,盡爲割付乎?祉永曰,然矣。上曰,序例多疎漏處,何爲而然乎?祉永曰,此則戶參主管爲之,而以病未及照管矣。上曰,旣以僕正入直,續續持來於政院,以爲稟定,可也。上曰,忠義衛一人,使之入來。忠義宋翼欽進伏。上曰,忠義遷轉之規,爾果詳知乎?翼欽曰,自乙卯以後,靈城君朴文秀筵稟,以禮賓參奉一窠,爲忠義實職之定式,每都目,自勛府越送矣,今則以內閣銀印諭書,差備忠義,爲禮奉之階梯矣。上曰,爾等以此法爲便好乎?翼欽曰,此異於久勤之規,惟有勢者爲之,故以爲不便矣。上曰,此人似未詳知裏面矣。命書榻敎曰,吏曹參判許遞,與參議前望單子入之,待下批牌招開政。命書榻敎曰,惠慶宮進服加味蔘橘飮,三貼煎入。命退,諸臣以次退出。
戊申五月十二日未時,上御誠正閣。同副承旨入侍時,同副承旨洪仁浩,假注書白慶楷,記注官金鳳顯,記事官金祖淳,忠義衛宋翼欽·李昌垕·許祌·李應曄·李基完·梁德履·李彭老·李宗恢·南獻明·韓德彬·張錫周·柳明觀·金漢采·韓光厚·康瑗·高翼濟·文昌奎·南健九,以次進伏訖。上曰,忠義衛等進前,各奏職姓名及所懷,可也。忠義衛宋翼欽等進前,各奏來歷前銜姓名及所懷訖。上命書傳敎曰,近因遷轉事,詳問忠義收用之例,始詳知之。大抵忠義二十員之設銜給祿,法意甚盛,可以仰列朝褒忠紀功,爰及苗裔之聖意,凡今仗繖秉扇之人,弊袍癯容,雖似寒微,無足數。其祖先則勳伐茂著,其地閥則太半是文弘武宣,然其句當,不過曰賓獄初仕兩窠,有名無實,近又減一云,爲勳裔疏菀之道,宜復減一之岐,而中庶積滯,亦莫甚焉,奪此與彼,疏不補菀。先朝乙卯以前各墓守衛官,猶以士夫幼學差擬,仕滿遷奉事,移屬忠義之後,此規廢却,後十年丁卯,駕臨猉麟閣,特定忠義初仕二窠,而間又失一,守衛官遷轉之許多岐,雖難一一追復,竝與初仕一窠而爲中庶,因仍勿論,是不但有違記舊感故之政,大非乙卯丁卯年間特敎疏滯之法意。自今忠義遷轉二岐中,一岐,依前以禮賓參奉收用,一岐,順康園守奉官蔭窠收用,一以遵受敎,一以示本意,一以淸官方,一以慰勳裔。因此而又有定式者,初仕旣復兩窠收用,亦須兩便,一窠則依前以自中地望,另擇自辟,切勿朝除暮遷,一窠則從舊勤錄報該曹,說者必以謂初仕,爲他日百里之才,只從久次,有乖量授云,而此有大不然,不識狀不考才,以承傳除蔭仕者,果何限?又況武科壯元,砲科雜岐,或因法典,或從末仕,亦忝東班,正職勳裔,何遽不若乎?惟今申申,出於常欲釐正之意,令勳府知悉。節目間事,成出事目,別單草記後,與此傳敎,揭板麟閣,以爲永久遵行之地。上曰,左承旨入侍。賤臣承命出,與左承旨李亨元偕入進伏。上命左承旨先退。上曰,注書出去,持大典通編以入。賤臣承命出,持以入。上又命書傳敎曰,纔因忠義遷轉事下敎,而香室書寫忠義三窠中,準三十朔承傳,雖有受敎,且載通編,無一番收用云,申飭銓曹。其中張錫周,積仕爲三十三年,承傳亦至五次之多,見其神手,考其奏對,極精明極了了,百里優矣,難治邑亦可,此等人拔例收用,正合獎勞之方,香室書寫忠義張錫周,六品窠今日政調用。上命忠義衛等先退。仍命退,承史以次退出。
戊申五月十二日戌時,上御重熙堂。坐直承旨入侍時,同副承旨洪仁浩,假注書白慶楷,記注官金鳳顯,記事官金祖淳,以次進伏訖。上曰,注書出去,政事望筒,催促以入,可也。賤臣承命出傳。上曰,左承旨入侍。賤臣承命出,與左承旨李亨元偕入進伏。上命書傳敎曰,龍潭前縣令沈逵,無異無故作散,今日政內遷。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月十三日卯時,上御重熙堂。右承旨入侍時,右承旨徐鼎修,假注書白慶楷,記事官尹行任·金祖淳,稟事閣臣徐有防·鄭東浚·徐龍輔,以次進伏訖。上曰,昨日刑曹判付中曺哥事啓下者,持入,可也。賤臣承命出持入。上曰,戶判入侍。賤臣承命出,與戶曹判書徐有隣偕入進伏。上曰,兼春秋李宗烈入侍。賤臣承命出,與李宗烈偕入進伏。上敎宗烈曰,爾出去。傳于同副承旨洪仁浩曰,閔敬顯,乃是逆弘同氣,而保放云者,豈有如許道理?嚴飭典獄官,躬自救療,以待訊問,而且保放時,當該郞廳,分付吏曹,卽爲汰去,過齋後拿處事,分付,可也。宗烈承命出傳,還奏曰,以嚴飭之意分付,而保放時郞廳,則徐貞輔云矣。命退,諸臣以次退出。
戊申五月十三日初更,上御重熙堂。坐直承旨入侍時,左副承旨李時秀,假注書白慶楷,記事官李相璜·金祖淳,以次進伏訖。上曰,承旨久不入院矣。李晩秀登第之後,固待唱榜之速,而自爾遲滯矣。承旨家福力,何其壯耶?必須盡心殫力,與共休戚也。時秀曰,敢不殫竭,而夙夜恒切戰兢之心矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月十四日卯時,上御重熙堂。右承旨入侍時,右承旨徐鼎修,假注書白慶楷,記事官尹行任·金祖淳,原任直閣徐龍輔,以次進伏訖。上曰,傳香承旨,馳詣宗廟·景慕宮,奉審摘奸以來。賤臣承命出傳。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于徐鼎修曰,承旨入侍。
戊申五月十五日申時,上御重熙堂。戶房承旨入侍時,左副承旨李時秀,假注書白慶楷,記事官李相璜·金祖淳,以次進伏訖。上曰,注書出去,戶曹書吏,使之來待于閤門外,可也。賤臣承命出傳。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月十六日卯時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,疏箚謄本書役,何日可及耶?仁浩曰,皆於限前當納云,而小臣與柳誼,似不可及矣。上曰,院中近頗有暇,前日所謄疏箚錄,當出送,與之相準,可也。柳文養入番乎?仁浩曰,不入矣。上曰,使之入番,同準,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月十七日午時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,疏箚錄考準,今幾訖耶?仁浩曰,姑未畢矣。上曰,相準之時,設或有漏落疏箚,如不關緊者,置之而不必更謄矣。上曰,今日傳香承旨誰耶?仁浩曰,李時秀也。上曰,今日坐直誰耶?仁浩曰,小臣與李亨元也。上曰,同副承旨,馳詣毓祥宮·延祜宮·懿昭廟,奉審摘奸,而魂宮,近無享官,亦爲奉審摘奸以來。命退,承史以次退出。
戊申五月十七日酉時,上御重熙堂。左承旨入侍時,左承旨李亨元,假注書白慶楷,記事官李相璜·金祖淳,以次進伏訖。上曰,同副承旨入侍。賤臣承命出,與同副承旨洪仁浩偕入進伏。上曰,奉審皆無頉乎?仁浩曰,無頉而魂宮守僕輩,以爲守直房,無炊飯之人云矣。上曰,前者單子,還復取來,以爲劃給,可也。上曰,日間留院公事,其果許多耶?仁浩曰,別無許多,而租船,頗有上來矣。上曰,近日雖不視事,而目今農務方殷之時,不可一日遲滯,分付各司,卽爲捧納,出尺文下送,可也。上命仁浩先退。上曰,近來租船貢納時,其無汎濫之弊乎?亨元曰,自有下敎以後,頓無此弊矣。上曰,今年牟麥,何如云耶?亨元曰,果大登云矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月十八日辰時,上御重熙堂。右承旨入侍時,右承旨徐鼎修,假注書白慶楷,記事官尹行任·金祖淳,稟事閣臣徐有防·徐龍輔,以次進伏訖。上曰,王大妃殿進御香砂六君子湯停止,一錢重人蔘粟米飮,自今日一貼式煎入事。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自初昏至夜三更,灑雨下雨,測雨器水深一分。
傳于李亨元曰,承旨入侍。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,承旨入侍。
戊申五月二十一日卯時,上御重熙堂。都承旨入侍時,兼都承旨沈豐之,記事官金孝建·尹行任·金祖淳,檢校直提學李秉模,原任直提學徐有防,檢校直閣鄭東俊,原任直閣徐龍輔,以次進伏訖。上曰,卿等何入來?秉模等曰,今日異於他日,故臣等爲承候來待矣。豐之曰,屢日淸齋,聖體,若何?上曰,別無所損矣。上曰,連日雨水頻仍,農形可以無憂矣。有防曰,以各邑所報見之,可知各處周洽矣。命退,諸臣以次退出。
戊申五月二十一日卯時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,疏箚錄謄書,今旣訖役耶?仁浩曰,畢役矣。上曰,左副承旨入侍。賤臣承命出,與左副承旨李時秀偕入進伏。上曰,疏箚錄相準後,漏落者,不可不追謄,亦爲標年,分給諸臣,使之謄入,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自初昏至夜五更,灑雨下雨,測雨器水深七分。
李亨元啓曰,明日·再明日,國忌齋戒,正日相値,視事頉稟之意,敢啓。傳曰,知道。
洪仁浩啓曰,領議政金致仁,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,爲承候來待矣。傳曰,入侍。
洪仁浩啓曰,藥房提調沈豐之,副提調尹行元,爲承候來待矣。傳曰,入侍。
洪仁浩啓曰,時原任閣臣,爲承候來待矣。傳曰,入侍。
傳于洪仁浩曰,諸承旨持公事入侍。
李時秀啓曰,漢城判尹鄭昌聖,戶曹判書徐有隣,宣惠廳堂上李在簡,依下敎來待矣。傳曰,入侍。
洪仁浩啓曰,吏曹判書宋載經,參判金憙牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
徐鼎修啓曰,吏曹判書宋載經,參判金憙,再牌不進推考傳旨,今方捧入,而開政命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
備忘記,平安兵使趙圭鎭下直,長弓一張,長箭一部,片箭一部,筒兒一箇賜給。
洪仁浩啓曰,吏曹判書宋載經,特敎催促之下,謂有情勢,懸牌闕外,無意承膺,事體所在,萬萬未安,推考,何如?傳曰,允。斯速入來開政。
洪仁浩啓曰,卽者副校理鄭福煥,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪仁浩啓曰,卽者修撰李庚運,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于洪仁浩曰,坐直承旨入侍。
以原春監司狀啓,蔚珍等邑牟還,待秋換作租準捧事,傳于洪仁浩曰,今日內草記回啓。
李亨元,以兵曹言啓曰,宣傳官李儒敬,親病轉益沈重,有難離捨供職,呈狀乞遞,情理旣如是,則不可强令察任,今姑改差,何如?傳曰,允。
李亨元,以兵曹言啓曰,景福宮衛將金遇兌,身病猝重,勢難供職,呈狀乞遞,實病旣如是,則輪番之任,不可久曠,改差,何如?傳曰,允。
有政。吏批,判書宋載經進,參判金憙牌不進,參議未差,右承旨徐鼎修進。以黃仁煐爲吉州牧使,朴東俊爲玉果縣監,金珠淵爲通津府使,贈吏判李亨宗,贈左贊成例兼,贈吏參李明會,贈吏判例兼,故敦寧都正李世禎,贈吏參例兼,以上判敦寧李灃三代追贈。
兵批,判書鄭好仁進,參判具㢞病,參議宋鍈病,參知柳誼入直,同副承旨洪仁浩進。以李章漢爲宣傳官,崔彭年爲景福將,具達遠爲訓鍊主簿,李鼎九爲黃海監營中軍,朴應浩爲忠淸水虞候,金德礪爲礪峴僉使,申大順爲五衛將,任聖尹爲訓鍊副正,副護軍李基成,副司直南鶴聞·李翼晉·李昌漢·金履禧·林蓍喆·徐有成。
尹行元,以文禧廟營建廳言啓曰,今月二十日,卽本廟間十日奉審日次矣。依下敎,本廳堂上工曹判書臣具允鈺,戶曹判書臣徐有隣,行副司直臣尹蓍東,與前郞廳尙州牧使臣洪元燮,永川郡守臣具膺,郞廳戶曹正郞臣鄭東敎,副司果臣李晩秀,繕工監假監役官臣趙鎭奎,進詣奉審,則廟內外,俱無頉處,正堂及移安廳床卓以下各項器皿,仍爲奉審照點後,移用還下,燒火物種,秩秩區別,修正成冊,臣有隣謹爲封置,以待入廟時更稟之意,敢啓。傳曰,知道。
洪仁浩,以備邊司言啓曰,原春監司金載瓚狀啓,有草記回啓之命矣。卽見其狀本,則枚擧蔚珍縣令申大坤,淮陽府使洪秉聖,平海郡守金履彬牒呈,以爲平·蔚兩邑,旱田最少,牟農絶罕,淮陽則雖是峽邑,春耳牟都數,幾爲秋還之折半,三邑牟還,一民所受,或至六七石,或至八九石,每於捧還之時,辦納艱辛,民情皆願換作,蔚珍牟還六百五十石,平海牟還四百石,以租換作,而至於淮陽,則田米不敷,排巡不足,春牟一千石換稷,耳牟二千石換粟,待秋仍作折米捧上,以除民弊事,請令廟堂稟處矣。三邑牟還,數旣過多,本道麥農,或未免歉,迨此民願換作,俾除來頭痼弊,實合兩便之政,而秋農姑難預料,則備豫之道,不可不念。蔚珍。平海牟還,各其都數中,限三分一待秋換租,淮陽則狀中所請,較諸元數,不至太濫,春牟一千石,耳牟二千石,特許換稷粟折米之意,分付,何如?傳曰,允。
洪仁浩,以忠勳府言啓曰,今五月十二日同副承旨入侍時,傳曰,近因遷轉事,詳問忠義收用之例,始詳知之。大抵忠義二十員之設銜給祿,法意甚盛,可以仰列朝褒忠紀功爰及苗裔之聖意,凡今仗繖秉扇之人,弊袍癯容,雖似寒微無足數,其先祖則勳伐茂著,其地閥則太半是文弘武宣,然其句當,不過曰賓獄,初仕兩窠,有名無實,近又減一云,爲勳裔疏菀之道,宜復減一之岐,而中庶積滯,亦莫甚焉。奪此與彼,疏不補菀,先朝乙卯以前各墓守衛官,猶以士夫幼學差擬,仕滿遷奉事,移屬忠義之後,此規廢閣。後十年丁卯,始駕臨麒麟閣,特定忠義初仕二窠,而間又失一守衛官,遷轉之許多岐,雖難一一追復,竝與初仕一窠而爲中庶,因仍勿論,是不但有違記舊感故之政,大非乙卯·丁卯年間特敎疏滯之法意。自今忠義遷轉二岐中,一岐,依前以禮賓參奉收用,一岐,順康園守奉官蔭窠收用,一以遵受敎,一以示本意,一以淸官方,一以慰勳裔。因此而又有定式者,初仕旣復兩窠收用,亦須兩便,一窠則依前以自中地望,另擇自辟,切勿朝除暮遷,一窠則從久勤錄報該曹,說者必以謂初仕,爲他日百里之才,只從久次,有乖量授云,而此有大不然,不識狀不考才,以承傳除蔭仕者,果何限?又況武科壯元,砲科雜岐,或因法典,或從末仕,亦忝東班,正職勳裔,何遽不若乎?惟今申申,出於常欲釐正之意,令勳府知悉。節目間事,成出事目,別單草記後,與此傳敎,揭板麟閣,以爲永久遵行之地事,命下矣。成出事目,別單書入之意,敢啓。傳曰,知道。
尹行元,以奉常寺官員,以都提調·提調意啓曰,東籍親耕田所種大麥小麥兩種,今五月晦間,當爲成熟之意,敢啓。傳曰,知道。
李亨元,以兵曹言啓曰,今五月二十日文臣朔試射日次,而內外中日,旣已停止,不得爲之之意,敢啓。傳曰,知道。
李亨元,以兵曹言啓曰,今五月十七日武臣堂上朔試射日次,而內外中日,旣己停止,不得爲之之意,敢啓。傳曰,知道。
洪仁浩,以義禁府言啓曰,薺浦前萬戶元龍瑞,全羅監司狀啓,戶曹粘目憑閱處之事,傳旨啓下矣。元龍瑞,以領運差使員,未及上來云,依例發遣府羅將,所到處拿來,何如?傳曰,允。
判府事金熤箚曰,伏以天時循環,聖孝不匱,年年此月,追慕冞深,凡在臣隣,孰不感涕?第伏念齋居恭默,凡幾多日,聖體諸節,不瑕有損?諸臣之不避瀆擾,求對承候,實出於憂慮耿結之忱。況臣方叨保護之任,進身筵陛,仰伸起居,以誠以職,宜先於人,而忽於昨夕,嬰得風瘧之病,寒甚而不禁波咜,熱盛而至發喘哮,自晡至夜,一直叫楚,曉漏將撤,始有省覺,而神精尙爾迷離,氣力末之收上,徒隷已集而起動無路,終不能隨諸臣後,粗效區區之誠,常禮闕矣,私分墜矣。論其辜負,合被重誅,伏地隕越,靡所容措,玆敢短箚自列,仰請威命。伏乞亟降處分,以警具僚,病思昏瞀,語無倫脊,臣尤死罪云云。答曰,省箚具悉卿懇。安心善攝,竢少間仕進。仍傳曰,此批答,遣史官傳諭于金判府事。
行刑曹判書金鍾秀疏曰,伏以臣於讞奏判付之下,竊不勝萬萬惶懍。臣本公私積傷,神耗氣乏,凡於做事之際,輒患始張終弛,就以今番事言之,區區迷鈍之見,不能深思遠覽,姑據見成文案,只循尋常訟例,都失照顧,自歸慢忽,至於昨年以後,財主之全然漏却,尤有乖於摘伏覈奸之道。乃聖上,深憂逆孽之跳踉,大關隄防,處分明正,責敎截嚴。臣奉讀以還,怳若披雲覩天,自訟失出之咎,甘伏癏溺之辜,只當兢蹙竢勘之不暇,何敢爲抗顔引義計,而抑臣於該郞汰去之命,有不容自掩者。獄囚病重,保放之規,獄署郞,據月令醫官手本,牒報本曹,則曹堂,按例許題而已,曹郞無與焉。臣雖不肖,移罪倖免,分所不敢,悚懍之極,短章首實。伏乞聖明,亟命遞臣之職,勘臣之罪,使王綱少振,具僚知警焉。今日閣中承候,乃是臣子情理之所不容自已者,而臣獨負罪未勘,徊徨禁扃之外,路阻咫尺之天,虧分廢禮,臣尤死罪云云。答曰,省疏具悉。事實旣如此,郞官處分傳敎,勿頒,卿其勿辭行公。
吏曹判書宋載經疏曰,伏以光陰迅駛,文禧廟祥事奄過,仰惟聖懷悲悼,若喪之初,而討復之義莫伸,神人之憤冞切,痛冤抑塞,秪恨尙寐之不蚤也。臣於伊時,自江都任所,爲赴祭班,行到前津,職名已遞,境上須代,格例則然,外班伸哀,亦未得遂,禮闕分虧,生不如死。仍伏念今此天官特授之命,奚爲而及於臣身也?臣然而驚,惝然而惑,繼之以憂懼,誠莫知措躬之所也。臣於年前,特蒙殊知,猥忝佐貳,仰體恢蕩之化,欲效對揚之方,擔着血腔,生死向前,雖其信心冥行,不能俯仰,而乃若詭激之論,崖異之行,臣固不忍爲也。只緣簞膠力微,鑿枘不合,終致疑怒朋興,鋒鏑叢集,儻微我聖上庇覆全保之至恩大德,則臣身之縻粉已久矣。至今追思,寢驚夢惶,然而影過機息,殆若愛憎之俱泯,則臣不欲屑屑追理,而最是三司之交章聲罪,不直噂醜罵而止耳。謂臣以冒膺中批,至請刋改,每一念至,顔騂心恧,顧今寵命,又出特旨,見任非比舊踐,藉使臣,雖欲抗顔趨承,安有被詆於佐貳,而冒據於長席,見斥於前除,而晏然於後授者耶?今若憑恃寵靈,怵畏義分,唐突冒膺,則是眞不識廉恥之鄙夫,無所忌憚之小人也。臣雖奊頑無狀,豈忍爲此哉?又況廟剡,必待公議之僉允,而向來議薦大臣,因此兩免,則是亦爲臣難冒之一大端也。噫,人臣之受知明時,驟躋崇顯者,無如臣矣,遭罹罔極,偏被生成者,亦無如臣矣。臣亦人耳。粗具彝性,豈不思感恩報效,隨遇盡分,而區區情勢,如上所陳,銓地一步,便成鐵限,不惟通朝之所共知,抑亦聖鑑之所俯燭,而況且年迫桑楡,病纏膏肓,三四年來,如水益下,雖因顒祝之會,强作擔舁之行,間被除旨,罔效奔奏,而勉承居留之命,徒積尸素之愧,則無論情勢有無,直此癃老實狀,尋常任使,猶患憒憒,尤何可擬議於鑑別淑慝激揚淸濁之任耶?以情以病,進身無路,至若責任之重,決難冒受,僨誤之地,不可復玷,則有不暇覶縷竝列,咫尺天門,屢違嚴召,惶悶跼蹐,徒增死罪,玆敢冒入文字,疾聲哀籲。伏乞天地父母,俯諒臣言之非出飾讓,將臣所帶職名,亟行鐫免,仍治臣違傲之罪,以重公器,以安私分,不勝大願云云。答曰,省疏具悉。亞銓事,何關於長席?卿其勿辭,入來開政。
刑曹參判李得臣疏曰,伏以天時易邁,文孝世子終祥奄過,殿下止慈之情,何以堪抑?中外含冤之慟,去益綳結。況臣罪蟄以後,凡於陪祭之末,莫效悲冤之忱,頃始一簉廟庭,只有涕淚被面而已。仍伏念臣,生而不記父面,長而終鮮兄弟,子母二人,相依爲命,臣年近五十,而臣母之保哺鞠養,如嬰兒矣。顧臣科宦,始不過祿仕便養之計,而幸際堯·舜之世,偏被孝理之化,迭授郡藩,而甘旨屢侈於官廩,濫升宰列,而寵命亦及於貤封。至若橫逆之來,自作之孽,人莫不爲臣危之,而我殿下,察臣有母,曲加全保,不惟臣銘心鏤骨,臣母之恒日口誦,只是感激君恩四字。臣身釁殃,遽及臣母,拚輿之行,扶櫬而歸,以若情地,論若遭罹,木石無知,尙或摧裂。臣則頑忍過之,依舊視息,依舊生活,轉眄之頃,祥禫已闋,每承一番除書,不覺五內摧咽。噫,塵刹之報,自有素願,短長之日,今無可論,固當夷險一心,生死向前,而第臣三喪甫畢,萬事都休,在篋朝衣,舊線增悲,自天恩誥,榮親無地,夫豈忍復廁周行,揚揚若平人爲哉?且臣草土以來,疾病相仍,有時昏眩,神精若墜煙霧,連夜失睡,氣血漸就耗短,未老先衰,陳力無望,而方當擧國顒祝之時,不敢遠處江外,除服之日,卽入城闉矣。分司除旨,適在動駕之際,秋曹新銜,又値淸齋之時,始旣冒沒承命,今復虛縻度日,而若其區區情病,實無黽勉供職之勢,玆敢略具短章,仰暴衷懇。伏乞聖明,諒臣悲苦,察臣病痼,亟命攸司,刋臣職名,俾得優閒調治,以卒生成之澤,千萬幸甚云云。答曰,省疏具悉。卿其勿辭行公。
行副司直徐有大疏曰,伏以臣卽伏見平安兵使趙圭鎭呈備局辭狀,則以再昨年捕廳罪人連愛物故,在於其遞職後四日爲言,而其所遣辭,頗不尋常,臣始焉驚懍,終焉駭愕,玆不得不略暴顚末,以冀聖明之垂察焉。臣以丙午十二月初九日,伏承捕將除命,而罪人連愛,已經屢次推覈,氣息奄奄,方在十分地頭矣。臣於交替後,與右捕將臣李邦一,承命合坐,一番捧供,而當其捧供之際,聲在喉間,了莫能辨,故不移時旋卽下獄,而翌曉,仍爲告斃矣。今此圭鎭云云,殆若連愛徑斃之由,在於臣等會推後者然。噫,何其言之太容易也?臣等之所捧供者,不過霎時平問,而亦因病勢之頃刻難保,初不得盤詰而止,則其所徑斃,乃可謂之霎時平問之祟乎?圭鎭爲說,雖急於自明,一廳之耳目難掩,伊時之日字昭在,焉敢誣也?此箇實狀,聖明之所俯燭,通朝之所共知,則顧何必張皇覶縷,仰浼崇聽,而事係莫重,勢難終默,略陳短章,冒昧呼籲。伏乞天地父母,特垂照察,仍治臣瀆擾之罪,以肅朝綱,以安賤分,千萬幸甚。臣無任云云。答曰,省疏具悉。卿其勿辭行公。
行副司直金魯永疏曰,伏以難淹者日月,有限者禮制,文孝世子終祥,倐焉已過,筵几永撤,兩奠之儀靡憑,讎賊未討,一天之戴此久,三年之期已遒,萬姓之冤冞激。臣忝叨於執事之列,周旋於駿奔之地,今當制闋之辰,俯仰哀廓之私,一倍他人。伏況聖上止慈之情,陪奉東朝,躬臨享事,此時若初之痛,觸境愈新,區區悲隕之誠,實不勝耿結之至。仍伏念臣疎闇短拙,百無肖似,本不足比列百工之末,而厚沐洪造,驟躐華顯,歷試外內,曾無涓埃之效,細檢前後,罔非踰濫之懼,每自循省,凜若墜淵,自來傳家之規,不越謹畏,居常父子之勉,只切兢惕,惟有息慮榮途,祗伸起居,粗爲不報之報,庸作塵刹之萬一矣。乃於千萬不自意,亞卿超擢之命,有隕自天,臣聞命震越,精爽失守,繼以惝怳驚惑,莫曉所以,自不覺感涕被面,措躬無地也。噫,命德之器,有國所愼,其不可人人濫授也,明矣。矧今如臣,地異疎逖之故,猥廁將事之班,在初奔走,不過隨衆之役,中間自效,只是輪參之禮,本非勞勩之可紀,而殆若賞賚之異恩者,此曷故焉?藉使眞有可言之勞,可堪之材,凡今大小臣工之以此蒙賞者,擧皆思其所由,心不自安,可見秉彝之所同然。若臣者,揆以常典,旣無董事之爲勞,語其祗役,亦係職分之當行,則今此非常之渥,奚爲而猥及於蔑效之臣哉?嗚呼,從古人臣,無才而有位,其不招身殃者幾希矣。顧臣質旣倥侗,器非負荷,徒侈濫竽之私,以益僨轅之災,不惟群聽之駭訝,亦豈不有傷於全保之澤乎?參倚前衡,承膺無路,半夜齋殿,催頒華誥,顚倒一肅,雖緣義分,因仍冒據,終覺悲愧。此際摠府新命,尤增惶悸,而連値齋日,不敢瀆擾,今始露章,仰籲宸嚴。伏乞天地父母,俯察由中之懇,特推體下之仁,亟收臣新授資秩,竝許鐫免宿衛之任,以重公器,以安私分,不勝大願。臣無任云云。答曰,省疏具悉。卿其勿辭行公。
大司憲李度默,大司諫安聖彬,司諫李濟萬,掌令崔景岳,持平韓商新,持平柳頤玄,獻納柳匡天,正言徐邁修等箚曰,伏以臣等心結悲憤,義重討復,向來一箚,疾聲齊籲,蓋以日月重回,讎賊猶存,民彝國綱,終不可墜壞,天理人情,自不容泯默故耳。竊伏念我殿下,以至慈之情,遭非常之變,忍痛含冤,式至今日,誅凶鋤逆,更待何時?寬仁太過,雖至三歲靳持,禮制將闋,庶幾一朝開悟,兪音之降,聚首以俟,豈料批旨之承,又令臣等,勿復煩浼也?顧無哀痛惻怛之誠,可以孚格聖衷,而徒陳齟齬陳腐之辭,何能感回天心也?不忠之罪,固所自訟,而誓不俱生,人心所同,必討乃已,臣分當然。況今終祥已過矣,此月將盡矣,明命尙不下矣,哀號如新,抑塞轉甚,又安敢嚴畏囁嚅,以失不可失之時也?嗚呼,惟彼諸賊窮凶之情,和應之跡,不必更思臚列,而大抵一訊此賊,可復此讎,卽是輿人之誦也。擧國齊憤,忠言盈庭,獨殿下終不允可,薄竄只施於海隅,曲加涵貸,嚴鞫尙稽於王府,不思究覈,臣民之情,豈能無憾於天地之大也?殿下每以脈胳之微而不著,窩窟之隱而不顯,有徐其自露之敎,而臣等竊以爲不然,治獄之道,自微而著,自隱至顯,苟不嚴加窮覈,何以鉤凶逆之情,洩神人之憤哉?矧此萬口所傳,著也,非微也,十手所指,顯也,非隱也,猶將坐待綻露而後,始議誅討乎?雖以庚戌之獄言之,初因一宮婢之端緖,竟致諸凶醜之誅戮,天討大行,王章夬伸,此豈非可援可法者乎?嗚呼,諺敎之旨,皦如日星,鬼蜮莫逃,鯨鯢可戮,惟殿下養志之孝,以慈聖之心爲心,而獨於此萬萬不可已之事,尙遲盤詰之擧,未見對揚之方,何也?聖意所在,尤未敢知也。嗚呼,靈筵一撤,萬事靡逮,此時聖懷,當復如何?在臣等道理,苟非事關倫綱,誠切懲討,豈敢不體貽慼之敎,更爲瀆擾之計,而大義是重,猶不暇顧,相率飮泣,冒萬死陳之。今者此言,所不忍言,亦不忍不言也。伏願殿下,亟下宇·偉·醫媼等拿囚之命,仍令待用刑嚴鞫得情,明正典刑焉。臣等於日前處分,竊有所憂歎者,大僚聯箚,廷紳封章,亶出秉彝之天,大同之論,而不槪之批,還給之敎,相繼而下,有若設禁者然,此非但有欠於大聖人虛受之量,從此大夫國人之言,將不敢復進於殿下之庭,然則一天之讎,終不可復,萬性之憤,終不可洩耶?古今天下,寧有是理?臣等謂已賜之批,亟命反汗,不賜批者,特爲賜批,以光恢聽之德,以伸討賊之義,宜矣云云。答曰,省箚具悉矣。
弘文館校理宋翼孝,副校理鄭福煥,修撰兪漢謨·李庚運,副修撰李東稷·沈興永等箚曰,伏以君讎,不可一日共戴,國賊,不可一日不討,共戴則人不得爲人,不討則國不得爲國矣。臣等忝居三司之列,忍見再朞之過,而群凶尙此自在,此月亦旣將盡,臣等猶且衣錦食稻,喙息寢處,不知有至痛之砭肌,至冤之塡胸,殆若日遠而日忘者然,天理之晦塞,人情之憤菀,當復如何?嚮者聯籲,略控血忱,而語涉陳腐,誠未孚格,窮天之冤,尙未快洩,假息之逆,終靳顯戮,臣等之罪,已不容誅,而以殿下止慈之聖,上奉慈旨之惻怛,下有群情之冤憤,而三載濡忍,一味涵貸,將使環東土億萬臣民,擧入於無父無君,爲禽爲獸之域,古今天下,寧有是耶?嗚呼,醫媼之逞凶,非渠獨爲,宇·偉之稔惡,亦非一夕,而今焉終祥之制遽闋,擧國之慟尤切,一或蹉過今月,此箇義理,終無可伸之期,兩司之此日齊籲,亶出於及時討復,不容暫緩之意,則庶冀感回淵衷,快蒙兪音,而及伏見批旨下者,只以具悉爲敎,臣等於此,抑塞訝惑,不知所以爲圖也。噫,彼同聲之討,實是一國之冤,則固宜開納採施之不暇,而惟殿下,視同文具例談,二字批敎,一直違拂,噫嘻,此何月也,此何事也?臣等非不知瀆擾之是懼,猥越之爲罪,而衷情轉激,哀憤倍切,玆敢含冤忍痛,復申短箚。伏願殿下,亟降明命,快從兩司之請,以正諸賊之罪,使民彝復明,輿憤少洩焉云云。答曰,省箚具悉矣。
副校理李羽晉疏曰,伏以流光易逝,文禧廟終祥奄過,銅樓之德儀寢邈,栗阡之新樹已菀,仰惟止慈之情,曷任如新之感?仍伏念臣,名忝舊僚,職在從班,徒懷徹地之冤,未雪窮天之讎,而經歲經年,貪榮尸居,俯仰高厚,此何人斯?且臣母病,自來沈痼,重以伏暑之祟,如期輒發,入夏以後,諸症越添,篤老元氣,月異歲減,委頓凜惙,較前尤倍,臣方左右扶將,勢難跬步離捨,而適當讎月,際奉恩除,日前叩謝,只出陪享之計,目下情事,實無供職之望,玆敢冒入文字,仰瀆崇嚴。伏乞聖慈,天地父母,矜察臣衷懇,鐫遞臣職名,俾便救護,不勝幸甚云云。答曰,省疏具悉。爾其勿辭,救護母病。
副校理鄭福煥疏曰,伏以日月迅駛,文禧廟終祥奄過,禮制已畢,銅闈往跡,廓然靡逮,臣民哀隕之情,若在厥初。伏惟我殿下,觸處增疚,愈久如新。臣於直中,得接鄕信,臣之九耋老母,素患風痺之症,屢經毒感,一倍添劇,眞元益下,飮啖全却,目下症形,實有朝夕凜凜之慮。臣以終鮮之身,千里聞此,方寸煎灼,按住不得,玆敢忙陳短章,徑出禁扃,轉尋鄕路。伏乞聖明,俯垂矜諒,亟削臣所帶之職,以便救護,仍治臣擅行之罪,以肅朝綱,千萬幸甚云云。答曰,省疏具悉。爾其勿辭,往護母病。
知事吳載純疏曰,伏以日月迅邁,文孝世子邸下終祥奄過,中外臣民,普切悲痛。伏惟聖懷,撫時悼疚,益復如新,臣不任區區憂慮之忱。如臣無似,曾忝官臣之列,恫帷几之已撤,憤讎賊之未討,哀隕冤號,尤倍恒情。仍伏念臣不肖無狀,自陷大戾,迷不自覺,而惟我殿下,愍其無知,開示自處之義,察其難强,特勉所帶之任,批旨傳敎,次第渙發,恩言鄭重,誨諭諄複,不啻若慈父之詔迷子,臣於是怳然始悟,無所措躬。倘非聖上至仁洪私,噵牖至此,臣將終始冥然,生爲不孝之人,歿爲不孝之鬼,造化生成,實偏臣身,感泣惶霣,不知死所。噫,吳光運,反詈先臣之疏,極意搆捏,遣辭罔測,在臣之道,固當崩心痛骨,力避其諡事,臣實愚迷,始不能覓看疏語,視若尋常之嫌,昧然擧行,終又不能趁卽自劾,推見諡狀之後,始僅疏引,一則臣自速之孽,二則臣自速之孽,思之及此,直欲溘然而無訛也。竊惟我聖上,禮使臣隣,凡於朝臣之義,當回避者,靡不俯燭而曲諒,臣於伊時,苟能一番陳籲,宜蒙體諒之恩,只緣臣見識鹵莽,臨事昏擾,倉卒靡措,自陷釁戾,上負聖上體下之德,下壞一己自處之義,俯仰慙痛,此何人斯?至若狀文中所謂自服云云,臣之向疏,旣陳其爽實,今不必追理,而竊聞彼家爲言,專在先臣第三疏云,臣考見疏本,實無近似乎其言矣。如以豈以光運比之淵輩一句,有所云云,則大有不然者,先臣所以引朱子章奏而爲說,亶出於援先賢之成訓,辨義理之如斯,而光運,不究旨意,輒皆自認,攙及時世,反詆不倫,故先臣疏語,只明其引據之意如此而不如彼而已。平日意見,未始少改,觀乎疏中,斥光運辭嚴義伸等句語,曉然可見,何嘗絲毫彷彿於自服,而今及䵝昧事實,勒加誣辱,臣不勝其痛迫駭惋也。其時章疏,俱在記注,焉可誣乎?噫,資父事君,人臣常節,而臣於父兄之怨,處義若是乖盭,尙何能有所資,而復齒於朝紳之末乎?從今以往,惟有杜門屛伏,含恩訟愆,以爲沒齒自靖之圖,而曩者夤緣事會,冒昧一出,至今追思,彌增惶忸,臣之釁負旣大,情踪轉蹙,其不可仍因供仕,自同恒人也,決矣。一疏陳暴,亦阻喉院,私心痛迫,愈久愈甚,玆敢冒犯瀆擾,略控瀝血之懇,仰干崇嚴之聽。伏乞天地父母,矜臣切至之情,亟削官秩,俾靖賤分,以卒終始生成之澤,千萬幸甚云云。無批答,有傳敎,見筵說。
戊申五月二十二日卯時,上御誠正閣。時·原任大臣·閣臣·藥房提調承候入侍時,左副承旨李時秀,假注書李貞運·白慶楷,記事官李相璜·金祖淳,領議政金致仁,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,檢校直提學鄭民始·李秉模,檢校直閣徐鼎修·鄭東浚,待敎尹行任,藥房提調沈豐之,副提調尹行元,以次進伏訖。致仁等曰,浹旬致齋,日氣漸熱,此時聖體,若何?上曰,一樣矣。致仁等曰,王大妃殿悲疚勞動之餘,氣候,若何?上曰,諸節一樣,誠萬幸矣。致仁等曰,惠慶宮氣候,若何?上曰,一樣矣。致仁曰,此月再回,終祥奄過,臣民悲冤,若喪之初。伏惟聖心悲悼,益復難抑矣。上曰,上陪慈殿,不能任情矣。致仁曰,向者箚批中慼予心之敎,臣等不勝惶蹙之至,國之大事,孰有過於此事者乎?終祥旣過,此事便已,寧不悲冤,寧不憤痛?古今天下,夫安有見其可疑之跡,而朝廷置而不問者乎?若是伈泄,日月漸久,則事係陳迹,在下者,亦不敢提起,其將國不國而人不人矣。今時異於他時,雖未及亟降兪音,而若先承待用刑處分之敎,則亦可少慰臣民之悲冤矣。伏願聖上,更加三思焉。上曰,此事何必更提乎?如或當問而不問,人情豈如是乎?命善曰,此乃擧國之同情,則實是防遏不得者也。性源曰,雖未卽降兪音,若先承待用刑處分之敎,則少慰臣民之悲冤云者,誠如領相所奏矣。在協曰,此實擧國之同情,若及今未承兪音,則臣等之悲冤,終無可解之日矣。彦鎬曰,臣民悲冤之外,此事實係倫常所關者,尤如何哉?伏願亟降兪音焉。上曰,此非如是各陳之事也。得無近於應文之歸乎?致仁曰,下敎至此,臣等更無進言之路矣。濟恭曰,臣等此奏,若出於應文之意,則不忠無狀,莫此爲甚。伏願聖上,以法治之,使國得以爲國,人得以爲人焉。上曰,須勿更提焉。上曰,一提學疏批已下,使之入侍。賤臣承命出,與一提學金鍾秀偕入進伏。性源曰,崔守魯事,誠不勝駭痛矣。上曰,崔守魯事,蓋出於似攻實解之意,如是爲言,還不如不攻也,誠甚無狀矣。然而名以攻之,則亦不可深罪,且置吳翼煥而先問趙弘鎭,則亦不免先後之倒,故此事徒爲未了之案,誠可㦖也。大抵朝廷之用捨,雖或不滿於渠輩之心,豈可以此歸之於上,而如是其譏訕誣衊乎?若其指嗾者,其罪尤百倍於翼煥而罔赦者也。非謂卿等之知此事,而一日二日,尙此伈伈,以苟度時日爲主,豈非可慨者乎?此事若不究得,則上下之間,徒積疑阻,是豈成說哉?須思破疑之道好矣。命善曰,翼煥之疏,若其指嗾者則是逆臣也。上曰,雖不顯爲指嗾,而若有指示其意趣者,則便是指嗾也。此事一爲摘出,則上下之間,無積漸之疑矣,只解此疑,是爲急先務矣。若弘鎭之罪不罪,別無所關矣。命善曰,爲人臣子,受如是疑阻於君上,其何以自立於世耶?惟願究問翼煥,以伸諸臣之冤焉。上曰,翼煥言官也。名以進言,則豈可抉摘爲罪乎?此則決不可問也。卿之以此事,至於待命,有若擔着於自己者然,誠太過矣。命善曰,其在主辱臣死之義,豈不欲尋得其根窩,而終不知階梯,臣以是夜不能寐矣。臣雖一縷未絶,寄在人世,而平居,未嘗見人,成一聾瞽,至於此事,則必欲尋出,而實無其路,只切憤痛而已。上曰,予豈謂以卿聞而不言耶?予之此敎,蓋爲摠言今日廷臣而慨然者也。且卿處地,豈有可知之路乎?致仁曰,一登大官之後,則便與後進年少阻隔,無由聞一言,果如判府事之所奏矣。上曰,翼煥此言,必緣耳濡目染之致,故予之所以欲其有自首者此也。致仁曰,以今世道,豈可責之以自首耶?上曰,于今幾月,尙無自首者,一向苟度延拖而止,朝廷之無人可知,誠可慨也。在協曰,承此下敎,孰不欲究覈以出,而實無可知之路,誠爲憤痛㦖迫矣。今則惟有究問翼煥之外,更無他道矣。上曰,翼煥則以不問爲定矣。命善曰,指嗾者,究出正法,則世道庶或少勝矣。上曰,翼煥此言,決非心麤者之所爲,翼煥何足深誅,而其指嗾之人,則不可不尋出,予於此終不能無疑阻,此事久則成腫,此腫一潰,則畢竟不知至於何境,此非今日之深憂乎?命善曰,究問翼煥,則決無不知之理,且事之關係甚大,則豈可以臺臣而有何不問乎?昔在先朝,有可問之事,則亦不以臺臣而有所容貸矣。因一翼煥,諸臣之竝在疑阻,豈不至冤乎?上曰,此則決不可問也。上曰,廟謨有積滯者乎?致仁曰,別無積滯之事,而近來京中,癘疫甚熾,出幕者頗多云,誠可憫也。上曰,近日果大熾乎?致仁曰,果大熾,而士大夫家,亦多有之云矣。上曰,向日魂宮入侍時,左相亦奏此事,故以救療之意,出擧條申飭矣。致仁曰,甲辰年亦因下敎,其中無依之類,自賑廳給糧,或與之長木空石,以庇風雨,今番亦似當依此例顧恤矣。上曰,賑堂戶判,使之食後來待,可也。上命時·原任大臣先退。致仁等退出。上曰,諸承旨持公事入侍。右承旨李亨元,同副承旨洪仁浩,承命入進伏。上命讀公事訖。上曰,未下直閫帥·守令·邊將,當日辭朝。出榻敎上曰,政官牌招開政。出榻敎命退,諸臣以次退出。
戊申五月二十二日午時,上御誠正閣。判尹·戶惠堂入侍時,同副承旨洪仁浩,假注書白慶楷,記事官李相璜·金祖淳,漢城判尹鄭昌聖,戶曹判書徐有隣,宣惠廳堂上李在簡,以次進伏訖。上曰,聞今厲氣頗盛云,不可無救濟之道,甲辰曾有是例,判尹果能詳知耶?昌聖曰,臣雖未能詳知,而甲辰則其所結幕等事,三分一,自賑廳當之,三分二,自各軍門字內當之云矣。上曰,甲辰年前例謄來乎?在簡曰,謄來矣。上命在簡讀其時飭敎。在簡讀訖。上曰,今番亦依甲辰例乎?有隣曰,甲辰則凶荒厲疫荐至,故自朝家,特垂無前大惠以濟之,而今但以一厲疫,而用甲辰已例,似過矣。且伏聞其時,自不無虛實相蒙之弊,間或有無賴輩,混於其中,徒爲哺餟之資云矣。上曰,漢城府郞廳,五部官員入侍。賤臣承命出,與漢城主簿兪漢輔,中部都事尹光碩,東部都事申大羽,西部奉事南衡秀,南部都事林淳浩,北部奉事李勉輝偕入進伏。上曰,五部官員進前,各奏職姓名及出幕人數。光碩曰,臣部下,自今月望日至二十日,出幕二所,避接二人矣。大羽曰,臣部下,望日以前出幕,四十二所,望日後出幕六所,摠四十八處人口,爲一百三十四矣。衡秀曰,臣部下則出幕六十人口,爲一百二十三矣。淳浩曰,臣部下,出幕爲一百七十七處,人口則二百六十矣。上曰,出幕於何處乎?淳浩曰,或於外南山,或於水口門外矣。上曰,結幕其果着實耶?淳浩曰,申飭善構矣。勉輝曰,臣部下,出幕九十二處,人口則二百三十五矣。上曰,二十日後則,何如?勉輝曰,例以五日一報,故二十日後,則姑未及知矣。上曰,死亡之患,如何?在簡曰,死亡則大體少矣。上命漢輔等退去。命書傳敎曰,近因久不酬接,漠然未聞之,朝筵,始知城內輪行之疾頗盛,五六日內出幕之數,夥然云,招問該堂及部官,與所聞雖似間然,病勢之熾甚可知,令京兆嚴飭各部,依年前飭敎,隨卽報來,轉聞貧窮之類,難保其一一庇身,脫有雨潦,尤屬矜悶,仍令賑廳及字內軍門,優給結幕之需,其中死亡,另施恤典,別定賑郞一人,着意擧行,萬一不勤,難免嚴處。若其擧行勤慢,方痛死亡增減,以本司郞官中解事二人,間日閱視,亦爲隨卽草記事,令廟堂知悉。又命書傳敎曰,下直閫帥留待。又命書傳敎曰,向聞湖南伯,病不封啓,仍知道內有輪行之病,伊後列邑形止,初無登聞,豈道伯一人,涉感旋完,列邑則果無疑似之症而然乎?然則固萬幸,不然,何故匿不以聞,致煩詢問乎?其委折,令廟堂問于該道伯草記。上曰,下直閫帥入侍。出榻敎賤臣承命出,與平安兵使趙圭鎭偕入進伏。上曰,校正郞廳入侍。賤臣承命出,與校正郞廳李趾永·朴奎淳·鄭最成·崔時淳偕入進伏。上敎圭鎭曰,平兵之捕將時所遭,已有洞燭,何必以此,呈訴備局,至有訓將疏辨之擧乎?圭鎭曰,情勢惶悚,不得已呈訴,而本事則果有日字差錯之端矣。仁浩謂圭鎭曰,筵體至嚴,何敢費辭自明乎?甚駭然矣。上命圭鎭先退。上曰,校正郞廳,持冊子進前。趾永等奉冊進伏。上曰,今則訖役耶?趾永曰,已畢矣。上曰,冊子則留置,爾等出去,更待下敎後入來,可也。趾永等退去。上曰,吏判入來與否,知入,可也。賤臣承命出,回奏曰,尙不入來,而辭疏到院矣。上曰,持來,可也。賤臣承命出持入。上命仁浩讀訖。命書批答。上曰,備邊郞入侍。賤臣承命出,與備邊郞權友仁·李駿德·權璹·尹升東·柳相燁·趙·趙華錫·徐有建偕入進伏。上曰,爾等進前,各奏職姓名。友仁等各奏職姓名訖。上命友仁·駿德·璹·升東·華錫·有建先退。命柳相燁·趙進前,敎曰,聞今厲疫方熾,出幕甚多云,深庸悶慮,旣定賑郞,使之看護。且命爾等,以察賑郞擧行之勤慢,爾等着意奉承,間日閱視,方痛死亡增減,亦依俄下傳敎施行。程明道有言曰,一命之士,苟存心於愛物,於人必有所濟,爾等必須恪勤救活,期有實效,則果豈非遵先賢之敎,報國家之道乎?今玆面諭,正恐有一夫不獲之患,故如是申申,體予至意,着實擧行,可也。命退,諸臣以次退出。
戊申五月二十二日未時,上御重熙堂。承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上命書玉堂箚批。仍命書傳敎曰,玉堂箚擧,何太不槪?朝見兩司聯箚,欲爲措辭敷示,事涉屑屑,姑已之,晩又有玉堂效嚬,於是乎不得終默矣。大抵所請之事,若屬可從可覓,而一向靳持,則如是煩聒,抑或成說,而明知其反是,冒應文之嫌,創無稽之例,三司箚,無異前啓,館學疏,便一彈章,此果誠乎公乎?抑欲以此消寂乎,以此濟私乎?且況貽慼二字,前此何等申複,然又聽若浼浼,惟日棼棼,使慘切不欲聞之辭,看作茶飯,是豈血心苦肝所出乎?最所奇怪者,向來所謂搢紳疏也,尙不處分,依前任他者,蓋以越俎之儒生,姑且勿論,不欲先及於搢紳故耳。聞今日飭敎,不思體認之方,則是貽慼之不足,甘歸貽羞貽辱之科者,寧有是乎,寧有是也?第令知悉。拜箚玉堂,爲先從重推考。仁浩曰,諸臣所請,實出於一國之公論,滿腔之血忱,而今此聖敎,如是截嚴,又從而罪之,恐或過矣。上命書傳敎曰,近日承宣之多事如此,放恣如此,此傳敎,有何覆難之端乎?萬萬駭然。非不欲嚴處,亦不足責,當該承旨,爲先越俸十等。上曰,吏判入來與否,知入,可也。賤臣承命出,回奏曰,尙不入來矣。上命書傳敎曰,旣承疏批,豈可一向深引?向來僨誤,無論本心之如此如彼,莫體漸摩之意,自取無限滄浪,所謂對揚,反歸辜負,在重臣道理,及今復授之時,但當勉勉於懲前收後,以效眞箇對揚之義,似此備例辭巽,烏在乎聞命竭蹶,不擇燥濕?以其新叨後初疏之故,特以禮使之道,不得已賜批。吏曹判書宋載經,更卽牌招,斯速開政。命退,承史以次退出。
戊申五月二十二日戌時,上御誠正閣。坐直承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,政官入侍。出榻敎賤臣承命出,與吏曹判書宋載經偕入進伏。上曰,今玆特除,意豈偶然?予之所以望於卿者深矣。卿須體悉,必謹必戒,注措無僨,則非但在卿,爲報效之道,其於國家用人之政,豈不萬幸乎?予雖不言,而想卿已知矣。載經曰,臣敢不殫竭微誠,對揚聖意,而臣年老氣衰,神且昏短,前忘後失,自切曠癏之慮矣。上曰,卿雖過七耋,而容貌氣骨,如彼矍鑠,耄荒之失,斷無憂也。通津府使窠闕,尙猶餘在,卿須先退,擬入後出去。載經出。以知事吳載純上疏,命書傳敎曰,臺臣之遇事輒避者,一事猶不敢再避,況重臣此事乎?且其疏語,無別般新奇事件乎?以此以彼,不可賜批,原疏還給,捧納承旨推考。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自昧爽至午時,灑雨下雨,測雨器水深,二寸三分。
傳于李亨元曰,右承旨入侍。
傳于徐鼎修曰,禮房承旨,馳詣健元陵,奉審摘奸,局內諸陵,一體奉審以來。
大司憲李度默,大司諫安聖彬,司諫李濟萬,掌令崔景岳,持平韓商新·柳頤玄,獻納柳匡天,正言徐邁修啓曰,臣等俱以無似,猥叨匪據,閱月虛縻,愧懼冞深,日昨申籲,豈是臣等可已而不已者耶?誠以終祥奄過,悲冤如新,凶逆未討,輿憤愈激,臣等職忝言地,義難終默,而草草數行,無望孚激。然臣等之所秉,卽天經地緯之大義也,臣等之所請,卽大夫國人之公言也。竊庶幾聖衷開悟,乾斷赫然,盤覈有命,罪人斯得,及伏見傳敎下者,辭旨諄複,誨責備至,臣等惶惑隕越,實不知措躬之所也。嗚呼,諸賊端緖,若是狼藉,一番鉤覈,眞贜可覓,上以復萬世必報之讎,下以慰一國煩冤之情者,臣等區區之見,亶在於此,豈忍以應文之擧,無稽之例,貽慼聖心,瀆擾至再乎?斷斷血心,可質神明,而只緣臣等言議素蔑,不能見重於君父,致承此非常之敎,臣等以何顔面,一刻冒據於臺次乎?昨緣日暮,今始來避,揆以臺體,所失尤大,請命遞斥臣等之職。傳曰,勿辭。
洪仁浩啓曰,大司憲李度默,大司諫安聖彬,司諫李濟萬,掌令崔景岳,持平韓商新·柳頤玄,獻納柳匡天,正言徐邁修,一日再啓煩瀆,退待物論矣。傳曰,知道。
傳于李亨元曰,奉審承旨入侍。
以慶尙監司狀啓,六月朔進上生竹笋,節序差晩,限內不得封進,惶恐待罪事,傳于李亨元曰,勿待罪事,回諭。
傳于李亨元曰,坐直承旨入侍。
李時秀,以成均館官員,以大司成意啓曰,臣聞居齋儒生等,今日夕食堂,有捲堂之擧,馳詣泮宮,招致諸生等,問其所由,則諸生等,書進所懷,以爲伏以臣等,竊以貳君之讎,不可不報,而九月之冤,不可不雪也。沖齡斷乳,疹患投熱,俱係凶圖,終致酷禍,國言喧藉,輿情悲憤,而乃於係望之地,又致怪底之症,此誠罔極之痛而必報之讎也。宇·偉·醫媼逆節狼藉,聲討迭發,臣等雖甚愚騃,一段秉彝之天,不能自已於討復之義,而況値終祥奄迫之時,悲冤之忱,萬倍恒日,故竊附亂臣賊子人得以誅之之義,所以有一再叫閽之擧,而至於疏中論列之人,則皆以情在護黨,罪著背國,而俱爲干係於五九月之賊,故果以亂臣賊子先治黨與之義,有所陳請,而若夫徑殺連婢,欲滅凶賊之口,國中之疑憤方深,閫外之重任復叨者,卽趙圭鎭也。數行短疏,不及宇·偉,稱病乘轎,不參庭請,隱然爲國家之一賊者,卽李在簡也。此臣等所以略提而竝論者也。臣等抱悲憤之心,秉討復之義,而言淺誠薄,未蒙允兪,愧懼惶恧,無地自容,今又伏承傳敎下者,責之以彈章,誨之以越俎,臣等之於此輩,豈有私好惡而然哉?治逆之論,不得不竝及於黨逆,而且以太學,卽公議之所在,故不揆僭妄,屢事煩瀆,顧其心雖極悲苦,論其迹實涉猥越,今於嚴敎之下,便同未勘之罪人,其何敢晏然冒入於八簋之列哉云云。故臣以聖廟捲堂,事體至重,卽爲還入之意,反覆開諭,多般勸入,而諸生等,終不回聽,何以爲之?敢啓。傳曰,知道。士論自士論,職責自職責,向來儒疏,無異臺章,此等之習,不宜任其滋長。略將匪怒之誨,開示中行之道。在諸生道理,但當勉抑客氣,以答勤敎之意。今此捲堂之擧,不已過乎?然與無端瀆撓有間,居齋生勸入,仍設食堂。至於疏辭,終有關於後弊,若此則搢紳之小眚大過,章甫皆欲都執論斷,彼臺閣之任言責者,將作蔑用之官,此固萬萬不可。況互擠相軋,出奴入主者,未必非偏黨舊習,則尤豈可坐視,不之過乎?連婢之獄,一訊一招,皆因傳敎擧行。且況凶招中指告,卽人情天理之外,急於收殺,督令施杖,七十垂死之喘,致命於數日之內,固其勢然,此而曰徑殺,其可乎?又若重臣事,雖諉公義,如報私怨,縛束論討,何太齪齷?此等處不思裁抑之方,人孰有全有性命者?爲世道爲士習,決難泛看。太學齋任儒生,爲先停擧,俾知改圖之方,可也。
傳于李亨元曰,尤奇怪矣。當該承旨罷職。
李亨元,以司僕寺官員,以一二提調意啓曰,濟州前牧使李命俊遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
戊申五月二十三日午時,上御重熙堂。右承旨入侍時,右承旨徐鼎修,假注書白慶楷,記事官尹行任·金祖淳,以次進伏訖。上命讀公事訖。命退,承史以次退出。
戊申五月二十三日酉時,上御誠正閣。奉審承旨入侍時,右副承旨尹行元,假注書白慶楷,記事官李相璜·金祖淳,以次進伏訖。上曰,奉審果無頉,而局內諸陵,亦皆能奉審耶?行元曰,臣馳詣健元陵奉審,陵上碑閣·丁字閣皆無頉,而局內諸陵,亦皆無頉矣。上曰,諸陵,亦皆陵上奉審乎?行元曰,奉審矣。上曰,今番之雨,所經處野色,果何如?行元曰,野色之油油,果倍於前,而招問農夫,則可謂甘霔矣。上曰,移秧今幾畢耶?行元曰,平地則已畢,而高燥之處,今因此雨,方爲移秧矣。上命書傳敎曰,各陵奉審,半日內復命,且今雨勢如此,其勞可知,況奉審節次,極爲詳明,亦可嘉也。奉審承旨,內下虎皮一令賜給。命退,承史以次退出。
戊申五月二十三日三更四點,上御重熙堂。坐直承旨入侍時,左副承旨李時秀,假注書白慶楷,記事官李相璜·金祖淳,以次進伏訖。上命書傳敎曰,春夏以來,雨澤雖幸頻沾,觀於諸道狀辭,所得各有多少,湖西似甚焉。大體有裕於牟農,不足於種秧,蓋可推知,何幸今日之雨,優過數犂云,欣幸之極,如渴得飮。諸道均沾與否,令廟堂申飭,各卽詳細狀聞,仍令勿以牟農之稍熟弛心,申諭邑宰,悉心勸課,俾無人力未盡之歎事,一體措辭行會。又命書傳敎曰,觀此備邊郞摘奸後來告謄本辭意,雨後頗有蘇意,雖甚爲幸,而川邊病幕,漂流可慮,待明朝更遣郞官,遍察改構形止,該廳擧行勤慢,仍爲摘奸,來告該房事,令廟堂知悉。病死二名,窮不自存之類云,嚴飭該廳,恤典斯速擧行,卽爲收瘞事,一體知悉。上命書成均館捲堂草記批答。時秀曰,此非偏黨非客氣,而實出於一國之公論也。今此批旨,辭敎截嚴,至有停擧之命,恐或過矣。上命書傳敎曰,不緊甚矣。當該承旨遞差。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,玉堂備員間,視事頉稟之意,敢啓。傳曰,知道。
洪仁浩啓曰,大司憲李度默,掌令崔景岳,持平韓商新·柳頤玄引避退待,執義徐秉德,掌令閔彝顯在外,監察茶時之意,敢啓。傳曰,知道。
傳于沈豐之曰,吏房承旨入侍。
傳于沈豐之曰,同副承旨入侍。
洪仁浩,以吏曹言啓曰,未下直閫帥·守令·邊將,皆令當日辭朝事,命下矣。槐山郡守李恒演,龍潭縣令金龍柱,屢度催促,則李恒演,親病甚重,萬無暫離赴任之望云,金龍柱,來詣闕下,謂有情勢,終不辭朝,飭敎之下,焉敢若此?事體所在,誠極未安。令該府處之。李恒演,親病旣如是危重,則不可强令赴任,何以爲之?敢稟。傳曰,槐山郡守李恒演,情理旣云如此,勢難强令還官,亦豈仍令落仕。與京職相換,口傳擧行。龍潭縣令金龍柱,幺麽蔭官,情勢等語,何敢發口?況傳敎中無礙二字,在渠尤當竭蹶之一端,而今番擧措,必是愚迷所致,姑爲參酌嚴飭,當日下送,而以此時之故,勢將暫赴旋還云。如淳昌及別軍職守令之許久曠官上京,爲目下切苦切悶之端,又豈可添一?守令之曠官中,道守令中,亦令口傳相換。
吏曹口傳政事,槐山郡守李恒演,尙衣僉正鄭存玉相換。龍潭縣令金龍柱,鴻山縣監李廷仁相換。
傳于洪仁浩曰,當該中官柳仁默,畿沿定配。
傳于洪仁浩曰,政官牌招開政。
有政。吏批,判書宋載經進,參判金憙牌不進,參議未差,同副承旨洪仁浩進。以尹達東爲恭陵令,南建九爲愍懷守衛官,通德郞洪得輔贈吏參例兼,奉敎洪重益贈吏議,司僕僉正洪萬熙贈司僕正,已上同知洪緯浩三代追贈,光恩副尉單金箕性。
兵批,判書鄭好仁病,參判具㢞病,參議宋鍈病,參知柳誼入直進,右副承旨尹行元進。副司直李在學·李時秀單付。
洪仁浩啓曰,別定賑郞着意擧行事,已有成命,則凡係結幕顧恤之節,所宜十分恪勤,而卽伏聞摘奸備郞來告之言,則諸處結幕,俱極虛疎,空石等物,亦無泒及之事,而賑郞則初不躬往,只以書吏替行云。莫重傳敎之下,不勤奉行,節節駭然。當該賑恤廳郞廳,所當重勘,而本院請推之外,無他可施之罰,何以爲之?敢稟。傳曰,極爲該然,先汰後拿,可也。
以承旨望單子,傳于洪仁浩曰,近來政院覆逆之規,作一弊風,其計不過渠獨要免,頒布二字,無論事之大小輕重,以此事爲妙方,此弊曾已申飭,今豈可經遞,適副其計乎?遞罷傳旨,竝姑勿施,仍爲牌招入直。
洪仁浩,以成均館官員,以大司成意啓曰,臣伏奉本館草記批答,招致諸生,傳宣聖旨,仍爲勸入,則諸生等書進所懷,以爲伏以臣等,伏承聖敎,匪怒之誨,開示之意,丁寧反覆,仍有勸入之命,臣等敢不竭蹶趨承,而第臣等情踪,有轉益惶蹙者。當初叫閽之章,今此捲堂之擧,非一掌議之所獨爲也。乃一齋之所同聲合辭,而今使掌議,獨當其罰,臣等則漏同被之科,在臣等私義,不可以倖逭而晏然入堂,尤不勝惶懍俟勘之至云云。臣以聖敎若是誨諭,有不當一向引義,斯速還入之意,反覆開諭,多般勸入,而諸生等終不回聽,何以爲之?敢啓。傳曰,更爲勸入,諸生處義,無怪如此。如或更爲逡巡,他儒生勸入。
洪仁浩,以成均館官員,以大司成意啓曰,本館捲堂草記答曰,更爲勸入,諸生處義,無怪如此,如或更爲逡巡,他儒生勸入事,命下矣。臣依聖敎,招致諸生,傳宣聖旨,更爲勸入,則諸生等以爲,齋任旣已被罪,便是同罪,獨逭之人,何敢抗顔冒入食堂乎?終不回聽,不得已依聖敎他儒生勸入,則亦以爲旣參疏錄,處義無異云。日已向夕,無一人入來者,此莫非臣不善勸入之致,誠不勝萬萬惶恐,而莫重聖廟,初旣有捲堂之擧,又將致空齋之境,事體所在,極爲㦖迫,何以爲〈之〉?敢啓。傳曰,考之故事,疏頭·寫疏·製疏·疏色等儒生之停擧或勘律,其例不一而足,疏下諸生,元無一竝自處之擧。況昨日處分,非疏頭也,寫製疏也,疏色也,則疏下生之稱以參錄,不參食堂,事體之不成說,固無論,律之以義理,亦沒依據。爾在泮長,但當明說詳譬,期於勸入,以食堂緣由草記而已,豈敢拖長不緊說話,如是煩瀆乎?爾則爲先從重推考,他儒生,斯速勸入後,草記,可也。
戊申五月二十四日卯時,上御重熙堂。吏房承旨入侍時,兼都承旨沈豐之,假注書白慶楷,記事官李相璜·金祖淳,以次進伏訖。上曰,昨日承宣事,誠駭然矣。豐之曰,事甚顚倒,而大抵出於儒生停擧之故矣。上曰,此不過一時勵士警俗之意,而一則覆難,一則繳還,擧措之劻勷,莫此爲甚,以更勿效嚬之意,宣諭于在院承宣,可也。上曰,王大妃殿進御一錢重人蔘粟米飮前方中,減人蔘五分,自今日一貼式煎入。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司憲李度默,掌令崔景岳,持平韓商新·柳頤玄引避退待,執義徐秉德,掌令閔彝顯在外,監察茶時之意,敢啓。傳曰,知道。
傳于李亨元曰,大臣·備局堂上引見。
傳于洪仁浩曰,右承旨入侍。
傳于李亨元曰,同副承旨入侍。
洪仁浩啓曰,吏曹判書宋載經,參判金憙,牌不進推考傳旨,今方捧入,而開政命下之後,如是違牌,不卽擧行,事甚未安,判書參判,竝更卽牌招,何如?傳曰,允。
傳于洪仁浩曰,聞有實病云,而在家懸牌,大是疎忽,如難强赴,則陳章請由,猶可說也,命牌之掛置私次,太昧格例。調理間給由,雖已有命,懸牌委折,今始聞之,不可無飭。吏曹判書宋載經,爲先從重推考,參判更爲牌招,卽爲開政。
洪仁浩啓曰,玉堂上下番俱空,已至多日,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
兵曹口傳政事,以趙心泰爲左邊捕盜大將。
傳于洪仁浩曰,吏曹參議前望單子入之,待下批牌招開政。
吏曹參議前望單子入之,曺允大落點。
洪仁浩啓曰,新除授吏曹參議曺允大,方在罷散中,何以爲之?敢稟。傳曰,敍用。
李亨元,以兵曹言啓曰,禁軍別將通望,今已新定式之後,別將趙心泰,勢難仍帶,今姑改差,何如?傳曰,允。
兵曹口傳政事,以申應周爲禁軍別將。
李亨元,以訓鍊都監言啓曰,本局中軍李漢泰,身病甚重,勢難察任,改差,何如?傳曰,允。
兵曹口傳政事,以任嵂爲訓鍊都監中軍。
兵曹口傳政事,以李明運爲御營中軍。
洪仁浩,以成均館官員,以大司成意啓曰,本館草記,答曰,考之故事,疏頭·寫疏·製疏·疏色等儒生之停擧或勘律,其例不一而足,疏下諸生,元無一竝自處之擧,況昨日處分,非疏頭也,寫製疏也疏色也,則疏下生之稱以參錄,不參食堂,事體之不成說,固無論律之以義理,亦沒依據,爾在泮長,但當明說詳譬,期於勸入以食堂,緣由草記而已,豈敢拖長不緊說話,如是煩瀆乎?爾則爲先從重推考,他儒生,斯速勸入後,草記可也事,命下矣。臣謹奉聖批,招致守僕,以聖敎內辭意,開諭於諸生,則諸生等以爲,聖敎之下,豈敢逡巡,而旣參疏錄,則其在區區私義,有難遽然入堂云,迷不知變,無意還入,臣再三往復,終不回聽。成命屢下,未卽擧行,惶恐待罪之意,敢啓。傳曰,知道。聖廟空堂,事體至重,如是推諉,極爲未安,爾旣名忝師儒,看作等閑,如是循例草記,日復日爲消日之資,道理豈容乃爾,從重推考。爾其招致引出外諸生,申加曉諭,斯速勸入,仍設食堂後,爾則退去,可也。
洪仁浩,以義禁府言啓曰,當該中官柳仁默,畿沿定配事,承傳啓下矣。柳仁默,京畿仁川府定配,而以承傳內辭意,具罪目,依例發遣府書吏,押送配所,何如?傳曰,允。
洪仁浩以漢城府言啓曰,因傳敎,涉疑疾方痛與死亡之類,申飭各部及兩署,詳細摘奸後報來,故其數爻,竝爲列錄書入之意,敢啓。傳曰,知道。
李亨元,以禁衛營言啓曰,本營新番京畿五哨軍兵點考,則其中通津軍二名,無端闕點,莫重宿衛之卒,如是疎虞,其在軍制,萬萬驚駭。該邑守令,令本道指名現考,拿問處之,監點道臣,不能檢察,有此闕點之弊,從重推考,領來監色,亦令本道査實,待用刑各別重勘,闕點軍二名,卽爲捉致押送,日後習陣時,回示嚴棍,其代,令該邑,卽速充定上送,趁期立番,何如?傳曰,允。
洪仁浩,以刑曹言啓曰,頃因西部居咸召史擊錚捧供判付內,詳考文案,且問其時事實,如無別般事件,卽爲放送爲旀,否則猥濫之罪,懲治爲旀,平涼子,豈可謂之御物乎?所謂七得稱名漢,亦果何名色水工,何官員所立是隱喩,渠以魂宮所屬,醉酒泥倒,罪犯甚重,加以起鬧,惹出事端,致此登徹,不可以事過置之,自本曹査問虛實,如果然矣,各別懲治事,判下矣。取考金福仁發配時文案,則槪如原情內辭緣,元無別般事件,而以棄毁御物罪照律,其後吳七得,以赤身,突入妻上典家中門,口不可道之說,慘辱妻上典之後,先爲呈狀,誣陷妻上典罪,定配于興陽縣,七得之行惡獰悍,推此可知,則當初以福仁事呈訴,亦未必不出於誣捏,長連縣定配罪人金福仁,依聖敎放送,何如?吳七得,旣已因他事定配,査問懲治一款,今無可論,七得役名,乃是魂宮內侍房水工,而都薜里所立役云矣,敢啓。傳曰,知道。
傳于李亨元曰,坐直承旨入侍。
傳于洪仁浩曰,開政今旣夜深,京畿監司,待明朝辭朝。
洪仁浩,以成均館官員,以大司成意啓曰,本館捲堂草記,答曰,知道。聖廟空堂,事體至重,如是推諉,極爲未安,爾旣名忝師儒,看作等閑,如是循例草記,日復日爲消日之資,道理豈容乃爾,從重推考,爾其招致引出外諸生,申加曉諭,斯速勸入,仍設食堂後,爾則退去可也事,命下矣。臣謹奉聖敎,引出外諸生處,更爲曉諭,屢度勸入,則皆以爲,掌議被罪之後,諸生處義,不可異同,實無抗顔入堂之望,惟願速被同罪之律矣,今此嚴敎之下,末由進身,只增死罪,不知所達云。無意奉承,臣以聖廟多日捲堂,事體不輕,聖敎屢次違越,分義未安之意,多般勸諭,終不回聽。臣待罪泮任,言辭詘訥,誠信未孚,致令多士,有此萬萬過當之擧,惶隕恧蹙,罔知攸措。取考已例,則在前如此之時,多有諸堂備員齊會相議勸諭之例,同知館事李命植·徐有隣,令政院稟旨牌招,同爲勸入之意,敢啓。傳曰,諸堂雖齊會,豈有別見?諸生之聞命不從,空堂多日,揆以事面,萬萬寒心。爾所謂招致云者,未知生進爲幾人,幼學爲幾人,而且其所謂曉諭,亦安保其十分精詳乎?莫非爾不善誘掖,致此屢瀆,爾則爲先越俸五等,更卽招致引出外諸生,多般勸飭,仍設夕食堂,而擧行後緣由,亦卽草記,可也。
有政。吏批,判書宋載經受由,參判金憙牌不進,參議曺允大進,右承旨李亨元進。啓曰,判書宋載經受由,參判金憙牌不進,小臣獨政未安,何以爲之?敢稟。傳曰,只出緊任。以李得臣爲左承旨,李書九·李敬五爲副校理,鄭東觀爲修撰,朴基正爲副修撰,洪秀輔爲京畿監司,尹師國爲大司成。
兵批,判書鄭好仁病,參判具㢞病,參議宋鍈病,參知柳誼入直進,同副承旨洪仁浩進。兼兵馬水軍節度使單洪秀輔。
同成均前望單子入之,鄭昌順·李秉模落點。
修撰李庚運疏曰,伏以星霜易遒,文孝世子祥制甫畢,銅樓之儀永閟,栗崗之草屢宿,臣民普慟,益復如初。仍伏念臣,忝在舊僚之末,倍切悲冤,猥隨諸臣之後,粗伸討復,而忱誠淺薄,辭旨拙澁,前後控籲,非止一再,而終未能感回天聽,快見國賊之克殲,苟延日字,反致王章之久屈,憂憤所激。至有再昨冬相率徑出之擧,臣之情事,吁,亦悲矣。自玆以後,凡於三司之任,不敢爲晏然承膺之計,中間暫出,雖緣事會,而旋復引入,今玆祗肅,亦因參班,而又非久計,窮髮經年,反面有日,而群凶依舊假息,一天尙此共戴,塡胸之冤,無以少洩,同聲之討,終未快行。臣於是,重逢此月,倍激憤菀之忱,復與諸僚,更申沫飮之請,而陳腐之辭,齟齬之籲,未見兪音之亟降,遽承嚴敎之荐下,臣誠弸迫抑塞,實欲卽地而無吪也。此月將盡,而此讎未復,則天理滅矣,民彝晦矣。臣之從前屢瀆,至於徑出者,徒歸應文之科,難逭不誠之誅,尙何以束帶周行,復以三司自居也哉?此時滯直,終有所難安,百回思量,轉益惶恧,玆敢短章自訟,徑出禁扃,伏願聖明,諒臣悲切之情,亟從所請,治臣妄率之罪,以嚴常憲,不勝幸甚云云。答曰,省疏具悉。爾其勿辭察職。
副應敎朴廣源疏批,原疏未下答曰,省疏具悉。金鍾健事,豈欲忽於隄防,有此放釋乎?求之於文字之間,抑勒成案,一事二事,漸成習俗,如是而國其不殆乎?吳翼煥疏之衆口齊討,尙靳一問,亦出於矯此救此之意,伊後堂疏後處分,亦由於是,且況鍾健,觀於乙巳事,其心可知,參以今番,彼此供招,亦無差錯,若以地處之逼仄,便欲加冒,則寧有如許刑政乎?附陳重臣事平閫事,疏本未下,無怪乎登筵武帥自異,豈勸其抗命乎?刋削之請,不允,爾其勿辭察職。
戊申五月二十五日寅時,上御誠正閣。大臣·備局堂上引見入侍時,領議政金致仁,左議政李性源,右議政蔡濟恭,行漢城判尹鄭昌聖,戶曹判書徐有隣,兵曹判書鄭好仁,禮曹判書李,行副司直李柱國·李秉模·徐有大·洪秀輔·李在學,江華留守尹承烈,開城留守洪秉纘,行副司直金持默,左承旨李亨元,假注書李貞運,事變假注書李錫心,記事官李相璜·金祖淳,以次進伏訖。致仁曰,好雨知時,炎候乍歇,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,次對爲之也。致仁曰,此守禦使金鍾秀狀啓也,以爲,廣州軍餉大米三千石,太一千五百石,前月已爲狀聞加分,而其後該府尹李泰永,又爲報請加分,當此軍餉漸縮之時,再次加劃,旣甚重難,防題以送矣。留庫大米八百九十三石零,不待本廳狀聞加劃,而擅自發倉先分後報,事體寒心,且關後弊,廣州府尹李泰永罪狀,請令廟堂稟處矣。觀此狀辭,事當重勘,而當初量宜傳敎,旣異於限數,畢竟加分石數,又減於初報,則參以目下民情,容有可恕之端,有聲績守令之此時遞易,亦甚可悶,廣州府尹李泰永,今姑從重推考,何如?上曰,依爲之。出擧條致仁曰,此咸鏡監司李崇祐狀啓也,枚擧富寧府使李夏保牒呈,以爲,本府還穀都數六萬三千四百四十七石內,盡分名色,殆爲十之八九,而還戶,則不過二千一百七十八戶,大中戶所受,爲四五十石,小殘戶,亦不下二三十石,實有民邑難支之慮,依辛丑茂山例,就盡分條各穀二萬石,換作半分衙門穀,而折半分留,其代盡分名色,則移錄於穀簿最少邑,盡數還分事,請令廟堂稟旨分付矣。富寧府民少穀多,爲弊滋甚,不可無卽速變通之道,各穀二萬石,換作半分衙門穀,盡分名色,移錄於穀少邑云者,旣有已例,不必靳持,依狀請許施事,分付,何如?上曰,依爲之。出擧條致仁曰,前備堂未還差者,多矣,行副司直鄭昌順·李文源·尹蓍東,吏曹判書宋載經,備局堂上還差,句管堂上,嶺南鄭昌順,關西李文源,京畿尹蓍東,亦爲還差,鄭昌順則使之仍察有司之任,何如?上曰,依爲之。金尙集一體還差,可也。出擧條致仁曰,惠廳堂上李在簡,纔有所遭出郊,本廳事可悶,一窠未差之代,行副司直尹蓍東差下,使之察任,何如?上曰,依爲之。出擧條致仁曰,日月救蝕,法意本重,當救各司,至載於大典通編,而行之數年,漸不如初,有堂上衙門,往往不爲躬進,已不勝慨歎。至於司諫院,與臣家隔墻,巨細皆聞,而頃日救蝕時,一邊伐鼓,一邊有欠齋之事,故送人責飭,則官員及下吏,無一來待,所擧行者,只家於本院之一庫直,事之可駭,莫此爲甚,其時行公諫臣罷職,下吏,令攸司科治。諫院如此,他可推知,此後救蝕時不如儀者,隨現論勘之意,另加申飭,何如?上曰,依爲之。出擧條致仁曰,臣於前沁留城役請賞狀啓中,廟堂區劃錢云云,有不勝訝惑者。廟堂,豈有錢貨不稟朝家而可以區劃者乎?年前沁都之請得船材者,其數夥然,而曾未數年,申請如前,故發關査問,則元無一株木入於船材,盡爲木商輩中間消融,其人雖故,事極駭然。所謂人情雜費等,尤不成說者,略爲徵捧於各人等處,留置本府矣,春間沁留來見,請以留置之錢,添補城役,此不過私室酬酢,其後未有一番報牒往復,而先自取用,及其狀聞,稱以廟堂區劃,寧有如許事例乎?雖緣生疎所致,事體實爲未安,江華前留守宋載經,從重推考,何如?上曰,依爲之。出擧條上曰,新江留,是八學士之一,而獨爲潦倒,今始拜此任,可謂善爲矣。致仁曰,臣入來聞之,則賑郞,有先汰後拿之命,而蓋賑郞,只是一人,則四邊之未能一時遍看,其勢固然,備郞摘奸,或在於賑郞來過之後,亦似無怪,容或有可恕之端矣。上曰,此則似然矣。上曰,營門之主管病幕,在於甲辰,而此是無於前之規也。軍門酬應甚煩,而至於病幕,亦皆分管,則不亦難乎?今番則使賑廳主管者,此也。柱國曰,甲辰恤典,蓋爲至窮無依之類,無以自判,故自軍門設幕者,此也。自有此下敎之後,雖其力足以自判者,亦皆恃此而不自設幕,皆棄置病人於空野而去,近來民習,亦可痛也,今番則不可無區別之道矣。致仁曰,此等之習,誠極痛駭,似合有區別之道矣。性源曰,顧恤之政,寧失於厚,今若有區別之擧,則無依者,反受其害矣。上曰,賑郞之逐日審視,亦有太數之嫌,使之數日一次看檢,好矣。且癘疫,自是傳染之疾,則日日審視,亦似難矣。性源曰,今番雨後,癘氣有漸滌之望矣。上曰,雨後果有少減之勢云耶?致仁曰,雷雨之後,必洗滌癘氣者,此是傳來之言,而昨聞西部出幕,近十人,東部出幕,亦近數十云,乾淨似未易,誠爲可悶矣。性源曰,臣於閤外,以禁御兩營上番軍事,與右相有所酬酢矣。鄕軍之上番,而一時致故者,至爲十八名之多,自朝家,不可無拔例矜恤之道,分付道臣,依燒燼漂失戶例,當年所受還上,蕩減,何如?上曰,依爲之。出擧條上曰,泮儒事,卿等之意,則以爲何如?本事姑舍,以外面觀之,似涉於偏黨矣。致仁曰,初疏則藏名,今始出名,其遣意下字,太沒斟量矣。上曰,出名與不出名,亦無甚異,而大抵此事出場,猝未易,誠可悶也。趙圭鎭事,初疏中,似書之以撲殺,而今則書以徑殺,比之於初疏下語,還似爲輕矣。蓋訓將與趙圭鎭事,皆未穩當,圭鎭辭狀中言其三日四日云者,已可怪矣,訓將所謂翌日云者,亦涉不緊矣。圭鎭之一訊一覈,皆因傳敎擧行,則徑殺撲殺及三日四日之分其先後者,皆無關係矣,何必區別之若是?致斃之日,雖不書,自可明知,而登之於辭狀,已極可怪。且趙圭鎭及李漢昌,旣已先問,則訓將入來後,生死與否,尤無係關,而今則較計日字,殆若以此爭是非者然,此豈如是之事,而又何必言之耶?撲殺云云,已不成說,凶招之指告云者,尤是人情天理之外矣。蓋連婢,以七十垂死之喘,耐過多日,以至於臺言之出,他將之入,則其間不死,由於筋力頗强之致矣。事實不過如是,三日四日之說,初無所關,他將入來後始斃云者,亦不成說矣,訓將之以此疏辨,不亦太過乎?過避冒受之嫌,彼此皆欲以此蒙之於他人,世道之不靖,良由於此也。且以重臣事言之,一生病痛,雖在於較計利害,而至於此事,夫豈有異意哉?其時不入,由於病故,則亦奈何,今則直以此驅之以惡名,豈非可悶乎?致仁曰,其時來詣闕下,以病不得入來之意,送言於臣,而儒疏所謂上疏云者,臣等亦於島置下敎之後,亦有上疏,重臣此時,似亦有此疏矣。上曰,左右相,亦以爲何如?性源曰,此是李判府未及拜相之時,而其時時·原任大臣齊會,此重臣之以實病不得入來之狀,臣亦聞之於李判府矣。且上疏時,時偉事未及出,故趙時俊,亦參於庭啓中矣。濟恭曰,臣於其時,待罪平閫,故未知本事,今者泮儒疏出後,始聞之,而大抵臣常以此等事,不無爲國家深慮者。蓋近來彈駁之風,則全未聞焉,而若或有言,則必直驅人以逆名者,實非聖世之美事矣。所謂彈駁云者,不過就事論事,以其罪之輕重勘律,而聖世無終棄之物,故亦不無從後收用之道,而今則一切反是,直以一字蒙之,此外則無他言,我殿下全保世臣之苦心,孰不欽仰,而朝著之上,每有如此之弊,臣常悶焉。若此不已,則凡爲朝臣者,孰有可生之道乎?上曰,卿言好矣。時弊果然,此無他,朝廷若無事故,則亦豈有以此蒙之之事,而此則由於有事之致也。然而逆之一字,無難用之,此等風俗,不可不改之矣。曾見乙卯儒疏,其時疏儒事,極是怪擧,以致雲復望事,以致大段紛鬧,捲堂之不足,乃至於神門之拜辭,而先朝處分,不過停擧而止,猗歟盛矣,予所尙今欽歎者也。今者齋儒,則以齋任停擧之故,至於捲堂,則豈可成說乎?大抵時弊,果如右相之言,雖以物理言之,極則必反,窮則必通,卿等須思挽回朝象,移風易俗之道,好矣。致仁曰,聖敎至此,臣等非不欽仰,而以臣誠意,其何以見孚於群僚乎?上曰,地位旣高,見重於人者,與他自別,卿大臣也,大臣而不爲對揚,則誰當任此責乎?情地未孚,阻隔日深者,豈非可悶者乎?至於儒疏,則臺諫之所不言,擔當言之者,亦豈成說乎?向者下敎,出於逆折之意,而捲堂所懷,仍爲出名,殆若因傳敎而有此語者然,尤可怪也。予意則凡於事爲,必欲使有餘地,而顧今氣象,漸不如前,先朝盛時,姑勿論,雖比之於丙申之初,亦不及焉,良可歎也,此後則惟在於朝廷之對揚矣。蓋渠輩之爲此者,出於務勝,必欲爲快故耳,事到快處,必致許多病敗,卿等須轉相曉喩,以改此風,好矣。致仁等曰,昔在先朝,每以快字之弊,發於下敎者,多矣,聖敎誠至當矣。上曰,平安兵使,旣己下去,雖欲辭免,似當於下去後爲之矣。性源曰,所遭旣如此,到任,似難如例爲之矣。上曰,此事旣出於下去之後,渠何以及知乎?致仁曰,摠使之病,尙未差可,前後次對,皆送言而不爲入來,摠廳事,誠可悶也。上曰,此則行且爲之,可也。致仁曰,訓將徐有大,方帶劇務,捕將之任,今姑許遞,何如?上曰,依爲之。出擧條上曰,畿伯藩任,亦云太久,不可無變通矣。致仁曰,此則有待下敎遞改之命矣。上曰,政官牌招開政,京畿監司瓜滿代差出。出榻敎亨元曰,左邊捕盜大將徐有大,許遞事,命下矣。在前如此之時,有他邊大將兼察之例,今番則何以爲之乎?敢稟。上曰,右捕將兼察,可也。亨元曰,右捕將兼察左邊捕將之任事,命下矣。右捕將柳鎭恒,卽爲牌招聽傳敎,何如?上曰,依爲之。出擧條上敎好仁曰,捕將旣己許遞矣,捕將前望中無故者,爲幾人乎?好仁曰,望次甚苟艱,竝計將臣及亞將,只有李柱國·李漢泰二人矣。致仁曰,然則似合有新通之道矣。上曰,當通何人?好仁曰,經都監中軍禁軍別將,然後始通捕將,自是近例,而李明運·趙心泰履歷,皆當爲之矣。上曰,捕將通望,必待禁軍別將履歷,而禁軍別將,則經都監中軍然後,始爲之,此乃故相元仁孫,筵稟定式者,卿等之意,何如?致仁曰,禁軍別將·都監中軍,均是亞將,豈必爲捕將龍虎將通望之階梯乎?未知此法,創自何時,而向年臣之待罪政府時,則所未聞也。國家用人,惟才是取,苟有可合之人,則雖未通捕將,亦多有直通將望之例,恐不必太局如是也。性源曰,通都監中軍後,始通禁軍別將,通禁軍別將後,始通捕將,而將望之通,又必取踐歷兼備,則是用人之柄,不在於政府本兵,而專在於訓局矣。濟恭曰,都監中軍,卽訓將差出之窠,而若使禁軍別將與捕將,必待都監中軍履歷而通之,則用人之權,歸於訓將,論以事面,旣甚不可,而人苟可用,雖將望,不害爲直通。況中軍別將,俱是亞將,則以亞將,爲亞將之階梯,臣實未見其爲可也。上曰,入侍將臣,各陳所見,可也。柱國曰,以數十年前言之,禁軍別將,或爲新資之階,都監中軍,則加資後未經各軍門亞將,而或有直差者矣。近年以來,必經訓局中軍然後,爲禁軍別將,捕將通望,必以經都監中軍禁軍別將然後,始擬者,誠莫曉其故矣。有大曰,禁軍別將,古則多以新資差出矣。中間以龍虎將異於他亞將,必以曾經訓中有地望者擇擬,定式施行,今若如前差出,則恐有數數變改之嫌矣。好仁曰,禁軍別將都監中軍,俱是亞將,故古則初無作梯之事,不拘於都監中軍之已經未經,惟視其人望之可合與否,雖皆通之,而近年以來,已有定式,必經都監中軍然後,始通禁軍別將,亦出於難愼之意。訓將所奏之言,又如此,臣意則遵行定式,好矣。致仁曰,區區微見,已爲陳達,而一遵此規,則是用人之權,反歸於訓局,而本兵無與焉,揆以事面,未免倒置,恐不如復舊例之爲宜也。上曰,卿言好矣。用人之權,歸之廟堂本兵,可也。元戎雖曰重任,除非軍旅之事,而干預於用人之事,甚不可,況以中軍一岐,爲禁別捕將及將任薦擬之階梯,尤有不可。大臣將臣之議,旣如此,此後復舊施行,訓將之當讓不讓,兵判之宜尋不尋,迷滯巽軟,均有所失,訓將兵判,竝推考,可也。出擧條上曰,御將,似於丙申初服,首拜將任矣,然否?柱國曰,然矣。上曰,卿之初拜捕將,在於何年耶?柱國曰,乙未年始爲捕將矣。上曰,禁別,亦於何年爲之耶?柱國曰,臣之嘉善,在於丁丑年,而禁軍別將之除拜,在於戊寅矣。上曰,戊寅旣拜禁別,乙未始通捕將,亦可異也。以禁軍別將,至於十八年之久,宜乎卿可以免矣。四寸爲二十年將任,而蹇滯若是,其見忤,於此亦可知矣。濟恭曰,此將臣之通捕將望,在臣待罪騎判時矣。上曰,卿之長處,雖在於粗硬,而亦是卿之病處,向日則朝廷全盛時也,雖或犯過,不過彈駁,而古今異宜,此規不可不改,若又如前之爲,則必至於狼狽矣,予之此敎,於卿可謂藥石。雖以爵位言之,已經元戎,且是正卿,則可謂亢極,卿勿汎聽下敎,夬變前規,保全身家,勿負予諄複之意也。柱國曰,臣本愚迷,徑情直行,不知折衷之道,聖敎及此,不勝惶感矣。上曰,金聖應,自登第,至拜將任,似不過數年間事,卿果詳知乎?致仁曰,自慶尙兵使直拜平閫,以親年,俱不得赴任,仍拜海西水閫,直爲右尹摠使,其間要不出數三年矣。上曰,三大臣皆經兵判乎?致仁曰,臣則未經,而他曹,亦多未經者矣。性源曰,臣於兵判,待罪六次矣。濟恭曰,臣之所經,亦同此數矣。上曰,領相之未經兵判,亦可異也。徐有防則多年承宣,而終未經都承旨,世上事,或有如此者矣,曾見都承旨先生案,肅廟朝,甚惜此任,故其數不多,先朝中年以前,亦不多出,愼惜名器之意,實爲欽仰矣。致仁曰,自前堂上都承旨,甚爲稀罕矣。上曰,今則比先朝十年都承旨之數,多出矣。上曰,御將,曾經承旨,頗有喜色,將臣之爲此任,有何可喜而然乎?柱國曰,臣自加資以後,更未拜此任,下情不勝悵觖矣。上曰,御將,曾經兵參乎?柱國曰,張志恒爲戶參,而臣則爲兵參矣。上曰,蔭宰亦或有爲兵參者,金孝大,似經此任矣。致仁曰,洪益弼亦經兵參,而皆是中批矣。至於禮曹,則雖山林,未嘗許帶,而惟先正臣宋浚吉,爲之矣。上曰,張志恒之意思頗越,除戶參,而有若不足者然,蓋其意則在於吏參都憲守禦使,可謂汎濫矣。然守禦使,武將亦或有爲之者乎?致仁曰,故相申景禛外,更無爲之者矣。上曰,自文衡大拜,則例爲仍帶乎?致仁曰,左右相則皆仍帶,而領相則不得仍帶,蓋兼弘·藝兩館領事故耳。上曰,兵判所奏捕將前望中,獨不擧李邦一,何也?好仁曰,近來銓官,無擧擬之事,臣何敢遽擬乎?上曰,李邦一之停望,卿知其事端乎?好仁曰,捕廳事嚴祕,雖不得詳聞,而旣聞邦一之名,入於其中,前後銓官之不擧擬,似以此也。上曰,邦一名字,分明入於其中乎?好仁曰,其子之名,入於其中,則何敢擧擬其父乎?上曰,其子爲誰?好仁曰,李潤春矣。上曰,分明是李潤春乎?好仁曰,更思之,則乃李潤彬,而臣固誤對以潤春矣。上曰,奏對事體,何等莫重,而換名以奏者,極爲未安矣。致仁曰,雖未明知,而旣聞之後,則其在審愼之道,不卽擧擬,亦似無怪矣。上曰,自家則不知本事,隨衆停望,豈有如許之事乎?自今以後,無礙擬入,可也。好仁曰,投書辭意,臣亦未見,故不敢遽擬者,此也。上曰,安有以兵判而見投書者乎?所奏可駭,推考,可也。上曰,都監中軍誰也?有大曰,李漢泰矣。上曰,旣己新定式矣,許遞,其代差出,可也。有隣曰,頃以逃老故京外紙筆債事,累勤下敎,往復諸道,非止一再,自朝家惠恤軍民,軫念吏屬之德意,誠不勝欽仰,而第觀諸道報辭,則矯救之道,俱乏善策,關北·湖西·關東三處,雖有報請者,而其所措處,終不免苟簡。大抵拮据錢穀,取殖給代,非但財力之猝難辦備,揆以事面,捐出公貨,充給京外吏屬之紙筆債者,誠甚不當,且物故債,便同白骨之徵,而特命永罷,係是莫大之惠澤,逃老之竝用一例,旣過分數,亦無限節,此兩條,仍舊貫置之。如是定奪之後,或有物故債混同徵出之弊,則當該犯者,摘發嚴斷,不察之守令,道臣分輕重勘罪之意,分付京外,恪遵施行,何如?上曰,依爲之。出擧條上曰,新除授左邊捕盜大將趙心泰牌招,傳授命召及大將牌·傳令牌。出榻敎命退,諸臣以次退出。
戊申五月二十五日辰時,上御重熙堂。同副承旨入侍時,同副承旨洪仁浩,記事官金孝建·李相璜·金祖淳,以次進伏訖。上曰,吏·兵曹闕記書入事,分付。賤臣承命出傳。上曰,政官入來乎?仁浩曰,政命纔下,未及入來矣。上曰,玉堂勿爲留窠,以在京無故人差出事,分付銓曹,可也。上曰,京畿監司,當日辭朝事,分付。命退,諸臣以次退出。
戊申五月二十五日戌時,上御重熙堂。坐直承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,今日賢關事,誠欲無言。聖廟何等至重,捲堂亦非微事,因草記有勸入之擧,則國子長,具公服坐黌堂,招諸生列于前,手執批旨謄本,立讀一通,將餘意申勸勉入,而承違間,仍又具由啓聞,此設賢關以後三百年流來遵用之古規成典也。昨今因空堂事,連下引出外諸生勸入之命,本館亦以諸生所懷樣,反復措辭,結之以云云等語申之曰,多般勸諭,終不回聽。陸續登徹,輒請處分,故一再泛應,未始致意,俄於屢啓之後,適以聽批生爲幾人,引出生爲幾人,問于本館,則聽批初無一人,所懷,泮長假作爲對,聞來不覺瞠然蹶然。然則草記中縷縷敷陳,無非影語,泮長之罪,固不足言,惜乎古規成典,將自今掃地,寧有是也,寧有是也?若此則捲堂時招諭堂庭,空齋時招諭門前,拜辭時招諭橋上,逬鄕時招諭江外,此亦不易之層級,而亦將次次廢却,無論館堂。承史。禮官,不與冠章甫。衣縫掖者,接面宣敎,當以己意,假作所懷,假作結辭,復命以諸生說如此云爾,尋常擧行,猶且不敢,白地欺隱乃爾,何況事有關於聖廟?禮則屬於賢關,而如彼其杜撰漫漶,則其可曰有國有朝廷乎?聞此前無之擧,如無嚴加勘斷,是豈仰述列朝尊聖廟待賢關之聖意乎?當該大司成,施以竄配之典,事知吏僕,竝卽出付攸司,照律痛治。士習不古,久矣,非赴試,非做業,而爲此入齋一款,去就停當,爭造泮宮,雖難責之於不敎匪誨之多士,然今日之事,在多士,羞莫甚焉,恥莫大焉,苟有自好而自重之心者,承此敎,必不如前息偃在家第令,本館,知委諸生。上曰,此傳敎,謄出數本,一本,遣史官輪示時任大臣,一本,出給成均館,使之揭于壁上,可也。上曰,新除授大司成,牌招察任。出榻敎又命書傳敎曰,館堂雖無所干,事係本館,則不聞知,亦難免其責,時任館堂,一竝遞差,前望單子入之,待下批牌招察任。又命書傳敎曰,聞於僚員筵奏,可知病重實狀,左副承旨許遞,今日政以在京無故人差出,待下批牌招察任。以玉堂牌招啓辭,上命書傳敎曰,與在外人許遞,今日政差出。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于洪仁浩曰,左承旨與館堂·京畿監司入侍。
傳于洪仁浩曰,推考房承旨入侍。
洪仁浩啓曰,卽者檢閱李相璜,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
洪仁浩啓曰,副校理李書九·李敬五,修撰鄭東觀,副修撰朴基正,牌不進罷職傳旨,今方捧入,而玉堂上下番俱空,已至多日,事甚未安,未差之代,政官牌招開政差出,待下批竝卽牌招,以爲推移入直之地,何如?傳曰,允。
洪仁浩啓曰,大司憲李度默,掌令崔景岳,持平韓商新·柳頤玄引避退待,執義徐秉德,掌令閔彝顯在外,監察茶時之意,敢啓。傳曰,竝許遞,今日政差出。
洪仁浩啓曰,大司諫安聖彬,司諫李濟萬引避退待,已至多日,尙不處置,事甚未安,今日政新除授憲府諸臺,待下批竝卽牌招,以爲處置之地,何如?傳曰,允。
李得臣啓曰,吏曹參判金憙,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,參判聞有實病,參議只推,更爲牌招。
以吏曹參議曺允大再牌不進罷職傳旨,傳于洪仁浩曰,只推,更爲牌招。
有政。吏批,判書宋載經受由,參判金憙牌不進,參議曺允大進,同副承旨洪仁浩進。啓曰,判書宋載經受由,參判金憙牌招不進,小臣獨政未安,何以爲之?敢稟。傳曰,只出緊任。以李聖圭爲大司憲,朴聖泰爲執義,權坪爲掌令,李基恒·權中憲爲持平,申禹相爲獻納,李周顯爲正言,李洪載爲校理,沈晉賢爲副校理,李顯靖爲修撰,李太亨爲副修撰,李命植爲判義禁,李在學爲刑曹參判。
兵批,判書鄭好仁病,參判具㢞病參議宋鍈病,參知柳誼入直進,左承旨李得臣進。同知單崔彭年,副護軍朴廣源·崔景岳·徐秉德,副司直李度默·李時秀·宋翼孝·權裕·李羽晉·鄭福煥·韓商新·柳頤玄,副司果兪漢謨·李庚運·李東稷·沈興永。
洪仁浩啓曰,新除授修撰李顯靖,時在慶尙道安東地,經筵入番事緊,斯速乘馹上來事下諭,何如?傳曰,允。
洪仁浩啓曰,校理李洪載,副校理沈晉賢,副修撰李太亨,牌不進罷職傳旨,今方捧入,而玉堂上下番俱空,已至多日,事甚未安,未差之代,政官牌招開政差出,待下批竝卽牌招,以爲推移入直之地,何如?傳曰,只推,待開門更爲牌招。
洪仁浩啓曰,大司憲李聖圭,執義朴聖泰,掌令權坪,持平李基恒牌不進,掌令閔彝顯,持平權中憲在外,監察茶時之意,敢啓。傳曰,知道。
傳于李得臣曰,坐直承旨入侍。
李得臣,以二所巡廳言啓曰,去夜二更三點量,犯夜人內官李厚甲執捉,依例移送義禁府之意,敢啓。傳曰,知道。夜禁申飭,何等嚴截,名以中官,有此被捉,萬萬痛惡。況中官異於外人,昏夜往來,緣何曲折,聞其名字,常時以無賴雜類,自有名稱於渠輩者,符同行惡人姓名及其間事實,不可不査實重治,令兵判捉來,嚴問取招,如不直告,爲先依法施威,捧輸款草記。近來掖隷之犯科,其所勘治,十倍平民,況內侍乎。觀於此一事,近來內侍之不畏法禁,稍稍增氣可知,尤極無狀,此蓋飭禁漸弛而然,此後復有此等之習,當隨現痛治,爲先分付內侍府。近聞夜禁頗解云,而此際中官能捉納,極爲可嘉,當該監軍,弦弓一張賜給,可也。
洪仁浩,以兵曹言啓曰,巡廳草記,去夜犯夜被捉中官李厚甲,移送義禁事,批旨內,知道。夜禁申飭,何等嚴截,名以中官,有此被捉,萬萬痛惡。況中官異於外人,昏夜往來,緣何曲折,聞其名字,常時以無賴雜類,自有名稱於渠輩者,符同行惡人姓名及其間事實,不可不査實重治,令兵判捉來,嚴問取招,如不直告,爲先依法施威,捧輸款草記事,命下矣。中官李厚甲處,以傳敎內辭意,嚴加究問,多般盤詰,而問目內,汝矣身,身爲中官,其所謹愼之道,固當百倍於外人,而常時以無賴雜類,名稱於汝矣者流,已極萬萬痛駭。夜禁至嚴,凡民之冒犯,猶極可痛,以中官冒犯,若是無難,如有一分嚴畏之心,胡至此境?無端犯禁,萬萬無此理,況其被捉之時,又是深夜,則決無深夜公然出入之理,以何事端,向往何處,與何許人作伴,做何事,常時交遊來往,又是何許人,而居接於何處乎?特敎嚴問,事體甚重,前後委折,居接主人姓名,毋敢隱諱,使之從實直告,則所供內,矣身,以內官鄭德弘之養子,隨父居生,無他居接之所,而與長番內官高玄鐵之家,爲上下家,相距不過爲四五間矣。適爲誦經,故進去見之,回來之際,見此被捉,單身出來之狀,監軍巡隷之所目覩,焉敢一毫假飾乎?初無作伴作行之事,於此可量。且矣身所居壯洞,素多內官,雖或有時出入,與同官或往或來,此外無他交接之人,若有一毫所犯,何敢隱諱乎?雖死杖下,此外更無所達之事云矣。以問目內辭意,反覆嚴詰,而一辭漫漶,稱以去夜之事,不過上下家暫時來往,致此被捉云,渠之所居之洞,素多內官,互相來往者,無非渠之同官及族屬,其外無賴輩交遊情節,多般施威,反覆究問,終不直陳,一向發明,究其情狀,萬萬痛駭,平問之下,難以得實,姑爲嚴囚,待用刑,嚴棍得情,何如?傳曰,酗酒雜技締結犯夜之狀,自有渠輩先發立首,則抵賴之狀,萬萬痛駭,不能詳覈,極爲未安,厥宦有對質査處事,闕外保授,卿則退去,可也。
洪仁浩,以景慕宮郞廳,以都提調意啓曰,太常所進黃杏,今方薦新於本宮,而宮苑黃杏,成熟尙遠,待爛熟薦獻之意,敢啓。傳曰,知道。
李得臣,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,若邊地守令,則依前決杖事,載在通編,而卽見忠淸監司洪檍捧未捧狀啓,則新還上居末堤川縣監安廷瓛,舊還上居末忠州牧使鄭履煥,居二堤川縣監安廷瓛,舊軍餉居末忠州牧使鄭履煥,居二新昌縣監南履範,居三牙山縣監李亨正云矣。昨年穡事,旣得稍稔,分數酌定,亦有斟量,則有此未捧之夥然者,揆以糴法,誠極駭然,當該軍餉及還上未捧守令,竝依事目勘處之意,分付,何如?傳曰,允。
洪仁浩,以吏曹言啓曰,忠淸監司洪檍狀啓內,本道都事崔逵翰,以其身病,先已駄歸於本鄕,病症尙今沈綿,時月之內,登途無望,而目今殿最不遠,旣無同參之勢,令該曹稟旨變通云。崔逵翰之身病,雖未知如何,而未辭朝之前,徑歸本鄕,事體所在,殊極未安,罷黜,何如?傳曰,允。
洪仁浩,以吏曹言啓曰,禮曹草記判付內,故士人尹商擧,首先倡義,此一款,豈不誠卓異?依左相議,令吏曹訪其子孫,草記後錄用事,命下矣。因傳敎,發關問于慶尙監司金光默處,則回移內,居昌戊申出征故士人尹商擧奉祀孫東翼,年五十一,報來之意,敢啓。傳曰,知道。
洪仁浩,以禮曹言啓曰,慶尙監司金光默,戊申軍功人故嘉善李世翰,故學生李尙化,故萬戶金斗潑等可據文蹟,更査狀啓,草記稟處事,命下矣。李世翰三人事蹟,今以邑報道啓觀之,世翰等倡義赴難,召募村氓,或探賊情,或設疑兵,捕獲凶賊,數亦夥然,其所效勞,殊甚嘉尙,而所謂可據文蹟,只是日錄所載,有異公家文字,重加恩賞,似涉踰濫,竝施復戶之典,恐合事宜,而事係干恩,臣曹不敢擅便,上裁,何如?傳曰,依草記施行,可也。
洪仁浩,以成均館官員,以行大司成意啓曰,傳曰,今日賢關事,誠欲無言。聖廟何等至重,捲堂亦非微事,因草記有勸入之擧,則國子長,具公服坐黌堂,招諸生列于前,手執批旨謄本,立讀一通,將餘意申勸勉入,而承違間,仍又具由啓聞,此設賢關以後三百年流來遵用之古規成典也。昨今因空堂事,連下引出外諸生勸入之命,本館亦以諸生所懷樣,反復措辭,結之以云云等語申之曰,多般勸入,終不回聽。陸續登徹,輒請處分,故一再泛應,未始致意,俄於屢啓之後,適以聽批生爲幾人,引出生爲幾人,問于本館,則聽批,初無一人,所懷,泮長假作爲對,聞來不覺瞠然蹶然。然則草記中縷縷敷陳,無非影語,泮長之罪,固不足言,惜乎古規成典,將自今掃地,寧有是也,寧有是也?若此則捲堂時招諭堂庭,空齋時招諭門前,拜辭時招諭橋上,逬鄕時招諭江外,此亦不易之層級,而亦將次次廢却,無論館堂承史禮官,不與冠章甫衣縫掖者,接面宣敎,當以己意,假作所懷,復命以諸生說如此云爾。尋常擧行,猶且不敢,白地欺隱乃爾,何況事有關於聖廟?禮則屬於賢關,而如彼其杜撰漫漶,則其可曰有國有朝廷乎?聞此前無之擧,如無嚴加勘斷,是豈仰述列朝尊聖廟待賢關之聖意乎?當該大司成,施以竄配之典,事知吏僕,竝卽出付攸司,照律痛治。士習不古,久矣,非赴試,非做業,而爲此入齋一款,去就停當,爭造泮宮,雖難責之於不敎匪誨之今日多士。然今日之事,在多士,羞莫甚焉,恥莫大焉,苟有自好而自重之心者,承此敎,必不如前息偃在家第,令本館,知委諸生事,命下矣。臣敬奉傳敎,馳詣泮宮,招集引出外諸生及他儒生,傳宣聖敎,因使上堂,多般誨諭,則諸生等以爲,聖敎之下,實不勝惶感,其何敢一向引義,至於屢日空堂乎?謹當還入云,故因設夕食堂,臣則退去之意,敢啓。傳曰,知道。多日空堂之餘,聞已勸入,殊可幸也,然有爲諸生訝惑者。引出外諸生之今日以前,無一人來聽批旨,卽無於古無於今之事,雖萬萬不成說,旣以名列一疏,罪同罰異,爲難進之端,逡巡違拒,拖至于今,則無他節拍,無甚飭責,忽於泮長處分傳敎之後,不待勸入之命,無端入齋,仍參食堂,無或以昨夜傳敎,認爲勸入之敎,而黽勉承膺耶?縱使然矣,昨何心而捏引强合,與齋任生同去就,今何心而相率入齋乎?又或以昨日以前屢次所懷,以前泮長代撰替對之故,方外生則自初無混與自引而然乎?又或今日入齋者,疏錄外儒生乎?太學,賢士所關,去就進退,決不宜如是苟然,欲知其間委折,卿其問于諸生,具由草記,可也。
洪仁浩,以刑曹言啓曰,賢關事知吏僕,竝卽出付攸司,照律痛治事,命下矣。依傳敎,成均館事知書吏鄭學溫,守僕李鎭億等,竝定刑吏捉來,取考律文,則大明律對制上書詐不以實條有曰,凡對制及奏事上書詐不以實者,杖一百,徒三年,鄭學溫·李鎭億等,依此律,學溫忠淸道鎭川縣,鎭億原春道洪川縣,竝定配所,卽爲押送,而杖則待用杖,令各其配所官擧行之意,分付道臣,而第伏念儒生捲堂時勸入之規,他儒生勸入,比之捲堂儒生勸入,煞有不同。他儒生俱是在家儒生,初無入泮之事,泮堂勸諭與儒生不從,皆以口傳往復,則庭中宣批與所懷捧納等節,雖欲依常規擧行,其勢似或末由,臣旣有區區淺見,不敢不附陳之意,敢啓。傳曰,知道。方外生在家不入,大司成口傳往復,以致宣批旨,捧所懷之不得如例擧行云者,此昨日胥僕輩,來訴政院之說也,卿亦驟聞而逕信乎?卿何不綜核乎?方外生厥數,不啻千萬,則雖欲往復,孰爲孰否?眞果往復於如干人,未往復諸儒之見,安知其純同?況不入泮不聽批,是有甚於空堂也。出齋也拜辭也,爲泮長者,但當具由草記,以待處分,苟如是也,則依故例,遣館堂或承史禮官,招集聽批於橋門之外,不拂難進之意,不廢勸入之例,上以盡待士之禮,下以免假辭之罪,而惜乎,泮長新叨之故,全昧格例,做此無於前之駭擧。昨日處分,蓋出於只尊事面,觀此草記附陳,無論的當與否,似此執藝之言,近所罕聞,良亦美規,豈必較計而靳惜?且下屬異於官長,定配竝分揀,杖則受贖,放送,可也。
李得臣,以訓鍊都監言啓曰,本局千摠任屹,身甚重,勢難察任,改差,何如?傳曰,允。
李得臣,以禁衛營言啓曰,來六月當六番中部左司屬京畿五哨軍兵逢點實數,六百五十名,已爲點閱整齊,來六月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李得臣,以御營廳言啓曰,本廳來八月·九月兩朔應立右部前司屬忠淸右道五哨軍兵,七月二十五日,京中逢點,八月初一日,與中部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
李得臣,以禁衛營言啓曰,來八月當七番中部中司屬京畿四哨及原春道一哨,合五哨軍兵,來七月二十五日,京中逢點,依例準二朔立番之意,兩道監司處,預爲知委,何如?傳曰,允。
李得臣,以御營廳言啓曰,本廳來六月·七月兩朔應立中部後司屬忠淸右道五哨軍兵六百七十名,已爲逢點整齊矣,六月初一日,與右司軍兵,替代立番後,舊軍放送之意,敢啓。傳曰,知道。
京畿監司洪秀輔疏曰,伏以臣姿本譾劣,年又衰頹,不足備數於百執事之末,而偏荷陶甄之恩,猥忝卿宰之列,內外踐歷,罔非踰涯,居常愧恧,若隕淵谷,不意畿臬寵除,遽下於夢想之外,驚惶感隕,莫知攸措。夫八道藩寄,孰非重任,而最是畿輔一路,比他尤別,密邇輦轂,而承宣聖化,兼統陸海,而按察列邑。且於比年,洊經歉荒,生民凋瘵,尙未蘇息,凡所以撫摩懷保,不容少忽,雖使年力方强才猷素著者處之,猶懼其僨事而溺職,況臣駑下,其何以宣力彌綸,上以寬九重之憂,下以塞一路之望也哉?且臣於頃年,忝叨湖藩,處事顚錯,自速大戾,至今追惟,惶懍在心,雖荷生成之恩,倖逭重律,而若考已試之迹,寧容再誤?卽日辭朝,雖有特敎,而反復揣量,決難堪承,玆陳短章,悉暴衷懇,伏乞聖慈,俯垂諒察,特命鐫改臣新授之職,以重公器,以安私分焉云云。答曰,省疏具悉。卿其勿辭,往欽哉。
敎京畿監司洪秀輔書,王若曰,惟露冕憩棠之治,孰非重寄,顧甸服納秸之地,尤難其人,歷數于朝,當屬之子。眷玆畿甸一域,實是根基,四方控禦三十六州,同漢家馮扶之制,旬宣數百餘里,類周邦郟鄏之規。奉月游之衣冠,灑掃園寢,按天作之襟帶,表裏關防,苟非一代通鍊之才,曷膺重宸付畀之眷?惟卿,受知文學,傳家忠貞,早蜚英於瀛閣銀臺,爲任則啓沃出納,屢分芻於海符邊紱,著績乎廉白剛明,推爲文武之全才,薄試藩閫,許聞軍國之重務,晩擢籌司,惟乃公耳忘私。是以簡心在上,玆授卿以京畿觀察使·兼兵馬水軍節度使·開城府留守·江華府留守·巡察使,卿其益殫乃誠,毋負隆寄,惟威重可以憚壓守宰,惟綜明可以黜陟廉貪。經數年歉荒之餘,尙多凋瘵之歎,體九重宵旰之念,寧緩撫綏之勞?自餘稟裁,厥有典常。於戲,藩臬復畀,何異熟路之馳輕車,簡拔惟公,庶幾盤根之別利器,故玆敎示,想宜知悉。通訓大夫行吏曹正郞兼春秋館記注官知製敎臣成德雨製進
戊申五月二十六日卯時,上御誠正閣。左承旨與館堂·京畿監司入侍時,行左承旨李得臣,同副承旨洪仁浩,假注書李貞運,記事官李相璜·金祖淳,同成均鄭昌順·李秉模,京畿監司洪秀輔,以次進伏訖。上曰,畿伯進前,秀輔進伏。上曰,畿輔,與他道自別,往須勉旃,可也。且授卿此任者,以錦伯時經遞,未見治效故也。秀輔曰,以臣才力,實無稱塞重任之望矣。上命得臣宣諭訖,命秀輔先退。上曰,館堂進前。昌順等進伏。上曰,今者泮長事,可謂前所未聞,卿等聞知乎?昌順曰,臣等則見傳敎下者,始知之矣。上曰,泮長事,極爲寒心。捲堂時曉諭之規,必當招致諸生而言之,今則無一儒生之入泮者,而稱以儒生所懷,假語結辭,未知泮長之所曉諭者,何儒生耶?誠極駭怪。昌順曰,士習已極可怪,泮長之擧行,亦爲駭然矣。上曰,儒生若引義不入,則當從實措語,可也,而以初不來之儒生,假作所懷者,寧有如許道理?名以師儒之長,先犯欺罔之罪,其可成說乎?新除泮長則何以爲之云耶?須以筵敎,往復泮長,使之從實爲之,無踵前泮長之習,可也。仍命昌順等先退。命書傳敎曰,忠愍公林慶業延諡,將行於來初二日云,宣諡日遣官致祭,祭文製下,獻官則以賜諡官齎去香祝,賜諡後賜祭事,分付。又命書傳敎曰,承旨房仍。命退,承史以次退出。
戊申五月二十六日申時,上御重熙堂。坐直承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,近來賢館事,誠悶然矣。上曰,成均館食堂草記,持入,可也。賤臣承命出持入。上命書批答,仍敎曰,今則泮長,不必入館,招出守僕,使之去來,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
午時日暈。
洪仁浩啓曰,來初一日輪對日次矣,敢稟。傳曰,爲之。
洪仁浩啓曰,大司憲李聖圭未肅拜,執義朴聖泰,掌令權坪,持平李基恒傳旨未下,掌令閔彝顯,持平權中憲在外,監察茶時之意,敢啓。傳曰,知道。
傳于李得臣曰,左副承旨入侍。
傳于李得臣曰,同副承旨入侍。
洪仁浩啓曰,副校理沈晉賢,副修撰李太亨牌不進罷職傳旨捧入,校理李洪載陳疏入啓,修撰李顯靖在外,玉堂上下番俱空,已至多日,事甚未安,未差之代,政官牌招開政差出,待下批竝卽牌招,以爲推移入直之地,何如?傳曰,允。
以吏曹參議曺允大牌不進罷職傳旨,傳于洪仁浩曰,只推,更爲牌招。
洪仁浩啓曰,大司諫安聖彬,司諫李濟萬引避退待,已至多日,尙未處置,事甚未安,憲府諸臺,旣有只推之命,卽爲牌招,以爲處置之地,何如?傳曰,允。
洪仁浩啓曰,未下直守令,當日辭朝事,命下矣。玉果縣監朴東俊,兩司俱未署經云,憲府,則除在外,大司憲李聖圭,執義朴聖泰,掌令權坪,持平李基恒,竝卽牌招,諫院,則大司諫安聖彬,司諫李濟萬引避退待,正言尹光顔未署經,獻納申禹相,正言李周顯在外,不得擧行云,何以爲之?敢稟。傳曰,允。在外及引避人員,竝許遞,今日政差出,待下批一體牌招,署經,可也。
以執義朴聖泰,掌令權坪,持平李基恒,牌不進罷職傳旨,傳于洪仁浩曰,只推。
有政。吏批,判書宋載經受由,參判金憙牌不進,參議曺允大進,行左承旨李得臣進。啓曰,判書宋載經受由,參判金憙牌招不進,小臣獨政未安,何以爲之?敢稟。傳曰,只出緊任。又啓曰,吉州牧使,今當差出,未準朔禁軍將,竝擬,何如?傳曰,允。以金履禧爲大司諫,兪漢謨爲司諫,朴長卨爲獻納,任希一爲持平,柳誨爲正言,李東稷爲校理,洪聖淵爲副校理,申大尹爲修撰,鄭致淳爲副修撰,李殷福爲吉州牧使,朴左源爲金川郡守。
兵批,無政事。
洪仁浩啓曰,校理李洪載,疏批已下,卽爲牌招入直,何如?傳曰,允。
以校理李洪載牌不進罷職傳旨,傳于李亨元曰,只推,牌招入直。
備忘記,京畿監司洪秀輔下直,長弓一張,長箭一部,片箭一部,筒兒一箇賜給。
以京畿監司啓本,通津府使黃仁煐,禁衛營上番軍闕點指名現告事,傳于李亨元曰,自有本律,草記勘律。
李亨元啓曰,卽者義禁府都事來言,時囚罪人黃仁煐草記勘律事,命下矣。判義禁李命植未肅拜,次堂例不得擧行云,判義禁李命植,卽爲牌招,以爲擧行之地,何如?傳曰,允。
以京畿監司啓本,罪人劉仁默仁川府到配事,傳于李亨元曰,放送事,回諭。
以金泰熙·黃仁煐囚單子,傳于洪仁浩曰,日熱如此,保放。
洪仁浩,以吏曹言啓曰,外方延諡日字,問于本道,草記事,命下矣。發關問于各道,則忠淸監司洪檍移文內,忠愍公林慶業延〈諡〉,來六月初二日定行於平安道中和府,京畿監司徐有防移文內,壯毅公金汝岉延諡,來六月初四日定行於安山地云,其餘各家子孫所告內,敏節公金玏延諡,來六月十二日定行於慶尙道榮川地,剛義公鄭世雅延諡,來六月十八日定行於慶尙道永川地,靖襄公李淑琦延諡,來六月二十四日定行於慶尙道知禮地云矣,敢啓。傳曰,知道。
洪仁浩,以成均館官員,以行大司成意啓曰,本館草記,答曰,知道。多日空堂之餘,聞已勸入,殊可幸也,然有爲諸生訝惑者。引出外諸生之今日以前,無一人來聽批旨,卽無於古無於今之事,雖萬萬不成說,旣以名列一疏,罪同罰異,爲難進之端,逡巡違拒,拖至于今,則無他節拍,無甚飭責,忽於泮長處分傳敎之後,不待勸入之命,無端入齋,仍參食堂,無或以昨夜傳敎,認爲勸入之敎,而黽勉承膺耶?縱使然矣,昨何心而捏引强合,與齋任生同去就,今何心而相率入齋乎?又或以昨日以前屢次所懷,以前泮長代撰替對之故,方外生則自初無混與自引而然乎?又或今日入齋者,疏錄外儒生乎?太學,賢士所關,去就進退,決不宜如是苟然,欲知其間委折,卿其問于諸生,具由草記可也事,命下矣。臣又爲馳往泮宮,招諸生立堂庭,傳宣聖敎後,問其委折,則諸生等書進所懷以爲,伏以臣等,卽伏見聖批,有不勝惶悚愧恧,措躬無地矣。臣等當初處義,蓋出於罪同罰異之故,而及承聖批,有非疏頭非製疏之敎然後,臣等始知齋任被罪,非以疏事,特因捲堂,則臣等處義,與初有間,而散在各處,未悉批旨之屢下矣。今朝泮隷,以新泮長之意,促令聽傳敎,臣等驚惶竭蹶,相率趨聽,又見前後批旨,以引出外諸生勸入,辭敎嚴重,非止一再,從以泮長之曉譬勸入,亦復申申,臣等愚見,以此爲節拍,黽勉承膺,率爾入堂。以昨夜傳敎,認爲勸入之敎者,誠如聖旨,而去就進退之際,恐未免疎忽之歸,自不覺駭汗沾背,愧色滿面,無以爲辭,只增惶懍。至於疏錄外諸生,只有二人,自遠鄕新到入堂云云矣,敢啓。傳曰,觀此草記,諸生所執,確有可據,且其所懷措語,剖析甚詳,頗切事情,了了無依違拘攣之意,處事當若是,到今疎忽二字,非所可論。每有一番捲堂,輒長一層囂習,今番幸仍此儒生等,使國體士習,兩伸而兩當,極可嘉尙,卿則退去,可也。
洪仁浩,以義禁府言啓曰,前大司成洪文泳,施以竄配之典事,承傳啓下矣。洪文泳平安道順川郡竄配,而以承傳內辭意,具罪目,依例發遣府書吏,押送配所,何如?傳曰,允。
洪仁浩,以義禁府言啓曰,京畿道仁川府定配罪人劉仁默,放送事,命下矣。劉仁默卽爲放送事,分付該道道臣之意,敢啓。傳曰,知道。
校理李洪載疏曰,伏以日月迅駛,文孝世子終祥奄過,萬事都休,八域悲冤,仰惟殿下止慈之情,其何以堪抑?仍伏念臣,門寒跡孤,才拙識短,猥玷榮塗,偏沐殊渥,顯職華銜,兜攬已極,晝宵憂懼,靡所容措,至於天官淸選,尤萬萬夢外,揆分惶恧,殆甚臨谷,銜命奔走,不敢守株,遂未免冒膺之歸,早晩顚沛,非但自知已明,抑亦人見皆同,果然儒臣之疏出矣。臣始聞傳說,心膽俱顫,繼奉絲綸,血淚交逬,凡以殿下臣子而陷於坑坎,爲殿下拯救而置諸袵席者,顧何限乎,而如臣之遭罹危怖,如臣之蒙被昭晣,今日朝廷,能有幾人,昊天罔極,猶屬歇後,此生此恩,何以報答?嗚呼,臣疎於稽古之力,急於討賊之義,前疏中譬喩一句,視作古今以來斷取例語,遂致章奏之間,輕率拈用,今若責之以比擬匪倫,則人或諉之公罪,臣當受而自訟,其以甚仇之辭,歸之故犯之科,直驅臣於罔測之地,則臣未知天下後世公眼目,其能心服否乎?噫,赫日中天,開釋無餘,雖使臣自明,何以加此?然而臣之誤引文字,厚致人言,則臣之罪也,雖悔,曷追?嗚呼,以夏賊之劇逆,使人一聞其名,如蛇虺豺獍之猝然遇之,而毛骨皆竦,必欲殲殄而後已。其凶謀浮於麟·亮,毒舌倍於虎·鏡,施以适·雲之誅,不足以洩神人之憤,而天網太恢,醜種尙留,群情抑鬱,愈久愈激,凡於言語文字之間,或有一言掇拾於此賊者,則嫉之固如此賊,討之當如此賊矣。此臣所以以蹈襲此賊之一字,仰請李魯春之罪者也。魯春之蹈襲一字,是爲魯春之罪,而夏賊之罪惡,豈因討魯春之蹈襲一字,而遂謂之夏賊斷案,止於一字而已乎?臣疏所謂雖謂之凶逆斷案,亦可也云者,卽指雖只此一段時字,亦足爲凶逆之斷案,何嘗以夏賊許多窮天極地之惡,摠斷於此一字乎?且以雖謂可也四字觀之,可知其只就一段上說去也,明矣。至於吳翼煥之罪,有加於魯春,而特以一字蹈襲,與魯春同,故臣雖擧而竝論,豈謂翼煥之罪,止此一字耶?翼煥之罪,亦不止於此一字,則以夏賊之窮凶極惡,其敢曰罪止於一時字耶?此理甚明,雖使三尺童子粗解文勢者見之,自可瞭然,而必欲箝勒牽合,構成罪案而後已,當之者之驚惶痛迫,求死不得,姑舍是,言之者,亦豈忍萌於心發於口,而加之於人哉?雖然,臣之迷道冥行,不審字句,畢竟受人搆捏,至於此極,將何顔面,自立於天壤之間乎?日夕蹙伏,恭俟嚴誅,官職去就,初非可論,敢將危苦之私,仰籲咫尺之天,伏乞聖明,亟削臣職,仍治臣罪,以謝人言,以嚴王章焉云云。答曰,省疏具悉。爾其勿辭察職。
戊申五月二十七日巳時,上御重熙堂。同副承旨入侍時,同副承旨洪仁浩,假注書白慶楷,記注官金鳳顯,記事官金祖淳,以次進伏訖。上曰,忠愍公賜諡官來待乎?仁浩曰,來待矣。上曰,宣諡日兼爲致祭事,已下敎矣。傳香時,承旨例爲傳香乎?仁浩曰,前無此例矣。上曰,自今後,致祭時親製祭文,則以承旨傳香事,定式,可也。上命仁浩讀親製祭文。命書傳敎曰,林忠愍家宣諡日致祭,昨有成命,而其孫作宰中和,致祭日執事官等,自該道擧行。祭文係是御製,大祝,以文守令中差定,祭文中有朔朝牢酒之句,日字,以來初一日爲之,禮饌,原式外加羊猪中一品用之。忠魂毅魄,精英尙有不沫,錄後之擧,雖施復施,侑靈之典,旣行又行者,曠世歆想,予實獨別於忠愍故耳。易名之始擧於今日,惜其太遲,宣諡日,直孫中如林泰遠之在官者,如未下去,使之給由下去。㺚川影堂,聞爲鞠茂之場,往年,令三營助力修葺,伊後俎豆之所,不至如前草率乎?令該道,申飭地方官,時加審見,隨毁除治,使邑中人士,知尙忠褒節之意事,令廟堂行會。上曰,未下直守令,當日辭朝。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
申時酉時,灑雨下雨,測雨器水深一分。
自初昏,至夜五更,灑雨下雨,測雨器水深一寸一分。
傳于李得臣曰,同副承旨入侍。
傳于李得臣曰,推考房承旨入侍。
傳于洪仁浩曰,明日當由逌瞻門展拜,該房知悉。頗有雨意,當觀勢爲之,竝令知悉。
洪仁浩啓曰,校理李東稷,副校理洪聖淵,修撰申大尹,副修撰鄭致淳牌不進罷職傳旨,今方捧入,而校理李洪載傳旨未下,修撰李顯靖在外,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,違牌人員,竝只推,牌招入直。
洪仁浩啓曰,未下直守令,當日辭朝事,命下矣。玉果縣監朴東俊,憲府則纔已署經,諫院則大司諫金履禧,司諫兪漢謨牌不進罷職傳旨,今方捧入,獻納朴長卨在外,正言柳誨,承牌來詣闕外,而無以備員,署經何以爲之?敢稟。傳曰,在外人員許遞,政官牌招開政,待下批,違牌諸臺只推,竝爲牌招署經。
以執義朴聖泰牌不進罷職傳旨,傳于洪仁浩曰,只推。
洪仁浩啓曰,玉堂上下番俱空,已至多日,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
洪仁浩啓曰,吏曹判書宋載經,參判金憙,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,判書·參判,因病差復間給由,則混同出牌,事甚不察,該房承旨,從重推考。參議之日昨擧措,萬萬駭然,先通國子,次通三銓,雖有大臣筵奏,此不過來頭如是擧行之謂也。況筵奏之後,屢次行公,而行政,今忽如此,焉有如許處義?飭敎之後,鎭日違牌,亦極無謂,參議違牌傳旨勿施,限都政,牌不進三字,勿爲呼望,以懲其屑越駭怪之習。
有政。吏批,判書宋載經,參判金憙竝受由,參議曺允大進,同副承旨洪仁浩進。啓曰,判書宋載經,參判金憙竝受由,小臣獨政未安,何以爲之?敢稟。傳曰,只出緊任。以金光岳爲獻納,以鄭大容爲副校理,以李尙度爲修撰,以李羽晉爲副修撰,以李殷模爲校理,以鄭昌順爲內贍提調,以李學永爲工曹佐郞,以林泰遠爲寧陵令,以金致泳爲忠淸都事,以宋銓爲司諫,以趙濟魯爲校理,以徐配修爲副校理,以沈能翼爲副修撰,以李敏輔爲掌樂正,以金良倜爲直講。
兵批,判書鄭好仁進,參判具㢞病,參議宋鍈病,參知柳誼入直,右承旨李亨元進。以趙懋·金得吉爲僉知,以李邦城爲宣傳官,以洪健祚爲都摠經歷,以韓用龜爲文兼,副護軍李濟萬,副司直安聖彬·申禹相·權中憲,副司果李周顯,以尹芮基爲都摠都事。
以獻納金光岳牌不進罷職傳旨,傳于洪仁浩曰,只推,更爲牌招。
以校理趙濟魯,副校理徐配修,副修撰沈能翼,牌不進罷職傳旨,傳于洪仁浩曰,只推,更爲牌招。
洪仁浩啓曰,判義禁李命植牌不進推考傳旨,今方捧入,而保放罪人黃仁煐草記勘律事,命下之後,如是違牌,不卽擧行,事甚未安,所當更請牌招,而今已夜深,待明朝牌招,何如?傳曰,許遞,前望單子入之,待下批牌招草記。
判義禁前望單子入之,具允鈺落點。
以原春監司狀啓,六月令薦新生銀口魚,節序差早,限內不得封進,惶恐待罪事,傳于李亨元曰,勿待罪事,回諭。
洪仁浩,以成均館官員,以行大司成意啓曰,臣聞居齋儒生等,今日朝食堂不爲設行,臣馳詣泮宮,招致諸生,問其捲堂之由,則諸生等書進所懷以爲,伏以臣等,於再昨日聽傳敎時,伏見兩次批旨中引出外諸生勸入之敎,臣等以引義出外之意見解,而又於泮長草記,有引出外諸生與他儒生之語,初不致疑於此,臣等承命爲重,引嫌反輕,蒼黃顚步,黽勉入堂矣。及承昨日聖批,辭旨鄭重,恩諭過分,臣等且惶且感,如前入堂,而究其本則以疏事捲堂之後也,論其跡則在他儒勸入之餘也,終有所不安于中矣。再昨日同入食堂中生員盧,昨入齋中,以爲聖批中引出外諸生,非謂引而出外之捲堂生也,乃謂引出以外之方外生也,捲堂生之遽然入堂,大損廉防云,此論旣發,有難蹲冒,同辭處義,以謝人言,而且伏念前泮長,旣以儒生之事,竟至竄配之境,則其在師生之義,難免冒沒之嫌,以此以彼,去就益難,玆敢相率自引,以伸廉隅云云。臣亦以引出外諸生,爲引義出外之捲堂生,果有勸入之擧,今此諸生之所懷旣如是,則臣固不敢質言,而不必以此過爲引嫌之意,縷縷開諭,終不回聽,何以爲之?敢啓。傳曰,知道。儒生盧事,極可駭然。設如其言,眞箇錯解,偕與勉入,共參食堂,伊後提問也,同進所懷,忽爲日已久之後,惹起別論,致此鬧端,士習之不古,何至是乎?爲先停擧。雖以卿言之,以傳敎中引出外三字,曰以引義出外看得,又謂以不敢質言云云者,何太混圇?推考。至於捲堂諸生處義,無怪若此。大抵當初入齋,義無不可,齋任自齋任,疏下自疏下,勸入批旨中,且有已例之引喩者,烏可不聞命卽入乎?又況間有在鄕未參疏之人,則揆以處義,尤無可嫌,昨日嘉乃之敎,正爲是耳。然橫議旣發,且以泮長事引義,則爲諸生進身之道,不可無曲念之擧。泮長擧措,駭然則固駭然,究其本,卽生疎所致,爲諸生特寢泮長竄配之命,以此曉諭,卽爲勸入,乃設食堂。如是處分之後,諸生更無可引之端,若或逡巡,是不知道理分義也,以此申諭,更無敢以所懷書入,可也。
洪仁浩,以成均館官員,以行大司成意啓曰,臣伏承本館草記批答,招致諸生,傳宣聖旨,則諸生等以爲,今伏奉聖敎,惶感無地,謹當還入云,故仍設食堂,臣則退去之意,敢啓。傳曰,知道。
洪仁浩,以義禁府言啓曰,保放罪人黃仁煐草記勘律事,命下矣。黃仁煐禁衛營啓辭內,本營新番通津軍二名,無端闕點,莫重宿衛之卒,如是疎虞,其在軍制,萬萬驚駭,該邑守令,指名現告,拿問處之,罪,取考律文,則大典通編番上條有曰,當番未及限者,守令營門決杖,雜令條有曰,營門決杖者,代以拿問,名簿條有曰,軍簿脫漏二人以下守令,杖八十,推斷條有曰,犯私罪,杖八十,奪告身三等,犯枉法受贜外,笞杖竝收贖矣。黃仁煐杖八十收贖,奪告身三等,放送,何如?傳曰,允。如有功議,各減一等。
洪仁浩,以義禁府言啓曰,保放罪人黃仁煐,杖八十收贖,奪告身三等事,照律草記批旨內,如有功議,各減一等事,命下矣。黃仁煐十代祖澄,靖國原從功臣云,功減一等,杖七十收贖,奪告身二等,放送之意,敢啓。傳曰,知道。
李亨元,以御營廳言啓曰,今五月二十九日景慕宮展拜時,依兵曹啓下節目,集春營入直軍五十名,領軍把摠安宗厚,入直哨官崔鳳興,領赴于訓鍊都監都領陣,東營入直軍三十名除出,入直把摠金峻岳,哨官洪昌猷率領,宮大門外把守,竝待標信出用,解嚴後還入直間,集春營哨官金秀光,率該哨標下軍七名,代直,東營哨官權抑代直之直,敢啓。傳曰,知道。
洪仁浩,以義禁府言啓曰,因成均館草記批旨內,前泮長洪文泳,特寢竄配之典事,命下矣。洪文泳昨已發配,所到處卽爲放送事,分付該道道臣之意,敢啓。傳曰,知道。
刑曹啓目,張龍大殺獄回啓云云,初六日行檢文狀,初九日始爲發送營門,致有原犯籍口之資者,事極稽忽,初檢官龍宮縣監韓弘裕段,從重推考,何如?判付啓,檢官推考事,依施爲旀,獄情段,依覆奏,使之親執詳杳,更卽狀聞後稟處,以此行會爲良如敎。
領議政金致仁箚曰,伏以昨以兩惠堂互相引義,不爲差出郞官,致勤責敎,深夜政府郞聽,傳敎來宣,令臣申飭,臣累次往復于在京惠堂,備言其前後譴罷恩補,昭晣無餘,處義已伸,宜不敢到今違慢之意,而終始固執,無意承奉。不能董飭,臣固有罪,揆以國體,誠極未安,惠堂尹蓍東,爲先從重推考,俾卽擧行成命,有不可已也云云。答曰,省箚具悉卿懇。惠堂事依施,各別申飭,俾卽擧行,宜矣。仍傳曰,此批答,遣史官傳諭于領議政。
戊申五月二十八日未時,上御重熙堂。推考房承旨入侍時,同副承旨洪仁浩,假注書白慶楷,記注官金鳳顯,記事官金祖淳,以次進伏訖。上曰,近日儒生輩,以捲堂爲日課然,誠駭然矣。因命書成均館草記批答,上敎仁浩曰,多發院隷,絡續催促,食堂草記,卽爲捧入,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李得臣曰,左副承旨入侍。
傳于李得臣曰,同副承旨入侍。
洪仁浩啓曰,校理趙濟魯,副校理徐配修,副修撰沈能翼牌不進罷職傳旨,今方捧入,副校理鄭大容,修撰李尙度,副修撰李羽晉傳旨未下,校理李殷模,修撰李顯靖在外,玉堂上下番俱空,已至多日,事甚未安,未差之代,政官牌招開政差出,待下批竝卽牌招,以爲推移入直之地,何如?傳曰,允。
兵曹判書前望單子入之,李落點。
洪仁浩啓曰,兵曹判書李牌不進推考傳旨,今方捧入,而命召傳授,一時爲急,更卽牌招,何如?傳曰,允。
洪仁浩啓曰,兵曹判書李再牌不進推考傳旨,今方捧入,而命召傳授,一時爲急,如是屢違,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書宋載經,參判金憙竝受由,參議曺允大進,行左承旨李得臣進。啓曰,判書宋載經,參判金憙竝受由,小臣獨政未安,何以爲之?敢稟。傳曰,只出緊任。以沈興永爲校理,以李庚運爲副修撰,以徐有防爲禮曹判書,以蔡緯夏爲慈山府使。訓鍊都監提調單李,禁衛提調單李,御營提調單李。
兵批,無政事。
以校理沈興永,副修撰李庚運牌不進罷職傳旨,傳于洪仁浩曰,緣何委折,有除輒違,無日非開政,事之駭惑,莫甚於此,此傳旨勿施,牌招入直。
以尹守默囚單子,傳于李得臣曰,保放。
洪仁浩,以成均館官員,以行大司成意啓曰,臣聞居齋儒生等,今日朝食堂不爲設行,臣馳詣泮宮,招致諸生,問其捲堂之由,則諸生等書進所懷。以爲,伏以臣等之今番還入,蓋因聖敎之嚴重,師諭之懇摯,而昨日批旨中,又有當初還入義無不可之敎,則臣等去就,實非自辦也。不意昨暮,方外生金益煥·趙德涵·黃仁素·李顥永等四人,忽投通文于齋中,列書二十六日之入堂十一人姓名,驅陷罔測,詬辱無倫,而其中大槪,以齋任停擧後疏下諸生之不爲一切引義冀回天聽,作爲欛柄,且以入堂一事,謂之蔑視討復之大義,敢歧沐浴之公論,至有隱然爲凶賊右袒等語,而仍歸之賢關之蜮弩,義理之蟊賊,凡諸極論凶逆之文字,無不勒加,稱之以亂臣賊子,末乃以鳴鼓削籍之罰,請施於臣等,人言罔極,胡至於此?昨年之七疏,今月之再疏及凡係討逆之事,臣等輒皆同論同參,至若哭班時發論事,亦爲此輩之所沮格云者,尤是萬萬意外。臣等以其班行之稍間,未能詳知,今問守僕。則以爲,其時班行中,有守闕號哭之齋任,問議於諸生,則有一儒生以爲,號哭則與坊民相混,歸泮治疏,事理得當,齋任亦以爲其言似然,不復問議而罷云云。未知以號哭爲未安,以治疏爲得宜者,果可謂沮格耶?況此儒生,不在於今番勸入中,則以此歸之於臣等,尤未知其心所在也。及夫今番齋任被罰之後,臣等亦爲累日捲堂引嫌出外,則臣等有何歧異於前後大論,而只以三昨日聽傳敎入食堂,作一大罪案,擠人坑塹,罔有紀極。噫噫,臣等所據,仰體聖意,俯伸私義,而彼輩則抑獨何心,以此驅之以亂逆耶?且夫討復大義,必以君父爲重,而君父屢批之後,繼下一大嚴旨,五部頒甘,一城皆知,而當此之時,無一人來聽者,今反以聽傳敎入食堂之臣等,勒歸於護黨悖義之科者,此不過假借討復之名,專肆擠陷之計也。橫逆之說,雖不足掛齒,而顧念臣等,以平昔謹畏之跡,受今日誣悖之言,自不覺心寒骨冷,置身無地,其在自靖之道,莫如決歸而行,玆不得已相率治任,以致空齋,此亦臣等之罪,還不勝悚蹙之至云云。今此諸生之處義,無怪其如是,而臣卽以捲堂之頻數,瀆撓之未安,縷縷開諭,終不回聽,無意還入,何以爲之?敢啓。傳曰。知道,若有一分嚴畏之心,焉敢以捲堂空齋,殆作日課乎?此無他,方外生忽地惹鬧之致,本事姑無論,敢以亂賊之目,無難侵詆,隱然歸之於護逆之科,士論自士論,誣人自誣人,朝廷此等擧措,當施反被之律。名以士子,有此不韙之習,若不嚴懲,何以礪俗,發通諸生,爲先削名儒籍,卽令攸司散配。雖以捲堂生言之,構誣雖甚無論,我所應之,但當平說洞辨,亦豈敢以此輩彼輩等語,肆然煩徹,無異街巷醉夫,戟手詬鬨,亦可駭也。捲堂生爲先停擧,當刻內他儒生勸入,仍設食堂後,草記,萬一以捲堂一事復煩,則卿當先被嶺海之典,以此知悉,可也。
洪仁浩,以成均館官員,以行大司成意啓曰,臣伏奉聖敎,他儒生勸入後,仍設食堂,臣則退去之意,敢啓。傳曰,知道。
洪仁浩,以刑曹言啓曰,因成均館啓辭,發通諸生,卽令攸司散配事,命下矣。卽當依下敎擧行,而第伏念聖明朝振作士氣之道,不必以摧抑其過激爲主,雖係奏御文字中句語,猶當如此,況儒生輩私相往復之文字乎?以護逆二字誣人,卽末俗之痼弊也,嚴勘懲後之聖意,凡在廷僚,孰不思對揚之道,而至於以此二字,直斷以誣人,在廷臣,猶合審愼,在儒生,尤不當輕施,區區愚見,不敢自隱,粗效執藝之義,恭俟處分。成命之下,未卽擧行,惶恐待罪之意,敢啓。傳曰,無多言也,振作自振作,懲後自懲後。若欲直斷以誣人,其律豈止於散配乎?猶屬之振作邊,故雖歇於懲後邊,姑施末勘,無多言也,卽爲擧行。卿則勿待罪,可也。
洪仁浩,以刑曹言啓曰,因成均館啓辭,發通諸生,卽令攸司散配事,命下矣。依下敎,發通儒生金益煥忠淸道稷山縣,趙德涵鎭川縣,黃仁素黃海道兎山縣,李顥永原春道狼川縣,竝定配所,卽爲押送之意,敢啓。傳曰,知道。
大司諫金履禧疏曰,伏以星霜易邁,文禧廟祥制已闋,銅樓之儀寢邈,栗崗之草屢宿,仰惟止慈之懷,曷任如新之感?仍伏念臣,百無肖似,最居人下,加以多病早衰,便成癃痼,閒司漫職,尙難勝任,言責重地,尤豈有一分堪承之望?只緣義分之是畏,時有除命,黽勉冒膺,而早晩顚沛,固所自期,至若年前忝叨見職也,適有洪儀泳分館之事,以當論不論,人言峻發,至被譴削之典,噫,儀泳國子之圈,何等駭惋,而職在言地,矇未及察,自陷於溺職之罪,至今追思,惶愧欲死,迺者薇院除旨,忽降於千萬夢寐之外,臣聞命驚惶,益不知措躬之所也。以此罪戾,以此情踪,臺端一步,鐵限在前,今何可以日月稍久,晏然抗顔於僨誤之地乎?去就一節,非所可論,召牌洊降,悚蹙冞切,玆敢披瀝肝膈,略控危衷,伏乞聖慈天地父母,俯垂諒察,亟命鐫削臣職,以安微分,不勝幸甚。臣旣不以言職自居,則何敢贅及他說,而第以秉彝之天,在所同得,討復之義,不忍終默,略此附陳,而欲書而淚先漬,欲言而臆已塞,臣何忍復提此說,仰貽聖懷之疚,而亦有所不忍不言者。嗚呼,是月,卽我文孝世子終祥之月也,流光迅駛,燧穀三易,而喙息自如,奄見此月之將盡,讎賊依舊,尙忍一天之共戴,俯仰穹壤,此何人斯?蓋自慈旨頒降以後,懲討之章,凡幾上矣,然未嘗見哀痛惻怛之誠有足格天者,而摠不過齟齬陳腐之辭,而有若應文者然,則聖心之尙未感回,君讎之尙未快雪,莫非群下不忠不誠之罪,尙何言哉?雖然,臣愚死罪竊以爲,天地之大,亦不能無憾,夫賊宇之眞贜,畢露於他日得志之招,而不加一刑,只施薄竄,凶偉之斷案,已著於不滿大慶之言,而置之勿問,尙稽天討,徑斷乳道,妖媼之情節自綻,妄投熱劑,逆醫之手勢難掩,凡此諸賊,爛熳同歸,表裏和應,腸肚相連,則在今雪君讎討國賊之道,捨此輩而當誰先哉?誓不俱生之心,卽天經地緯之大義,必討乃已之論,卽大夫國人之公言,而乃殿下,曲加涵貸,尙靳允兪。然則萬世沬血之讎,其終無可復之日,八域叩心之痛,亦終無可洩之期耶?人情天道,斷無是理,伏願殿下,一依三司諸臣之請,宇·偉醫媼等諸賊,亟命拿囚,仍令待用刑,嚴鞫得情,明正典刑焉。臣於日昨,伏見傳敎下者及疏儒處分,竊有所萬萬慨惜者。夫三司之箚章甫之疏,亶出於均畀之天,大同之論,實是不得請則不可止者,雖昨陳十箚,今進百疏,固當允從之不暇,而乃反加之以消寂之敎,施之以停擧之罰,此非但有欠於大聖人翕受之量,從此殿下之庭,其將無進言者矣,此豈不大可懼哉?伏乞伊日傳敎,亟令反汗,泮儒處分,特命還收,以光聖德焉云云。答曰,省疏具悉。附陳兩件事,自有商量者,爾其勿辭察職。
檢閱李相璜疏曰,伏以臣母,重嬰風痰之症,淹延牀席,或進或退者,今已六朔餘矣,昨今以來,一倍添篤,寒熱交攻,嘔泄竝作,食飮全却,轉動須人,表見之症,種種危怪。臣旣無他兄弟,則藥餌之節,扶護之方,替行無人,臣之家人,促臣歸視,急伻屢至,臣自聞此報,神魂飛越,按住不得,玆敢忙陳短章,徑出禁門。伏乞聖慈,亟遞臣所帶之職,仍治臣擅離之罪,以便救護,以存朝綱,千萬幸甚云云。答曰,省疏具悉。爾其勿辭,救護母病。
戊申五月二十九日卯時,上詣景慕宮。展拜入侍時,兼都承旨沈豐之,行左承旨李得臣,右承旨李亨元,左副承旨徐鼎修,同副承旨洪仁浩,記事官金孝建,假注書白慶楷,記注官金鳳顯,記事官金祖淳,檢校直提學徐有防·李秉模,以次隨駕。上具翼善冠·衮龍袍,乘輿,出賓陽門。亨元曰,莫重動駕之時,兵曹判書鄭好仁,未卽待令,事體所在,誠極未安,從重推考,何如?上曰,若曰觀勢也,則來待觀勢,可也,若有病故也,則言送病故,可也。二者之中,無一皁白,以此以彼,兵判事,萬萬駭然。承宣雖請罪,固欲遲遲,以待入來,駕到闕外,尙無動靜,寧有如許紀律?兵曹判書鄭好仁,爲先削職,前望單子入之,待下批牌招,隨駕,可也。出擧條駕出弘化門,由逌瞻門,詣齋室外,降輿,入齋室,出東挾門,就版位,行再拜禮,詣宮內,奉審,還御齋室。少頃,上出西挾門,乘輿,出逌瞻門。駕至弘化門外,上曰,兵判緣何遲滯耶?亨元曰,俄者顚倒入來,中路聞削職之命,惶蹙退去云矣。上曰,此必醉睡晏起之致也,事極駭然矣。前望單子入之,李落點。敎曰,卽爲牌招,催促入來,可也。駕入弘化門,由賓陽門入內,諸臣以次退出。
戊申五月二十九日午時,上御重熙堂。左副承旨入侍時,左副承旨徐鼎修,假注書白慶楷,記事官尹行任·金祖淳,以次進伏訖。上曰,慈山府使有闕代,今日政差出事,分付,可也。賤臣承命出傳。上命書成均館草記批答。上曰,此批答,卽使院隷,自建陽門急送成均館,食堂草記,卽爲受來,而如或遲延,則推考房承旨,難免重罪,以此傳于洪仁浩,使之申飭,可也。命退,承史以次退出。
戊申五月二十九日戌時,上御重熙堂。同副承旨入侍時,同副承旨洪仁浩,假注書白慶楷,記注官金鳳顯,記事官金祖淳,以次進伏訖。上曰,今日儒生散配幾人,停擧幾人?仁浩曰,散配四人,停擧十一人矣。上曰,近日玉堂,有除輒違,誠極駭惑,更卽牌招,牌不進三字,勿復呼望,可也。賤臣承命出傳。上命書大司諫金履禧疏批。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自卯時至午時,灑雨下雨,測雨器水深五分。
李亨元啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪仁浩曰,右承旨入侍。
傳于李亨元曰,左副承旨入侍。
洪仁浩啓曰,陞補限內不爲設行,大司成直捧禁推傳旨事,曾有定式矣。大司成尹師國,今朔陞試,不爲設行,依定式禁推傳旨捧入之意,敢啓。傳曰,今番與無端過限有異,分揀,盛暑前,使之準此設行。
洪仁浩啓曰,校理李殷模,修撰李顯靖在外,玉堂上下番俱空,已至多日,事甚未安,未差之代,政官牌招開政差出,待下批,牌招入直,何如?傳曰,允。
洪仁浩,以吏曹言啓曰,贈諡景憲公蔡以恒五代孫咸昌士人膺河來告以爲,其祖以恒延諡日字,定行於來六月二十八日云,而本曹,時無在京郞廳,佐郞韓用龜,以賜諡官,今方下往嶺南。敎旨,定曹吏傳送於賜諡官,使之一體宣諡,似合便好,而莫重宣諡敎旨,使下吏追後替傳,事未前有,自下不敢擅便,何以爲之?敢稟。傳曰,宣諡敎旨之使曹吏替傳,事未前聞,不可創例,有在京郞官,亦何必使下去郞官上來,還下送乎?此草記勿施,前郞廳李洪載,敍用仍任,使之及期齎宣,可也。
有政。吏批,判書宋載經,參判金憙竝受由,參議曺允大進,同副承旨洪仁浩進。啓曰,判書宋載經,參判金憙,竝受由,小臣獨政未安,何以爲之?敢稟。傳曰,政月隔宵,雖未知病勢之如何,長亞堂稱以受由,迄無動靜,事體所在,殊甚未安,令政院申飭,爾則只出緊任。以朴廣源爲副校理,宋翼孝爲修撰,李一曾爲分兵曹參議,吏曹佐郞李洪載仍任事,承傳。
兵批,無政事。
洪仁浩啓曰,玉堂多日空番,已極未安,違牌勿爲呼望,特敎申飭,而校理沈興永,副修撰李庚運,謂有情勢,屢度催促,終不入來,莫重命牌,已至經宿闕外,事未前聞,不可無警,竝從重推考,何如?傳曰,近來朝綱,雖曰掃地,未有甚於今日,兩玉堂擧措之駭怪,非懸牌,非違牌,稱以情勢,留置命牌於朝房,已至經宿,此不但無於前之擧,且其所謂情勢也,不過陳箚玉堂推考事云爾,以一番推考,輒欲永矢自劃,則罷削以上被譴,將作何等擧措?其迹,似出昧例蔑識,關係則誠不輕,牌招勿施,竝施竄配之典,以存朝綱。
以鄭益祚囚單子,傳于洪仁浩曰,保放。
以禁府都囚徒,傳于洪仁浩曰,時囚罪人金載久放。
洪仁浩,以文禧廟營建廳言啓曰,本廳堂上工曹判書臣具允鈺,戶曹判書臣徐有隣,行副司直臣尹蓍東,與郞廳戶曹正郞臣鄭東敎,繕工監假監役官臣趙鎭奎,進詣本廟奉審,則廟內外俱無頉處之意,敢啓。傳曰,知道。
洪仁浩,以義禁府言啓曰,校理沈興永,副修撰李庚運,竝施遠地竄配之典事,承傳啓下矣。沈興永慶尙道機張縣,李庚運全羅道康津縣,竝竄配,而以承傳內辭意,具罪目,卽爲發遣府羅將,押送于各其配所,何如?傳曰,允。
洪仁浩,以義禁府言啓曰,堤川縣監安廷瓛,忠州牧使鄭履煥,竝依事目勘處事,傳旨啓下矣。安廷瓛·鄭履煥,俱在任所云,依例發遣府書吏羅將,竝拿來,何如?傳曰,允。
洪仁浩,以義禁府言啓曰,慶尙監司金光默査啓據,刑曹粘目內,機張前縣監金潤國,移本府處之事,允下矣。金潤國,前以他罪,徒三年定配於機張縣,依例發遣府書吏拿來,何如?傳曰,允。
洪仁浩,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
李亨元,以御營廳言啓曰,本廳前軍色從事官李洪載,旣已敍用,仍爲差下,使之察任,何如?傳曰,允。
戊申五月三十日卯時,上御誠正閣。右承旨入侍時,右承旨李亨元,假注書白慶楷,記注官金鳳顯,記事官金祖淳,以次進伏訖。上曰,傳香承旨誰耶?亨元曰,李得臣也。上曰,傳香承旨,持祭報府入侍。出榻敎賤臣承命出,與行左承旨李得臣偕入進伏。上命得臣,讀祭報府訖。命書傳敎曰,左承旨,馳詣宗廟·景慕宮,奉審摘奸以來。得臣承命退。上曰,同副承旨入侍。出榻敎賤臣承命出,與同副承旨洪仁浩偕入進伏。以宣惠廳粘目,上命書傳敎曰,旣與臺啓有間,出城已如何,又於回啓,使次堂替行,事體所在,不可以遭罹之如許,置而無警。宣廳堂上李在簡推考,原粘目,使卽同爲署名入啓事,嚴飭。命退,承史以次退出。
戊申五月三十日巳時,上御重熙堂。左副承旨入侍時,左副承旨徐鼎修,假注書白慶楷,記事官尹行任·金祖淳,以次進伏訖。上命書傳敎曰,兩玉堂之怪擧無嚴,焉逭投竄,而近來習俗,此等事看作尋常之故,如新入不解事者,亦無難犯之,且不可以怪擧之大小,仍而勿論,陳箚被推以後無情病違牌諸玉堂,竝禁推。又命書傳敎曰,紀綱姑無論,所謂體例格式,漸益蔑如,雖以諸臣違牌一事言之,其爲屑越無嚴,未有甚於近年。今日無情勢兩玉堂,留置命牌,至於經宿,特目下現發中一端,外此出身稍久資秩差高之卿宰,違牌懸牌等許多無據處義,不一而足,此固萬萬可駭。又況下大夫之日三違牌,近作常事,何等寒心,堂下官無端違牌,亦關後弊。大抵卿宰以上試牌三違,直捧罷拿傳旨,堂上以下官之在家違牌,亦有禁推之式,此皆數十年來次次新出之飭令也,況今百隷怠慢之時,須有一番修明申嚴之擧,庶不至如前襲謬。此後卿宰以下無情勢違牌,政院另察,切勿徑先捧入,下大夫以後種種越法冒禁之事,一一依故例,隨現直捧,當勘傳旨,使諸臣,更無敢如前屑越事,竝令知悉。以右參贊金魯鎭卒逝單子,命書傳敎曰,昨日兵判望,欲爲點下,筵臣亦或諦悉,今於意外,聞其長逝,殊涉嗟惜,此重臣自在宮筵,多致異□,年來拔擢,所期頗不淺,如是奄然,豈非意外之意外?卿宰例有吊祭之擧,祭文中,別示愍惻之意事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
李亨元啓曰,來初五日,朝參日次矣,敢稟。傳曰,停。
洪仁浩啓曰,禮曹判書徐有防,除拜後過三日不爲出肅,依定式推考警責,仍卽牌招察任,何如?傳曰,允。
傳于沈豐之曰,吏兵房承旨持歲抄入侍。
傳于洪仁浩曰,輪對官入侍。
傳于李得臣曰,左副承旨入侍。
以副校理朴廣源牌不進罷職傳旨,傳于洪仁浩曰,旣云淸齋,所謂實故,非所可論,只推,更爲牌招。
李得臣啓曰,宣惠廳粘目,使卽同爲署名入啓事,命下,而一堂上李在簡,謂有情勢,不卽擧行,成命已至經宿,粘目終不修入,事體所在,萬萬未安,從重推考,何如?傳曰,允。無一字辭疏,成命之下,泯默多日,此何事體?其委折,重臣處,卽爲問啓。
李得臣啓曰,無一字辭疏,成命之下,泯默多日,此何事體?其委折,重臣處,卽爲問啓事,命下矣。問于宣惠廳堂上李在簡處則以爲,昨者以本廳回啓事,飭敎截嚴,而遭罹罔極,有死而已,旣無擧行之勢,一向泯默,亦有所不敢,冒死治疏,入呈喉院,而亦爲見却,惶悶罔措,不知所出,今承問啓之命,惟願遄被嚴誅云矣,敢啓。傳曰,知道。辭疏之見却政院事,殊甚未安,當該承旨推考。問啓,雖異於置對,特敎之下,偃處城外書納,極爲駭然,此問啓勿施,更令來詣朝房書納。
李得臣啓曰,無一字辭疏,成命之下,泯默多日,此何事體?其委折,重臣處,卽爲問啓事,命下矣。問于宣惠廳堂上李在簡處則以爲,昨者以本廳回啓事,飭敎截嚴,而遭罹罔極,有死而已,旣無擧行之勢,一向泯默,亦有所不敢,冒死治疏,入呈喉院,而亦爲見却,惶悶罔措,不知所出,今承問啓之命惟願遄被嚴誅云矣,敢啓。傳曰,辭疏捧入。
李亨元,以一所巡廳言啓曰,去夜巡檢時,宮城外各處軍堡軍士所對軍號,一齊差誤,聞甚驚駭,査問於衛將所書員則以爲,頒布時,錯認文字,誤傳他音云,故卽令更爲頒布,而莫重宮堡,誤布軍號,事未前有,關係不輕,當該頒布部將,令該府處之,何如?傳曰,錯認似因無識,誤布大關後弊,闕門以外之事,非入直堂上所知,則莫重軍號做錯,出於所管,身爲本兵之長,旣不能申飭,又不能摘發。近來兵判事關曉夜,輒多夢夢,眞所謂不可使聞於他人,兵曹判書李,爲先緘辭從重推考,部將事,依施,可也。
李亨元啓曰,因一所巡廳草記軍堡軍士軍號差誤事,査問於字內左邊捕盜廳,則昨日巡邏校卒輩行巡之時,堡軍之錯對,初不覺察云。軍號事體,何等重大,而軍卒之錯對,牌將之不察,大關師律,萬萬駭然,該廳校卒,令攸司嚴加科治,當該大將不察之失,不可無警,從重推考,何如?傳曰,允。前後擢拔何限,至於此捕將,卽特簡之特簡,隨事恪勤,可也,設有錯誤,勘罪比宿硏諸人,宜用加倍之典。昨夜軍號事,雖曰該所之自初誤傳云,而無論例巡或別巡,其所發覺,反讓於疲殘巡廳,何也?新叨未幾,怠心已生,例巡則付之校卒,別巡則懶不躬出,推此可知,烏在其委任之意乎?該捕將趙心泰,爲先罷職。雖非字內,近來之不躬檢,亦可知,若能躬檢,則豈有字內之別?他邊大將,亦爲推考。
李亨元啓曰,左邊捕盜大將趙心泰罷職事,命下矣。在前如此之時,有他邊大將兼察之例,今番則何以爲之?敢稟。傳曰,依例爲之。
李亨元啓曰,左邊捕將兼察,依例爲之事,命下矣。右邊捕盜大將柳鎭恒,卽爲牌招,聽傳敎,何如?傳曰,允。
洪仁浩啓曰,兵曹判書李緘辭從重推考事傳旨,啓下矣。憲府行公諸臺,竝卽牌招,以爲承授之地,何如?傳曰,允。
以司憲府,兵曹判書李緘辭啓目,傳于李亨元曰,對辭太不分明,特敎發緘,異於前例問備,則焉敢以數語漫漶乎?誤看委折,不覺察委折,新除後夜巡幾次躬檢事,事當一一明陳,而無一言及此,極爲駭然,臺臣推考,供辭更爲捧入。
以左邊捕盜大將望筒,傳于李亨元曰,姑勿出代。
兵曹口傳政事,副司果李書九。
以前判書鄭好仁歲抄單子,傳于洪仁浩曰,事未前聞,貽羞大矣。昨勘今敍,非所可論,此單姑置之。
以前應敎韓光近,前校理洪義浩,前副修撰李遇濟歲抄單子,傳于洪仁浩曰,倡論之主客難分,以今世道,此等處,豈可輕易闊狹,以益其競相喧聒?此單姑置之。
以前僉使魚彰水,前別將兪萬禧歲抄單子,傳于李亨元曰,本道孟山之餉與還,許多未捧,俱免居末,使如許零瑣殘鎭,替被其罪,心常訝之,罪名特爲蕩滌。
以李厚重歲抄單子,傳于李亨元曰,事甚䵝昧,特爲蕩滌。
以前首譯李洙歲抄單子,傳于洪仁浩曰,渠之得免定配,幸矣,給牒何論?前後效勞自效勞,慢蔑宰相,可見頑濫之一端,莫重法服御藥之不卽貿納,究其罪律,豈止於一時定配?以此以彼,如渠世受國恩,如是無形者類,須有別般嚴懲,可責年少輩來效,法服所用御藥所入備納前,竝與歲抄而勿爲擧論。此後此等擧行譯舌之復踵前習者,無論首譯所管與否,當者外先從首譯,寘之重律,亦以此意,令內局尙方,嚴飭譯院。
有政。吏批,判書宋載經,參判金憙竝受由,參議曺允大進,同副承旨洪仁浩進。啓曰,判書宋載經,參判金憙,竝受由,小臣獨政未安,何以爲之?敢稟。傳曰,只出緊任。以李羽晉爲校理,兪漢謨爲副修撰,李周憲爲戶曹佐郞,李厚在爲熙川郡守。
兵批,判書李病,參判具㢞病,參議宋鍈病,參知柳誼入直進,右承旨李亨元進。副護軍金㷞·閔永鎭·洪致範·宋益休·申載文·李得駿,副司直洪文泳·金基正,副司果沈公猷。
傳于李得臣曰,坐直承旨入侍。
禮曹啓目,今六月十八日惠慶宮誕辰陳賀節目,參考前例磨鍊爲白去乎,令該司照例擧行,何如?判付啓,旣承慈敎,權停爲良如敎。
以梁興龍囚單子,傳于李亨元曰,莫非兵判怠慢之致,渠何足責?付過放送。
李亨元,以禮曹言啓曰,今六月初一日輪對官入侍時,因本曹正郞李鎭宅所懷,齊陵陵上裳石七立外高內陷處,來頭陵役時,以油灰塡充,水勢順流事,仰陳,而批旨內,禮判纔經道伯,使之草記稟處事,命下矣。臣待罪畿藩時,屢度奉審,則本陵裳石之外高內陷,果是流來久頉,每於春秋啓本,以與前無異爲辭,而該曹以事體重大,不敢遽議其修改矣。今此郞官所懷中,以油灰塡充,使水勢注下云者,不無意見,而莫重陵寢修改之節,不可以一郞官所奏,遽然擧行,姑待道臣秋奉審,詳察其頉處增加與否,別單啓聞後稟處,何如?傳曰,允。
李亨元,以訓鍊都監言啓曰,本局前從事官鄭大容,曾有陞資前勿爲差代之命矣。今已敍用,仍任之意,敢啓。傳曰,知道。
李亨元,以御營廳言啓曰,本廳哨官白東脩,身病甚重,勢難察任,改差,何如?傳曰,允。
司憲府照目,兵曹判書李原情云云,傳旨內辭緣,惶恐遲晩,向前李罪狀,杖一百收贖是白乎矣,係是二品,上裁,何如?判付啓,對辭但當道盡事實,豈敢雜以氄語乎?旣喩帝虎之混見,則又不以亥豕魚魯取譬,何也?事體所在,誠極駭然是旀,所謂私義云云,近間別無人言之侵斥是去乙,乃以見職不敢自居等說,無難煩陳,又何委折是喩?朝筵處分,初以譴罷分付,因承宣提奏,雖卽改命緘推,本事則關係至重,決難止於問備薄勘,右項判付辭意,更良發緘取招以聞爲良如敎。
領府事鄭存謙箚曰,伏以,臣病著形骸,已成殘疾,秪以縷息僅延,職名猶縻,省覺時回,惶恧交切,至於太社事體,何等嚴重,而身爲提擧,尸居昏昧,不能照管,前冬陳懇,寔出於據實祈解,恩許未蒙,屢瀆是懼,遂至泯伏,冞增悚惕況今貶月已屆,殿最當前,緣臣已廢之疾,久曠考績之典,揆以國體,寧容如是?惟有趁今變通然後,可以及期磨勘,玆不得不冒時自列,仰請處分,伏乞聖明,特垂諒察,將臣本署都提調之任,亟賜遞免,俾重典,毋至閱歲曠闕,殘喘得以安意就盡,公私不勝幸甚云云。答曰,省箚具悉卿懇。閑司也,未勘何妨?卿須安心,益加善攝。仍傳曰,此批答,遣史官傳諭于領府事。
左議政李性源箚曰,伏以臣卽伏見傳敎下者,以去夜軍號誤布事,有兵判緘推之命,臣於此,誠不勝萬萬悚懍。臣方摠察禁營,昨日又是本營巡邏當次,而巡廳之所覺察釐正者,本營則不但不能摘發,日已過午,竝與當初誤布而全未聞知,名曰摠察,寧有是哉?軍號之問答莫重,宮城之巡綽至嚴,臣於常時,若能隨事嚴飭,則如此大段錯誤,豈有登時不得發,經宵不得聞之理乎?卽此而臣之昏憒著矣,稽忽甚矣,論其辜犯,合被重典。且臣冒膺匪據,雖不敢續續言病,而自四五月之交,風痰之症,發作無常,每當劇時,幾至暈倒,口强舌直而不能成言語,視眩聽聾而不能辨名物,至於尋常文簿,亦多前忘後失,以此病狀,中書承佐之責,軍門統轄之任,實無一直堪稱之望,目下昏謬之失,卽其一端之可驗,玆敢略暴實狀,仰瀆崇聽。伏乞聖明,俯賜諒察,先解本兼,仍降譴何,以嚴警衛,以安賤分,不勝幸甚云云。答曰,省箚具悉卿懇。兵判捕將,旣因此罷推,卿營適當巡次,均爲不覺察之失,則如是爲引,雖似然矣,卿,大臣也,旣無以躬檢,則字號之莫辨正訛,何責乎蠢玆校卒?在卿,毫無難安之端,安心視事。仍傳曰,此批答,遣史官傳諭。
禮曹判書徐有防疏曰,伏以,臣四載藩寄,一味尸素,誠切酬答而才則不逮,志在殫竭而慮有未周,絲毫無補,瘡疣畢露,惟我聖上,如父牖子,遇事而指導之,隨處而庇覆之,幸免大戾,得以順解,納符歸來,如釋重擔,闔門感祝,歷日冞切,忽於此際,伏奉除旨,以臣爲禮曹判書者。噫,臣之一身,本非己有,夷險燥濕,固當竭蹶,而況在按節之時,濫忝曳履之班,辭巽不得,黽勉隨行,則乃於見職,豈敢爲飾讓丐免之計哉?第伏念,六部之長何等峻秩,而臣兄旣居其一,今臣又復翶翔,以班序則相聯於二曹,以職任則俱異於漫司,兄管大農之財賦,弟掌淸朝之典禮,求諸古事,實所罕聞,參以近例,恐亦鮮比。濟濟朝著,群彦林立,官人之方,恐不當若是苟簡,私門滿盈之戒,猶屬餘事,公器濫屑之歎,所關非細,則參倚前衡,義在必遞。召牌之下,承膺無路,玆敢略陳短章,仰暴微懇,伏乞聖慈,俯垂諒察,將臣新授職名,亟命鐫免,以安賤分,不勝幸甚,臣無任激切屛營祈懇之至,謹昧死以聞。傳曰,近來廉防,太不成說,過者近於屑越,不及者近於放倒,六曹之中,兄弟竝據,私心無怪乎難安,近而有一二已例,古則其例又不一而足,兄弟方伯時辭職,亦以法外之嫌,責批至嚴,大臣論斥,方伯亦然,況判堂乎?陞秩一疏,雖似常例,煩陳辭懇,有傷事體,禮曹判書徐有防推考,原疏還給,更卽牌招,申飭行公。
行副司直李在簡疏曰,伏以日月如駛,文孝世子終祥奄過,君讎未復,禮制已訖,悲冤憤痛,益復如新,伏惟我聖上止慈之情,尤當如何?區區下忱,伏不勝憂慮之至。仍伏念,臣事君不忠,行己無狀,忽遭此千古人臣所未有之誣衊,便一急變,闔門驚怖,五內震裂,求死不得,逬出都門,荒郊泣血,如窮人之無所歸,俯仰穹壤,此何人斯?儒生所以聲罪臣者,一則曰托病不參庭請也,一則曰陳疏不論宇·偉也,末又結之以不忍聞不忍見之一句語,尙何忍泚筆刺口,如相較辨,而若其事狀之爽謬,衷情之煩冤,有不得泯默者。臣於再昨冬,偶得類中之症,閱朔沈苦,半體不遂,作一籧篨,適値賓啓庭籲百僚咸造之日,臣獨宛轉床笫,旣末由進身禁扃,亦不敢偃息私次,晨夕擔羿,進伏朝房,自效沐浴之義。雖因疾病之無奈,未免義分之都虧,至今追思,惶汗浹背,伏蒙聖慈不加之罪,特許鞶裭,俾便調治,賴天之靈,復起爲人,莫非我聖上賜也。此實同朝之所共憐,輿儓之所共見也,苟非喪性失心者,抑獨何意,故作不誠之擧,甘犯罔赦之誅哉?揆以天理人情,決知其必無是,而猶且無難成案,則他尙何說也?噫嘻,痛矣,五九月之變,尙忍言哉?及夫諺敎一下,國讎急於必報,罪人期於斯得,小大遑遑,奔走呼籲,冀所以少洩神人之憤,當此之時,凡在橫目之列者,孰無同仇之痛?及其伏閤諸臣,被譴逬退,而臣則身在闕外之故,未蒙竝勘之罪,乃敢忙陳短章,仰請反汗,伊時所請,卽島置覆難事也,事勢體段,有不暇拖及他說。況臣於宇鎭,素所斥絶,上下皆知,乃謂顧惜於承款之後耶?至若時偉則自處戚里,暗圖戎柄,不滿大慶,陰懷凶謀,罪盈惡極,已絶于天,而惟其藉賣權勢,誑惑一世,故當臣陳疏之時,許多情狀,未及綻露,姓名不登於簡書,輿論未著於聲討,臣之昏謬闇弱,未能先幾而早辨,每一思惟,寢夢猶噩,逆覩先見,有愧古人,以此咎臣,臣亦何辭,而今其爲言,抑勒架鑿,有若逆節已彰之後,擧國齊討,臣獨不論者然,雖急於搆陷臣湛滅臣,獨不念事實之不可幻,天鑑之不可誣乎?臣雖無狀,亦具秉彝,受國厚恩,位至卿列,而乃以此等之目,容易加之,是豈可忍耶?爲人臣子而聞此語,苟然食息,尙不能卽地剚腹以自明,甚矣,臣之冥頑也。臣以百無一似之賤,荷殿下罔極之眷,兠攬要膴,小器已溢,鬼猜人忌,眇福難支,早晩顚沛,理必無幸,亦不料白地構誣,至於此極,叩胸搶地,無所告訴。有罪無罪,天日在上,前後恩造,與天無極,平日所自期,惟有一心向上,矢死靡他,而愚迷妄錯,動觸駴機,冥行埴,曾無周身之地,根孤植弱,不免積毁之歸,圖報之微誠莫效,遭罹之孔慘至此,莫非臣罪,尙誰尤哉?只有伏地冤泣而已。至於堂疏刊削之請,亦添臣放肆之一案,而原疏未下,聖批悉燭,臣何敢更事容喙也?釁負至重,理難倖逭,辨章瀆擾,亦所不敢,只自泯默縮伏,恭俟處分,千萬不自意,卽伏見傳敎下者,以惠廳覆啓之使次堂替行,薄施問備,辭旨截嚴,臣方不敢以生人自處,迺殿下責之以職事,負罪賤臣,何以得此?臣誠驚惶震越,不知所出,飭敎之下,有死而已,擧行無路,方命之罪,尤無所逃,情窮勢蹙,玆不得不冒死哀籲於閔覆之天。伏乞聖慈天地父母,俯賜矜諒之恩,特推生成之澤,將臣兼帶諸任,竝行鐫免,仍令有司,重勘臣前後辜犯,以爲辜恩負國者之戒焉,臣無任瞻望雲天涕泣祈懇之至,謹昧死以聞。答曰,省疏具悉。已昭釋,卿其勿辭,卽爲擧行。
戊申六月初一日卯時,上御誠正閣。吏兵房承旨持歲抄入侍,輪對官同爲入侍時,兼都承旨沈豐之,右承旨李亨元,假注書白慶楷,記注官金鳳顯,記事官金祖淳,軍資奉事宋欽書,禮曹正郞李鎭宅,兵曹正郞鄭觀輝,校書校理成大中,戶曹正郞鄭東敎,以次進伏訖。上曰,他承旨入侍。出榻敎賤臣承命出,與行左承旨李得臣,偕入進伏。上曰,輪對官進前,各奏職掌及所懷,可也。欽書曰,臣之職掌米穀色,而無所懷矣。鎭宅曰,臣之職掌,稽制司,本職無所懷,而以前任陵官時事,有仰達者矣。上曰,陳奏,可也。鎭宅曰,齊陵以久遠陵寢,石物多有傾側,而其中裳石七立外高內陷,每當霖潦之際,上水停滀,故使守護軍,趁卽注下,而若値夜半暴雨之時,勢未及登時擧行,或不無滲濕之患,其在事體,極爲惶悚,臣意則來頭陵役時,以油灰加數,塡充其傾陷處,則水勢順流,似無此慮矣。臣纔經本陵令,又方待罪禮郞,故敢此仰達矣。上曰,以此出擧條,禮判纔經道伯,使之草記稟處,可也。出擧條觀輝曰,臣之職掌政色,而無所懷矣。大中曰,臣之職掌書籍,而無所懷矣。東敎曰,臣之職掌,版籍司別例房,而無所懷矣。上曰,推考房承旨與兵曹堂上入侍。賤臣承命出,與同副承旨洪仁浩,兵曹參知柳誼,偕入進伏。上命承旨讀歲抄。仁浩曰,御營哨官辛有璨,因史官摘奸時軍士闕直事,執頉罷職,而旋因事實之差爽,有分揀之命矣。今此兵曹歲抄中,混錄於罷職秩,殊涉不察,當該堂上推考,原單子勿施,何如?上曰,新拜未久,不察若此,當該判堂,從重推考,可也。出擧條命書傳敎曰,今因歲抄思之,名雖宣薦,係是編伍,則以內禁衛被謫蒙放人,用朝官例,竝錄於歲抄文書中,事旣屑越,在渠輩,窒礙亦莫甚,此後宣薦禁軍被罪人,歲抄勿論事,分付。又命書傳敎曰,欲於今日吏兵批歲抄,處分,而間聞已作故,未免中止,卽又更聞,前說誤矣。大抵此人事,心常訝惑,不但宮筵,知其面,與人旣無可執之釁端,李遠事以後,如是轗坷甚,如何歲抄中,亦無名字,前此筵中,屢有下敎,銓曹之尙不收用,似未悉委折而然。前承旨申光履,此後依前下敎,勿拘擬望事,更加嚴飭。又命書傳敎曰,吏兵曹歲抄中點下人,依例捧傳旨。上曰,分兵曹參議李一曾,何故尙不肅命耶?兵堂出去知入。誼承命出,回奏曰,在外矣。上曰,分兵曹堂上中在外人員許遞,前望單子入之,待下批牌招察任。出榻敎上曰,今見巡廳草記,去夜軍堡軍號,一齊差誤云,聞極駭然,內兵曹頒布時,何以爲之耶?誼曰,內兵曹頒布時,郞廳親書着銜,及其下鑰時,各所部將守門將,分類受去,從門隙各傳該所,則該所官員,坼見之後,頒布于該字內軍兵矣。上曰,然則事在闕外,內司堂郞,初無所失矣。命書傳敎曰,政官牌招開政。命退,諸臣以次退出。
戊申六月初一日巳時,上御重熙堂。左副承旨入侍時,左副承旨徐鼎修,記事官金孝建·尹行任·金祖淳,以次進伏訖。上曰,惠廳啓本,催促入之事,分付。命書傳敎曰,政官牌招開政。上曰,惠堂雖有情勢,不可一向在城外,違牌後來待闕外事,分付,政官牌去來催促,可也。命退,諸臣以次退出。
戊申六月初一日戌時,上御重熙堂。坐直承旨入侍時,右承旨李亨元,假注書白慶楷,記注官金鳳顯,記事官金祖淳,以次進伏訖。上命書傳敎曰,常於此重臣,意有較計於表襮之病,從前多少辭敎,往往不啻迫切,此無他,不見諒於予也。自有近日遭罹,一邊昭釋,一邊勉督,訶責變爲慰藉,亦堪一笑。大抵非逆而爲逆,非賊而爲賊,在下賤無知,尙欲爲之曲加辨覈,況重臣乎?病不參班,雖作證左,疏以代陳,其間不遠,不論宇·偉事,與宇爲隻已久矣。於偉,伊時聲罪不分明,其兄猶參庭請,妄慮上意或厭其朝東暮西,不敢挺身先攻,且其逡巡之祟,予則曰萌於見帶銓任之別般難處云耳,自知善着者,無非自誤,至於冒沒登筵,添一別案,此則情也,非恣也。崔守魯事,出而早晩大何,筵敎屢示,其日朝,申諭於判府,旋有來待之命,而泮儒疏留中,豈敢以斷爛飜播之傳聞,執以爲處義乎?習俗喜事日甚,較跡恕情,難望於今日,世之惡之者,深看而緊束,亦未可專歸之黨私,執此而平心公看,則重臣果爲人乎,爲鬼乎?惟予一副苦心,不欲置人於半人半鬼之域,今不得不又費許多辭敎,予豈好辯而然?一則爲世臣,二則爲世臣,莫曰舜誅四凶,不念反爾之戒也,仇嫉相加,輪應不忒。今日之敎,意豈淺淺?非獨爲重臣地也。去就不審,較計害事,以此勘罪,重臣亦必無辭,而旣欲保之,又反罪之,則示人不廣,事近顚倒,予不欲爲是,辭疏亦旣承批,署啓原非難事,到今爲重臣者,但可含畏竭蹶,以答知我罪我之眷,區區廉防,卽餘事之餘事。惠廳堂上李在簡,待城門開,牌招行公,仍令申飭署啓。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
傳于沈豐之曰,都承旨入侍。
傳于沈豐之曰,夜禁申飭之下,院隷作拏,莫敢誰何,此等不畏法之承史,將焉用哉?都承旨推考,上下注書,亦爲從重推考。
傳于洪仁浩曰,左副承旨入侍。
以惠廳堂上李在簡牌不進推考傳旨,傳于李得臣曰,更爲牌招。
李得臣啓曰,宣惠廳堂上李在簡粘目署啓,連有飭敎,而屢度催促,終不修入,成命之多日遲滯,事體所在,萬萬未安,從重推考,何如?傳曰,昨下傳敎,何等剖析,此與官職去就,亦有間焉,則如是逡巡,了無知感知畏底意,分義可謂掃地,亟施罷職之典。
洪仁浩啓曰,卽者副校理朴廣源,謂有身病,陳疏徑出,原疏纔已退却,而依定式禁推傳旨,捧入之意,敢啓。傳曰,聞其病勢,實有汚穢之慮云,禁推分揀,本職許遞。
傳于李得臣曰,左承旨與下直守令察訪入侍。
備忘記,吉州牧使李殷福下直,長弓一張·長箭一部·片箭一部·筒兒一箇賜給。
有政。吏批,判書宋載經,參判金憙竝受由,參議曺允大進,同副承旨洪仁浩進。啓曰,判書宋載經,參判金憙,竝受由,小臣獨政未安,何以爲之?敢稟。傳曰,只出緊任。以李太亨爲副校理,尹羽烈爲副修撰,柳增萬爲渭原郡守,鄭昌聖爲兵曹判書。
兵批,判書未差,參判具㢞病,參議宋鍈入直進,參知柳誼病,右承旨李亨元進。同知單姜五成,副護軍宋載岳·朴光迪·柳殷鉉·李潤謙,副司果文極孝。
洪仁浩,以吏曹言啓曰,以今農務方殷,勸課之政,專責守宰,此時一日曠官可悶,未下直守令,皆令當日辭朝,未差守令,亦令待下批一體辭朝。貶期當前,邊上重地,許久在京,已未安,貶目懸註,亦無其例,邊地守令,亦令今明間下送後,草記,未下直邊將·差使員上來守令·邊將,一體當日辭朝事,命下矣。吉州牧使李殷福,慈山府使蔡緯夏,楚山府使吳毅常,高城郡守金履九,渭原郡守柳增萬,熙川郡守李厚在,當日下直,朔州府使金爔,明日下去之意,敢啓。傳曰,知道。
李得臣,以賑恤廳言啓曰,各部字內出幕病民,優給結幕之需,其中死亡,另施恤典事,命下矣。東部字內病幕九十六處,病民一百八十四名,西部字內病幕一百十八處,病民二百二十名,南部字內病幕三百五十五處,病民八百十九名,北部字內病幕一百五十八處,病民三百七十七名,合病幕七百二十七處,病民一千六百名,自五月二十二日,至三十日,舊幕則添補,新幕則造給,合空石四千一百九十一立,長木二千一百三箇,網兀三百九立,死亡四十五名,恤典依甲辰年,自該署埋葬例,各布一疋·錢一兩式,隨卽題給,使該部申飭埋葬之意,敢啓。傳曰,知道。
李亨元,以御營廳言啓曰,本廳哨官白東脩改差,代加設哨官朴大圭陞差之意,敢啓。傳曰,知道。
洪仁浩,以義禁府言啓曰,康津縣定配罪人李庚運,定配分揀,原傳旨中,以刊削改付標,機張縣定配罪人沈興永,亦以刋削改付標事,命下矣。李庚運·沈興永等所到處,卽爲放送事,分付該道道臣之意,敢啓。傳曰,知道。
司憲府照目,兵曹判書李原情云云。傳旨內辭緣,惶恐遲晩,杖一百收贖公罪是白乎矣,係是二品,上裁,何如?奉敎緘推。終涉太輕,且有臺彈,以此以彼,不可仍冒,本律良中區別,功議減等,以私罪施行,解見任爲良如敎。
掌令權坪,持平李基恒等疏曰,伏以軍號之法,何等嚴重,則兵曹判書李,身爲本兵之長,初旣不能檢飭,有此誤看誤布之事,此實前所未聞者,而又不能卽爲摘發,至有巡廳草記之擧,則其奉職無狀之罪,在所難免,及其特敎緘問之下,所供之辭,草率漫漶,不爲明陳委折,雖以聖上寬容之德,只下照律之命,而第伏念緘推之律,不過杖百而止,則論其所犯,罪律不當,臣等忝在執法之列,判付之下,決不可循例照律,捧入啓本矣。臣等謂兵曹判書李,特施譴削之典,斷不可已也,臣等無任云云。答曰,省疏具悉。兵判處分之以罷改推,蓋因承宣提奏,此則事勢似然。然爾等之言亦然,自有裁處之道,依判辭照律以聞。
戊申六月初二日卯時,上御誠正閣。都承旨入侍時,兼都承旨沈豐之,假注書白慶楷,記注官金鳳顯,記事官李宗烈,一提學金鍾秀,以次進伏訖。上曰,卿親病,何如?近用蔘劑云,果然乎?鍾秀曰,果用蔘劑而近似少差矣。上曰,吏曹佐郞李洪載,卽爲催促,使之今日內肅謝,宣諡時及期下送事,分付,可也。賤臣承命出傳。命退,諸臣以次退出。
戊申六月初二日巳時,上御重熙堂。左副承旨入侍時,左副承旨徐鼎修,記事官金孝建·尹行任·金祖淳,以次進伏訖。上命書傳敎曰,以今農務方殷,勸課之政,專責守宰,此時一日曠官可悶,未下直守令,皆令當日辭朝,未差守令,亦令待下批一體辭朝。貶期當前,邊上重地,許久在京,已未安,貶目懸注,亦無其例,邊地守令,亦令今明間下送後,草記,未下直邊將·差使員上來守令·邊將,一體辭朝。又命書傳敎曰,政官牌招開政。又命書傳敎曰,本事不關於本職,近來銓郞,視同三司,敢以區區私義,無難煩徹,成命之下,如是逡巡,此亦紀綱所在,當該郞廳李洪載,慶安察訪除授,使之當日辭朝,時任察訪,遞付京職。又命書傳敎曰,今聞康津縣定配罪人李庚運,中路病急,不得前進,申飭之下,無以趲程,畿伯言送云。本事雖可駭,與重罪之難赦有異,生行死歸,甚如何,定配分揀,原傳旨中,以刋削改付標,不可事同罰異,機張縣定配罪人沈興永,亦以刋削改付標,此意,分付所到地方道臣處。命退,諸臣以次退出。
戊申六月初二日申時,上御誠正閣。左承旨與下直守令入侍時,行左承旨李得臣,假注書李貞運,記事官李相璜·金祖淳,吉州牧使李殷福,楚山府使吳毅常,高城郡守金履九,慈山府使蔡緯夏,慶安察訪李洪載,渭原郡守柳增萬,金川郡守朴左源,以次進伏訖。上曰,守令以次進前,奏職姓名履歷,可也。殷福進奏。上曰,邊方重地,往須善爲之也。毅常進奏,緯夏進奏。上曰,何年爲承旨耶?緯夏曰,庚寅年除拜承旨,乙未以後,更不得爲之矣。上曰,年來枳廢之由,近始聞知其委折,豈可以此終棄乎?且聞近在分司,能爲擧職,誠可尙也,下去,須着意民事,可也。履九進奏,左源進奏,增萬進奏。上曰,累經守令,七事竝除之,可也。上命得臣竝宣諭訖。守令以次退出。上曰,慶安察訪進前。洪載進伏。上曰,此職本無赴任之事,而在京供職云,然否?洪載曰,然矣。上曰,文字抉摘,誠爲不可,故予之下敎者,良以此也。今者此命,亦欲開其進身之路矣。且本事不關於銓郞,此後除拜,則卽爲行公,可也。上敎得臣曰,予以李在簡事下敎者,可謂煞費心力矣。去就不審,較計害事云,則其罪,自底昭釋矣。得臣曰,聖敎至此,非但當者之感泣,凡在廷臣,孰不感激乎?命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自卯時至午時,灑雨下雨,測雨器水深八分。
未時,太白見於巳地。
李亨元啓曰,明日常參·經筵,取稟。傳曰,停。
李亨元啓曰,左副承旨徐鼎修,今日不爲仕進,卽爲牌招,何如?傳曰,允。
以左副承旨徐鼎修牌不進罷職傳旨,傳于洪仁浩曰,只推。
洪仁浩啓曰,新除授兵曹判書鄭昌聖,卽爲牌招,傳授命召,何如?傳曰,允。
傳于李亨元曰,同副承旨入侍。
李亨元啓曰,兵曹判書鄭昌聖牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
李亨元啓曰,兵曹判書鄭昌聖,再牌不進,推考傳旨,今方捧入,而命召傳授,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
李亨元啓曰,兵曹判書鄭昌聖,疏批已下,卽爲牌招,傳授命召,何如?傳曰,允。
李亨元,以兵曹言啓曰,五衛將申大順,以前任淸州營將,時在任所,未及上來,本廳番次苟艱云,今姑改差,何如?傳曰,允。
有政。吏批,判書宋載經,參判金憙竝受由,參議曺允大進,同副承旨洪仁浩進。啓曰,判書宋載經,參判金憙,竝受由,小臣獨政未安,何以爲之?敢稟。傳曰,只出緊任。以李在學爲左承旨,李書九爲校理,沈能翼爲修撰,李致中爲奉常提調,韓光會爲典醫監提調,李文源爲觀象監提調,鄭民始爲司譯提調,尹蓍東爲社稷提調,鄭民始爲判尹,鄭昌聖爲軍器提調,金勉柱爲寧越府使,金魯永爲刑曹參判。
兵批,判書鄭昌聖進,參判具㢞病,參議宋鍈病,參知柳誼入直,左副承旨李亨元進。以李命植爲知事,李運春爲都摠經歷,朴光進爲訓鍊主簿,申暹爲五衛將,鄭煥猷爲五衛將,副司直徐鼎修·李一曾·朴廣源,副司果金恕行。
傳于洪仁浩曰,承旨房仍。
備忘記,大臣箚批,以分揀爲辭,當初處分,欲敎其初來,前捕將趙心泰敍用,仍任前任,卽爲牌招,傳授命召及將牌傳令。
李亨元啓曰,左邊捕盜大將趙心泰,時無職名,令該曹口傳付軍職,何如?傳曰,允。
兵曹口傳政事,副護軍趙心泰,副司果鄭東觀。
分兵曹參議前望單子入之,申光履落點。
左議政李性源箚曰,伏以臣猥暴昏謬之失,兼控疾痛之呼,未蒙重勘,反承溫批,至諭以安心視事,臣誠悚惶慙恧,益不省攸措。軍號錯應,事係無前,兵判捕將之罪,特以常時之或欠照關,當夜之偶闕警飭耳,至於主巡該營,事體尤別,凡係差誤,理宜專當,論其辜犯,又不止兵判捕將之比,而只緣臣忝在大官,過蒙寬假,獨逭譴何,冞切兢惶。仍念臣自叨新命,行且半歲,感戴洪私,身不自有,策已朽之形,竭垂盡之力,凡有趨簉,一未或後,區區情實,庶蒙鑑燭,顧何敢妄懷便身之圖,自干孤恩之誅,而目下病狀,實涉危惡,神識則漸就昏昧,視聽則暴至聾瞽,蓋其風邪積祟,有非時時月可療,苟不急試鍼焫,趁加醫治,則轉成癃癈,勢所必至,此臣所以前箚祈懇,仰冀體諒之仁者也。況本營發巡,又在今夜,以此情病,實無抗顔擧行之勢,玆敢猥入文字,又犯瀆擾,伏乞聖慈,曲垂軫恤,將臣所帶本兼諸任,亟賜鐫遞,俾便調息,仍治臣不職之罪,以嚴巡綽,不勝幸甚云云。答曰,省箚具悉卿懇。本兵主頒號,且誤傳各堡,是本兵所管,而卿營初無誤傳,在卿何有?況都相無躬巡之例,摘發與否,尤非可論。至於捕將譴罷,欲譴其新叨,然此或爲卿控引之端,方令分揀,以安卿心,卿須勿辭視事。仍傳曰,此批答,遣史官傳諭于左議政。
行兵曹判書鄭昌聖疏曰,伏以日月迅駛,文孝世子終祥奄過,禫祀隔月,而讎賊未殲,一天共戴,臣民冤酷,愈往愈切,仍伏念臣於夢想之外,復叨西銓之命,驚惶感激,靡所容措。噫,以臣無似,厚被恩造,向忝是任,瘡疣百出,畢竟人言,雖論處義之失當,自顧愆尤,難免僨事之大何,只賴聖明之曲恕,幸得私義之粗伸,迄今感祝,守分自安,冗散之地,猶或陳刀奔走,銓選之職,久已矢心自劃,庶幾知我之天,更無濫授之憂,今玆新命,又奚爲而至哉?拜奉除書,衷情惝怳。假使臣無他情勢,六臘都政,國之重典,兄弟迭當,已是難安,況居官之道,廉防爲重,守拙之規,簡書是畏,何敢以歲月之稍久,恩寵之荐加,放倒四維,趨走爲恭,晏然爲承膺之計乎?此所以嚴召之下,一違再違,甘犯慢命之科,莫變守株之愚也。不料聖度天大,過加涵貸,誅罰不施,三牌踵臨,揆以分義,宜卽竭蹶,而左思右量,轉動無路,玆不得不冒控危苦之懇,仰瀆崇高之聽。伏乞聖明,俯賜矜諒,亟許鞶褫,俾伸自靖之義,仍治臣罪,以懲違傲之習,毋使大政遷就,國綱隳損,不勝萬幸云云。答曰,省疏具悉。陳久之事,不必追提,卿其勿辭行公。
戊申六月初三日午時,上御誠正閣。同副承旨入侍時,同副承旨洪仁浩,記事官金孝建·李相璜·金祖淳,兵曹判書鄭昌聖,以次進伏訖。上曰,卿爲大司馬大將軍,故特召見之,大政只隔,可謂臨陣易將,加意爲之,可也。昌聖曰,臣復叨此任,僨誤丁寧,是甚悚悶矣。上命書傳敎曰,今聞病勢甚劇,有此違牌云,左副承旨許遞。又命書傳敎曰,政官牌招開政。又命書傳敎曰,玉堂番次苟艱,在外人許遞,今日政差出。命退,諸臣以次退出。
戊申六月初三日未時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,趙德成,不入於歲抄,又漏於官案,其或作故耶?問于吏曹,知入,可也。賤臣承命出,回奏曰,以其無罪目,故歲抄中不載,而作散已久,其存亡與否,未能詳知云矣。上曰,吏曹參議,尙今不入耶?使之催促入來,可也。賤臣承命出傳。上命讀公事訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
傳于洪仁浩曰,都承旨入侍。
傳于洪仁浩曰,左承旨入侍。
洪仁浩,以弘文館言啓曰,新除授校理李書九,修撰沈能翼,副修撰尹羽烈,竝卽牌招察任,何如?傳曰,允。
以元龍瑞囚單子,傳于洪仁浩曰,保放。
李亨元,以司僕寺內乘,以一二提調意啓曰,兼內乘李運春,昨日政,移拜都摠府經歷矣,番次苟艱,其代,令該曹口傳差出,以爲推移入直之地,何如?傳曰,允。
兵曹口傳政事,以李東善爲內乘。
李亨元,以備邊司言啓曰,頃因傳敎,輪行之病,不卽登聞,委折問于該道伯,草記事,行會矣。卽見全羅監司沈頤之所報則以爲,道內列邑,始自春季,果有輪行之疾,症如感冒,不至人物之致傷矣,及到前月,一倍熾蔓,老弱多有零落之患,而入此月以來,漸至寢熄,峽邑幾盡乾淨,野邑間間有之,沿邑未及蘇熄。探察坊曲,救恤療治之道,連加申飭,而方其熾盛之時,適緣賤疾,未及上徹,則今於向熄之際,始乃登聞,事涉突兀,亦極惶悚,未果修啓矣。憂民聖念,無所不逮,有此詢問草記之命,民間疾苦,不卽上達,莫非昏謬顚錯之致,今方枚擧邑牒,條列登聞,此後形止,嚴飭詳探,劃卽啓達之地爲辭矣。本道輪行之疾,近雖漸息,向旣頗熾,則未卽登聞,致勤俯詢者,其在仰體之道,難免疎謬之責,全羅監司沈頤之,從重推考,何如?傳曰,允。
戊申六月初四日辰時,上御重熙堂。左承旨入侍時,行左承旨李在學,假注書白慶楷,記事官李相璜·金祖淳,以次進伏訖。上曰,未下直守令,當日辭朝。出榻敎命讀公事訖。命退,承史以次退出。
戊申六月初四日午時,上御重熙堂。都承旨入侍時,兼都承旨沈豐之,假注書李貞運,記事官李相璜·金祖淳,以次進伏訖。上曰,香薷飮,大體,似好矣。豐之曰,此是月令藥,誠好矣。上曰,只書本院藥錄中,朝紙,不必書出矣。豐之曰,中宮殿諸節,何如?上曰,一樣矣。上曰,吏判之病,何如云耶?知入,可也。上曰,寧越府使入來與否,知入。賤臣承命出,回奏曰,姑未入來云矣。命書傳敎曰,貶坐當前,未肅拜判尹,牌招察任。上曰,王大妃殿進御人蔘粟米飮,自今日停止。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日常參·經筵,取稟。傳曰,停。
李亨元啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李亨元曰,左承旨入侍。
以校理李書九,修撰沈能翼,副修撰尹羽烈,牌不進罷職傳旨,傳于洪仁浩曰,只推。
李亨元,以弘文館言啓曰,校理李書九,修撰沈能翼,副修撰尹羽烈,旣有只推之命,更卽牌招察任,何如?傳曰,允。
以校理李書九,修撰沈能翼,副修撰尹羽烈,牌不進罷職傳旨,傳于李亨元曰,只推。
以洪聖淵·徐配修·李敬五·沈晉賢·李東稷·申大尹·鄭致淳·朴基正·李尙度等囚單子,傳于洪仁浩曰,放。
以忠淸監司狀啓,初三日始雨形止馳啓事,傳于洪仁浩曰,昨見狀辭,以本道諸邑,多有雨澤之不足處云,續見狀辭,初三日之雨,若是滂沛,高低俱有所益,自此秧役,可無愆期,言念民事,萬萬幸甚,列邑所得,果如營下乎,隨聞陳聞事,回諭。
洪仁浩,以成均館官員,以行大司成意啓曰,臣因政院啓辭批旨,今日設行陞補,四抄諸生,旣盡入來,故因爲設場懸題矣。晩後數三儒生,來會場外,使守僕傳語曰,自齋任被罰之後,參疏生進,因捲堂,已盡處義,而至於疏下儒生,至今無處義之事,故今因泮試,欲爲處義云云,因通場內諸生漸次招出,所餘無幾,故臣卽以罷場是三百年來所無之事也,諸生雖或處義,決不可罷場,縷縷爲言,則諸生,終不回聽。末以通文,唱言於場內,入場諸生,一齊出去,故取見通文,則無發通人姓名,只稱場外諸生發通云。實是前所未有者,此莫非臣疲軟見輕於諸生之致,今方出處私次,恭俟威罰之遄被,惶恐敢啓。傳曰,設有惹鬧之擧,但當罪其儒,仍設場,豈可以陞試罷場,至於登徹乎?事甚屑越,且關後弊,卿則推考。雖非疏下,豈無儒生?卽爲設場試取。雖以疏下言之,生進,勉參食堂,幼學,豈可不赴陞試乎?一體申飭,斯速設場,惹鬧儒生,卿其嚴治其罪,可也。
尹行元,以成均館官員,以行大司成意啓曰,本館草記批旨內,設有惹鬧之擧,但當罪其儒,仍設場,豈可以陞試罷場,至於登徹乎?事甚屑越,且關後弊,卿則推考。雖非疏下,豈無儒生?卽爲設場試取。雖以疏下言之,生進,勉參食堂,幼學,豈可不赴陞試乎?一體申飭,斯速設場,惹鬧儒生,卿其嚴治其罪,可也事,命下矣。臣固當依聖敎,施罰設場之不暇,而唱論之儒,發通之生,旣難知名,而施罰,至於疏外之生,亦皆引義而齊出,聖敎之下,末由奉行,尤增死罪,惶恐待罪之意,敢啓。傳曰,名以儒生,無名發通,何等羞恥事,卿若據理責非,則罪非死罪,事非大事,寧有不卽自現乎?終匿其名,終祕其蹤,則豈可以儒之一字齒之乎?旣不齒之以儒,則他儒生,又豈可與之較挈,引以爲嫌乎?赴試當否,卽此可決,況生進幼學之處義携貳,不但無所據,疏下疏外之如是渾同,又可謂太劻勷,此等事件,無非可以理喩而理解者,彼諸生,亦豈有一味不從師令之理乎?再次草記,屑越中最屑越之擧,卿則從重推考。期於待朝設場,萬一以不得擧行,更爲煩徹,則如此巽軟不職之泮長,難逭重勘,雖以諸生言之,能免不率敎之罪乎?以此知悉,無敢如前屑越,可也。
李亨元,以兵曹言啓曰,內禁衛將徐有和,身病猝重,勢難供職,兼司僕將韓光迪,親病沈重,有難離舍,俱爲呈狀乞遞,宿衛領軍之任,不可蹔曠,竝今姑改差,何如?傳曰,允。
李亨元,以兵曹言啓曰,景福宮衛將崔彭年,謂有親病,勢難供職,呈狀乞遞,輪番之任,不可久曠,改差,何如?傳曰,允。
李得臣,以漢城府言啓曰,涉疑疾,方痛死亡之類,令各部兩署,更加摘奸後報來,故列錄書入之意,敢啓。傳曰,知道。
戊申六月初五日巳時,上御重熙堂。左承旨入侍時,行左承旨李在學,假注書白慶楷,記事官李相璜·金祖淳,以次進伏訖。上命讀公事書判付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日再明日,國忌齋戒正日相値,視事頉稟之意,敢啓。傳曰,知道。
沈豐之啓曰,行左承旨李在學,今日不爲仕進,卽爲牌招,何如?傳曰,聞其本病,果難供劇,許遞,前望單子入之,待下批牌招察任。
傳于李亨元曰,同副承旨入侍。
承旨前望單子入之,趙衍德落點。
李亨元啓曰,事變假注書李錫心,身病猝重,勢難察任,今姑改差,何如?傳曰,允。
李錫心改差,代以徐有聞爲事變假注書。
洪仁浩,以吏曹言啓曰,咸昌士人蔡膺河所告內,其矣五代祖以恒延諡,今月二十八日定行矣,以國忌相値,來七月十一日退定云矣,敢啓。傳曰,知道。旣命宣諡,豈可以該郞不備,不得延諡乎?飭亦施矣。前郞廳李洪載,仍任前職,使之今日入直,過都政,卽爲進去。前察訪,亦爲仍任,可也。
傳于洪仁浩曰,幺麽郞官擧措,焉敢若是?飭敎之下,以假郞廳仍直,替呈省記,尤萬萬駭然,若有一分嚴畏之心,又焉敢若是?當該郞廳李洪載,當各別重繩,以懲日後之銓郞,爲先令該府拿問重勘,而省記則使實郞,卽爲入直來呈,拿囚則過都政後擧行事,分付禁府。
以鄭履煥·安廷瓛囚單子,傳于洪仁浩曰,依本律勘放後草記。
洪仁浩,以義禁府言啓曰,時囚罪人鄭履煥·安廷瓛等,依本律勘放後,草記事,命下矣。鄭履煥·安廷瓛等,傳旨內,鄭履煥段,舊還上舊軍餉居末,安廷瓛段,新還上居末。昨年穡事,旣得稍稔,分數酌定,亦有卙量,則有此未捧之夥然者,揆以糴法,誠極駭然,竝依事目勘處。罪,取考律文,則大典通編倉庫條有曰,軍餉及還上居末守令拿問,大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。鄭履煥·安廷瓛等,各杖一百收贖,告身盡行追奪,放送,何如?傳曰,允。如有功議,各減一等。
洪仁浩,以義禁府言啓曰,鄭履煥·安廷瓛等,各杖一百收贖,告身盡行追奪事,照律草記批旨內,如有功議,各減一等事,命下矣。鄭履煥七代祖澈,光國功臣云,功減一等,杖九十收贖,奪告身四等,而安廷瓛,無功議云矣,敢啓。傳曰,知道。兩倅除拜屬耳,況一是特補,一是擇送,俱不當徑遞。至於堤倅之査逋,可見氣力,本律以公罪擧行,竝令明日還官,兩邑未捧穀物,待秋收殺事,令廟堂,一體分付該道,可也。
戊申六月初六日巳時,上御重熙堂。同副承旨入侍時,同副承旨洪仁浩,假注書白慶楷,記注官金鳳顯,記事官李宗烈,以次進伏訖。上曰,陞試開場云乎?仁浩曰,開場云矣。上曰,儒生入場者,爲幾人?仁浩曰,幾數十人,而追來者亦稍有之云矣。上曰,待其設場之後,所囚館隷輩,放送,可也。仁浩曰,政官中參判有實病,參議呈告在外,而聞今判書病差云,若値政命之時,則入稟請牌乎?上曰,唯。命退,承史以次退出。
戊申六月初六日申時,上御重熙堂。同副承旨入侍時,同副承旨洪仁浩,假注書白慶楷,記注官金鳳顯,記事官李宗烈,以次進伏訖。上曰,陞試其已設場云耶?仁浩曰,俄聞儒生數百人入場,見昨日所謂通文者,仍卽散去,而大司成,以此意方欲草記云矣。上曰,聞極駭然矣。承旨出去,卽通于泮長,更復招諭,雖不滿數十人,必期於設場之地,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,來十一日,朝參日次矣,敢稟。傳曰,停。
洪仁浩啓曰,來十一日,輪對日次矣,敢稟。傳曰,爲之。
傳于李亨元曰,右承旨馳詣明陵,奉審摘奸,局內諸陵,一體奉審以來。
傳于趙衍德曰,左副承旨入侍。
趙衍德,以弘文館言啓曰,校理李書九,修撰沈能翼,副修撰尹羽烈,旣有只推之命,更卽牌招察任,何如?傳曰,允。
洪仁浩,以義禁府言啓曰,鄭履煥·安廷瓛等,本律以公罪擧行事,命下矣。鄭履煥·安廷瓛等,竝以公罪,杖一百收贖之意,敢啓。傳曰,知道。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,明日,乃是初伏,自明日至處暑間,視事頉稟之意,敢啓。傳曰,知道。
傳于趙衍德曰,同副承旨入侍。
徐有聞在外,代以趙景逵爲事變假注書。
趙衍德,以成均館官員,以同知館事意啓曰,臣等,今日昏後始聞,居齋儒生等,夕食堂不爲設行,有捲堂出齋之擧,而行大司成尹師國,以儒生侵詆,謂有情勢,屢度往復,終不入來,臣等,夜深後始詣泮宮,招致儒生,問其捲堂之由,則只有守齋儒生一人書進所懷以爲,掌議停擧後,臣等亦是疏下人則不當冒入食堂,而聖敎之下,不敢違越,臣等三四人,同參食堂矣。今見東一房掌議徐有望呈單,則乃以今日諸生,亦豈盡疏外他儒乎?等說,侵斥之,且謂義理晦塞,廉恥都喪云云,則臣等廉隅所在,不敢晏然入食堂云云,而居齋儒生四人中三人,則自見呈單之語,謂不可一時冒居,卽已出去。聖廟守齋,何等重大,而只有一人之留在,引義捲堂,雖係廉防,而不待所懷之書納,揆以事體,誠極未安,出去儒生等,方令搜訪,以爲來會後勸入之地,而當此泮中有事之時,不可無主管堂上,大司成,令政院稟旨牌招,以爲擧行之地,何如?傳曰,非勸入非捧所懷,寧有如許格式?此草記還給,可也。
趙衍德啓曰,泮儒捲堂,事係非常,所懷捧入,無得遲滯,例也,而昨日夕食堂儒生,有捲堂之擧,大司成尹師國,謂有難安之情勢,同成均鄭昌順·李秉模,謂無替行之前例,互相往復,至於經宿,今始以大司成牌招之意,來呈草記,若是遲滯,事未前有,行公館堂,竝從重推考,何如?傳曰,焉有如許格式?此啓辭勿施,大司成處申飭。
趙衍德啓曰,吏曹判書宋載經,參判金憙,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,亞銓則病未差爲言云,而以給由太久,特命一體出牌。至於判堂,旣以待政命依例出牌,言送政院,今反違牌,何也?判書從重推考,與參判,更卽牌招。日前飭敎未久,違牌傳旨,無端捧入,當該承旨,爲先推考。
以校理李書九,修撰沈能翼,副修撰尹羽烈,牌不進罷職傳旨,傳于趙衍德曰,只推。
傳于趙衍德曰,聞又違牌,可知實病之難强,吏曹參判金憙許遞,前望單子入之,待下批牌招察任。
吏曹參判前望單子入之,金文淳落點。
以吏曹參判金文淳牌不進推考傳旨,傳于趙衍德曰,更爲牌招。
以吏曹參判金文淳再牌不進推考傳旨,傳于趙衍德曰,稱病可謂太支離,此傳旨勿施,更爲牌招。
趙衍德啓曰,同副承旨洪仁浩,奉命出去,臣,吏兵批兼進之意,敢啓。傳曰,知道。
有政。吏批,判書宋載經進,參判金文淳牌招不進,參議曺允大在外,左副承旨趙衍德進。啓曰,全羅監司,今當差出,而擬望之人乏少,他道守令,竝擬,何如?傳曰,非特敎非大臣所奏,而瓜滿窠之散政差出,曾有其例乎?相考前例草記。以鄭東觀爲副校理,吳載純爲左參贊,尹蓍東爲同經筵,金昌顯爲司䆃主簿,慶安察訪文極孝仍任事承傳。故正言韓鳳朝贈禮參例兼,故通德郞韓翊箕贈左承旨例兼,故通德郞韓如頊贈司僕正,以上同知韓命喆三代追贈。
兵批,判書鄭昌聖進,參判具㢞病,參議宋鍈病,參知柳誼入直,左副承旨趙衍德進。以柳文植爲內禁將,朴晉陽爲兼司僕將,李聖聃爲景福將,李觀成爲宣傳官,李益成爲僉知,副司直李在學·曺遠振·李殷模·朴長卨,副司果李顯靖。
趙衍德,以吏曹言啓曰,全羅監司,他道守令竝擬啓辭批旨內,非特敎非大臣所奏,而瓜滿窠之散政差出,曾有其例乎?相考前例,草記事,命下矣。溯考謄錄,則監司瓜滿之代,自本曹循例差代,無可據之例,而輕先問議,仍爲差出啓辭,昏謬甚矣,惶恐待罪之意,敢啓。傳曰,知道。然則難免不審之失,從重推考。望筒旣不入啓,差出與否,非所可論矣。
傳于趙衍德曰,左副承旨入侍。
傳于洪仁浩曰,坐直承旨入侍。
禮曹判書前望單子入之,李秉模落點。
兵曹口傳政事,副司直徐有防。
戊申六月初八日卯時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,大司成,有何情勢云而尙不入泮耶?仁浩曰,昨日東一房齋任徐有望,呈單子齋中,以嫁禍士林等語,侵詆泮長,無復餘地,泮長以爲,旣受儒生之侵詆,至於嫁禍云云,則何可抗顔行公乎?俄以此意,辭疏到院,故自下退却,而所謂情勢者,此也。上曰,儒生事,聞甚駭然矣。然而以泮長言之,自已無嫁禍之實,而以此引義甚如何,且儒生輩,設有如許擧措,惟當責以義理,施以儒罰,是乃師生之體例也。非臺評非朝議,而被生徒一時狂妄之言,遽然退縮,是何事體?卽爲申飭,使之入去。呈單儒生,施以儒罰,斯速勸入後,草記之意,分付,可也。命退,承史以次退出。
戊申六月初八日辰時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,連日之雨,便成長霖矣。衍德曰,姑無開霽之意矣。上曰,泮中儒生,勸入云乎?衍德曰,姑未勸入云矣。上曰,申飭勸入後,草記事分付。泮長處義,亦不成說,飭敎之下,焉敢若此?亦爲申飭,可也。命退,承史以此退出。
戊申六月初八日辰時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,昨年兩西暗行書啓及別單,持入,可也。賤臣承命出,持入。上命讀公事。上曰,承旨馳詣文禧廟,奉審摘奸以來,可也。命退,承史以次退出。
戊申六月初八日戌時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,以次進伏訖。上曰,監司瓜代之散政差出,曾有其例云乎?衍德曰,溯考謄錄,則元無前例云矣。上曰,吏曹草記捧入,可也。賤臣承命出,持入。命書批答。命退,承史以次退出。
戊申六月初八日二更,上御重熙堂。坐直承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,吏曹參判,何不入來云耶?仁浩曰,雖不知緣何委折,而初牌再牌則在家不進,三牌則納牌不進矣。上命書傳敎曰,旣云納牌,病不至難可强,可知有除輒違,看作高致,極可駭然,吏曹參判金文淳,靈巖郡守除授,當日辭朝,時任郡守,遞付京職。又命書傳敎曰,貶坐申飭之時,六曹長,當備員,聞以身病,不得磨勘,言送政院云,禮曹判書徐有防許遞,前望單子入之,待開門牌招察任。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自初昏至夜五更,灑雨下雨,測雨器水深二寸。
趙衍德啓曰,泮儒捲堂,已至多日,大司成進去勸入後,草記事,連有飭敎,而大司成尹師國,旣入泮中,謂有情勢,終不擧行,又至經宿,事體所在,萬萬未安,從重推考,何如?傳曰,聞昨日飭敎,豈敢入泮引義乎?此啓辭勿施,更加嚴飭。
傳于尹行元曰,右承旨入侍。
趙景逵在外,代以金和鍾爲事變假注書。
李亨元啓曰,事變假注書金和鍾,時無職名,令該曹依例付軍職,冠帶常仕,何如?傳曰,允。
傳于李得臣曰,同副承旨入侍。
漢城判尹前望單子入之,金尙集落點。
傳于洪仁浩曰,疫癘之浸熾,多在窮乏之類,死亡亦在此類,此蓋氣虛而病侵,病侵則至於不起。近以備郞摘奸來奏推之,兩郞所告致死人命,各過十餘名之多,而聞是至窮乏者云,與其顧恤於庇身掩骼,曷若先救其飢,俾免死亡之爲實政乎?甲辰則以發賣之時,別給糧資,而今番雖有異焉,流丐賜米,常年多有其例,令備郞及賑郞,詳抄頷顑之類,仍令該廳,量給穀物,俾救病之擧,得有活命之效事,令廟堂,各別申飭該廳,形止,仍令草記。
李得臣,以戶曹言啓曰,因內需司單子,明禮宮進上臘肉,山猪獐鹿捉納砲手二十名,自廟堂定奪,原春道江陵府,無弊上納,而中間以山猪獐鹿之難得,砲手一名生雉十首式,定式上納者,積有年所。近來砲手有闕,不補其代,時存僅餘一名,莫重內入,殆將闕封,砲手二十名,依前抄補,無欠封入事入啓,移報備局事據,當初設置年條及中間廢却委折,査問本道,以爲釐正之地,待報來具由論理草記事,報戶曹事,判下矣。依判下內辭意,發關査問矣,卽者原春監司金載瓚査關內,枚擧江陵縣監孟至大牒呈以爲,明禮宮所屬砲手,本額則自是二十名,而當初猪獐鹿獵納之規,今果以生雉替納,而砲手設置年條及中間廢却委折,溯考本邑所在久遠文蹟,一一按査砲手本案,京司本宮公文,初無一張可考之蹟,砲手二十名內目今見存者,只有二名,而招問委折,亦皆不能詳知,而槪其所告內,本宮砲手,當初定以二十名,自本宮差出頭目,使其頭目,隨闕隨補,報于本宮,則本宮出送圖書,以某面某差定其代之意知委,則本邑,一從圖書,勿侵他役而已。至於頉下及塡差之節,初無關由於本邑之例,自本宮主管,而一自身布減疋之後,皆不願屬於砲手,故簽丁切難,充額無路,漸次見縮,今爲二名云爾,則今此砲手之設置年條廢却委折之可考文蹟,或因中間散失,今無見存,而抑是自初全屬於本宮,初不句管於本邑,自本邑元無文蹟錄置之事乎。旣無文蹟,則年條委折,無以考出,有闕勿補之由,該邑旣如是擧實枚報,蓋其頉定之際,初不專屬於本邑,故有此有闕未補,幾至全闕之境,此後則令本邑主管擧行,成置本案,隨頉隨定,則可無如前之弊云矣。其間事實,果如營邑之報,則設置年條,雖無稽考之道,中間廢却,只緣不爲充額之致,而當初自廟堂定奪,封進臘肉者,必有義意,今不可以中間廢却,一向因循,自今爲始,依道臣所報,令本邑專管擧行,成置本案,隨頉隨定,俾無如前闕額之弊。猪獐鹿,旣以獵得之難,代捧生雉,依近例以生雉封進之意,分付該道道臣及內司,何如?傳曰,簽丁疊充,卽小民切苦之瘼,軍需經用,砲保匠保,每見收布之狀,輒先有悶惻之意,況此臘雉之宮納乎?又況一卒所納,多至十首,究厥所費,甚於二疋良役,如早聞之,當直罷,何必査問?觀此草記,非中間消瀜,明是闕額,不卽充定之致,尤豈可復舊弊貽宿瘼乎?絲毫有益於民,御供何拘?宮納臘雉砲手名色,自今永除,時存者,移充某岐歇役事,分付道臣,可也。
李亨元,以兵曹言啓曰,兼司僕將閔百履,五衛將沈默之,俱以身病猝重,勢難供職,呈狀乞遞,實病旣如是,則宿衛輪番之任,不可久曠,竝改差,何如?傳曰,允。
判府事徐命善箚曰,伏以臣於病淹昏涔之中,伏聞以各司殿最,限內磨勘之意,飭敎誕宣,臣於是,滿心惶阨,如添一症。臣之自來貞疾,近成癃癈之狀,前旣屢陳,今不敢以種種醜穢,輒事煩瀆,而最是寢食全減,精神隨鑠,房闥之內起居,猶且費力,酬酢之際,語言率多短澁,雖一時暫赴之公座,亦無强自動作之望,重以數日以來,猝被毒感,頭疼氣眩,寒熱交作,宛轉叫苦,不省四到,此又目下實狀,臣何敢誣也?噫,臣之久曠兼務,固積尸素之罪,而至於尋常應行者,反貽中朝之提飭,其孤恩慢命,合被大何,豈容任其虛縻,秪爲臣養病之坊哉?玆將短箚,略暴情悃,伏乞聖明,俯垂矜諒,亟遞臣所帶太僕御營廚院提擧之任,俾貶坐無滯,私心獲安,不勝懇禱云云。答曰,省箚具悉卿懇。聞有所愼,豈勝奉念?日來極熱,將攝易致失宜,貶目未勘,何用深引?卿須安心調理。仍傳曰,此批答,遣史官傳諭,遣御醫看病。
校理李羽晉疏曰,伏以,臣頃上請急之章,獲蒙裭鞶之恩,而臣之母病,蓋非一時之症形,有難旬月內差復,間奉除命,自速違傲,惟俟郵罰之遄被,而旣逭於諸僚之置對,又侈以館銜之復叨,臣含恩畏義,不敢言私,遂未免章皇出肅,黽勉就直,而頻繁乞暇,跡涉猥屑,因仍供職,情實難强,臣之去就,豈不萬萬悶蹙乎?第伏念,莫高於天,而愚夫愚婦苟有情私之至切者,則必呼而訴之,以冀曲遂其願,顧臣之所仰戴於殿下者,卽一天也,殿下之所覆燾於臣者,亦一天也,今臣有至切之懇,則其可不仰首鳴號,而自阻於仁覆之下哉?臣幼而失怙,鞠於偏母,母年今七十有一歲,而臣之兄弟,猥占科名,聯武淸班,每誦古人羹藜負米之言,未嘗不泫然而涕,怵然而懼矣。臣母受氣脆弱,自少善病,加以喪威之後,百病交侵,及夫衰耋之齡,貞疾轉篤,長委床笫,奄奄朝夕,眞元寖鑠,若西日之下山,流光易逝,恐餘年之無幾,而臣家本寒素,契活常艱,性又疎迃,拙於治生,以非肉不飽之齡,有菽水難繼之時,凡於藥餌之供,滋補之節,一未能盡其道,貧無以爲養,正謂臣今日情事也。華貫膴仕,寵榮雖極於一身,甘毳滫瀡,志願莫遂於反哺,爲人子職,寧不愍然?苟使臣,有此情理,抱此衷懇,而徒懷瀆擾之懼,未徹崇高之聽,則亦非所以廣聖世敦孝之治也,玆敢冒陳私懇,仰瀆宸嚴。伏乞聖慈,天地父母,深恢錫類之化,特推體下之仁,倘命選部,畀臣一小縣,俾捐捧廩之餘,獲遂專城之養,則庶可以專意於刀圭之節,無憾於甘旨之供,區區至願,於斯畢矣。伏惟殿下,憐其情而察其懇焉云云。答曰,省疏具悉。疏辭,下該曹稟處。
戊申六月初九日卯時,上御重熙堂。右承旨入侍時,右承旨李亨元,假注書白慶楷,記事官李相璜·金祖淳,以次進伏訖。上命讀公事訖。亨元曰,蜂峴禁路,關係甚重,自前飭令,不啻申嚴,而臣於今番奉審之行,伏聞此路之禁,稍不如前,故復命時取路蜂峴,以爲看審之地,則峯巓壘石,自致年久而陊圮,樵逕細路,未免人馬之通行,事之駭然,莫此爲甚,此是前後陵官,不能察飭之致,到今有難一一追勘,而此後則申飭該曹,更加嚴禁,俾無如前解弛之弊,恐合事宜,故敢此仰達矣。上曰,聞甚駭然,分付該曹,各別嚴飭,各陵官,使之自今嚴防緊塞,此後陵官殿最時,此一款,定爲考課之高下。奉審之行,亦必摘奸事,載之該房謄錄,春秋一次式,別遣史官或宣傳官摘奸,每孟朔,該房及承傳宣傳官,微稟事,一體定式,可也。出擧條命退,承史以次退出。
戊申六月初九日午時,上御重熙堂。同副承旨入侍時,同副承旨洪仁浩,假注書白慶楷,記注官金鳳顯,記事官李宗烈,以次進伏訖。上命書傳敎曰,未肅拜京兆尹許遞,前望單子入之,待下批牌招察任。又命書傳敎曰,此等應行之事,若欲隨等輒費飭敎,則揆以國體,寧不屑越?諸司貶坐,今年磨勘處絶少云,大臣衙門及衆所共知老病情勢外,各該堂上,從重推考,自大臣衙門,皆令限內爲之。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自巳時至酉時,灑雨下雨,測雨器水深二寸二分。
傳于李亨元曰,大臣·備局堂上引見。
傳于李亨元曰,都承旨入侍。
傳于李亨元曰,吏房承旨入侍。
趙衍德啓曰,右參贊吳載純,除拜後過三日,不爲出肅,依定式推考警責,仍卽牌招察任,何如?傳曰,允。
李亨元啓曰,右參贊吳載純,飭敎之下,謂有情勢,懸牌闕外,無意膺命,揆以事體,誠極未安,從重推考,何如?傳曰,此啓辭勿施,斯速入來肅命事,各別申飭。向有飭敎,則無所據之處義,至有懸牌之擧,而政院無難枚奏,亦極駭然,當該承旨推考。
趙衍德啓曰,泮儒捲堂,今至三日,而大司成尹師國,謂有情勢,旣在泮村,終不勸入,今又謂以待罪,來詣闕外,屢度催促,無意入泮擧行,事體所在,誠極未安,從重推考,何如?傳曰,次對時筵敎及詢問大臣說話,竝令使之知悉,卽爲勸入,則又如是逡巡,寧有如許道理?況呈單之儒生,亦已停擧,尤無可嫌之端,此啓辭勿施,嚴飭進去,可也。
傳于趙衍德曰,重臣吳載純,今日擧措,萬萬怪駭,此重臣,本自仁善,寧有如許無嚴?此必動於浮議之左聒右撓而然。欲以此事問之,使之來待政院,而向後擧措,大關分義,觀於日前還給辭疏,其意可知,此必發怒於右相狀辭,不欲周旋於一府,有此決脚之擧,不當引之事,如是强引,反不念累及之慮,可乎?近來朝綱,雖曰掃地,其可不出一重臣乎?此似小事,其在爲朝綱爲大臣之義,此重臣,必欲督出而後已,宜懲近日紛挐之習。況延豊之情勢,纔遭譴削之臺評,猶且迫於嚴敎,冒沒參坐,則況此重臣,沒頭腦處義乎。不嫌於諡坐,反慍於右相,焉有如許事理?右參贊吳載純,不可尋常處之,而旣以期於督出爲敎,待入來肅命後,當有處分,政院各別嚴飭。
傳于李亨元曰,同副承旨禁推。
兵曹口傳政事,副司勇成海應。
傳于李亨元曰,泮長今旣承命入泮,同副承旨禁推傳旨分揀。
趙衍德啓曰,因別監金宗道爲先汰去,其代擇差事,司謁手本議處事,命下矣。査問於右邊捕盜廳行首捕校崔昌奎處則以爲,捕校尹道杓,果爲執捉金元道,而拘留捕廳,一宿之後,旋卽放送云。捕盜之法,必待眞贜,而所謂贜物,不過渠之六寸崔昌福所佩無鞘之刀,則初非眞贜之可論,至於拘留之後,不一推閱而放送,尤不可謂眞有所犯。元道之被捉委折,旣如是糢糊,則其兄宗道之坐此除汰,似屬冤枉,議處一款,今無可論,而捕校尹道杓,則未捉眞贜,徑加結縛,周示街路之狀,必有隱情而然,令攸司嚴査得情,依律重繩,何如?傳曰,金宗道之弟,若無所行之手荒,雖如芥微物,豈有被人致疑乎?宗道無別般得捷之端,而旣與賊名有異。勿汰,捕校之不捉眞贜,不一推閱,乍縛而旋放者,極爲痛駭,而竊發之習,近聞莫甚云,不可以此,重治捕校。眞盜則不捉,平民則貽害,其漸亦不可不嚴防,該捕校,令該大將懲治。近來治盜之刑,雖不用之,至於戢盜之政,豈或廢却?從當廉問,無寖息之效,捕將難免重勘,以此嚴飭。
趙衍德,以文禧廟營建廳言啓曰,本廳堂上工曹判書臣具允鈺,與郞廳副司果臣李晩秀,進詣本廟奉審,則廟內外俱無頉處之意,敢啓。傳曰,知道。
李亨元,以兵曹言啓曰,禁軍來秋冬等都試,政府及本曹連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
以禁府都囚徒,傳于李亨元曰,尹守默,依他檢官律勘放,鄭益祚,此時守令,不可久曠,付過,使之今日下送,元龍瑞,旣勘罪,放送。
趙衍德,以義禁府言啓曰,保放罪人尹守默,依他檢官律勘放,鄭益祚,付過,使之今日下送,元龍瑞,旣勘罪,放送事,命下矣。鄭益祚付過放送,元龍瑞放送,尹守默,依他檢官律,杖一百收贖,告身盡行追奪,永不敍用放送之意,敢啓。傳曰,知道。如有功議,各減一等。
領敦寧洪樂性箚曰,伏以卽伏見傳敎下者,以諸司貶坐事,責飭截嚴,至有限內設行之命,伏不勝惶蹙悶阨之至。臣每當暑月,頻患痁症者,已有年所矣,至於今夏,則病狀一倍添劇,寒熱無時迭作,痰癖從以闖發,寢食減阻,神息澟綴,時日之內,萬無蠢動之望,嚴飭之下,末由擧行,伏枕隕越,罔知攸措。伏乞聖明,亟遞臣本兼之任,仍降威罰,治臣瘝曠之罪,以警具僚焉云云。答曰,省箚具悉卿懇。向於宮庭,見卿神觀瘦消,已慮之,聞有美疴,尤庸念念,安心勿辭善攝。仍傳曰,此批答,遣史官傳諭。
延豊君李疏曰,伏以臣於向者,猥承匪據,自速罪戾,竟遭人言,撫躬慙恧,歷日靡措。噫,臣於中權之任,豈有一分堪承之望哉?以其人器則不稱也,以其情地則難安也,誠以殫竭在前,未敢言私,義分是懼,黽勉出肅,而蔑效之地復據,昏謬之失殆甚,除拜數日,瘡疣百出,早晩顚沛,固所自料,果然軍號誤頒之事出,而臣之溺職之罪,於是益著矣。前後委折,已悉於緘答中,今不敢更事覶縷,而苟使臣先事檢飭,隨處照察,豈有此無前之事也?一則臣罪,二則臣罪。至於特敎發緘,事體至重,而荐承嚴敎,鑚地不得,草草仰對,辭不達意,指陳事實者,反涉漫漶,仰暴衷懇而自歸瀆䙝,莫非臣事事迷滯,節節顚錯之致,論其所坐,合被重辟,乃者臺評聯發,聲罪甚峻,斷以無狀,語固至當,律以譴削,猶屬末勘。不意聖度天大,過加含容,不施鈇鉞之誅,特從惟輕之典,及被譴罰,止於遞解,難赦之辜,每由自作,曲庇之方,輒煩聖念,罪亦爲榮,無往非恩,如臣無似,何以得此?感極涕零,益不知措躬之所也。嗚呼,偏被洪造,未有如臣,孤負聖眷,亦未有如臣。臣之忝叨是職,非止一再,而誠切報效,補蔑絲毫,意在修擧,事輒僨誤,默數愆尤,指難勝僂,畢竟被彈,莫非滄浪,則雖以我聖上慈覆之德,憫恤之恩,尙何以隨事寬假,俾得以一例倖免也哉?臣罪至此,尤合萬殞。蹙伏追訟,夙夜惶懼,有不敢以律則旣勘,職亦已解,晏然自居,今日賓對,不得進參,諸司殿最,亦未擧行,俄以宗廟署貶坐事,飭敎速下,而所遭不輕,無面可顯,今若徒知怵畏之義,罔念息補之道,冒昧承當,放倒廉隅,臣實自愧,人謂斯何?左右思量,進身無望,玆不得不冒入文字,仰瀆崇嚴。伏乞天地父母,亟削臣所帶提擧之任,仍治臣逋慢之罪,以肅朝綱,以安私分,不勝幸甚云云。傳曰,設有臺評,職名自異,一解見任,情勢亦伸,此等上疏,豈可循例捧入乎?還給,捧納承旨推考。
戊申六月初十日卯時,上御誠正閣。大臣·備局堂上引見入侍時,右承旨李亨元,假注書白慶楷,事變假注書金和鍾,記事官李相璜·金祖淳,左議政李性源,右議政蔡濟恭,兵曹判書鄭昌聖,行副司直鄭昌順·李柱國,漢城判尹金尙集,行副司直徐有大,開城留守洪秉纘,行副司直金持默,校理李羽晉,以次進伏訖。性源等曰,雨勢頗過,日氣蒸炎,伏未審聖體,若何?上曰,一樣矣。性源等曰,王大妃殿氣候,若何?上曰,一樣矣。性源等曰,惠慶宮氣候,若何?上曰,一樣矣。性源曰,臣昏憒顚錯,至於日前軍號之誤布,事未前有,而未能登時覺察,臣職在摠察,其罪與兵判捕將,初無異同,而兩臣則以此被譴,臣則以忝居大官之故,不惟不賜之罪,曲加庇護,至承恩諭,臣心惶恧,靡所容措,而雖以此一款觀之,營務之未能修擧,亦可推知,豈非可㦖乎?伏願聖上,洞燭實狀,俯垂體諒焉。上曰,過矣。次對爲之,可也。性源曰,軍制本嚴,番上尤重,而今番通津軍二名之無端闕點,亦關變怪,該邑守令,雖已勘罪,軍士之旣經巡營點考,而翌日逃還者,不可無懲一勵百之擧,而取考大典通編,則無論輕重,無別白可據之文,此係師律,宜有一定之典,故敢達矣。上曰,出擧條。往復僚相,自本營草記定式,可也。出擧條性源曰,頃以定州·嘉山·安州等邑勅使替馬,兩所合設一處便否,關問該道矣。卽見平安監司金履素所報,則枚擧三邑守令牒呈以爲,自安州距嘉山,爲六十里,而其間有兩處替馬所,一則大定江津頭,嘉山當之,一則廣通院,安州當之,而本州之於廣通院,爲三十里,廣通院之於大定津頭,爲十里,今以大定江站,移定於廣通院,自嘉山距定州,爲五十里,而嘉山之西距八里許大薪里,有替馬一所,嘉山當之,自大薪里西距十八里許嘉州嶺,又有替馬一處,定州當之,革罷大薪里站,合設於嘉州嶺,則可除無窮之弊云。今若擇其道里居中處,各設一所,而廣通院,則安州·嘉山分當支待,嘉州嶺,則嘉山·定州分當支待,則縻費轉輸之擧,侵昏窘束之患,自可除減,而第念勅行中通官家丁輩,間多曾前往來之人,而宿所及替馬所站,皆有私記之錄置者,許多年已行之規,今若猝然省減,則或不無援例執言之端爲辭矣。替馬所之省減,旣有海西已行之例,竝依所報許施,而勅行凡事,惟在遠接使及本道監司之操束,援例執言,似非可慮矣。上曰,右相之意,何如?濟恭曰,我國則事係省弊,彼人則不必執言,左相所奏,誠好矣。上曰,依卿等言爲之,可也。出擧條性源曰,卽見咸鏡監司李崇祐所報則以爲,本營旣兼咸興獨鎭部領八千兵馬,而初無一包餉穀者,萬萬疎虞,各驛年例所受婢貢給代條折米七百石,每以營賑穀上下,而驛卒,則以其各邑所給,擧不精實,願以本錢受食,今若以營各庫記留錢,一依元折價,逐年出給於各驛,而折米七百石則以貿入樣,每年移作城餉,半留半分,至七年竝耗計之,殆近六千石,七年以後,更勿貿入,耗條則作錢以償元錢,不過十餘年,自當盡報其七年所用各庫錢,就此六千石,二留一分而捧給,付之中軍磨勘,本司一有未收,拘礙於遷轉事,定式施行爲辭矣。本營以邊上重藩,素無軍餉之儲峙者,誠甚疎虞,今此道臣所報,儘有意見,依所請許施,而第錢穀互換之時,取耗報本之際,若不嚴加操束,則夤緣換弄之弊,難保其必無,竝與典守之道,糶糴之法,令道臣嚴立科條,別成節目,自本司句管,則似有實效,以此分付,何如?上曰,依爲之。出擧條濟恭曰,廟署貶坐,以初三日出令矣,其時提調,身帶兵判,以方有所遭,不可參坐爲言,此則情勢似然,不爲强之,今於事過遞職之後,復提情勢二字,明日貶坐,不欲進參,兵判時事,本不與廟署相關,强欲引義,事體不然,宗廟提調李推考,使之趁赴貶坐,何如?上曰,極爲駭然,爲先越俸三等,筵退後卽爲磨勘,可也。出擧條濟恭曰,兩南伯問議大臣,法意有在,今番湖南伯瓜滿代,銓官不爲問議於左右相,只以一紙簡通,遣吏書送,問議之法,不當如是,事係朝體,臣謂吏曹判書宋載經,從重推考,宜矣。上曰,左相處,亦無問議之事乎?性源曰,只簡通矣。臣於伊日,亦欲箚論矣,伏見吏批草記批旨,事件雖差異,旣有重推之命,故臣姑不疊請矣。上曰,聞極駭然,寧有如許體例?問備輕矣,爲先越俸五等,可也。出擧條上曰,賢關捲堂,已過三日,而泮長謂有難安之情勢,終無入泮擧行之意,誠難處矣。今日雖或未行賓對,欲遣史官,問議于卿等矣,卿等今旣登筵,何以則有便好之道乎?性源曰,其間委折,臣姑未聞矣。上曰,令政院以泮長事啓辭,切勿捧入,而只事催促爲敎,故不出朝報,卿之未聞,亦似無怪矣。上曰,同成均進前。昌順進伏。上曰,泮長之終不勸入,事甚可駭,卿知其委折耶?昌順曰,臣伏見儒生通文,以向者入齋赴試之儒,驅之於懲討不嚴之科,今雖有欲入之儒,旣聞此言,則食堂之難於遽入,勢固然矣。且儒生輩以爲泮長,以未經相揖之子弟,徑入食堂,又以通文中無發通儒生名字,歸之於匿名之科,是欲嫁禍士林等語,侵斥狼藉,故泮長之以被罪爲限,不敢入泮者,此也。今聞儒生一人,獨爲守齋,而更無入泮之儒云,誠可憫也。上曰,一人之獨爲守齋,亦有何所執云耶?昌順曰,若無一儒之守齋者,則此非捲堂而乃空堂,故儒生亦知空堂之爲重難,獨爲守齋者,似出此義也。上曰,此則似然,而寧有身爲師儒之長,而爲諸生所拘執,不得自由者乎?且已令施罰,則今無可嫌之端,泮長事不亦過乎?左右相之意,以爲何如?性源曰,莫重聖廟,不可久曠,勸入之外,更無他道矣。上曰,泮長之向以陞試罷場事,至於上徹,寧有如許屑越之事乎?且儒生以捲堂,欲爲解停之階,則固無足怪,而以觀光儒生,加之以不可加之名,寧不駭怪乎?濟恭曰,天佑下民,作之君作之師,而今我聖上,兼有君師之道,克盡作成之方,則凡爲今日章甫者,惟當仰體誨責,奉承之不暇,又何敢强引其義,任渠所爲乎?上曰,泮長之處事,亦果何如?性源曰,未經相揖儒生入齋之事,有違舊例,泮長事,誠疎忽矣。濟恭曰,若以泮長事論之,科場事體,不啻至嚴,且成均館則下隷甚多,設場之時,苟能另飭場屋,嚴其防限,則旣入儒生,斷無還出之道,在外通文,亦無可入之理,儒生之旣聚復散,通文之無難入場,臣則以爲大司成巽軟之致也。性源曰,此則有不然者。近來場屋,日就解弛,至於陞庠,尤爲不嚴,通文之闖入,似難防塞矣。濟恭曰,此則其勢似然,而且聞近來赴陞試之儒生,或有不着道袍儒巾者云,士習之怪駭,推此可驗矣。昌順曰,近來科場甚弛,大異於右相觀光之時矣。上曰,向於捲堂時,有使子弟先入之敎,而相揖一款,初不擧論,泮長此事,不過仍筵敎擧行,而儒生輩之以此爲說,似由於未知委折而然也。設使儒生輩,有侵斥之擧,其在師生之道,惟當警責牖誨而已,豈有先自退縮,作爲難進之義哉?先朝乙卯相製時,亦有儒生輩入場還出之擧,而今則時勢大異於其時矣,寧有不可勸入之道乎?性源曰,通文中之嫁禍二字,則語甚深緊矣。上曰,若是嫁禍之嫁字,則誠爲深重,而昨日聞之,非嫁字也,乃加字云,其義與嫁字,不啻有間矣。大抵此事,當使此泮長了當,不可中道而廢,使之卽爲入去,呈單儒生,爲先施以儒罰,他儒生,勸入後,草記,可也。同成均先退,以此筵敎,諭于大司成也。昌順退出。濟恭曰,在此泮長之處義,旣受其斥,反自施罰,似不無嫌逼矣。上曰,然則仍筵敎停擧事,使史官出傳于同成均,依此擧行,可也。和鍾承命出傳。上曰,以前惠堂事傳敎者,卿果見之乎?性源曰,臣果見之矣。上曰,予於此重臣事,多費心力矣。性源曰,觀於知我罪我之敎,非但重臣之知感,凡爲臣子者,孰無感泣之心乎?上曰,重臣尙在城外云乎?性源曰,然矣。上命書傳敎曰,處分爲其一伸,前惠堂李在簡敍用,仍任前職。上曰,前兵判事,譴削之典,不爲過矣。左相果亦聞知其由乎?性源曰,臣聞其時,前兵判,初果早起而仍致不及云,事誠可駭矣,安有以兵判而未及於動駕之時者乎?上曰,聞是早起旋寐,有此後時云,誠爲疎闊矣。然而其人品則好矣。上曰,今見判尹,尤覺愴念,重臣金魯鎭之事,殊極慘惻矣,其果何病云耶?性源曰,聞是挾食類中之症云矣。上曰,聞其子亦佳云,予於年前,亦已見之矣。性源曰,作人誠佳矣。上曰,宗廟提調李待令與否,知入,可也,和鍾承命出傳。昌聖曰,挾輦把摠間都目陞資,雖有定式,而時任把摠李殷昌,曾以下考,昨冬之政,亦爲筵稟,不得擧行,今亦依前置之,何如?上曰,依爲之。出擧條上曰,吏兵批貶坐磨勘後,都政始可定行,使之從近爲之,可也。命退,諸臣以次退出。
戊申六月初十日辰時,上御重熙堂。都承旨入侍時,兼都承旨沈豐之,假注書白慶楷,記事官李相璜·金祖淳,以次進伏訖。上曰,宗廟提調李待令與否,知入,可也。賤臣承命出,回奏曰,姑未待令云矣。上曰,俄筵始聞,向日完伯問議時,不及於左右相云,寧有如許體例?吏判事,殊極駭然矣。豐之曰,果然矣。命讀公事訖。命退,承史以次退出。
戊申六月初十日辰時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,大司成入泮云耶?衍德曰,方在闕外待罪矣。上曰,昨今飭敎若何,而一向如此者,豈可成說乎?招致事知書吏,更不得違逋之意分付,斯速勸入事,分付。宗廟提調李,亦令卽速進去,以爲磨勘貶坐之地,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,同副承旨入侍。
傳于李得臣曰,右承旨入侍。
傳于洪仁浩曰,以院隷事,有拿處事,待敎尹行任本職,爲先改差。
傳于洪仁浩曰,注書竝拿處。
傳于洪仁浩曰,本府入直都事拿處。
以李東赫囚單子,傳于洪仁浩曰,付過放送。
傳于洪仁浩曰,今番事,卽掖隷捕校相較,而院隷則不有飭禁,敢逞前憾,掖隷則無一事無一言皁白,此等處,宜有勸奬之擧,當該掖隷,令該曹米布題給。
趙衍德,以景慕宮郞廳,以都提調意啓曰,太常所進林檎,今方薦新於本宮,而宮苑林檎結實,不過數十箇,亦無成熟之望,莫重薦新,無以擧行,不勝惶恐之意,敢啓。傳曰,知道。
李得臣,以賑恤廳言啓曰,疫癘之侵熾,多在於窮乏之類,死亡亦在此類,此蓋氣虛而病侵,病侵則至於不起,近以備郞摘奸來奏推之,兩郞所告,致死人命,各過十餘名之多,而聞是至窮乏者云,與其顧恤於庇身掩骼,曷若先救其飢,俾免死亡之爲實政乎?甲辰則以發賣之時,分給糧資,而今番雖有異焉,流丐賜米,常年多有其例,令備郞及賑郞,詳抄頷顑之類,仍令該廳,量給穀物,俾救病之擧,得有活命之效事,令廟堂,各別申飭該廳,形止,仍令草記事,命下矣。各部字內病幕七百五十八處,病民一千六百五十三口內,尤甚無依之類四百四十七口抄出,壯每口,米五合式,八日合米四升,弱每口,米二合五夕式,八日合米二升,依甲辰年式例磨鍊。東部字內壯十二口弱一口,合米五斗,西部字內壯一百六口弱二十三口,合米三石二斗,南部字內壯八口弱二十口,合米七斗二升,北部字內壯二百三十二口弱四十五口,合米六石十一斗八升,都合壯三百五十八口弱八十九口處,米十石十一斗,本廳郞廳與備邊司郞廳各該部官,眼同摘奸分給之意,敢啓。傳曰,知道。
李得臣,以漢城府言啓曰,涉疑疾,方痛死亡之類,令各部兩署,更加摘奸後報來,列錄書入之意,敢啓。傳曰,知道。
洪仁浩,以成均館官員,以行大司成意啓曰,臣伏承俄下傳敎,頒布諸生後,仍設夕食堂,臣則退去之意,敢啓。傳曰,知道。
洪仁浩,以分兵曹言啓曰,慶熙宮西所衛將李長益所告內,各處窓戶鐵物,數日之內偸拔,至於三十餘箇之多,聞極驚駭,多般譏驗之際,興化門把守近仗軍士朴福大,執捉贓物,則圓環二箇,而乃是入直壯勇衛使呼軍南啓文也。本曹無他推治之道,移送法司,依律處置,何如?傳曰,已因該營捧招粘啓,移送法司處斷矣。
洪仁浩,以義禁府言啓曰,時囚罪人尹行任,忠淸道稷山縣成歡驛定配事,承傳啓下矣。尹行任,以承傳內辭意,具罪目,卽爲發遣府羅將,押送配所之意,敢啓。傳曰,知道。
洪仁浩,以右邊捕盜廳言啓曰,依下敎,罪人池錫禧·柳枝連,及所援考喧使令金喆福,習都使令朴聖彩等,移送刑曹之意,敢啓。傳曰,知道。
洪仁浩,以刑曹言啓曰,依下敎明禮宮婢德氷,黃海道豐川府椒島鎭,爲婢定配,卽爲押送之意,敢啓。傳曰,知道。
戊申六月十一日卯時,上御誠正閣。輪對官入侍時,左承旨李得臣,記事官金孝建·李相璜·金祖淳,南學訓導李聖輪,內資奉事李晉秀,尙瑞直長金晉柱,都摠都事尹芮基,典設別檢羅東善,以次進伏訖。上命諸臣進前奏職姓名及所懷。聖輪進奏曰,臣之職掌,訓導幼學也,所懷則無矣。晉秀進奏曰,臣之職掌,淸蜜眞油也,而淸則遺爲七石五斗,油則遺在爲四石三斗,所懷無矣。晉柱進奏曰,臣之職掌,寶差備掌節銊依仗也,所懷則無矣。芮基進前曰,臣之職掌,行巡夜更,朝夕監門,而所懷則無矣。東善曰,臣則掌遮日揮帳等物而已,別無所懷之仰達者矣。命退,諸臣以次退出。
戊申六月十一日未時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,今此捕廳草記,査問辭意,殊涉糢糊,特敎之下,焉敢若是乎?此草記還給,使之更爲査問,可也。命退,承史以次退出。
戊申六月十一日申時,上御重熙堂。同副承旨入侍時,同副承旨洪仁浩·假注書白慶楷,記事官李相璜·金祖淳,以次進伏訖。上命書傳敎曰,向因捕校院隷事,捕將承旨互有葛藤,伊時分別處分,以此後敢或逞澸報忿,有登徹之擧,則先犯者重治,已有特敎,則今番因院啓査事,院隷等所爲如是其絶悖,杵驅膝逼,婦女作黨行惡之狀,一一綻露,是國無法也。院隷之顧護,卽重傳命,而命令之下,先手冒犯若此,此蓋注書等不能檢飭之致,豈可徒令刑曹捕廳,査治亂法之院隷而止乎?時囚罪人金孝建,爲先刊削職名。至於尹行任,其罪十倍於孝建,年淺自年淺,踐歷自踐歷,渠若有一分省覺,前後勤飭,果何如,又況玉成之擧,豈比他人,則幺麽院隷,恣意長惡,以至今日所犯,無異賭勝負於禁令者然,渠之放恣無嚴,卽此難掩,以此反隅,他可類推,尤有萬萬痛惡者。今因承宣査奏,始知之,作拏時番隷,無非假與代隷云,行任事,寧不無狀乎?渠以簪筆多年,且兼閣銜,凡屬明義錄句語,寧有一毫泛忽,而代隷之弊,終不釐正,是以明義錄海根事,看作尋常也。大抵行任之不操心,固非一端,而飭敎纔過,依舊前樣,今又不施加倍之律,渠何以保家聲乎?時囚罪人尹行任,成歡驛定配,當刻內押送,使渠縮頸悚息於謫所,知所畏戢。上曰,泮長尙不勸入乎?仁浩曰,然矣。上命書傳敎曰,堂堂賢關,作一鬨場,朝廷之羞恥,多士之羞恥,莫非敎不孚化未究之致,何責乎儒生乎?豈可任其紛聒,徒損國綱乎?昨有口傳下敎,而多士想未諦悉,此後萬一以今番事,通文呈單等事,復有互相詬詈之弊,則是諸生甘犯亂敎玷化之科,朝廷自有導齊之方,須令諸生知悉。通文呈單之屬於今番,而復入香橋之內受與之吏僕,亦依昨日下敎處分,竝令知悉。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自初昏至夜四更,灑雨下雨,測雨器水深二分。
傳于李得臣曰,右承旨入侍。
傳于趙衍德曰,都承旨入侍。
以全羅監司啓本,李元曄尙衣院物故奴婢懲貢之罪科治事,傳于李亨元曰,顚錯之始終如一,莫如此道伯,瓜旣熟矣,任亦久矣,雖下愚之姿,無識之人,其間庶幾愚變爲智,無識化爲有識,而奈此道伯,觸事茫昧,無一點快活疎爽底意思,氣質之難化,果如是乎?惟其鶻突之病,最是長處,目見李魯春之駭擧,瞻顧遲徊,始待重臣疏批,强呈陳省一箚,擧措之不堪正視,無異於向筵閔鍾顯筵席貌樣。伊時行遣,出於玉成,其後除藩,愛其薄藝,爲此人者,懲前圖後一心報答,在於正風勵俗對揚旬宣,而有殺獄則不嫌其斁倫,有民隱則惟事其周遮,一政半事,無非彌縫。雖以此事言之,無論內奴婢寺奴婢,眷恤懷保之先大王盛德至善,浹民骨髓,惟今追。述而仰體者,無出於因舊章修明之而已,物故十一名,白地懲貢,是何等驚駭之事,無論尙方防納之自願與否,及今事發也,但當痛治作奸之吏鄕,論勘不察之邑宰,一以爲堅守之方,一以寓修明之義,今觀査啓結語,混圇漫漶,都沒着落,若此則此後奴婢貢之法外勒徵,簽丁收布之黃口白骨一口以上,勘罪之律文,此道伯,欲請毁去乎?如許蔑法壞綱之道伯,不但爲今日朝廷之罪人,又有違越莫重成憲之罪,不可尋常處之。當該道臣沈頤之削職,掩置守令,令該道指名現告,拿問處之,作奸吏鄕及頭目,遠地散配,該院勒徵之貢,雖不知始自何年,旣發之後,宜卽釐正,斯速代頉事,嚴飭該道,使小民知於戲不忘之澤也。凡事,擧一可反三隅,此道如此,他道可知,無論內與寺,凡係奴貢之勒徵白徵者,令各該道伯,嚴飭邑宰,及今釐正,俾無現發於來頭按廉之行。奴婢猶然,況無告之黃白乎?年前飭敎,決知歸於無實效,更令廟堂,別般措辭,痛飭諸道,使各該守令,親執査櫛,期有去太甚之效,萬一不勤,安用道伯邑宰爲哉?此意一體嚴飭,近來道伯守令,在官則貪饕日甚,不識朝廷有烹阿之典,交結一二朝廷有勢力者,則安臥而飽饗,白簡不登,繡啓不入,如是之故,朝令看作等閑,向者趙曮之獨被獨冒,不亦冤乎?此道伯,猶以畏約咨,且或不敢恣意放例,他餘前後道伯邑宰,近果怵畏如年前乎?有國則有法,有法則當先從不法之道臣邑宰,以法從事,目下百千萬事,皆因待用刑三字,一竝付之置之之科,從後一番櫛蕩懲創之擧,予則曰斷不可已,須令諸道,先自此事,實心奉行,期有一分補愆之效。
以校理李書九,副校理鄭東觀,修撰沈能翼,副修撰尹羽烈牌不進罷職傳旨,傳于趙衍德曰,只推。
趙衍德,以弘文館言啓曰,校理李書九,修撰沈能翼,副修撰尹羽烈,旣有只推之命,與新除授副校理鄭東觀,一體牌招察任,何如?傳曰,允。
趙衍德,以禁衛營言啓曰,通津闕點軍定律事,出擧條,往復僚相,自本營草記定式可也事,命下矣。卽爲往復於領議政·右議政則以爲,此與逃軍無異,宜用各營門逃軍決棍律云。臣意則無端闕點,與立番逃還有異,且昨日逢點而今日在逃者,實涉疑怪,合施重典,以杜奸弊,而決棍外,他無襯當之律,兩大臣之見如此,依此定式施行,何如?傳曰,允。
洪仁浩,以義禁府言啓曰,時囚罪人金孝建,依下敎放送之意,敢啓。傳曰,知道。
趙衍德,以右邊捕盜廳言啓曰,依判付內辭意,罪人李信大·李得哲,爲奴次移送刑曹,罪人金得秋·朴聖彩,亦爲還送刑曹之意,敢啓。傳曰,朴聖彩,刑曹判付,旣有嚴囚待用刑之命,則俄者捧供,未免顚錯。且於李信大等三人,捧招判付,金得秋兩漢,移送擧行,聖彩之混同移送,尤未免顚錯。卿則推考,此草記矇然捧納承旨,亦爲推考,如已移送則已捧供,不必捉來還囚,使之仍囚該曹,可也。
禮曹啓目,粘連全羅道進士金挺澤上言,置之何如?判付啓,煩籲之違格姑捨,是求忠必孝,正爲此人準備語,若忠若孝之若是卓然,因仍泯沒,殊非勸他示後之義,褒贈一款,似不必靳惜,令該曹特施贈職之典爲良如敎。
兵曹啓目粘,觀此忠淸監司洪檍三度狀啓,則就其中山城董役人前府使李羲星,土校閑良姜溫伯,軍器監董人司果洪鎭權等,似當施以加資之典是白遣,本營公廨看役人前縣監朴明煥段,相當職調用,軍器監董土校鄭世甲,官廨看役土校禹允益等,亦皆效勞,而與城役有間,不可無差等,竝邊將除授,恐合事宜是白乎矣,係是恩賞,自下不敢擅便,上裁何如?判付啓,如許鉅役,無何一新,若非留意修擧,豈有是也?可謂不負特簡之本意也。道伯事,誠可嘉,三件請賞,其勞,別無異同,何拘人數多寡?竝加資爲旀,其中李羲星段,卽士夫武弁也,宜與中庶幕裨,土着營校,有差異之典,相當職調用爲良如敎。
刑曹啓目,承政院使令金麗寬等原情云云。百端窮詰,至於施威,而一向抵賴,得情無路,上裁何如?判付啓,作挐假隷,當分輕重處決,而其中朴聖彩段,異於無賴之代隷,異於年淺之實隷,旣攝都隷之稱,又做指使之罪,究厥所爲,萬萬絶悖,律之以家人共犯,只坐家長,聖彩卽自中之頭目,厥漢身乙,若不痛治,莫重禁令,將爲院隷輩所冒犯,此不可尋常看過,如許亂民,亦當繩以亂法之刑,聖彩身乙,移送捕廳,各別嚴囚,以爲待用刑,究覈用意受嗾委折之地爲旀。杵驅膝元犯是在金麗寬,逼婦女元犯是在池錫禧,竝只遠地爲奴爲旀。金得秋之於麗寬,實無首從之別,亦爲奴爲旀。柳枝連段,雖曰同情用意,別無深緊,爲奴及決杖,收贖放送爲旀。孫守宅亦,依枝連例照放爲旀。車德亮段,身爲頭目,不能檢飭,自本曹參酌照律,收贖放送爲旀。金哲福段,容有白脫之階,分揀放送爲旀。李信大之以陪隷,首倡此論,則可謂罔赦,至於李得哲段,行惡用意,必不下於信大,特敎嚴問之下,如是抵賴,尤可謂殺無赦,自前此漢名字,屢出於作用之時,注書之愛護供奉,無異至親,葛藤之狀,曾所聞知,兩漢等,竝只移送捕廳,各各嚴加施威,官員之指敎,渠之用意情節,一一取服,萬一抵賴,當限死,期於取服而後已。今日捧招,又若如昨日之歇後,則當該捕將,當拿入嚴問,顧護年少名官之罪,以其罪嚴懲,以此嚴飭爲良如敎。
右通禮禹禎圭疏曰,伏以日月迅駛,文禧廟終祥奄過,睿儀與歲俱遠,聖懷撫時增傷,臣民痛隕,曷有窮際?仍伏念臣,跡本疎逖,姿甚庸碌,而濫通言地,今已三載矣。其間數遭入臺,而未嘗出一言論一事,以負我聖上求助之盛意,居常悚恧,如負大何。且自昨春以來,猥叨見職,有時陪從,昵近耿光,榮幸已極,愛戴冞切,而念臣犬馬之齒,已踰懸車之年,事君之日,可謂不長,願忠之誠,何時可效乎?臣雖衰朽昏憒,知識茫昧,而竊觀國勢,獨抱賈誼之憂,每念王室,不禁袁安之涕,亦不無平日講究者,而顧今俗尙時套,積痼馴成,當官盡言,猶且忌諱,出位論事,指爲愚妄,今臣所帶,旣非言責則獨何可不顧越爼之嫌,敢爲投匭之擧,而臣嘗見先正臣李珥遺集,則雖在閑司漫職,有懷必陳,有事輒言,古君子事君以忠之義,誠如是矣。臣若不以先正爲法,徒以出位爲拘,隨衆循默,及今不言,終至於退塡丘壑,則其爲齎恨,當如何哉?玆效獻芹之忱,冀備詢蒭之方,惟聖明察納焉。嗚呼,洪惟我殿下,以堯·舜之姿,承艱大之業,聰明睿智,卓越百王,治法政謨,動遵家法,夙宵憂勤,勵精圖理,勤懇之諭,屢發於備忘,矯革之策,恒軫於施措,綸音每下,瞻聽爭聳,若將大奮發大振作,丕變之化,庶見於朞月之內,而居然一紀于玆矣,姑息依舊,悠泛如前,新化有漸弛之慮,庶績無咸熙之效,時値千一之會,事違八九之分,此無他,大小臣工,因恬循故,以建白爲生事,以容默爲達權,至於國計民憂,漠然不入於心,故未嘗有一入爲殿下言之者,是以天下之事變,必不能盡究也,民間之疾苦,必不能盡審也,財用之匱渴,軍政之鈍弊,必不能盡諳也,庶官之隳廢,法令之蠧壞,必不能盡察也。顧今生民日以益窮,國計日以益急,兵弊吏慢而莫之誰何,法頹綱弛而無策可救,若此因循,架漏牽補,則雖以殿下之明聖,深居九重,何以知甚事之爲病國而何弊之爲殃民乎?臣雖居在鄕曲,見識孤陋,而亦嘗往來京鄕,閱歷已久,凡有病民而害國者,旣多目覩而耳聞,故痛設其弊,敢以淺見,隨弊矯救,手自繕寫,輯成冊子,名之曰經濟野言,蓋出於經國濟民之意,而草野之言也,人必譏之以狂妄,而臣則竊附以古人有謨猷告后之義,儻殿下留置香案,萬幾之暇,有時省覽,若有便利於民國者,或詢諸廟堂,或斷自宸衷,擧而措之,則程子所謂大變則大益,小變則小益者,恐不無有資於斯,伏願聖明,勿以人微而廢言焉云云。經濟野言,正心爲出治之本,臣聞朱子告于其君曰,天下之事有本有末,其本正則末之不治者,非所憂矣,正其本者,雖若迃緩而實易爲力,救其末者,雖若切至而實難爲功,終以人主一心,爲萬化之本,朱子大賢也,其言必非迃闊而夸虛則天下之理,豈有加於此哉?夫主乎身而爲萬事之綱者,心也,藏乎密而準四海之廣者,心也,其爲物,虛靈洞澈,衆理咸具,靜而爲五常之德,動而爲七情之用。至善者,性也,而非心則無以敷施,至著者,情也,而非心則無以裁制。天下萬物之衆焉,而以此心可以摠會,三王五帝之盛焉,而以此心可以做得,傳曰,易無思也無爲也,寂然不動,感而遂通天下之故,非天下之至神,其孰能與於此哉?卽此心之謂也,然而自非聖人淸明純粹之氣,則氣拘物蔽,本體難保,故必潛心用力於存養省察,其未發也則敬以存之,其已發也則敬而察之,知其爲天理也則敬而擴之,不使少有礙滯,知其爲人欲也則敬而絶之,不使留其纖芥,必以高明廣運,融液周遍,本源澄淸,表裏瀅澈,私欲退聽,天理流行,則蕩蕩乎與天地同其大,爲堯爲舜,孰能禦之哉?然而唐之太宗曰,一心之微,衆慾攻之,蓋人君處崇高之位,臨億兆之衆,一日萬幾,衆欲交前,苟不能痛加省察,密下工夫,則其何以克己而復禮,立體而達用乎?凡有不循天理而發者,是私欲也,生於其心,害於其政,發於其政,害於其事,轉輾沈痼,莫可救藥,可不懼哉?朱子曰,人主之心正,則天下之事無一不出於正,人主之心不正,則天下之事無一得出於正,董子所謂正心以正朝廷,正百官,正萬民者,誠以是也。先儒有言曰,二帝三王之治,本於道,二帝三王之道,本於心,有是心,則道與治,可得以言矣,此豈非精一執中,于以致治者乎?三代以後,時君世主,孰不願治,而治日常少,亂日常多者,只是秉心不正,修己未盡,無以表正萬方故也。然則正心爲致治之本,而心之所之,謂之志,人主之志,治亂之所係也。志在仁義則爲堯·舜,志在假仁則爲五覇,志在逞欲則爲桀·紂,志無所定,則招弄權之臣,志主一偏,則聚面諛之士,志之所向,效如影響,可不審歟?惟我聖上,以天縱之姿,懋日躋之敬,截然以三代聖王,爲已規矩,而苟能奮發乾剛,先立大志,爲學則必欲道積厥躬,求賢則必欲盡致俊彦,施政則必欲庶績之咸熙,化民則必欲於變而時雍,此志旣固,則治國,可運之掌上矣。伏願殿下,必以正心爲本,又以立志爲大,施諸政令事爲,而無不正大公平,則位天地育萬物,參贊峻極之妙,固不外於是矣。惟殿下,深留聖念焉,勉學爲正心之要臣謹按書商之傅說,告于君曰,念終始典于學,學者,學于古訓之謂也,蓋學問之術,布在方冊,而其大要有三,曰窮理也,居敬也,力行也,如斯而已。窮理亦非一端,內而窮在身之理,視聽言動,各有其則,外而窮在物之理,草木鳥獸,各有攸宜,居家則孝親刑妻篤恩正倫之理,在所當察,接人則賢愚邪正醇疵巧拙之別,在所當辨,處事則是非得失安危治亂之幾,在所當審,必讀書以明之,稽古以驗之,此是窮理之要也。居敬通乎動靜,靜時不起雜念,湛然虛寂,惺惺不昧,動時臨事專一,不貳不參,少無過差,持身必整齊嚴肅,秉心必戒愼恐懼,此是居敬之要也。力行在於克己以治氣質之病,柔者矯之以至於强,懦者矯之以至於立,厲者濟之以和,急者濟之以寬,多慾則澄之必至於淸淨,多私則正之必至於大公,乾乾自勉,夙夜不怠者,此是力行之要也。窮理,乃格物致知也,居敬力行,乃誠意·正心·脩身也,此三者,交修竝進,則天理可明,人欲可遏,而苟非學問之力,何以與此?今我殿下,以睿智之姿,都君師之位,欲堯·舜則可爲堯·舜,欲文·武則可爲文·武,莫有能禦之者矣。勿以正心誠意,爲厭聞之陳言,而必以窮理居敬,爲致治之之本原,不覩不聞之前而戒愼恐懼者,愈嚴愈肅,以至於無一毫之偏倚,則此居敬之效,而所以存天理之本也,酬酢萬變之處,而謹其善惡者,愈精愈密,以至於無一毫之差謬,則此講學之效,而所以遏人欲之事也。千聖相傳之心法,不出此兩段,故舜·禹之精一,孔·顔之克復,皆所以明此而已,然則欲正其心者,捨是事何以哉?古者三公,兼師傅保之任而贊襄君德矣,此法旣廢,師傅保之責,專在於經筵,故程子曰,君德成就,責經筵,經筵之設,非直爲臨文講讀,不失章句而已,將以解惑而明道也,將以納誨而進德也,將以論政而制治也。是以自列聖朝,置經筵官,極選一代之峻望,以之備顧問而資啓沃,則其於成就君德,豈少補哉?今之侍臣,學問多缺,誠懇亦乏,或難於入侍而至有規避者,或挾冊登筵而討論文義者,無以當聖心,故於是乎接見固疏,開講甚罕,燕居之際,昵侍君側者,只是宦官宮妾而已,則政要時弊,於何詢諮乎?殿下雖已歷覽古今,貫通天人,無復待乎講問,而以能問於不能,亦聖人之事也。伏願殿下,法夏禹之惜陰,慕周王之緝熙,晝接夜對,無少間斷,聖經賢傳,輪回討論,不求於外而求諸內,不責於人而責諸己,一講一誦,必思體認之方,一政一令,每軫反躬之道,則此是勉學之實而亶爲正心之要,惟聖明,留意焉。用賢以治天職。臣嘗觀易姤之彖,曰天地相遇,品物咸章,程子之傳,曰天地不相遇,則萬物不生,君臣不相遇,則功用不成,是故明良相遇,肝膽相通,密如父子,合如符契,言行策用,庶績咸熙,三代聖王,皆由是道,能成至治,此天地之道也,從古人辟,孰不欲得賢共理,而惟其所任,有邪正,故治亂安危判焉,任君子則政治而安,任小人則政擅而危,君子小人,都無所任,則政散而亂,此必然之勢也。大抵君子小人,如水火之不同器,氷炭之不相類,此長則彼消,彼盛則此衰,爲人君者,莫不欲進用君子,退斥小人,而君子之得君甚鮮,小人之誤國相續,良由君德未成,君心未明,樂逢迎而憚違拂故爾,若使君心純正,不惑他岐,則雖有小人百輩,豈得售奸而病國也哉?夫以道進退,不苟爵位者,必君子也,徒求利祿,不慙尸素者,必小人也,陳善閉邪,不顧人主之喜怒,而只欲格其非心者,必君子也,先意順旨,不恤國事之日非,而只欲固其寵利者,必小人也,特立獨行,不混於流俗者,必君子也,逐利附勢,不定其趨向者,必小人也,處事明白,有若靑天白日者,必君子也,用心陰險,有如深穽密機者,必小人也,扶引善類,振起道脈,欲使朝廷有多士之盛者,必君子也,造言生事,羅織淸流,欲以害人爲發身之計者,必小人也。伏望殿下,擴乾坤至公之量,昭日月至明之鑑,聽其所言,觀其所行,必使是非邪正,無所逃於聖明照燭之下,知其爲君子也,則引而親之,使之必行其道,知其爲小人也,則斥而遠之,使之必絶其根,直諒剛正之士,爭效其忠,奸邪讒侫之徒,遠屛其跡,則於是乎賢者在位,能者在職,唐虞之治,可復見於今日矣。然而我朝用人,厥有所局,非由科目而出身,則雖有伊傅之碩德,無以登進於隆顯,若自寒微而發跡,則雖有歐·蘇之宏才,未免落拓於冗散,然則局外之賢俊,從何以需於世乎?粵我世宗大王,卽東方之堯·舜也,用人由己,立法圖治,永奠洪基,垂後裕昆,而其用人之規,惟賢惟才,不問其類,任用旣專,讒間罔入,故南智出自門蔭而以黑頭拜相,金宗瑞顯被物論而以獨見開六鎭,玆豈非後世之所可監法者乎?惟殿下,以至誠招賢,以至誠求言,屈意咨詢,虛心樂聞,忠言必從,善謀必取,以之修身,以之爲政,則賢者求行其道,能者求售其才,無不願立於朝,而以贊從欲之治,是何異於天地相遇而萬物咸章也哉?是故孔子曰,爲政在人,取人以身,修身以道,惟聖明留神焉。安民以固邦本。臣謹按書,曰民惟邦本,本固邦寧,又曰撫我則后,虐我則讐,君臣之際,甚可畏也,古之聖王,若保赤子,視民如傷,皆所以撫我兆民,固我邦本之意也。肆我殿下臨御以來,必以懷保小民,爲急先務,元朝下勸農之綸,而老羸者扶杖而聽,荒年盡賙賑之策,而饑饉者,攢手而祝,凡係損上益下之方,不謀卿士,不恤煩費,發政施仁,惟在安民,然殿下深居九重,民間之百種痼弊,何以周知乎?生民休戚,係於守令,軍額虛實,關乎邊將,陟罰臧否,在於監司,守令非其人,則輦賂媚權,肥己瘠民,邊將非其人,則剝割軍卒,隳損武備,監司非其人,則務報恩讐,不察民隱,夫如是,則雖聖君賢相日講治道,而澤未下究,化不及外,四境之內,終無可治之日矣。況且挽近以來,賦繁役重,加以水旱連年,飢荒荐臻,壯者散之四方,弱者塡于丘壑,哀此蒼生,如彼棲苴,身帶兩役之不足而兼至三四役名,徵及一族之不足而貽害遠近隣里,宮差革罷,實爲盛事,而官吏之侵漁自如,京納情債,本有禁令,而曹屬之誅求愈甚,前後繡衣之差遣,未見民瘼之採奏,新舊還穀之停退,徒歸吏逋之彌縫,凡於病民之事,剝民之政,不一其端,難以遍擧,而尤爲怨憤者,獄訟之不平也,內而京司,外而列邑,聽訟之官,多不得人,誘於賄賂,怵於權貴,不辨事理之曲直,惟視勢力之强弱,故甚至於傷人者不問,殺人者不死,其爲冤氣,徹于蒼穹,一女抱冤,尙致三年之旱,一夫含悲,尙降五月之霜,況今邦域之內,抱冤而含悲者,不知其幾,則安得不傷天地之和而召水旱之災乎?顧今生民之困窮,亦云甚矣,而其所以日夜顒祝,恃而爲命者,惟以殿下之仁聞夙著,德音屢降,必有以蘇此疾瘼,拯諸水火也,今若慰撫之聖諭徒勤而實政未繼,懸望之衆情已竭而實惠不及,則民雖至愚,不可以空言悅也。伏願殿下,別擇仁厚剛明者,以爲監司,責之以陟罰臧否,保民成政,而殿最不公,無績可紀者,顯示譴罰,勿復登庸,必擇廉能忠恕者,以爲守令,責之以蘇殘起弊,得民歡心,而其不體分憂,恣意貪虐者,勘以贓律,永痼其身。至於鎭帥·邊將,亦以公道,拔其有才略操行者,無得以貨利多少,定其高下,則碩鼠屛息,金湯守固,而獄訟則嚴飭內外之臣,一洗舊染之汚,察辭以明,斷決以公,毋畏高明,毋虐煢獨,以修五刑,以弼五敎,或有仍舊循私,見鄙物論者,治以貪汚之法,以杜群枉之門,則於是乎朝家愛民之政,不至壅閼,安民之澤,可以博施,而於變之治,可以復見於今日矣。書曰,諴小民,爲祈天永命之本,惟殿下深留聖念焉。廣言路以集群議。臣謹按書曰,明四目達四聰,此何謂也?人君以眇然之身,處億兆之上,聰不足以盡聽,明不足以盡視,故古之聖王,以國人之耳爲我之耳,而聰無不聽,以國人之目爲我之目,而明無不視,以國人之心爲我之心,而知無不盡,天地不足以爲大,日月不足以爲明矣。昏君反是,自恃聰明,不受忠言,此所以惑於讒諂面諛而終至於喪邦者也。古者不設諫官,擧朝之臣,各以其職,陳其規戒,又使商賈議於市,行旅謗於道,則國人無非諫官,何其言路之廣也?後世治不古若,乃設諫官,言路已窄矣,如是而尙不從諫,以伸公議,則國事何由可正,而衮闕何由可補乎?古人,稱堯曰舍己從人,稱舜曰樂取諸人以爲善,稱禹曰拜昌言,稱湯曰從諫弗咈,堯·舜·禹·湯,德已至矣,治已極矣,猶且虛心從諫,如恐不及,玆豈非後世帝王之所可師法者乎?洪惟殿下臨御以來,洞開言路,有事則求言,遇災則求言,屢發臨朝之歎,每切樂聞之念,而夷考十年之間,何嘗有一人之敢言不諱者乎?媕阿成習,衆兆含枚,朝陽之鳳不聞,仗下之馬無聲,或有投章於公車者,挾其偏黨之私,欲售傾軋之計而已,於是乎大官具僚,專事姑息,國計民憂,置諸度外,草野之有懷欲陳者,指爲狂生,朝參之上殿論事者,目以迂闊,竝與執藝之論,官師之規,而寂然無聞,殿下之庭,無言久矣。向來權奸竊柄而朝無請劍之直,國勢綴旈而世乏排閽之忠,百官聽其命令,三司受其指揮,故諂附者希其旨而不敢言,自愛者畏其禍而不敢言,此習已痼,流弊無窮,式至于今,朝象依舊,人心陷溺,世道澆漓,士大夫風節盡壞,廉防都喪,只欲竊位而苟祿,備員而全身,了無一二人骨鯁之論,豈聖朝本無闕事而然歟?臣聞伏節死義之士,當求之於犯顔敢諫之中,在平常無事之時,苟不犯雷霆而振敢言之風,冒鐵鍼而效匪躬之節,則顧何能捍頭目於呼吸存亡之秋,捐軀命於干戈搶攘之時乎?此有國所以崇奬讜言,培養氣節,非直爲一時之風聲,蓋所以養後來之名節也。伏願殿下,克恢聖聰,大開言路,洞示虛己之衷,俾絶疑阻之情,舍己取人,必法堯·舜,拜昌弗咈,亦慕禹·湯,指陳衮闕則毋徒曰留意,而必思反諸聖躬,論及時弊則毋徒爲例批,而必務施諸政事,言雖過激而勿慮其訐揚,言或觸忤而勿罪其狂妄,使耳目開張,情志交孚,則今日之在廷臣僚,亦豈不仰體聖意,有犯而無隱乎?書曰,后從諫則聖,惟殿下,深留聖念焉。振紀綱以勵頹俗。臣聞宋臣司馬光曰,何謂禮,紀綱是也,夫紀綱者,人君所以御世磨礲之具,而有國之血脈也。人無血脈則死,國無紀綱則亡,此必然之理也。自古帝王,莫不有一代之紀綱,先儒所謂漢以規模爲紀綱,唐以法律爲紀綱,宋以禮義廉恥爲紀綱,是已我朝制治,一遵有宋以禮義廉恥,爲維持紀綱之要,則自禮義而致規模之整理,自廉恥而知法令之謹守,斟酌三代,菀有成憲,而紀綱整則衆事自理,紀綱紊則百度皆廢,紀綱之整,不在怯之以威,驅之以法也,在於擧措得宜,賞罰必信而已。夫使賢者在位而不肖者不敢進,能者在職而不才者不敢干,賞當其功,罰當其罪,大臣秉鈞,足以服衆,臺諫補闕,足以盡言,人君以大公至正之道,照臨于上,則紀綱自整,頹俗可勵矣。然而今日之紀綱,可謂末如之何矣,朝廷之上,命令不行,閭巷之間,侈濫成習,等級不嚴,名分亦舛,街上走卒,斥呼宰相,城外强盜,毆打朝士,衿川之吏,拔劍於官長之前,廣州之民,作拏於闕門之外,此莫非國綱已壞,民習益渝而然也。惟殿下,必以公平正大之心,施諸政令事爲之間,直必擧,枉必錯,功必賞,罪必罰,事事而勅勵,人人而勸懲,以之立規模而明法令,尙禮義而勵廉恥,則民志可以定,紀綱可以振矣。節財用以革侈風。臣謹按大學,論治平之道而其終理財,財用之有關於爲國也,大矣。夫天地之生財,自有其數,而生之者民也,不爲之節,則必至於竭,其勢然也。挽近以來,民窮財竭,殆無餘地,四百年積累之國,未有二年之蓄,則今之國計,可謂哀痛也。古者度支之積,充濫有裕,而今則經用不足,太倉之蓄,陳腐相仍,而今則頒祿不敷,無乃尾閭之泄未杜,冗費之人未省,而國用若罄竭耶?今人之病,在於好侈大而惡儉約,京華巨室,食不爲充腹,盈案以相誇,衣不爲掩體,華美以相競,一卓之需,可爲飢者數月之糧,一襲之費,可爲寒者十人之衣,閭閻嫁娶,珠貝誇勝,匹庶丘墓,碑碣違制,宮室衣章,全無貴賤之別,輿馬酒食,不量貧富之異,目今齊民之艱食,豈惟歲之罪也?此莫非不惜天財,不恤民力,恣意侈靡而然也。竊惟我殿下大內居處,法周文之卑宮,御衣澣濯,慕衛公之大帛,謙儉之德,省約之規,可以風動四方,而高髻始自宮中,則或者露臺之費,燒羊之索,猶有歉於古先哲王,致今日民窮而財竭耶?伏願殿下,益懋昭儉之德,以爲示朴之要,則上好下甚,國富民給,公私財用,不期節而自節矣。孔子曰,道千乘之國,節用而愛民,惟殿下留念焉。崇道學以正人心。我東,素稱禮義之邦,而禮義,由賢者出焉,夫賢者之所以爲道者無他,居家而孝於親,立朝而忠於君,以之正心修身,推之於治國平天下,則其爲道可謂大矣。斯道之在天下,猶元氣之在四時,不隨治而存,不隨亂而亡,然而或行或否,實係乎人,斯道行則五典克從而七政順度,斯道不行則九疇不敍而三光失燿,是以三代聖王,莫不以是爲重,修擧學校之政,申明孝悌之義,皆所以敦彝倫而敷敎化也。洪惟我朝,列聖相承,崇儒重道,已成家法,四百年培養,逈出千古,名賢輩出,道德彬鬱,上而朝家之禮待甚摯,下而國人之矜式斯在,或躋於文廡,或享於書院,以之正學明而邪說息,節義崇而亂民戢,使國勢而鞏固者,豈非以寧之效哉?夫何挽近以來,風俗頹敗,人心陷溺,所謂托跡於山林者,亦多欺世而盜名,至於先正之孫,反作凶逆之魁,於是乎儒者之風,可謂掃地而盡矣,可勝痛哉?噫,自戊申至今年,凡爲凶逆者,皆挾符讖,以惑民志,向來福等變怪,前夏畿湖間騷亂,罔非讖說之誣民,此固王法之所當禁也,而其所以禁之者,非在乎治之以法也,此必崇奬道學,扶植節義,使國人皆知忠孝之可尙,道德之可尊,善敎大行,衆志皆正,則所謂妖誕之讖說,何可投間而抵隙乎?臣嘗聞之,粵在太宗朝,廷臣有以寶符有驗爲言,則聖祖深斥其非,至有卿等皆儒者,何爲至此之敎,自是以後,儒敎丕闡,左道寢息,思皇之士,生于王國,或登朝著,或處丘園,心慕古道,身飭儒行,只談法言,以持公論,則玆可謂國之元氣,人之師表矣。昔孔子作春秋而亂賊知懼,孟子闢異端而邪說不作,然則儒敎之有關於世道者,蓋如是矣。顧今斯文漸喪,妖說胥動,人心波蕩,世變層生,若此不已,國何以爲國乎?今日之所先務者,不在乎他,惟在於崇儒而重道,必先莪育於學校,亦爲旌招於山樊,誠使學孔子之徒,無不待文王而興,皆知其讀春秋而闢異端,則孰敢藏讖而犯律,惑衆而作孽也?大抵祖宗朝用人之規,惟視才德,不專以科擧爲重,故朝無曠官,野無遺賢,政治以成矣。近世以來,此法不行,雖有高尙之士,非由科擧而進,則終不置之要地,今則流俗之輩,習以爲常,欲用遺逸,則群怪聚笑,或至阻斥,此所以朝多尸素,野有潛珍,而政治不成者也。伏願殿下,力行古道,爲國人倡,振作士氣,奬發儒化,另飭各道方伯,亦依鄕擧里選之規,薦進經明行修之士,隨才甄用,毋拘科目,一如祖宗朝故事,則敎化明於上,風俗美於下,豪傑有作,凡民亦興,斯可爲衛正闢邪之方,惟殿下,留念焉。朋黨革祛之議。從古人國敗亡之端雖多,而惟其朋黨之禍最甚,三代以前,未嘗有朋黨名目,而聖帝明王,建中建極,以致平蕩之治者,不過進君子退小人而已。肆昔箕子陳王道平蕩,戒在偏陂,孔聖論君子小人,言其周比,爲人君而建皇極者,苟不能明辨乎君子小人之別,務盡乎王道平蕩之治,則偏私周比之習,自相縱恣,而甲可乙否之論,漸至乖張,此朋黨之所由起也。始自東漢之末,乃有黨錮之禍,唐有牛·李之黨,宋有洛·川·朔黨之名,暨于皇明,有東林之黨,互相傾軋,禍人家國,以此觀之,漢唐宋明之敗亡,莫非朋黨之故也,已然之跡,昭垂往牒,可不戒哉?惟我國朝中葉以前,則初無朋黨之目,而往往有士禍之慘酷,不過小人之網打君子而已,不幸東西之名一出,而朋黨以之兆朕,朝象遂至分裂,是以先正臣李珥,必欲洗滌東西,保合大和,使之同寅協恭,共濟國事者也。然而自是以後,轉相乖激,岐議不一,東人則分而爲淸南濁南大北小北,西人則分而爲老論少論矣,其端甚微,始也言議可否之相爭,末流漸大,終焉傾奪殺戮之互加,此不但君子小人之分而已,亦至於邪正忠逆之判焉,而廷論岐貳,國是未定,善善而不能用,惡惡而不能去,薰蕕相襲,氷炭同器,自古及今,安有此朋彼黨同調共劑而能治其國者乎?肆我先大王,五紀臨御,一心調劑,特宣大訓,痛祛黨習,辛酸醎苦,竝歸燮和,老少南北,咸囿陶鎔,凡厥臣庶,莫售黨心,未敢黨戰,邦典旣嚴於導率,王道自底於平蕩,于以致建極之隆治,則玆豈非貽燕之宏謨乎?顧今聖朋光御,如日中天,陰陽黑白,何敢混淆於今時,而惜乎世道乖亂,王綱解弛,涇渭淸濁,同流合汚,彼此之黨,互生亂逆,家庭之論,自有膠守,勿論韋布與簪紳,其所以夙宵營爲者,不出於科宦得失,各挾偏私,陰逞黨習,論人則較計同異,以定優劣,掌銓則分排色目,以謂公平,甚至於一通一望,參互彼此,抽黃對白,便似騈儷之樣,陰擠陽扶,反作操縱之權,此皆黨心所祟而無處不然。方伯之貶黜,偏歸於異類,臺閣之彈論,只及於軟地,時遣繡衣而其所廉啓,亦循斯套,朝廷之上,無眞箇是非,搢紳之間,有偏私好惡如是,而其可望無偏無黨會極歸極之治乎?今夫老少南北,共事一君,女衆則妬寵,子多則爭財,況此鞶帶之健,訟乎國家,操刑賞之柄,參造化之權,一舒而一慘,暖日而淒風,則剗觚成圓,革黨歸純,何所不能,而顧乃任其分朋異黨,跳踉於朝著,以壞我聖上建極之治乎?顧今矯救之方,不在乎別般猷爲,先從殿下方寸之間,克祛一箇私字,取鑑于朱子與畓相書,必嚴夫君子小人之分,明其好惡,辨其淑慝,洞革朋比,咸歸大同然後,惟賢惟才則用之,不賢不才則舍之,內外小大之官,皆得以人器相稱,亦莫不精白一心,各效其忠,公耳國耳,則平蕩之治,可以做得,而但我朝用人之規,大異於古,重門閥而薄賢才,故族寒者雖有諸葛亮之才智,張九齡之風度,無以展抱其所蘊,寧不惜哉?今宜另飭選部,必遵祖宗朝舊制,毋拘處地,又毋拘色目,惟賢才是簡,咸與登庸,以贊至治,不復有淫朋比德,終至於會極歸極,則吾東方億萬年無疆之休,亶在乎是矣。惟聖明,另加留意焉。守令擇差之議。守令者,九重之所分憂而百里之所司命也,其人之賢否而生民之休戚係焉,其爲任,顧不重歟?嘗考漢制,重太守之任,常以尙書僕射,出知郡縣,有治理者,輒以璽書勉勵,增秩賜金,公卿缺則選而用之,故漢世良吏,於斯爲盛。宋乾道二年,詔非兩任縣令者,不除監察御史,然則郡縣之任,從古難愼如此,而我朝則不然,八路郡縣之差遣者,太半是蔭官,而其果有古之龔黃者乎?昔五代之時,恒以委瑣無能者,注爲縣令,故時天下之邑,率多不治,此有國之監戒者也。粵在成周之世,有世祿而無世官者,誠以人苟不賢,則民受其殃故也。我朝亦倣周制,凡大君儒賢大臣忠臣勳臣嫡長,則不拘年限,必錄用者,蓋存世祿之義,而挽近以來,蔭路太廣,士族勢家,勿論支嫡,隨其兄弟,次第筮仕,何其先蔭之延世者,若是其遠且廣也?大抵我東風俗,異於中國,名以兩班者,雖不習於士子之業,農與工商,莫不羞恥而不事焉,生來逸居,無以資生,只欲衣君食君,安享富貴,如不得釋褐登朝,則無不欲藉蔭入仕,忘廉沒恥,限死圖之,此於牧民之才,非所可論,然掌銓之官,只以處地之高下而定其優劣,亦以情誼之厚薄而分其取捨,又從以色目分排,苟然注擬,此旣非爲官擇人,而入仕六七年,皆爲守令,自縣至郡,自府陞牧,節次迭遷,首尾數十年,以官爲家,如許官方,求諸往牒而所未有也。且殿最居上,十之八九,則宜若良吏之滔滔,而世之私勝公,久矣。凡殘文冷武,孤寒無援者,外至於勢吏,例置上考,殿最之無益,旣如是,繡衣之論啓,又如是,臺閣之彈論,亦如是,故勢吏少無懲畏,貪虐不法,民受其殃,罔有紀極,而無路訴冤,寧不哀痛哉?夫蔭路之淆雜,莫甚於我朝,域內郡縣之蔭窠者,幾乎三之二矣,而其中腴邑雄州,皆屬於蔭,至於自文武而拔身者,或得殘縣,或經郞署,一番罷官,終至老死,然則設科取人,將焉用哉?或謂以文武疎寒者,其所爲治,不如勢吏,此非達論也。蓋蔭官多出於閥閱,故與方伯或爲執友,或爲姻親,旣愛其人,亦及屋烏,而隨事曲護,有疵不論,直須瓜遞,每於貶前,潛遣土卒營校,廉探於列邑,而此亦迎合營意,視勢有無,任意扶抑,故卽墨與阿之毁譽,旣非其眞則殘文冷武之必置下考者,實非治績之有遜於勢吏也。今之議者,皆謂以八路諸郡,竝爲三年窠,而必以文蔭武交遞,則生民庶可少蘇云,其言亦有理矣。顧今作宰者,誠如漢之良吏,則不惟六年而已,雖至十年,民豈有怨,而我朝之差遣守令,旣非擇人,又其黜陟不公,廉貪無別,況且勢吏之不畏方伯,不憚繡衣者,久於其官,恣意行惡,則其爲民害,尤無可言,無寧三年遞易,則雖有汚吏之貪虐,無過三年,而代來之人,如得良吏,則六年之間,一暴一仁,可以交濟,民之受殃,不至甚痼矣。今之爲文蔭武而求爲守令者,或爲其父母奉養而求之,或爲其家勢貧寒而求之,各隨勢力,迭相作吏,而不過口腹之計而已,鮮有字牧之才,則三年得喫足矣,限以六年,無已太過乎?且八路列邑,亦多三年窠矣,從今以往,一竝依此例爲之,而文蔭武交差,則庶可爲祛民瘼之一道也。陵殿初仕,自是守令之階,故朝家飭敎,不啻申嚴,而銓曹用人,自有其套,猝難變改,惟此守令交遞,如右所陳,而雖有五考五上者,勿令陞遷,考其實績之有無,以爲進退之地,宜矣。且於殿最開坼之後,別般詳探於連次居上之邑,若其題目,與治相左,當該道臣,論以重律,則以私蔑公之習,恃勢不法之弊,庶可以痛祛,而民家實惠矣。道臣置副之議。內而六曹·京兆之官,皆有長貳,而獨外道監司,專制一方,却闕佐貳,何也?朱子曰,刺史之權獨專,則又不便,若其人昏濁,則貽害一路,其言儘可用也。麗時,分國爲十道,而大道則置按廉副使,其意亦猶是也,今之監司,卽古之刺史,而亦未必爲官擇人,不過節次差遣,故召伯旬宣,尙矣無望,而孟博澄淸,亦未得見。且其廩祿甚厚,財用極豐,此莫非生民膏血,而百道浚剝,無所顧忌,則一路之哭,何時可已乎?旣未能廉而律己,則亦無以公於殿最,故殃及生民,去而益甚者,良以此也。此宜略倣按廉副使之例,必置佐貳,毋使監司之權獨專,則亦豈無利民之政乎?大抵各道之設置都事者,卽監司之佐幕,而外臺之稱,豈無以哉?設道之科試堤堰稅船裝運等事,無不主管矣,挽近以來,凡都事之所掌職任,皆自監營替當,而不付於都事,未知爲方伯者,能有兼人之才,小大公事,無不自爲而然耶。是以亞營仍作虛位,而無所事矣,或爲貶坐而下去,留在信地,則本官不肯支供,顯示厭薄之色,監司謂以貽弊,至有勒歸之擧,莫重貶坐,或未得同參,而輒出假官而代行,朝家劃給之廩祿,反歸本官之私橐,當初設官之意,豈亶然哉?外方巡兵營之中軍虞候,無非冗官,而尙留官次,享其祿俸,無不瓜遞,至於都事,只帶虛銜,不過塡銜於監營文簿而已,然則外臺之銜,豈非文具乎?蓋文官之爲此職者,擧皆未通淸疲軟之類,而自此罷散,仍以枯死,故凡在郞署者,視都事如入死地,寧不矜惻乎?從今以往,凡都事之職,必以三司中有人望者擇差,而假副使之銜,按住亞營,周年瓜遞,凡財用獄訟民賦軍政,必長貳合議而後行之,動相關由,簽署竝列,毋敢擅輒,則監司或非其人,欲恣胸臆,亦憚都事而不敢爲,必大有益矣。至若供饋之節,不可付之於本官,蓋設官之初,旣劃月俸矣,此宜輸置於亞營,其支供凡節,亦依中營之例,而需用如有不足,自監營,逐朔應下,又如軍官之例,則別無他弊,此宜變通者也。但方伯之臣,嫌其分權,不欲爲之,然麗時旣有按廉副使,古者亦置左右監司,則今以一路之億萬民命,全付於一道臣,不幾於唐之藩鎭乎?此不必別設副使,仍都事而各別擇差,行副使之事,則名不繁而事治矣。都事皆以侍從差遣,則文官之在郞署者,無路疎通,此亦變通者也。近來陵殿之官,亦出別檢者多,而至於參下察訪,只有八窠矣。凡文官釋褐之初,直除郵官,亦非循序漸進之意也,此則以參上文官差出,則可爲都事之代,而亦可爲疎通之道矣。科制變通之策。古者學校選擧之法,始於鄕黨,達于國都,敎之以德行,文之以禮樂然後,興其賢者能者,是以士有定志而無他慕,惟恐德業之不修,不憂爵祿之未至也。漢制孝廉·茂才等科,皆命公卿大夫及州郡長吏,擧經術德行之士,試以治道然後,官之。魏晉以降,乃九品中正,以品其才行,雖其立法,未必盡善,然淸謹之士,猶知有所畏忌,不敢放恣。自隋始建進士科,則士皆以投牒自進,以文辭見用,而選賢與能之意,無復存矣。雖唐宋以來,不無名臣碩輔崛起其間,而未免多虛文少實績,求如兩漢三代建功名於天下者,不可得十一於千百也,此世風所以益渝,一事所以不治也。我朝賢良之科,法非不美,而乍行旋輟,至若增式庭謁等科之設而人情紛蕩,時象潰裂,此爲世道之大可憂者,故自薦紳大夫,至輿儓下賤,莫不以變通科制爲當今之第一急務,其故何也?大抵朝廷官爵,上自卿列,至於六品,通計內外文臣元定之窠,只是百三十餘,而科榜出身者,殆過千餘,以此數槪之,在官者不過十之一二矣。此若初不登科則已,旣已通籍而一味沈屈,白首坎軻,抱紅牌枯死者,十之八九,則恒人之情,安得不抑菀而其不爲感傷和氣之一端乎?國制有慶輒科,此雖出於慰悅之盛意,而反啓無窮之弊源,每當一科,京之遊惰失學文武不當者,鄕之緣畝力業銀根不辨者,擧懷匪分,無不汲汲如狂,猶恐或後,至於庭謁別科時呈券之數,殆近萬餘,人才之盛,豈有倍於古也?只由於操觚者一人而十人爭謄,後先呈券,分入各軸而爲主司者,已非別人,亦自出此等儒生,其藻鑑之明,秉公之心,必不如古之歐陽,而況於寸晷之下,旣不得精考,而又不免取舍之私,交錯於其中,無以辨主客而揀實才,故太半是僥倖登科者,而近來謬例,專尙地閥,雖瀛館淸選,少無防礙,隨其色目,分排備數,其文學優劣,初不可否,然則孰肯勞心用力,勤於讀書,如董子之不窺園者乎?由是人才之滅裂,莫今時若也,至若明經科,自是大比,而三十三人之額,自勝國始焉,暨我朝設此科也,嚴立其規,凡七書純通者,直赴殿試,七粗以上者,許赴生劃,蓋古之擧子,兼治講·製而準劃者絶稀,生劃者居多,故時有苛矣六經,難哉,三場之諺矣。挽近以來專取講經,不尙製述,故京華士人,絶無以明經應擧者,惟彼鄕儒,自在蒙學,徒能口讀,背講諸經,如誦已言,若問文義,無異面墻,尙何望製述之可論乎?此所以製與講,判爲二岐,而亦於式科,只取明經,又何望其博聞通識,有可以談天下事者乎?且宦路旣窄,此輩甚多,十年出六,官止郞署,老死牖下者,如右所陳,則臣未知朝家何所須而每於式科,取此無用之文官乎。明經科雖是大比,而以此進身者,不足爲國家之用,則式科之設,便是文具,此不可不變通者也。或曰先講而後製,或曰半講而半製,或曰必依光廟朝壬午戊子式故事,間或捨講而取製云,此皆不無意見,然其本亂而末治者否矣。應擧云者,國擧之而士應之也,今則使士自擧而不待人擧之,何謂應擧乎?應擧則才不才付人,自擧則千僥萬倖,紛然群起,是故赴擧者多多而僞濫,無以別也。苟欲別之,必減多爲少也,欲其少也,則必使應擧者,無得自擧,宜倣唐宋及皇明故事,必選擇能文之士,使之應擧,京則令大司成與四學兼官,各薦幾人,鄕則令觀察使與地方官,極選文才,錄成都目,以定其應擧之數,則士之善文者外,凡遊惰不學之徒,饒富買文之輩,初不得與於其選,可以絶場屋雜亂之弊,而亦豈有不文倖第之患哉?欲革科弊,則此爲端本之道也。大抵講·製之分,其來久矣,只事經工者,猝難以製述入格,專治程文者,亦難以七書應講,勢有相礙,恐不得容易變通,而今我聖上,蓋常洞燭於科弊而必欲矯革之,只行式科,罕設別試,凡士之專於製述者,鮮有拔身之路,此必分講·製而竝試然後,可以無偏於選才之道矣。夫茂才明經,始於漢之文帝,而自學校試取,非如我朝式科之制也。顧今館下齋與四學,選置明經儒生,似倣漢制,而又設殿講,此亦取明經之路也,今若因此而稍廣其規,每於歲末,依通讀之例,試取明經儒生,限六十人,分處於館學,必於四孟朔,設行殿講,每取二人,則一年所取爲八人,一式年之間,自殿講而登科者,爲二十四人,此與漢制相類,又不必別設明經科,至於式年小科初試,數額本多,不必加取,大科初試,比前加數,而初試入格後,咸聚京師,小科則依前講規,而大科則四書三經,臨時稟旨,如殿講某經落點之例則爲士者,必讀四書三經然後,可以赴擧,誠如朱子貢擧議中九經輪講之法矣。不必背誦,抽栍臨講,無誤音吐,能通文義者,許赴會試,而會試之規,亦依增廣之例,設以兩場,而初場則賦表,終場則策文,限四十人取之,而或慮專取京儒,則試券題頭,書以京鄕,如皇明之制,半取京士,半取鄕儒,則此爲公選之道,而明經與製述,竝得其進而無偏廢之歎矣。以此定制,三年一比之外,不設別科,則科制不雜,士習亦正矣。苟如是則士之登科者,皆可爲兩漢之五經博士,亦能兼唐宋之賦表策,豈復患明經之文具,別科之倖濫哉?大凡人之仕宦,以三十年爲率,計其職窠,分排於三十年中,準此取人,方是庶幾,唐之劉祥道有是說,朱子載於綱目矣。今之內外官文蔭武窠,不過七百有餘,而三年大比,則三十年爲十比,其間取人,足以需用,必須節量,存得此意,毋至大過,則國家之幸也。學校敎育之策。從古治天下國家之事,無不在於學校,而治天下國家之材,亦無不出於學校,古之聖王,設學校以敎其民,所以爲道德之基,政事之本,不可以一日廢焉者也。是以古者國子弟子,皆有定額而亦有秀士·選士·造士·進士之名,其目非一級,其擇非一日,故士無不學,擇不失人,及至進士,論其賢否,告于王而定其論,論定然後官之,位定然後祿之,不率敎者屛之,其規模之縝密如此,嘗考宋制,立太學生三舍法,凡士之始入太學者,謂之外舍生,月課其業,取其優等,陞於內舍,由內舍而又陞於上舍,其中學行卓異者,主判直講,薦于中書而除官,此與周制相近也。迨乎後世,所用非所敎,所敎非所用,然則古者學校之法,於是乎弁髦矣。且以我朝之學制觀之,一登進士,始入太學,無所隷業,徒費虀鹽,而亦有殿講與館薦之規,故擧懷希覬,紛然群處,少無行檢,專事躁競,太學首善之地,固若是乎?以此之故,鄕黨自好之人,京華閥閱之士,羞與爲齒,不肯居齋,而或冀其齋薦臨時乍留焉,或爲館試,只充圓點而已,則國家培養多士,導之以倖門,若是不憚,何也?是以虛文日繁,實蹟日減,求其道德自負,經濟自任者,則百不得一焉。然則所謂學校者,姑視爲粉飾太平之一事,而少無益於興衰理亂之政,可勝悼哉?如欲變其積習,祛其宿弊,則必先端本然後,可正士趨,而其端本之道,惟在於導率之得其宜。臣嘗攷皇明舊制,在京府學生員六十人,在外府學生員四十人,州學三十人,縣學二十人,卽於各學官舍,講習誦讀,故士多力行而無浮夸之習,今雖不可頓如其數,不妨彷彿其意而少爲擴充,先之以德行,輔之以文藝,以此定制,而每於歲首,大司成與四學兼官,會同相議,極選生進中有德行文藝者,使之居齋隷業,論·孟·庸·學爲一科,詩·書·易爲一科,周禮·禮記·春秋爲一科,綱目及宋·明史爲一科,每三月一科,合十二月而爲四科矣。四科而優等者,循序以陞,而且有行誼卓異,始許齋薦而官之,則此與宋制皇明之制相類,而其得選於此者,所習非一書之偏,所積非一時之功,方是爲鴻儒碩士,以之需於世,而無適不宜,則何患華國之無其才乎?惟我聖上,眷眷於作成人才,乃於御極之初,誕敷右文之治,創置內閣,抄選文臣之年少聰敏者,試製文字,遍及各體,課講論說,不越經傳,誘掖簪紳,無異韋布,則勸奬之方,至矣盡矣,而詩曰,思皇多士,生此王國,濟濟多士,文王以寧,今之所謂文臣,此皆生國之士,釋褐立朝者也。然則至於代詞命而參記注,備顧問而資啓沃,罔非其職,而挾冊登筵,討論經旨者,見識鹵莽,無以當聖意,故於是乎乃有抄啓而勸勉之擧矣。若於學校之地,素養俊秀之士,則自此登庸者,皆可爲龍圖學士,何必復加抄啓而勉以縫掖之科程耶?莫若改定學制,嚴立科規,以正士習,初無僥第,則可見思皇之盛,必致以寧之效矣。太學之外,又設四學者,此亦三代之制也。古者帝入東學,上親而貴仁,帝入南學,上齒而貴信,帝入西學,上賢而貴德,帝入北學,上貴而尊爵,帝入太學,承師問道,四學之於太學,相關切如此,國初設置,其重且大何如也?顧今屋廬荒頹,墻垣毁缺,傍通閭閻,故時設庠製而亦多自外製呈者,敎之無素,至此而無餘地矣。當初建學之意,豈亶然哉?今宜繕修四學齋舍,增置養士之具,敎授一員外,各置訓導二員,使之輪次直宿,與他司同例,凡都下遊學之士,另加掄選,分隷四學,每十人居齋,三年一比之間,以三十日爲準,各有隷業,又以墨義十日一隷,毋過二百字,考其得失,朱印爲證,送于成均,及至小科初試,據此錄名,而不三考則不錄,外方則每於三四邑,定考官三考,亦如四學之例,許赴於監試,如是定制,不使違越,則京外之儒生應擧者,豈復有如前濫雜之弊哉?大抵內之館學,旣不足以培養人才,則外之校院,尤可寒心。列邑書院之建,不惟尊師而尙德而已,亦可以儲養志學之士,而但不設師長,故儒生相聚,放意自肆,無所矜式,不見藏修之效,國家設立之本意,必不如是,而今之議者,或詆書院以爲可罷,此則出於憤懟,非正論也。蓋外邑之建鄕校與院宇,厥惟久矣。昔漢之武帝,因文翁化蜀,令天下郡國,皆立學校,皇明正統年間,添設南北直隷御史一員,提督學校,此皆古聖王敎人之制也。按周禮,黨正州長,各掌其黨之政令敎治,考其德行道藝,糾其過惡而勸戒之,所謂黨正,卽一黨之師,州長,卽一州之師,古之州黨,皆有師,則豈於校院而無其師乎?昔先正臣李珥陳疏,乞於書院,依中朝之例,設洞主山長之員,薄有俸祿,如童蒙敎授之例,擇有學行可爲師者及休官退隱之人,使居其職,以責導率,則其敎育之效,必有可觀,而他日國家之得人,未必不資於此,其言固可用也。備邊固圉之策。傳曰無敵國外患者,國恒亡,故善爲國者,當平時,常若大師壓境,方是百全,兵可百年不用,不可一日無備,隣國動靜,有不在我,而我方偸安,彼忽闖窺,將何以待也?故伏兵劫衆,暗寇傾國,勢有所不及也。然則其所以捍圉衛邦,先時備豫者,果何如哉?倭寇則自元兵攻馬島而始,自麗季至國朝中葉,爲患愈酷矣。壬癸以後,倭亦悔禍,約和罷兵,苟禦之有術,其將妥帖也,至若西北二邊,只以豆滿·鴨綠爲其限,朱子論天下三大水,鴨綠居其一,然不過其流之長耳,非謂天險有可恃也,江·渭·義龍之沿江而守,六鎭·三·甲之接壤而居者,彼疆此界,人烟相望則今以一衣帶水,限於南北而謂不敢犯乎?昔渤海之亡,爲遼所迫,太子及兵民數萬,悉投於我,而彼不過弱隣仰我者,故不足爲患,而契丹之亡,餘衆無所歸,亦投於我,而此非渤海之比,故自忠原以上,無不蹂躙慘毒,卒藉蒙古及東眞之勢,三年而挾攻僅滅,元世祖時,哈丹自鐵嶺入春原之間,剽掠無遺,亦賴元,興師來掃,及元之亡,納哈出大入,而幸賴我太祖大王之神武,驅而出之,皇明之興,紅頭賊,又無所歸,陸賊自遼入,水賊迫于西海,故其時奔避於嶺外之福州,四年而底定,蓋自中古以來,天下用兵,常在西北,而國小力弱,寇賊之避亂者,往往爲患,前鑑班班,竊恐一朝,患生所忽,則將何以禦之乎?北邊無變則已,如有變則必先受其鋒,今之議者,惟以六鎭爲要,然此特邊境之憂也,莫如咸·定諸郡之爲急。蓋咸·定諸郡與三·甲相通,而三·甲水皆北流,又與廢四郡接近,麗時納丹之入,豈自六鎭來者乎?然則咸關·鐵嶺,都無鎭守者,非計也。凡軍謀,上將居中節制,副將居外折衝,雖有差失,中權自在,鍾城行營,距江不遠,北地雲暗,烽燧恒絶,若輕騎乘昏,突至於城門未閉之前,則控手就縛而已,宜於行營,只留副將,沿江上下,多置候望,則可免倉卒之患也。至若關西一路,卽四通之地也,是以丙子之亂,自西塞而發,然則如熙川之狄踰嶺,嘉山之曉星嶺,鐵山之雲暗城,宣川之劍巖城,皆可守也。且武昌·渭芮·閭延·厚州等四郡,卽古之玄菟一城也,論其地方則東西七百里,南北四百餘里,此有大於海西一路矣。地廣土沃,政合人居,而何故廢棄也?若以近接於彼界爲慮,或致其生釁,永作閑曠,使之隔絶,則北關之六鎭,豈非切近於彼地者乎?粵我世宗大王,特命金宗瑞而開拓,徙南民而奠居焉,關市交通,邊警永息,此固已驗,而獨於此四郡,一向廢之,莫曉其故也。故判書臣金安國,果有厚州鎭先設之議,此豈無所見而然哉?大抵鴨綠一水,出於白頭山,逶迤西流則天所以限南北也,顧玆四郡,處於鴨江以南七百里,地方如彼其大,尤非六鎭之比也。況今此疆彼界,自有定限,而旣無寇掠之患,又絶侵犯之弊,宜於此地,闢斯土地,俾民爰居,沿江上下,絡繹相守,則此固爲邊方保障之策矣。至若三水一境,僻在鴨江上游而居民不過九百餘戶也,土瘠民貧,不能聊生,況且佩印官之在於境內者,竝與本官而爲十二矣,許多邊將,羅列於江岸,其所管鎭卒,多者五六十名,少者二三十名,此已不成貌樣,莫可禦外寇,則不足有無於邊守也。且邊將之月俸,不過若干耳牟大麥之屬而已,此以軍門久勤,畢竟所得,如許薄地,則一分肥己,非所可望,三年滿瓜,莫資回糧,其勢不得不誅求於鎭卒,而所謂土産,只有貂鼠也,此猶難捉,而以貂以鼠,勒徵不已,故疲殘鎭卒,莫能支保,讐視邊將,終至逃散,其何以得力於捍衛邊方乎?此宜變通而其策無他,惟當以小相合然後,殘鎭可罷,冗官可省,臣謂廟坡合於別害,江口合於神方,自作仇非合於魚面,舊乫坡合於新乫坡,小農浦合於羅暖,仁遮外合於本府,鎭卒稍盛,鎭況稍優,內而可供邊將,外而可禦寇盜,至若三水一邑之民,亦可安堵居生,今宜下詢於曾經道臣·帥臣中有識慮者,審其形便然後,斷然變通,以安邊民,可也。關防設置之策。我東形勝,三南環海,北方險阻,而迤西一面,蕩然無藩蘺之固,惟海西·京畿之間,有靑石谷,此無異於井陘之險也。百濟辰斯王二年,設關防,自靑石木嶺,北距八坤城而抵於海,至今千有餘年,無所憑據,海西·關西之間,有銅仙嶺,句麗榮留王十四年,築長城千餘里,十六年而功畢,我朝之文宗二年,復築棘城,此其地也。高麗德宗二年,築城,起自西海,東傅于永興,此未知利害之何如,而莫非可議者也。至於靑石谷則距京城一百七十餘里,而此實天險之地也,若如鳥嶺之築城,置一鎭將而守之,則實有萬夫莫開之勢,儻於此地,早爲設險,則丙子胡騎,何敢如入無人之地乎?自銅仙而至靑石,自靑石而至京城,直驅無礙,引至都下然後,思所以防塞,而其勢末由,何其拙謀也?今宜特設關防於靑石谷,以爲鎭守,則外寇未易突入,或有闖發者,而徘徊關外,彌留時日,其間京城之守備益固矣。近來朝家,不無西顧之憂,猶且築城於臨津,都不如靑石谷,今若設鎭而防禦,分京畿左右道,左屬之南漢,右屬之松京,以截靑石一路,海西之兵,以截銅仙一路,則皆爲京城之外援,則外寇何敢輕犯乎?嶺南之自東萊登陸者,直抵鳥嶺而無一防阨,故壬癸之亂,列邑瓦解,此其已然之驗也。夫密陽之鵲院,亦是天塹之地也,左右石壁削立,中有大江,依山緣江,僅通一路,此無異褒斜之谷也。粵在壬辰,密陽府使朴晉,據守此地,而賊兵緣崖攀木,繞出天臺巖,故朴晉,不意見賊,恇怯奔潰,蓋自鵲院緣山東距十餘里,有天臺巖,兩邊山勢巉巖,中間地形平穩,周廻可將十里許,而土肥泉甘,四圍高山之上,結作一局,眞可謂天作山城之地,今若築城於斯,以爲防守,而出一枝兵,把截鵲院,則此實東梁以西之第一關防也。且鳥嶺之築城鎭守者,蓋出於懲前毖後之計,而近者又通一路於尙州·西原之界,又開一嶺於聞慶·槐山之間,此爲嶺·湖往來之捷徑,故凡商賈行旅,莫不由此二路,而不由鳥嶺,然則鳥嶺重關,反作空地,是豈設鎭爲守之本意哉?今宜嚴飭聞·槐·淸·尙等邑,設禁於二處捷路,毁去酒店,毋使行人往來,而長養林木,不得侵伐,不過十年,可成天險,不通行人然後,鳥嶺之關防,始可恃也。軍制變通之策。古者寓兵於農,稅歸經用,賦歸軍兵,出兵曰賦者,是也,兵農分而養兵始焉。國初外設鎭管,內置五衛,輪回遞番,必立本軍,不用養兵之制,其後有騎步兵城役之事,遠外軍兵,裹糧有弊,使之給價雇立,始有徵布之規,壬辰亂後,創設訓局,於是乎徵布而養兵,其所屬元軍,爲五千有餘,此則以民養兵也。其後又設禁御兩營,而地部之稅入,又多減縮,至於守禦·摠戎二廳,只設牙兵,定以私賤,置於畿甸,且徵保米,而立番將校,以此接濟,所謂牙兵,只存其名目,不足有無於緩急者也。且外方之各營各鎭,私定軍卒與軍官,西北尤甚雜亂,私俸錢布,私養軍校者,不知其幾何,通計國內之財力,歸於軍兵者,十居八九,此朱子所謂民力窮於養兵,而孫子曰養兵之國必貧,信乎其言之有徵矣。顧今軍兵料布,每患不足,推貸牽補,則旣乏一年之需矣,焉有三年之蓄乎?脫有當亂而調兵運餉,則雖有如漢之蕭何者,無以給其饋餉,其可望莒卽墨之保守耶?第念都下之設營養兵,雖出於重門待暴之計,而溯其已驗之跡,則一隅偏小之邦,未嘗有兵力之可賴,壬辰以前,昇平已久,恬憘成習,而倭寇之變,出於不意,亦關國家之厄運,伊時雖有三營之兵,亦無以當其鋒矣。至於仁廟朝丁卯,金人以姜弘立爲導而來侵,此非强寇,而其時以訓局之兵,不能迎擊,未免沁都之行幸,至若丙子之亂,有關世運,莫容人力,而甲子适變,便同狗偸,然亦不得守此都城,遂致天步之播越,以此觀之,雖以國初五衛之兵,足可扈衛而謹避,何必設三營,虛養軍校,徒損財力乎?粵在顯廟朝,特軫此弊,果爲變通而不善擧行,軍額尙多,朔料不敷,此豈因循而不思善策乎?大抵兵家之勝籌,不在於衆寡,而惟在於得人和,故武王之臣三千而必興,商紂之軍億萬而必亡,此宜有國之監戒者,而我朝訓局之軍,置以五千二百,無已太多乎?昔唐之府兵,有上中下三等,千二百人爲上,千人爲中,八百爲下,甲冑與裝糧,使之自備,而無養兵之費,以中國之大,三等府兵,不過三千,而亦無養兵之費,則況以我東之小邦,置五千軍於都下,猶且養之,則安得無財竭之患乎?今若限以三千,抄其丁壯,汰其老弱,務置精銳,衛護都城,則玆可謂國富兵强之術矣。漢制只置南北二軍,蓋南軍以衛宮城,乃調之於郡國,北軍以護京城,乃調之於三輔,我朝之禁御二軍,卽漢南軍之制也,其遞番宿衛,亦唐彍騎之法也,然而鈍劣之鄕軍也,輪番於宮城內外者,豈不疎虞乎?若有臨亂用兵之時,則在鄕之軍,未及招集,禁·御兩將之所領者,只是上番六哨而已,此何以當亂而禦敵乎?今若一依訓局之制,禁·御兩營之軍,自五部而募得,各置一千五百名,每番以五百人入直,分以三番,則此皆强兵銳卒,實非鄕軍之比也。兩營之軍,合爲三千,都監之軍,亦以三千,則都下置兵,竝爲六千,比諸唐之府兵,其額已倍矣。緩急可恃,而至若鄕軍,勿論元軍與保人,以米以布,收納於該營,以爲養兵之需,則似無不贍之患矣,仍以其鄕軍竝與其保,而編於束伍,團束以置,宜矣。但禁營之別置大將,不使本兵而兼之者,亦非古制也,武將一窠,從今加出,而營門冗費,視古有倍,徒貽其弊,少無所益,莫若仍其舊貫,還屬於大司馬,不可分而二之也。至於守禦·摠戎二廳之有名無實,誠如上項論列,當初創設,只爲南北漢守城之策也,其所屬牙兵,皆在畿邑,非如外方之束伍也。太半是私賤充定,而歲捧六斗米而已,元無團束操鍊之例,則雖有兵之名,實無兵之用也,推此兩廳,本是外將,而厥初只有胥吏·軍官若干人,以備奉行簿書之地矣。中歲以來,乃以地尊望隆之臣,差出其使,而規模張大,儼然爲京中之大軍門,一片都城,分作五軍門,然兩使之任,不過備員,而出入之際,軍卒擁衛,只爲觀瞻之榮耀而已,不足爲國家緩急之用,而軍校之糜費漸滋,生民之膏血益竭,臣未知國家何所須而置此無用之二使,徒擁虛位乎。此雖出於南北漢統攝之計,皆在都城之內,則何與於南北漢乎?南漢蓋在於廣州,而本府處於山城,則朝家之置其府尹者,不專爲廣州之府治而已,亦使之主管山城,收蓄軍餉,以爲陰雨之備也,然則其屯田所收之穀,牙兵所納之米,皆宜捧留於山城,以補軍需,是爲實政,而不此之爲,乃反別設守禦廳於都城,收蓄錢穀,盡歸冗費,則可謂南漢保障之策乎?此宜變通而終不變通者,非眞爲國計而然也,有識之竊歎,已久矣。從今以往,斷然革罷然後,以其守禦之任,專付府尹,主管山城與牙兵,宜矣。大抵南漢則天作山城之地也,外而山勢壁立,寇賊難攀,內而地形平穩,居民亦多,故已於丙子之亂,數月堅守,而至於北漢,則城裏皆是急峽,而地旣狹隘,勢甚傾仄,軍兵莫可住接,此非臨亂可守之地,則當初築城,已是失計,而況以軍餉之穀,亦有糶糴之例,此爲巨弊,近畿之民,無以支堪。且其倉庫不在於山城之內,脫有不虞之賊,暗地突至,先據其倉,則其所蓄積,反爲盜糧矣,然則北漢之城,決非緩急可恃者也,摠使之設置,尤豈不萬萬不緊者乎?此宜革罷,而旣築之城,今不可毁去,然不宜置軍餉,徒貽民弊,竝爲釐正,而其屯田之穀,牙兵之米,盡爲移屬於禁營,以補軍需,可也。魚稅革罷議。三南沿海關防之地,設置統水使及邊將者,蓋所以偵探寇盜之潛海而來者,有以防禦之也。然而自設均役廳以後,凡魚鹽船稅,皆屬於均廳,故商舶之往來者,憑藉於均廳納稅,倚以爲勢,莫敢誰何,此便是化外之民也。粵自勝國,至我朝,倭寇之海陸出沒,沿邑剽掠者,無歲無之,至如嘉靖年間,有近海之凶徒逸囚,小民之困於徭役者,相率爲盜,亦以金冠龍袍,稱王島中,昔在燕山朝,有海浪賊,竊發於近畿,此則西南洋之小島也,田霖·趙元紀等,往殲之,蓋海寇之患,自昔然矣,近年以來,沿邑,連値凶荒,民窮已極,流丐甚多,且有干連逆獄,竄配海島者,不知其幾何,則安知無綠林之嘯聚乎?脫有孫息鄭芝龍者,出於其間,白衣撓櫓,有若商船之等往來,而不時到泊於京江,將何以待也?今以魚稅,付於均廳,以資經用,殊不念敵國之生於舟中,此可謂征小利而忘大患也。且魚鹽稅之當初所收,爲十二萬二千五百兩零,而鱗次頉減,今不過八萬兩,此其故何哉?大抵十數年來,魚業大不如前,浦民無以計活,終歲求魚,雖不足以當其稅,然初旣尺量定稅,加減不得,一向準捧,是以舟人漁子,無以堪當,其所使船隻,或至朽傷,則不爲改造,呈于地方官,俾之頉報于均廳,仍以永減於稅案,故稅錢之減縮,爲四萬二千兩零,則此後數十年,又未知餘者幾何,此不足有無於軍國之需,而其利害得失,果何如也?從今以往,特罷魚稅,依舊還付於統水營,地方官,略定其稅,毋得濫徵,則海民亦可以安居爲業,而且其商船之往來者,無不關由於地方官與邊將,此可爲備盜防患之策矣。至於鹽稅則與魚船有異,蓋煮海爲鹽,非如捉魚之難也。且以禹貢之制觀之,靑州貢鹽,則鹽之貢,自古有之,而三代之時,未有禁法矣,齊之管仲,始開鹽禁,以奪民利,漢之武帝,置鹽鐵官而鬻之,唐之劉晏,爲鹽鐵使而稅之,亦以宋明之鹽法考之,莫不有鹽倉鹽顆,而其稅所入,居天下財賦之半,然鹽之利,可謂博矣。我東八路之沿海列邑,無非煮鹽,而許多浦民,以此爲業,則量宜收稅,固非勵民之政也,至如魚稅,則魚在深溟,以網以箭,捉之甚難。且自收稅以後,魚産至貴,海民失業,臣嘗待罪於萬頃縣令也,聞於浦民,則皆以謂本邑之古群山,扶安之蝟島,靑魚所産也,古者百級之直,不過二兩錢,而今則雖以三四十兩錢,不得貿百級靑魚云,數邑如此,他道可知,以京裏魚廛觀之,靑魚之鮮有買賣,亦已久矣,而人皆曰,自均廳稅魚以後,魚産絶貴云,然則魚稅可罷而鹽稅可捧也。江華府三道統御使變通之策。沁都一府,可謂金城湯池也。粵在丙丁之亂,雖致陷沒之患,此則人謀之不臧,實非天險之不固也。當初置水使於喬桐,設防禦於永宗者,豈無以哉?若於當亂守城之際,或有外寇侵犯之患,則喬桐·永宗,領其水軍,聲勢相連,左右挾攻,使不得臨衝於沁城者也,然則兩鎭之設,誠以是也。況且喬桐,卽沁都之咽喉也,若自喬桐,以固防守,則外寇初不犯於沁都也。然而向來朝家,無端變通,以留守兼三道統御使,而特罷喬桐水使,以其戰船,移泊於江華浦口,而及其潮退之時,船不浮水,若値臨急使船之際,未及乘潮,則便是無用之物也。脫有外寇先犯江都,則此際只俟外援之來救,而水軍與戰船,旣非喬桐之所管,則雖欲爲援,其勢末由,然則留守所兼,雖是水陸軍都大將,以其一身,何以統陸軍而內守,亦何以領舟師而外禦乎?戰船則反資敵,留守則只寄虛位,束手無策,坐待其陷而已,此必然之勢也,是以昔人之所以設置水營於喬桐者,其計,豈淺淺哉?今宜仍其舊貫,以其戰船與水軍,還屬於喬桐,竝與永宗,以爲沁都之外援者,亶爲上策矣。武科防禦使·禁軍騎士變通之策。我朝之武科,卽中國之武進士也。皇明太祖設文武二科,以廣求天下之賢才,而應武擧者,先之以謀略,次之以武藝,俱求實效,不尙虛文,我朝則不然,科制不嚴,雖以式科言之,專尙武技,所講者不過自願一書,則一書之外,安得以窺將家之門戶哉?且武技蔑如,或有代射而倖第者,又有試射之偶中者,則輒賜之第焉。此固出於慰悅之盛意,而此若多與之賞,亦足以慰悅,至於科第則不可輕授,而且益失輦下精銳也,是以今之武出身者,不知其幾千,而放倒廉愧,百計鑽刺,苟爲當路之所吹噓,則腴邑雄閫,次第做去,然是豈近似於中林兎置之賢哉?凡人之智慮,必資於書籍,故張良之運籌決勝,亦由於黃石兵流也,是以六鞱之中,文鞱爲首,武鞱次之,然則取人之道,不宜專尙武技,必於式年大比,武技準分者,又以武經七書,抽栍臨講,能通文義者,乃得被選,此外勿設別科,毋輕恩賜,則豈有倖濫者哉?近來閫任,必經防禦然後,始乃許通,而此非古制也,防禦窠窄,武弁數多,奔競之弊,不可勝言,而人雖不合,如得片勢,一經防禦,平步閫帥,有識之竊歎,固已久矣。至若遐方之寒疎者,雖有頗牧之才,鮮有與焉,故湖南之不出閫任,今已七十餘年矣,朝家用人之道,何其不廣也?挽近以來,專尙地閥,已成謬例,而況於用武之地,何拘地處?古之名將,或拔於行陣,或起於厮徒,亦以我朝言之,紅衣將軍,出於鄕士,錦南封君,得於知印,則其不可有局也,審矣。然則毋拘地閥,惟才是簡,凡武弁才器之可合閫任者,廟堂與武將,各別公薦,節次進用,則防禦奔競之弊,自此可息,閫任掄選,庶可無礙矣。且近來武科出身者,亦以講射取才,宣薦者付禁軍,副末薦者付騎士,過六朔後陞移初仕,以此定式,而人多窠窄,故雖過數年,不得入仕,此旣納馬,又備軍裝,故貧寒武人,無以堪當,初不應試,老於先達,間有被選,積仕多年,能得實職者,十不二三,是以遐方武弁,莫不解體,皆欲棄歸,至若都民之曾爲禁軍者,失其料布,無以生活,則亦非都民接濟之策也。且一二內禁軍,皆是有地處宣薦者也,蔑視三內禁軍,不以同僚待之,故轉成釁隙,反爲仇敵,則亦豈不有妨於同心衛國乎?以今觀之,初不如不爲變通之爲愈也。從今以往,禁軍騎士,必依前規而爲之,至若內三廳初仕之新參所費,亦甚夥然,故若非傾家,無非債物,及其陞六,當爲守宰,而家惟壁立,債如山積,其勢不得不逞其所欲,殃必及民,然則朝家官人之方,不幾於誨盜乎?此宜省減,無過百金,則亦可爲節財祛弊之道也。水軍變通之策。我國之水軍,元非習水者也,混居山野而特名目偶定耳。高麗恭愍二年,倭寇入陽川,我軍皆成衆愛馬者見敗,夫成衆愛馬者,如今之雇卒也。其時李穡疏曰,平居之民不習水,足未蹈船,精神已昏,一遇風浪,則左顚右倒,相與枕藉乎舟中之不暇,欲其坐作進退,與敵人賈勇難矣。本國,三邊控海,島居之民,無慮百萬,沿海召募,屢千之衆,一朝可得矣。其言儘可用也,今之宜充水軍者,莫如海上漁戶,然其俗以舟爲家,不奠其居,無以統率,其故何也?人情孰不欲安居樂業,而計活不如農人之有恒,且官府之揫斂無藝,故任遷東西,苟爲姑息之計,若朝家處之有術,使之安堵,編爲水軍,則其候風順潮,捩柁下碇之術,豈不大有勝於陸民乎?昔我仁祖大王下敎曰,南方之馬,性柔脆,難用於戰陣,凡南方牧場,皆移於西北,則其畜,皆可用,南方牧場,許民耕食,仍以其民爲水軍,至於山郡水軍,一切革罷,則馬政與海防,兩得其宜矣,此豈非今日之可遵行者乎?但浦戶之百種苦毒,必釐正蠲減然後,庶可安集,勿使地方官,科外侵漁,而私奴則爲束伍,良民則爲良軍,有事則賤與良,竝赴水戰,苟如是則漁戶日增,海防亦實,而凡爲水軍者,無非精銳矣。軍丁搜括之策。外邑之軍額充定,近益苟艱,尙不免黃口之充,白骨之徵,其故何也?蓋以遊食之輩過半,避役之竇亦多也,一邑之內,有士族焉,鄕品焉,又有忠順·忠義·官軍·官校·院生·官吏·驛屬·公私賤·柳器匠·鮑尺·癈疾之類,皆在應頉,況且近來,人心不古,俗習多詐,無名之班,歲加月增,冒稱書房,至老死閑遊者,其麗無限,而士族鄕品,貴且鮮矣。間有衣冠遊逸之徒,混稱士族,冗雜無賴之輩,亦托鄕員,蔬果苞苴之惠而得參衿錄,鷄首錢貫之饋而圖出鄕帖,忠順之類,亦或變幻世系,假稱族派,期於免役,至若良民富戶,亦欲謀避軍保,願付軍官,此無定限,又與官吏諸廳,結爲契防,納租免軍,此皆違法之甚者也。國家昇平旣久,休養生殖,人物之盛,有倍於古,而軍丁之難,益甚於今者,誠以是也。惟其窮殘小民,旣不及於軍官,又不與於契防者,盡歸軍役,而一門之父子兄弟,以軍以保,皆不免焉,甚至於一身兩役,則無告殘氓之若是偏苦者,寧不矜惻乎?是以軍額,只存名目,所謂馬軍,未能立馬,而臨操貰去,束伍,未有根着,而無不荷擔,其何以緩急可恃乎?此不可不變通者也。今若行會於各道,凡列邑之非士非品遊衣遊食者,一一査出,試以文武,考其才藝,而文武不當,公然遊逸者,降定軍役,且外邑軍官,定其額數,無至過濫,官吏契防,一切嚴禁,罔敢違越,則良民避役之竇,可以隄防矣。俗所謂居士者,卽常漢之稍實頑悍輩,而謀避良役,遁居佛堂,有妻有子,招朋引類,出沒閭里,往往草竊,此則化外之民也。今宜知委諸道,毁去佛堂,驅逐居士,各歸故土,則統八路而得閑丁者,不翅屢千,其於良民之役,豈小補也哉?外邑弊瘼,莫甚於軍役,而其矯救之策,固不外於上項所陳,若自朝家,嚴立科條,不使良民,謀避軍役,則豈憂簽丁之難得而塡額之苟艱乎?然後擇其饒居者,定馬軍,抄其丁壯者,充束伍,則此可謂强兵銳卒,而殘民疊役之苦,黃口白骨之冤,亦得以盡祛矣。且有國之版籍,錄其民戶,而凡軍丁·徭役,皆出其中,近者民習多詐,必欲漏籍而免軍,每當式年,移徙于他邑者,亦多有之,故軍額難充,亦以是也。周禮有關節往來之法,蓋民之移去也,無關節則不得擅行者,禁其私相往來也。我國則無此法,故式年移去之弊,無所畏忌,而籍外遊逸之徒,亦甚夥然,此邑如此,擧國可知,亦宜申飭外邑,必依關節之法。凡移去之民,有本縣公文然後,俾之許接,而如無其關,逐去不受,此爲定制,民皆知無公文不相往來,則初不敢生意於移避漏籍,永爲土着之民,然則古者關節之法,不可不行,而此亦爲增戶口添軍丁之術也。銀店勿禁之議。夫地之生金,猶土之生穀,是皆利用而厚生,則有國之所重,豈不在於金與穀乎?昔齊國之富强,專由於鹽海·銅山,蓋煮海爲鹽,鑿山生銅,以之厚於生,利於用故也。我國之銅山·鹽海,亦不讓於齊,從古設店而鑄得銀銅鉛者,不知其幾處,上而需於國用,下而資於民産,此不可設禁也,明矣。況且銀是輕寶而通用於中國,故每於使行,八包所齎者,多至鉅萬,燕京物貨,以此貿來,逐年如是,國內之銀,幾乎竭矣。此宜益加生銀,以贍需用,而近來廟堂之議,謂以銀店,大爲民弊,至於筵稟設禁,而爲其鑄錢,只許銅店,若以銀店爲弊,則銅店亦豈無弊乎?臣則謂勿論銀銅,俱無其弊,何者?若自朝家行會於各邑,使其銀産之邑,鑄銀上納,則地方官,不得不調發役丁,俾之鑄銀,廢其農業,則誠爲民弊,而朝家只許有銀處設店,則富商大賈,各出物力,募得傭人,而無土不農之民,願爲店民,聚居其地,掘土鑄銀,納稅於地部,與營邑隨其所餘,歸於物主,而無土之民,亦賴以資生,則可謂公私兩利,何謂民弊乎?臣居在草野,洞知其銀店之無弊,玆敢仰陳。伏望殿下,特許廣設銀店,俾盡生財之道,得以利用而厚生焉。都城守禦之策。易曰,重門擊柝,以待暴客,夫城池之設,所以待暴而禦敵也。中國常謂東人善城守,槪以見敗於安市而有此說也。我國之山城·島堞,關阨相望,而惟緩急可恃者,莫如南漢與沁都也。然而皇輿播遷,僅支數月之守,虜船飛渡,竟致一朝之陷,以此觀之,南漢·沁都,亦不足恃也。昔我仁祖大王,嘗歎曰,大凡被兵之國,外方雖蕩殘,根本堅固,故終不至敗亡也,我國則少有兵亂,都城先潰,公私之積,皆付敵人,甚可歎也。惟我聖祖,適値艱屯之會,屢經兵燹之禍,稔知此弊,有此下敎,玆豈非懲前毖後之謨乎?大抵都城之形勢,南北則一夫當萬,東西則雖卑薄,其周遭之廣,莫如都城,軍兵之蓄,亦莫如都城,而宗廟社稷之所尊奉,人民士女之所依仰,則孟子所謂效死勿去者,豈非都城乎?遼陽小築,負山自固,則唐師亦退,紅衣將軍,獨守殘城,則倭寇莫犯,況以都城之壯,軍兵之衆,豈有難守之慮哉?第於築城之初,不設雉堞者,實有欠於守內捍外之術也。今宜特令軍門,加築雉堞,千雉百堞,把守相望,則敵人登埤,可以防遏,而惟其倉庫之設置於江上者,非計之得也。脫有不虞之賊,倉卒沿海而至,先據江倉,則其所蓄積,反爲盜糧,然則都城雖固,軍兵雖衆,無以運餉,自致飢乏,此與無城無兵,坐而受敵者,等耳,其可謂桑土綢繆之智哉。顧今城裏之設倉,不過惠廳·均廳·守禦廳,而蓄積不多,倉舍半空,此外又撤江倉,移設城中閑曠之處然後,凡漕運之穀,盡爲捧留於此,以之頒祿而放料,則在平時,無甚緊關,而若値亂世,當取諸城中而用之,如欲守城而制敵,則此爲上策。昔趙之晉陽,齊之卽墨,不過一大縣,而當其敵國之來攻也,竈蛙而不叛,火牛而能戰,終致存趙而恢齊,以此觀之,必得人和然後,方可以賴其地利矣。我東之八域生民,孰非邦本,而至若都民則衛護宮城,昵侍輦轂,其爲本於邦家,尤爲切近而關重矣,此宜另加懷保,大得歡心,則自然有親上死長之義,而可以效守城禦敵之功矣。然而都民之生理,近益艱窘,至若貢市諸民,無以上應國役,下資家計,其勢難支,則豈云邦本之克固乎?凡都民之種種弊瘼,一一釐革,俾之安堵居生,則始可以本固邦寧,而近來城內大家舍,或斥賣於軍門,取其石材,至於毁撤,而址基仍以空曠,閭閻漸至蕭條,此非盛際光景也。亦宜申飭京兆與五部,知委各坊洞任,毋論家舍大小,勿使買賣而毁去,則撲地閭閻,永世全盛,此亦爲固本守城之長計也。軍器精備之策。古人有言曰,卒不可用,以其將與敵也,器械不利,以其卒與敵也,故將選卒鍊而所以勝敵者,在乎兵器,按考工記弓矢桃函之職,稱量審察,莫不有程度,危事凶器,不得不愼,此聖人之遠慮也。昔宋神宗,設監講究制度,著爲式百餘卷,其事亦詳矣,岳武穆,只以五百殘兵,能制十萬胡騎,此無他,惟背嵬甲麻札刀之力也,然則兵家之勝籌,莫利於器械也。顧今京營與外邑武庫之藏,未有精利而完實者,箭羽多落,鋒鏑不備,弓弦蠹絶,筋骨相離,至於鎗劍旂銃之屬,無不濫惡,如許兵器,將焉用哉?朝家非不申飭而有司一向怠忽,此弊外方尤甚,帥臣或當巡操,不問器械之利鈍,軍卒之壯弱,只視邑宰親疎,或使幕裨,摘奸軍器,故守令與該色,不無行賂於裨將,只爲無事過巡之計,以此待敵,不幾於棄其帥乎?今宜各別行會於諸道兵營,俾之嚴飭管下列邑,凡係兵器,隨頉隨改,而亦於巡操時,帥臣,親自點閱,考其勤慢,以爲賞罰之地,豈無其效乎?按月令,物必勒其工名,將以考其功過,而以爲賞罰之也,其意思周密如此,若令物物誌刻,雖久遠之後,追罰其主者,則必罪一而勵百矣。馬政修擧之議。物有雖微而寔係國家之重計者,豈非馬哉?養馬,所以備武事而壯王室也。竊稽古來馬政,漢人牧於民而用於官,而唐人牧於官而給於民,宋朝則始也牧於官而後乃畜之於民,又其後則市之於邊,皇朝則兼用前代之制,在內地,散之於民,卽宋人戶馬之令也,在邊地,牧之於官,卽唐人監牧之制也。有國之馬政,從古如此,而嘗聞國初牧場之設,百有二十,蓋爲養馬之所,而漸次許耕,今之餘存,只在於南方,馬政之不修,未有甚於近日,訪之南土,則耽羅之畜,無四歲留者,駿産殆絶,訪之牧場,則牧官瘝職,牧吏偸損,輒取人家騀駊䮄駒,必充其額,至若列邑之分養馬,不過疲癃款段而已,則此不但地用靡需,騎士闕乘,將何以急難之用也?麗時尹灌之敗於北也,奏云臣所以敗,彼騎我步,不可敵也,於是有神騎之稱矣。顧今京營之馬,皆云比四五十年前,不啻小弱,外邑雖騎士,其實無馬,操鍊之際,率皆借馬,存之何益,凡任牧之官,皆以猥雜賤品,善不爲升擢,惡未必坐罷,不過苟延時月,專事肥己,剝割牧民,罔有紀極,而至於駉牡騋牝之美,未嘗屑爲,則馬政之不修,其勢然矣。從今以往,監牧之官,各別擇差,亦依守令殿最,自本道考其勤慢,嚴其黜陟,其尤著者爲守宰,不職者必流竄,則大有其效矣。忠孝烈褒旌之議。歷代帝王之治,莫尙於堯·舜,而其爲治之本,不外乎愼徽五典,敬敷五敎也。洪惟我朝,列聖相承,文治蔚興,修明五敎,導率民庶,越在先朝,博采古今三綱行實之表著可法者,圖形記實,輯成冊子,頒降八路,使兆民觀感而興起焉,玆豈非風化之源而王政之所先務者乎?漢臣韋彪有言,求忠臣於孝子之門,凡爲人子者,苟能事親而止孝,必將事君而盡忠,韋彪之言,誠以是也。顧今世變層生,亂逆接踵,宜於此時,褒奬忠孝,激勸風俗,使一世皆知朝廷之美政,務盡乎忠孝褒旌,莫不欽艶,爭思矜式,則傳所謂興於孝者,其在斯歟。凡外方之忠孝烈卓異者,皆欲表章,旣多士林之呈狀,亦有道臣之論啓,而儒狀則自外阻搪,初未登聞,道啓則或下該曹,反歸防塞,其何以敦彝倫而樹風聲乎?惟我聖上臨御以來,凡係褒忠奬孝之方,靡不用極,毋論子孫與多士,凡有上言者,勿令拔去,竝爲回啓,而近來新定式例,令本道,待歲首以爲査啓之地,此亦延拖歲月,終欠誠實,臣謂凡爲忠孝烈可褒可旌者,不待歲首,毋拘數多,隨卽狀聞,以旌以贈,遍於鄕里,則民俗可以感化,而天彝可以敦敍,此爲王化之源也。徭役變通之策。凡有天下國家者,不能不役乎民,然役之爲法,亦屢更矣。三代以來,役法莫詳於周,必先均其土地,以別其寬狹饒腴,必稽其人民以知多寡虛實,必量其人身以知其强弱老少,必驗畜産以知其貧富有無,有夫有婦然後,謂之一家,年富力强然後,謂之可任,夫任徭役者,必皆少壯之人而丁多家給者也。孟子曰,有布縷之征,粟米之征,力役之征,君子用其一緩其二,用其二而民有殍,用其三而父子離,此據周制而言也。古制雖不可考,後之善述者,惟唐人是也,其法有田則有租粟米是也,有身則有庸力役是也,有戶則有調布縷是也,每歲定役,二旬不役,則日爲絹三尺,謂之庸,隨其土産,斂以綾絹絁布,謂之調,有事而加役者,旬有五日,則免其調,三旬則租調俱免,其曰用一緩二者,何哉?或水旱癘疫,民不能遂其生,則常寬而假之,俾有安保也。有宋之役法,亦屢更,而淳化中,有差役法,其誅求無藝,故因轉而爲顧役,此熙寧以來之法也,其弊也,用錢日輸,苦役如故,因轉而爲義役,此中興以後江浙民戶,自相爲謀之法也,其弊也,豪强專制,寡弱受凌,故復反爲差役,蓋以事之便民者觀之,顧便於差,義便於顧,然至於義而復有弊也,則末如之何已,三代役法,洵不可復追矣。我國之良役,蓋倣庸調之制,而當初不過免役之布也,一夫二疋之徵,可謂甚重,而仍成謬例,窮殘小民,無以支堪,故變通之議,厥惟久矣,而此如減半,則無以給代,因循不變矣。惟我先大王,深恤民瘼,特減一疋,爰命廟堂,講究善後之策,而伊時主事之臣,亦不能仰體德意,痛祛弊源,畢竟給代者,旣非天降而地産也,亦出於民戶,此所謂破東補西,奪此與彼者,而生民困瘁,去而益甚,古者二疋之納也,不過四五升麤劣者,而今則各鎭番布,必捧以六七升精細者,故其一疋之直,亦等於古之二疋,情錢則依舊,結錢則加捧,一減一增,爲惠幾何?至於魚鹽商賈而無處不病,物價騰踊,民窮益劇,誠非細憂也。今之收布,始不過放番身役,則以此布充此役,足矣,若使轉作日用經費,則雖一丁三疋,終有所不足之地矣。昔宋人,變差役爲免役則必有雇役,今雇人,月受二疋,則十二月而二十四疋矣。均廳之每年所捧錢與米布,當其雇價,而其餘剩,不知屢十萬則將何所用也。大抵軍國經用,皆出租賦,兵興百需,仰給度支,此有國之通例,未有聚斂於戰士而爲國用者,夫軍卒之入衛戍邊,法之正也,免役納布,法之變也,假使當初,法守其正,軍皆赴役,則布之足不足,非所可論也。今免役之布,需諸雇役之外,而猶患國用之不足,不恤民産之殫竭,是猶截趾適屨,追欲喪軀,奚其可哉?是以淸城府院君金錫胄,獻戶布議,擬改軍制而未果行矣。昔晉悼公,用魏絳策,行之朞年,國乃有節,遂成伯業,此有國之可鑑者也。顧今國家自搢紳大夫,至韋布下賤,莫不以民窮財竭爲殷憂,而至於國之費用,依舊不動,至欲取閭井之間,爲彌縫之計,其所猷爲,未嘗一毫及於損上,今雖減布,而軍額無減,故漁奪殘民,爲弊自如,又添選武而納布之役,尤增騷擾,加徵結錢而薄土之民,亦多流離,寧不哀痛哉?此若推本而言,則良布者,國初五衛時未有,則其創不遠也,未創之前,國用何如?一邑之內,軍色多端,而如新選之類,必後來之增益,未增之前,國用何如?其必百事無闕,行之有裕,而獨不念及於未有此物之前,只紛紜立論於轉爲雜用之後乎,凡事仍舊則雖弊而無怨,違衆則雖便而多謗,況此革舊而不便者乎?今之議者,皆以謂減軍額三之一然後,可以祛白骨之徵,黃口之充,而至如選武與結錢之名色,皆可罷也。或以爲先朝之所變通者,可遵守,不可變改,此有不然者。且以宋制言之,始以差役而爲顧役,又爲義役而不便,則復反於差役,然則其不拘於祖宗朝定制而隨時變通,只爲便民之道也。今宜特減軍額,且其不涉於兵事者,悉皆蠲去,則不必別設均役廳,竝付地部,以爲調度,可也。西南山郡邑還穀變通之策。外邑之設置還穀者,本以需軍而不足以待變,本以濟民而只足以害財,何哉?我國之外邑,旣無城池,雖或有之,殘壘敗堞,不足以禦敵,故敵至則民皆逃散,雖有倉庫儲蓄,不過齎盜糧耳。粵自國初,有此還穀,而以其耗條,歸之本邑,凡有逋欠及流亡者,以此充數矣。百餘年前,因金應祖之疏,奪其耗以作常平廳穀,所謂耗者,雀鼠耗也,始於五代之時,不如是則無以充鼠竊之縮矣。今也有京耗·營耗·官耗,而京耗中,有賑廳·常平·軍資之別,營耗中,有監營·統營·兵營之目,各自準責,以爲用道,每於春糶,其鼠竊之朒則用小斗而彌縫之,其實則國耗之也,畢竟受其害者民也,是以元會與營穀,耗上生耗,耗剩轉滋,京耗添作元會,逐年生殖,營耗必於市直騰踊之處,待春發賣而多取於沿邑,偏留山郡,故山郡則雖斗小之邑,還穀多至屢鉅萬,貧民之受食,初無限量,亦於富戶而勒授,以爲取耗之計,小民終歲勤動,所收幾何?多者十餘石,小者七八石,而其受食還穀,則殆過數十石矣。當初秋穫者,旣不足於還納,故不得不斥賣産業,而猶有不足則勢不獲已,末乃逃散,國穀不可虛錄,守令期於準捧,多發將差,沒里徵督,而民已逃矣,戶已空矣,至徵無處,侵及其族,如無族屬,則移徵其隣,鞭扑狼藉,隣族俱困,村閭景色,如逢亂離,以此觀之,還穀者,非活民之劑而病民之囮也。里無甔石之儲,邑有露積之盛,終只爲猾吏蠹食之資,貪吏牟利之具,不惟加分取耗而已,乃敢犯手於元還中,直爲發賣,假如一石租之直爲二兩錢,則先取一兩,歸於私櫜,以其一兩,勒給於民戶,使之待秋備納,一石租,此所謂近來名以錢還者也。守令如此,倉色效尤,迎合官意,陰濟其私,必欲賭取高價,擇出精實之穀,盡歸發賣之私,其餘在者,半是空殼不完石而已,以此分給,民無可食,欲爲斥賣,則一包租之價,不過二三錢,故監色輩,仍卽貿取,旋留庫中,以充其偸竊之數。且其石包之太不完者,或雜以塵土矣,民其受此,果可爲農糧乎?國其恃此,亦可爲軍餉乎?然而終必勒分於民戶,捧以實穀,難支者,民也,可哀者,民也。大抵還穀創置之初,只設一倉於邑內矣,今則列邑之加設外倉,大邑則六七,中邑則四五,雖小邑而亦有二三,則其穀數之多,視古不啻倍蓰,而至若牟麥之穀,不可爲農糧也,又不可爲兵食也。且其還捧,每在農時,故其爲民弊,尤有甚焉。此皆因循,終不變通,則雖堯·舜爲君,稷挈爲輔,斯民之倒懸,無時可解矣。昔隋之大業年間,倉廩之積,可支五十年則非不富矣,而無救其亡,此有國之鑑戒者也。顧今生民之弊瘼,不一其端,最難堪者,莫還穀若也,如欲變通而便民,則豈無其策乎?今宜特命兩南道臣,較量列邑之民戶衆寡,穀數多少,俾之裒多益寡,以爲平均之地,而區別大中小邑,定其穀數,大邑七萬石,中邑五萬石,小邑三萬石,以此爲限,而折半分留,當年耗條,則毋論元會與各營穀,待春作錢,京耗則納于地部,以補經用,營耗則歸於該營,以爲用度,其元定穀數之外,無復滋殖而加蓄。且營耗則毋論沿邑山郡,通同發賣,不爲偏留,則積弊可祛,殘民可保,玆豈非今日之急先通變者乎?今之議者,或以爲還穀不多,則無以繼給農糧,此則不審於利害者也。蓋民之産業,貧富不均,而無土之民,竝耕富人之田,亦皆作農,秋有所收,苟無自官攘奪,歸之還穀,則以饘以粥,資其艱食,亦能取其家中而用之,雖或不贍,延至麥嶺,可以爲農,何待農糧之助給而有名無實乎?今乃不然,以其無限還穀,不惟濫給於貧民,亦爲勒授於富戶,此不過取耗之術也。況此所納者十七斗而所受者未滿十斗,所納者無非精實,而所受者輒皆空殼,又或有遠於官府者,則其所受之穀,太半消瀜於往來之費,其有補於農糧者幾何哉?臣嘗驗之閭閻,其忍飢不受者恒存,而樂受者皆破,何者?得債則濫,濫則竭,不得則餒,餒則節,古人所謂不如常平者也。朝家之設置還穀,只爲軍餉,而今則爲貪汚牟利之資。且以臣所居邑言之,居民不過四千八百餘戶,而還穀則多至十萬石矣,雖掃盡境內之地出,無以當此數,而及其還糴也,初頭所納,可謂精實,而捧之未半,民已傾家,歲且垂窮,此若未捧,無以磨勘,而守令與監色,必當其罪,故惟以準捧,免罪爲計,勿論麤劣,有納必捧,此則純然空殼也,以此還分,色庫輩從中貿取,以爲實殼換出之地,民或有生憎於官吏之爭貿,憤然持去,披見石內,全是虛殼,故旋卽投棄於路傍,空手歸家,相對噓唏,此則昨年春間繡衣之所目覩者也。今若定其穀數,如右所陳,則可革其弊。伏望聖上,特軫還穀之弊,若是孔棘,亟令廟堂,及今變通,以安生民,以固邦本焉。田賦摠論。夫國之本在民,民之本在食,食之本在農,農者,天下之大本也,大本之所由生,在於土地。故古之聖王,則壤而成賦,制民産而資國用,然則有國之所重,田政是已。我國之田,最饒者,其稅亦輕,然民猶不堪其役,何也?中國則什一之外,無他賦斂,我國則不然,公稅也,官用也,雜徭也,結錢也,皆出其中,兼竝之家,又從而分之,蓋田之最饒者,十不二三,而至於斥鹵之地,磽确之土,土出甚少,不足以當其稅,然一例徵捧,故民不支堪,終至於廢耕流離,寧不哀矜哉?粵在麗季,田政多紊,賦役甚重,民窮已極,逮我國朝而猶未釐革矣。惟我世宗大王,分地六等,分年九等,隨其豐歉,上下其稅,上上一結,收二十斗,下下一結,收四斗,玆可謂三十而稅一矣。其後因士卒廩料之不足,加收一二斗,此爲三手糧也。又其後,因貢制之變通,加收十二斗,此爲大同也。各邑需用,謂之雜役米,而大邑則一結四斗而有餘,小邑則一結五六斗而不足,近來均廳所捧錢,爲三十九萬五千兩零矣。地不加闢,民不加聚,而隨時換名,轉輾加賦,民安得不窮乎?蓋國之用財,增之易如崩,減之難如登,以今視昔,可知其失矣。昔魯自定公,始卽什二之稅,後猶不足,哀公問於有若,有若勸行什一之徹,公曰二猶不足,如之何徹也,對曰,百姓不足,君誰與足,百姓足,君誰與不足,蓋魯之上世,什一而亦足,定公何故而稅二,稅二而僅足,哀公何故而不足乎?公謂不足而有若知其當減者也。凡取諸民有增無減,便歸費用,如漏危之不盈,故反本而較諸什一之世,則其濫冗,可知也。此不獨魯之爲然,凡有國之通患,且以有宋之田賦觀之,大抵三變而每變每重,國初爲最輕而自王安石創新法,常賦之外,靑苗免役之錢,坑冶搉貨之利,穕焉而出,於是乎民益困而終致靖康之亂,此後世人辟之可監戒者也。今之議者,上自卿宰,下至匹庶,孰不曰民窮財竭,而殊不知民窮之本,由於加賦,財竭之患,在於冗費,然則有若之言,誠爲對症之良劑也。近來田政,亦已多紊,此必先爲釐正然後,可以均稅矣。宋之千步方田,皇明之魚鱗圖,皆在搜括,不在民産,而至若我朝之量田,自有其制,載在大典,必於二十年而一量田者,意有所在也,天道十年而少變,則地理安得不變於二十年之間乎?山川或至崩渴,陵谷隨而變改,昔之良田沃土,今爲反川覆沙,而此係舊量,不得頉減,故白地徵稅,亦多有之。且於每年,自地部,責其新起,而監營,亦爲嚴飭列邑,年分槪狀,必捧新起,故書員輩怯於被罪,輒以幾結新起,懸於槪狀,然此便是六里靑山也,於是乎不得不用奸於看坪,仍其元田而挾加,隨其火田而濫執,以充新起之數,亦爲潤筆之資,則其爲民害,可勝言哉?若欲永祛此弊,必依大典,二十年而一量田,則可免白地之徵稅,亦無新起之勒定,玆豈非惠民之政乎?今之田制,限以六等,公稅隨而增減,然水田廢則稅減,旱田則無此例,故薄土少收者,懼不敢墾,若使水田·旱田,同例而不賦於陳廢,則必爲少失大得之歸矣。蓋水田·旱田,饒瘠相懸,而一等六等,不過四倍,若於六等之外,又添一等,爲至輕之稅,則民必樂爲之墾田,而生穀之土,可以盡闢矣。且國內田結之不屬正供者,亦其夥然。以屯田言之,古之屯田,必就荒野墾闢,以裕國用,如趙充國之省糧餉,韓重華之當度支錢,是也。今之屯田,與古有異,自軍門,或出貨,占買良田,或籍屬逆家之産,而冒稱屯田,則地部從而不責公賦,故正供多縮,此亦違理之大者,若此類與民間買賣相似,而其斂也與私田之稅同例,則在民,本非渠土,與耕人之田者,何別?在軍門,亦與富戶之占其半而依法納賦者,何異?此民與衙,俱無所失,而但中間少校輩,鈐轄打弄者不願耳。從今以往,凡屯田之類,皆屬地部,其他海鹵藪澤之占墾者,又其逆産之分屬各府者,莫不準此,則屯田自在而正供頓增矣。夫堤堰司之設置,朝家勸農之政也,築堤而儲水,所以備旱也,築堰而墾土,所以生穀也,然而初無生水,不得蒙利,故任其毁壞,仍以廢棄者,間多有之,民欲起墾,則地方官,諉以此係本司堰案,自本官不可擅許作畓,一切禁斷,故生穀之土,空然荒棄,此所謂地有遺利者也。且三南之沿海浦口,亦多築堰爲畓之地,而此非私力所可完築者,故或請軍丁,則道臣與地方官,輒諉烟軍調發,自有邦禁,終不許施,只以一夫一日之赴役爲弊,而不以萬民萬世之蒙利爲計,此豈古人生財之道乎?昔故相臣閔鼎重,爲沁都留守也,築堰於船浦,作畓耕食,島民永賴,今宜行會於諸道,如有乾堤廢棄之處,許民耕食,又有浦口築堰之地,給軍完築,得以生穀,則其有補於公稅與民食,豈其微哉?昔唐之劉晏,以善治財賦,有名於唐,而其所善治者,不過曰興地利敦本業而已,豈有他哉?儻使掌賦之臣,欲行劉晏之道,則廢堤之許耕,築堰之申飭,不容少緩矣。關西田賦上納之議。我國,自丙丁以後,土幣繁重,使价相望,關西之賦,悉歸於供給之不暇,故西漕之不運,不但爲長山之名礁也。顧今客使罕至,邊境無憂,方物幾乎半除,不知當時國用如何,今日所剩如何,剩必有歸,而小民不與也。臣聞關西一路,別是方伯之國,萬千財貨,隨手用盡,不見痕罅,其他通邑大都,財積如山,而便歸私櫜,此何不易私爲公,多少有補於國家經費,而顧乃艱難攟拾,重斂於弱農殘戶之間,何也?臣謂關西之賦,量留使价之費,其餘以米上納,則必不下十餘萬石,節量於丙丁多事之時,則度支之缺,庶可以賠補矣。或曰,暗礁臭載,而商舶之自西抵南,往來如梭,則是何海路之險,獨妨於公運歟?昔元明之際,數萬里海運,得人斯判,我邦四到,不過千里,豈有難運之理哉?且關西之治,多不用量案,若然則其隱漏必多,此亦可議者也。嶺·湖布産邑大同復舊之議。嶺南之居昌·咸陽·安義·山淸·三嘉·陜川,湖南之鎭安·長水·茂朱·龍潭等十邑,處於峽中,麻布所産也。粵在顯廟朝大同變通之時,此十邑大同則以純布,而未有以錢代捧者也。向於先朝辛未,廟堂之臣,謂以麻布一疋,直不滿二兩錢,則十邑大同,捧以純布者,所失不少云,而乃以錢布參半,始爲定式至,今遵行。蓋此十邑之民,其爲農業者,多在於麻,而自家織得者,布而已,以此布應大同,則別無他弊,而一自錢布參半以後,假加二疋,所納者一疋則以布,一疋則以錢,故以布貿錢,其失亦多,窮殘小民,艱辛織布,上應公稅,下資私計,而乃者捨其躬自織之布,貿得不自鑄之錢,以備大同,又辦結錢,故錢荒滋甚,民困益劇,烏得無怨乎?故相臣金堉,變通大同也,至於布産邑,則定以純布上納,此豈昧於布價之稍歇而然哉?實出寧失於民之意也。易曰損上益下爲益,而今欲損下益上,其所爲益於朝家者幾何,而乃反取怨於十邑之幾萬生靈乎?今若一依當初定制,十邑大同,以純布徵捧,則民皆歡抃,頌聲作矣。畿邑大同上納變通之議。三南田稅·大同,一時來納於各倉,而畿邑則不然,旣輸四斗,又於春秋,分輸六斗大同,故兩次運納之際,民之勞苦,固已難堪,而又其脚價·路費及斛上剩米,比他有倍,哀此窮民,寧不矜念乎?亦依三南之例,毋論田稅·大同,必於春間,一時來納,則煩費可省,勞苦可減,此非變法之比,而民受厚惠,亟令廟堂變通,可也。錢貨變通之議。生民所資,惟衣與食,然寔適於用者,莫錢貨若也。天下之有錢,久矣,而太公立九府圜法,錢圜函方,輕重以銖,自三代以來,凡爲天下國家者,貨利交通之道,無出於錢,故歷代錢法,隨時變更,然不過子母相權,輕重兼濟,而如泉之流通,防其壅閼也,以之隨物高下,懋遷有無,重者以錢而輕致之,大者以錢而小用之,滯者通之,積者散之,莫不以錢,則有國之權百貨者,惟錢是已。我東之銀甁楮幣,亦如魏時之濕縠薄絹,則此非當行之制也。是以國朝之行錢,已過數百餘年,前後所鑄,不知其幾千萬,非如楮幣之易致耗敗,自其鑄成,常有此數,而近來公私之用,日益艱乏,至有廢錢之議,然漢之貢禹,晉之桓玄,皆有此議,而當時亦不得行矣。顧今錢貴之弊,非在乎他,一歲之中,錢之出於民而入於公者,不可勝計,內而惠廳各軍門之所捧,外而各營各鎭邑之所收,已過屢十萬緍,而京外之公用所散,歲不過十分之一二矣,自民而入者爲十之八九,自公而散者爲十之一二,故比年以來,惠·均二廳與各軍門之積錢,不啻倍蓰,而又貿銅鐵,儲置於軍門亦已多矣,則財之閼滯而不流通者,於是乎極矣。夫錢者,上之所造而通於下者也,今操自我所造之柄,而徒索於不得自造之民,民受其病,不亦宜乎?在前則不然,均廳及各軍門,或爲貿米,多以官錢,散於都民,故公私兩利,貨財通行矣。今則公下之外,不復有散錢之路,而一向徵出於民間,則錢安得不貴乎?天下未嘗無財,而通之則有裕,閼之則不給,財之勢也。今若分付均·惠二廳與各軍門,以其積置之錢貨,散貸於貢市諸民,以爲滋殖之地。又以貿置銅鐵,盡爲鑄錢,稍變錢制,分以三等,一分當一兩,則十錢爲一兩也,一分當十兩,則十錢爲百兩也,此古者當十當千之錢也。昔皇明之初,鑄洪武通寶凡五等,當十錢重一兩,小錢重一錢,古者錢法之變改,蓋如是矣。今若以當十當千之錢鑄出,而勿論京外凡儲積之財,必以此錢用之,至於市貨交通,公私恒用,則以其小錢,依舊行之,勿使留蓄,泉流不息,則昔之滯者,今可通矣,昔之貴者,今可賤矣。錢之文曰,常平通寶,名言在玆,必有其義,今若一定錢制,不失常平之道,則貨泉可以流通,而民國亦必俱利,玆豈非及今變通者乎?均役廳貿米防禁之議。均役廳之年例貿米者,蓋以軍兵放料不足之故,而其所不足,亶由於秉國之臣不善變通而然也,何者?海西大同米一萬五千石,關東大同米五千石,竝爲收納於均廳,以爲給料之地矣。中間有司之臣,謂以海西船路,路由於長山,則以米運來,臭載可慮,此宜捧留該邑待春作錢,納于均廳,竝與關東米而亦用此例,自均廳貿米,以充其代,此猶不足,逐年所貿,殆至五六萬石矣。自是以後,京裏貢人輩,受價於惠廳也,量其一年糧資受出,而其餘則盡賣於均廳,不惟當年條而已,退以數年條,皆已預賣,仍留均廳,以此之故,惠廳之米,無一包分散於市廛,而市民之買賣者,不過近畿米商之駄來者也。是以雖値豐年,京廛米直一向騰踊,故一兩錢所貿,僅爲一斗米,而如値歉歲,則只是七八升,昨年雖云少豐,米直則無異凶年,哀此都下之民,勿論豐凶,壹是艱食,寧不矜憫乎?京民故老,皆曰均廳以前,米旣狼戾,魚亦至賤,樂歲終身飽,凶年免於死亡矣,均廳以後,百弊層生,各種物價,比前倍蓰,至於米直,如右所陳,斗米三錢,尙矣無論,而都民計活,若是孔棘,此不變通,則艱食之憂,何時可弛乎?然則均廳貿米,一切防塞,而以充其代然後,軍兵放料,自無不足之歎矣。近來京外商舶之往來於兩西者,不由長山,迤向外洋,未嘗有破船者,則此豈獨妨於公運歟?若以海西大同,以米上納,關東上納,亦不以錢,則此爲二萬石也。又以關西稅米,限二萬石,輸納于均廳,則可補經費,而且各道結錢,合爲三十九萬五千兩零矣,逐年輸納于均廳,故均廳則積錢如山,殆至貫朽而難計。外方則錢荒之弊,月異而歲不同,此亦變通者也。若於各道沿邑結錢,限二萬石,以米代捧,則竝與兩西及關東米而爲六萬石矣,此必有裕於軍兵放料,何以更貿於惠廳貢米乎?沿邑之結錢,曾有是議,而一結徵以三斗米,故民多不願者,以其濫捧之致也,若於一結,竝船價而不過二斗二升,則似益於民,民豈不樂從乎?然則外方錢荒之弊,自可少紓,而均廳米用之道,自無不給,玆豈非民國俱利者乎?如是變通之後,惠廳貢米,毋使均廳預貿而留置,必須逐等上下於貢人,得以發賣於米廛,則自此米直稍下,都民計活,不至甚艱。惟殿下,恤此痼弊,亟令變通,大慰都民之顒望焉。漕運變通之策。漕運之法,始於禹貢,自漢以來,暨乎皇明,莫不以漕運,爲國大政,而法雖屢變,皆所以利於漕運也。我東之賦稅,多出於三南,而非漕運,則無以輸致於都下,以資經用,故自麗迄今,漕倉之設,海運之制,務得其宜,各盡其術,而挽近以來,破艙之報,臭載之患,殆無虛歲,國用以之漸縮,民生以之益窮,此非細憂也。今之議者。或以爲掘浦於安興,則庶可以避險利運,然前後稅船之致破者,不必在於安興一處,至於內洋安流,每致破艙,則安興·掘浦之議,不可用也。或以爲方伯·守令,如得其人,則亦可利運也,此有不然者,方伯則不過董飭列邑,趁期捧稅而已,守令則不過督徵其稅,不至晩裝而已。及至裝發之後,則此非方伯·守令之所可知者,而惟彼沙格輩,京船則無非江民之奸猾者也,漕軍則亦是海民之頑惡者也,方其運來也,潛逞幻弄之術,小竊則不過和水,大偸則期於故破,所謂該邑之領來稅船者,皆是假監色疲軟之類也,旣不能禁制船漢,又從以符同分利,然則方伯·守令,雖云得人,亦末如之何矣。嘗考皇明舊制,南北糧之每年漕運,爲五百十八萬九千七百石,而其領納之官,有摠督漕運都御史,船廠工部主事,又有儹運摠兵官,運糧把摠官,各領一船,看護運來,故數萬里海運·河運者,毋或致敗,其愼重周密如此,此固可法者也。我國稅穀之船運者,不一其規,而有漕船焉,有京江船焉,有地土船焉,及其裝發之後,領護運來,惟在船人,而國綱解弛,民不畏法,從中作奸,無所不爲,偸食甚多,莫可充代,則終至於故破而後已,若其某邑稅船,致敗於某邑地方,則當該本官,所經沿邑,皆被其罪,然此不爲懲後之方,而眞箇作奸之船漢,則輒皆寬貸,不至嚴繩,故效此甘心,習以爲常,尤可痛也。若於內洋破船而人不渰死,則歸之故破而窮覈其罪,作奸尤甚者,梟示於海上,則船人輩,庶可畏法而懲戢,似無故破之患矣。至於江船作契,實爲公私兩利之策,而此已創行於先朝丙戌,纔行一年,旋卽破契,又於乙巳,復作船契,而京江船隻,數甚不多,勢難一時裝發,故使之初運後再運,而再運之行,當在盛暑矣,天時極熱,水力甚弱,重以大雨時行,海氣作霧,咫尺不辨,船路莫尋,故乙巳稅船之多至致破者,蓋以是也。勿論漕船與作隊船,如欲無弊運納,則必先嚴立紀律,以正民志,其領運之法,略倣皇明舊制,必以有風力邊將,領來諸船,則可祛偸食之患,亦絶故破之弊,特令廟堂,商確定制,宜矣。嶺南漕船變通之策。嶺南稅穀,本以京江船運納,而曾無領率之法,故船人輩,從中弄奸,罔有紀極矣。頃於庚辰,其時道臣,爲祛其弊,創造漕船六十隻,每年所運,不過六萬石,而每隻船主·沙工·格軍,竝爲十六名,逐年糧米爲八十石,則六十隻一年應下,合爲四千八百石也,衣資與汁物代米,每隻一百十四石,則六十隻一年應下者,合爲六千八百四十石也,每隻醬太三石式,合爲一百八石,憑藉差使員支供米,中間消融於三漕倉者,每年六千石也,限三年無弊運納,則賞米三十石式,合爲一千八百石也,十年一次改造時,每隻價米三百石式,合爲一萬八千石,又以封場松木,九十株式,依例上下,則朝家之如是磨鍊,比之於前日船價條,則極其豐厚,其爲船人者,固當恪謹奉行,無弊上納,而遐土頑民輩,不知德意,反生奸計,所載元穀,恣意偸食,以致許多無面,則偸斫封場之松,作爲板材,潛賣於京江,貿得江上之米,以充無面之數,是以沿邑松山之幾至童濯者,亦由於斯,固已可痛,而亦或有故破之患,終至於徵族之境,一軍作弊,九族流散,此宜變通者,而其所變通之策,無他。革罷嶺南漕軍之規,設置京江作隊之法,勿如前日之無領無率,任意往來,而極擇江民之有根着慣水路者,十船爲一隊,每隻船主·沙工·格軍,定以十四名,而沙工則每朔二十斗,格軍則每朔十二斗式給料,船主則依他貢契例,每年除給七十石,則六十隻之所費者,合爲一萬二千七十二石,而米之餘剩,每年爲一千五百六十餘石,醬太一百八十石則初不上下,每年憑藉差使員支供,雜費米六千石,亦當還屬於公家,三年一次,賞米一千八百石,亦不上下。至於限十年改造之際,不必以生松準數題給,如有各鎭戰船中退之者,依本價劃給,而生松則只以四十株給之,如無退船,則限以八十株給之,而亦無偸斫作板之弊,則此亦有益於養松之方。至若裝運之際,或於外洋逢破,而人多渰沒,穀無可拯,則當以破船計之,若於內洋逢破,人命無傷,則同隊中十隻,互相看護,設有一船致破,則當隊九船,以其船價收斂充納,如或多數致破,則六隊諸船,合力充納,不敢以無面破船等說登聞之意,嚴立科條,堅如金石,則一船雖欲弄奸,九船互相廉察,摘發禁斷,則此實萬全之計,且以漕軍船價米言之,一萬八千石,浮加米四千石,曾是消融於嶺外者,而若設京江船隊,則此皆運致於京江,而況無京貿米充納之弊,曾前所無之數萬石穀,一朝流散於江上,自此都下之市直,必不騰踊又此二萬二千石中,除貢價朔料,其外餘剩米,至於七千八百,此則歸屬於國家經用,足當一隅,以此論之,京江作隊,實爲漕運之第一長策也。且彼嶺南漕軍則一番運納,則棄船於海曲,歸臥於各處,徒費國家之廩料而已,脫有緩急,有此安用乎?臣聞曾於丙子之亂,都民扈從而往沁都者,無船可渡,進退惟谷,亦多溺死者,此爲前車之戒也。今以六十隻漕船,泊置於漢水下流,近千名漕軍,居在於三江內地,則昔之無用者,今可有用,而實爲衛護京城之長計也。蓋此漕軍,皆江居習水者,以此定爲水軍,而亦屬於軍門,每年畢運之後,各領其船,退守於江華·喬桐等海口要害之處,以備不虞,則玆豈非國家陰雨之備哉?今若設置作隊,則公私便利者有九焉,何者?各隊同護,臭載無憂,一也,或致破船,自隊充納,二也,互相維制,奸情自破,三也,船契爲業,江民多集,四也,市直不騰,都民賴活,五也,松株稍減,偸板亦絶,六也,漕軍歸農,簽丁有補,七也,京江近地,得置水軍,八也,亦得七千石,以補經費,九也,此宜及今變通,以爲民國俱利之地焉。京各倉捧上釐正之策。我國之田稅十萬餘石,分納於各倉,而其捧上之規,輕重懸異,故圖倉之弊,亦甚紛紜,蓋其所圖者,必欲避別營·軍資二倉而然也,何者?兩倉捧上之際,斛上添加,多至數三斗,故一船所載,不過千石,而千石欠縮,輒三四百石,此不可再徵於該邑,必使船主當納,故傾其船價而不足,又賣其船隻而彌縫焉。此後船主之當納于兩倉者,無不破家而亡身,故必欲圖倉,而所給情債則多不過十餘石米矣,轉輾層加,今則或至一百五十兩,或至百兩,其爲船人者,何以支堪乎?此莫非兩倉之害,寧不哀矜哉?大抵兩倉之如是濫捧者,無他,其所放料,必皆斗給,而朝家式例,則每名九斗,或十二三斗,官斗稍小,受去改斗,所縮亦多,以此稱冤,或至登聞,則倉官與庫子必被罪,故方其斗給之際,不敢禁軍兵之勒取,亦欲免掖屬之蹴打,斗上之過濫,必至三四升,此多欠縮,庫直輩當之,故其所濫捧,誠以是也。今雖江船作隊,漕船利運,而兩倉之濫捧,無以禁斷,則江民之爲船主者,其將鱗次敗亡,此宜變通者也。必先較量斛子大小相似,而當其捧上之時,一依別庫太倉之例,毋使斛上加升,則初無圖倉之弊也。及其頒料也,稍改舊規,又作九斗與十二三斗容入斛子,以斛量給,便同賑廳分賑之例,其所縮者,必不至於如前太多,此則勿使庫直輩當納,而朝家或減給或充代,則亦無濫捧之弊也。如是定制之後,兩倉庫直,不有禁令,依舊濫捧,則當該倉官庫直,各別嚴治,斷不饒貸然後,自可永久遵行,然則江上船人輩,庶可保存,而漸造船隻,運納稅穀,玆豈非便於民利於國者乎?婦人首飾變通之議。我國之婦女髮紒,非古制也。今俗一紒所費,多至六七百金,卽中人一家之産也。旣甚難辦,而取他人髮,爲閨房之飾,可乎?古者惟盛服用髮,其餘,自王后至士庶,皆不然,亦異世俗之常用,故雖不取他人,可以得之。按周禮,追師之職,掌王后之首飾,爲副編次,以待賓客祭祀,鄭注云,副言覆,所以覆首爲飾,其遺像,若今之步籙也,服之以從王祭祀。編,編列髮爲之,其遺像,若今之假紒,服之以祭也。次,次第長短爲之,所謂髮髢也,服之以見王。王后燕居,亦纚筓總而已,然則其祭祀見王之外,只有纚總,王后尙然,況群下乎?士婚禮,士之盛服,亦有次,其餘,見於舅姑,但櫛纚筓總而已,纚總不過以繒帛爲飾也。史云孔明遺司馬懿巾幗之服,幗本作簂,卷幘也,以巾爲之,則從巾而作幗,如紒本髮䯰,而以絲爲之,則從絲而作紒,紒者䯰也,制字諧聲,其義的然,可推也。幗者,何也?按士冠禮,緇布冠缺項,鄭注云,缺讀如頍,滕·薛二國,名簂爲頍,然則簂與頍,同一物也。喪服註云,經象緇布冠之頍項,然則幗乃首經之所象也,必以緇布,圍繞於冠,如首經也。恰如我國之以髮繚首相似,而漢之巾幗,以布爲幗,則又彷彿,是古者宴居,不用髮之制也。鄭玄與孔明同時,而巾幗之制,與之相類,漢之距周,又不遠矣,不應全失古制。以此言之,後世雲䯻·花䯻之屬,卽俗之漸侈,斷非聖王之遺制也。按文獻通考云,新羅婦人,美髮繚首,句麗,鬐髻垂右肩,百濟,其在室者,編髮於首後垂一道,出婦則分爲兩道。大抵其制相類,至今不變,而以髮繚首者,與頍項之象首經者,名異而形同也。東方是箕子之所創立,白衣·井田,尙有遺制,安知此非聖人遺制耶?天子失官,學在四夷,考據典禮,有不可誣也。今若復巾幗之制,不變俗而變其物,用絲繒之屬,黑染爲飾,則所謂愜諸義,而不違於聖人之遺制也。向來先大王,特軫髮紒之弊,果爲變通,凡士庶家首飾,一依宮樣爲之,或爲花冠,或爲足道里,則庶合於古制,而首飾奢靡之風,可以祛矣。只緣紀綱頹弛,俗習難改,朝家令甲,乍行旋廢,可勝歎哉?今若遹追先朝定制,欲變婦人首飾,則又不必嚴法禁抑,只禁國內鬻髮者,則貧室先自樂爲,而雖豪富之家,不敢違越邦典,浸成大同之風,此亦祛奢之道也。西北人疏通之議。我東,素稱禮義之邦,三韓之域,莫非王土,八路之民,莫非王臣,則朝家之待遇,豈有彼此?人才之甄用,宜無異同,而自松京以西鐵嶺以北,殆近四百年,便同枳塞者然,亦豈不有欠於一視同仁之義哉?彼北路,雖云鮮卑舊域,而聖祖龍興以後,風俗之變於夏,久矣。西關自三朝鮮,歷句麗,實爲東土之始塞矣。又況松京遺民,乃勝國之守節餘裔,當時雖或比諸殷頑,而五世澤斬之後,尙可擯不與乎?槪聞其人,往往幽吟慷慨,不無向隅之歎,安得無憾於天地之大也?孔子曰,十室之邑,必有忠信,況此西北二路之六十餘州,豈獨無忠義向國之人乎?是以龍崗之金景瑞,价川之李春蘭,效忠於壬辰,鐵山鄭鳳壽,義州之崔孝一,殉節於丙子,北路則文德敎等數人,亦於壬癸之亂,擧義而立功,以此觀之,西北之人,莫非小華之俗,而亦爲聖人之氓也,在朝家奬用之方,不宜卑薄也,明矣。然而其登科者,文則不過分隷於國子·芸館,武則必置於副末薦而已。或許掌令一窠,而此亦罕有矣,掌令本非孱官,而因此爲要津者所恥世有掌通之稱,其迫阨如此。古則武弁之身手出倫者,或至於閫帥,而近來爲副末薦者,見枳於監察,則安敢望營將·兵使乎?然則但以掌令一窠,不可以慰悅西北矣。朝家每當都政,輒以西北人調用爲敎,而亦未聞有不用西北而被罪者,故未嘗有調用之實也。我國三南環海,惟西北二路,與敵國,隔一衣帶水,麗時元人,盡奪關西慈悲嶺以外,北路則句麗以後,或爲元所沒,或爲野人所據,逮我世宗朝,始復之。今雖金甌無缺,則壤地旣接,人烟相望,敵騎朝發夕至,甚可懼也,朝家若於平時,撫綏備至,衆心成城,則玆豈非保障之策乎?北路,人風勁悍,有力如虎,文學寡而膽略勝,西民,重利而輕義,貴商而賤農,自古巨盜雄猾,多出西北,又曾不識朝家之普澤,若塵警乍起,人心離叛,則燕雲十六州,復沒於耶律矣。此宜及今撫摩,勿論文武,隨才甄用,期以數三十年,化爲簪纓之族,褒衣博帶,說禮談詩,出入朝著,砥礪廉隅,則自然有親上死長之心,他日雖或有殊俗之竊發,必欲效死而衛邦,玆可謂國家長久之術也。孔子曰,善人敎民七年,可使卽戎,蓋敎之以孝悌忠信之行,務農勸講之事也。此則守宰必得人然後,可行善人之政,亦爲保障之道,而西北守宰,多以武臣純差者,亦非古制也,李樑·金安老輩用事之際,只爲武弁之善事而始創其規,至今因循,小人之循私害公,類如是也。從今以往,必以文武交遞,而文敎武衛,竝爲修擧,宜矣。嶺南別武士依定式施行之議。嶺南一域,幅員至廣,而且與日本接界,則南邊不虞之備固,不可少忽也。肆我先大王,以是爲慮,特令本道道臣,抄選列邑武人中有地處兼武技者千人,名以別武士,出身者屬之左,閑良者屬之右,使之四季朔試才於監營,出身之優等者,邊將除授,沒技者加資,閑良則勿論優等沒技,竝直赴殿試,各給保人一名,以爲取才時行資助給之地。蓋其創設之意,逈出尋常,以此成節目定式遵行矣。中間秉政之臣,不思長慮,謂以四季朔取才優等·沒技,竝赴殿試,則自此登科者太多云,而遂改其制,只許優等直赴,沒技則施賞而已。伊後四季朔取才,極爲頻煩,故每歲初冬,一次都試於監營,而沒技者絶無,只以優等一人,許赴殿試,故凡道內有地處閑良,莫不解體,擧皆頉免,惟有常漢中元不操弓,謀避軍役者,願入別武士,而每當取才之時,不爲應試者過半,只捧保錢二兩,在家而喫之。以今觀之,閑良之爲別武士者,反作良民避役之竇,而竝與其保而計之,其數夥然,列邑之益失良丁,亦在於是矣,當初武士設置之意,豈亶然哉?大抵西北,松都·水原·東萊等邑,皆有武士取才,而優等沒技,竝赴殿試,則獨於嶺南大都會,不用此規,未知何故也。且先朝定式,更爲行會於本道,使之永久遵行,而近自甲辰以後,沒技者料不出數人而已。出身則許加資,閑良則赴殿試,以爲激勸之道,則凡有地處兼武技之閑良,莫不興起爭赴別武士,則至若良民之非武者,不得與焉而自歸軍役,然則列邑之所得良丁,亦不少矣。爲其別武士者,無非精銳,而脫有用武之時,可以折衝而禦侮矣。北關別武士創置之議。北關一路,自是鮮卑舊域,而近接虜境,則其備邊之策,尤不可疎忽也。蓋其風俗,專尙武力,而及其出身之後,旣難入仕,無所歸屬,櫜矢掛弓,老死田廬,誠甚可惜矣。今若以出身者,選爲別武士,每年一次試才於監營或兵營,取其優等與沒技,授以邊將與加資,則凡出身者,擧懷希覬之心,雖於登科之後,以冀進取,莫不鍊習。統一路而出身之爲別武士者,無慮屢千,此爲國家之用,則可謂無敵於天下矣。然則今宜分付道臣,抄得道內之前後出身者,竝付別武士,試才奬用,則此亦爲北邊備禦之策矣。倭館蔘弊釐正之議。凡交隣之道,懷之以德,綏之以信,制之以義,無是則交惡而盟潰矣。萊館歲蔘之弊,實有早晩生釁之慮,而一向因循,莫之矯正者,何故也?蓋我國之倭,旣不能閉關絶約,又與之許質通貨,則其所求藥物,當予卽予,不宜相詐也,明矣。今者歲蔘,不自地部卽送,而預使該譯輩受價貿去,故無識征利之類,不顧事體,漸售奸計,乃敢刳根糊皮,粧僞冒眞,以添斤兩之重,必賭利益之多,彼豈如嬰兒禽獸之易欺哉?嘖還蔘封,故欲生梗之慮,比比有之,苟且彌縫,此而任他,終不嚴處,則彼將執我不義之端,强我難從之請,乃別遣幾許人,預索幾石米,此實以詐報詐之計,而該譯諉以例習,守臣疲於供億,彼以見欺於歲蔘者,而取償於留饋,我以見侮於歲蔘者,而求悅於久供,畢竟害歸國家,利歸奸譯。噫,以天下所共知禮義之邦,容其詐僞於藥料,若將生釁於隣敵,其爲辱國,誠非細故,爲今之計,宜正奸譯欺隣之罪,以杜無名索賂之路。且自地部貿蔘,而別定差員,直送萊館,則豈有奸譯輩造蔘用奸之弊乎?大抵有國之置衆胥者,不過習其方言,以通語音而已,其不可使干涉於禮幣也,宜矣。且倭譯之非公榦,留住於萊府者,自成一村,私相交通,以爲出物行商之地,安知無聶壹翁中行說,出於此輩乎?此宜一竝逐還,不宜留住,而其中老奸一二譯,每年造蔘者,梟首於境上,以示朝家紀律之嚴,可也。東萊府弊瘼釐革之議。萊府一域,南邊之關阨,而倭寇之要衝也。此宜另加撫綏,以固邦本然後,可爲保障之策,而挽近以來,弊瘼滋甚,民將盡劉,何者?倭供米與魚價米,竝爲二萬六千石,而分等出給於倭人者也。近年以來,漸至逋欠者,殆至六七千石,故倭人處,無以分等繼給,必有早晩生釁之慮云,此實由於運米監官輩從中偸竊之致也。大抵萊府之庖子監官,必以境內富民,輪回擇差,而一年所需肉價本錢,不過百石米也。以此劃付於庖子監官,使之進排黃肉,而本價有限,用肉無節,故以其百石米,無以支當,或出債物,或賣家庄,僅當一年,輒皆破家。以此之故,自本官欲酬其勞,旋差運米監官,此便是誨盜也。許多倭貢米,全付此輩,從中擅弄,不惟偸竊於石內而已,亦至犯用於元數中,故其欠縮之數,今至六七千石。倭人則依例必受,本府無路繼給,不得已破東補西,此路亦窮,其將末如之何矣。若自朝家,別般變通,以充欠逋之數然後,至於運米監官,如以庖子監官,依前爲之,則倭供米之幻弄,莫可防遏,而其弊自如,若欲永祛此弊,則亦循湖南監營之近例,本府府使,以其館主人,當其庖子之役,而撙節於用肉,則在館人,必無負債之端,在萊民,庶有安堵之望矣。至若運米監,官則必以境內富民差出,若有欠縮,使其監官當之,則渠必如保己物,不敢爲偸食之計,然則庖子與運米,兩得其宜,而無他弊端矣。且自乙巳以後,又生一弊,民不支堪,何者?倭供米屢萬石,左沿列邑,輸納于萊府,使之分等出給於倭館,而蓋自講和之初迄于今,稱衡以給,其減縮之有無,惟在於秉衡之倭手,故如干行賂於此倭,則只以一包米稱衡,謂以完準,沒數受去矣。乃於乙巳倭人,故欲生釁,不爲如前稱衡,敢請逐石斛量,伊時府使,不能據理爭執,輕先擅許,故每斛所縮,多則數斗,少不下八九升,屢萬石改量之際,其所欠縮,亦至於六七百石,而此不可再徵於列邑,故果自萊府,收斂於民戶,以充其數,是以闔境騷擾,民心渙散,擧懷離去之心,未有安接之望,誠非細憂也。大抵倭供米之變其稱衡,許以斛量者,不但爲我國無窮之弊也,其受侮於異國,亦不少矣。彼之遽請斛量,似是嘗試之計,我若堅執稱衡,頓無撓改之意,則畢竟莫可奈何,依例受去,於是乎府伯之威重,可以憚壓殊俗,乃反不思後弊,率爾改度,永作萊民難支之患,此若終不變通,則民不奠居,流散乃已,其何以固圉而捍邦乎?令宜特令廟堂,別般劃策,倭供米若不依舊例稱衡以給,則其斛量減縮之數,善爲區處,毋使橫徵於萊民然後,可得安堵居生,固守邊境矣。然而府伯,苟不得人,則無以憚壓殊俗,不至侵凌,亦無以懷保邊民,衆心成城,臣謂萊·灣二伯,不可循例苟充,必以廉明方正之人,各別擇差,內而固我邦本,外而禦其邊患,宜矣。咸陽·居昌兩邑復舊之議。古之君子,以匹夫之不獲其所,曰余之辜,況此屢萬生靈,不得安居,方在倒懸者乎?何者?咸陽,本以郡守而爲蔭窠,居昌,本以縣監而爲文蔭交差之窠矣。曾於戊申,亮賊近出安義,故革罷其邑,半屬咸陽,半屬居昌,陞爲府使,差遣武臣,以爲亂餘治賊之地,而自是以後,無前之役,鱗次層出,然亦賴安義半屬之故,竝力擔當矣。頃於丙辰,安義則復縣,依舊爲蔭窠,居·咸二邑則因循陞府,不恤民瘼,此必朝家不能洞燭於邑弊而然也。凡州府郡縣,因其地界之大小,居民之衆寡,劃野分州,自有定界,則此不可隨時陞降者也。然而惟此二邑之陞府,蓋以安義之半屬也,安義旣復之後,則亦宜還降郡縣,而不此之爲,反使郡縣之民,竟當雄府之役,故戶小役多,民皆疊役,無以支堪,是以其間二邑民人,必欲呈訴廟堂,以冀變通,屢次上京,而輒爲本官之發差捉去,嚴治痛禁,故民情無路上達,二邑若墜塗炭,寧不哀矜哉?此宜還復郡縣,差遣文蔭,則在朝家,少無所損,在二邑,如拯水火,亟命變通,以慰二邑民人之顒望焉。嶺南仁陽縣復設之議。夫仁陽之縣,厥惟久矣,天作一邑,地是八面,民戶與田結,均爲六千,則此是中邑之大者也。不幸革罷,分屬於尙州·醴泉,蓋仁陽之距尙州,一百三十里,而間有三大嶺三大川,距醴泉,道里與川嶺,亦如是矣。屬縣之民,亦有納稅焉,應役焉,呈訟焉,必經宿而抵于官府。故夏而暑雨,川渠大漲,則或致渰沒之患,冬而祁寒,風雪甚虐,則或有凍死之哀。又於晨夕往來也,或不免虎豹之所噉,此實仁陽民之最疾苦至難堪者,而況且兩邑奸猾之輩,以屬邑,看作私窟,自謂以官府絶遠,民訴未易,於是威喝成習,橫斂多端,憑藉官令,換面迭出,白地浸漁,罔有紀極,鷄犬不寧,男女皆慴,剝民之事,千百其端,或有訴冤官府,略治其罪,則陰中之禍,隨事立至,嗚呼,尙忍言哉?蓋東萊之距京千里也,其間設置州縣,不過相距一舍,此實固關防而塞賊路也。然而尙州之距比安,爲一百六十餘里也,往來別星,必於仁陽之大谷寺,止宿焉,中火焉,故疲殘僧徒,無以支堪,古者十二房大刹,于今只餘二房,毋論僧俗,其所殘敗,類皆如此,況於壬辰之亂,官府敻遠,賊報後時,故屠戮之慘,偏於此土,此乃古人之深歎,而今日之當改圖者也。槪以道內已復之邑而論之,機張屬於東萊,彦陽屬於蔚山,慈仁屬於慶州,河陽·慶山屬於大丘,而今皆復之矣。東萊卽邊方重地,而大丘卽營鎭所處也,然而旣屬而旋復者,此必曲循民情而然也。況此尙州,自是數萬戶雄牧,醴泉,亦是近萬戶鉅郡,雖無仁陽之分屬,足可爲雄牧巨郡也。且州郡之地方甚廣,官府之道里頗遠,則官令靡曁,民情亦壅,此所以劃野分州之際,必隨其地界而定,無甚遼越者也。然則朝家有何拘礙,而以此仁陽古縣,分屬於雄牧巨郡,不爲之變通,俾此屬縣之民,如入坑穽,若墜塗炭乎?顧瞻舊縣,官基宛然,吏裔尙存,遺民之過此者,莫不咨嗟永歎,思見舊縣之遠復,自古及今,呈訴於營門與廟堂者,積成券軸,而未嘗有一人爲斯民出氣力擔當者,民情無路上達,倒懸去而益甚,此不可因循不變者也。臣居在道內,稔知此弊,故玆以附陳,亦依慈仁·慶山之復縣近例,復此仁陽古縣,大慰民望,以革民弊,宜矣。答曰,省疏具悉。無論三司百執事,無言久矣,繩糾尙矣,執藝亦無聞,間有公車之奏牘,非涉機關,而偏黨私率,一直呑炭呑棗世界,何尤乎諸臣?由予訑訑,無來言之實心,靜言思惟,徒增歉然。爾以疎外微官,克效納蕘之義,陳此四十餘條經綸說話,上九條,無非切要於心身者,當體念,第十條以下,令廟堂,逐一回啓。爾之不嫌俗眼之譏嘲,能欲開口論說,極可嘉也。特賜弦弓一張,以示來言之意。
戊申六月十二日卯時,上御重熙堂。右承旨入侍時,右承旨李亨元,假注書白慶楷,記事官李相璜·金祖淳,以次進訖。上曰,推考房承旨入侍。賤臣承命出,與同副承旨洪仁浩,偕入進伏訖。上命讀公事訖。上曰,向以院隷事,特敎申飭,何等截嚴,而少無懲戢,益肆猖獗,至有昨日之擧措,職由於承宣輩不謹檢飭之致也。如是而其果爲恪職之道耶?如或依舊伈泄,不思報效之方,則承宣亦難免重勘。以此筵敎,諭于在院承宣,可也。命退,承史以次退出。
戊申六月十二日辰時,上御重熙堂,都承旨推考房承旨入侍,兼都承旨沈豐之,同副承旨洪仁浩,假注書白慶楷,記事官李相璜·金祖淳,以次進伏訖。上曰,俄者筵敎,其得聞之耶?豐之曰,臣果聞之矣。上曰,以卿小心畏愼之故,倚信已久,今見院隷事,不覺瞠然,幺麽之弊,不能釐正,都承旨之職務,顧安在哉?院隷之作拏,必有倚恃而然,某隷之爲某官所親愛,嚴査以聞,可也。豐之承命先退。上命書判付及禹禎圭疏批。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自午時至酉時,灑雨下雨,測雨器水深五分。
傳于洪仁浩曰,同副承旨入侍。
傳于李亨元曰,左承旨入侍。
李亨元啓曰,左議政李性源,右議政蔡濟恭,有司堂上徐有隣·鄭昌順,依下敎來待矣。傳曰,入侍。
李亨元啓曰,惠廳堂上李在簡來待事,命下矣。時無職名,令該曹口傳付軍職,何如?傳曰,允。
兵曹口傳政事,副司直李在簡。
傳于李亨元曰,左副承旨入侍。
吏曹參判前望單子入之,李在學落點。
洪仁浩,以弘文館言啓曰,校理李書九,副校理鄭東觀,修撰沈能翼,副修撰尹羽烈,旣有只推之命,竝卽牌招察任,何如?傳曰,允。
以黃海監司狀啓,豐川府使李萱,勅庫虛留,爲先罷黜,其罪狀,令攸司稟處事,傳于洪仁浩曰,勅庫法意,何等至嚴,向來寬假,亦出特恩,則不思報效之義,留庫元數,十僅存一,渠之所爲,萬萬痛駭。宜令自渠手收殺後勘律,此狀啓,還爲下送,待收殺狀聞,卽捧傳旨,以爲嚴勘之地。此道若此,則諸道守令之不謹典守,可知。一體嚴飭。
以閔廷桓囚單子,傳于洪仁浩曰,保放。
以東南郊摘奸備邊郞手本,判付內,爾雖備郞,係是奉命,則目見頷顑之狀,從便均給,俾得糊口,可嘉無可罪是旀。此後段置,勿拘八日之限,目見遑急餓困之狀,一一抄出,先卽知委分給後,以形止來奏。西北郊摘奸郞廳處,以此使之知悉。
以西北郊摘奸備邊郞手本,判付內,未及分給十一名,一體分給事,分付該廳。
洪仁浩,以賑恤廳言啓曰,西北郊摘奸備邊郞手本判付內,未及分給十一名,一體分給事,分付該廳事,命下矣。北部字內壯三口,米一斗二升,西部字內壯六口弱二口,合米二斗八升,合壯九口弱二口處,米四斗,本廳郞廳部官,眼同分給之意,敢啓。傳曰,俄筵,卿旣親承下敎,申飭備郞·賑郞,寧博無漏,俾有終始之惠。郞官之一時巡過,病民窮不窮,病勢重不重,無以盡知,則一有見遺,終或無奈,是豈但郞官之不察?朝廷之責也。卿須更加惕念,招致諸郞,詳細面諭,可也。
李亨元,以都摠府言啓曰,卽者本府郞廳李運春所告內,今日各門各處摘奸時,弘化門入直哨官鄭履曾,不在直所,問其去處,則往在北所衛將處,故使之督還信地,面飭而來云。闕內領兵入直,何等嚴重,而如是擅離,萬萬驚駭,不可置而不論。當該哨官鄭履曾,令該府拿問處之,該營大將,亦有常時不能檢飭之失,推考警責,何如?傳曰,允。
洪仁浩,以義禁〈府〉言啓曰,慶尙監司金光默狀啓據,刑曹粘目內,西平浦前萬戶林致秀·張泳·延德雨·李仁煥·張敬相,時萬戶李允益等,移本府處之事,允下矣。林致秀·張泳·李仁煥·張敬相等,今方待命,卽爲拿囚,延德雨,時在京畿廣州地云,依例發遣府羅將拿來,李允益,時在任所,發遣府羅將交代後,拿來,何如?傳曰,允。
以林致秀·張泳·李仁煥·張敬相囚單子,傳于洪仁浩曰,保放。
吏曹判書宋載經疏曰,伏以臣於見叨之任,夫豈有一分堪承之理,而辭竭情窮,勢沒奈何,靦然冒膺,而病痼精耗,觸處昏錯,日前問備,已極懍惕,繼而有大僚請推,尤不勝萬萬慙訟。向者全羅監司報,瓜已久矣,藩任體重,與守令瓜代有異,臣之愚意,則似不待大政,而循例差出於散政,故前例有無,初不疑慮,輕先問議而啓請者,此固臣老悖荒聵之致,臣實悚忸之不暇,而至於簡通一事,臣以鄕居疎闇,全不知近年事例,只認以首揆外未必遍往問議,但憑曹吏之言,遽依流來之規,及今筵奏請譴,而臣之疎率乖謬,尤無以逃其失矣。越俸薄警,冞增恧蹙,蓋其憒憒不職之狀,雖於此等微細處,瘡疣之難揜,猶且如此,況可與論於莫重之政注乎?且臣病勢,一味進退,床簀爲命,藥餌罔效,顧今症形,決無時日起動之望,此時此任,旣非微臣養疾之坊,則一日虛縻,如爭十來年喘息,玆敢力疾申籲於天地父母之前。伏乞亟賜斥免,仍治其瀆擾之罪,以肅朝綱,以安賤分焉云云。答曰,省疏具悉。卿其勿辭行公。
戊申六月十三日卯時,上御重熙堂。同副承旨入侍,同副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,大臣·有司堂上·惠堂,食後來待。命讀公事訖。命退,承史以次退出。
戊申六月十三日午時,上御誠正閣。大臣·有司堂上入侍時,左議政李性源,右議政蔡濟恭,有司堂上徐有隣·鄭昌順,行左承旨李得臣,右副承旨尹行元,同副承旨洪仁浩,假注書李貞運,記事官李相璜·金祖淳,以次進伏訖。性源曰,一雨連日,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。上曰,領相近日久不入來,何也?性源曰,向經政府貶座之後,聞卽有病,且有他故,不得入來云矣。上曰,卿見禹禎圭疏乎?性源曰,其所進冊子,則未及見之矣。上曰,近日朝臣,彼此紛爭之外,民謨國計,則寥寥無聞,禎圭之言,雖未知其盡可合用,而以其條目見之,民瘼·財用·擇人·開言路等條,皆無一遺漏者,其意誠可嘉尙矣。冊子,卿等見之也。此人聞是七十餘歲云,而向者園幸時隨駕,步履如飛,此冊皆是手謄云,而字劃若是精細,亦可異也。濟恭曰,無異於少年之筆矣。上曰,今見右通禮禹禎圭所進冊子中,極論慶尙道咸安牟還之弊,似不可無釐正之道。卿等之意,何如?性源曰,咸安郡牟還未捧之數,至於一萬一千一百餘石之多,新舊還竝督之際,徵隣徵族,勢所必至,而今若一倂蕩減,非但太無意義,諸路諸邑之如咸安還弊者,亦非一二處,若以萬餘石穀物,每每竝許蕩減,則實非可繼之道。今年嶺麥,適又大登,令道臣,發關本郡,精抄其流亡絶戶,至無依最難捧之類,査之又査,從實狀聞後稟處,似宜矣。濟恭曰,咸安牟還之指徵無處,侵及隣族,果如冊子中所論列者,則其在聖世視民如傷之道,不可汲汲釐革,第念百聞不如一見,令道臣,査問本郡,其中闔沒流亡者,果爲幾許,分數當徵者,亦果爲幾許,一一區別狀聞後稟處,似好矣。上曰,有司堂上中曾經嶺伯人,亦陳所見,可也。昌順曰,嶺邑還弊,咸安爲最,咸安還弊,牟還爲尤,今旣上聞,一番釐革,在所不已,而其中亦當有可捧與難捧,今若一竝蕩減,如向來南倉債之許減,則非但朝家虛失穀物之爲多,奸吏土豪負逋拒納者,亦難區別,大臣所達,査問道臣,自本邑査報後稟處,好矣。上曰,咸安倅,誰也?性源曰,張齊斗,此是北人矣。上曰,治蹟,如何?昌順曰,臣之待罪嶺藩時,見其爲治,則一心殫竭,似欲蘇弊矣。上曰,係是咸民切苦之弊,麥嶺已屆,捧糴方張,如欲釐弊,時不可失,問于道伯決處,卿等言,好矣。卽爲行會,使卽論理狀聞後稟處。本倅治蹟,曾所聞知,今聞舊伯言,果不爽所聞,釐弊之擧,難付生手,況善治之人乎?聞已報瓜,釐弊間因任,可也。出擧條上曰,今見右通禮禹禎圭所進冊子中,以嶺南布産邑民情,欲以本色上納云,便否,何如?卿等各陳所見,可也。性源曰,代錢本色便否,臣未之詳,而嶺南之布,異於東北之所出矣。濟恭曰,本色與代錢,民情便否,有難遙度,令道臣,詳細採探,狀聞後稟處,似好矣。有隣曰,布錢之願不願,一視貴賤,布産邑上納,以其永定代錢,布隨而賤,故民反願布。若於以布上納之後,布隨而貴,則民之不願錢,未可知。關問本道,詳探狀聞後稟處,恐合事宜矣。昌順曰,布錢便否,民情隨時貴賤,所願不同,似當問於道臣而處之,宜矣。上曰,此事旣發言端,不必待回啓,出擧條,問于道伯,使之狀聞後稟處,可也。出擧條上曰,沁府事,何以則爲好耶?此事蓋金鍾秀圖上方略,力主分閫之議,而故相鄭領府,每以持難矣。性源曰,沁府,臣亦所經者,而官防甚多掣礙,鎭撫使之銜,則是鎭守之任也,統禦使之銜,則是戰伐之任也,兩官銜互相掣礙矣。至於船艙之不便者,不過小小弊瘼,而其外別無時急可變者矣。上曰,北道設置別武士之說,何如?旣設親騎衛,又置別武士,果爲合當耶?右相曾經北伯,想知事情,陳所見,可也。濟恭曰,親騎衛之設置,實爲國家得力之道矣,此外不必更出別武士矣。性源曰,出身之類則本無入於親騎衛之例,故無所歸屬,若出別武士,以爲區處,則亦似無妨矣。濟恭曰,雖出身,亦似無不可入於親騎衛之義矣。昌順曰,親騎衛亦是精,兵則加出武士,恐似不緊矣。性源曰,臣以嶺南別武士事,有仰奏者矣。上曰,此是出身之不得邊將者,以哨官爲之,閑良居首,直赴殿試,依他道例爲之之事乎?性源曰,然矣。上曰,武弁之官制,經邊地然後爲防禦,經防禦然後爲水閫者,此是近來定式,而禹禎圭所論,則以爲卿宰以可任防禦者爲薦,而不必拘於邊地之履歷云,官制之猝變,誠難矣。性源曰,防禦之法,出而其路,誠甚窄矣。濟恭曰,此是故相趙顯命之稟旨定式者也。蓋古則有勢力之武弁閫帥無漸,故出防禦之階,防禦之後,始爲水使,而其後邊地窠則甚多,防禦窠則甚窄,亦不無其弊矣。上曰,此法未出之前,纔得堂上,便欲占兵水使,故設爲防限者,此也旣出防限之後,豈可輕改乎?大抵此人,似聞武弁輩之言,故防禦之外,又有罷宣薦禁軍之說矣。蓋丁酉年張志恒,作爲此法,一二內番,皆屬宣薦,而一自甲辰科出後,其數甚多,故以一內,屬之宣薦,因出額外之法,而其後弊端,果如禎圭所陳,何以則爲便耶?濟恭曰,凡事有難十分盡好,所見各異,未嘗有無弊之事,豈可輕爲搖動乎?上敎昌順曰,卿曾經嶺伯矣,漕倉之弊,何如是之甚耶?其詳言之也。昌順曰,漕倉之設置,固是善法,而間多破船之患,誠可未曉矣。性源曰,間多有故破之患矣。昌順曰,此非故破也,以其水路之頗遠,故或有此患,而所破者不過一二船而止,而亦卽拯出,異於大洋之致破矣。上曰,西關民之扶持者,專以賦役不重之故也,此處,豈可行三南之例乎?至於海民事,則異於是焉,海民何愛,南民何惡?長山以南,猶可說也,長山以北,亦何以錢爲哉?係是不可不變通復舊者,而此乃先朝末年處分,故不忍改之,而事則當改矣。任希孝之其時所奏,不思甚矣,亦不無其罪矣。有隣曰,戶部粒米如金,未免貸用於惠廳,海西此事,尤有關於戶曹矣。上曰,各道大同,皆一年一納,而至於京畿,則必分春秋,折半以納,似或爲民弊,而設施之本意,則異於他道,此事果何如?有隣曰,古則此法甚嚴,秋納則秋納,春納則春納矣,今則秋納甚少,名存實無矣。大體民力,或以分春秋折納爲便,蓋難一時盡判故也。性源曰,此則果如戶判所奏矣。濟恭曰,近來京畿春秋大同,一時來納者居多云,而未得詳知矣。日前見竹山人以大同事上來者,問之則近果一時盡納,而今番本倅,使之各納,故頗不如同納時云矣。上曰,惠堂旣待闕外,何不入來乎?右副出去,與之偕入,可也。行元承命出,與宣惠堂上李在簡,偕入進伏。上曰,卿之所遭,誠慘然矣。每於筵席,屢言卿較計之病矣,今者所遭,則誠爲卿慘然矣。向者傳敎,於予,可謂煞費心力矣,以卿之罪,歸之較計,蓋正其誼不謀其利者,董仲舒一人外,夫孰有之哉?惟此較計云者,比之泮儒構誣之說,果何如?此則可謂夬脫矣。至於庭請事,此由卿見忤世上之致,此則公議自在,不勞辨覈,可以昭釋。大抵近來卿之處事,多出於較計,故吳翼煥事後,或疑卿不能嚴斥,至於崔守魯事後,尤不能無此疑矣。今者儒疏之出,亦是乘機之致也。蓋大小所遭,無不由於乘隙,故前後諸臣所遭後,予必自反矣。雖以右相向來所遭言之,其自反則在予,故予不能無歉然者矣,而今卿所遭則亦異於此矣。此蓋卿不善持身之致,而如是昭釋之後,今則便屬滄桑,何關於儒疏之有無也?此後則安心行公,可也。在簡涕泣而對曰,聖敎及此,感泣無地,而以臣遭罹,其何敢復起爲人,齒於朝紳之列乎?上曰,過矣。上曰,從古以來,人臣所遭,豈有如右相所遭者乎?此則不可以所遭言萬古所未有者也。蓋攻斥之說,要不出於陰陽·淑慝·彼此·甲乙之分,而至於右相事,亦不可以此類言也。綸音旣下之後,前日之攻右相者,宜有其罪,而亦不害爲完人,是予彌綸之方,或得其要而然乎?世人之爲此者,亦必由於乘機之致,而予於右相,則實不露可乘之機,而忽地構誣,轉轉層激,殆不可以口舌爭也。每除一官,輒致一場紛鬨,世人之顚倒,姑舍勿論,而適足爲害卿之歸,故荏苒以過者,良以此也。惟卿與予,君臣之間,可謂自別矣,以此事,予之不能耐過者居多,外臣則亦豈知之,而左相,閣臣也,且其子多年簪筆,故詳知此由矣。然而世人之攻右相者,非於自己,有血怨而然也,亦由於隨波顚倒之致,故不用反坐之律者,亦以此也。俗談,以受恩謂之負身世,此言雖小,可以喩大,卿於予,可謂多負身世矣,此非欲要譽於卿也,世人事思之,誠可憤也,亦可笑也。且今惠堂事,非但士習之可怪,亦關於自家之命數矣。濟恭曰,殿下之於臣,生死肉骨,不足以形容其萬一,歷考前古史牒,亦豈有哉?自有君臣以來所未,聞之事也。非但臣心之感泣無地,擧國臣子,孰無此心乎?上曰,世人妄料以予於卿,外雖假以恩禮,而其實則視之以几上肉故也,誠可笑也。上曰,泮長所遭,亦可怪也。士論自士論,駭擧自駭擧,故嚴禁通文,使之不入於泮橋者,此也。上曰,近來廟堂事,誠可憫也。備堂諸宰,專不事事,禹禎圭之冊子,足可謂一助也。濟恭曰,臣頃伏見傳敎下者,以有病出幕人事,有未病前先爲顧恤之命,此實文王之政也。又有江陵獵戶貢雉特罷之敎,德意之盛,臣屢日欽誦之不暇,此事雖或爲民弊,而係是莫重御供,則是蓋自下不敢請之事,而特敎渙宣,恩出望外,澤洽遐氓,一邑鼓舞,此亦文王之政也。又伏見湖南伯處分傳敎,以若有勢力,則繡啓不入,白簡不登爲敎,古人所謂明見萬里者,政謂此等處也。旣降之雨露,又振以霜雪,和之至也,嚴之盡也。漢書所謂山東父老,扶杖而聽詔者,亦謂如此綸綍也,以此推之,殿下凡於政令,無一事之不得其宜,無一政之或有所漏,臣等雖忝居輔相之列,有何一辭之可贊者哉?臣等眞是倖人矣。上曰,寧有是也?究今切痼之弊,爲時矯革之要者,莫過於祛黨懲貪四箇字,此比之則題也,其作之之方,則在於卿等矣。今日鼎席,予則自謂得人矣,領相則先朝之大臣,當世之元老也,左相則自在卿宰,稔知其不畏强禦,國耳公耳之責,舍左相而伊誰乎?且置右相於此任者,期望,實不淺淺矣,此後則必以此四箇字,爲對揚之方,深有望於卿等也。性源曰,聖敎及此,敢不思對揚之道,而雖卽此二事論之,懲貪則或爲耳目之可及,而至於祛黨則以臣無似,恐無以擔當矣。上曰,此則便是自棄,豈可乎?濟恭曰,左相此言,亦無怪矣,左相則固不可與臣爲比,而其言猶且若是,則況可責臣以此等事乎?上曰,授卿此任,蓋爲欲助領左相不及處耳。予固不及先朝萬萬,而以卿等而比之於先朝之趙·宋·金·鄭諸相,則亦未知其企及與否,而予則自謂以善揀矣,拔卿於坑坎之中者,非爲卿也,欲得卿補國之效故也。且卿自在先朝,其受恩如何,在卿之心,豈無報答之願乎?惟當捨身不顧,以補僚相之不逮而已,人之視之者,於卿,亦必以公眼目知之,豈可怵畏禍福,不思殫竭之方乎?濟恭曰,此四字,今之要道也,以此四字,行之於行處,其罪也罰之,其善也賞之,則矯弊之道,不出於此,而可謂當今第一義也。小臣旣承此敎,豈不欲對揚,而若使臣身之不黨,則臣固可行,而若使臣祛黨,則實無其望矣。上曰,豈其然乎?祛黨之責,其不在於承佐輔弼之地乎?且今世之人,予亦已熟矣,亦何有可畏者哉?左相此言,雖或近於巽軟,而臭味不同之地,亦難猝歸於如一,其言亦或無怪矣。然而旣出於國耳公耳之心,則亦何顧也?且世人或不無爲子孫地者,而左相則今亦異於是,只知有國,奮不顧身,可也。濟恭曰,左相亦言於臣,以但知國事,無他怵畏云,臣亦以此,責勉於左相。至於彌綸對揚之方,亦不可責之於臣,臣亦以此,勉之於左相矣。上曰,三大臣中,人之視之以公眼目者,莫如右相矣。領相初筵,予以擔當國事,不計禍福,以合啓爲限云云矣,向來堂箚之出,而其言不幸有中,亦可怪也。大抵近日朝廷事,可謂汲汲乎殆哉。若以外面相爭,則猶或可也,而一室之中,雖外若無間,苟究其中,各懷一鉤子,齊楚惟均,疑阻轉深,一日二日,事端轉激,至於地位之稍下者,殆以前例視之,成一風俗,如此風俗,卽前萬古所無者也。濟恭曰,此等痼弊,聖敎已盡之矣,臣豈有更奏之辭乎?上曰,昔在先朝,積費苦心,使之咸囿於袵席之中矣。然而此猶係於義理關頭,而今則尤相反於是,若其所憎者,則以驅陷爲主,網羅滿世,此豈成說乎?此或近於臆料,而曾未幾何,事必有中,則予之此敎,不是過矣。性源曰,聖上此敎,實出於全保世臣之至意,而繼述我先大王建極之聖德也。自今以後,無罪者無被罪之慮矣。上曰,全保世臣,雖予苦心,而亦有生道殺人之義,又有激濁揚淸之方,雖在欲竝生哉之中,亦豈無用舍進退之擧,而予意則於干係惡逆之外,欲一竝盡用,使之日遷善而不已,則皆可爲國邊人也。此與銓曹通淸顯之權,異矣,殺活威福人鬼等處,非在下者之所可私也。濟恭曰,洪範亦云,惟辟作威作福,威福二字,非人臣之所可論者也。上曰,予於李在簡事傳敎,昭晣多矣,而世人則看之以嚴束者然云,去就較計等語,豈是如是看得者乎?濟恭曰,臣則不如此看矣,君臣之間,實貴無隱,此敎於重臣,實爲盛眷矣。性源曰,雖以沈頤之處分觀之,亦是恩敎也。上曰,沈頤之一邊則與戶判切親,一邊則與宋載經爲四寸,彼此顧瞻之態,已是不韙,而李魯春事後,初不發一言,及見一提學疏批後,其時以檢擧提調,始呈短箚於迎勅之時,情狀可惡也。今之爲此敎者,亦有激於閔鍾顯而然也。上曰,金鍾秀·鄭民始二人,於予,皆是舊要,不可棄者,而二人之纎芥轉深,猝難調劑,豈非可憫者乎?性源曰,臣則未得聞知矣。上曰,卿豈有不知之理乎?性源曰,若或知之,則豈敢以未聞爲對乎?臣之聾聵如此,亦豈可責之以祛黨乎?上曰,年前鄭民始之以北伯遞來登筵也,一提學亦入侍,而鄭民始之言以爲,大監自夢村入城,所明之義理何事,不過招朋引類,以濟一之私而已,若能覺悔則善矣,不然則義理不明,不可與同周旋云,此後仍成嫌隙,殆若相避者然,誠可憫也。二人相爭,其勢不能兩全,國榮一人之不能保全,猶且不忍,況此兩重臣乎?若使鄭民始出脚,則便是都無事矣。且金鍾秀本是在外之人,故處事不能無異俗之患,而今則入城稍久,比前頗勝,此於自家,可謂得生路矣,人之視此重臣者,謂有機關,而其實則冤矣。蓋予向來之用國榮者,亦有由焉,其勢不得不然矣。其時環顧一世,與啓禧家各立者,只是國榮之家,而國榮適登第,素無資望,不重則不威,故與之柄欛,事勢莫之然而然矣。樂純則本與北人相親,而己亥五月渠之所爲,誠凶憯矣,樂純啓辭初出之日,右相適入經筵,以國榮事,謂之以自上馴致,世之攻之者,以此爲右相之罪案,而予則以爲此是右相之偉處也。上曰,向來聞右相知舊之得初仕者,必皆異於右相然後始得之云矣,向後聞之,則別無所異云矣。蔡弘履事,渠之所爲,亦可憐也。國子經筵,皆在於右相事出之後,近來渠之知舊,孰有通此選之人乎?蓋渠自先朝,得點淸選者,非以名祖之裔而然也,以右相之姪故也,而翻身背馳,不免賣食,予是以賤之也。此豈非傷風之事乎?於渠可謂不善爲矣,然其爲人則亦斷斷無他,此非謂渠有可觀,只言其良善處也。右相亦何必以此爲嫌乎?須思保恩之道,好矣。如洪仁浩之岐於右相,亦可慨也,自今以後,卿亦保合,好矣。且洪秀輔則攻右相,而洪和輔則不然云,兄弟之間,亦豈無異議之嫌乎?濟恭曰,洪和輔則是武弁也,其處地與渠兄異矣。上曰,大抵人之行世,當守本色,決不可彼此顧瞻,雖在守本色之中,亦豈無公平做去之道乎?若李秉鼎,亦可謂不善爲矣。予嘗以秉鼎,謂以異衆矣,聞其堂號,扁以異菴云,渠則必自視以長處故也,誠可一笑。上曰,吏判之疏以爲,完伯擬望時,聞政吏言,不爲問議云矣,吏曹貶座,明日爲之云耶?性源曰,臣姑未聞矣。上曰,吏判則全無省覺,便一僵尸,故予謂金鍾秀,以卿則叔爲元輔,切友居銓,都政,須思善爲之道好矣。旣敗之後,則雖欲救之,亦末由爲敎矣。吏判則無省覺而誘之者多,故金鍾秀之言,以若使李洪載爲銓郞,則必有補其不逮之道云,故今之銓郞,雖異於古,而以李洪載爲之者,此也。顧今朝廷乏人,入於一通而用之好矣,豈可分裂乎?濟恭曰,俄者下敎中懲貪二字,誠切時之要務也。惟我殿下卽阼之初,每以懲貪之意,屢下絲綸,凡在守宰,莫不淬礪改觀,庶有成效矣。近來則漸不如初,貪風大熾,此非殿下之或有少弛而然也,蓋緣發於辭敎之甚罕故也。此風不祛,則害及民國,不可無更加嚴飭之道矣。性源曰,向者恤典下敎,以氣虛則病侵爲敎,此後流丐之未病者,皆得沾漑恩波,此實文王之政也。上曰,其時傳敎,或欠分明爲辭,未病者之入於其中,或以是也,然而此亦似不甚多,使無一夫之不獲,好矣。惠堂知此,善爲擧行,可也。命書傳敎曰,近來朝廷之上,此討彼討,討不暇給,際有儒生替行糾彈,廷臣互濟黨私,殆作日課茶飯,民憂國計,擔却笆籬邊,久矣。一月六對,近不徒應文而已,寧不寒心?昨日通禮禹禎圭疏,盛陳多少條件,雖未必一一中窾,其憂則民憂,其計則國計。就若門類,求若方便,談說硏究之際,此時意思,當在民國上,此所以示嘉於疏批,下議於廟堂也。須令廟堂,體此申諭,逐段覆奏之外,因類求類,益講裕民便國之謨,則可謂所推施者廣矣,其效不亦愈於買骨求馬乎?其中嶺南二條弊瘼,雖令出擧條行會,外此諸條之分屬各司者,有司堂上,與各其堂上分掌,議于大臣回啓事,分付。上曰,副司直李在簡,有司堂上還差。出榻敎命退,諸臣以次退出。
戊申六月十三日未時,上御重熙堂。左副承旨與戶曹判書入侍時,左副承旨趙衍德,假注書白慶楷,記事官李相璜·金祖淳,戶曹判書徐有隣,以次進伏訖。上曰,吏曹貶坐,定於何日耶?注書出去知入,可也。賤臣承命出,回奏曰,堂上未備,故姑未定日云矣。上曰,吏曹參判前望單子入之。出榻敎上曰,序升冊持入,可也。賤臣承命出,回奏曰,姑未修正云矣。有隣曰,俄於筵中,以嶺南漕弊事有言端,而嶺南則係是臣見聞未到處,故不敢臆對,至於湖南漕弊,則臣待罪本道,適有稔知者。蓋法聖倉,在於靈光境內,土地人民,皆屬本官,而僉使以一客官,只管捧稅,加以本官,則多從經幄法從中出宰,而本鎭僉使,不過堂上武弁,履歷變通之後,雖曰比前差勝,地望本自逈別,事勢終不相敵,故本官所屬之侵漁本鎭所屬,轉成痼弊,莫可收拾。臣於在營時,別關禁斷,成置節目,而行之數年,又復如前,時本官到任後,與僉使爛漫商確,另加操切云,而若不拔本塞源,則日後反有逞憾之慮。側聽漕卒等所願,則本鎭所坐陳良一面,許屬本鎭田軍籍三政,竝自本鎭專管擧行,俾無一毫干涉於地方官,則許多侵漁之弊,不期祛而自祛云,其言不爲無據,而事關變通,有難遙度。至於群山鎭則沃溝非靈光之比,而主客勢異,終不能無弊,所屬聖堂倉,則捧稅在咸悅本官,載運屬群山僉使,上納之際,每患推諉。故臣於在營時,以捧稅實監色騎船之意,嚴立科條,著爲令式,比年以來,稍成規模云,而勢有所分,久則必弛,聖堂捧稅,亦使群山僉使,往來照管,如群山本鎭之爲,則其責專其勢尊,似無如前携貳之弊,而事關變通,亦難遙度。其外三倉漕船改造改㮶時,巡水營種種浮費,亦合有申明釐正之擧,竝令道臣,廣加採探細入,商量條列以啓,而上項變通條件,如或有掣礙之端,終不可行則法聖·群山兩僉使,假之以漕稅都差使員名色,凡係捧稅時,地方官以下各邑守令之不謹擧行者,座首吏房,勿令關由巡營,直爲推論,以法從事,則勢之所在,令足以行,此或可爲救弊之一道,令道臣,一體論理狀聞後,從長稟處,何如?上曰,依爲之。出擧條命退,諸臣以次退出。
戊申六月十三日二更一點,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,俄筵,欲爲下敎,而未知始設中撤委折,發言端不得處分矣,今見備局壬寅回啓,其略槪可知矣。嶺南,大都會也,朝家視之,豈下於西北士夫鄕也,朝家待之,亦豈後於京洛?別武士之千名設置,左屬出身,右屬閑良,四等試藝,出身優等除邊將,沒技加資,閑良優等,與沒技賜第,法意誠出尋常,出身優等之邊將承傳,有名無實,故年前特屬兩營哨官。今於閑良沒技,因仍中撤,使道內貴而有地閥,賤而有才藝者,解體而齎鬱,大非培養作成之方。藉如防啓之說,以賜第之多出,他道之效嚬爲慮,此有大不然者。防奸不嚴,考試不精,沒技之濫觴,雖若丙申之松試,乙巳之北試,爲道臣者,苟卽更試較藝,就中拔尤,濫觴之患,不期禁而自禁矣。視如西北,待如京洛,則西北及京外營通行之規,何可獨靳,諸道雖或有竝施之請,廟堂自可防塞,效嚬之弊,不期遏而自遏。且旣設馬兵都試,又復沒技賜第,爲持難云,而此亦有不然。中庶·常漢,雖赴馬兵都試,彼有用之士夫,必不肯編伍,若此則棄有用之人,豈不誠可惜?此不過修復數十年前中撤之舊規,何嫌銷刻?嶺南右別·閑良·別武士沒技,直赴殿試之規,自今年特爲申復,中撤之在於何年,其間沒技之爲幾人,令廟堂問于道伯,使之狀聞,一以慰士夫懸望之情,一以爲興勸武技之方。又命書傳敎曰,向因重臣吳載純懸牌,有肅謝後處分之命,而伊時問啓,語侵大臣,原啓還給,飭令行公,當初處分之敎,未免無實。今日欲問於左相而未果,大抵遞罷,徒副其心,仍置亦非踐言。且今妥帖之後,亦不必深責,其對辭之不審,終不可無飭。右參贊吳載純,爲先越俸一等。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,左承旨馳詣宗廟·景慕宮,奉審摘奸以來。
傳于洪仁浩曰,吏戶換房。
傳于趙衍德曰,同副承旨入侍。
以校理李書九,副校理鄭東觀,修撰沈能翼,副修撰尹羽烈牌不進罷職傳旨,傳于趙衍德曰,只推。
趙衍德,以吏曹言啓曰,本曹褒貶坐起時,堂上不可不備員,而參判李在學未肅拜,令政院牌招,同參開坐之地,何如?傳曰,允。
傳于趙衍德曰,吏曹參判,更爲牌招。
趙衍德啓曰,吏曹褒貶,今日出令,未肅拜參判,草記請牌,而日已過午,判書謂以忽有身病,仍不擧行,已會之百官,徑使退歸,再牌之僚堂,便無區處,而初無言送本院之事,揆以事體,萬萬未安。吏曹判書宋載經,從重推考,何如?傳曰,允。開拆在明,雖聞實病果然,吏曹未磨勘則明日開拆,不得爲之乎?旣退之百官,今又更令來會,事面不但顚倒,待來曉,開拆前,强令扶病磨勘。參判牌勿施,亦令明日先參坐後謝恩。
洪仁浩,以兵曹言啓曰,禁軍來秋冬等祿試射時沒技人,別單書入之意,敢啓。傳曰,知道。
行大司成尹師國疏曰,伏以日月迅駛,文孝世子終祥奄過,禫祀隔月,讎賊未討,冤酷愈切。況臣陞資於定號之時,願死之心,有倍他人,而隨衆伈泄,徒送時月,俯仰悲號,自覺頑迷之甚。仍伏念臣愚騃庸殘,眞是沒商量無知覺㡳人耳,通籍三十年,區區自效之心,夷險燥濕,惟上所命,筋力奔奏,欲盡其分。內外官職,未嘗有計較辭避之念,而國子除旨,忽及於多日空齋之際,宣旨事重,勸入時急,不揣本分,暫膺恩命,而至於課試擧行,臣本蔑學無文,雖於尋常試役,猶且逡巡,豈合自處師儒,强所不能,妄雌黃於功令文字哉?猥將迷執,冒貢辭章,而喉司不捧,呼籲無路,抗顔設試,已愧本心。及夫方外生通文出而入場諸生引義出去,陞試亦國試也,承命設場,旣設旋罷,有乖常例,不得不具由草記,而詰朝復設,亦豈臣可已而不已者哉?不意方外諸生,復入場內,揭示通文,使赴試之士,相率而出,臣果以公試體重,二日之內,連設連罷,極涉未安之意,反復言諭,幸不至於空場,而畢竟設試之擧,出榜之事,重得罪於多士,以單以通,蹈藉臣聲罪臣,直置臣於罔測之地。噫嘻,諸生,志在討復,義有秉執,言雖不擇,事雖不諒,臣當笑而受之。且其間事狀,聖明照燭,臣豈可費辭辯挈,重傷事面哉?第其初場通文,旣不書發通人姓名,則臣於何,指的而爲言乎?以此而謂臣以加禍,又謂之誣,達入之爲言,胡至於此?至於翌場曉諭之語,但是據事理而言之而已,豈料曉諭之語,反爲被誣之端?臣口之所不發而勒加之質言之,一通再通,愈往愈峻,而末又曰討逆義理,不足深責於此泮長,噫嘻,此何言也?今日臣子,含痛於共戴之天,沬血於必討之賊者,卽是擧國同得之情,而賢關章甫,秉持也嚴,言議也正。臣雖無狀,職忝儒長,固當勸以起之,與有榮焉,而只緣臣見事昏暗,處義疎率,始也課試之徑設,終焉草記之妄入,重觸方生之氣,致陷必死之地,撫躬自悼,何敢尤人?遭罹如彼,狼狽至此,一身全保,未敢自期,束帶入泮,復對諸儒,苟有半分廉恥,寧可一步轉動,而闕門竢罪,忱誠未孚,閤外承敎,分義是懼,猶帶泮長之名,肆行勸入之擧,遁逃不得,又添放恣之罪,臣固自恧,人其謂何?僇辱之身,不可復齒周行,僨誤之職,決難仍縻頃刻,玆敢披瀝腔血,仰干崇嚴。伏乞天地父母,特垂生成之澤,先將臣見帶職名,亟行刋改,仍下有司,重勘臣罪,以謝諸生,以安微分,千萬幸甚云云。答曰,省疏具悉。卿其勿辭行公。
戊申六月十四日巳時,上御重熙堂。同副承旨入侍時,同副承旨洪仁浩,假注書白慶楷,記事官李相璜·金祖淳,以次進伏訖。上曰,各廳取才,何日可畢耶?問于兵曹,知入,可也。賤臣承命出,回奏曰,今十七日則似可盡畢云矣。上命書傳敎曰,今日適閱六十年來夏冬都政日字,除非因事拖至他朔,則多在十七八九,踰念絶罕,而近來十許年,必於近晦爲之,此亦不如古之一端,難免懶忽之歎。自今都政,申復舊規,無或無端踰念間事,申飭兩銓,仍令定式遵行。雖以兵曹祿射取才言之,取才則待方外有薦之咸集,臨期試取,足云有據,至於祿射月初設行,固非難事,則公然因循,每患窘束,此一款,亦爲申飭。命退,承史以次退出。
上在昌德宮。停常參·經筵。
未時申時,灑雨下雨,測雨器水深五分。
中宮殿,藥房口傳問安。答曰,知道。
李得臣啓曰,備邊司郞廳來言,今日,賓廳日次,而上前開坼相値,不得來會云矣,敢啓。傳曰,知道。
傳于李得臣曰,吏兵房承旨,持褒貶啓本入侍。
傳于洪仁浩曰,該房承旨推考。
吏曹口傳政事,直閣單鄭大容。
假注書白慶楷拿處,代以趙台榮爲假注書。
洪仁浩啓曰,假注書趙台榮,時無職名,令該曹依例付軍職,冠帶常仕,何如?傳曰,允。
傳于洪仁浩曰,同副承旨入侍。
李得臣啓曰,吏曹判書宋載經,參判李在學牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,允。
傳于李得臣曰,判書雖已扶病開政,聞其病以飢瘧,症勢甚篤云,參判違牌,雖曰處分之代,旣報瓜完伯望筒,待都政問議差出事,分付。
有政。吏批,判書宋載經進,參判李在學牌不進,參議曺允大在外,行左承旨李得臣進。以吳載純爲知春秋,李在學爲同經筵,金尙离爲純陵奉事,黃運祚爲長陵參奉,李尙榮爲奉化縣監,沈能翼爲東學敎授,申大尹爲南學敎授,鄭枋爲造紙提調,通德郞洪禹嵩贈吏參例兼,通德郞洪受箕贈吏議,同知洪允運兩代追贈,咸安郡守張齊斗仍任事承傳。再政。以申曮爲平安都事,李昌杰爲純陵參奉。
兵批,判書鄭昌聖進,參判具㢞,參議宋鍈病,參知柳誼入直進,同副承旨洪仁浩進。以尹範行爲兼司僕將,沈鑏爲五衛將,徐有鳳爲都摠經歷,同知單李聖聃,僉知單李潤彬,副司直鄭民始·金熹,副司正金和鍾·趙台榮,副司勇李功懋,前府使李義星,前縣監朴明煥,以上加資事判下。
以鄭履曾囚單子,傳于洪仁浩曰,擅離雖極可駭,聞是首仕,更落可矜,以不應爲公律勘放。
以白慶楷囚單子,傳于洪仁浩曰,付過放送。
以延德雨囚單子,傳于洪仁浩曰,保放。
李得臣,以吏曹言啓曰,曹所屬宗簿寺·司饔院官員等矣,今戊申年春夏等褒貶,當爲等第,而因本寺·本院提調有故,不得磨勘之意,敢啓。傳曰,知道。
李得臣,以議政府三公意啓曰,今戊申春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李得臣,以耆老所言啓曰,本所堂上,多有身病,今春夏等褒貶啓本,限內不得封進之意,敢啓。傳曰,知道。
李得臣,以宗親府有司堂上意啓曰,本府郞廳矣,今戊申年春夏等褒貶等第,當爲磨勘,而堂上不備,限內不得爲之之意,敢啓。傳曰,知道。
李得臣,以敦寧府言啓曰,府郞廳等矣,今春夏等褒貶等第,當爲磨勘,而首堂上身病,限內不得爲之之意,敢啓。傳曰,知道。
李得臣,以戶曹言啓曰,本曹郞廳及所屬各司官員,今戊申春夏等褒貶,依前例磨鍊以入,而軍資監·司宰監,因都提調·提調有故,不得磨勘,去丁未秋冬等褒貶時,軍資監·內資寺·司圃署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
洪仁浩,以宣惠廳都提調意啓曰,本廳郞廳等,今戊申春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李得臣,以弘文館領館事意啓曰,今春夏等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
李得臣,以禮曹言啓曰,宗廟署各陵·殿·園·墓及本曹郞廳,四學童蒙敎官,通禮院·奉常寺·典牲署·禮賓寺·內醫院·東南關王廟·東西氷庫·典醫監·圖畫署官員等,今戊申年春夏等褒貶,等第以入,而社稷署·景慕宮·弘文館·藝文館·春秋館·承文院·成均館·東西活人署·掌樂院·觀象監·司譯院·惠民署官員等褒貶,各其司領事·都提調·提調堂上有故,不得一時磨勘之意,敢啓。傳曰,知道。
李得臣,以禮曹言啓曰,今此本曹所屬官員褒貶時,童蒙敎官洪大應,與參判臣金載順,有應避之嫌,不得同議磨勘,別啓本以入之意,敢啓。傳曰,知道。
李得臣,以禮曹言啓曰,今此本曹春夏等褒貶時,掌樂院正李敏輔,吏曹呈旬,承文院副正字李國標,在外未肅拜,俱不參謁,事體未安。以各其本院之不爲褒貶,雖不得等第,不可置之,令吏曹,中考施行,何如?傳曰,允。
李得臣,以禮曹言啓曰,今此本曹春夏等褒貶時,典醫監祿官等啓本中,一處刀擦之意,敢啓。傳曰,知道。
李得臣,以兵曹言啓曰,本曹今戊申年春夏等褒貶啓本中,刀擦五處之意,敢啓。傳曰,知道。
李得臣,以兵曹言啓曰,本曹今戊申年春夏等褒貶,等第磨鍊以入,而曹所屬司僕寺·軍器寺官員等矣褒貶,因各其提調有故,不得一體磨勘之意,敢啓。傳曰,知道。
洪仁浩,以中樞府判府事意啓曰,今春夏等褒貶,當爲等第,而領府事臣鄭存謙有身病,限內不得磨勘之意,敢啓。傳曰,知道。
洪仁浩,以濬川司都提調意啓曰,本司都廳及郞廳,今戊申年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
洪仁浩,以訓諫都監都提調意啓曰,本都監從事官·禁松參軍及諸將官等,今戊申年春夏等褒貶,當爲等第,而都提調臣金致仁,以身病,限內不得磨勘之意,敢啓。傳曰,知道。
洪仁浩,以御營廳言啓曰,本廳從事官及諸將官,今戊申年春夏等褒貶,當爲等第,而都提調臣徐命善,有身病,限內不得磨勘之意,敢啓。傳曰,知道。
洪仁浩,以禁衛營從事官,以都提調意啓曰,本營從事官及諸將官,今戊申春夏等褒貶,當爲等第,而大將臣金持默,方在直宿,限內不得磨勘之意,敢啓。傳曰,知道。
李得臣,以工曹言啓曰,本曹郞廳,今戊申年春夏等褒貶及屬司尙衣院·掌苑署官員,今戊申年春夏等褒貶,合三度磨勘以入,而屬司繕工監·造紙署·瓦署·典涓司官員,今戊申年春夏等褒貶,因各該司提調之有故,限內不得磨勘,屬司繕工監·掌苑署·瓦署·典涓司官員,去丁未年秋冬等褒貶,亦因各該署提調有故,限內不得磨勘,其時官員,亦多有遷轉者,依近例蕩滌,尙衣院啓本中,一處刀擦。惶恐敢啓。傳曰,知道。
洪仁浩,以義禁府言啓曰,時囚罪人鄭履曾,以不應爲公律勘放事,命下矣。鄭履曾,以不應爲事理重公律,杖八十收贖,放送之意,敢啓。傳曰,知道。如有功,減一等。
洪仁浩,以義禁府言啓曰,鄭履曾杖八十收贖草記批旨內,如有功減一等事,命下矣。鄭履曾無功云矣,敢啓。傳曰,知道。
戊申六月十五日卯時,上御誠正閣。吏兵房承旨,持褒貶啓本入侍時,兼都承旨沈豐之,行左承旨李得臣,左副承旨趙衍德,右副承旨尹行元,同副承旨洪仁浩,假注書李貞運·白慶楷,記事官李相璜·金祖淳,檢校直提學李秉模,以次進伏訖。上命讀褒貶等題訖。豐之曰,卽伏見本院褒貶啓本,則注書金孝建題目,致勤點下,臣等不勝惶恐,而注書等第,以中考施行,何如?上曰,依爲之。出擧條得臣曰,卽伏見全羅監司沈頤之,黃海監司金思穆,原春監司金載瓚,今春夏等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條仁浩曰,卽伏見今春夏等褒貶啓本,則全羅兵使沈,左水使李潤國,邊將無一人居中居下,平安監司金履素,慶尙監司金光默,江華留守尹承烈,黃海兵使鄭觀采,南兵使李漢五,忠淸水使邊慶遇,邊將無一人居下,殊無嚴明殿最之意,竝推考警責,何如?上曰,依爲之。出擧條得臣曰,奏御文字,何等謹嚴,而慶尙監司金光默褒貶啓本中疊字處,不爲疊書,以點代字,事體所在,誠甚未安,推考,何如?上曰,依爲之。出擧條仁浩曰,平安兵使趙圭鎭,莅任日淺,褒貶雖不得磨勘,宜有頉啓,而不爲封啓,事體所在,誠極未安,推考警責,何如?上曰,昨封他狀,今獨闕啓,駭然矣,從重推考,可也。出擧條得臣曰,同罪未敍人,隨卽提稟事,曾有定式矣。前校理李書九,前修撰鄭東觀·李太亨,前校理鄭大容,前修撰李羽晉·沈能翼,旣已蒙敍,而前校理李敬五,前修撰朴基正,前校理沈晉賢·李東稷·洪聖淵,前修撰申大尹·鄭致淳·李尙度,前校理徐配修,俱是同罪之人,故敢此仰達矣。上曰,一體敍用,可也。出擧條上曰,當該注書拿處。出榻敎秉模曰,文禧廟禫日入廟之禮,姑未得如例,禫祭祝文中,以權奉之意,措辭撰出事,分付藝文館,何如?上曰,依爲之。出擧條命書傳敎曰,內閣番次無故者,只有檢校·兩直學,苟艱莫甚,前直閣鄭大容仍任,自本閣牌招入直。上曰,政官牌招開政。出榻敎命退,諸臣以次退出。
戊申六月十五日未時,上御重熙堂。同副承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上曰,吏判,何不入來乎?仁浩曰,今方來到闕外,謂有實病,不得入來云矣。上曰,吏參,亦何不入來乎?仁浩曰,吏參亦有身病云矣。上曰,吏曹判書·參判,更爲牌招。出榻敎上曰,斯速入來,開政事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李得臣啓曰,今六月二十日,都目政事爲之之意,敢啓。傳曰,知道。
傳于洪仁浩曰,推考房承旨入侍。
傳于沈豐之曰,都承旨入侍。
傳于洪仁浩曰,史官二員,宣傳官三人待命,騎馬五匹立之。
李得臣,以吏曹言啓曰,敬陵令鄭謙煥來告以爲,其曾祖贈諡文敬公澔延諡,定行於來七月十九日忠州地云矣,敢啓。傳曰,此大臣之尙不延諡,今始知之。甲辰綸音,只以奉祀孫復職爲敎矣,宣諡日,當賜祭,獻官仍以宣諡官擧行。奉祀孫,守令見窠,口傳調用,俾得官享,以示朝家記念故相之意,可也。
吏曹口傳政事,以鄭謙煥爲咸悅縣監。
洪仁浩,以兵曹言啓曰,今六月十七日,武臣堂上祿試射日次,而內外中日,旣已停止,不得爲之之意,敢啓。傳曰,知道。
趙衍德,以漢城府言啓曰,涉疑疾,方痛死亡之類,令各部兩署,更加摘奸後報來,故列錄書入之意,敢啓。傳曰,知道。
趙衍德,以兵曹言啓曰,宣薦內禁衛取才時入格人,別單書入之意,敢啓。傳曰,知道。
趙衍德,以兵曹言啓曰,拆見諸道褒貶啓本,則江華留守尹承烈啓本中,月串僉使張貴彬,戎務或忽爲目,則宜置下考,而置諸中考,殊無嚴明殿最之意。該都守臣,推考警責,張貴彬,下考施行,何如?傳曰,允。
趙衍德,以兵曹言啓曰,龍媒僉使鄭世擎,三年內褒貶,兩次居中,其不職可知,依例罷黜,何如?傳曰,允。
趙衍德,以兵曹言啓曰,今日試射之際,有數三人閑良,謂以觀光,欲登廳事之上,仍與羅卒相鬪,至於喧鬨,故臣使本曹敎鍊官,嚴加禁飭矣。及臣罷歸之路,所謂閑良,多率徒黨,伏於路左矣,前排將校沈公綽,以其呵禁時言語不恭,猝地捽下,群加拳踢,方在危境。雖曰無賴閑良,莫重試場,先欲作拏,忿其呵禁,前排率去之校,中路毆打,事未前聞,近來紀綱,雖云解弛,寧有如許道理?臣之不善禁戢,已極惶恐,而揆以法綱,亦不可晏然掩置,以長凌替之習。當該首犯人閑良尹哥·金哥,爲先辜限間捉囚之意,移文秋曹,而當此藏刑之時,無他懲治之道,姑爲嚴囚,究覈其黨與,以待用刑,嚴刑照律之地,何如?傳曰,大司馬,掌一國戎政,雖以元戎之重,亦隷焉,況至于末之幺麽閑良乎?今之大司馬,雖不若古之大司馬,顧其職,則果何如也?觀此草記,帶校之捽打,姑舍是,雖於帶卒之帶卒,名以閑良,一有犯手,其漸,何異於犯大司馬?從前閑良輩之作弊作拏,縱或有駭悖之擧,此或屬之武人麤氣之愚悍難制,至於再昨擧措,可謂變怪,事旣登聞之後,如不以軍法從事,則是豈重本兵嚴紀律之義乎?卿今日開坐,大張威儀。所謂閑良等作俑諸人,無論首與從,又無論名數之幾許,一竝捉來,施威盤覈,査出首倡及首犯人,仍爲拘留本營,待來頭習陣時,回示警衆,限死決棍三十度,絶島限己身充軍,次犯諸人,移送刑曹,照律草記,隨從同黨,卿其量宜勘罪。況再昨試場,卽禁軍祿射也,別將·番將,各番禁旅,必當咸集,使本兵之長,遭此無限困辱,曾無奪救麾却之擧,此等紀律,緩急奚恃?別將及各番將,一竝汰去,令該府拿問處之。各番正·領,一竝拿入嚴飭,如在罷試後別將以下勿論。本事今旣登聞,卿其擧行後,分輕重科罪,形止與供招,草記,可也。
趙衍德,以兵曹言啓曰,本曹草記,再昨日毆打將校閑良等勘罪事批旨內,大司馬掌一國戎政,雖以元戎之重,亦隷焉,況至于末之幺麽閑良乎,今之大司馬,雖不若古之大司馬,顧其職則果何如也,觀此草記,帶校之捽打,姑舍是,雖於帶卒之帶卒,名以閑良,一有犯手,其漸何異於犯大司馬,從前閑良輩之作弊作拏,縱或有駭悖之擧,此或屬之武人麤氣之愚悍難制,至於再昨擧措,可謂變怪,事旣登聞之後,如不以軍法從事,則是豈重本兵嚴紀律之意乎,卿今日開坐,大張威儀,所謂閑良等作俑諸人,無論首與從,又無論名數之幾許,一竝捉來,施威盤覈,査出首倡及首犯人,仍爲拘留本營,待來頭習陣時,回示警衆,限死決棍三十度,絶島限己身充軍,勿揀赦典,次犯諸人,移送刑曹,照律草記,隨從同黨,卿其量宜勘罪,況再昨試場,卽禁軍祿射也,別將·番將,各番禁旅,必當咸集,使本兵之長,遭此無限困辱,曾無奪救麾却之擧,此等紀律,緩急奚恃,別將及各番將,一竝汰去,令該府拿問處之,各番正·領,一竝拿入嚴飭,如在罷試後別將以下勿論,本事今旣登聞,卿其擧行後,分輕重科罪,形止與諸供招,草記可也事,命下矣。依傳敎聚會三營巡牢,大張威儀,所犯諸罪人,一竝捉來,以批旨內辭意,發問目嚴加盤覈,而問目內汝等所犯,不但無前之變怪,大關師律,不可尋常處之。況今奉傳敎盤覈,事體至嚴且重,雖曰無識閑良,何敢一毫隱諱,益增其罔赦之罪乎?當初首倡及首犯人姓名,同謀作黨之類,逐一指陳,毋或呑吐,從實直告之意推問,則閑良尹之益所告內,矣身果被軍牢捽曳以入,不勝其憤,聚集同黨,要路毆擊,而閔道爀及尹在寬·閔重呂,先爲捽下隨行將校沈公綽,或拳或踢,而先犯則紛拏之中,未詳爲誰,其餘李璛·李璥·李重鎭·李晥祥·姜敬煥·韓在祿·兪昌柱·金鎭恒·蔡元永·趙徽鑑·沈守鎭·柳豐逵·申德顯等,雖非首倡犯手,而同參則的實,其外諸人,以其路傍故,近處觀光之類,慕華館雜類閑良,多數聚見,而此則本非知名同黨,故無以知得其姓名,此外無他可達之辭云。閔道爀·尹在寬·閔重呂等所告內,尹之益,旣被捽曳之辱,故欲爲要路毆打將校,要與同往,矣身等,果爲隨往,同力犯手,而本營軍牢齊來禁止,故紛拏特甚,先犯誰某,無以記知,此外無他可達之辭云。李璛·李璥·金鎭恒·蔡元永·李重鎭李晥祥·姜敬煥等所告內,以其同是閑良之故,不得不隨往,而至於首倡首犯尹之益·閔道爀等四人外,實無干涉之事云矣。蓋此輩作拏之時,營屬只認捽下毆打人之面目,其外同參之人,擾攘之際,未及詳察,故敢於嚴問之下,欲爲發明之計者,究厥情狀,尤極痛駭。雖在紛拏之中,三人中,必有先手者,至於李璛等,渠旣隨參,則毆打之際,萬無袖手不犯之理,而平問之下,多般窮覈,終不直招,當此藏刑之時,無以取服,而渠雖欲隱諱其手犯,一向抵賴,而隨往同參之狀,箇箇直招,則同謀一節,不得掩諱。首倡尹之益,手犯閔道爀·尹在寬·閔重呂,竝拘留本營,以待習陣。李璛等十三人內,韓在祿·兪昌柱·趙徽鑑·沈守鎭·柳豐逵·申德顯等六人,比諸李璛等七人,雖有參涉之罪,似無犯手之眞贓,所當自臣營論勘,而姑未用棍,無他懲治之道,仍爲移送秋曹。金星奎·田德顯·鄭宅述等三人,初稱在外,多發軍牢,使之跟捕,捉得於各其家居近處,而另加査問,則其所抵賴,一如韓在祿等所告,而隱避情跡,實涉可疑,一體移送秋曹。臣終日施威,多般窮詰,二十人外諸囚,擧皆一辭牢諱,三十餘人之數,無路覈出,不善究覈,罪無所逃,伏地惶恐之意,敢啓。傳曰,獄無兩元犯,先手者爲元犯,否則下手重者爲元犯,元犯之難覈,何獄不然,今以犯手三人之終始互相抵賴,混同拘留,混同棍配,適副渠輩漫漶之計,何異於殺獄之要作戲殺,共驅同辭乎?伊日凌犯,罪固罔赦,名以班弁,必有分義之粗解者,曰首曰從,曰先曰後,曰重曰輕,從其實直告,惟生與死,但當一聽處分,乃反甲推乙諉,重陷欺罔之科,罪上添罪,姑舍是,忝辱班名,尤極痛駭。不問則已,旣始之事,不可不極窮到底,以辨首從,首倡人及犯手三人等,與干連犯手諸人,竝付刑判,待三明日開坐,親執嚴問,而又不直招,或施威,或兩造對質,期於究竟,捧草供啓聞,干連犯手人外參觀諸人,竝杖贖放送事,分付。刑判旣經本兵,且帶將任,時叨掌獄之官,其所得情,不宜泛忽。或若此草記之無別,則難免不職之責。以此使之知悉,惕念擧行,而開坐日字尙遠,首倡及犯手三人外,干連犯手諸人,曹外保授。卿則任其犯手,雖失太寬,此一款姑置之。因傳敎査問事,尙未得首犯,不可無警飭,從重推考。
洪仁浩,以守禦廳言啓曰,本廳親牙兵中司把摠金尙墀,身病猝重,勢難察任,今姑改差,何如?傳曰,允。
戊申六月十六日卯時,上御重熙堂。推考房承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上命書兵曹草記批旨。敎曰,此草記,昨日何時捧入乎?仁浩曰,昨日初昏入啓矣。上曰,閑良之如是作拏,可謂變怪矣。仁浩曰,且聞閑良輩至犯兵判所乘軺杠云,亦甚驚駭矣。上曰,招致龍虎營敎鍊官,以各別嚴査後,草記事,分付。命退,承史以次退出。
戊申六月十六日巳時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上曰,閑良之作拏,亦係變怪矣。豐之曰,聞極驚駭,而閑良輩,至犯兵判所乘之軺杠云矣。上曰,都政何日爲之云耶?豐之曰,吏判,今則病實難强,若得數日之調治,當爲之云矣。上曰,招致吏郞,以念日爲之事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李得臣啓曰,來十六日,儒生殿講日次矣,敢稟。傳曰,處暑後更稟。
李得臣啓曰,來二十一日,輪對日次矣,敢稟。傳曰,爲之。
趙衍德啓曰,來二十一日,朝參日次矣,敢稟。傳曰,停。
傳于趙衍德曰,坐直承旨入侍。
李得臣,以吏曹言啓曰,敦寧府直長金在昌,六品講,兩次不進,依例汰去,何如?傳曰,以年太少之致,不赴講,似然,勿汰,可也。
李得臣,以吏曹言啓曰,今日本曹開坼坐起時,考見諸道褒貶啓本,則庇仁縣監朴聖集,以瑣謗奚論駭擧難恕爲目,三嘉縣監申大淳,以直是天眞事,多顚錯爲目,獒樹察訪林孝源,以損體不少爲目,則竝宜置下考,而置諸中考,順川郡守李儒慶,以濫棍可駭恩補故恕爲目,則宜置中考,而置諸上考,殊無嚴明殿最之意,各該道臣,推考警責,庇仁縣監朴聖集,三嘉縣監申大淳,獒樹察訪林孝源,竝依例罷黜,順川郡守李儒慶,中考施行,何如?傳曰,允。
李得臣,以奉常寺都提調,提調意啓曰,東籍親耕田所種大麥打作,則所出爲九石五斗,小麥打作,則所出爲一石五斗之意,敢啓。傳曰,知道。
戊申六月十七日酉時,上御重熙堂。坐直承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上曰,刑曹郞廳,發牌分付乎?仁浩曰,果卽招來,而首犯人,囚之曹內,次犯諸人,竝拘留於曹外事,分付矣。上曰,昨政,咸悅縣監,何爲作窠耶?仁浩曰,遭故云矣。命退,承史以次退出。
上在昌德宮。停常參·經筵。
惠慶宮誕日問安。大殿·王大妃殿·中宮殿,內閣·政院·玉堂口傳問安。答曰,知道。
大殿,朝廷二品以上·六曹堂上·奉朝賀口傳問安。答曰,知道。
惠慶宮,內閣·政院·玉堂·朝廷二品以上·六曹堂上·奉朝賀單子問安。答曰,知道。
中宮殿,藥房口傳問安。答曰,知道。
傳于李得臣曰,左副承旨入侍。
傳于洪仁浩曰,坐直承旨入侍。
以忠淸監司狀啓,全義·尼城兩縣監貶罷之代,令該曹各別擇差,催促下送事,傳于洪仁浩曰,觀此狀辭,正合予意,方欲另飭銓曹,際見此狀,邑事民情,尤可推知,一邑之八年十易倅,小民之受困,爲如何?道伯之如是陳請,可謂得體,兩倅之代,依狀請,以素有剸理之才,可合久任之人,令該曹口傳,各別擇差,仍令一兩日內辭朝,使之釐弊祛瘼,準朔前,雖於啓請窠,無得遷擬事,另飭銓曹,因此又有申飭者,今番貶下,如嶺南之長鬐,準瓜如北道邊地,亦宜以有地步惜身名剛明幹事之人,差送然後,邑蘇而民亦賴活,今都政,拔例另擇事,預爲嚴飭。
吏曹口傳政事,以金履溫爲尼城縣監,鄭東元爲全義縣監。
戊申六月十八日寅時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,原任直提學鄭民始,檢校直提學徐有防,檢校直閣鄭東浚,原任直閣徐龍輔,以次進伏訖。上曰,今年雨水,何如?民始曰,果適中矣。上曰,麥農,何如?民始曰,到處稍登云矣。上曰,今番都政,欲令賓廳開政矣,初仕爲幾窠云耶?有防曰,合爲近十窠云矣。上曰,開城府分敎授,如滿六十朔,則使卽遷轉事,曾有下敎,今有六十朔滿仕之人乎?有防曰,果有準朔之人矣。命退,諸臣以次退出。
戊申六月十八日酉時,上御重熙堂。坐直承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上曰,儒生緣何更爲捲堂云耶?仁浩曰,儒生以爲,居齋七日,無復入來之人,故還爲出去云矣。上曰,此則決非眞儒生之言矣。仁浩曰,俱是遐方不分明之人矣。上曰,此儒生勸入,一官員足矣,嚴飭成均館,卽爲設食堂事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李得臣曰,昨日新除守令,旣有一兩日內辭朝之命,其前未下直守令,仍令辭朝。
傳于李得臣曰,左承旨入侍。
傳于洪仁浩曰,同副承旨與下直守令入侍。
傳于洪仁浩曰,左副承旨入侍。
傳于洪仁浩曰,吏曹參判前望單子入之,待下批,牌招察任。
吏曹參判前望單子入之,趙鼎鎭落點。
記事官臣李宗烈啓曰,臣敬奉聖敎,馳往露梁摘奸,則別將金鼎澤,具戎服出待,而津船九隻中二隻,以限滿破不用是白遣,行用船七隻,船夫九名,竝爲無頉是白在果,卽渡津頭,至果川界長丞坪,轉向矜川界番大坊坪,又往安陽里坪·所臥里·獨山坪·加里坪,又回自番大坪下端,歷歷看審是白乎則,畓庫高低水溢,已畢移秧,而先移秧處,擧皆茁茂是白遣,晩移秧處,雖未向靑是白乎乃,招問農夫,則皆以爲,無不及之慮是如是白遣,鋤役段,或再除草或三除草是白乎旀,田穀段,木花已爲三除草,根耕亦爲畢役,善爲立種是白乎旀,沿江民家,姑無沈水頹覆之患,而露梁里居生盲人申光雲草舍三間,全數頹壓,而其外則無頉之意,敢啓。傳曰,全數頹壓家舍,令賑廳,恤典題給。
洪仁浩,以兵曹言啓曰,今六月二十日,文臣朔試射日次,而內外中日,旣已停止,不得爲之之意,敢啓。傳曰,知道。
洪仁浩,以兵曹言啓曰,兼司僕將尹範行,前任釜山僉使朴晉陽,前任安東營將,五衛將沈鑏,前任白翎僉使,俱在任所,未及上來,而本廳番次苟簡云,竝今姑改差,何如?傳曰,允。
洪仁浩,以兵曹言啓曰,卽接西所衛將李顯益牒報,則泰秋門下,景秋門東邊墻內松樹二株,顚橫於墻外,仍爲遮路云,臣躬進巡審,則果如所報,而細枝嫰葉,以手折之,可通行路,其餘全體,則追後斫去,何如?傳曰,允。
洪仁浩,以刑曹言啓曰,東部居御營廳別破陣咸尙文白活內,再昨日其母柳召史,被打於武藝別監金漢重,今日曉致死云,故漢重,今方捉來,具格嚴囚,依例檢驗之意,敢啓。傳曰,知道。昨以此事,入於廉問,方令査處,該掖隷,亦已除名,別無草記之事,自本曹,各別詳覈,以爲具格擧行之地。當初起鬧時,事實之如此如彼,彼曲此直,姑無論,轉至有癃老女人致斃之擧,則無論因病中暍,內傷被蹴踏,由我之律,金漢重,烏得免乎?待檢驗,成獄與否,卿等會推停當,時値藏刑,雖不用刑,完決不完決間,指一草記,設或邂逅,事關掖屬,宜用加倍之律,況致斃的實,旣聞之後,其不能常時檢飭之罪,不可尋常處之,亦不可以已汰置之,該掖隷頭目,爲先着枷嚴囚,待出場酌處一款,草記稟處,可也。
洪仁浩,以刑曹言啓曰,該掖隷頭目,爲先着枷嚴囚,待出場酌處一款,草記稟處事,命下矣。依傳敎,頭目別監李彦宗,着枷嚴囚之意,敢啓。傳曰,知道。
吏曹參判李在學疏曰,伏以臣於見職,自知其千萬不近似,而逃遁無路,黽勉冒膺,一叨再叨,殆若固有惶蹙愧恧之心,未嘗須臾暫弛,重以素患濕痰之祟,遍體流結成腫,而新舊相仍,踰歲而差完無期,膿汁不止,眞元漸鑠,近緣庚炎之正熾,又致症勢之越加,宛轉叫苦,實無供職之望,而日前以本曹貶坐之不可踰日,至有先開坐後謝恩之敎,臣爲一時副急,不得不强疾承命,而見今大政期日已迫,非但病狀之如右所陳,又有情私之萬分焦迫。臣之老母,素抱貞疾,數年以來,氣益下而病益篤,澟然有朝夕之憂,昨因飮啖失宜,兼以暑氣所傷,轉成關格之症,痰積闖肆,胸膈痞塞,委頓床席,雜試藥餌,臣左右扶將,方寸煎灼,以此情理,片時離側,亦無其勢,竟日在公,尤非可論,若不及今陳懇,仰請處分,則終必至於公私狼狽,玆敢疾聲呼籲於仁覆之天。伏乞聖慈,俯垂矜諒,亟遞臣所帶職名,俾便救護,仍治臣瀆撓之罪,以肅朝綱,不勝幸甚。答曰,省疏具悉。大政隔日,本職許遞,卿其勿辭,救護母病。
戊申六月十九日卯時,上御誠正閣。左承旨入侍時,左承旨李得臣,假注書趙台榮,記事官李相璜·金祖淳,以次進伏訖。上曰,尙衣提調入侍。出榻敎賤臣承命出,與尙衣提調鄭昌順,偕入進伏。上曰,簾子,若使嶺營造來,則或有爲弊之端耶?昌順曰,少無爲弊矣。上曰,尙衣院所造簾子,入之,可也。昌順曰,姑未完造,待造成入之矣。上曰,閑良之作拏,緣何故也?昌順曰,日昨慕華館試射時,閑良陞廳作鬧,故使之禁逐矣。閑良輩,因此含憾,齊會要路,捽下帶校,無數毆打,此實變怪矣。上曰,閑良之如是作拏,聞甚驚駭,其漸不可長也。昌順曰,儒生侮泮長,閑良侮兵判,此係紀綱之大者矣。上曰,今番都政,兵批爲幾窠云耶?昌順曰,邊將爲三十餘窠,初仕爲數三窠云矣。上曰,在前有兄弟遞當都政之事乎?昌順曰,雖或有一人再當都政之事,而曾無兄弟遞當之事矣。上曰,李在簡,昭晣傳敎,人皆謂嚴正云,然否?昌順曰,果然矣。臣往見李在簡,謂以,如此恩敎,前所罕見,今承此敎,不變氣質,則極爲非矣,爲言矣。上曰,向於領相處,有所下敎,而非大人則無不有商量,李在簡,豈易爲大人哉?昌順曰,大抵用謀者,上不見孚,下不見信,反多有見欺之事矣。上曰,今則李在簡,便爲孤注矣,吳翼煥疏出後,指目皆歸於此重臣,而儒疏又出,此可謂他山之石矣。儒生輩,何以則爲好耶?昌順曰,事莫難於士子矣。上曰,當日事,何如也?昌順曰,泮長之對儒生,飭勵誨諭之際,事多有錯誤云矣。上曰,若非此泮長,似難勸入,而今此勸入,予則曰多有效勞矣。昌順曰,未相揖禮,進士使之勸入,亦是不成說之事矣。上曰,此則因特敎爲之,亦何爲咎也?上曰,同副承旨與下直守令入侍。賤臣承命出傳,同副承旨洪仁浩,全義縣監鄭東元,奉化縣監李尙榮,咸悅縣監鄭謙煥,尼城縣監金履溫,進伏。上命守令,以次進奏職姓名。東元進奏。上曰,向日事與高陽事,便同公罪,故有此特除,下去善爲也。尙榮進奏。上曰,爾何以爲治乎?尙榮曰,下去見之後,始可知之矣。上曰,政事文學,本非二致,豈有善科文而不善治民耶?殫竭奉公,以爲一分報效之道,可也。謙煥進奏。上曰,爾是故相奉祀孫乎?謙煥曰,然矣。上曰,延諡欲於任所爲之耶?謙煥曰,本第,欲爲之矣。上曰,爾今年老,下去善爲也。命仁浩宣諭訖,履溫進奏,命奏七事訖。上曰,奉化縣監李尙榮,一司除署經,使之辭朝。出榻敎命守令先退。命書傳敎曰,今聞有未署經守令云,兩司在外及未肅拜呈告人員,竝許遞,明日政差出,待下批,牌招署經。又命書傳敎曰,今聞賑郞備郞,躬冒薰染效勞之外,濟活甚多,且其擧行,極爲精詳,備郞,明日政,守令調用,賑郞,內外職復職事,分付銓曹。上曰,吏·禮換房,禮·兵換房。出榻敎命退,承史以次退出。
戊申六月十九日辰時,上御誠正閣。左承旨入侍時,左承旨李得臣,假注書趙台榮,記事官李相璜·金祖淳,以次進伏訖。上曰,監役趙鎭奎入侍。賤臣承命出,與趙鎭奎,偕入進伏。上曰,石役,今至何境耶?鎭奎曰,礎石一百九塊,纔已畢治矣。上曰,長廣,何如?鎭奎曰,長廣尺數,未能詳知矣。上曰,階砌石長廣,何如?鎭奎曰,似未滿七尺矣。上曰,磚石亦爲輸入耶?鎭奎曰,姑未輸入矣。命退,諸臣以次退出。
戊申六月十九日午時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,檢校直提學徐有防,以次進伏訖。上命書傳敎曰,紀律所關,雖有處分,公罪則公罪,前判書鄭好仁,給牒敍用。命退,諸臣以次退出。
上在昌德宮。停常參·經筵。
自申時酉時,灑雨下雨,測雨器水深二分。
夜一更二更灑雨下雨,測雨器水深一分。
中宮殿,藥房口傳問安。答曰,知道。
南鶴聞啓曰,大司憲·執義·持平二員未差,掌令權坪呈辭,閔彝顯在外,監察茶時之意,敢啓。傳曰,呈告人,一體許遞,今日政差出,待下批,牌招茶時。
傳于李得臣曰,吏兵房承旨入侍。
吏曹參判前望單子入之,朴祐源落點。
傳于洪仁浩曰,推考房承旨入侍。
傳于洪仁浩曰,在外參議許遞,今日政差出,牌招參政。
吏曹參判前望單子入之,趙鼎鎭落點。
備忘記,吏曹參議前望單子入之,待下批牌招察任。
吏曹參議前望單子入之,徐鼎修落點。
傳于李得臣曰,祿都目,兼行於都政,則必先具由稟啓,自是常格,而今番無端書入,已可駭,方以前任守令斂民錢事,該道査啓,刑曹覆啓,査事未出場,況在拿囚,未勘中,而矇然擬望,此亦不察,承宣進去政廳者,袖手而已,無請推之擧,當該兵批進去承旨,爲先從重推考。
洪仁浩,以吏曹言啓曰,本曹正郞成德雨,謂有身病,不爲入來,卽爲催促,使之參政,何如?傳曰,今聞筵臣言,以眼昏不能辨物爲說云,而執筆則一郞足矣,參政固無難事,此草記勿施。
洪仁浩,以吏曹言啓曰,本曹正郞成德雨,連爲催促,則謂以,自昨夜,猝得暑癨,多般調治,症勢沈篤,實無强起參政之望,而大政,郞官不可不備員,更爲催促,使之參政,何如?傳曰,此非如是草記之事,何不申飭乎?幺麽郞官,焉敢若是?薪智島萬戶除授,當日辭朝,時任萬戶,遞付京職。
都政。吏批,判書宋載經進,參判金憙未肅拜,參議徐鼎修進,同副承旨洪仁浩進。啓曰,都政開政後,祿都目政事,兼行之意,吏批入稟後,兵批例爲擧行,而不待吏批之取稟。徑先入啓,事甚未安,當該兵曹堂上,推考,何如?傳曰,允。又啓曰,今都目大政,各岐仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部都事,各司久仕時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶不得爲之,故當出六品者,未免積滯,依例遷轉,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍都事·守令·察訪,竝擬,何如?傳曰,允。以景慕宮令望單子,傳于洪仁浩曰,朴思機,自在十餘年前,熟見於藥房,實注書,至今沈滯,誠可惜。臺侍雖難承傳,此等人,此後銓曹留意事,分付。以正言望筒,傳于洪仁浩曰,未通淸文臣之積滯,莫若近日,此望筒勿施,見窠皆以新通擬入,以爲疎滯之地,以金憙爲吏曹參判,李時秀爲吏曹參議。二度,吏曹正郞成德雨仍任事承傳,以洪彝浩爲繕工主簿,朴喆源爲掌苑別提,趙鎭大爲尙衣主簿,柳煥爲金井察訪,安宗孝爲沙斤察訪,李亨正爲沃川郡守,韓謩爲三嘉縣監,宋碩欽爲玄風縣監,徐弘輔爲工曹正郞,吳晉秀爲漢城判官,金鑧爲禮曹正郞,柳相燁爲高原郡守,白慶周爲郭山郡守,洪繼哲爲鐵山府使,李光燮爲富寧府使,鄭東俊爲全羅監司。三度,以申大羽爲敬陵令,李龜錫爲瓦署別提,任好常爲北部都事,金晉柱爲西部都事,李師中爲義盈直長,金應斗爲泰陵直長,柳烇爲濟用直長,安大進爲長鬐縣監,申大顯爲長湍府使,洪樂敎爲戶曹佐郞,洪景憲爲貞陵令,趙毅鎭爲平海郡守,申大復·吳持常爲假引儀。四度,以南衡秀爲司䆃直長,申宅權爲宗簿直長,金永聃爲尙瑞直長,尹載五爲繕工奉事,曺允植爲典牲奉事,金獻行爲司饔奉事,羅東善爲司宰主簿,李憲膺爲瓦署別提,權偗爲典設別提,李泰賢爲興海郡守,鄭斗榮爲東部都事,李東野爲牙山縣監。五度,以鄭在寬爲尙瑞副直長,徐季修爲西部奉事,黃基厚爲司宰奉事,黃延祚爲永陵令,金禧爕爲昌陵令,崔昌國爲溫陵令,具世元爲橫城縣監,金載順爲淮陽府使,李郁延爲庇仁縣監,李時秀爲戶曹參議,麗王陵參奉,王爾賓。六度,以尹光垂爲濟用副奉事,黃仁燾爲典設別檢,李在協爲冬至兼謝恩使,魚錫定爲副使,權裕爲書狀,朴祐源爲禮曹參判,尹之衡爲引儀,慶邦運爲造紙別提,禹拓夏爲興德縣監。七度,以趙鎭奎爲監役,金在儉·趙翰逵爲兼引儀,典籍二單,朴暉·安經心以上四館去官,趙景逵爲栗峯察訪,金商雨爲省峴察訪,柳憲周爲自如察訪,文燦奎爲獒樹察訪,朱重翁爲景陽察訪,金龍見爲慶安察訪,李聖輪·趙鎭井爲典籍,任聖尹爲价川郡守。八度,前度中書狀權裕不喩,兪漢謨落點,以鄭好仁爲大司憲,朴天衡爲大司諫,沈埉爲執義,尹行履爲司諫,金宅洙爲掌令,申大龜·金樂誠爲持平,李書九爲應敎。九度,以李東鉉爲戶曹佐郞,李膺福爲引儀,朴思機爲景慕宮令,趙希鎭爲禁府都事。十度,以洪彦爕爲原春都事,徐命憲爲假監役,李勉齊爲禁府都事,高敬基爲禮賓參奉,金箕南·趙忠達爲典獄參奉,柳道源爲明陵參奉,姜有一爲永禧殿參奉,趙有善爲惠陵參奉,朴興緖爲懿陵參奉,金思卨·秦潚爲假引議。十一度,朴思機·丁志元爲正言,南熙爲義盈主簿,辛弼垕爲軍器主簿。
兵批,判書鄭昌順進,參判具㢞入直進,參議宋鍈進,參知柳誼進,行左承旨李得臣進。啓曰,各道中軍虞候,今當差出,而擬望之人乏少,未準朔守令竝擬,何如?傳曰,允。李得臣啓曰,入啓文字,何等謹嚴,而白翎僉使末望,以鄭信達擬入,而信達方在保放中,姑未勘罪,不能照察之失,臣不勝惶恐,而矇然擬入之當該政官,不可無警,推考,何如?傳曰,允。兵批啓曰,訓鍊院正,今當差出,而擬望之人乏少,外任竝擬,何如?傳曰,允。以薪智島萬戶成德雨肅拜單子,傳于李得臣曰,病勢之不大段,卽此可知,肅拜則可强,參坐則不可强乎?旣示飭意,豈可任其下去?仍任前職,先參坐後謝恩,前萬戶亦爲仍任。以安東營將望筒,傳于李得臣曰,副擬,以積滯久次,雖點下,便是格外,訓正陞資,卽不易之規,新資元窠之加出,何拘?他營將中軍中,以時任訓正,更爲擬入事,分付。傳于李得臣曰,統虞候仍任,更爲差出,以鄭枋爲知事,李普漢·南性五爲司僕將,韓命祺爲五衛將,柳相燁爲都摠都事,金徽柱爲忠州營將,李長喆爲安東營將,李昌培爲淸州營將,安允奭爲洪州營將,趙宅鎭爲釜山僉使。二度,副護軍朴聖泰,宋銓副司直,鄭好仁·李聖圭·李在學·金履禧·李普溫·任希一·李基恒副司果,柳誨·尹光顔·金瑞輯,李顯三爲武兼,尹範敍爲白翎僉使,許溟爲城津僉使,權聖鎭爲昌洲僉使,曺憲章爲防踏僉使,魚福龜爲登山僉使,丁景達爲古今島僉使,金光國爲善積僉使,黃重錫爲龍媒僉使。三度,以姜膺煥爲高靈僉使,金履彬爲慶尙左兵虞候,崔海秀爲白峙僉使,崔尙翕爲安義僉使,李在天爲麟山僉使,韓世昌爲潼關僉使,宋仁宅爲鹿島萬戶,朴景文爲會寧浦萬戶,李邦慶爲黔毛浦萬戶,金鎭喆爲鉢浦萬戶,副護軍,尹範行·沈鑏·任希莘·南聚五·柳一星·張瀗。四度,以柳爾胄爲忠翊將,柳殷鉉爲兼司僕將,李枝昌爲月串僉使,曺允彦爲魚面萬戶,洪龍壽爲仁遮外萬戶,姜碩範爲多慶浦萬戶,李春大爲於蘭萬戶,李朝漢爲西平萬戶,吳泰柱爲楊下萬戶,李海愚爲尙州營將,蔡顯一爲大興中軍,副護軍,金明遇·李迪·吳載光·李羲星·朴明煥,訓鍊判官權薰,訓鍊主簿金慶源·丁獜泰·姜申岳以上減下。五度,以李翼海爲武兼,李恒訥爲大丘營將,劉道平爲古豐山萬戶,趙齊崙爲溫萬戶,洪處澤爲舊所非浦別將,姜星晉爲鳥嶺山城別將,鄭敬輔爲金烏山城別將,金寶聲爲新門別將,金養直威鳳山城別將,金鳳一爲九月山城別將。六度,副司果,鄭學基,薪智島萬戶,成德雨除授事,承傳。七度,薪智島萬戶鄭學基,仍任事承傳。八度,以尹芮基爲訓鍊僉正,申光輅爲都摠都事,李宗海爲慶尙監營中軍,李萬吾爲雲寵萬戶,鄭昌輝爲格浦別將,姜申岳爲訓鍊判官,加設李海鎭·權抑·金箕昶爲主簿。加設九度以李東善爲訓鍊副正,梁垸爲都摠都事,趙爲訓鍊主簿。十度,以金爔爲訓鍊正,權友仁爲宣傳官,副護軍,南性五·李昌培·金徽柱·安允奭·李長喆·李海愚,副司果,申大尹。十一度,以李命俊爲副摠管,具達遠爲訓鍊判官,副護軍,李觀賢·李夏保·權坪,副司直,朴祐源·曺允大·李時秀。十二度,以閔亨默·柳相亮爲宣傳官,李奎昇·林懋遠·張彦極爲武兼,沈尙之·金時敏·金宗鉉·黃處中爲部將,白仁章·朴東旭·林翰烈爲守門將。十三度,以鄭鏶·車潤泰爲景福將,李周鳳爲訓鍊主簿。十四度,以朴宗和爲訓鍊副正,鄭宅昌·南宮玾爲武兼,柳晦源爲部將。十五度,以李亨復爲訓鍊僉正,副司果,文極孝·申驥顯·鄭冣行·李敬臣·李之聃。十六度,以李周鳳爲宣傳官。十七度,以尹相爲訓鍊主簿。十八度,以李在淵爲武兼。十九度,以朴基正爲北評事,副司直,李亨元,權管秩,栗浦,朴致燁,乾川,白來彦,乾原,康就日,大吉號里,徐文洽,吾村,朴處義,雲頭里,朴愼默,黃拓坡,尹聖佐,副司果,李彙·金世輝。
洪仁浩啓曰,大司憲鄭好仁,執義沈埉,持平申大龜,牌不進,掌令閔彝顯·金宅洙,持平金樂誠俱在外,監察茶時之意,敢啓。傳曰,知道。
吏曹判書前望單子入之,吳載純落點。
兵曹判書前望單子入之,李在簡落點。
李得臣啓曰,新除授兵曹判書李在簡,卽爲牌招,傳授命召,何如?傳曰,允。
李得臣啓曰,兵曹判書李在簡,牌不進,推考傳旨,今方捧入,而傳授命召,一時爲急,如是違牌,事甚未安,更卽牌招,何如?傳曰,允。
洪仁浩啓曰,守令署經事,命下矣。大司憲鄭好仁,執義沈埉,持平申大龜,大司諫朴天衡,正言朴思機,牌不進,獻納金光岳疏批未下,掌令閔彝顯·金宅洙,持平金樂誠,正言丁志元俱在外,只有司諫尹行履一人,不得備員擧行云,何以爲之?敢稟。傳曰,竝許遞,前望單子入之,待下批,牌招察任。
兩司前望單子入之,掌令盧廷良,持平兪鉉章·李得休,執義李秀夏,正言金禧爕·柳落點。
以全羅監司狀啓,新稻米,限內不得封進,惶恐待罪事,傳于趙衍德曰,勿待罪事,回諭。
洪仁浩,以弘文館言啓曰,校理李書九,副校理鄭東觀,修撰沈能翼,副修撰尹羽烈,旣有只推之命,竝卽牌招察任,何如?傳曰,允。
洪仁浩,以吏曹言啓曰,造紙署別提丁文壽,守令講,三次不進,依例汰去,何如?傳曰,允。
李得臣,以兵曹言啓曰,今六月二十一日武臣賓廳講書日次,而內外中日,旣已停止,不得爲之之意,敢啓。傳曰,知道。
李得臣,以兵批言啓曰,景福宮衛將李聖聃·咸震輝,俱以身病猝重,勢難供職,呈狀乞遞,輪番之任,不可久曠,竝今姑改差,何如?傳曰,允。
李得臣,以司僕寺內乘,以一二提調意啓曰,兼內乘李東善遷轉代,令該曹口傳差出,何如?傳曰,允。
刑曹啓目,罪人尹之益等口招云云,上裁,何如?啓。觀此諸供,參以頭勢,起鬧之張本,始於尹之益,而白活之擧,洩憤之事,一則之益,二則之益兺不喩,衣袖之澣㾗,向人必誇道,益見其爲首倡爲首犯之跡,而且渠與閔道爀面質招,至曰先犯則吾當,捽下則汝爲云云,亦可謂已輸款是如乎,今以之益,定爲首倡及首犯,未爲不可,强欲分作兩魁,則道爀,似或爲首犯,而如是則終不十分的確。之益段,以倡論犯手兩件事,元犯,依前下敎棍配次,曹內保授以待爲旀,道爀段,以之益次律照勘爲旀,其餘各人等,亦依前下批旨,分輕重,勘處擧行後,形止草記爲旀,因供招始知之,當初兵判之徒循諸弁所脅之說,隨率親校,旣除名又收牌,甚至避入所乘軒底,而却不顧見云者,誠有是也。閑良之毆打,卽已汰無牌之校,與直犯隨率親校,所犯輕重,煞有區別是旀,本事實狀,亦如諸招,無少差爽是隱喩,卿等更卽論理回啓爲旀,近聞筵臣言,日前諸弁行査時,營卒輩從中逞憾,作鬧多端,殆甚於緹騎之迫束鞫囚,至有突入內庭,與婦女侵逼之擧云。近來傳說,安知非輾轉做作,而如果如許諸弁之所犯自所犯,士族自士族,不但爲士族地,悍卒憑公容私之習,不可無懲治之擧。此一款,卿等待明朝開坐,亦爲査實,頭目或作弊該營軍卒,自本曹科治,以示懲日後之意爲旀,至於兵判段,始不能叱斥諸弁,終不能束濕卒伍,由前由後,其失不輕,至今無飭責,不可以因閑良事,罪及兵判故耳。此意,竝以知悉爲良如敎。
刑曹啓目,罪人尹之益等勘處云云,今此閑良之末稍作變,實由於當初拿入,而當其拿入之時,諸閑良之一齊攔入,其漸已不佳,則試所之巽辭彌縫,已欠逆折之方,諸閑良之謀議作拿,似由於此是白遣,及其閑良擁軺作梗,營校近前乞治之時,汰去收牌一款,營屬之言,亦皆同然是白乎則,判付內已汰無牌之校,煞有區別之聖敎,實仰分金秤出之精義是白乎矣。第伏念上替下陵,爲日已久,防微救弊之道,有不容少忽是白在如中,閑良輩之無數毆打,雖在於已汰之後是白乎乃,含憾逞憤,本出於該校將前擧行之事兺除良,師行時攔擁,喧鬧軒軺後,捽曳下馬,已在於未汰之前是白乎則,其爲漸不可者,不但止於不顧忌器之嫌而已是白乎等以,首倡首犯人,依聖敎擧行外,犯手與干連諸人等段置,從重勘罪後,草記計料爲白乎旀,校卒輩之乘機逞憾,無數作拿,傳說狼藉,事端或露,所係亦自不輕乙仍于,今方依聖敎嚴査爲白去乎,待査事畢,自臣曹,分輕重科治,何如?判付啓。竝只依回啓施行,科治後形止啓聞爲良如敎。
洪仁浩,以刑曹言啓曰,因罪人尹之益等草供,之益段,以倡論犯手兩件事,元犯,依前下敎棍配次,曹內保授以待,道爀,以之益次律照勘,其餘各人等,亦依前下批旨,分輕重,勘處擧行後,形止草記事,判下矣。依傳敎,元犯尹之益,曹內保授,而取考律文,則大典通編罪犯准計條有曰,邊遠充軍者,準杖一百,流三千里,名例云,三流同爲一減,爲從者減一等,大明律不應爲條有曰,凡不應得爲而爲之,事理重者,杖八十。依此律,次犯閔道爀,絶島充軍罪,減一等,杖一百徒三年,杖則收贖後,定配於忠淸道韓山郡。閔重呂,以隨從,杖一百徒三年罪,減一等,杖九十徒二年半,杖則收贖,定配於忠淸道大興郡。干連蔡元永·李重鎭·韓在祿·李璛·李璥·趙徽鑑·金鎭恒·柳豐逵·金星烓·申德顯·尹在寬等,竝杖八十收贖放送。其餘鄭宅述·兪昌柱·沈守鎭·李晥祥·姜敬煥·田德顯等,自試所白活,至路上毆打,竝無同往之贓證,參以諸招,無他端緖,竝卽分揀放送,何如?傳曰,允。
判府事金熤箚曰,伏以臣方帶保護之任,益切顒祝之誠,適於日前,私家有故,事勢滾急,不免身有犯染,朔未更時未移之前,不可進身於淸禁之內,當次輪直,日次問安,亦無以冒沒備員,此不但私心之萬萬惶悶,其爲國體之苟簡,亦甚矣。宜卽以此情實,仰請處分,而移次蠲體,未經多日,文字上徹,尤涉煩猥,今始更加齋沐,略陳短箚。伏乞俯垂鑑諒,將臣所帶之任,亟許變通,使公私無病,不勝幸甚。取進止。答曰,省箚具悉卿懇,事勢使然,卿須安心勿辭,仕進。仍傳曰,此批答,遣史官,傳諭于金判府事。
刑曹參議李勉兢疏曰,伏以日月易邁,文孝世子終祥奄過,戴天之讎未復,撫時之痛冞切,況臣曾忝宮僚之末,願死之誠,有倍他人,而號哭洩哀之所,惟有禫祀參班之節而已,悲冤抑塞,曷有窮己?仍伏念臣,百不如人,一無可取,偏蒙我聖上作成奬拔之恩,周旋講製之列,歷揚淸顯之職,登第四年,遽躋下大夫之班,居然三閱寒暑矣。撫躬惶愧,若隕淵谷,含恩頌祝,惟思殞結,而顧此生報效之道,惟在於當官盡心,或遇職事,雖不欲與人較挈,亦不敢隨衆委靡,只緣年淺識短觸處牴牾,早晩狼狽,固所自料,不意前月,伏蒙秋曹除命,義分是懼,冒沒出肅,而才識之短於聽訟,臣雖自知竊自以不容私意,爲一分盡職之方矣。日前本曹佐郞臣李祉源,以微細事,數次往復,終不聽從,忽於昨日,收入前後訟案,堂郞着署數十張,以爲臣署之下,不可留置,自己之署,逐張割出,還送臣所。似此變怪,前所未聞,堂郞體例,等級截嚴,紀綱維繫,設令臣有所失,只可據理爭執,不可如是侮蔑,況其本事,不過訟民定日之遲速,不宜容私之意,使之改限,則顧臣迷執,只出於守法奉公,而遽觸其怒,做出如此駭擧,若有大於是者,則其所慢易凌踏,將不至於何境。顧此俗習日渝,法紀漸紊之時,有不可容忍因循,尋常看過,故使之呈旬,移文吏曹,而此莫非臣庸陋疲劣,見輕於郞官之致,況此設曹以後,所未有之事。緣臣而始見,將未免擧世之傳笑,臣以何顔,自處見職,對郞僚而聽民訟,重貽淸朝之羞哉?玆敢疾聲呼籲,仰干崇聽,伏乞天地父母,特許臣鐫免之懇,以安私分,仍治臣瀆擾之罪,以肅朝綱,千萬幸甚。省疏具悉·朝廷所尊者體統,爾其勿辭察職。
吏曹參議李時秀疏曰,伏以居諸迅駛,文禧廟終祥奄過,禫月又屆,一天之讎冤未雪,八域之悲隕如新。仍伏念,臣伏奉選部除旨,繼以召牌奄臨,臣旣無他情勢,況今大政在卽,竭蹶趨膺,豈竢駕屨,而第臣於月初,偶因下堂,不愼步履,投身砌石,重傷腰脅,方其始也動作,姑勿論,呼吸亦不能者,幾浹旬日矣。外試針焫,內服湯液,今則稍得運用於坐臥之際,而床褥轉側,尙難自力,戶闥出入,亦須人扶,顧何望曳裾束帶,步趨拜跪於肅肅大庭之中乎?似此病狀,卽通朝知舊之所共憫憐,玆不得不擔舁隨詣於禁扃之外,略具短籲,猥瀆崇聽,伏乞聖明,諒臣疾痛之呼,亟許鐫免,治臣違逋之罪,以肅朝綱,不勝幸甚。省疏具悉。意謂少間,實病旣如此,本職許遞。
戊申六月二十日寅時,上御誠正閣。吏兵房承旨入侍時,行左承旨李得臣,同副承旨洪仁浩,假注書趙台榮,記事官李相璜·金祖淳,以次進伏訖。上命仁浩書傳敎曰,守令·邊將初仕擇差之命,匪今斯今,申飭兩銓,今年卽帶礪舊甲,感舊錄舊,豈容少忽?戊申軍功子孫收用,年年殆成陳談,至於今年,決不當循襲。春間雖有一二收錄,亦多見遺,其中倡義使朴敏雄之孫,古參議柳升鉉之子,承傳已久,收用無聞,且其事蹟,最卓卓者乎?今政初仕,先爲調用,國俗專尙門閥,欲取門閥,豈有右於中原士夫?且況勞功事蹟,永世不朽,而其孫裔之遺在我國者,待之反下於蔑蔑,蔑稱之常調班族,事之慨然,莫京於是,甚至提督祠版,寄奉無所,使寧遠伯有知,能不茹痛,寧遠伯後孫中,可堪任使人,無論閫帥邊禦,又無論大將亞將,予則曰無不可做之官,無不當試之任云爾。以此傳敎,詳載兩銓掌故,更勿如前汎忽,見今提督奉祀李萱,在狀罷中,其子光遇貶中,惟寧遠孫李宗胤在焉。勿拘邊地履歷,防禦使,今政調用,西北,弓馬之冀北,北人之驍健有膽勇,又優於西,而近來收用,殆不留意,如是而何以綏遠乎?着意振拔,責在銓曹,以此申明嚴飭,見聞如有未逮,無以此席對揚,令本道別薦,文而可做臺侍,武而可做邊閫,蔭而可做州牧人,探之一方輿議,以爲試可之地,兩都人士,每政,輒令拔尤,夷考政目,未見有擧以行之,甚可駭然。松京之分敎官準朔入仕,年前飭敎,墨猶未乾,迄無一人之如式注擬,豈銓官之急於濟私,未暇及於奉公而然乎?李徽東,禁都以後,本府之無蔭仕者,五十年後復越限違式者,政院執論,沁府,亦人材府庫,豈可以李宗胤一人,付之土着,以此句當乎?亦令兩銓,搜訪收用,目下先務,莫大於爲民,爲民之要,莫過於懲貪。日前縷縷懸法之令,豈無所以而發乎?欲懲貪也,先宜奬廉,淸白吏子孫,無論守令,或復職初仕,又無論東西銓,今政,必以某之孫某錄用事承傳,持書於政目而受點,頒示朝紙,則亦豈無風動觀感之效?令兩銓知悉,命得臣書傳敎曰,右承旨許遞,前望單子入之,待下批,牌招察任。又以吏曹參判趙鼎鎭,牌不進推考傳旨,命書傳敎曰,昨日酬應,幾至徹漏,今又臨政,如是煩瀆,從重推考,傳旨勿施,使之入侍。賤臣承命出,與吏曹參判趙鼎鎭,偕入進伏。上曰,趙時偉之罪,予亦曰,不可容貸,而其他諸趙,何有哉?聞誅一夫紂矣,旦在昔李頤命,以李師命之弟,亦無礙供職矣。時偉則固當靜而俟之,而今此趙弘鎭,復出弘鎭,予素痛惡者也。至於卿,則曾有稔知,故欲爲進用,卿何必過引乎?鼎鎭曰,臣每蒙恩造,致有今日,實不勝萬萬惶蹙,而至於銓地,便是鐵限,豈有見拔於銓望,而復入銓席一步者乎?只俟處分矣。上曰,拔望之罪云何?鼎鎭曰,臣亦未知矣。上曰,向日宮官疏,卿果未參耶?鼎鎭曰,臣卽一廢族,實無抗顔之心,自有唐突之嫌,未敢同參矣。上曰,卿之處事,何若是也?後復若此,恐致狼狽矣。鼎鎭曰,臣欲追後獨疏,而亦未及周旋矣。上曰,人或以此執跡,歸之顧戀之科,則是不可悶乎?大抵時偉則異於其兄,而渠之言不言間,國言旣如是喧藉,則宜有一死,何況在近密而懷出入心耶?鼎鎭曰,時偉之罪,實難容誅矣。上曰,旣有拔望之事,情勢似難行公乎?今若自銓曹復望,則不必引義矣。鼎鎭曰,雖有復擬之事,實難冒膺矣。上敎仁浩曰,今日政,吏參擬入事,分付。命書傳敎曰,雖未知所執之何事,筵敎之下,又復逡巡,極爲駭然,吏曹參判趙鼎鎭,爲先遞差,前望單子入之,待下批,牌招參政。賤臣承命出,持入吏參前望,上入之。以朴祐源落點。敎曰,吏參牌去來催促。賤臣承命出傳。命書傳敎曰,亞銓之病,依舊云,開政之遲滯可悶,不可等待其牌去來,吏曹參判朴祐源許遞,其代,卽爲差出,待下批,牌招參政。命退,承史以次退出。
戊申六月二十日未時,上御重熙堂。吏曹參判入侍時,同副承旨洪仁浩,假注書趙台榮,記事官李宗烈,記注官金鳳顯,吏曹參判金憙,以次進伏訖。上曰,今日處義,何如是乖當也?近日朝廷事,雖云不成說,豈不顧國體朝綱乎?誠未料卿之固執若此也。憙曰,臣於見職,實無一分可强之情勢,故玆不敢承膺,已萬萬惶懍,而如或遽向賓廳,則勢不得不參政,故至有待罪之擧矣。上曰,俄聞卿所奏之言,如有是也,何不早言耶?憙曰,判堂今旣開政,臣若以此事提說,則判堂似或難安。故竊欲以言病圖遞,事歸便當矣。到今情急勢迫,不得已有此所奏,判堂旣不以銓官待臣,則臣何敢抗顔參政乎?上曰,卿之執言,亦或爲廉防之一端乎?命書傳敎曰,吏曹政官入侍開政,入侍命下之後,雖未備員,宜無所礙,持望筒,先爲來待,參判雖未肅拜,旣命入侍,新除授參議,卽爲牌招,先參政後謝恩。宗烈承命出,與吏曹判書宋載經,正郞成德雨,佐郞李洪載,偕入進伏。上敎載經曰,向於承旨復望時,何不與亞堂相議耶?載經曰,臣未及周旋,且未諳事例而然矣。上曰,卿言旣如此,亞銓似無所引矣。憙曰,判堂之言,今雖如此,在臣自處之道,不敢冒當矣。仁浩曰,筵席事體,本自嚴重,非一品則例不敢辭職,而吏曹參判金憙,前席奏對之際,謂有情勢,屢度控辭,殊涉屑越,從重推考,何如?上曰,依爲之。出擧條上曰,判堂今旣受而爲過,則卿豈有更引乎?卿等今已登筵,卽一親政,判書進望筒,可也。載經跪進望筒,仁浩讀奏訖。上落點。命書傳敎曰,今日擧措,可謂萬萬無嚴,萬萬無據,自朝侵中,頑然若無省覺,甚至拿處命下,發遣金吾胥隷,始乃出頭,朝房寧有如許道理?及其來待命下,至有免冠泥首於閤外之擧,始稱有情勢,以至登筵筵話,看作直節,今幸因判堂之受而爲過。入侍,依樣開政,國綱所在,決不可尋常處之,自春間亞銓時,席藁露伏於雨中,已知其處事之異於人,今又再犯,尤萬萬駭然,吏曹參判金憙,爲先施以削職之典。憙退出。載經曰,郞官謂有身病,不欲參政,揆以事面,誠極未安,而自上有飭敎然後,可得同政矣。上敎德雨等曰,向雖有爲宣諡差出之敎,今當都政,唯當當官盡職而已,以幺麽郞官,何敢更議他事耶?爾等,退去參政,可也。命書傳敎曰,望筒一度,今旣筵中承批,無異入侍開政,日熱如此,吏曹政官,使之退去政廳,次次書入事,分付。上敎載經曰,退去開政,而望筒續續書入,日暮前畢政,可也。畢度後,予當曲諒矣。命退,諸臣以次退出。
戊申六月二十日酉時,上御重熙堂。同副承旨入侍時,同副承旨洪仁浩,假注書趙台榮,記事官李宗烈,記注書金鳳顯,以次進伏訖。上命書傳敎曰,臨政銓長,不可曲諒,雖令行公,慮其衰病之或有顚錯,今旣順爲,俄筵,已有畢度後曲諒之敎,吏曹判書宋載經,特爲許遞。又命書傳敎曰,農務方殷,守令不可曠官,新除守令與未下直守令,皆令不多日內辭朝。又命書傳敎曰,有國有紀綱,況師律乎?俗習日下,等夷蔑如,周旋設有未盡善,不可以閑良之事,罪及本兵長,迄無一言飭責,意蓋深焉。昨見諸弁供招,仍下該曹回啓,不以囚供爲證,欲知事實信否,今聞營屬之說,亦合囚供,則未可歸之無是。大抵始不叱斥閑良,縱其侵凌,終又不禁悍卒之法外肆惡,而求活之帶校,旣汰又却,由前由後,所失非細,此重臣,素乏商量,予每曰好人云,而其在嚴紀律·慰軍心之道,不可以人品之率直,有所曲恕,兵曹判書鄭昌聖,特施罷職之典。又命書傳敎曰,吏兵判前望單子入之。命退,承史以次退出。
上在昌德宮。停常參·經筵。
自申時酉時,灑雨下雨,測雨器水深一分。
中宮殿,藥房口傳問安。答曰,知道。
李得臣啓曰,備邊司郞廳來言,今日,賓廳日次,而都政相値,不得來會云矣,敢啓。傳曰,知道。
洪仁浩啓曰,來二十五日,朝參日次矣,敢稟。傳曰,停。
洪仁浩啓曰,輪對官來待矣,敢啓。傳曰,入侍。
傳于洪仁浩曰,守令·邊將初仕,復職出六人,竝留待。
傳于沈豐之曰,吏兵房承旨與守令·邊將,初仕復職出六人入侍。
傳于沈豐之曰,都承旨入侍。
傳于趙衍德曰,同副承旨推考。
兵曹口傳政事,以吳應常爲內乘。
沈豐之啓曰,兵曹判書李在簡,再牌不進,推考傳旨,今方捧入,而命召傳授,一時爲急,連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,宿趼之地,不宜逡巡,至於向來所遭,自有向日傳敎筵敎,但當燥濕,唯命而已,私義二字,其敢更提於話頭乎?如是下敎之後,聞命卽當出膺,何必多費辭敎,更卽牌招,仍令入侍?
洪仁浩啓曰,吏曹判書吳載純,參判趙鼎鎭,參議徐鼎修牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,竝更卽牌招,何如?傳曰,允。
傳于洪仁浩曰,吏曹參判,更爲牌招。
以吏曹參議徐鼎修,牌不進罷職傳旨,傳于洪仁浩曰,只推。
洪仁浩啓曰,吏曹判書吳載純,旣經入侍,不爲肅謝,直爲出去,事體所在,誠極未安,從重推考,仍卽牌招開政,何如?傳曰,筵中旣承下敎,筵退後直出,事體所在,萬萬未安,此啓辭勿施,其委折,爲先問啓。
洪仁浩啓曰,筵中旣承下敎,筵退後直出,事體所在,萬萬未安,此啓辭勿施,其委折,爲先問啓事,命下矣。問于吏曹判書吳載純處,則以爲臣雖無狀,豈不知向來恩遞之不敢引義,而只緣事關先故,孽是自作,區區情私,萬無抗顔周行之望,而入侍有命,雖不得不冒沒趨承,至於官職去就,初無可論,況臣之罪負?實由見職,則今玆重叨,尤不勝驚隕,故俄於筵席,親承出去肅命之敎,不啻屢次,而迷不知變,經出禁門,問啓之下,自知方命之罪,死無所逃,惶恐震越,不知所達云矣,敢啓。傳曰還給。
沈豐之啓曰,吏曹判書吳載純問啓還給,肅拜催促事,飭敎游下,而謂有情勢,肅拜單子,終不呈納,事體所在,萬萬未安,從重推考,何如?傳曰,此啓辭勿施,更爲嚴飭。
傳于趙衍德曰,當該宣傳官拿處。
有政。吏批,判書吳載純進,參判趙鼎鎭,牌不進,參議徐鼎修,牌不進,左副承旨趙衍德進。啓曰,全羅監司,今當差出,而擬望之人乏少,外任竝擬,何如?傳曰,允。以李度默爲大司憲,安聖彬爲大司諫,崔烜爲掌令,朴載淳爲持平,鄭爲正言,申大尹爲校理,李東稷爲副校理,徐配修爲修撰,鄭昌順爲右參贊,李奎緯爲戶曹參議,姜世膺爲景慕宮令,權恢爲軍資正,南必錫爲慶基殿令,姜文會爲分兵曹佐郞,尹孝寬爲監察,趙基泓爲昌陵令,李在簡爲軍器提調,尹塾爲景慕宮提調,李在簡爲平市提調,徐龍輔爲全羅監司,宋翼孝爲中學敎授,姜克成爲穆陵別檢,李尙寯爲昭寧園守奉官,典牲主簿成元柱引儀尹之亨相換,兼春秋單,成德雨。
兵批,判書李在簡進,參判具㢞病,參議宋鍈病,參知柳誼入直進,行左承旨李得臣進。以孫相龍爲黃海兵使,副護軍,沈埉·金宅洙·權坪·盧廷良,副司直,宋載經·鄭好仁·朴天衡·申大龜·金樂城·兪鉉章,副司果,朴思機·丁志元·金禧爕·柳·金星白,北道參軍單,南弼壽。
吏批,再政。以朴長卨爲奉常正,許策·南基萬爲監察,文極孝爲典籍,金星白爲禮賓主簿,金廷遇爲寧邊府使。
傳于趙衍德曰,吏批政廳進去承旨,爲先推考。
傳于趙衍德曰,黃海兵使,當日辭朝。
備忘記,黃海兵使孫相龍下直,長弓一張·長箭一部·片箭一部·筒兒一箇賜給。
傳于趙衍德曰,今聞承宣言,吏判之送吏替問於右相,極爲未安,向因前吏判事,飭敎,果何如?若以諡狀事爲嫌,則一府旣同周旋矣,況午筵下敎之後,尤焉敢若是?朝廷體統之囫圇如此,故內而下官侵淩上官,外而守令侮蔑藩閫,武弁不知大司馬,儒生不知國子長,以至僕隷卒伍之賤,亦敢生意於犯分之事,此豈等閑看過處,數易不但不可,僅出有難輕遞,吏曹判書吳載純,下義禁府推考,一以示尊朝綱之意,一以示敬大臣之意。
以平安監司狀啓,郭山郡定配罪人李景大,兩次逃躱,前郡守趙爕,慢不檢飭之罪,令該曹拿處事,傳于趙衍德曰,無論罪之輕重,定配罪人之兩次逃躱,寧有如許紀綱?令該曹,嚴飭兩道,刻期捕捉,待捕捉,嚴囚箕營,究覈得情。該郡事,萬萬駭然,該郡守,令該府拿來重繩,土校等,令道伯痛治事,分付。
獻納金光岳啓曰,臣之言議風采,本不合於淸朝耳目之任,前後居臺,一味含默,每自循省,祗增愧懼,敢以目下數事,粗效一日之責矣。及承批旨,不惟不賜允兪,以極可駭也爲敎,臣滿心慙悚,益莫省措躬之所也。噫,齋生之前後瀆擾,四儒之方外發通,謂之以不甚稱停,有欠雍容則可也,蹟其本事,則亶出於懲討之大義理,而處分過中,景色愁沮。故竊附無隱之義,略效匡救之忱,何嘗有一毫營救之心而然哉?至以泮長事言之,當初錯解,豈非眞情?畢竟設場,且涉駭異,所謂勸入云者,直不過家內子弟之未經揖禮,苟然充數者,則氣力有無,恐非可論。趙奎鎭事,近來廉防,掃地無餘,四維二字,固不可責之於渠,而渠雖無恥,職是掌閫,而儒疏堂彈,聲討森嚴,則揆以道理,固當縮伏訟罪,恭俟處分之不暇,而辭陛初旣放恣,仍赴亦極無嚴,臣之所論,實出官師之規,非由抉摘而然也。至若鄭觀采事,臺閣論人,寧激無渝,則拿勘之請,未免失之太寬,由前由後,難免溺職之失,尙何敢一刻晏然仍冒於臺次乎?請命遞斥臣職。答曰,勿辭。
洪仁浩啓曰,獻納金光岳,一日再啓煩瀆,退待物論矣。傳曰,亦勿退待。
洪仁浩,以文禧廟營建廳言啓曰,本廳堂上戶曹判書臣徐有隣,與郞廳戶曹正郞臣鄭東敎,進詣本廟奉審,則廟內外俱無頉處之意,敢啓。傳曰,知道。
趙衍德,以戶曹言啓曰,興陽縣田稅所載船一隻,以陽川過境狀計之,來泊京江,已過旬望,而該船沙工,希望歇倉,一直逗留,不呈陳省,百般謀避,日昨捉囚其船漢,連爲督現,而終不來納。今十八日朝,以裝載狀啓後錄出米,謄傳葉紙,分劃別營,另加催促矣。伊後始呈陳省,故發甘出送之際,旋接別營入直計士手本,則興陽稅船一隻,當日申時量,致敗於麻浦前江云。聞極驚駭,發遣本曹郞廳鄭東敎·李良會,使之馳進敗船處所,摘奸其形止,多率役人,設機鉤拯,則三日所拯米爲一千一百八十三石,取考陳省及勘合,則本縣丁未條軍資監納糙米九百九十四石十三斗二升一合八夕,加升米十九石十三斗四升六合四夕,江價米四石十四斗六升一合六夕,斛上米十九石十三斗四升六合四夕,船價米二百三十二石二斗一升四夕,元人情米十三石三斗九升七合六夕,戶曹作役價米二十石,倉作役價米四十一石十一斗九升二合八夕,入倉馬價米一石九斗八升七合一夕,廣興倉作役價米二十五石十一斗九升二夕,元人情米七石十三斗九升六合七夕,雜費米二十九石十斗六升三合六夕,義烈宮免稅米一百十七石十二斗五升八合,明禮宮免稅米五十八石十三斗七升九合,內司納米十三石十二斗六升九合九夕,都合米一千六百二石八斗二升二合六夕內,拯出米爲一千一百八十三石,未拯米爲四百十九石八斗二升二合六夕矣。仍令郞廳,監色·沙格等處,敗船情節,發問目嚴覈,則所告內,今月初三日,果爲到泊京江,而欲爲圖倉之計,尙今逗留矣。今十八日,自麻浦,欲向龍山,時値風勢之忽急,因漁人之誤指,未及下帆,先回鴟木爲石撞觸,至於破碎漂流之境,而人物則或下汲水船,或下水邊巖上,幸免渰死,奸情一款,千萬曖昧,若有一分奸情,無邊大洋,何不售奸,至于京江風和水穩處,有此故敗之理?監色·沙格,雖或符同,莫重國穀,安敢有幻弄偸竊,自破船隻,作此罔赦之罪,包索之虛疎,石內之不完者,屢月在船,自致磨傷,而拯出之際,動輒滲漏,其所不完,勢所必然,內司納米則下屬輩,憑藉勘合,督促推尋,故果爲先納云矣。今此敗船處所,水勢雖曰深滙,旣無大洋草嶼之險,又當恬風靜浪之時,以京江居生之沙工,行前日慣習之水路,萬無空然致敗之理。今以鉤拯數爻觀之,所拯幾滿四分之三,渠雖以此,欲爲發明不故敗之跡,而石多不完,顯有奸情,其所用意,不問可知。大抵厥漢輩,到泊京江,已至許久,所載穀物,恣意偸竊,圖得歇倉,欲爲彌縫,及聞將劃別營,促納陳省之後,事到窮處,意在逞憾,張帆直向,故觸巖石,設計粧撰,可謂欲巧反拙,前後敗船者何限,敗船之可疑者亦何限?而京江穩流,無風自敗,實是前所未有。究厥情狀,節節狡惡,此而不置當律,將使中外業船之類,無所懲畏,而京江敗船,又將接跡而起,後弊所關,不可尋常處斷,當該監色沙格,竝移送秋曹,待用刑嚴刑究覈,期於輸情,施以當律。已拯穀物,依昨年漕船拯米例,分給於軍廣兩倉貢人,以爲逐等計減,兩宮免稅米,亦於等米出給時,分數移送,劣米則自本邑待秋成,依例收捧上納,未拯穀物,刻期分徵於船人處,內司納,旣已先納,勿論稅船裝載之規,元穀一千石雜費二百石外,毋敢添載,而今此陳省勘合穀物,至於一千六百餘石之多,濫載之罪,有難容恕,當該穀主官,令本道指名現告,拿問定罪。稅船之到京江致敗者,若在分倉照下之後,則所屬倉官,當依地方官例勘處,而今此敗船,旣在於分倉陳省未發甘之前,歸屬無處,倉官論罪一款,置之,何如?傳曰,允。
趙衍德,以漢城府言啓曰,涉疑疾,方痛死亡之類,令各部兩署,更加摘奸後報來,故列錄書入之意,敢啓。傳曰,知道。
趙衍德,以賑恤廳言啓曰,摘奸史官書啓批旨內,全數頹壓家舍,令賑廳,恤典題給事,命下矣。露梁里居盲人申光雲,草家三間,全數頹壓,恤典錢二兩布一疋,空石十立,依例題給之意,敢啓。傳曰,知道。
趙衍德,以賑恤廳言啓曰,各部字內出幕病民貧窮無依中,東部字內四口,西部字內三十九口,南部字內十八口,北部字內三十三口,合九十四口處,再巡糧米,不拘式例,遑汲之類,從所見抄給,合米二石二升,本廳郞廳與備邊司郞廳,該部官眼同分給。六月十二日十五日,備邊司郞廳,每三日摘奸時,目下飢餒者,不待八日之限,又不拘壯弱之例抄出,卽其地分給之類,東部字內二十口,西部字內十口,南部字內七十六口,北部字內十九口,合一百二十五口處,米一石十二斗九升,前已分給,故同爲修啓之意,敢啓。傳曰,知道。
李在學,以司僕寺一二提調意啓曰,獻納金光岳上疏批旨內,鄭觀采事,名以乘馬看品,則割耳之擧,極爲駭妄,拿勘猶屬太輕,該寺之至今仍置,殊莫曉也,令本寺,具由論罪草記事,命下矣。在前則駁馬及割耳裂耳之馬,俱不得備數於內外寺,故閭閻間謀避廐立之類,割耳裂耳,非今斯今,若用一切之法,盡捨可合之馬,則奸弊愈甚,責立益難,臣命善,待罪本寺之後,以色之駁雜,耳之割裂,更勿拘礙之意,仰稟於筵中,至今遵行矣。四月間,聞黃海兵營,有步品良馴之馬,卽爲發關,上來步品,則果良馴,而一耳見割,御乘初非可議,而邊用則優如,捨之可惜,仍爲備立,至於割耳事,妄意此馬,鄭觀采亦必貿得於他處,未知割耳之的在觀采之手,又未知的在關文承覽之後,故姑置勿論矣。今則人言旣發,至登於臺章,事體所在,不可不査問嚴處,黃海兵使鄭觀采,令該府拿覈,照律重勘,臣之不卽摘發論罪,自歸掩護之科,惶恐待罪之意,敢啓。傳曰,知道。事勢固然,卿等勿待罪。
洪仁浩,以刑曹言啓曰,因作弊營卒輩科治啓目,科治後形止啓聞事,判下矣。龍虎營堂上軍官金大碩,領率軍卒,推捉閑良時,敎誘軍卒,突入士夫家內庭罪,杖六十徒一年,訓鍊都監牢子秋必得·方道成,御營廳巡令手李春光等,聽從軍官之指揮,突入士夫家內庭罪,隨從減一等,各杖一百,禁衛營巡令手權福三,龍虎營牢子崔天興,巡令手尹興碩等,捉去閑良時,任意毆打,且至於閑良之無罪同生兄,亦爲亂打,事情明白罪,各杖一百徒三年,分輕重照律,竝收贖放送之意,敢啓。傳曰,知道。
洪仁浩,以義禁府言啓曰,黃海前兵使鄭觀采,令該府拿覈,照律重勘事,傳旨啓下矣。鄭觀采,時在任所,依例發遣府都事,交龜後拿來,何如?傳曰,允。
吏曹參判趙鼎鎭疏曰,伏以居諸迅駛,文禧廟終祥奄過,禫期已近,溫文之睿儀莫攀,哀冤之群情普切,仍念臣不忠無狀,負罔赦之罪,而殿下必欲全保之,昏迷顚錯,陷必死之地,而殿下必欲生活之,以滓濊之蹤猥登前席,以僇廢之身,復叨宿硏,一日之中,再辱恩旨,譬如無知孺子,匍匐入井,而以父母之慈,兼天地之仁,坑坎袵席,曲費洪造,臣是何人,異恩殊渥,乃至於此。噫嘻,臣罪可勝言哉?舊僚必討之義,均出冤憤,門族若浼之心,尤倍他人,臣雖癡騃,亦具彝性,乃於大論方張之時,有何顧惜,有何逡巡?只緣身方在闕,不得往赴,疏已到院,未及周旋,憐臣者,或恕其事會之如右,而不知臣者,烏可無執迹之論乎?臣於伊時,衷情震剝,至欲陳疏自劾,而旋以托名搢紳疏末,畏於煩屑,區區本情,未得一暴,觸處迷闇,滿心慙悔,乃殿下不忍終棄,已拔之望,則俾之牽復,難洗之累,則使之拂拭,朝而解其職,午而荐其授,牌望之勿呼,促敎之連下,莫非曲爲臣地。臣於是,只知有感激,不知有廉恥,冒肅恩命,退歸私次,仰念恩私,涕淚被面,俯怵公議,惶汗浹背,臣之去就,非臣自有,銓銜存拔,今不敢引而爲義,而自作之孽,倖逭重辟,罔極之恩,復玷華銜,今若憑恃寵靈,迷不知處,則旣犯妄作之辜,又添無嚴之罪,臣雖欲抗顔周行,其可得乎?乃者開政有命,天牌儼辱,臣則有死而已,尙何敢以銓官自處哉?玆敢不避猥越之誅,涕泣哀號於天地父母之前。伏乞特垂生成之澤,許臣肝膈之請,亟將銓職,永賜刊改,俾臣得以杜門屛伏,含恩訟罪,雖死之日,猶生之年。答曰,省疏具悉。卿其勿辭行公。
副司直李命俊疏曰,伏以日月迅邁,文孝世子終祥奄過,仰惟止慈之聖念,何以堪忍?必報之讎未復,共誅之賊莫討,臣民之冤號痛隕,益復如新。仍伏念,臣姿性譾劣,最居人下,而濫蒙洪造,忝叨從班,內外歷踐,罔非踰分,居恒愧懼,如集于木。頃當耽羅待罪之日,仰體分憂之聖意,粗效賑飢之微分,惟以獲免罪戾爲幸,不意恩言鄭重,衮褒隆摯,繼而有陞資之命,沿路聾聽,島民動色,臣雙擎恩誥,百拜感泣,殆不知措躬之所也。千里滄溟,五雲入望,每依危樓,徒切戀闕之忱,那知微臣去就,至煩聖慮,乃以未熱前還朝爲敎,顧此螻蟻之賤,何以得此於聖明也?穩涉鯨濤,歸伏私次,莫非聖恩攸暨,日夕攢祝,圖報無地,迺者摠府新命,遽下此際,臣惝怳震惕,感惶交切,其在分義,宜卽竭蹶趨承,以伸叨謝之忱,而第念罔功之賞,冞增悚恧,命德之秩,決難僥冒,反復揣量,承膺無路,玆敢略暴肝膈之懇,仰瀆黈纊之下。伏乞聖慈,俯垂鑑察,亟命收還臣新授職秩,以重官方,以安微分,千萬幸甚。答曰,省疏具悉。卿其勿辭行公。
全羅監司鄭東俊疏曰,伏以湖南觀察之命,奚爲而及於臣哉?夷考臣身,百無一取,而過蒙天地之私,偏被日月之光,兜攬淸班,私心每切於循墻,翶翔下邑,至願惟在於散樗,耿然一念,庶或聖明之所臨燭,而今玆誤恩,忽下於夢想不到之地,則臣安得不惝怳悸恐,莫省其所措乎?壤地之大,責任之重,卽藩臣備例之讓,而若臣則不惟不敢爲例讓之語,抑有所不暇及,此而自不得不遞者,臣之仲父臣必淳,方任鎭安縣監,猶父猶子,卽同天顯,則弟以遞兄,亦有引義之已例,姪以遞叔,尤無去就之可論,縱使臣,眞有可堪之實,其不宜一日冒據也,明矣,況以全不近之才,兼有必可遞之義乎?噫,頂踵毛髮之非臣所有,夷險燥濕之惟命是趨,則是豈臣可已而不已,甘犯瀆擾之罪哉?伏乞聖慈,察臣言之匪出飾讓,諒臣情之有難强迫,亟命鐫改臣所帶職名,以重藩寄,以安私心,千萬幸甚。答曰,省疏具悉。公格雖無所據,因姪遞叔,非敦俗之政,本職許遞。
獻納金光岳疏曰,伏以流光迅駛,惟我文孝世子終祥奄過,冤號罔極,大小惟均。仍伏念,臣出入臺地,殆近卄年,性旣昏憒,識又滅裂,春間一疏,粗效無隱之義,前席引避,終歸巽軟之科。至今追思,惶汗浹背,臣旣恧蹙,人將謂何?臺端一步,分甘自劃,千萬不自意,見職新除,遽在縮伏訟愆之際,署經有命,庚牌儼臨,冒犯違傲,罰止問備,揆以義分,不敢屢逋,遂不得不冒沒出肅,而因仍盤礡,斷無是理。伏乞聖明,特許鐫削臣所帶職名,以爲不職者之戒焉。臣旣不暇自引,未敢贅及他說,而至慟所在,未忍終默,惟聖明垂察焉。嗚呼,倫彝斁喪,義理晦塞,他日得志之招,眞贓已露,而只施島配,大慶不滿之言,斷案昭著,而尙稽天討,至若妄進熱劑,經斷乳道,尤萬萬窮凶絶悖,而尙今容貸,一未盤覈,此何刑政,此何國體?日月不淹,星露再周,八域臣民,徹天之冤,極地之痛,愈往而愈甚,若使此等凶逆,終是貸頭於覆載之間,則君讎無可復之日,國賊無可討之時,古今天下,寧有是哉?此莫非臣等不忠不誠,不能仰格之罪,以何顔面,復將此說,增慼我聖心,而悲憤弸中,按住不得,敢此附陳,伏願聖上,快揮乾斷,亟從三司諸臣之請焉。夫士者,國之元氣也,可奬而不可折也。雖有乖激之論·駭異之擧,必也假借焉涵貸焉,培養其氣節,卽我列聖朝盛德至意也。向者四儒生發通,用意遣辭,俱欠雍容,驟看語勢,或涉侵詬之私意,而深究本情,亶出討復之公憤,若其不能平說道理,則在諸生,焉敢辭罪,而至於不少參恕,遽加摧折,蒼黃嚴程,景色愁沮者,恐有欠於培養扶植之道,不意聖明之世,有此過中之擧也。此實由於齋任儒生之未解罰名,士論轉激,惹鬧不息,臣謂還收四儒發配之命,特解齋任停擧之罰,以光聖德焉。且伏見十一儒生捲堂所懷,則謂以泮堂,有引出外儒生,他儒生勸入之擧,故誤認引義出外,而混同入堂云,泮堂見識,自謂詳明,寧或眞箇錯解於引出外三字而然也。必由於急於勸入,誘引諸生,以至於率爾入堂,倐爾捲堂。且揖禮後居齋,自是太學成憲,而末乃以未相揖,數箇儒生,苟然充數,設行食堂,流來成典,屬之芭籬。且以今番陞抄言之,擧措顚倒,聽聞駭怪,似此擧行,前所未聞,臣謂大司成尹師國,譴罷,可也。近來縉紳間風習,凡係廉防一事,率皆放倒,其爲淸朝之羞恥,誠非細憂,而至於平安兵使趙圭鎭而極矣。噫,渠之罪犯,固何如,而當初儒疏,雖不言其姓名,語意歸屬,不啻明白,則晏然辭陛,已是無前擧措,而況且泮章之再發,堂彈之繼起,俱在於發程後一兩日之內,則所當縮伏中路,恭竢處分,而乃敢佯若不知,了無顧忌,疾馳前進,必赴乃已,揆以道理,寧有是耶?廉防二字,雖不可責之於此人,而其蔑視朝綱,角勝公議之罪,決不可尋常處之,臣謂平安兵使趙圭鎭,亟施刊削之典,斷不可已矣。內廐御乘,關係莫重,若有合用者,則毋論京外,自太僕求覓,以充闕額,自是格例,而伏聞黃海兵使鄭觀采,有一馬匹,本寺,以上送試才之意,發關分付,則該兵使割去其耳,以爲謀免之計。渠雖武夫,職是閫帥,如其所畜,可合天駟,則尤當剪拂愛護,卽地馳送之不暇,而乃敢有如許擧措者,究其所爲,萬萬無嚴,聽聞所及,莫不駭痛。臣謂黃海兵使鄭觀采,拿問重勘,宜矣。省疏具悉。四儒發配還收事,齋儒停擧還收事,四儒則得免反坐,在渠輩,尙幸矣,齋儒則乘機越俎,用意不美,所勘較輕於所犯,擬思加施之罰,爾雖言官,何敢如是營救乎?尹師國事,奚獨有錯解之失,問啓命下之後,謂必誤傳,終不膺命,擧措之種種顚錯,雖如此,今番勸入試取等事,多有勞,其氣力,足云可觀,譴罷之請,過矣。趙圭鎭事,若見泮批,雖文宰,不敢更引,況閫帥乎?爾言亦出於抉摘之意,極可駭也。鄭觀采事,名以乘馬看品,則割耳之擧,極爲駭妄,拿勘猶屬太輕,該寺之至今仍置,殊莫曉也,令本寺,具由治罪,草記。
戊申六月二十一日寅時,上御誠正閣。吏兵房承旨與守令·邊將初仕復職人,輪對官,同爲入侍時,兼都承旨沈豐之,行左承旨李得臣,左副承旨趙衍德,右副承旨尹行元,同副承旨洪仁浩,假注書李貞運·趙台榮,記事官李宗烈,記注官金鳳顯,以次進伏訖。上曰,守令復職初仕人,以次進前,奏職姓名。邊將等立階下,各奏職姓名,可也。淮陽府使金載順進奏。上曰,卿則必善爲之,復何勉焉?長湍府使申大顯,富寧府使李光燮,鐵山府使洪繼哲,平海郡守趙義鎭,价川郡守任聖尹,郭山郡守白慶周,各奏職姓名履歷。橫城縣監具世元,興海郡守李泰賢進奏,長䰇縣監安大進進奏。上曰,此人極了了矣,邑治之善,必如向來假承旨之稱職也。牙山縣監李東野進奏。上曰,誰族乎?豐之曰,故參判李廷熽之孫也。玄風縣監宋碩欽,興德縣監禹拓夏進奏訖。洪州營將安允奭,安東營將李長喆,大丘營將李恒訥,忠州營將金徽柱進奏訖。繕工主簿洪彝浩,掌苑別提朴喆源,尙衣主簿趙鎭大,瓦署別提李龜錫,北部都事任好常,造紙別提慶邦運,西部都事金晉柱,司宰主簿羅東善,引儀李膺福·尹之衡,典籍趙鎭井·李聖輪,義盈主簿南熙,瓦署別提李憲膺,以次進奏訖。宣傳官閔亨默·柳相亮·李周鳳·李在淵·權友仁,以次進奏訖。上曰,邊將以下,皆於階下,各奏職姓名,可也。防踏僉使曺潤章,登山僉使魚福龜,古今島僉使丁景逵,善積僉使金光國,龍媒僉使黃重錫,麟山僉使李在天,潼關僉使韓老昌,安義僉使崔尙翕,白峙僉使崔海秀,月串僉使李枝昌,魚面萬戶曺允彦,雲寵萬戶李萬五,鹿島萬戶宋仁宅,鉢浦萬戶金鎭喆,黔毛浦萬戶李邦慶,會寧浦萬戶朴景文,多慶浦萬戶姜碩龜,西平萬戶李朝漢,於蘭萬戶李春大,楊下萬戶吳泰柱,溫萬戶趙齊崙,古豐山萬戶劉道平,舊所非別將洪處謨,新門別將金寶聲,金烏別將鄭敬輔,鳥嶺別將姜星晉,九月山城別將金鳳一,格浦別將鄭昌輝,栗浦權管朴枝燁,乾川權管白采彦,乾原權管康就日,大吉號里權管徐文洽,吾村權管朴處義,雲頭里權管朴愼默,黃拓坡權管尹聖佐,部將柳晦源·黃處中·金時敏·金宗鉉·沈尙之,武兼李奎昇·張彦極·林懋遠·鄭宅昌·南宮,守門將白仁章,各奏職姓名訖。上曰,輪對官進前,奏職姓名職掌所懷,可也。刑曹佐郞尹行醇進奏曰,職掌則考一房而無所懷矣。司圃別提金致說進奏曰,職掌則萊蔬供上而無所懷矣。典籍南述毅進奏曰,職掌則書籍而所懷無之矣。儀賓都事李英裕進奏曰,無所懷矣。贊儀李衡弼進奏。上曰,今番引儀薦,何如云耶?衡弼曰,果稱精選矣。上曰,此人,淳謹可嘉矣。上命書兵曹判書牌招啓辭批旨訖。上曰,兵判催促入侍。宗烈承命出,與兵曹判書李在簡,偕入進伏。上曰,向者下敎之昭晣,已爲無餘,則今不必更引,卽爲出肅行公,可也。在簡曰,聖敎至此,臣豈敢以區區廉防爲限,而臣若一出冒膺,則來頭狼貝,勢所必至,恐無以仰體全保之聖意矣。上曰,從今行公,則中間囂囂,亦當自起自滅,卽須肅命也,每言卿較計之病矣。到今思之,還爲卿一助,若無此敎,則何以抵人言之構誣耶?亦可謂不幸之幸也。在簡曰,此莫非臣自取之罪也。上曰,初欲體諒矣,更思之,於外於內,別無間隔,故今者勉出,良以此也。左承旨先退,傳給命召,可也。命書獻納金光岳疏批。上曰,黃海兵使鄭觀采,爲先改差,今日政差出。出榻敎上曰,政官牌招開政。出榻敎上曰,違牌及未肅拜在外臺諫,竝許遞,今日政差出,待下批,牌招署經。出榻敎上命假引儀申大復·吳持常·秦潚·金思卨,各試東西唱訖。上曰,雖未善唱,僅能成樣矣。命退,諸臣以次退出。
戊申六月二十一日辰時,上御誠正閣。都承旨入侍時,兼都承旨沈豐之,假注書趙台榮,記事官李宗烈,記注官金鳳顯,以次進伏訖。上曰,刑曹判書入侍。出榻敎賤臣承命出,與刑曹判書金鍾秀,偕入進伏。上曰,閑良事,自卿曹査啓,本事果何如?鍾秀曰,昨有論理草記之命,故抄略草記,而若盡書事實,則兵判所失,誠重難,故言其大槪矣。至若帶校出給閑良時,謂之閑良曰,雖或毆打,無或重傷云,寧有如許駭然之事?兵判事,可謂殘忍矣。上曰,處事或如此,故國體以之損傷矣。論其外面,不可以閑良事,遞罷本兵之任,而不得已以施譴罷之典矣。鍾秀曰,然矣。上曰,兵判見辱於閑良,泮長見困於儒生,寧有如許紀綱?實爲寒心矣。上曰,政官牌去來催促。賤臣承命出,回奏曰,吏判牌不進云矣。上曰,吏曹判書入侍。出榻敎賤臣承命出,與吏曹判書吳載純,偕入進伏。上曰,向日處事,雖有少失,事事得中,豈其易乎?古之人,亦有往往僨事者,且事在久遠,亦無怪其忘却。予則以責備之意,果有伊日下敎,今此卿之處義,誠過矣。載純曰,雖尋常官職,猶不敢承膺,況銓長重任乎?惟俟處分而已矣。上曰,本事何關於吏判,而今若又失處義,則所失尤大,卿其出去開政,可也。載純曰,臣偏蒙恩造,更無他意,而至於見任,實無承當之望矣。上曰,旣入闕中,豈可不肅謝乎?今此特除,亦有斟量,不必更爲煩瀆矣。載純曰,下敎雖如此,揆以私義,實難冒膺矣。豐之曰,筵體至嚴,一品重臣之外,無敢榻前辭職,而吏曹判書吳載純,飭敎縷縷之下,謂有情勢,屢次辭免,極涉猥越,事體所在,誠極未安,推考,何如?上曰,從重推考,可也。出擧條上曰,非人言非遭罹,而有何引義乎?鍾秀曰,此是渠自手犯之事,有何深引,而況有飭敎乎?上敎載純曰,卿其出去,卽爲開政,可也。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,禮曹參判朴祐源,戶曹參議李時秀,除拜後過三日,不爲出肅,竝依定式,推考警責,仍卽牌招察任,何如?傳曰,允。
傳于洪仁浩曰,同副承旨入侍。
以正言望筒,傳于趙衍德曰,前望單子入之,待下批,一體牌招。
正言前望單子入之,鄭澤孚落點。
傳于尹行元曰,新除授臺諫罷散人,竝敍用。
以正言鄭澤孚牌不進罷職傳旨,傳于洪仁浩曰,只推,更爲牌招。
傳于洪仁浩曰,承旨擧措,萬萬駭然,當該承旨,沃溝縣中道付處。
洪仁浩啓曰,左承旨李得臣,拿問重勘事,命下矣。依定式,遞差傳旨,捧入之意,敢啓。傳曰,知道。
承旨前望單子入之,尹師國·南鶴聞落點。
以大司諫安聖彬,持平朴載淳,牌不進罷職傳旨,傳于洪仁浩曰,只推。
兵曹,以李東曄爲守禦中軍。
傳于南鶴聞曰,政官牌招開政。
洪仁浩啓曰,吏曹判書吳載純,參判趙鼎鎭,參議徐鼎修,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,允。
以吏曹參議徐鼎修牌不進罷職傳旨,傳于洪仁浩曰,只推。
有政。吏批,判書吳載純進·參判趙鼎鎭,牌不進,參議徐鼎修,牌不進,右副承旨洪仁浩進。以洪檢爲大司憲,閔台爀爲大司諫,李身晦爲執義,李思祚爲司諫,宋景煥爲掌令,宋煥箕·李尙友爲持平,朴長卨爲獻納,李柱延·崔重圭爲正言,鄭福煥爲修撰,鄭存中爲戶曹參議,申驥顯爲典籍,李敬倫爲黃海監司,李宗胤爲昌城府使,尹光碩爲果川縣監,洪健祚爲泗川縣監。
兵批,判書李在簡進,參判具㢞,參議宋鍈病,參知柳誼入直進,右承旨趙衍德進。以鄭好仁爲知事,宋益休爲群山僉使,田春福爲注文僉使,朴天柱爲柔遠僉使,副護軍,李周爀,副司直,鄭東浚。
傳于洪仁浩曰,許久曠官可悶,寧邊府使,待明朝辭朝。
以內弓房手本,別造弓所入樺皮,逐年進排事,傳于趙衍德曰,年年加下,宜卽變通,事狀果如此,此手本,啓下戶曹,使之登對時稟處。
尹行元啓曰,戶曹判書徐有隣,持氷丁釐正笏記,依下敎來待矣。傳曰,入侍。
洪仁浩,以弘文館言啓曰,本館上番副校理臣李太亨,以御營廳從事官,今日本營上下坐起時,晝仕出去之意,敢啓。傳曰,知道。
洪仁浩,以弘文館言啓曰,新除授應敎李書九,校理申大尹,副校理李東稷,修撰徐配修,竝卽牌招察任,何如?傳曰,允。
洪仁浩,以弘文館言啓曰,新除授修撰鄭福煥,時在全羅道昌平地,經筵入番事緊,請斯速乘馹上來事,下諭。答曰,依啓。
洪仁浩,以兵曹言啓曰,本曹敎鍊官行五窠,今方有闕矣,依定式,標下軍兵中取才,以其居首者塡差之意,敢啓。傳曰,知道。
洪仁浩,以義禁府言啓曰,吏曹判書吳載純,下義禁府推考事,傳旨啓下矣。吳載純,今方待命,卽當拿囚,而時任閣臣,勿爲拿囚,開坐捧供後,出送待命所,曾經文衡,勿爲輕罪,囚繫囹圄事,俱載大典通編,何以爲之?敢稟。傳曰,時任閣臣,曾經文衡,法典俱有所載,冢宰體重,示警足矣,何必留在待令所?特爲分揀,令政院,一體牌招開政。
洪仁浩,以義禁府言啓曰,忠淸道稷山縣成歡驛定配罪人尹行任,今姑放送事,承傳啓下矣。尹行任放送事,分付該道道臣之意,敢啓。傳曰,知道。
洪仁浩,以義禁府言啓曰,前郭山郡守趙爕,令該府拿來重繩事,傳旨啓下矣。趙爕,時在任所云,依例發遣府羅將,交代後拿來,何如?傳曰,允。
洪仁浩,以刑曹言啓曰,本曹佐郞李祉源,割出訟案着署之狀,已悉於臣勉兢日前上疏中矣。自臣曹,移文吏曹之後,便是已遞之官,而忽又呈狀吏曹,遣辭之際,事或爽誤,語多逼拶,體統所關,不可仍置。本曹佐郞李祉源,爲先汰去,何如?傳曰,允。
戊申六月二十二日卯時,上御重熙堂。同副承旨入侍時,同副承旨洪仁浩,假注書趙台榮,記事官李相璜·金祖淳,以次進伏訖。上曰,近來政院之不有嚴畏,輒事覆難,寧有如許道理紀綱乎?仍命書傳敎曰,臺閣所無之直節,豈獨在於政院乎?近來政院所謂覆逆,特一窺覘,特一迎合,特一免謗,三箇利害,往來於方寸,故寧犯無嚴之誅?不避擧措之駭悖,無論小事大事,又無論繳還覆逆,始於渠手,出於渠口者,小事抵死繳還,大事亦抵死覆逆,惟免自渠頒布之嫌,如李時秀之頗解格例云者。向夜擧措,猶不免不誠無實,依舊伎倆,則如昨日承宣之迷闇不知方者,何足深誅,而非覆逆非繳還,而初夜點下之前,望無一言承受,到四更後,忽以不得出牌四字,煩瀆丙枕,如許事例,如許道理,不但前所未聞,該承宣,俄命沃溝付處,該府,以遠道付處,無例爲奏。原傳旨,雖以拿勘改下,所謂繳逆之近來新出謬例,若不別般嚴防,其弊殆有甚於隄防之壞弛,窺覘之不足,至於迎合,迎合之不足,抵死免謗,要欲圖脫,以區處自己一身爲妙方。若此不已,其漸將至於後君遺親而後已,較諸隄防之蕩然,均之爲世道之害,朝廷之害,毫無彼此輕重之殊,此可泛看處耶?以此傳敎,書付政院廳壁,須各常目,使繳逆之流來美事,無至毁畫,又使中外之觀朝紙者,絶妄度之習,一以存古規,一以矯渝俗。又命書傳敎曰,昨日擧措,不可但以駭怪言,當該承旨,爲先令該府拿問重勘,以存院規,以尊國體。上曰,懿陵參奉朴興緖入侍。出榻敎賤臣承命出,與朴興緖,偕入進伏。上曰,年今幾何?興緖曰,五十二歲矣。上曰,朴敏雄,初拜何職乎?興緖曰,拜倡義使矣。上曰,爾是乃祖之孫,而以逢今年感舊事之意,特爲除職,自初仕至于作宰,盡心奉公,克紹家聲,可也。命先退。命書傳敎曰,昨日重臣入侍,亦有下敎,旋又聞之,輪行時癘,本地亦熾盛云,苟欲矯質,何關於居謫久速,俾免薰冒,亦出終始生成之意。成歡驛定配罪人尹行任,今姑放送事,分付。命書傳敎曰,昨因尹行任事,言端始聞之,湖西方有輪行之疾,嶺南亦然云,前此申飭之後,方痛死亡,何不登聞乎?査問兩道草記,京外無異,則結搆收瘞等事,其他頷顑致疾之類,顧恤救活,亦皆一一另飭列邑,能有實效乎?將此意,措辭行會,湖南寢息形止,亦爲關問草記事,令廟堂知悉。命書傳敎曰,近來本道大小狀啓,皆以假都事替行,此時道伯,不可許久瘝曠,新除授全羅監司,不多日內辭朝,無或遲滯事,申飭。命退,承史以次退出。
戊申六月二十二日巳時,上御重熙堂。戶曹判書入侍時,左副承旨趙衍德,假注書趙台榮,記注官金鳳顯,記事官金祖淳,戶曹判書徐有隣,以次進伏訖。上命書傳敎曰,兩司尙未備員,違牌人員,更卽牌招署經,在外及未肅拜呈告人員許遞,今日政,以在京無故人差出,待下批,一體牌招,備員署經。又命書傳敎曰,民事莫先於農政,一雨一暘,無非宵旰之關心,深處九重,寄耳目於道狀,爲道伯者,亦庶幾知予此意。況今年雨澤,西北稍過,在三南則雖有一分弛慮,西北則近頗憧憧,箕伯·北伯之狀,參以所得多寡,兼及來頭穡事,前後陳聞,各有所見,至於此道伯春夏以來所謂枚啓,殆不成說,屢煩飭敎,亦旣聞悉,而甚至近日,竝與例啓而闕之,豈其雨澤,近而止於畿境,遠而始自箕域,而本道則自金至黃,不雨不暘,無可登聞而然乎?方面雖曰體重,事有關於民事農政,而泛忽若此,此非孤負委畀乎?前此種種瘡疣,涵容亦已至矣,其在爲民重農之意,不可每每寬恕,黃海監司金思穆罷職。有隣曰,內弓房每年捧上樺皮爲一千一百張,而弓箭等所入,合爲一千三百五十張,故莫重進上所入,常患不足,至有每每先用,或別判下之擧,加下樺皮二百五十張,分付該寺,逐年進排事,手本,有年年加下,宜卽變通啓下,戶曹登對時,稟處之命矣。此是莫重進上所需,且係陰雨之備,而年年不足旣如此,則揆以事面,宜乎加數卜定,而外方貽弊,每勤軫念,有不敢遽然仰請,自今年爲始,軍器寺所捧中二百五十張,逐年輸送于內弓房,本寺所用,如値不足之時,則依此數,報備局,取用事,定式施行,何如?上曰,依爲之。出擧條上曰,近日偶閱諸道穀簿,則山多沿少,太不相當,裒益之政,在所不已,而移轉移貿,難保無弊。曾聞巡營用耗之規,邑無定處,隨其市直,捨賤從貴,巡營如此,統營又如此,故一年二年,以致此多彼少之患,今若使道臣統帥,不計山沿,不計貴賤,一從營穀所在處取用,則永除偏多偏少之弊,而又聞各道支放,多用詳定之法,而穀賤之處,年豐之時,比詳定太減,無以充數云,而此亦不可不軫念,未知,何以則穀物無互換之弊,支放有充補之道乎?有隣曰,山沿穀簿之不均,未必不由於巡統營耗條,取用之不計多寡,一從市直,誠如聖敎。雖以臣所經兩道言之,湖西則山沿穀價,不至相懸,而且値歉歲。故幾乎按簿取用,而至於湖南則歲豐穀賤,山郡所在之穀,每包僅捧二兩五戔,三兩支放,充數無路,不得不略從左沿穀貴處作錢,補其不足。若或使之不計山沿,不計貴賤,只從營穀所在數爻,留其本而用其耗,修上成冊,留置備局,以爲憑考之資,則朝令之下,孰敢違越,而但三兩支放,有難遽然減削,則年豐時穀賤處,見縮之數,無以充補,湖南如此,他道可知。此一款之掣礙,亦如聖敎,今若使營穀,量宜換置於穀貴處,無豐無歉,恰滿三兩之數,而仍令無敢遷動,則足可爲矯救之道,而山邑之穀,有入無出,則末梢積峙一般,此亦難便矣。上曰,苟利於民,不宜較計於公家得失,如右定制之後,若値年豐穀賤,支放不足之時,則自朝家充給,無所不可,如以各道之種種狀請,嫌其煩瀆,則自廟堂,往復道帥臣,較數歲之中,量宜加給,仍卽定制,嚴立科條,則朝家雖有所損,穀簿自抵均平,此是民事所關。以此意,往議于領相後回奏,仍問何時造朝與否以來,可也。命諸臣少退,少頃,諸臣以次進伏。有隣曰,臣謹依筵敎,往議于領相,則以爲,聖敎及此,實仰無瘼不祛,無微不燭之德意,而智慮淺短,猝難對揚,不勝惶悚。大抵玆事,合有變通,久矣,而救弊之道,終涉掣肘,諸道巡營及統營支放之需,旣許全耗取用,劃給穀物,布在各邑,則揆以事面,宜乎不計多寡,一從穀物所在處,留本取耗,而只緣年豐時穀賤處發賣,價本之不能相當於支放之數,不得不轉向穀貴處發賣,補其不足,故漸致沿縮而山峙。今若嚴立科條,著爲令式,俾不得闊狹變通,則穀簿庶無不均之歎,而支放事勢,旣如是掣礙,則畢竟必有玩法之慮,令甲之初,或不無一二年奉行之效,而朝家政令,非止此一事,則其何以每遣繡衣,每煩飭敎乎?營穀換置沿邑之論,雖似矣,而所謂營穀,皆是盡分條,方其分還後,沿邑留庫之枵然,有乖備不虞之意,且沿邑穀物,旣有自朝家恒式支用之數,又有歉荒時互相轉移之擧,則當此時,其將不計營穀而取用。今雖多數換置,後則必復如前,至於支放之需,旣以某某道幾許石,酌量劃給,其來已久,則更自朝家,管領其足不足之數,一値年豐穀賤之時,待狀請隨處許施,其於事面,已涉猥屑,較數歲之中,酌量加給,非但目下穀簿之無計推移,豐歉無常,穀價不一,多寡贏縮,何所適從而較量充給乎?朝家旣不得加給,又不得量給,而只使道臣統帥,一遵令甲,莫敢移易,則當其穀賤處發賣,勢必準三兩之價勒徵之弊,反致騷擾。凡所以作法者,欲其永久遵守也,利之所在,勢之所窒,往往有行不得處,年久飭弛之後,畢竟冒犯干罪之患,決無以禁止。苟如是,則法則不行而徒爲虧國綱之歸,區區淺見則莫如去泰去甚之爲要道。今若嚴飭諸道,除非支放條多數減縮之時,則必也如例作錢於山郡,無敢過數取用於沿邊,適可而止,務從撙節,沿邊則以儲穀爲主,山郡則以去耗爲主,大體多寡不甚相懸,而其他憑藉支放,恣意發賣,不恤穀簿,專事肥己者,隨其現發,以法從事,則爲道臣統帥者,庶幾懲畏,不至濫猾云矣。臣適因言端,以嶺南山郡,關西江邊穀物爲弊處,盡分條,以半分條相換,每年耗條,歉歲則依詳定發賣,豐年則從市直發賣,以除糴多受困之弊,曾有筵稟定奪,覆奏行會之事,而批旨內,不計得失,惟以便民爲主之意,有所言及,則領相以爲,此於穀多處,矯救之方,誠爲得之,非但歉歲之依詳定,豐年之從市直,大爲便民之政,如或時當大賑,穀物踊貴之時,則停其發賣,許其所用,以示事事爲民之意,則比之多年積峙,一時移貿之反貽民弊,不啻懸勝云云。旣有酬酢,兼此仰達,而造朝早晩,則以爲,聖念至及於賤臣去就,不勝感泣,而賤疾適此添痛,姑待差減,恭承召命云矣。上曰,領相言,儘有意見,若無平日講究于中者,倉卒條對,豈如是通透乎?今日筵話,卿其詳錄一通,載之堂后日記,俾作後考,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,新除授右參贊鄭昌順,過三日不爲出肅,依定式,推考警責,仍卽牌招察任,何如?傳曰,允。
沈豐之啓曰,左承旨尹師國,今日不爲仕進,卽爲牌招,何如?傳曰,允。
以左承旨尹師國牌不進推考傳旨,傳于洪仁浩曰,許遞。
傳于南鶴聞曰,寧邊府使留待。
傳于南鶴聞曰,同副承旨與寧邊府使入侍。
傳于南鶴聞曰,都承旨入侍。
傳于尹行元曰,右承旨入侍。
玉堂前望單子入之,應敎李敬五,副應敎洪聖淵,修撰李殷模,副修撰沈晉賢落點。
南鶴聞啓曰,吏曹判書吳載純,參判趙鼎鎭,參議徐鼎修,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議徐鼎修牌不進罷職傳旨,傳于南鶴聞曰,只推,更爲牌招。
洪仁浩啓曰,大司憲洪檢,未肅拜,執義李身晦,掌令宋景煥·閔彝顯,持平李尙友·宋煥箕,俱在外,監察茶時之意,敢啓。傳曰,山林外未肅拜人員,與諫臺許遞,今日政差出,待下批牌招察任,如有未署經守令,亦令署經。
有政。吏批,判書吳載純進,參判趙鼎鎭,牌不進,參議徐鼎修進,同副承旨南鶴聞進。以李亨逵爲大司憲,柳焵爲大司諫,權裕爲執義,權恢爲掌令,柳爲持平,尹行晉爲獻納,朴載淳爲正言,黃昇源爲大司成,李義玄爲刑曹佐郞,張錫周爲中部都事,成德雨爲東學敎授,李洪載爲應敎,李秉模爲知經筵,申禹相爲奉常正,朴聖泰爲軍資正,李顯默爲副修撰,林最遠爲監察,李憲膺爲司僕主簿。
兵批,判書李在簡進,參判具㢞,參議宋鍈病,參知柳誼入直進,右副承旨洪仁浩進。以李獻慶爲同知,李致中爲副摠管,鄭學畊爲兼司僕將,李亨復爲都摠經歷,副護軍李秀夏·尹行履·崔烜,副司直李度默·安聖彬·金光岳·朴載淳·李得休,副司果鄭澤孚·鄭。再政,以李東榮爲訓鍊僉正。
南鶴聞啓曰,守令署經事,命下矣。諫院則已爲署經,而憲府,則大司憲李亨逵,執義權裕,掌令權恢,牌不進,掌令閔彝顯,持平宋煥箕,俱在外,只有持平柳一人,不得擧行云,大司憲,更卽牌招,以爲備員署經之地,何如?傳曰,允。
洪仁浩啓曰,藥房提調沈豐之,副提調尹行元,爲承候,來詣閤外請對矣。傳曰,入侍。
藥房口傳啓曰,惠慶宮症候,茹藿湯第三貼進服後,諸節,益有差勝之勢乎?臣等,不任區區伏慮之至。臣等,率諸御醫,更爲入侍承候,以爲議定繼進湯劑之地,何如?惶恐敢啓。傳曰,慈候比俄者湯劑議定時,顯有差勝,夜深後觀勢,更進一二貼,爲當,方指問於諸醫,卿等不必入侍矣。
大殿·王大妃殿·惠慶宮·中宮殿,內閣·政院·玉堂·藥房口傳夕問安。答曰,知道。
傳于南鶴聞曰,旣承慈敎,明日朝廷問安,勿爲之。
以黃海監司啓本,傳于南鶴聞曰,如許農形狀啓,前所未見,此狀啓,下廟堂,嚴飭行會,以所得多寡之適中過中有益無益,使之論理狀聞。
以黃海監司狀啓,爲婢罪人德氷,椒島鎭到配事,傳于洪仁浩曰,不過嚴飭宮屬之意,放送。
南鶴聞,以弘文館言啓曰,新除授修撰李殷模,時在京畿驪州地,經筵入番事緊,請斯速乘馹上來事下諭。傳曰,依啓。
南鶴聞,以兵曹言啓曰,本曹堂上·軍官·禁軍·遞兒窠,今方有闕矣,依節目,禁軍別將與各番將,眼同取才,以其居首者,塡差之意,敢啓。傳曰,知道。
洪仁浩,以刑曹言啓曰,因殺獄罪人金漢重,具格嚴囚,依例檢驗事,草記批旨內,昨已此事,入於廉問,方令査處,該掖隷,亦已除名,別無草記之事,自本曹各別詳覈,以爲具格擧行之地。當初起鬧時,事實之如此如彼,彼曲此直,姑無論,轉至有癃老女人致斃之擧,則無論因病中暍,內傷被蹴踏,由我之律,金漢重,烏得免乎?待檢驗成獄與否,卿等會推停當,時値藏刑,雖不用刑,完決不完決間,指一草記,設或邂逅,事關掖隷,宜用加倍之律,況致斃的實?旣聞之後,其不能常時檢飭之罪,不可尋常處之,亦不可以已汰置之,該隷頭目,爲先着加嚴囚,待出場酌處一款,草記稟處事,命下矣。咸尙文母柳召史,初覆檢,依例擧行,則初檢官東部奉事李集命,覆檢官漢城府主簿朴宗敬檢狀中,實因,皆以爲,病患懸錄,遍身上下仰合面,初無毫髮㾗損云者,如印一板,雖以內損致命之獄言之,傷㾗之不少,槪見於生前者,及至致命行檢之時,無一不宛然畢露,則柳召史之因病致命,十分無疑。成獄償命,初無可論,而柳女之致命,旣在於相鬪後一兩日間,且柳女致命前一日,漢重發狀,自本曹兩造取招,則告隻鬪毆時,尙文母出來詬辱,故推送門內之狀,昭載於漢重自服之招。今日會推時,推挽執杖之手一款,漢重亦不能自掩,則年少健漢,乘憤手推之際,手勢之緊歇輕重,旣有未可知者,年老抱病之人,驚隕於漢重手推之際,憤懟於尙文拘留之後,一添再添,輾轉添病,竟至致命於兩日之內者,事理明甚。威逼人致命之律,漢重在所難免,而情理切害,法有其文,手推比威逼尤重,則只施決杖追銀之律,恐無以雪逝者之恨,慰人子之心。故金漢重,以姑爲嚴囚,待用刑,嚴刑三次後,照威逼律施行完決,此獄旣不成獄,則咸尙文事,當施以誣告反坐之律,而渠以母子至情,初旣目覩其母被推添病之狀,末又因漢重荷杖先發之計,推捉拘留,未覩其母致命時景色,而遽聞其訃於半夜之間,則痛冤之極,認以其母之致命,由於漢重之推擠者,人情天理,少無可怪。渠旣認得如此,則倉卒之頃,不假計其傷㾗之有無,而急於復讎,率爾發狀,亦非異事。其在重倫紀之道,白放亦無不可,而殺獄發狀,無實跡,不成獄之後,罪不及身,則後弊之難防,不可不深慮,故咸尙文,以待用刑刑推,懲礪完決,漢重頭目李彦宗,漢重旣不償命,則頭目之罪,雖不至深重,當初告隻鬪敺時,漢重傷㾗則不過皮磨,尙文傷㾗則被咬處,深廣大段之狀。自本曹,旣已看審,則頭目常時不能檢飭之罪,固自如也。當此嚴飭掖隷之日,此等因事現露之類,不可白放,李彦宗,自臣曹,照律重勘,何如?傳曰,允。
吏曹判書吳載純疏曰,伏以臣負罪至重,受恩偏深,本兼除旨,前後聯翩,顧情私,實無揚揚供仕之望,而間或因緣事會,怵迫嚴命,一再祗肅,一味縮伏,不敢以官職自居矣。至若銓地一步,尤所矢心自劃,而不意除命,忽下於千萬夢想之外,臣倘怳震悸,五內失守,咫尺禁門,屢犯違逋,入侍之命,遽下於泥首待勘之際,臣逃遁不得,冒登筵席,略暴衷懇,不能仰格,縷縷恩敎,鄭重諄複,有足以孚豚魚而感木石。臣於是,感惶震越,不覺淸涕之被面,猶且迷不知變,徑出禁扃,臣罪至此,實合萬隕,乃蒙聖慈,曲加涵貸,止命問啓,飭敎荐下,臣情窮勢蹙,冒沒出肅,復玷鐵限之地,未遂株守之志,自顧慙靦,人謂斯何?臣於見職,決不可冒膺之義,非特臣心之所自定,抑亦通朝之所共知,臣若諉以已出,晏然就列,則上而辱朝廷而羞當世,下而壞廉防而負素心,臣豈敢爲此哉?且夫微官庶僚,一有薄眚細辜,猶不敢苟然自恕,臣雖無似,顧其職則忝於冢宰也,言其罪則關於先故也,臣之去就,所係非細,臣初旣自陷於罪戾,終又放倒於自處,則臣固不足恤,而其於累淸朝·重四維之政,何哉?臣於向來僨事之後,短章自劾,鞶遞之恩,不日而下,凡厥瞻聆,莫不傳誦而欽仰,況臣感激銘鏤之心,尤當如何哉?噫,殿下體諒之恩,寧或以終始而有異,微臣自靖之義,不可以前後而有變,此臣所以寧被方命之誅,不敢爲仍冒之計者也。噫,臣冒參諡坐之罪,實由是職也,不察狀文之失,亦由是職也。故自玆以後,纔聞銓部二字,衷情驚隕,神魂飛爽,及夫重叨,對家人而往往涕淚無從,欲抑而不能得,臣情到此,其亦慼矣。臣之屢次開政,雖緣萬不獲已,必遞之義,寤寐耿結,玆於天牌之下,隨詣闕外,瀝血呼籲,仰干崇聽。伏乞天地父母,俯垂矜諒,亟削臣職,仍命勿復拾擬於銓衡之任,以靖私義,以卒終始生成之澤,重勘臣逋慢瀆撓之罪,以肅朝綱,千萬至祝。以吏曹判書吳載純上疏,傳于南鶴聞曰,日前行公,迫於嚴命,似此委折,人孰不知,則又復陳疏辭懇,事近備例,不可無警,原疏還給,從重推考,仍以前牌催促,斯速開政。
副司直李聖圭疏曰,伏以臣見差永寧殿秋享亞獻官,誓戒隔宵,而自數昨,忽得輪行毒感,頭疼如碎而寒熱交攻,支節刺痛而不能運動,落席叫囈,不省四到,房闥之間,轉側須人,以此病狀,實無强起進參之望。莫重大享,緣臣而或致窘速,則論其罪戾,合被重典,思之及此,惶隕靡措,玆敢忙控短章,仰瀆崇嚴。伏乞聖慈,亟賜變通,仍命重勘,以便公私,千萬幸甚。答曰,省疏具悉。許令該曹付標。
戊申六月二十三日卯時,上御誠正閣。同副承旨與寧邊府使入侍時,同副承旨洪仁浩,假注書趙台榮,記注官金鳳顯,記事官金祖淳,寧邊府使金廷遇,以次進伏訖。上曰,守令進奏職姓名,可也。廷遇仰奏。上曰,登科在何年乎?廷遇曰,甲戌年增廣,爲之矣。上曰,爾與道伯,有避嫌乎?廷遇曰,然矣。上曰,箕伯在東伯時,有上下官不避之例乎?廷遇曰,李鉉重,爲橫城縣監時,有嫌避而相見云矣。上曰,然則似無相妨矣。爾其下去,武備諸事,另加留意,敎鍊等事,亦爲申飭,可也。命宣諭訖,廷遇先退。命書傳敎曰,政官牌招開政。又命書傳敎曰,玉堂番次苟艱,在外及未肅拜人員許遞,前望單子入之。命退,承史以次退出。
戊申六月二十三日巳時,上御重熙堂。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,政官有牌去來乎?豐之曰,參判·參議則牌不進,而判書則尙無牌去來矣。上曰,注書出去,判書牌去來,知入。賤臣承命出,回奏曰,吏曹判書隨牌詣闕外不進,將欲上疏云矣。命退,承史以次退出。
戊申六月二十三日午時,上御重熙堂。右承旨入侍時,右承旨趙衍德,假注書趙台榮,記注官金鳳顯,記事官金祖淳,以次進伏訖。上曰,政官入來與否,知來。賤臣承命出,回奏曰,吏曹判書又爲牌不進矣。上曰,更以前牌催促,違牌,勿爲呼望事,分付。賤臣承命出傳。上曰,新除授玉堂牌招。出榻敎命退,承史以次退出。
戊申六月二十三日戌時,上御誠正閣。藥房提調請對入侍時,提調沈豐之,副提調尹行元,假注書李貞運,記事官李相璜·金祖淳,直閣鄭大容,以次進伏訖。上曰,惠慶宮進服加減茹藿湯,三貼製入。出榻敎上曰,醫官徐命緯·卞觀海入侍。賤臣承命出,與徐命緯·卞觀海,偕入進伏。上敎命緯曰,俄聞卞觀海之言乎?湯劑三貼進服後,膈氣之上升者,少有間焉,或者有通利之效而然耶?命緯曰,此是差減之漸,而似未夬得通利矣。上曰,更觀動靜諸節,湯劑,夜深後當更進乎,待明朝進服乎?命緯曰,症候姑未夬除,則夜深後更進二貼,似好矣。且湯劑中,和蘇合元進服,似爲責效之道矣。上曰,然則夜深後更觀動靜,當進服矣。上曰,惠慶宮進服加減茹藿湯,二貼更爲製入。出榻敎上敎豐之曰,副提調之不卽請對,似緣生疎,而首醫輩之擧行,極爲駭然矣。且坐直承旨之請對,尤不成說,藥房·政院之擧行,若是顚錯,須另加申飭,可也。上曰,明日朝廷問安,不必爲之,只大臣承候,宜矣。命退,諸臣以次退出。
上在昌德宮。停常參·經筵。
大殿,內閣啓辭問安。答曰,知道。慈候,比昨差勝矣。
政院·玉堂口傳問安。答曰,勿爲問安。
王大妃殿·惠慶宮·中宮殿,藥房·內閣·政院·玉堂口傳問安。答曰,知道。
王大妃殿·惠慶宮·中宮殿,藥房口傳夕問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?達宵焦憂之餘,不瑕有所損之節,惠慶宮症候諸節,比昨夜,益有差勝之勢乎?今日臣等,率諸御醫,趁早入診,詳察聖候,惠慶宮進服湯劑,更爲議定,爲宜。臣等,不任區區憂慮,敢此問安,竝爲仰稟。答曰,知道。診筵,當議定湯劑矣。
南鶴聞啓曰,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,爲承候來待矣。傳曰,入侍。
南鶴聞啓曰,時原任閣臣,爲承候來待矣。傳曰,入侍。
傳于沈豐之曰,都承旨入侍。
傳于趙衍德曰,右承旨入侍。
傳于南鶴聞曰,格例雖似微事,防範維持,所關不細,況起居承安,事體莫重,近來習俗,事關格例,看作繁文瑣節,筵體之不嚴,朝儀之不肅,皆由於此。前此隨事提飭,非不知近於繁鎻,如欲一味任置,所謂格例,將無以遵守。雖以昨今問安一事言之,承宣之除非藥院兼銜,則但當請承傳色問安而已,豈敢以承候詣閤請對乎?原啓則昨夜雖勿頒布,違例則甚矣。凡於靜攝時問安,有勿爲之敎,而下於廷班則只廷班不爲之,下於院館則只院館不爲之,未嘗以廷班之勿爲,移用於院館。今日朝問安,只於院館,下勿爲之敎,則內閣之只憑院館之批,夕候無端不爲,違式亦甚矣。近密之地,昧然如此,俱不可無警,承旨及時任閣臣,竝推考。
藥房口傳啓曰,惠慶宮症候,晩來諸節,比朝更若何?香薷養胃湯,再次進服後,益有差勝之勢乎?臣等,不任區區伏慮之至。臣等,率諸御醫,更爲入侍,議定繼進湯劑,爲宜,惶恐敢啓。傳曰,入侍。
以金潤國囚單子,傳于洪仁浩曰,保放。
戊申六月二十四日卯時,上御誠正閣。藥房入診時,原任大臣閣臣承候入侍時,提調沈豐之,副提調尹行元,同副承旨洪仁浩,假注書李貞運,記事官李相璜·金祖淳,醫官徐命緯·金光國·李翊臣·卞觀海·李春敷,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,一提學金鍾秀,檢校提學吳載純·鄭民始,檢校直提學徐有防·李秉模,檢校直閣徐鼎修·鄭東浚,直閣鄭大容,以次進伏訖。上曰,醫官進前,命緯等進伏。上曰,昨夜童便,和蘇合元進服後,諸節顯有差勝之勢,今日當先進童便後,進湯劑乎?命緯等曰,先進童便,益復通利之後,繼進湯劑,似宜矣,命善等進前曰,庚炎轉甚,此時,聖體若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮問安,雖是一時症候,而卽爲平復,下情誠不勝慶幸矣。上曰,大勢雖得差勝,而尙有餘氣,誠憫迫矣。命善曰,餘氣之未卽夬除,實是暑氣例症矣。上曰,諸節,比昨顯勝矣。命善曰,誠萬幸矣。命善曰,近日,則中宮殿諸節,若何?上曰,一樣平順矣。命善曰,値今極熱,聖候比前夏平善,下情萬幸矣。上曰,當夏每有膈氣矣,今則姑無是症矣。上曰,湯劑,方欲議定,卿等則先爲退出,可也。命善等,承命退出。上曰,惠慶宮進服香薷養胃湯,一貼製入。出榻敎豐之曰,政院則雖有勿爲問安之命,而臣等則有異於是,當有夕問安矣。上曰,唯。命退,諸臣以次退出。
戊申六月二十四日卯時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,醫官徐命緯·卞觀海,以次進伏訖。上曰,湯劑中不入便香附,何如?命緯等曰,然則去其木香,入便香附,好矣。上曰,今日當進幾貼乎?命緯等曰,朝食時進御一貼,午後更進一貼,好矣。上曰,惠慶宮進服香薷養胃湯,一貼更爲製入。出榻敎豐之曰,童便進服後問安,若何?上曰,漸有差勝之節矣。命退,諸臣以次退出。
戊申六月二十四日酉時,上御誠正閣。藥房承候入侍時,提調沈豐之,副提調尹行元,假注書李貞運,記事官李相璜·金祖淳,直閣鄭大容,醫官徐命緯·金光國·李春敷·李翊臣·卞觀海,以次進伏訖。豐之曰,午間惠慶宮問安諸節,若何?上曰,大體則比昨差勝,而猶未夬復矣。上曰,醫官進前。命緯進伏。上曰,諸節比昨雖差勝,而午間又有上升之氣,今日氣候頗昏困矣。命緯曰,此是症候退去之致,誠萬幸矣。上曰,今日只進木麥茶數次,而靑粱米飮,則穀氣太過,故姑未進服矣。予意,則症候中,胃氣似不足,以溫中行氣之劑,進服,則似好矣。命緯曰,臣之愚見,亦如此矣。然而昨日癨氣較重,今日餘症之未得夬除,勢固然矣。上曰,香橘茶,實有力弱之慮,養胃湯中,入溫中行氣之劑,則何如?命緯曰,二貼旣已進服,今則以茶進服,似宜矣。翊臣曰,養胃湯三貼,則太過,姑觀動靜,先爲進茶,宜矣。上曰,今日預爲議定湯劑,可也。觀海曰,餘氣盡降然後,可進溫劑,今者症候,非氣不足也,似緣氣不調之致矣。上曰,專由於氣不足之致矣。命緯曰,症候若有不足之意,則湯劑,入溫潤之材,以爲調理之道,則誠好矣。若進溫散之劑,則反有妨於扶元之方矣。上曰,然則今日當進服香橘茶,湯劑,則更觀夜間動靜,議定,爲宜耶?命緯曰,聖敎,誠至當矣。上曰,今者湯劑,雖以消食爲主,而症候則專是胃氣不足之致,亦難專攻暑氣矣。材料,入沈香·丁香之屬,何如?觀海曰,不必入溫燥之劑,當視夜間問安。其在消補兼行之劑,合有以參調胃之道矣。命緯曰,臣意,則消導之方,當用消補之法矣。上曰,今者症候,雖是暑氣,而本有積氣痰候,故自前黃蓮之屬,亦不能進服,似有溫散之道矣。爾等之見,何如?命緯曰,自明日,宜有人蔘加入之道矣。症候若盡退,則氣候比今,必尤似不足矣。翊臣曰,氣降之後,自致薾然矣。上曰,本症候,專是寒痰及胃不足之致,知此然後,可定湯劑矣。翊臣曰,養胃湯性味,亦溫矣。上曰,旣有寒痰之候,則黃蓮不可進矣,又有痰火,則亦不可不消利矣。命緯曰,湯劑當以膈氣之潤下爲主矣。上曰,溫潤之劑,得無泥滯之慮耶?卞觀海之見,亦如此乎?觀海曰,徐命緯之言,亦以爲,溫劑之難進,而臣意,則亦不可過用潤劑矣。上曰,旣是寒痰,則當主溫矣。觀海曰,其在順月令之方,溫劑旣不可進,而養胃湯,若入半夏·陳皮之屬,則亦爲降寒痰之道矣。今者症候,非但氣不足之致,當用消補兼行之方矣。上曰,養胃湯中,若加入溫劑,則何如?命緯曰,本方中,略爲裁酌,則好矣。上曰,出去後方文,議定以入,可也。今日則當先用香橘茶乎?命緯曰,然矣。上曰,停當後草方文,先入之,可也。命書榻敎曰,惠慶宮進服香橘茶,一貼製入。命退,諸臣以次退出。
上在昌德宮。停常參·經筵。
王大妃殿·惠慶宮·中宮殿,藥房口傳朝問安。答曰,知道。
大殿,藥房口傳夕問安。答曰,勿爲問安。
王大妃殿·惠慶宮·中宮殿,藥房口傳夕問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?連日焦憂之餘,不瑕有所損之節,惠慶宮症候諸節,比昨益有差勝之勢乎?今日臣等,率諸御醫,趁早入診,詳察聖候,惠慶宮進服湯劑,更爲議定,爲宜。臣等,不任區區伏慮,敢此問安,竝爲仰稟。答曰,知道。慈候夜來寢睡安穩,益有差勝之效,卿等與諸醫入侍,議定湯劑,可也。
洪仁浩啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
洪仁浩啓曰,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,爲承候來待矣。傳曰,入侍。
南鶴聞啓曰,時原任閣臣,爲承候來待矣。傳曰,入侍。
傳于趙衍德曰,右副承旨入侍。
傳于南鶴聞曰,戶房承旨入侍。
兩司前望單子入之,大司憲尹蓍東,大司諫鄭啓淳,執義尹行履,掌令申禹相落點。
以大司憲尹蓍東牌不進推考傳旨,傳于洪仁浩曰,更爲牌招。
以大司諫鄭啓淳,執義尹行履,牌不進罷職傳旨,傳于洪仁浩曰,只推,更爲牌招。
傳于南鶴聞曰,未肅拜玉堂,許遞,今日政差出。
有政。吏批,判書吳載純進,參判趙鼎鎭,牌不進,參議徐鼎修式暇,同副承旨南鶴聞進。以趙瑍爲承旨,尹羽烈爲副修撰,李在學爲戶曹參判,黃宗大爲典設別提,金世輝爲瓦署別提,興海郡守李泰賢·庇仁縣監李郁延相換。
沈豐之啓曰,新除授承旨趙瑍,卽爲牌招察任,何如?傳曰,允。
兵批,判書李在簡進,參判具㢞·參議宋鍈病,參知柳誼入直,右副承旨洪仁浩進。啓曰,南兵使,今當差出,而擬望之人乏少,道內守令竝擬,何如?傳曰,允。以李謙會·趙爲都摠都事,李潤慶爲南兵使,副護軍,李身晦·李洪載·宋景煥,副司直,洪檢·尹師國·閔台爀·朴長卨·李尙友,副司果,鄭福煥·尹羽烈·李顯默·崔重圭,僉知單,鄭學耕,訓鍊奉事單,鄭仁載。
吏批,再政,以鄭大容爲副應敎,李洪載爲奉常正,李東曄爲會寧府使,洪大默爲玄風縣監。
傳于趙衍德曰,尋常御用,身爲有司之臣,義當盡心,莫重湯劑所用擧行,萬萬駭然,以本職劇任,姑不重勘,不可仍而無警,尙衣院當該一提調,爲先越俸三等。
以原春監司狀啓,通川·歙谷兩邑漂壓民戶,恤典題給事,傳于洪仁浩曰,大雨時行,固幸矣。本道則優不如不優,已爲本道,甚以爲慮,觀此狀辭,十五日之雨,如是滂沱,通·歙被墊民戶,至踰卄餘,人物雖幸無事,方農失巢,極爲關心。除尋常,各別顧助,最殘戶,拔例加助,一體報該曹,以公穀會減,諸邑則伊日雨水不至如彼其爲災云,雖可幸也,不可以此弛心。近日驟雨,異於連日均霑,則雖道伯,未必周知,更令盡心探察,過處,預講撫摩之策,尤過處,別給農糧,農不奪時,民得糊口,俾有申飭之實效事,令廟堂嚴飭該道。
藥房口傳啓曰,惠慶宮症候,晩後諸節,比朝更若何?加味養胃湯進服後,益臻平復之境乎?臣等不任伏慮之至。臣等,率諸御醫,更爲入侍承候,議定繼進當否,爲宜,惶恐敢啓。答曰,慈候,比朝益勝,膈間滯候通利,但微有腹痛餘症,蓋因胃氣,姑未復常,痰積用事,今則有力疎導,不若平平斡旋,養胃湯再進,亦恐如何?招問醫官,諸說亦然,昨日所進香橘茶元方中,去檳榔·白扁豆,減藿香·橘皮各一錢,加便香附一錢五分,半夏·白茯苓·縮砂各一錢,人蔘·甘草各五分,一貼製入,卿等不必入侍矣。
南鶴聞,以弘文館言啓曰,新除授副修撰尹羽烈,卽爲牌招察任,何如?傳曰,允。
以副修撰尹羽烈牌不進罷職傳旨,傳于南鶴聞曰,只推。
黃海監司李敬倫疏曰,伏以居諸迅駛,文禧廟終祥奄過,禫月又屆,一天之讎冤未雪,八域之悲隕如新,仰惟止慈之情,何以自抑?仍伏念,人臣之受恩君父,終古何限,而豈有如臣家者乎?嗚呼,臣之先臣,受知先朝,致位元輔,閱歷艱虞,夷險一節,而眷遇不替於始終,哀榮備極於存歿,如臣藐孤,亦藉餘庥,早通朝籍,濫廁宰列,追先臣未卒之志,欲報之於殿下,而涓埃莫效,夙夜兢懼,乃於月前,獲備宿衛之列,遽承宣召之命,追念先臣向國之忠,天語諄諄,曠絶隆摯,咫尺前席,感涕縱橫,旋又特命節惠之催宣,仍賜誄文之親製,字字恩言,句句華衮,實有後生之未曾聞,微臣之未盡知者,瞻聆莫不動色,國人爲之傳誦,至若食物衣資,亦及於老母,母子相對,稽首攢祝,只有驚惶摧咽而已。苟使先臣有知,寧不飮泣於九原乎?嗚呼,生平之腔血未暴,當時之耳目寖遠,雖荷上天之俯鑑,難望危忠之表顯,今於身歿數十年之後,闡發崇報,靡有餘蘊,此實千古人臣所未得者,世世生生,隕結糜粉,尙何以報答萬一耶?區區自矢於心者,惟在殫竭愚鈍,生死向前,庶可以歸見先臣矣。忽於千萬意外,伏承海藩除命,臣誠惝怳震越,罔知攸措。噫,臣之本末長短,惟聖明悉燭之,何嘗彷彿於旬宣之任,而況海西一路,介於山海之間,土無常稅,民多健訟,舟車交會,冠蓋旁午,視諸路,尤號難治,以臣綿薄之才,畸孤之蹤,將何以彈壓而剸理乎?恩愈重而報效無階,責彌大而稱塞無望。今若徒恃寵靈,冒昧承當,則其於僨國事而忝先訓,何哉?玆敢瀝血陳章,仰暴情實,伏乞聖慈,俯賜矜諒,亟命鐫改新授藩任,俾得優游散地,隨分自效,以卒終始陶甄之澤,千萬幸甚。答曰,省疏具悉。卿其勿辭,往欽哉。
全羅監司徐龍輔疏曰,伏以臣於本月二十一日,伏奉敎旨,以臣爲全羅道觀察使者,臣手擎恩誥,首以頓地,感極而涕不覺五情之失守也。噫,臣之出身,十有五年于玆,菲材蔑能,無當於百執事之末,而幸逢聖明之世,偏沐雨露之澤,始玷珥管,旋叨奎銜,昵陪香案,瞻依耿光,世所稱華貫要津,聞命輒膺,不敢爲逡巡違逋之計。臣雖不肖,寧昧貪戀之義,甘犯冒濫之戒,祗緣仰感鴻私,俯竭駑鈍,矢心於塵刹之報,區區衷赤,庶在淵鑑之中,而顧臣愚魯懶慵,專不事事,不惟臣自知甚明,同朝亦未嘗齒數,方岳之任,豈臣夢想所及?矧玆湖南一方,人物之富庶,財賦之委積,冠於諸路,雖使威望素著,年位俱隆者當之,猶懼不堪克副,臣是何人,乃敢當此不敢當而冒當?晏然坐政事堂,揚揚行刺史事,黜陟五十州長吏,南之人士,必曰朝廷之乏人也如此,朝廷之不重藩寄也如此,而其所以累則哲而乖器使爲如何哉?且臣出入禁闥以後,未曾有旬月逖違,今當顒祝之時,倍切戀結之忱,而若其僨事之慮,辱知之懼,尤有不得不一暴者,披瀝肝血,仰請裁處。伏乞天地父母,亟寢臣湖南新命,回授可堪之人,以重方面,以安賤分,不勝大願。答曰,省疏具悉。卿其勿辭,速往欽哉。
正言朴載淳疏曰,伏以臣,自來情勢,不敢抗顔於臺次者,非徒通朝之共知,抑亦聖明之俯悉,前後除旨,輒事違傲,辜恩負罪,尋常惶隕,畎畝涵詠,自分棄物,而近緣大慶指日,顒望誠切,進伏城闉,徊徨日久。玆者昨今來,柏府薇垣除命,連下於夢想之外,臣誠惶懍感激,益不知措躬之所也。私義無可進之勢,言責非虛縻之地,不得不復事號籲。伏乞天地父母,亟賜鐫免,仍治臣逋慢之罪焉。以臣情地之危卼,顧何敢出言論事,而聞見所及,竊有駭惋者,不容終默,略此附陳,伏願垂察焉。顧今刑法之藏而不用,實由於關係至重,而噫,彼韓晩裕·李儒慶,乃以侍從之臣,居官以後,用杖用棍,狼藉無憚,一則不思分憂委任之眷,一則全負起廢特補之恩,而乃有此故犯之擧,迹其所爲,誠極痛惋。臣謂,殷山縣監韓晩裕,亟施刊削之典,順川郡守李儒慶,特用徒配之律,斷不可已也。至若前兵曹判書鄭昌聖事,事已上徹,臣不必索論,而伊時恇怯失措之狀,有若鳥駭獸竄者然。輿儓下賤,莫不指點唾罵,目之以逃帥,誠爲聖世之一大變怪,朝廷之一大羞恥也。出給帶率之親校,任其撲打,不恤死生,則將何以慰三軍之心,而主中權之任乎?及其閑良輩推捉之時,又任其校卒之逞憾,或突入內庭,或恣意驅迫,景色愁痛,聽聞諠騰,事未前有,言亦可恥,以此以彼,節節駭怪,此不可以罷職薄勘而止。臣謂,前兵曹判書鄭昌聖,爲先削黜,永刊本兵之望,以爲尊朝廷·重師律之地焉。答曰,省疏具悉。韓晩裕譴削事,李儒慶徒配事,一則示警足矣,一則人人而雖如此,渠當隨事小心,其爲駭然,非晩裕之比,補亦譴耳,亦不可一恕一否,竝不允。前兵判事,亦已處分,爾其勿辭,從速察職。
敎全羅監司徐龍輔書曰,考成績於近民,薄試西邑,眷重寄於分治,遂命南維,予固熟知,今何多誥?惟卿,以重厚沈深之質,有雋爽通明之才,蓋自釋褐之初,已占眞宰相地步。廼於弱冠之歲,尙有老成人典刑,惟出入進止之有常,念靡忽尺寸之守,雖幾微聲色之不露,識則優分數之明,居家無門外高車,可是官職之大耐,持身若閨中處子,庶免憂患之橫來。夙就文華,縱不小技之自衒,分掌典故,已知政事之兼優,予由是眷遇特隆,式至今嚮用無替,翰苑奎署,歷踐近密之淸銜,相府銓曹,俱被郞僚之極選,妙年之聲望彌著,居然緋玉之序陞,平時之抱蘊旣多,久矣。盤錯之莫遇,惟彼五十州按察之任,政須二千石循良之治,地視邰邠,緬惟王基之肇自,劇同貝魏,素稱民物之寔繁,橘柚竹箭之宜貨利都會,魚鹽粟米之出貢賦委輸,數歲之饑饉相仍,一方之凋瘵轉甚,人命方困,疾易乘於流行,民産無恒,患或警於竊發,紙邑之徵納纔減,倘見積弊之回蘇,扇工之愁怨獨多,若爲長策之懷保,眷周行疇若予采,而僉擧曰惟汝諧,玆授卿以全羅道觀察使兼兵馬水軍節度使巡察使全州府尹。卿其克懋素存,祇服明訓,還溝壑於袵席,百堵皆興,壯鎖鑰於襟喉,一境永謐,永惟作成之道,擧孝興廉,必軫撫摩之方,輕刑薄斂,惟威重可以彈壓,惟綜理莫如稱平,守淸簡而戒宴安,必嚴律己,振紀綱而明黜陟,以務恢公,其餘稟裁,厥有彝典。於戲,淸漢一渡,想切夙夜,在公之思,福星遙輝,庶忘宵旰憂民之念。故玆敎示,想宜知悉。
戊申六月二十五日寅時,上御誠正閣。藥房入診大臣閣臣承候入侍時,提調沈豐之,副提調尹行元,假注書李貞運·趙台榮,記事官李相璜·金祖淳,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,一提學金鍾秀,檢校提學吳載純,原任提學鄭民始,檢校直提學徐有防·李秉模,檢校直閣徐鼎修·鄭東浚,直閣鄭大容,醫官徐命緯·李春敷·金光國·李益臣·卞觀海,以次進伏訖。命善等曰,炎熱轉甚,焦憂多日,聖體,若何?上曰,一樣矣。命善等曰,伏覩藥房啓辭批旨,有差勝之敎,實不勝慶幸,而朝來惠慶宮問安,更若何?上曰,漸臻差勝,而今夜則寢睡頗爲昏困,似是症減之效矣。敎命緯等曰,爾等欲進消滯之劑,此似合宜,而論以本症候,素有寒痰膈火之症,胃氣不足,積氣上陞,且初日多進湯劑丸藥,故恐或有損害胃氣之慮,今則用溫中行氣之劑,何如?命緯曰,臣等賤見,宜用淸涼之劑,姑不可徑進溫劑矣。上曰,今日湯劑,當入人蔘耶?命緯曰,當入之矣。上曰,然則依此爲之,可也。命書榻敎曰,惠慶宮進服加味養胃湯,一貼製入。上曰,副提調出去監製,可也。行元先退,上敎性源曰,卿等今旣登筵,有何稟達事乎?性源曰,別無仰達矣。上曰,今番都政,別無做錯乎?性源曰,臣未能詳知,而戊申軍功人子孫,東銓則着意收用,西銓則別無錄用,故臣一欲仰達矣。兵判今已罪遞矣。濟恭曰,臣聞,東銓政事中,淸白吏子孫收擬也,捨其父而錄其子,故領相捉囚政吏云矣。上曰,卿等謂,前兵判事,何如也?命善曰,是誠變怪,極爲驚駭,若使兵判,初能嚴其紀律,則豈至此境乎?性源曰,大司馬之見辱於閑良,實是前古所無之事,而況試射之日,無異師行,則前兵判之遭此困境,亦可謂疲軟矣。濟恭曰,閑良事,自歸於下凌上之科,如是而國何以爲國乎?臣始聞驚駭,其後繼聞,則率去帶校,先爲汰去,仍爲出給云,然則兵判事誠駭然矣。上曰,此閑良輩,皆是亂民,故初欲誅一閑良,以正名分矣。從後聞之,則兵判,汰其帶校,仍爲出給云,出給後,閑良輩,豈有不打之理乎?此是兵判之養成也。濟恭曰,若無摘去將牌之事,而閑良輩,任自毆打,則其罪果爲深重,若其不然,罪反爲輕矣。上曰,校卒輩憑藉將令,突入士夫內庭云,此亦兵判不能禁飭之責矣。命善曰,前兵判事,終始皆錯誤矣。上曰,刑曹郞廳事,果何故也?性源曰,其在堂郞之義,在下者,尤非矣。命善曰,參議之草記論罪,可也,而至於上疏,太過分數矣。鍾秀曰,臣於此事,初欲解紛矣,詳聞其委折,則李祉源之事,誠非矣。上曰,右副承旨與下直守令入侍。出榻敎賤臣承命出傳,右副承旨洪仁浩,淮陽府使金載順,富寧府使李光爕,鐵山府使洪繼哲,郭山郡守白慶周,平海郡守趙義鎭,橫城縣監具世元,興海郡守李泰賢,尼城縣監金履溫,玄風縣監宋碩欽,以次進伏。上曰,守令各奏職姓名。載順仰奏。上曰,卿今老矣,何求而出外也?命善曰,取其便近爲之云矣。世元進奏。上曰,年限幾迫乎?世元曰,年今六十七歲矣。上曰,勿以年限之已屆,少或廢弛也。泰賢進奏。上曰,將老下去乎?泰賢曰,道路逈絶,不得將往矣。上曰,爾之父母,已經回婚禮云,情理似難遠離,其在孝理,宜有體下之道矣。命書榻敎曰,庇仁縣監李郁延·興海郡守李泰賢相換。碩欽仰奏,命奏七事,碩欽仰奏訖。上曰,農桑之義,云何?碩欽曰,成就農桑之謂也。上曰,只知字音,誠可駭也。性源曰,玄風縣監宋碩欽,七事仰對之際,農桑盛之盛字,誤以成字仰奏,字音字義,隨問隨改,擧措顚錯,罷職,何如?上曰,不知開卷第一義,駭然則駭然,而以此遞罷,似非試可之意,爲先拿處,可也。濟恭曰,邑雖小,許多民生之榮悴苦樂,皆係守令,如知其不可,則恐難容護矣。上曰,依爲之。出擧條上曰,此等事,誠可悶矣。初以不可堪之人,銓曹爲其要譽,亦皆除邑矣。命善曰,此事誠難處,初仕之人,銓曹不可不詳愼矣。繼哲等進奏訖,命宣諭。仍命退,諸臣以次退出。
戊申六月二十五日卯時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書正言朴載淳疏批訖。上曰,李儒慶之事,是何擧也?仁浩曰,渠之性品,素甚怪駭矣。命書傳敎曰,外補降於竄配一等,謫倅之稱,自古而然,笱有別般請罪之事,則該道當狀聞,京司則當啓論,以待處分,而今番順川倅事,該曹之循常例,無難降考,有違常式,殷倅之同事勿論,亦涉斑駁,似因元等第之差間而然,不可無警飭,其時開坼銓官竝推考。又命書傳敎曰,有未署經守令,臺諫不備,尙未署經云,兩司違牌在外,及衆所共知實病人,竝許遞,前望單子入之,待下批,牌招署經,仍令辭朝。命退,承史以次退出。
戊申六月二十五日卯時,上御重熙堂。戶房承旨入侍時,左承旨趙衍德,假注書趙台榮,記注官金鳳顯,記事官金祖淳,檢校直提學徐有防,檢校直閣徐鼎修·鄭東浚,以次進伏訖。上命讀京畿監司褒貶啓本訖,衍德曰,卽伏見京畿監司洪秀輔,今春夏等褒貶啓本,則守令無一人居下,殊無嚴明殿最之意,推考警責,何如?上曰,依爲之。出擧條上曰,政官牌招開政。出榻敎命退,諸臣以次退出。
上在昌德宮。停常參·經筵。
自昧爽至巳時,灑雨下雨,測雨器水深四分。
自初昏至夜五更,灑雨下雨,測雨器水深三寸。
王大妃殿·惠慶宮·中宮殿,藥房口傳朝問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?多日侍湯,不瑕有所損之節,惠慶宮調攝中氣候諸節,比昨何如,而餘症快臻平復乎?臣等,今日率諸御醫,趁早入診,詳察聖候,惠慶宮進服湯劑,更爲議定爲宜,臣等,不任區區伏慮,敢此問安,竝爲仰稟。傳曰,入侍。
傳于南鶴聞曰,完伯留待,仍令當日辭朝。
傳于趙衍德曰,右承旨入侍。
以大司憲尹蓍東再牌不進推考傳旨,傳于南鶴聞曰,初叨實職,宜令一伸廉隅,許遞,前望單子入之,待下批,牌招察任。
大司憲前望單子入之,金載順落點。
兵曹,以白東俊爲守禦中軍。
藥房口傳啓曰,惠慶宮氣候調攝諸節,晩來更若何?俄者製入湯劑,已爲進服,而餘症快臻平復乎?臣等,率諸御醫,更爲入侍承候,議定繼進當否爲宜,臣等,不任區區伏慮,惶恐敢啓。答曰,知道。招問醫官,已下敎,卿等不必入侍矣。
趙衍德,以漢城府言啓曰,涉疑疾,方痛死亡之類,令各部兩署,更加摘奸後報來,故列錄書入之意,敢啓。傳曰,知道。
戊申六月二十六日卯時,上御誠正閣。藥房入診入侍時,提調沈豐之,副提調尹行元,假注書李貞運,記事官李相璜·金祖淳,檢校直提學徐有防,醫官徐命緯·金光國·李翊臣·卞觀海·張宅祚,以次進伏訖。豐之曰,多日侍湯之中,聖體,若何?上曰,一樣矣。豐之曰,夜間惠慶宮症候,益爲夬復乎?上曰,昨夜則諸節,比再昨夜不逮,似緣日氣之酷熱矣。上曰,醫官進前。命緯等進伏。上曰,症候,自昨日午後,微有腹痛之漸,進服米飮,則痛勢尤緊,故不能多進,寢睡亦不穩,行步則氣候曛眩,必是元氣不足之致。無論膈氣·暑氣·滯氣與否,腹痛之症候夬除然後,始可有思食之念,湯劑,當以養胃湯加減乎,當進六君子湯乎?命緯曰,腹痛症候,則似緣餘氣之未盡通利故也,當以消導爲主矣。觀海曰,臣意亦如此,湯劑當以消導爲主矣。上曰,當依前方乎?命緯曰,辛曲麥芽是當劑,而但味甚不佳,恐難進服矣。觀海曰,消導之劑,則莫如辛曲麥芽矣。命緯曰,白豆蔲,亦爲調理榮衛之劑矣。上曰,藥材之錯入,得無所妨耶?觀海曰,命意相同,則別無所妨矣。且縮砂之加入,亦好矣。命緯曰,若入白豆蔲,則草果當拔之矣。上曰,人蔘當入幾分乎?命緯曰,當入五分矣。上曰,然則依此爲之,可也。命書榻敎曰,惠慶宮進服加味養胃湯前方中,去吉更·白扁定草果,加神曲·麥芽各一錢,白豆蔲五分,一貼製入。豐之曰,多日焦憂之餘,合有脈候診察之道矣。上曰,不必診察矣。命退,諸臣以次退出。
戊申六月二十六日卯時,上御重熙堂。右承旨入侍時,右承旨趙衍德,假注書趙台榮,記注官金鳳顯,記事官金祖淳,檢校直提學徐有防,檢校直閣徐鼎修·鄭東浚,以次進伏訖。上曰,惠慶宮進服加減六君子湯,一貼製入。出榻敎上曰,全羅監司入侍。出榻敎賤臣承命出,與全羅監司徐龍輔,偕入進伏。上曰,卿之見任,任大責重,何以按治?必務明察彈壓之政,可也。龍輔曰,殫竭奉公,欲效萬一之報矣。上曰,何當發程耶?龍輔曰,再明日,欲發行矣。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深一寸。
自午時至酉時,灑雨下雨,測雨器水深一寸四分。
自三更至五更,灑雨下雨,測雨器水深三分。
王大妃殿·惠慶宮·中宮殿,藥房口傳朝問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?侍湯已至多日,不瑕有所損,惠慶宮調攝中氣候,比昨何如,而諸節快復常度乎?臣等,今日率諸御醫,趁早入診,詳察聖候,惠慶宮繼進湯劑,更爲議定爲宜,臣等,不任區區伏慮,敢此問安,竝爲仰稟。答曰,知道。提調入侍,議定湯劑,可也。
洪仁浩啓曰,來初一日,輪對日次,而宗廟秋享大祭齋戒相値,頉稟之意,敢啓。傳曰,知道。
洪仁浩啓曰,判府事徐命善,領敦寧洪樂性,判府事李福源·李在協·兪彦鎬,左議政李性源,右議政蔡濟恭,爲承候來待矣。傳曰,入侍。
南鶴聞啓曰,時原任閣臣,爲承候來待矣。傳曰,入侍。
南鶴聞啓曰,卽者檢閱李相璜,謂有身病,陳疏徑出,原疏纔已退却矣,依定式,禁推傳旨捧入之意,敢啓。傳曰,聞其實病難强,不得已徑出云,禁推分揀,給由。
藥房口傳啓曰,惠慶宮調攝氣候,晩來更若何?午間製入湯劑進服後,諸節益臻差勝乎?臣等,率諸御醫,更爲入侍承候,何如?臣等,不任區區伏慮,惶恐敢啓。答曰,知道。湯劑進服後,膈間顯有涼意,恐有妨於寒痰,而腹痛時時微現,此或爲湯劑效益,更觀夜間氣候,繼進當否,當議定,卿等不必入侍矣。
傳于洪仁浩曰,潦熱如此,該房承旨,取見禁府·刑曹囚徒,書入點下者,決放以啓。
洪仁浩啓曰,潦熱如此,該房承旨,取見禁府·刑曹囚徒,書入點下者,決放以啓事,命下矣。依下敎,禁府保放罪人金泰熙,卽其地定配,林致秀·張泳·李仁煥·張敬相·延德雨,依本律,勘放草記,閔廷桓,依他檢官例,勘放草記,金潤國,前配法已施,以奪告身放送,時囚罪人權友仁,付過放送,李得臣,以不應爲而爲律勘放,刑曹輕囚罪人安福崇·權㸇·吳景雲·申應祺·元亨斗·梁啓賢,照律草記,金守海,勘處,韓吾公·尹致衡決配,黃一哲,遠配,待用刑,嚴刑三次,奴好乭·李世興,傷處看審,勘放草記,趙漢璡,已推覈則照律草記,南莫乭,抄出文案草記,金漢重,定配,池聖禧,罪犯商量決放,朴茂盛,罪犯商量勘放,朴聖彩保放事,分付禁府·刑曹之意,敢啓。傳曰,知道。
以文兼柳文養書啓,漢江鎭舍修改事,傳于洪仁浩曰,此後自訓局主管修補,依他營例爲之,前聞史官之言,今見宣傳官書啓,可知其所見不似,趁卽修補事,分付該營。
南鶴聞,以吏曹言啓曰,今此宗廟·永寧殿秋享大祭大祝,皆以侍從塡差矣,時無職名人員,令該曹口傳付軍職,何如?傳曰,允。
兵曹口傳政事,副司果權裕·李尙度·鄭致淳·李彦祐。
趙衍德,以賑恤廳言啓曰,今月二十六日,乃是三巡給糧當次日,故發遣本廳郞廳與備邊司郞廳·各該部官,同往四郊,新舊病民中,抄其貧窮尤甚者,一遵式例,東部字內十九口,西部字內八口,南部字內三十五口,北部字內二十二口,合八十四口處,米一石十斗二升,一一分給。二十一日·二十四日,本廳郞廳與備邊司郞廳,間三日摘奸時,目見遑汲之類,不拘八日之限,壯弱之例,卽地救急之數,東部字內十口,西部字內二十口,南部字內一百四口,北部字內三十一口,合一百六十五口,米爲三石六升之意,敢啓。傳曰,知道。俄因備郞所告,分給形止,已知之,而昨今大雨,能免滲濕之患乎?更加申飭各部,可也。
全羅監司徐龍輔疏曰,伏以臣,猥膺藩除,纔已辭陛矣。仍伏念,臣之母山,在於京畿砥平地,臣職事所縻,久曠省掃,今當遠離,松楸入望,雨露增感,玆敢略陳短章,仰瀆崇聽。伏乞聖慈,俯垂鑑諒,特許歷省,以伸至情,千萬幸甚。答曰,省疏具悉。卿其依所請歷省。
戊申六月二十七日巳時,上御重熙堂。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,卿聞醫官之言乎?慈宮症候,自今日有渴漸,雖緣日氣之苦熱,或慮藥燥之所致,故湯劑進服之道,誠爲難愼矣。太體滯候,尙不順下,今已至五日,誠切悶矣。今日則毋論溫劑涼劑,只以一貼進服,好矣。命書榻敎曰,惠慶宮進服加味六和湯,一貼製入。豐之曰,多日侍湯,日氣又苦熱,聖體,若何?上曰,一樣矣。豐之曰,月令湯劑,合有進御之道矣。上曰,不必進御矣。上曰,左承旨入侍。出榻敎命退,承史以次退出。
戊申六月二十七日巳時,上御誠正閣。大臣閣臣承候入侍時,行左承旨趙瑍,假注書趙台榮,記注官金鳳顯,記事官金祖淳,判府事徐命善,領敦寧洪樂性,判府事李福源·李在協·兪彦鎬,一提學金鍾秀,檢校提學吳載純,原任提學鄭民始,檢校直提學徐有防·李秉模,檢校直閣徐鼎修·鄭東浚,直閣鄭大容,以次進伏訖。命善等曰,昨今日氣蒸鬰,聖體,若何?上曰,一樣矣。命善等曰,惠慶宮氣候,昨有差勝之敎,已不勝慶幸,而夜來諸節,更若何?上曰,餘症尙不快差,是甚可悶,今至五日,穀氣不進,故胃氣不足,積氣時動,進用補脾胃抑奸氣之劑,則似好矣。福源曰,不進水刺,已至多日,是甚悶迫矣。命善曰,近來醫官,尤無可合人,恐難湯劑之得宜矣。樂性曰,日氣不和,故調攝之節,尤難矣。上曰,雨勢不止,而卿等入來,故慈心以爲不安,此後更勿入來,好矣。命善曰,臣等旣知,患候之尙未快差,豈敢不入來乎?上曰,左右相旣詣誓戒,使之勿爲入來,可也。仍命退,諸臣以次退出。
上在昌德宮。停常參·經筵。
自午時至酉時,灑雨下雨,測雨器水深一寸二分。
自初昏至夜五更,灑雨下雨,測雨器水深四寸二分。
王大妃殿·惠慶宮·中宮殿,藥房口傳朝問安。答曰,知道。
藥房提調臣沈豐之,副提調臣尹行元啓曰,庚炎轉甚,伏未審此時,聖體,若何?寢睡·水刺之節,亦何如?侍湯已至多日,不瑕有所損,王大妃殿氣候,何如?惠慶宮調攝中氣候,何如?夜間寢睡安穩,朝來諸節,益勝乎?中宮殿氣候,何如?臣等,今日率諸御醫,趁早入診,詳察聖候,惠慶宮繼進湯劑,更爲議定爲宜,臣等,不任區區伏慮,敢此問安,竝爲仰稟。答曰,知道。入侍。
沈豐之啓曰,左承旨趙瑍,今日不爲仕進,卽爲牌招,何如?傳曰,允。
傳于趙衍德曰,推考房承旨入侍。
傳于趙衍德曰,右承旨入侍。
傳于趙衍德曰,承旨房仍。
沈豐之啓曰,昨日藥房朝問安時,王大妃殿問安。大殿承傳色,欲爲兼受,故臣等,心竊訝惑,問其委折於司謁,則承傳色,言于司謁曰,有下敎,當兼受云,故臣等,始傳問安矣。卽伏見傳敎下者,推移兼行之命,在於向來,而昨日承傳色之有下敎云者,萬萬驚駭,臣等之未能覺察,不卽論啓,誠不勝惶恐。當該承傳色,所當重勘,而本院請推之外,無他可施之罰,何以爲之?敢稟。傳曰,雖有向來下敎,卿等旣不親承,則豈可只憑承傳色口傳,默無一言乎?卿等從重推考,至於承傳色,自有向日廷班之屢請,各殿承傳色事,有此後未及待令時,使之兼受後來奏,別無勘罪之端矣。
藥房口傳啓曰,惠慶宮調攝氣候,晩來,更若何?今日湯劑進服後諸節,益有差勝之效乎?臣等,率諸御醫,更爲入侍承候,何如?臣等,不任區區伏慮,惶恐敢啓。傳曰,慈候,比昨差勝,湯劑,明當議定,卿等不必入侍矣。
南鶴聞啓曰,吏曹判書吳載純,參判趙鼎鎭,參議徐鼎修,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,參判一伸無妨,許遞,參議只推,與判書,更卽牌招開政。
有政。吏批,判書吳載純進,參判未差,參議徐鼎修內閣進,同副承旨南鶴聞進。以李在學爲吏曹參判,金思義爲司僕僉正,趙景鎭爲監察,姜爲淮陽府使,鄭殷祥爲昌平縣令,開城分敎官單張玄聞,東學訓導單高克忠,西學訓導單承慶恒。
兵批,判書李在簡進,參判具㢞·參議宋鍈病,參知柳誼入直,右副承旨洪仁浩進。以申光輅爲宣傳官,金尙源爲訓鍊主簿,同知單鄭鏶,僉知單車潤泰,副護軍權恢,副司直尹蓍東·李亨逵·柳焵,副司果鄭福煥·尹羽烈。
洪仁浩啓曰,各營門之分受字內宮墻,皆有主管,法意何等嚴重,而今日曉頭,集春門北邊墻垣,因雨頹圮,只存半邊。此乃差備至近之地,圍排把守,一時爲急,而日已向午,尙不擧行,以致中官代把之境,事未前有,誠極寒心。且該曹則卽已草記,而該營則竝與草記而不呈,使莫重宮墻,致此疎虞,該大將,不可以本院一時例推而止,而論勘輕重,有不敢擅便,令廟堂稟處,何如?傳曰,近來武將,無習陣試射之公務,有何役役之端,莫重宮墻之大內直接處,自曉至午,尙不把防,尙不草記,至有中官來報代把,自本院啓辭之境。大抵訓將事,極爲駭然,尋常擧行如此,他尙何說?何必借手廟堂乎?當該大將,下義禁府處之。
洪仁浩啓曰,訓鍊大將徐有大,下義禁府處之事,命下矣。將兵之任,不可一刻無摠察之人,何以爲之?敢稟。傳曰,都提調兼察,從事官,發牌聽傳敎。
以內弓房手本,加下樺皮進排事,傳于趙衍德曰,此手本,下該曹,流來加下數爻,從便卽爲劃給,俾無次次移施之弊。
以咸鏡監司狀啓,禜祭停撤,各穀庶有回醒之望事,傳于南鶴聞曰,祈晴之後,旋得暘曝云,十六以後,更無注灑乎?言念本道穡事,雨澤之太過,終不得弛慮,卿須體此宵旰之憂,詳問邑宰,俾各遍審里社,各具所見狀聞事,申飭該道,嶺東數邑雨水夥然,似不下於北關,亦爲申飭東伯,詳問邑宰以聞事,分付。
以慶尙監司狀啓,列邑癘疫詳探馳啓事,傳于南鶴聞曰,以此狀辭觀之,疫癘之尙未寢息可知,所報名數,參以病勢,其數不多,此果從實枚報而然乎,抑簡抄而然乎?無論多寡,無依者,各別周恤於頷顑之前,死亡人中無依者,收瘞之政,無或泛忽事,更加嚴飭,湖南狀本亦然,以此意,一體申飭,湖西則尙無登聞,前此申飭之意,果安在哉?昨今大雨連宵滂沱,雨後病氣,亦有蘇滌之望乎?一體探問列邑,使之從實狀聞,周給收瘞等節,一體嚴飭,俾有實效。
南鶴聞,以景慕宮郞廳,以都提調意啓曰,御覽植木貼子,以四季朔請出生枯數爻,修整以入事,曾已定式矣。今季朔,則別無生枯之可以修整者,故御覽貼子,不爲請出之意,敢啓。傳曰,知道。
南鶴聞,以禮曹言啓曰,卽接永禧殿令所報,則本殿只有兩官,而參奉姜有一未肅拜,來七月初一日焚香受香時,替直無人云,莫重直所,不可暫曠,假官,依定式,令吏曹以成均館官員,口傳啓下,以爲推移入直之地,何如?傳曰,允。
洪仁浩,以戶曹言啓曰,興陽縣田稅一隻船,到京江致敗後,所載穀物之元納宮納,已拯未拯,照例區處之意,有所草記蒙允矣。卽接明禮宮宮屬所告,則本宮及義烈宮免稅米,不入於敗船中,而領來色吏,方欲來納云。故聞極訝惑,該船監色·沙格之移送秋曹者,移文捉來,更加査問,則所告內以爲,明禮宮免稅米五十八石十三斗七升九合,義烈宮免稅米一百十七石十二斗五升八合,陳省則竝與元陳省,而一時受來,付之元稅船,穀物則以他小船載來,而別有領來色吏,査問於厥漢,則可以詳知云,故領來色吏,捉來査問,則所告內以爲,元稅宮納,同出於一縣,故陳省果爲同時受來,竝付於元稅船隻,宮納則以他小船載來,旣不入於臭載中,故果爲往告於當宮,以爲納上之地云矣。大抵陳省穀物之各在他船,前所未有之事,一百八十石之宮納,分載於小船,千里駕海云者,亦不成事理,其間必有符同作奸之事,而査問之下,專事牢諱,姑待前頭嚴覈,使之一體究得,而穀物旣已見在,爲先準數捧上,輸送當宮,當初推覈草記時,旣不能逐條盤詰,又不能詳加照察,有此做錯之失,惶恐待罪之意,敢啓。傳曰,知道。以宮納事,昨年飭敎,不但截嚴,況屬之本曹,卽出於爲民除弊。初元式令,有司之遵守,義尤不敢歇後,而近來許多奸弊,難以枚擧,畢竟其害都歸於小民,事之無謂,孰甚於是乎?朝廷擧措,當從現發處懲後,昨日所謂敗船之今日所謂分載者,此無他,從中作俑,任渠輩行胸臆而然。大抵防納不禁,弊上生弊,有司之臣,若能嚴核詳察,豈無革其弊之道乎?粒粒辛苦,出自小民膏血,而及其爲弊,乃至於此,甚至拯米劣米之徵弊,反歸於小民,哀此小民,何以聊生?分載一款,必由於防納,防納一款,必由於作奸,令刑曹,在囚諸人等,除尋常各別施威,究得實情以聞,一以爲痛繩懲後之地,一以示慰謝小民之意,其在反隅之義,不可自京司,一番査治而止,仍令廟堂,將此傳敎,嚴飭船運邑諸道道伯處後,復有此等事,現發守令重勘,監司亦宜有不飭之責,毋曰一時飭令,莫致向後重陷事,各別嚴飭,可也。卿則勿待罪。
洪仁浩,以兵曹言啓曰,卽接廣智營入直哨官李泰亨手本,則集春門北邊近處宮墻舊築一間許,蓋瓦·蓋板及椽木朽傷頹落云,令紫門監,爲先以杻把子,堅實圍排,依例樹柵,而把守軍兵,廣智營入直砲手八名除出,限修築間,嚴加守直之意,分付,何如?傳曰,允。旣與頹垣有異,當此潦炎,軍兵把立之弊,不可不念,把守置之,嚴飭該營,使之晝察夜巡,可也。
洪仁浩,以訓鍊都監言啓曰,依兵曹草記批旨,集春門北邊宮墻一間許,蓋瓦·蓋板及椽木朽傷頹落處,廣智營入直軍五名,將校一人率領,限修築間,使之晝察夜巡之意,敢啓。傳曰,知道。
洪仁浩,以刑曹言啓曰,因承政院啓辭,輕囚罪人南莫乭,抄出文案草記事,命下矣。日前司僕寺移文內,巨達南莫乭,持邊馬出去之際,欲爲歷入其家,馬則使其洞內十許歲兒,看守路傍,以馬轡,緊繫於厥兒之手,渠則仍入其家,未及出來之前,馬忽驚逸,奔突街路,兒旣被繫,無以脫手,隨馬捽曳,終至殞命。雖非莫乭之手犯,以手繫轡,卽渠所爲,則償命之律,烏得免乎?同南莫乭,準法勘處事移文據,南莫乭,爲先捉囚,厥兒致死一款,發甘該部,使之檢驗,則東部奉事李集命牒呈內,致死兒繼得,年可十歲量,而實因以馬踏致死懸錄矣。南莫乭處,緊繫馬轡於兒手,捽曳致死之由,各別嚴覈,則其招以爲,本寺馬醫司僕,每日乘馬調習,故今月二十三日朝,矣身持邊馬,往于馬醫家之路,喫飯次,入往矣家時,以馬鞭穿揷墻壁,繫馬于鞭末後,致死兒繼得,卽矣身姨從,而適在其傍,故看守之意言及矣。方食之際,聞行人喧傳之聲,則穉兒懸于馬轡,捽曳以去云,故聞甚驚駭,出來見之,則馬匹及繼得,果無去處,追往跟尋,已爲致死。蓋馬轡端末,本有套圈,或者繼得,解其鞭末所繫之轡,渠自納手于套圈中,因其馬匹之驚逸,捽蹴致死而然也。矣身與繼得爲姨從之親,而頃刻之間,有此慘變,卽欲溘然無知,伏俟法司處分云矣,敢啓。傳曰,觀此文案,參以事情,所謂莫乭稱名漢,別無可執之罪,雖欲爲死人洩冤,深看艱覓,竝與由我之律,而在莫乭,無可言,成獄一款,姑舍是,未必爲重治之罪,自本曹,卽爲參酌決處,俾無滯囚之弊,畜物何知,而因畜殪人,則登時戮其畜,以寓重人賤畜之義,可也。問於該寺,馬匹則伊時卽爲出給,所謂屍親,敢生轉賣之計,了無屠殺之意云,渠雖無識常漢,惻隱之心,人皆有之,不惟不報讎,忍欲爲此賭利,此似小事,有關風化倫綱,尋常殺獄,行賄私和,其律何等至嚴,厥漢所爲,十倍甚於私和,所謂屍親捉來,各別嚴囚,以爲待用刑痛治之地,可也。
洪仁浩,以刑曹言啓曰,南莫乭抄出文案草記批旨內,南莫乭,自本曹參酌決處,問於該寺,馬匹則伊時出給,屍親,敢生轉賣之計,了無屠殺之意云,雖無識常漢,不惟不報讎,忍欲爲此賭利,此似小事,有關風化倫綱,所謂屍親捉來,各別嚴囚,待用刑痛治事,命下矣。謹按律文,則大明律畜産咬踢人條有曰,凡馬牛有觸觝踢咬人,而記號拴繫不如法,因而殺傷人者,以過失論,同律戲殺·誤殺·過失殺傷人條有曰,若過失殺傷人者,各准鬪殺傷罪,依律收贖,南莫乭,依鬪殺律,收贖放送,屍親金聖大,依傳敎,着枷牢囚,待用刑,各別嚴治計料之意,敢啓。傳曰,知道。
洪仁浩,以刑曹言啓曰,卽因罪人南莫乭勘處,取考律文,則大明律畜産咬踢人條所云,馬牛觸觝踢咬人,而記號拴繫不如法,因而殺傷人者,以過失論者,恰爲此事准備,故已以依此律勘處之意草記矣。記號二字之義,問于律官輩,則皆以爲,皇朝之法,馬牛之咬踢人者,另加標識,掛在該馬牛身上,故老相傳如此云,今但以不如法之文見之,亦可驗此說之有據,臣等寡陋,今始知皇朝有此法,此可以仰見皇朝用意仁厚,制法嚴密之盛德宏規,誠不勝欽誦感歎。大抵馬牛之悍惡難制,咬踢人觸觝人者,不知其數,今若明白記號標識,撘在馬牛身上,使人人者,皆望見而避之,各思處變應猝之方,則世之被咬踢被觝觸死者尠矣。一歲之中,八方之內,人命之全活,當爲幾何?我聖朝禮律規度,一遵皇朝,而獨於此事,闕而不擧,恐爲欠典,擧而措之,不過一號令間事,而亦無他礙掣難便之端,區區微見,不敢有隱,竊欲贊聖朝好生之德,敢自附古人執藝之義,下詢廟堂,劃卽擧行,未知,何如?傳曰,欲裨好生之政,陳此師古之請,意可嘉也,許令廟堂稟處。
洪仁浩,以刑曹言啓曰,因承政院啓辭,輕囚罪人中安福崇·權㸇·吳景雲·申應祺·元亨斗·梁啓賢,照律草記,金守海勘處,韓吾公·尹致衡決配,黃一哲遠配,待用刑,嚴刑三次,奴好乭·李世興,傷處看審,勘放草記,趙漢璡,己推覈則照律草記,南莫乭,抄出文案草記,金漢重,定配,池聖祿,罪犯商量決放,朴茂盛,罪犯商量勘放,朴聖彩,保放事,命下矣。安福崇,則成均館因齋中送言移文內,本以穿股貫索,屢入捕廳之漢,突入齋中,凌辱多士,拔劍投石,齋舍窓戶廳板,每每偸竊,至於釋菜時,作亂於籩豆之間,此漢,決不可生出獄門云,故捧遲晩後,照大明律拆毁申明亭房屋律,杖一百流三千里,定配於咸鏡道慶興府,而杖則令配所官,待用杖擧行。權㸇,則敎誘申應祺,僞造文券,欺人放賣,偸食價錢二百兩,申應祺,則被誘權㸇,僞造文券罪,照大典通編僞造文記奸詐現著者,杖一百流三千里,敎誘者,同罪之文,權㸇,咸鏡道永興府,申應祺,平安道三登縣,竝定配所,而杖則令各其配所官,待用杖擧行。吳景雲,則敎誘梁啓賢,偸出金吾所在逆家畓券,廣布同黨,欺人取物,梁啓賢,則被誘於吳景雲,偸給逆家畓券罪,照大明律盜他人田宅,杖八十徒二年及敎誘人犯法,與犯人同罪律,吳景雲,黃海道豐川府,梁啓賢,忠淸道靑陽縣,竝定配所,而杖則令各其配所官,待用杖擧行。元亨斗,則欺取他人家券,典當出債百餘兩後,數年逃避罪,照大明律用計欺詐,以取財物律,杖七十收贖放送。金守海,則與閔景顯符同,曺大鳳之權賣畓券,圖納逆宗家罪,照大明律將互爭他人田,投獻官豪勢要人者,杖一百徒三年律,定配於原春道平海郡,而杖則令配所官,待用杖擧行。韓吾公,則以士夫家婢夫,每每酗酒,淩辱其妻上典罪,定配於忠淸道唐津縣。尹致衡,則毆打士夫,逃避不現罪,定配於舒川郡。黃一哲,則祼體突入士夫家內房,毆打婦女罪,定配於咸鏡道穩城府,而令配所官,依傳敎,待用刑,嚴刑三次。趙漢璡,則偸出他人畓券,成出僞券代充後,旋因本畓之屬公畿營,還給本券罪,照大典通編僞造文券,杖一百流三千里律,杖配竝收贖放送。金漢重,則依傳敎,定配於慶尙道機張縣。池聖祿,則以毆人成傷罪,依律文,笞四十收贖放送。朴茂盛,則以瞞告官長罪,照不應爲律,笞四十收贖放送。朴聖彩,則依傳敎保放。奴好乭及李世興,被刺被打人傷處看審,日暮不得擧行,待明朝看審後,竝依本律勘處之意,敢啓。傳曰,潦炎滯囚可悶,昨有分等決處之命,而觀此草記,各人照律,可謂廷尉當,竝依此擧行。至於金守海,如渠何足言?向來判付,忘未竝擧,勿配,參酌決放,可也。
洪仁浩,以刑曹言啓曰,依傳敎,奴好乭及李世興處,被刺被打人傷處看審,則好乭處被刺人崔大昌傷處,旣盡完合,故好乭則依本律勘罪後發配,世興處被打人鄭榮辰,胸膛被踢處如掌大者,今至十餘日,一向靑黑而硬,面色喘息,十分危重,故李世興則姑不得勘處,辜限間,還爲嚴囚之意,敢啓。傳曰,知道。
洪仁浩,以義禁府言啓曰,保放罪人金泰熙,卽其地定配,林致秀·張泳·李仁煥·張敬相·延德雨,依本律勘放,閔廷桓,依他檢官例勘放,金潤國,以奪告身放送,時囚罪人權友仁,附過放送,李得臣,以不應爲而爲律,勘放事,命下矣。金潤國,告身盡行追奪放送,權友仁,附過放送,閔廷桓,依他檢官例,杖一百收贖,告身盡行追奪,永不敍用,放送,李得臣,以不應爲事理重律,杖八十收贖,奪告身三等,放送,金泰熙,平安道定州牧,卽其地定配,而以狀啓內辭意,具罪目,依例發遣府羅將,押送配所,林致秀·張泳·李仁煥·張敬相·延德雨等,慶尙監司金光默狀啓內,莫重國穀,初不督捧,轉相虛錄,逐年瞞勘者,己極可駭,而延德雨·李仁煥·張敬相等,還穀反逋之外,公貨犯用之數,延德雨爲四十三兩,李仁煥爲二十兩,張敬相爲二百兩,而不卽還報,尤爲無嚴,罪取考律文,則大典通編倉庫條有曰,還上虛錄者,徒三年定配,又五年禁錮,大明律監守自盜條有曰,凡監臨主守自盜倉庫錢糧者,計贓五貫以下,杖九十,二十貫,杖一百流二千里,名例有曰,二罪俱發,以重者論,大典通編推斷條有曰,徒流以下之罪,喪前所犯而喪後發覺者,竝從勘斷時收贖,犯私罪,杖一百以上決杖,告身盡行追奪,雜令條有曰,王府決杖者,代以金贖矣。林致秀,告身盡行追奪,又五年禁錮,原春道高城郡養珍驛徒三年定配,李仁煥,從重論,告身盡行追奪,又五年禁錮,黃海道豐川府安山驛,徒三年定配,延德雨,從重論,告身盡行追奪,又五年禁錮,忠淸道舒川郡豆谷驛,徒三年定配,而以狀啓內辭意,具罪目,依例發遣府羅將,押送于各其配所,張泳·張敬相,俱是喪人,張泳,告身盡行追奪,又五年禁錮,而徒三年定配,以喪前所犯收贖,張敬相,從重論,告身盡行追奪,而杖一百流二千里定配,以喪前所犯,收贖放送,何如?傳曰,允。有功議者,各減一等。
洪仁浩,以義禁府言啓曰,金潤國,告身盡行追奪,閔廷桓,杖一百收贖,告身盡行追奪,永不敍用,李得臣,杖八十收贖,奪告身三等,林致秀·李仁煥·延德雨等,各告身盡行追奪,徒三年定配,又五年禁錮,張泳,徒三年定配,以喪前所犯收贖,告身盡行追奪,又五年禁錮,張敬相,杖一百流二千里,以喪前所犯收贖,告身盡行追奪事,照律草記批旨內,有功議者,各減一等事,命下矣。李得臣六代祖楘,扈聖原從功臣,麟坪大君五寸親云,功議各減一等,杖六十收贖,奪告身一等,張敬相祖萬柱,揚武原從功臣云,功減一等,杖一百徒三年,以喪前所犯收贖,告身盡行追奪,閔廷桓,雖有功,永不敍用,無減等之例,金潤國·林致秀·張泳·李仁煥·延德雨等,無功議云,而卽接李仁煥呈狀,則其母年今七十,無兄弟獨身云,故取考律文,則大明律犯罪存留養親條有曰,凡祖父母·父母老疾應侍,家無以次成丁者,若犯徒流收贖,存留養親云矣。李仁煥,徒三年定配,以親年七十收贖,告身盡行追奪,又五年禁錮,何如?傳曰,允。
戊申六月二十八日卯時,上御誠正閣。藥房入診入侍時,提調沈豐之,副提調尹行元,假注書李貞運,記注官金鳳顯,記事官金祖淳,檢校直提學李秉模,醫官徐命緯·金光國·李翊臣·卞觀海·金行順,以次進伏訖。豐之曰,潦炎轉甚,此時,聖體若何?上曰,一樣矣。豐之曰,惠慶宮症候,益有差勝之節乎?上曰,諸節,比昨少差矣。上曰,醫官進前。命緯等進伏。上曰,昨日湯劑進服後,膈間顯有涼意,不無妨於寒痰之慮,而腹中不平之候,則少有減勢,寢睡亦安穩,比再昨則有變動矣,自今日進粥水刺,則何如?豐之曰,爲日已多,飮食之節,不可不加意矣。醫官之言,亦以爲,當進稀粥云矣。命緯曰,泥滯之候,由於膈氣痰候,故雖米飮,亦未嘗不滯矣。自今進稀粥,恐似宜矣。上曰,今日湯劑,當依昨日方文爲之乎?命緯曰,當依前方矣。豐之曰,再昨夜有渴候矣,今日則何如?上曰,昨日則渴候有加,香薷散二貼,幾盡服矣。觀海曰,山桅炒黑則性味不寒,且入豆䜴則有益開胃之道,今日湯劑中,山桅加入分數,似好矣。命緯曰,山桅三分,亦有動靜,則不必加其分數矣。上曰,然則加三分爲之,可也。命書榻敎曰,惠慶宮進服加味六和湯,一貼製入。上敎秉模曰,雨勢連日大霔,自本曹下帖,申飭各陵官,而元陵官,則尤各別申飭,可也。欲命奉審或摘奸,而亦不無弊端,故姑置之矣。上曰,政官牌招開政。出榻敎命退,諸臣以次退出。
戊申六月二十八日卯時,上御重熙堂。推考房承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書傳敎曰,昨日藥院問安時,王大妃殿承傳色,未及待令,以致大殿承傳色之兼行,因向來各殿承傳色遲滯事,雖有推移兼行之命,藥院承宣,則但當從所見具由論啓勘罪,可也。雖以今日傳批時言之,惠慶宮承言色,稍後下去,亦無一言論罪,何如是寬恕乎?此後承傳色中官之兼進,或間斷下去,則卽地請罪,萬一掩置,從他現發中官處分,姑無論,當該承旨當重勘,以示嚴內外之別,承宣或有生疎者,須有掌務官之提醒,可以依定式擧行,如是申飭之後,一或泛忽,當該掌務官及首醫,以顧護中官律論,以此書付院壁,政院亦爲知悉,載之故事。又命書傳敎曰,大小剖決,大小登聞,道伯有故,假都事替行,雖曰不易之常例,至於貶目,無論兵水營,或濟州防營,係是道伯與該帥該倅同議磨勘,則昨見濟州貶目,拔却同議之規,以假都事姓名封啓,甚至假都事書等第,其所違格,比諸兵水營兵水使自書等第,爲尤甚,有例無例,問于該曹,亦曰無是,然則前伯之使假都事替封,不但可駭,都事之聽從,亦甚疎忽,政院則以貶目,必自該道已頒揭,亦難還下送,以何以爲之微稟,政院言亦然,以此意,問于廟堂,使之論理草記覆奏。命退,承史以次退出。
上在昌德宮。停常參·經筵。
自昧爽至巳時,灑雨下雨,測雨器水深二分。
王大妃殿·惠慶宮·中宮殿,藥房口傳朝問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?多日侍湯,不瑕有損,惠慶宮調攝中氣候,比昨何如,而諸節益臻快復乎?臣等,今日率諸御醫,趁早入診,詳察聖候,惠慶宮繼進湯劑,更爲議定,爲宜。臣等,不任區區伏慮,敢此問安,竝爲仰稟。答曰,入侍。
洪仁浩啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
沈豐之啓曰,左承旨趙瑍,今日不爲仕進,卽爲牌招,何如?傳曰,允。
傳于趙衍德曰,禮房承旨入侍。
傳于洪仁浩曰,未下直守令,當日辭朝。
傳于南鶴聞曰,下直守令留待。
傳于趙衍德曰,左承旨與下直守令入侍。
洪仁浩啓曰,訓鍊大將徐有大,帶職放送事,命下矣。卽爲牌招,傳授命召,何如?傳曰,允。
傳于南鶴聞曰,發遣吏郞,諸執事淸齋與否,摘奸以來。
藥房口傳啓曰,惠慶宮調攝氣候,晩來更若何?今日湯劑進服後諸節,比昨益有差勝之效乎?臣等,率諸御醫,更爲入侍承候,何如?臣等,不任區區伏慮,惶恐敢啓。答曰,慈候比朝益勝,卿等不必入侍矣。
傳于趙衍德曰,當夏一番潦水,何年不然,而頹渰恤典,亦屬常例,近來則除非特敎,元不自下擧行,事甚駭然,令廟堂知悉,此後隨卽嚴飭,京兆賑廳,依例登聞,一邊顧恤,俾有申飭之實效。
玉堂前望單子入之,應敎,李洪載落點。
兩司前望單子入之,執義,洪聖淵,正言,李敬五落點。
南鶴聞啓曰,新除授執義洪聖淵,正言李敬五,方在罷散中,何以爲之?敢稟。傳曰,敍用。
吏曹參議前望單子入之,李時秀落點。
洪仁浩啓曰,新除授吏曹參議李時秀,方在罷散中,何以爲之?敢稟。傳曰,敍用。
以政官牌不進傳旨,傳于南鶴聞曰,參議只推,與判書·參判,更爲牌招開政。
有政。吏批,判書吳載純進,參判李在學進,參議李時秀進,同副承旨南鶴聞進。以趙鼎鎭爲戶曹參判,黃仁煦爲刑曹正郞,李壽咸爲奉常正,申致權爲豐川府使。
兵批,判書李在簡進,參判具㢞·參議宋鍈病,參知柳誼入直,右副承旨洪仁浩進。以李忠佐爲都摠都事,李彙爲部將,姜五成爲南兵使,寶化堡權管單,禹昌世,副司直,趙鼎鎭·徐鼎修,部將李彙·守門將洪格相換。
以全羅假都事,濟州三邑守令褒貶啓本,傳于南鶴聞曰,新除後卽見,已悶之,辭陛時筵臣,亦有所奏,而以試可之意,不得不含垢,果然貶目如此。今雖點下,如不以有材幹者,拔例差送,烏在其另擇之意乎?今日政,勿拘堂上·堂下,各別擇差事,申飭銓曹。
吏批再政。以趙鼎鎭爲承旨,申大年爲旌義縣監。
傳于南鶴聞曰,留院公事入之。
以正言李敬五牌不進罷職傳旨,傳于南鶴聞曰,只推。
以慶熙宮守直內官手本,雨漏處修改事判付內,待晴改瓦處兺,卽爲修補事,分付該曹。
南鶴聞,以文禧廟營建廳言啓曰,本廳堂上行副司直臣尹蓍東,與監造官繕工監監役官臣趙鎭奎,進詣本廟奉審,則廟內外俱無頉處之意,敢啓。傳曰,知道。
南鶴聞,以吏曹言啓曰,今日本曹開坼時,考見全羅道濟州褒貶啓本,則旌義縣監吳允國題目,旣是貶語,宣置下考,而置諸中考,致勤點下,殊無嚴明殿最之意,該牧使,推考警責,旌義縣監吳允國,依定式,下考施行,何如?傳曰,允。
趙衍德,以戶曹言啓曰,時御所內各司,例於季朔,奉審修改,而有難循例爲之,追後擧行之意,敢啓。傳曰,知道。
南鶴聞,以賑恤廳言啓曰,漢城府牒呈內,中部徐千守,契居金聖哲瓦家二間,爲雨水頹壓,其妻娚東部蓮池洞居閑良元厚得,適來其家,仍爲壓死,恤典錢二兩布一疋,考例題給之意,敢啓。傳曰,知道。
洪仁浩,以兵曹言啓曰,卽接宗廟署入直部將洪疇九牒報,則宗廟西邊墻垣,昨年頹圮,樹柵連接處舊築四間許,因雨頹圮云,令繕工監,爲先以杻把子,堅實圍排,依例樹柵,而把守軍,則以前把守衛軍二名,仍爲守直,亦令巡邏營門,申飭校卒,使之另加巡察之意,分付,何如?傳曰,允。
趙衍德,以禁衛營言啓曰,卽者宗廟墻外巡邏哨官李文耆來告內,宗廟西墻四間許,今曉因雨頹圮云,故令本營中軍柳鎭恒,頹圮處看審後,令繕工監,堅實樹柵之意,敢啓。傳曰,知道。
趙衍德,以兵曹言啓曰,卽接弘化門入直哨官兪鉉商手本,則弘化門南邊月廊入直軍直所東邊土壁數尺許,因雨滲漏頹落云,令紫門監,爲先以杻把子,堅實防遮,把守軍兵,仍以入直軍,限修築間,嚴加守直之意,分付,何如?傳曰,此與頹垣有異,但令防遮,不必把守矣。
洪仁浩,以訓鍊都監言啓曰,弘化門南邊月廊入直軍直所東邊土壁數尺許,因雨滲漏頹落處,仍以入直軍守直事,自兵曹草記矣。別定將校一人,仍與入直軍,限修築間,嚴加守直之意,敢啓。傳曰,無例之事,如是草記,眞所謂過恭非禮,豈以有昨日飭敎,故爲此無於例之擧乎?事極駭然,亦近放恣,此草記還給。
洪仁浩,以兵曹言啓曰,卽接廣智營入直哨官洪載權手本,則集春門北邊近處宮墻內,松木一株顚仆之際,松枝覆於墻上。蓋瓦數張脫落云,令紫門監,待修補時改瓦,而墻瓦旣已墜落,則不可不各別申飭,晝察夜巡之意,分付該營門,何如?傳曰,允。此非頹垣,亦非昨日半頹之比,晝察夜巡,則置之,可也。
南鶴聞,以訓鍊都監言啓曰,集春門北邊近處宮墻內,松木一株顚仆之際,松枝覆於墻上,蓋瓦數張脫落處,晝察夜巡之意,分付該營門事,自兵曹草記矣。廣智營入直軍五名,將校一人率領,限修補間,晝察夜巡之意,敢啓。傳曰,此草記,尤無所據,還給。苟欲巡察,雖非脫瓦之處,其敢不爲乎?
洪仁浩,以兵曹言啓曰,卽接東道參軍具載厚牒報,則御營廳所授肅靖門東邊近處體城三間許頹圮云,令繕工監,堅實圍排,把守軍兵,亦令該軍門,量宜定送,限改築間,各別守直之意,分付,何如?傳曰,允。
洪仁浩,以御營廳言啓曰,本廳字內肅靖門東邊第一城廊近處,體城三間許頹圮處,令繕工監,爲先把子圍排,分授軍門,限修築間,各別守直事,自兵曹草記矣。出番鄕軍二十名,將官率領輪直,嚴加把守之意,敢啓。傳曰,知道。
洪仁浩,以兵曹言啓曰,卽接東所衛將李長益所告,則內司僕寺南邊宮墻東營連接處四間許,因雨頹圮云,令紫門監,爲先以杻把子,堅實圍排,依例樹柵,而把守軍兵,東營入直御營軍十五名除出,限修築間,嚴加守直之意,分付,何如?傳曰,允。
洪仁浩,以御營廳言啓曰,內司僕南邊宮墻本廳字內舊築四間許頹毁處,東營入直軍十五名除出把守事,自兵曹草記矣。東營入直軍十五名除出,限修築間,嚴加把守,而旣是東營之內,該入直將官,率領把守之意,敢啓。傳曰,知道。
洪仁浩,以備邊司言啓曰,傳曰,大小剖決,大小登聞,道伯有故,假都事替行,雖曰不易之常例,至於貶目,無論兵水營或濟州防營,係是道伯與該帥該倅同議磨勘,則昨見濟州貶目,拔却同議之規,以假都事姓名封啓,甚至假都事書等第,其所違格,比諸兵水營兵水使自書等第,爲尤甚,有例無例,問于該曹,亦曰無是,然則前伯之使假都事替封,不但可駭,都事之聽從,亦甚疎忽,政院,則以貶目,必自該道已頒揭,亦難還下送,以何以爲之微稟,政院言亦然。以此意,問于廟堂,使之論理草記覆奏事,命下矣。道臣有故之時,假都事之替行營務,蓋出於不得已,而至於貶目同議,法意嚴重,有非假都事替封替書者,則具由登聞,待新伯磨勘,恐合變例,而今旣自該道頒揭之後,還爲下送,亦涉如何,貶目則施行,道臣方在譴削中,當該假都事,雖非自由,疎忽則甚,從重推考,何如?傳曰,允。
洪仁浩,以左右捕盜廳言啓曰,今六月十一日,義烈宮奴子梁世興呈狀內,本宮後外北墻二間許所蓋之瓦,當日夜爲賊漢所撤去云,故聞極驚駭,卽發校卒,嚴飭譏詗矣。今月十五日,左廳軍官李宗遠,右廳軍官陸重昌等,捉來賊徒,壯洞居李五壯·造紙署居李仁得等兩漢,故偸瓦情節,反覆嚴問,則李五壯·李仁得招內,矣徒等,今月初十日黃昏時,與壯洞居義烈宮次知內官奴子業伊,偕往本宮北墻外,罷漏後人閴時,外墻所蓋瓦子六十張,果爲偸撤,三漢各負二十張,仍爲轉往帶洞居金今金家,使今金居間斥賣,而四十張則捧價錢六戔五分,放賣於同洞居內官安景宅處,二十張則捧價錢三戔五分,斥賣於壯洞居良人申金處,而贓錢各爲分食之意,一辭納招矣。宮墻事體,所重何如,而賊徒之乘夜偸瓦,若是其狼藉,究厥所爲,萬萬兇獰,賊人李五壯·李仁得等,待用刑具格重繩次,竝居間斥賣人金今金,嚴囚本廳,而至於私奴業伊,旣爲本宮次知內官李漢謙奴子,則莫重宮瓦,生心犯手,的是此漢慫慂,而又復知機逃躱,極爲痛惡,故捉囚漢謙。次知奴子,一邊督現,多定校卒,刻期譏詗,而捕捉賊徒形止,擬待其業伊之就捕究竟,而具由草記矣。一日二日,迄未捉得,則揆以所重,不敢一味遲待,今始先爲登聞,臣等不職之失,稽緩之罪,萬萬惶懍,靡所容措矣,瓦子則照數推尋,出給本宮奴子梁世興處,而以買贓人言之,推出贓物之後,不復究問,雖是法例,其所買得者,一則內官安景宅,一則良人申金爲名人,申金則不過平民,不足深責,而至於安景宅,身爲內官,且居本宮洞內,而瓦子出處,初不持疑,無難買取,此固可駭,其在防奸僞杜後弊之道,一次覈問,在所不已,而景宅,旣是有官爵內官,則自臣廳,不得循例推捉盤覈之意,惶恐敢啓。傳曰,本宮事體,何等尊重,雖曰外墻,卽亦廟垣,則十一日見失,尙未捕捉,此等捕廳,將焉用哉?揆以本廳道理,宜卽草記,而始於捉賊之後登聞,由前由後,難免不審,卿等推考,元犯逃躱者,卽次知中官奴屬云,尤極痛駭,刻期跟捕,待就捕嚴覈,捧遲晩以啓,身爲次知中使,縱奴竊發,亦不登時來奏,此而歇治,烏在其重所重杜後弊之意乎?當該次知中官,畿沿定配,中官雖掩諱,宮任之不卽發告,亦極痛駭,首宮任汰去,令該曹照律嚴處,買贓人中安景宅稱名人,卽逆宦景聃之養四寸,賊宦景勛之養同生者也,伊時因兩宦之或斃或竄,景宅未施應坐之律,特命削籍逐鄕,則以渠凶宦至親,出沒京輦,已萬萬痛駭,乃反買取莫重之物,與賊漢輩,爲分利之計,贓物多寡,固勿論,究其情狀,可謂無所不爲,本廳旣掌廉伺之權,則景宅之有罪無罪,豈不知之?且況官至亞將,昧然於朝紙所出鞠獄干連人姓名,而乃以有官爵等說,無難書之,特付不欲深責之科,雖不別般處分,此後凡事,明着眼目,無或如前矇眛,景宅則按問一款,卿等當捉來擧行,而付之卿等,難保其得情,先令刑判,待罷齋後開坐,捉來施威,買贓委折,姑舍是,出沒情節,嚴覈取服以聞事,分付刑曹,可也。
洪仁浩,以刑曹言啓曰,因左右捕盜廳啓辭,義烈宮首宮任汰去,令該曹照律嚴處,安景宅,待罷齋開坐,出沒情節,嚴覈取招事,命下矣。取考律文,則大明律大祀丘壇條有曰,凡大祀丘壇而毁損者,杖一百流二千里,又祭享條有曰,中祀有犯者罪同,又不覺被盜條有曰,直宿官,攢不覺被盜者,減盜罪五等。以此旁照,首宮任林光澤,杖六十徒一年,定配於京畿富平府,而杖則收贖後,卽爲押送,安景宅,待開坐嚴覈次,爲先着枷嚴囚之意,敢啓。傳曰,知道。
洪仁浩,以義禁府言啓曰,中官李漢謙,畿沿定配事,承傳啓下矣。李漢謙,京畿南陽府定配,而以承傳內辭意,具罪目,依例發遣府書吏,押送配所,何如?傳曰,允。
大司諫鄭啓淳,司諫李思祚,掌令申禹相,持平柳,獻納尹行晉,正言李柱延等箚曰,伏以天下之惡,莫過於凶逆,有國之政,無大於懲討,從古以來,豈有上下臣民大小胥隷之悲憤如今日?冤號如今日,而不能伸討復之義者乎?況此明日,卽我文孝世子禫祀之月朔也。居諸迅駛,終祥已過,禮制有限,凡筵奄撤,尺衣之儀,邈焉永閟,栗阡之草,倐爾屢宿,凡在含生之倫,莫不叩胸而摧腸,腐心而切齒,誠以秉彝之天,人所同得,而悲冤之極,不期然而然者耳。無窮之至慟,愈久而抑塞,當討之國賊,依舊而偃息,徑斷乳道之必有根因,而尙未一訊,輕投熱劑之必有情節,而猶斳嚴覈,締結逆復,暗蓄陰圖之宇鎭,旣已輸款,而未正典刑,不滿大慶,肆發凶言之時偉,未及究覈,而徑先島配,此人心之所以憤菀悲冤,寧欲無生者也。縉紳章甫之前後疏啓,可見國中之公憤,而徒作紙上之空言,祗緣誠意之淺薄,未能聖心之感回,何莫非群下之罪,而亦安得無憾於天地之大也。噫,庚戌之獄,仰賴乾道之孔昭,終致逆情之自綻,而今番之逆,當問之節,已綻之跡,不啻明的,直不過執其跡,而覈其情節,以正邦憲也。一番拿鉤,脈絡可尋,窩窟可破,而乃於終祥之前,一直沁泄,任他荏苒,今則竝與禫制而將過,當此之時,又復因循,依前恬憘如昨,則此讎終無可復之日,輿憤竟無可洩之期,古今天下,寧有是理?臣等雖甚愚迷,豈無貽慼之慮,而甘犯冒瀆之罪哉?只以義在必討,誓不俱生,故不得請,則不知止者,此也。伏願聖上,廓揮乾斷,亟允群請,宇·偉兩賊,竝與醫媼,先卽拿致王府,待用刑嚴加盤詰,夬正邦刑,以洩神人之憤焉。取進止。答曰,勿煩。
戊申六月二十九日卯時,上御誠正閣。藥房入診入侍時,提調沈豐之,副提調尹行元,假注書李貞運,記注官金鳳顯,記事官金祖淳,檢校直提學李秉模,醫官徐命緯·金光國·李翊臣·卞觀海·張宅祚,以次進伏訖。豐之曰,夜來惠慶宮調攝中氣候諸節,若何?上曰,今日則寢睡安穩,腹中不平之候,亦差勝,而但滯候之不下,甚憫矣。上曰,醫官進前。命緯等進伏。上曰,今日湯劑,則當何以爲之耶?當入消滯之材料乎?命緯曰,昨進湯劑,亦皆消滯之材料矣。上曰,旣有暑候,則未可專主胃氣矣。命緯曰,依昨日,湯劑方文製入,似宜矣。觀海曰,渴候,比昨何如?上曰,昨今日氣頗涼,渴候之加減,姑未可知矣。翊臣曰,湯劑,依前方文製入更稟,問安後復議湯劑,似宜矣。上曰,然則依此爲之,可也。命書榻敎曰,惠慶宮進服加味六和湯,一貼製入。上曰,同副承旨入侍。賤臣承命出,與同副承旨南鶴聞,偕入進伏。豐之曰,進御十味香薷飮,當進幾貼乎?上曰,七貼,可也。上曰,藿香之不得眞品,可憫,今番齎咨官,則各別嚴飭,可也。命書傳敎曰,傳香承旨馳詣宗廟·景慕宮,奉審摘奸以來。又命書傳敎曰,宮城體重,雖有處分,重任不可久曠,時囚罪人徐有大,付過帶職放送。上曰,兩司未差之代,前望單子入之,待下批,牌招署經。出榻敎命退,諸臣以次退出。
上在昌德宮。停常參·經筵。
申時,灑雨下雨,測雨器水深五分。
王大妃殿·惠慶宮·中宮殿,藥房口傳問安。答曰,知道。
藥房提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?多日侍湯,不瑕有損,惠慶宮調攝中氣候,比昨何如,而諸節益臻快復乎?臣等率諸御醫,趁早入診,詳察聖候,惠慶宮繼進湯劑,更爲議定爲宜。臣等不任區區伏慮,敢此問安。竝爲,仰稟。答曰,知道。入侍。
傳于南鶴聞曰,禮房承旨馳詣宗廟·永寧殿,奉審摘奸以來。
趙鼎鎭啓曰,禁衛營敎鍊官來言,今日本營發巡日次,而都提調李性源差祭,不得擧行云,何以爲之?敢稟。傳曰,令中軍擧行。
傳于趙鼎鎭曰,右承旨入侍。
傳于趙鼎鎭曰,右副承旨入侍。
南鶴聞啓曰,朝紳之赴公退公,無得便服事,前後飭禁,何等截嚴,而臣於今日奉審歸路,逢見修撰宋翼孝於敦寧府前路,則今方退直云,而乃以便服出去。雖未知改服之在於何處,而闕外咫尺,有此違式之擧,事甚未安,推考警責,何如?傳曰,應行之擧,何待飭禁?況有申禁之後,職在三司,乃敢冒禁如此,極爲駭然。其委折爲先問啓,下該府拿問嚴勘。
趙衍德,以賑恤廳言啓曰,自五月二十二日至三十日各部字內病幕病民及物力上下數爻,已於五月月終修啓矣。六月月終病幕病民時存之數,東部字內病幕一百十五處,病民二百五名,西部字內病幕一百九處,病民一百九十九名,南部字內病幕三百七十三處,病民八百名,北部字內病幕一百六十二處病民三百八十一名,合病幕七百五十九處,病民一千五百八十五名。新幕則造給,舊幕則添補,合空石六千一百八十八立,長木二千八百九十七箇,網兀三百七十三立,蓋草五十束半。死亡一百三十六名內,八十名恤典,各布一疋,錢一兩式隨卽題給,使各該部,申飭埋葬之意,敢啓。傳曰,知道。
判府事金熤箚曰,伏以,惠慶宮無妄之候,遄復天和,臣不勝慶忭之至。仍伏念,侍湯焦憂之餘,聖體不瑕有損,區區下誠,不任憂慮。臣方帶藥院之任,而身有所拘,不敢冒入脩門,備員於議藥之班,只自來詣禁闥之外,探承起居之候,常禮廢闕,職事瘝曠,私心惶悶,如負大何。臣之日前短箚,仰請處分,非爲占便計也,實以所重之有在,而未蒙允兪,許令仕進,臣不敢更事瀆擾,擬待朔改之後矣。今則朔已改矣,時亦移矣,而臣心之惶恐不自安者,猶復如前,若使强其不自安,而遽爾進身,則恐有乖於愼重之道矣。臣心旣自如此,則物議亦必同然。玆於今日圖書改貼,亦不得進參,今若不早變通,只今如是度日,或値不時公故,不可不備員之時,則事勢之窘迫,事體之苟簡,當如何哉?玆敢不避煩猥,復申變通之請。伏乞俯垂鑑裁,亟降兪命,千萬幸甚。取進止。答曰,省箚具悉卿懇。月已改,愼重至矣,更何云云。安心勿辭仕進。仍傳曰,此批答,遣史官傳諭于金判府事。
戊申七月初一日卯時,上御誠正閣。藥房入診入侍時,提調沈豐之,副提調尹行元,假注書李貞運,記注官金鳳顯,記事官金祖淳,直閣鄭大容,醫官徐命緯·李春敷·金光國·李翊臣·卞觀海,以次進伏訖。豐之曰,夜聞聖體,若何?上曰,一樣矣。豐之曰,惠慶宮寢睡諸節,夜來,若何?上曰,大體差勝矣。上曰,醫官進前。命諱等進伏。上曰,湯劑今至三貼,膈間初則有涼意,而今則無之,水刺則進稀粥,而滯候一樣無減,腹部不平之候則少差矣,大體暑症之所致,湯劑當依前方乎?命緯曰,雖有暑氣,而湯劑不可但以暑症爲主,今日則山桅·枳實拔之,入便香附一錢·檳榔五分調進,則滯候可得通利矣。上曰,諸醫之意,皆如是乎?翊臣曰,症候旣已少差,山桅·只實,果當拔,而便香附·檳榔之調進,爲宜矣。觀海曰,拔吉更入陳皮,則爲益於消滯之方矣。命緯曰,不必入陳皮矣。若入竹瀝·薑汁則,似好矣。上曰,然則依此爲之。命書榻敎曰,惠慶宮進服加味六和湯前方中,去吉更山桅·豆豉,加便香附·陳皮各一錢,人蔘二分,檳榔五分,一貼製入。命退,諸臣以次退出。
戊申七月初一日卯時,上御重熙堂。右承旨入侍時,右承旨趙衍德,假注書趙台榮,記注官金鳳顯,記事官金祖淳,以次進伏訖。上曰,兼春秋馳詣宗廟獻官處,諭以日熱如此,諸執事淸齋難望其盡意,更須申飭。如有老病人,皆以預差相換,祭物不無失味之慮,各別另飭事,傳諭以來。鳳顯承命退出。命退,承史以次退出。
上在昌德宮。停常參·經筵。
辰時巳時,灑雨下雨,測雨器水深五分。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?多日侍湯,不瑕有損,惠慶宮調攝中氣候,比昨何如,而諸節益臻快復乎?臣等今日率諸御醫,趁早入診,詳察聖候,惠慶宮繼進湯劑,更爲議定爲宜。臣等不任區區伏慮,敢來問安。竝爲,仰稟。答曰,知道。入侍。
南鶴聞啓曰,宗廟永寧殿大祭後,臣以祭器洗滌及廟庭修掃事,下直進去之意,敢啓。傳曰,知道。
洪仁浩啓曰,大司憲金載順自鄕上來云,卽爲牌招察任,何如?傳曰,允。
傳于趙鼎鎭曰,左承旨入侍。
曹于南鶴聞曰,右副承旨入侍。
傳于洪仁浩曰,坐直承旨入侍。
掌令申禹相啓曰,臣庸愚鈍劣,本不合於淸朝耳目之任,而忝叨言地,十有餘年,曾不得出一言論一事,尋常愧恧,若隕淵谷,及叨見職,臣感激圖報。敢以草草數語,粗效一日之責,而一出於擧國臣民含冤忍痛,不無共戴之義,一出於滿庭臣僚齎憤蓄惋,如鷹逐雀之誠,而冤憤之極,言不暇擇,自犯禁令。處分截嚴,至有原疏還給,下吏囚禁之敎,此莫非臣愚迷妄率之致。嶺海鈇鉞,惟命是俟,以此負犯,何敢一刻晏然於臺次乎?請命遞斥臣職。答曰,眞有逐雀之心,眞知含冤之意者,不有尊王章尊臺體之飭敎,數行草草,看作弄劇之擧,到今責諭之下,乃敢抗顔來避乎?豈可循例賜批?爾則爲先施以譴罷之典。
趙衍德,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
趙衍德,以賑恤廳言啓曰,漢城府牒呈據北部字內民家頹壓二十八戶,恤典各錢二兩式依例題給之意,敢啓。傳曰,知道。
趙衍德,以賑恤廳言啓曰,漢城府牒呈據北部字內民家頹壓一戶,西部字內民家頹壓九戶,合十戶,恤典各錢二兩式依例題給之意,敢啓。傳曰,知道。
趙衍德,以賑恤廳言啓曰,漢城府牒呈據北部字內民家頹壓十一戶,南部字內民家頹壓十戶,東部字內民家頹壓一戶,西部字內民家頹壓八戶,合三十戶,恤典各錢二兩式上下,北部司宰監契閑良吳聖龜妹九歲兒,東部沙阿里契寡女吳召史子良人金春得壓死,恤典各錢二兩·布一疋式依例題給之意,敢啓。傳曰,知道。
趙鼎鎭,以兵曹言啓曰,去夏三朔能麽兒考講時,都摠府都事李東榮,訓鍊院副正朴宗和,判官具載敬,武臣兼宣傳官李漢圭·沈景民·李光逵·崔慶臣·張允誠·鄭慶龍·張志近·金㝡煥,部將金命復·崔光烈·申在德,守門將李長炫·金復淵等二次不通,都摠府都事安百漢,訓鍊院副正趙義鎭,僉正李彦敬,判官權玭·具達遠,武臣兼宣傳官白泓鎭·洪龍壽,部將朴宗㯙,守門將楊達源等一次不通,依定式竝從重推考,何如?傳曰,允。
洪仁浩,以兵曹言啓曰,兼司僕將鄭學畊方帶別軍職,以職務相妨,呈狀乞遞。不可强令察任,今姑改差,何如?傳曰,允。
洪仁浩,以兵曹言啓曰,卽接東所衛將李魯植牒報,則忠壯衛直所連接東邊築場半間許,仍雨沾濕頹落云。其外面,卽是弘化門南邊大路隔壁處也,爲先令紫門監,內壁外墻,以杻把子堅實防遮,把守軍兵,弘化門入直軍四名除出,限修補間嚴加守直之意,分付,何如?傳曰,允。此與頹垣有異,嚴飭哨官,晝察夜巡,把守一款,置之,可也。
趙鼎鎭,以兵曹言啓曰,卽接西所衛將李顯益牒報,則明禮門內西邊年久栗木一株,因雨顚仆之際,內宮墻一間許,亦爲缺落云。此雖與全體頹圮有異,而不可不防遮,爲先令紫門監以杻把子堅實圍排,依例樹柵,把守軍兵則金虎門入直訓鍊都監軍八名除出,限修補間嚴加守直之意分付,而栗木姑爲留置,追後斫去,何如?傳曰,允。此非外墻,把守置之。
洪仁浩,以訓鍊都監言啓曰,依兵曹草記批旨,忠壯衛直所連接東邊築墻半間許,因雨沾濕頹落處,嚴飭弘化門入直哨官,晝察夜巡之意,敢啓。傳曰,知道。
刑曹啓目云云。罪人安景宅等一向抵賴,終不吐實,平問之下,萬無取服之望,姑爲嚴囚,待用刑嚴訊得情,何如?判付啓,渠之免坐,出於適然,若使景勛伏法,渠豈止於放逐之律?潛入京輦,積有年所,冒法之罪,姑舍是,其在懲他杜後之道,不可不嚴處。如欲仍囚待用刑,則七十垂死之物,未問前當徑斃,爲先遠地限己身爲奴,嚴飭地方官,無或有逃躱之患爲旀。文鳳億·朴義民等段,鳳億以景聃之姪,特蒙非常之恩澤,應坐旣免,服役自如此,蓋乙丙凶逆之左右伺釁之時,渠以逆宦之至親,能挺身自拔,勤勞甚可尙故耳。此箇事狀,伊時出入宮筵之朝臣,亦皆聞知。然於景宅之潛入也,不惟不卽逐絶,乃反往見。揆以法理,鳳億等可謂死有餘罪,而鳳億之見惡於向來一番凶宦賊豎,卽所洞燭兺不喩,俄於推問之時,渠亦以執捉發告,畏他不敢生意,而以不可潛處之意,渠能與之詰戰,凡爲三次云。昔已寬假,今何更言?鳳億·義民等,令內府刊去名籍,依白徒內侍例,權着服役,以示終始之澤,俾效黥劓之補爲旀。金應呂段,旣無兩宦殊勞,乃敢爛漫參尋,勿限年定配,使他宦侍知所懲畏事,分付內侍府。此後似此罪犯之如有冒法潛蹤之弊,則所謂養家族屬頭目及切隣頭目內侍,與犯者同律,以此嚴飭,使之定式遵行爲良如敎。
洪仁浩,以義禁府言啓曰,頃因傳敎,尙衣院物故奴婢掩置守令,令該道指名現告,拿問處之事,自備邊司行會本道矣。卽接全羅道假都事朴知源啓本,則當該掩置守令,以古阜前郡守李膺運·魚道采·姜柱箕·李尙佐·李世孝·宋文楫·趙武範·趙鎭憲·金思儼·沈鍷·安廷鐸,指名以來,而趙武範·沈鍷,今方待命,卽爲拿囚,李膺運時在忠淸道洪州地,魚道采時在京畿楊州地,李尙佐時在黃海道康翎地,安廷鐸以順興府使,時在任所云,依例發遣府書吏·羅將竝拿來,姜柱箕·李世孝·宋文楫·趙鎭憲·金思儼等,皆己身故云,勿論,何如?傳曰,旣有受敎,昭載續典,已囚者考律勘放,未囚者令政院直捧傳旨,可也。
洪仁浩,以左右捕盜廳言啓曰,義烈宮瓦子賊李五壯·李仁得捉得草記批旨內,本宮事體,何等尊重,雖曰外墻,卽亦廟垣,則十一日見失,尙未捉得,此等捕廳,將焉用哉?揆以本廳道理,宜卽草記,而始於捉賊之後登聞,由前由後,難免未審,卿等推考。元犯逃躱者,卽次知中官奴屬云,尤極痛駭,刻期跟捕,待就捕嚴覈捧遲晩以啓事,允下矣。元犯賊漢奴業伊,多發校卒,四散譏詗矣。左廳軍官李宗遠,右廳軍官陸重昌等,本月初一日,捉得於楊州水店里於隱洞,故在初偸瓦時,造謀節次,作賊情狀,嚴加盤覈,則業伊所供中以爲,矣身以內官李漢謙奴子,居生於廊底,今年三月,始爲買家移居於北部順化坊司宰監契,而以或樵或傭資生之故,與壯洞居李五壯及造紙署居李仁得,素相親知,而今六月初十日朝,李五壯來到矣家,謂以今夜往樵仁旺山,故矣身約以日暮時相會於新橋,而當日黃昏時,果往新橋,逢着李五壯,歷路偕入其家矣。身謂五壯曰,吾輩捧用申金買瓦價錢,而今無出處,樵役姑止之,往義烈宮後墻,撤得若干瓦張,以給申金爲好之意。丁寧相約,而偕往外北墻後,則上項造紙署居李仁得,爲摘紅花,先在田中。故矣身與五壯相議後,申金處所受瓦價三戔五分中一戔二分,招仁得給之,則仁得問其委折,故矣身備說價錢出處。覓瓦妙理,而仍於罷漏後,三漢竝力,偸撤墻瓦,各負二十張下來之際,到玉流洞峴,則帶洞居金今金,負柴適會逢着,矣等問其所負瓦子出處,故矣身以洞內日前毁家時,吾適雇役,而張張覓得,今始負來之意答之,而仍隨今金,偕到其家,三漢各解負瓦而計之,則合爲六十張,故二十張,十一日夕時,招致申金給之,四十張則今金居間斥賣於下帶洞居名不知安哥內官家,而捧價六錢五分,矣等三漢,各二錢分食,五分今金用之矣。矣身當初取用瓦價於申金之時,約以洞內毁家之際,某條得給,而經營屢日,終不得之,則他人瓦價,無路彌縫,故慫慂五壯,偕往宮墻後,適逢仁得,給錢誘之,偸撤瓦子,狼藉賣買,情狀綻露。五壯及仁得,已爲見捉於本廳譏察云,則百爾思量,計無所出,果卽逃走,無所指向,而轉往海西鳳山地,而其間爲日稍久,則意以爲,本事幾乎出場,觀望還接次,路由北漢,纔到水店里於隱洞村家,今至被捉,矣身所犯,萬死無惜之意,遲晩納招矣。以渠所供觀之,其爲元犯,若是明的,究其所爲,萬萬兇獰,與李五壯·李仁得·金今金等,一體嚴囚之意,惶恐敢啓。傳曰,知道。卿等不能擧職,多日拖過,該校尙餘流來手段,特敎申飭,纔爲數日,而如是捉納,極爲可嘉。依前例捉納捕校等加資,賊人等嚴囚,以爲待用刑重治之地,可也。
戊申七月初二日卯時,上御誠正閣。藥房入診入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,直閣鄭大容,醫官徐命緯·金光國·李翊臣·卞觀海·張宅祚,以次進伏訖。上命書榻敎曰,他承旨入侍。出榻敎鳳顯承命出,與行左承旨趙鼎鎭偕入進伏。熤曰,日氣極熱,多日侍湯之中,聖體,若何?上曰,一樣矣。熤曰,王大妃殿氣候,若何?上曰,一樣矣。熤曰,惠慶宮問安。趁卽差復,下情萬幸,而伏聞尙有餘症,夜來諸節,更若何?上曰,大體漸次差勝,而但水刺之未進常膳,已至多日,誠切悶矣。上曰,醫官進前。命緯等進伏。上曰,値極熱之時,則腹部不平之候,必較緊,今日則又有眩候,似是元氣不足之致矣。豐之曰,渴候則今,果若何?上曰,渴候是本症候,兼以暑氣,一樣無減矣。上曰,今日湯劑,當何以爲定?命緯曰,旣有渴候,湯劑依前方文製入,似好矣。翊臣曰,旣有渴候,滯氣日字已久,臣意則入淸暑之劑,然後似爲止渴消滯之道矣。上曰,當入何材料耶?翊臣曰,黃連卽治暑當劑,而挾以參料,則爲生眞止渴之道矣。觀海曰,暑症不可不入黃連矣。且入枳實則尤好矣。上曰,黃連·人蔘之竝入,或似如何矣。觀海曰,人蔘加入分數則好矣。旣入黃連·枳實,則去檳榔宜矣。上曰,暑令湯劑,黃連非不宜矣,而或有妨於寒痰之慮矣。翊臣曰,黃連酒炒則好矣。上命書榻敎曰,惠慶宮進服加味六和湯前方中,去檳榔,加黃連七分,枳實五分,人蔘三分,一貼製入。上敎熤曰,卿之昨日箚子太過矣。熤曰,月雖改矣,而旣無日字定限之文跡,惶恐不自安故有此冒籲矣。上曰,何必如是乎?近來人,專看外面人事,予則以爲,非卿則不能爲此,士大夫事當如此矣。予實爲卿偉之,此可見卿之心事也。昨箚誠過矣。熤曰,下敎及此,尤不勝惶恐矣。熤曰,近日盛暑,中宮殿諸節,若何?上曰,一樣平順矣。豐之曰,香薷飮進御後,湯劑當議定矣。觀海曰,香薷飮數三貼,加進似宜矣。上曰,唯。上曰,卿家宣諡後,果登筵乎?熤曰,其後果登筵矣。上曰,其間朝廷,又有風波矣。以儒生而行臺諫之事,豈非怪駭乎?熤曰,儒生事誠可悶矣。近來雖幸免空堂,而齋儒不過三人云,與空堂無異矣。以儒生而參朝廷之事,非但爲後弊之所關,聖廟至重之地,每致如此,末梢收殺之道誠難矣,實非細憂也。上曰,儒生以重臣事歸之,以惡逆之名,本事之善不善姑捨,若欲就事論事,則旣有臺諫,而儒生之替行臺諫之事,揆以事面,果可成說乎?李在簡較計之病,予所憎者,而此事出後,予極力拔之,此非爲重臣地也,後弊所關故也。熤曰,驅人以惡名,實是近來痼弊,且此非儒生可論之事矣。然而儒生輩以此看作處義,無難空堂,末梢之收殺未易,若一向任置,則他儒生無入齋之期,聖廟事誠可悶矣。命退,諸臣以次退出。
戊申七月初二日酉時,上御重熙堂。右副承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書兵曹捕廳草記批旨訖。命書傳敎曰,政官待開門牌招開政。命退,承史以次退出。
戊申七月初二日戌時,上御重熙堂。坐直承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書刑曹啓目判付訖。仁浩曰,放逐鄕里罪人安景宅,以逆宦景聃·景勛之支屬,倖免應坐之律,而乃敢潛蹤入京,築室居生,究厥情跡,萬萬痛惋。遠地爲奴,處分嚴正,而取考渠供,則乙巳年自果川移接京中云。名爲放逐罪人,而任其去來,莫之檢察,則烏在其守土之責乎?此而置之,則放逐罪人之負犯深重者,亦將恣意往來,自同無故,揆以法綱,寧不寒心?當該果川縣監,不可無査出懲礪之道,故敢此,仰達矣。上曰,令該曹査出年條,使之論勘,可也。出擧條命書傳敎曰,處分傳敎,左相向筵,以近於迫切爲奏,予亦知其爲然,一番申警,烏可已乎?交龜在卽,亦合商量,前監司沈頤之,特爲給牒敍用。命退,承史以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?惠慶宮調攝中氣候,比昨何如,而昨日製入湯劑進服後,益有快復之效乎?臣等今日率諸御醫,趁早入診,詳察聖候,惠慶宮繼進湯劑,更爲議定爲宜。臣等不任區區伏慮,敢此問安。竝爲,仰稟。答曰,知道。入侍。
傳于洪仁浩曰,右承旨入侍。
南鶴聞啓曰,吏曹判書吳載純,參判李在學,參議李時秀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,允。
有政。吏批,判書吳載純進,參判李在學進,參議李時秀牌不進,同副承旨南鶴聞進。以魚錫定爲戶曹參判,李東憲爲典設別提,趙翼鉉爲利川府使,李禹圭爲順興府使,元浩·朴宗奎爲崇靈殿參奉,養賢庫直長單金潭。
再政。曺允精爲金山郡守,沈原之爲旌善郡守。
兵批,判書李在簡進,參判具㢞病,參議宋鍈入直進,參知柳誼病,行左承旨趙鼎鎭進。以權啓學·李守貞爲僉知,沈默之爲內禁將,李羲星爲兼司僕將,申在德爲武兼,趙宗藺爲老江僉使,副護軍李東曄,副司直沈頤之·趙瑍。
南鶴聞啓曰,今初七日文孝世子禫祭親祭祭文,當爲製進,藝文提學吳載純,待開門牌招,何如?傳曰,允。
傳于南鶴聞曰,騎馬一疋立之,史官一員待命。
以應敎李洪載,副修撰尹羽烈牌不進罷職傳旨,傳于南鶴聞曰,只推。
南鶴聞,以弘文館言啓曰,副修撰尹羽烈,旣有只推之命,與新除授應敎李洪載,竝卽牌招察任,何如?傳曰,允。
趙鼎鎭,以兵曹言啓曰,內禁衛將李達觀,身病猝重,時月之內,無望供職,呈狀乞遞,實病旣如是,則宿衛領軍之任,不可暫曠,今姑改差,何如?傳曰,允。
趙鼎鎭,以兵曹言啓曰,因傳敎,別監池養謙不善把門罪,水原府充軍,定驛子當日押付之意,敢啓。傳曰,知道。
趙鼎鎭,以備邊司言啓曰,本司武郞廳李駿德,奔走勤仕已滿十五朔,依例六品遷轉事,捧承傳施行,何如?傳曰,允。
戊申七月初三日卯時,上御誠正閣。藥房入診入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,直閣鄭大容,醫官金光國·李翊臣·卞觀海·金順行,以次進伏訖。熤曰,今日日氣,倍加蒸熱,此時聖體,若何?上曰,一樣矣。熤曰,王大妃殿氣候,若何?上曰,一樣矣。熤曰,惠慶宮調攝中氣候諸節,朝來,更若何?上曰,大體一樣差勝矣。上曰,醫官進前。光國等進伏。上曰,今日湯劑,當何以爲定耶?大體口味姑未如常,滯候及腹部不平之節,尙未快復,似是暑氣較緊之致矣。黃連七分則太過,若減二分則似好,爾見,何如?翊臣·觀海曰,黃連之減二分,別無所妨矣。今日湯劑,依前方製入,恐爲合宜矣。上曰,然則依此爲之,可也。命書榻敎曰,惠慶宮進服加味六和湯前方中,減黃連二分,三貼製入。自明日藥房勿爲請診。豐之曰,進御十味香薷飮,今至五貼,此後當進幾貼乎?上曰,準十貼,可也。上曰,近來藿香品甚不好,難於責效,此是譯官輩務多之致,此後則必求出眞品,而勿爲以多爲主,可也。豐之曰,當以此嚴飭矣。命退,諸臣以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?惠慶宮調攝中氣候,何如?寢膳諸節,比昨益有差勝之勢乎?臣等不任區區伏慮,敢來問安。答曰,知道。慈候差復後一樣矣。
趙鼎鎭啓曰,來初五日朝參日次矣,敢稟。傳曰,停。
南鶴聞啓曰,卽伏見全羅假都事朴知源濟州三邑守令今春夏等褒貶啓本,則旌義縣監吳允國題目,宜置下考,而置諸中考,致勤點下,殊無嚴明殿最之意,推考警責,何如?傳曰,允。
傳于趙鼎鎭曰,吏房承旨入侍。
傳于南鶴聞曰,左承旨·右副承旨入侍。
兵曹口傳政事,副司果李書九·鄭東觀。
以吏曹參議李時秀牌不進罷職傳旨,傳于南鶴聞曰,只推。
南鶴聞,以弘文館言啓曰,應敎李洪載,副修撰尹羽烈,旣有只推之命,修撰李殷模自鄕上來云,竝卽牌招察任,何如?傳曰,允。
以應敎李洪載,修撰李殷模,副修撰尹羽烈牌不進罷職傳旨,傳于南鶴聞曰,只推。
南鶴聞,以宗簿寺官員,以提調意啓曰,觀此江華留守尹承烈狀啓,則璿源閣第一間前面第一童椽間雨漏一庫,第五童椽間雨漏一庫,第三間前面第一童椽間雨漏一庫,而本閣造成年久,上年經潦之後,雨漏有頉,旣甚夥多,前前留守臣趙鼎鎭,已爲登聞,而今番一二處滲漏,又爲添出於昨年執頉之外,及時修改,不容少緩云矣。璿閣內兩年漏傷,如是夥然,聞甚驚慮,稍待霖雨之少收,卽爲發遣本寺郞廳,以爲奉審後趁卽修改之地,何如?傳曰,允。
南鶴聞,以吏曹言啓曰,右副承旨洪仁浩所啓,放逐鄕里罪人安景宅,以逆宦景聃·景勛之支屬,倖免應坐之律,乃敢潛蹤入京,築室居生,究厥情跡,萬萬痛惋。遠地爲奴,處分嚴正,而取考渠供,則乙巳年自果川移接京中云。名爲放逐罪人,而任其去來,莫之檢察,則烏在其守土之責乎?此而置之,則放逐罪人之負犯深重者,亦將恣意往來,自同無故,揆以法綱,寧不寒心?當該果川縣監,不可無査出懲礪之道,故敢此,仰達矣。上曰,令該曹査出年條,使之論勘可也事,命下矣。詳考年條,則前縣監李顯道,乙巳正月初六日到任,丁未十二月二十二日遞職矣。安景宅,旣係逆宦支屬,而又是本縣之放逐罪人,則身爲守土之官,初不察飭任其往來,終至於入京築室之擧者,誠萬萬痛駭。此不可尋常處之,令該府拿問嚴勘,何如?傳曰,允。
趙衍德,以賑恤廳言啓曰,本廳郞廳曺允精外任之代,纔已,啓下矣。病民給糧等節,自多擧行之事,新差郞廳金履中,令該曹口傳付軍職,何如?傳曰,允。
兵曹口傳政事,副司果金履中。
趙鼎鎭,以兵曹言啓曰,今此文禧廟禫祭親臨時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,日熱如此,潦雨姑未快收,再明日動駕觀勢差早,或抵暮爲之,當以駕轎作行,時刻,待下敎事,分付禮曹。軍兵則慶熙宮當次入直中,元內入直一百名,爲先後廂,訓將只率入直標下軍都領,挾輦軍以興化門三十名,禁軍以此闕入直三十人隨駕,餘皆置之,留營留陣,亦置之,侍衛別雲劍外,皆以入直磨鍊,可也。
南鶴聞,以兵曹言啓曰,今此慶熙宮經宿時內外巡邏,依時御所例擧行,而延和門入直及外各營入直軍,依去四月二十九日例擧行之意,分付各軍門,何如?傳曰,允。
趙鼎鎭,以備邊司言啓曰,平安兵使趙圭鎭,以該營虞候,替報本司,以爲大小公務一竝廢却,巡操稟啓,亦不敢循例擧行云矣。師期何等嚴重,稟啓自有定限,則身爲帥臣,敢稱情勢,至令幕官,肆然替報,事未前聞,萬萬可駭。此而尋常處之,當此國綱漸弛之日,竝與師律而又將蕩然,平安兵使趙圭鎭,令該府拿問定罪,何如?傳曰,國綱所在,萬萬駭然。此與臺啓之方張有異,則焉敢爲此無例之擧乎?使渠封啓,猶勝於任其處義,嚴飭星火封啓,萬一遲滯,以師律從事,當重勘矣。
趙鼎鎭,以訓鍊都監言啓曰,忠壯衛直所連接東邊築墻半間許,因雨沾濕頹落處,以弘化門入直軍四名把守事,自兵曹草記矣。弘化門軍四名除出,將校一人率領,限修補間嚴加守直之意,敢啓。傳曰,知道。
趙鼎鎭,以禁衛營言啓曰,去夜初更,別監李在寬,本營巡邏被捉,何以爲之乎?敢啓。傳曰,申飭之下,犯禁可駭,待用棍,依更數治罪次姑放。
趙鼎鎭,以禁衛營言啓曰,依傳敎,本營巡邏被捉別監李在寬,待用棍,依更數治罪次姑放之意,敢啓。傳曰,知道。
刑曹啓目,興陽縣稅船致敗,監官李宗烈等,原情云云。今此査事,專在於明覈防納與否,而平問之下,得情無路,待用刑嚴訊取服何如?判付啓,依允爲旀。當初該曹草記及行査之時,分載與竝載,防納·不防納俱不槪擧,致有此本曹代査之擧。該曹事誠疎忽,査問該色郞官處,論理草記,以懲該郞昏謬之罪爲良如敎。
南鶴聞,以刑曹言啓曰,因興陽縣稅穀敗船監色等捧供啓目判付內,當初該曹草記及行査之時,分載與竝載,防納·不防納俱不槪擧,致有此本曹代査之擧。該曹事誠疎忍,査問該色郞官處,論理草記,以懲該郞昏謬之罪事,判下矣。依判付査問于戶曹正郞鄭東敎·李良會處,則以爲,興陽船隻致敗時,以版籍司郞廳,卽爲馳進敗船處所,一邊鉤拯,一邊査實,而所載穀物數爻,一從勘合文跡,以一千四百石零去處,盤問取招,送于本曹,宮納則不入於勘合中。故其分載防納等節,未得究覈,而本曹草記時,則元陳省及宮納陳省合二張,追後直到本曹,故以陳省數爻一千六百石零,竝爲入錄。至於宮納事,現出後査實一款,臣東敎擧行,而千里海程,宮納之未滿二百石者,單載上來云云。不成事理,故以此發問目,多般究問,而防納情節,終不直招,以致秋曹替査之擧,莫非賤臣等愚迷不職之罪云矣。防納一款,跡雖可疑,贓無所捉,則平問之下,不能取服於行査之時者,固無足深怪,至於分載·竝載一款,今以該郞之言見之,當初敗船處取招送曹時,旣據勘合文跡,以一千四百石零載錄,則該曹草記中,竝與宮納穀數爻,混同計數於致敗船穀數內者,此似由於草記時兩船陳省一時追到,勘合數爻,未及詳考之致。伏惟上裁。傳曰,當初草記,難免不審,戶曹當該堂上,推考。
洪仁浩,以義禁府言啓曰,豐川前府使李萱嚴勘事,傳旨,啓下矣。李萱時在任所云,依例發遣府書吏,交代後拿來,何如?傳曰,待待命拿囚。
戊申七月初四日卯時,上御重熙堂。吏房承旨入侍時,兼都承旨沈豐之,假注書趙台榮,記注官金鳳顯,記事官金祖淳,以次進伏訖。豐之曰,俄於本院啓辭,伏承批旨,而夜間惠慶宮氣候,若何?上曰,昨夕進御魚卵矣。少有滯漸,而朝來則向差矣。上曰,分付吏兵曹,侍從堂上·堂下,罷削人及被謫蒙放人,竝爲列錄以入,可也。命退,承史以次退出。
戊申七月初四日辰時,上御重熙堂。左承旨·右副承旨入侍時,行左承旨趙鼎鎭,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上命書兵曹草記批旨,敎曰,局別將·扈衛軍官勿爲磨鍊,雲寶劍置之事,分付。仍命書傳敎曰,再明日動駕,百官隨駕,置之,六曹堂郞各一員隨駕。又命書傳敎曰,聞於三明日行祭,曾經宮銜人員,多在罷散中云,何必區別,卿宰·侍從罷削人員,竝給牒敍用。命退,承史以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審夜間,聖體,若何?寢睡·水刺之節,亦何如?惠慶宮調攝中氣候,何如?寢膳諸節,比昨益有差勝之勢乎?前製入湯劑三貼之數,當準於今日,臣等率諸御醫,入侍承候,議定繼進湯劑爲宜,臣等不任區區伏慮,敢來問安。竝爲,仰稟。答曰,知道。入侍。
趙鼎鎭啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,今日來會。
傳于洪仁浩曰,右承旨入侍。
傳于趙鼎鎭曰,大臣·備局堂上引見。
傳于趙鼎鎭曰,久未登筵,入侍事,遣史官傳諭于領議政。
傳于南鶴聞曰,政官牌招開政。
以吏曹參議李時秀牌不進罷職傳旨,傳于南鶴聞曰,只推。
傳于南鶴聞曰,曠官可悶,寧邊府使,待下批待明朝,辭朝。
有政。吏批,判書吳載純進,參判李在學式暇,參議李時秀牌不進,同副承旨南鶴聞進。以任希遠爲掌令,徐有隣爲分內醫院提調,曺亨壽爲判校。
再政。以許爲寧邊府使。
三政。以任屹爲永興府使。
兵批,判書李在簡進,參判具㢞病,參議宋鍈病,參知柳誼入直進,右副承旨洪仁浩進。以李永老爲忠壯將,韓弘賢爲露梁別將,副護軍單金得吉·趙懋,副司直單鄭昌聖·李敬懋。
兵曹口傳政事,副司直金憙。
吏曹口傳政事,注書單金孝建。
以咸鏡監司狀啓雨澤農形馳啓事,傳于趙衍德曰,六鎭·三·甲雨澤過多,甚於關以南,可知當夏如此,有秋難望,來頭懷保之策,不可不預講,而狀啓封發日,頗有霽意爲辭,伊後果得快晴,能有蘇醒之效乎?卿其拔例頻問列邑,參以已見,論理狀聞事,回諭。
以忠淸監司狀啓,各邑輪行之疾,方痛死亡區別馳啓事,傳于趙衍德曰,觀此狀辭,晩始登聞,已難免稽忽,且此八邑形止,如是數少,誠有是也,固可幸也。若有漏不盡錄之弊,則烏在其申飭之意乎?更令廟堂關飭該道,近果快息與否,使之狀聞。
以李顯道囚單子,傳于洪仁浩曰,雖與在謫之逢點有異,斗邑境內移來移去,若能致察,則豈有今番擧措乎?罷職放送,此後放逐人,雖不考點,移去移來,則邑倅主管之意,申飭諸道。
趙衍德,以賑恤廳言啓曰,本廳多有時急擧行之事,而郞廳不能備員,事甚苟艱,新差郞廳李趾光,令該曹口傳付軍職,何如?傳曰,允。
兵曹口傳政事,副司果李趾光。
南鶴聞,以賑恤廳言啓曰,依下敎,璿派子孫幼學李尙熙,巡將李次東,五衛將李允中,別付料李泓等四人處,回糧米各一石錢二十兩式題給之意,敢啓。傳曰,知道。
南鶴聞,以漢城府言啓曰,涉疑疾方痛死亡之類,令各部兩署更加摘奸後報來,故列錄書入之意,敢啓。傳曰,知道。
趙鼎鎭,以訓鍊都監言啓曰,今七月初六日慶熙宮擧動時,因兵曹節目及草記,南營馬兵三十名,廣智營軍三十名,北營標下軍三十五名,各其將官率領,移直於慶熙宮,各該直所巡邏等節,依例擧行,崇義門則永肅門入直局出身二十二人,依定式除出,局別將率領入直,興化門當次入直軍一百名中三十名,挾輦將官率領侍衛,元內入軍一百名,分屬先後廂,解嚴後入直,而竝待標信擧行,南營馬兵三十名,廣智營軍三十名出用,則宮墻頹落處巡察及巡邏,無以分排,依例以新營守直軍,推移行巡之意,敢啓。傳曰,知道。局出身入直,昨日已令除之,承旨似不分付,當該承旨,推考。
趙鼎鎭,以御營廳言啓曰,今此慶熙宮擧動時,內外入直及巡邏等節,依去四月二十九日擧動時例擧行事,自兵曹草記矣。東營入直騎士十五人,待標信除出,新營入直鄕軍一哨內五十五名及京標下軍十八名,依例除標信除出,各該將官率領,分直於北二營,而東營入直鄕軍五十九名內三十名,待標信除出,將官率領,分直於上東營,宮墻外巡邏等節,依時御所例擧行,而敦化門東邊水閣頹壓處把守軍十名,內司僕南邊宮墻頹圮處把守軍十五名除之,則餘數不多,當夜昌德宮墻外巡邏,勢難分排,出番鄕軍二十名,添入警巡,而還宮後,北二營·東營入直馬步軍兵,各還本處入直之意,敢啓。傳曰,知道。
洪仁浩,以刑曹言啓曰,因左議政李性源所啓,別軍職朴思弼,爲先汰去,令攸司考本律嚴勘事,命下矣。朴思弼係是朝官,移義禁府處之,何如?傳曰,允。
戊申七月初五日卯時,上御誠正閣。藥房入診入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,檢校直提學徐有防,醫官徐命緯·金光國·李翊臣·卞觀海·白成一,以次進伏訖。熤曰,日氣蒸鬱轉甚,此時聖體,若何?上曰,一樣矣。熤曰,惠慶宮調攝中氣候諸節,若何?湯劑進服後,漸有差復之效乎?上曰,幾臻差復矣。上曰,醫官進前。命緯等進伏。上曰,腹部不平之候,今幾差勝,而但滯候尙不能如常,湯劑則何以爲宜耶?命緯曰,腹部不平之候,旣已向差,則湯劑中當祛枳實矣。翊臣曰,前方中去枳實,加進二貼則似宜矣。上曰,然則依此爲之,可也。旣是月令湯劑,則雖至五六貼,亦似無害矣。熤曰,湯劑旣有現效,則加進似爲得當矣。命書榻敎曰,惠慶宮進服加味六和湯,去枳實自明日一貼式更爲製入。上曰,他承旨入侍,鳳顯承命出,與同副承旨南鶴聞偕入進伏。上曰,次對皆已來會耶?鶴聞曰,姑未及來會矣。熤曰,莫重問安啓辭,不能照檢,至有字句刪改之敎,不勝惶恐矣。上曰,此何足爲引耶?上曰,領相之病,何如云耶?熤曰,聞以暑症苦劇,而今日則比昨添加云矣。上曰,諸大臣近來無送錄事,相問之事乎?熤曰,古大臣則聞常常往復,而近來則無逐日送探之事矣。上曰,此緣厚風之不及於古而然耶?熤曰,非但厚風之不如古,且緣錄事之無暇隙而然也。豐之曰,王大妃殿湯劑,明日當準十貼之數,繼此何以爲之乎?上曰,暑候尙有餘氣,更詳症候,議定,可也。豐之曰,明日動駕時,當備藥院分提調,故敢達矣。上曰,唯。熤曰,數日之炎熱無前,中宮殿氣候諸節,若何?上曰,一樣善過矣。熤曰,當此暑令,湯劑合有議定進用之道矣。上曰,湯劑中雖少入蔘料,亦必有效,似是不足之致也。豐之曰,香薷飮三貼進御後,動靜,果若何?上曰,問諸醫官,可也。觀海曰,三貼進御後,別無動靜之形現,而大體諸節差勝矣。熤曰,向伏聞醫官卞之淳,入參於中宮殿診候時云。蓋名入於內醫座目,然後參於入診,事體當然,而之淳則旣無名目,卽一閑散也。旣參入診之後,則不可置外,宜有借銜之道矣。上曰,雖是閑散,一參入診,亦何妨乎?之淳術業,果傳授於何人耶?此後使之一番更診,好矣。近來行醫中,誰果有名稱耶?熤曰,近來未聞有出類者矣。鶴聞曰,明日動駕,注書一員未備,事當差出,故敢達矣。上曰,唯。命書傳敎曰,聞有暑感,不得造朝云,安心調理事,更爲傳諭于領議政,次對旣命來會,診筵同爲入侍。上敎鶴聞曰,疊遣史官,似有妨於領相病中酬應,承旨出去,以此傳敎,齎傳于政府吏,可也。鶴聞承命退出。上曰,聞東伯新得男子云,於卿家可謂千里駒也。其前未得有子耶?熤曰,其前亦有一子矣。上曰,金載琬則作人,何如?熤曰,別無不及於渠兄,而素抱宿病矣。上曰,聞有山水之癖云,然否?熤曰,雖或游覽,而別無癖好之可言矣。上曰,誰之壻乎?熤曰,沈能協之壻矣。上曰,卿之女壻幾人?熤曰,有三壻,而一則沈鋑之子,一則韓後裕之子,一則趙暾之子也。上曰,卿近見趙暾乎?熤曰,近久不見,而聞在京云矣。上曰,趙鎭寬則在於何處耶?熤曰,在於江上云矣。上曰,贓吏子孫,雖有勿許淸顯之法,亦豈可不齒人類乎?大抵趙曮之以贓汚爲罪案,於渠亦幸矣。甲午以後,厚謙未入於檢擬,而趙曮之居銓也,乙未三月政,首擬於禮參,以擧世所棄之養厚,而擬之於都憲首望,如是而渠雖欲生,得乎?事機之轉輾,以至有翔雲之疏出矣。揆以人情,亦豈欲挺身甄復,而如是行事,必是見欺之致也。於渠事,可謂不善爲矣。蓋至妖極惡者,豈有如養厚·泰淵者乎?其陷人心而誤世道者,無非此兩賊之所慫慂,思之誠爲切痛。大抵予意,則凡係惡逆之外,皆欲滌瑕蕩垢,一竝收用,雖以天道言之,十年亦一變,豈可使世家大族,一向置之於坎軻之中耶?無論彼此,予意則蓋同然矣。聞鎭寬之居家誠孝,亦有可見云矣。熤曰,文學則絶才云矣。上曰,其時人多儒言而墨行者,此人本自了了,而亦不免此套,風霜之餘,今則想或有矯改之道矣。如趙鎭宅,亦有過爲矜作之病矣。上曰,今番都政,可謂善爲矣。意謂前吏判,又出許多病敗,貽害朝廷矣。畢竟善爲,殆如俗諺所謂好風之吹矣。熤曰,都政之善不善,臣未詳知,而物議皆以爲善云矣。上曰,前兵判事則可謂駭然矣。熤曰,此不可但以駭然言,實是前無後無者,其爲貽羞中權,誠不少矣。上曰,出給帶校,尤爲非矣。熤曰,此則過生畏怯之致也。上曰,前兵判之人品誠善,而衆謗喧還,亦可憫然。熤曰,大司馬是何等重任?卽所以統領一國兵權,而且其日,列大前陪五十名,反爲生怯於十餘閑良,致得鳥駭獸竄之目,街童巷叟,亦皆笑之。且閑良亦是士族,而校卒輩之突入內庭,任意作挐者,亦可見其不能嚴禁之致,誠可駭也。上曰,此事若欲只落一邊,則別無難處,而今者處分,則於彼於此,無所扶抑者,意亦有在矣。熤曰,王者處分,惟當合於事理而已,豈可有扶抑於其間乎?臣伏見朝紙,至於此敎,實不勝欽嘆之至。蓋此事爲三件,而一則兵判畏怯之失,一則閑良犯分之罪,一則校卒攔入之擧,三者皆是不幸,有關世道之憂,而處分實爲得當矣。且閑良輩旣有犯陣之罪,若在漢唐之時,則必不免軍律矣。上曰,聞其時前排則退去云矣。臺疏所謂逃帥云者,其文字出處何在?熤曰,似無出處,而必渠自作之文字也。上曰,前兵判二次除拜,皆不得無事,不若其弟之功名矣。上曰,卿之女壻,向入初仕望乎?熤曰,臣壻韓用中,入於擬望,而卽尹蓍東所以遭人言之端也。上曰,名字果拈出於疏語中耶?熤曰,然矣。上曰,予嘗言卿私勝之病矣,其果聞之乎?熤曰,臣旣無學力,安得無私勝之病乎?上曰,此非謂天理人慾之私也,卽物我之私云也。韓用中若入於首望則好矣,而至於副擬則太不緊,徒爲人吹覓之資,豈可乎?熤曰,韓用中其前未嘗擧論,而此時始入副擬,以跡論之,似由於臣矣。上曰,韓用中,出繼爲故相韓翼謩之孫乎?熤曰,然矣。上曰,人言之來,亦由是而然乎?熤曰,然矣。上曰,留正,宋之名相也,史記猶書以逃,故相事,亦何足深咎乎?此由於不知事面之如何,而致此罪案者也,此事亦豈可曰善爲乎?若責以大臣體國之義,則誠歉然矣。其時中道付處,亦可謂罰已行矣。且故相,向來朝廷之一葉靑也,特命復官,亦由於此矣。在朝家用舍之道,不必拘此,況已至於孫,則尤何可論乎?上曰,今年流行之病,與時氣有異云,然否?熤曰,症情異於古之時氣云矣。上曰,今有寢息之勢耶?熤曰,雖未寢息,而更不熾盛云矣。上曰,今者之雨,卽爲開霽,京中則誠幸矣,而北關·嶺東及平安道江邊,則雨水太過,誠可悶矣。三南則擧皆移秋云矣。熤曰,三南則聞是豐徵云矣。上曰,今年牟麥則免凶乎?熤曰,優於免凶矣。上曰,大豐之年,必有粒米狼戾之患,常年實爲無妨矣。熤曰,大有年之後,則必有大歉,物理固然,不可不預存嗣歲之憂矣。熤曰,今日倍加蒸熱,殿座許久,卿宰姑未盡會,若繼行次對,則恐致日晩,下情不勝憫迫矣。上曰,此則別無所妨,而予意則只欲使世道之和平矣。熤曰,臣之前後陳達,亦已多矣。今則禫事隔日,君讎尙此未復,臣等之罪,已無可言,而兪音終靳,義理莫伸,服款之宇鎭而尙貸一命,凶言之時偉而尙未嚴問,臣於此,不勝抑鬱怨冤之至矣。上曰,宇鎭事,旣已勘律,所餘者只是根脚而已,至於時偉,則其罪誠可誅也。蓋金氏·洪氏,卽慈殿·慈宮至親,而罪在罔赦則猶且不貸,況如時偉者乎?渠以怙權賣勢爲事,故人之視之者,莫不畏之,於渠有何權勢,若是譸張耶?卽此一事,其罪已不容誅,且凶言云云。以渠處地,何以得此?不炊之堗,煙豈自生乎?以此以彼,無非當死之罪矣。於渠何靳鞫問,而當此藏刑之時,雖問之,渠必生自明之計矣。何用問爲,且於渠有何黨與乎?不過是蠅營之輩,何足論哉?大抵予之處事,或嫌於未快,而蓋欲快則見傷者多,必將空其類而後已,故予不欲爲快事。凡諸偏論,皆從夬字中出來,若無是也,則偏論亦何由生乎?熤曰,快字亦當二條看得,每事皆夬則固爲不可,而當快處不能快,則其害猶甚於不當快而快矣。大舜聖人也,非欲爲快,而史氏記之曰,四罪而天下服,服之爲言,快之之謂也,王者處分,當執中用端,有當殺者則殺之,有當問者則問之,不可牽掣於事端者,亦已明矣。上曰,宇鎭事,到今豈可更問乎?若問宇鎭,則其事端自有屬處,予不忍爲此也。古亦有人臣好名之說,而非特人臣之好名,在人主亦有好名者,予則在前或不無此意,而近則比前相反,不欲爲好名,畢竟未知功效之如何,而予意則已定矣。時偉則非不欲問,而旣無證人,故姑此置之,而其罪則誠不容誅矣。渠是何人,敢犯貪權之罪乎?渠以承旨,自同副至左,一未得順遞,以渠之罪,害及諸承宣,而一時竝遞者,比比有之,時人目之以趙逢事,予於渠,有何一分顧籍,而敢以戚里自處乎?且其在外貪虐無厭,湖南之人,至於欲食其肉,而其所轉輸於渠家者,托以進上卽此一事,亦可誅也。金履成之書啓,未及回啓,而如有生籍沒之法,渠之貪物,盡爲出給於湖南之民,則可以慰一方之心矣。熤曰,湖南民則蕩析無餘地,幾乎盡劉,只此一罪,已難免王章矣。上曰,左右相入來與否,知入,可也。賤臣承命出,回奏曰,左相已入來,而右相姑未及入來云矣。上曰,旣有診筵同行次對之命,而日勢已晩,不可久待其齊會,大臣·卿宰之已會者,先爲入侍,可也。賤臣承命出,與左議政李性源,戶曹判書徐有隣,延豊君李,兵曹判書李在簡,行副司直李柱國,右參贊鄭昌順,漢城判尹金尙集,禮曹判書李秉模,行副司直徐有大,吏曹參判李在學,開城留守洪秉纘,行副司直金持默,校理李太亨,行左承旨趙鼎鎭,事變假注書金和鍾等,偕入進伏。性源曰,老炎轉甚,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮調攝中諸節,益臻快復乎?上曰,大體差勝矣。性源曰,今者惠慶宮問安。雖是一時症候,而初日進服湯劑爲四貼,蘇合元進服之數,亦至多丸,症候推此,而知其時聖心之焦遑,當如何?廷臣問安之勿爲,藥院竝直之不設,雖出於我聖上仰體慈心之意,而今當症候平復之時,其在上下慶忭之情,實不係於直宿與否,而拘於格例,飾喜之擧,不得仰請,下情誠不勝抑菀矣。上曰,廷候之勿爲,實出於仰禮之意,若有過於此之擧,則慈心不安故耳。上曰,久不行次對,故欲待領相之入來,診筵同爲召見矣。領相則以病難强云,而卿等旣已來會云,故今者引見者此也。上曰,古大臣則有送錄事相爲往復之規,而俄聞金判府言,則近來此法寢衰云,亦可見厚風之不及於古矣。性源曰,此法近或間斷,而無廢却不行之事矣。諸大臣中金判府則所居稍左,故往復最爲稀闊,俄者所奏,似由於是矣。上曰,右相其間似已入來,注書出去偕入,可也。和鍾承命出,與右議政蔡濟恭偕入進伏。濟恭曰,晩炎鬱蒸此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮問安卽爲差復,下情不勝慶幸。昨今日氣蒸菀倍前,此時起居諸節,若何?上曰,大體漸臻平常矣。濟恭曰,小臣數日以暑泄不得動作,今有來會之下敎,臣旣屢日未承候,次對亦久不行,故不勝耿結,敢玆入來,而病氣所使,未能趁早入來,致後於入侍,誠惶恐死罪矣。上曰,過矣。意謂領相入來,旱行診筵,仍有同爲入侍之命矣。領相則旣以病不得入來,左相及諸宰先到云,故先爲召見者此也。卿之深引,無乃太過乎?上曰,他承旨入侍。鳳顯承命出,與右副承旨洪仁浩偕入進伏。上曰,次對爲之,可也。性源曰,此忠淸兵使權䎐狀啓也。以爲,本營城堞之前後完築者,小石無隅,後托單薄,一經潦雨,幾盡崩頹。今若祛舊石浮熟石不計步數多寡,今年作一虹霓,明年築幾步城堞,今雖迃遠,後必有成效,以此定式,逐年爲常,則十五年之間,足可告訖,而或不無有始無終之慮,所入物力磨鍊後錄,請令廟堂稟旨,分付矣。不計步數多寡,逐年堅築之請,果不爲無見,而所請物力,則無論某處某樣錢某樣布,初不指的仰請,只混稱五萬兩二萬兩,朝家雖欲許施,將劃何處錢布乎?至於煙軍赴役,尤係重難,不可輕許,此狀啓還爲下送,使之精當措辭,更爲陳聞。奏御文字,事體敬謹,而七八年前,偶過淸州牧云者,已有泛而不切之病,至於臣本遐踪,狃於節略云者,稱道亦涉太過,雖使繡衣褒啓,何以加此?揆以事面,俱涉未安,該兵使罷職,何如?上曰,狀辭之些少違式,眞率可喜,勿罷,更令指一狀聞,可也。出擧條性源曰,卽見刑曹草記,則以爲皇朝之法,馬牛之咬踢人觝觸人者,另加標識,掛在該馬牛身上云。大抵馬牛之悍惡難制者,若明白記號標識,搭在馬牛身上,使人人者,皆望見而避之,各思處變應猝之方,則被咬踢觝觸死者鮮矣爲辭,而批旨有許令廟堂稟處之命矣。皇朝記號之法,雖所未詳,而若加標識,使人知避,則不害爲遠害之一端,依草記施行,何如?上曰,右相之意,何如?濟恭曰,預爲標識,使人謹避,則可以助好生之政,而但標識掛身,未知以何物爲之,可得免窒礙難便乎?更爲商量,恐好矣。上曰,其意則雖好,其說則未詳。標識之如何爲制,掛在之如何定式,更令刑判指一論理草記後,施行當否,卿等稟處,可也。出擧條性源曰,今番秋享大祭受香時,別軍職朴思弼,望見儀仗,不卽下馬,屢次呵辟。始乃橫過隱避者,論其所犯,萬萬駭然。爲先汰去。令攸司考本律嚴勘,臣之招致書員,以此事面飭者,今至三日,而尙未上聞,雖未諳本廳事例之如何,而亦難免稽忽,當該行首別軍職,一體汰去,何如?上曰,聞極駭然。朴思弼及行首別軍職事,依卿所奏爲之。再昨之事,尙今掩置,尤極駭然。此非欺蔽而何,此習不可長,當該掌務別軍職,亦爲罷職。且聞卿言,昨與再昨往見時,以非殿座擧動時,不得擧廳爲言云者,豈有如許廳規?渠輩藉重之狀,尤極無據,發論人往來人査出,先汰後罷,參會後不卽來奏別軍職。亦竝罷職,雖在外方,亦不參坐,坐目居首,義難因冒,當該首座人,一體汰去,以懲日後,可也。出擧條上曰,頃者大享時,自三更以後,雨勢卽止,享禮利成,誠萬幸矣。聞卿終始植立,靡有少懈云,精力壯矣,誠意尤可見矣。予於奉先之節,卽所耳濡目染於先朝者,故每當祀享,不敢放心,而昨今年來,未能親行享事,此心缺然,實有如不祭之嘆矣。性源曰,日氣過熱,故臣於調氷之節,各別申飭,犧牲宰殺,亦臨時爲之,陳設亦稍晩矣。但時刻太久,撤床之際,亦不無可悶之節矣。上曰,享禮以敬爲主,而時刻旣久,則怠忽之念易生,予故以太遲爲憫矣。性源曰,此則果如聖敎矣。是故初爵則待獻官之親檢,始爲斟酒第二室以後,則一一親檢,恐致時久,故使守僕以次斟酒而待者,亦或有前例矣。上曰,節次旣多,而其中無可省之節次,自致遲久,其勢然矣。濟恭曰,金海府兩面,有忠勳府屯田百有餘結。曾前則納稅勳府,丙申年,因特敎釐弊屯稅,輸致漕倉,納于戶曹。翌年丁酉,有何許人,稱以內司䆃掌,下來東面,一結所徵,爲全五石,而遐土民人,怯於鞭扑,不敢違越,惟其言是從,而戶曹所定,便是惟正。又復輸納,無敢伸縮,以一土而有兩稅者,十年于玆,民不聊生,流散相繼云。鄕民之稱以弊瘼,白活路上者,半是猥雜,本不足盡信,而至於此事,則一土兩稅,聞極可駭。白活人,令法司招致詳問,又爲發關本道,詳覈其疊稅與否,論報備局後,稟處宜矣。上曰,依爲之。亦令戶曹査出,先爲草記,可也。出擧條自濟恭曰,宵旰聖念,一是爲民,每承傳敎,臣實感嘆,而第念外邑徵族之弊,若不嚴立科條,則爲民之敎,恐無實效。大抵爲守令者,不能嚴密典守,以致公貨公穀之種種逋欠,則旣無徵出之路,公物又不可不爲收殺,故一例以徵族爲事,不問其族屬眞否,一從弄奸者所告,列名踏印,出給面里任,星火徵督,有若惟正之不可已者,而其弄奸之人,則或不加一杖,依舊自在。公然使不當之人,一朝至敗家亡身之境者,比比有之。目今此弊,八路同然,而至於西路,則實爲尤甚。臣謂從今以後,凡有逋欠,當該弄奸之人,先爲限死嚴刑,以謝其族屬,渠之家舍田土,沒數賣充,然後猶有不足,則使其族屬助給,庶可爲懲礪他人之道。以此分付諸道,定式遵行,殿最時,亦以徵族多寡,爲守令進退之意,亦爲申飭宜矣。上曰,依爲之。出擧條性源曰,適因言端,敢此,仰達矣。金海府明智島事,甚可悶矣。本島素稱沃土,兼饒漁利,四方閑雜無賴之類,皆投入便成逋逃藪,莫敢誰何。且本道七十州,皆食此島所煮之鹽,而洛東江發賣之際,官鹽未盡賣,則私鹽一切禁斷,鹽價日益高峻,殆過十緍,而鹽是民生日用之不可闕,故艱食之氓,亦不免以高價貿取,此誠痼弊矣。上曰,曾經嶺伯人,各陳所見,可也。尙集曰,本島貿鹽之自營門句管,終有榷利之嫌,而金海乃是嶺沿大邑,自失此島,近甚凋弊,莫可收拾。臣意則依前還屬本府,事甚便當矣。上曰,此重臣之言旣如此,卿等亦陳意見,可也。昌順曰,本島鹽利,初屬本邑,更屬營門者,屬之本邑,有許多弊端,故不得已移屬於營門。蓋本邑則威令無以遍行,統兵·水營之侵漁,無以防禁,奸猾吏鄕之誅求,亦難遍察,故至有移屬營門,差送別將之擧。初非爲若干餘剩而然也,鹽價則旣有定式,似無高踊之弊,今若還屬本府,則鹽民之安業,似不如屬營之時矣。秉模曰,此島之或屬本邑,或設別將,而畢竟以監營爲歸者,蓋以各閫·營貿販侵漁之弊,有非本邑及別將所可禁斷故也。今則營裨中雖以別將稱號照檢,然制置之規,旣異於另設別將之時,閫營之弊,亦異於本邑專管之日,而一自向來定式之後,洛江鹽價,高不過七緍,則監營得失,似不足言,而鹽民利害,恐莫如屬營之爲愈矣。在簡曰,本島鹽利,屬之營門,設施已久,今不必續續變改矣。上曰,右相之意,何如?濟恭曰,朝家但從民願而已,島民若以屬營爲便,則當使之屬營,若以屬本府爲便,則當使之屬府,詳察本島民情,然後此事可以決之矣。上曰,旣發言端,不可仍置,退與領相及曾經道伯人,爛議民弊,如果難支,何嫌銷刻?苟有不然,亦何必續續更張,以此知悉覆奏,可也。出擧條性源曰,朝廷之上,相敬是美風,前兵判旣有所失,則臺臣疏論,不患無辭,而至於逃帥及鳥駭獸竄云云。語涉不雅,全欠相敬,臺臣雖體重,不可無警飭,推考,何如?上曰,依爲之。出擧條上曰,鳥駭獸竄之目,當屬之兵判看者乎?右相則何以看得耶?濟恭曰,臣亦屬兵判看矣。上曰,予則無心看過,不如是看矣。逃帥出處,見於何書乎?此是不降則逃之逃耶?名以逃帥,則當合軍律,遣辭豈可若此乎?臺臣事誠非矣。性源曰,此則由於未詳文字之致,臺臣之意,亦豈出此,而其有欠於相敬則大矣。故臣之提奏者此也。上曰,此重臣再任本兵,輒致顚錯,而其爲人則固善矣。駭擧之止此,亦可幸也。三件事俱是大段失措,而校卒之突入士夫內庭,尤萬萬可駭。故於此於彼,不得一扶一抑,以是之故,兩邊皆爲不快,而亦奈何?大抵予於各樣事,無夬處,此則予之所定者,故甲乙之間,凶逆層生,殲厥渠魁,務從寬典,數年之內,自底妥帖,其時議論,皆以爲不快矣。宇鎭事,於渠有何顧惜,而此非爲渠也。事端有所迫處,豈可更爲着手耶?時偉事,雖欲拿鞫,而當此嚴刑渠必發明,豈可與渠爲情談耶?於此二者,人皆視之以不快,而予則雖知小事,必欲解,其末梢優游不斷之目,亦所不避。卿等試思之,退計十年以前,被傷者幾人乎?若逐年逐事,而輒皆爲雷厲風飛之擧,則人何以堪乎?以是言之,優游反勝於果斷矣。予以喣濡陽和四箇字,自作文字,是非利害,則置之度外矣。人孰無好名之心,至於人主亦然,而予則異是,雖或有當時後世之譏議,惟恐其不優游,而不欲聞快字矣。是故今於前兵判及閑良事,皆無扶抑彼此,皆爲不快者,亦由於此矣。性源曰,夬之一字,雖不能無病,而若見快之爲病,只以優游喣嚅爲事,則其弊之難救者,甚於快矣。當斷處則明正典刑,然後可矣。且宇鎭則旣自渠口承款,而尙保其首領者乎?上曰,院相之全保,自古無多,且他日云云。其言有屬處,故非不知刑政之爲屈,而不得不然矣。性源曰,殿下旣知刑政之屈,而尙此不斷,尤極憫菀矣。上曰,予以生道殺人者,亦已多矣。凡諸事爲,決不可夬,蓋自丙丁以來,一門之無長幼老少,盡伏王章者,凡幾家矣。求之史牒,亦所罕有,年年逆獄,月計不足,歲計有餘,而其害則歸於國,予非欲優游而然也。今則第一道理,莫若祛慮而懲貪,故向於卿等之登筵也,已及之矣。祛慮之道無他,勿論彼此,其中能解計數者,先自退臥,則庶乎可矣。一邊雖欲爭,一邊終不應,則偏黨自可熄矣。復何憂哉?性源曰,大聖人好生之德,非不欽仰,而不當好生之處,全用好生之意,則其弊反有甚於夬之爲病矣。院相之不保,不過徵細之事,豈可以此,而或爲一分容貸乎?上曰,非爲渠也,予不得不如是矣。性源曰,雖以時偉事言之,許多人中指目,必屬於渠,渠若無所犯之眞贓,則豈有如是之理乎?國言喧騰,經歲經年,而假息島中,尙不得一次嚴訊,政刑之失,孰有大於是者乎?上曰,時偉之罪則果當死,而今當此時,雖問,必無自服之理,豈可與渠爲情談而止乎?性源曰,先爲拿來嚴囚,待用形鞠問,則其罪豈有不綻之理乎?臺臣疏中,亦以禫祀已廟,尙不嚴覈爲言,此見輿情之同然,而臣民之沬血飮泣者也。上曰,右相聞申禹相疏辭及避嫌乎?旣爲聯箚,翌日又疏,以草草數行,欲爲塞責之計,而不過掇拾陳腐,全沒意趣,如此疏章,不可但以不誠實言,近來人每患如此,誠可痛也。且吳翼煥·趙弘鎭,皆去姓而書之,此亦近來之弊風也。濟恭曰,申禹相此疏,難免不誠之罪,而群下多有如此者,故自上視之以應文者,亦由於此矣,此實群下之罪也。性源曰,臣等雖無狀,忝居大宦,豈敢以不誠應文之說,仰瀆天聽乎?上曰,國榮處分後,故相鄭領府有所筵奏者,予之尙今感嘆不忘者此也。其說載於其時日記中,左相則想或聞知矣,至於宇鎭事,卿等以優游不斷,知之,可也。濟恭曰,優遊不斷,此是漢元之題目也,殿下旣自期以堯·舜,臣等亦非堯·舜不陳,則豈可以漢元之題目,自況乎?且以大舜之聖,而亦誅四凶,此亦可以快言之耶?當斷則斷,則聖人所不得已者矣。上曰,先大王治化何如,處分何如,而此四字,其時其時諸臣章疏,往往用之,不以文字之出處,有所嫌礙,則況於今日乎?且事自事言自言,不可以此爲嫌矣。且予非喜此而自況者也。濟恭曰,王者處分,當觀事理之如何,宇鎭之承款自服,而不正法,非理也。時偉肆發凶言,而不嚴鞠,非理也。上曰,渠豈自服乎?用刑然後,當有決處矣。公然囚置以待,豈可乎?濟恭曰,曹參之相業,卽所謂全掩匿覆改,而此則不過下吏之小過也,在王者天討五刑之義,豈可用此法乎?上曰,勿復及此事,卿等就坐,諸宰稟事,可也。上曰,禹禎圭所進冊子諸條回啓,何以爲之耶?性源曰,欲待領相之造朝爲之矣。上曰,此則皆以草記爲之,可也。有隣曰,頃因太常所報,文禧廟四名日,四仲朔,孝昌墓四名日,忌辰祭祭物,宜嬪宮四名日,四仲朔忌日祭祭物加定事,自禮曹粘目,啓下矣。文禧廟·孝昌墓祭物,依義烈宮祭享例磨鍊,則物種價米爲八十四石零而已,與本寺提調及惠廳堂,有所消詳加定,別單今當入啓,而筵稟後加定事,曾有定式,故敢此,仰達矣。上曰,依爲之。出擧條自有隣曰,頃因湖南諸寺僧上言,西山許祠賜額,不可以一張上言,遽然許施,令道臣詳探來歷,論列啓聞之意,筵奏,分付矣。卽見全羅前監司沈頤之狀啓,則以爲,休靜事蹟之載於文字者,收取考見,則故相臣李廷龜·張維所撰碑文,俱以忠義,極其奬許,有曰壬辰之亂,杖劍進謁,宣廟義之,命爲八道十六宗都摠攝,而率其門徒及他僧一千五百,會于順安法興寺,助天兵戰于牧丹峯,斬獲甚多,克復京城之後,以勇士百人,迎大駕還京都,天朝經略提督,送帖奬許云云。兩臣所撰碑文,優爲信史,則其扶社護聖之偉蹟奇功,可驗實蹟,弟子惟政等所記寶藏錄中,敎旨與衣鉢,藏于頭崙山大芚寺,乃是入寂時遺囑,則建祠之以此爲歸,不無所據,而似此忠節,合有褒奬之道爲辭矣。蓋此西山之功之忠,如彼卓然,而大芚寺,旣有傳鉢弟子建祠之托,則一道緇徒之至願所在,可推而知,一依嶺南例,許以建祠,仍賜表忠二字之額,以示朝家褒奬之意,恐合事宜矣。上曰,依爲之。出擧條有隣曰,敬差官差送與否稟定,然後年分事目,當爲磨鍊,而近年以來,連爲令道臣擧行矣,今番亦依此爲之乎?敢稟。上曰,依爲之。出擧條在簡曰,湖西常賑穀,年年秏縮,無以支用,當此麥登之時,貿置添補,實合備荒之道,故臣與戶判相議,使之往復於道臣矣。卽聞道臣所答,以爲萬餘石牟麥,可以方便貿取云。如欲儲穀,此時誠不可失,常賑牟限萬石趁今貿置,仍令道臣量宜,次次作租,恐合事宜,敢此,仰達。上曰,大臣之意,何如?性源曰,本廳事誠可悶,而湖西雖云麥豐,萬石貿牟,未免太過,且利歸於本廳,則害及於平民,一包價雖是一兩,及民者似不過七錢矣。濟恭曰,牟還之多,最爲外邑之弊,當此麥豐之時,貿取雖或不至甚難,常定價之如數及民,旣不可知,來後作租之時,不至有民弊,又不可知,都在京外十分商量,十分善處之如何矣。上曰,前此道伯,旣云有所拮据,則到今還作錢,反爲民弊,本道常賑穀物不敷,卽所通知,値此稍稔之時,宜講備荒之政,依惠堂言許施,而萬一吏緣爲奸,不以詳定,派給民間,則不飭之道伯,焉逭重典,先自守令之入已者,各別禁斷,犯者施以贓汚之律,以此嚴飭,可也。出擧條在學曰,寧邊府使金廷遇,辭朝已過十日,而謂有情病,屢呈辭狀於臣曺。守令下直之後,去就非臣曹所可知,而連日來呈,尙不發行,事體所在,萬萬駭然。令該府拿問處之,恐合事宜,判堂還未登筵,故敢此,仰達矣。上曰,不可拿處而止,先罷後拿。已下直守令,尙今逼留,而該道伯之無一言,烏在其申飭之意?當該道伯推考,除非辭朝前,則守令之呈狀該曹,係是無例。向來洪守榮擧措,猶以爲萬萬駭然。況此乎?嚴飭銓曹,更無敢如是,可也。濟恭曰,守令下直之後,設或赴任稽滯,道伯論啓,自是規例,則吏兵曹之不爲管攝,推此可知。金廷遇旣已辭陛,又呈吏曹,大違格式矣。性源曰,守令·邊將辭朝之後,除本道監·兵營外,無論吏曹·兵曹,皆是不管衙門,而金廷遇之辭出多日,敢稱情病,屢次呈狀於吏曹者,事未前聞。有關紀綱,此後則永爲定式,分付銓曹。設有如此冒呈者,初勿捧見,直爲退却,銓堂之筵席提奏,亦涉屑越,推考,何如?上曰,依爲之。出擧條秉模曰,厚陵陵官所報內,王后陵上裳石,外高內低,有傾側之患,孝陵陵官所報內,曲墻下層石,爲潦雨所沾濕,至於蹲頹之境云。事當修改,此後當以草記仰稟,而今適登筵,玆敢先達矣。上曰,唯。上曰,蜂峴春秋孟朔,旣有奉審之規,再昨日已爲奉審乎?秉模曰,然矣。上曰,來月又爲摘奸,陵官若不善檢飭,汰去,可也。太亨曰,今承聖敎,以優游不斷四字辭旨,有若自劃者然,蓋群下之責難於上者,容或有是言,而自上辭敎,則恐不宜如是。又況刑政之不擧,紀綱之漸弛?職由於此,繼自今存戒於優游不斷,而加勉於發强剛毅,必以堯·舜之聖自期,是臣區區之望也。雖以目下刑政言之,宇鎭乃是輸款之劇逆,而顯戮未加,尙今假息,時偉則喉院酬酢,旣有證左,不滿邦慶,陰懷凶圖之跡,有不可一日容貸,而一未訊覈,尙置海島,其爲刑政之乖,豈復有如此之甚者乎?逆醫·乳媼盤覈之道,亦不可一向任置,臣謂時偉及逆醫·逆媼等,一竝拿來嚴問,待用刑究問正法,斷不可已也。上曰,已悉諭矣。命書傳敎曰,曾經宮銜中獨漏云,昨日敍用傳旨拔去,意在旣云獨漏,則合有參酌矯質,亦不在於收敍遲速,被謫蒙放罪人尹行任,罪名蕩滌,給牒敍用。又命書傳敎曰,前注書金孝建,本有輕重之別,口傳還付,牌招察任。命退,諸臣以次退出。
上在慶熙宮。停常參·經筵。
辰時至申時,灑雨下雨,測雨器水深一寸二分。
王大妃殿·惠慶宮·中宮殿,藥房口傳問安。答曰,知道。
王大妃殿·惠慶宮,遣承旨問安。答曰,知道。
王大妃殿·惠慶宮,遣承旨夕問安。答曰,知道。
親祭罷後,內閣·政院·玉堂·藥房·朝廷·二品以上·六曹堂上·兩司長官·奉朝賀·宗親單子奉慰問安。答曰,知道。
藥房都提調金熤,提調沈豐之,副提調尹行元啓曰,伏未審夜間,聖體,若何?寢睡·水刺之節,亦何如?惠慶宮調攝中氣候,何如?寢膳諸節,比昨益有差勝之勢乎?臣等不任區區伏慮,敢來問安。答曰,知道。
南鶴聞啓曰,來十一日專經文臣殿講日次矣,敢稟。傳曰,處暑後,更稟。
南鶴聞啓曰,來十一日輪對日次矣,敢稟。傳曰,爲之。
趙鼎鎭啓曰,來十一日朝參日次矣,敢稟。傳曰,停。
傳于南鶴聞曰,出宮門路,協陽門爲之。
傳于南鶴聞曰,當稍早出宮,待下敎,只入初嚴。
趙鼎鎭啓曰,明日大駕詣慶熙宮後,王大妃殿·惠慶宮問安。何承旨進去乎?敢稟。傳曰,同副承旨進去。
趙鼎鎭啓曰,司僕寺內乘來言,捲窓,取稟。傳曰,捲三窓。
南鶴聞啓曰,臣王大妃殿·惠慶宮問安進去,下直之意,敢啓。傳曰,知道。
趙鼎鎭啓曰,今日王大妃殿·惠慶宮夕問安。何承旨進去乎?敢稟。傳曰,右副承旨進去。
洪仁浩啓曰,王大妃殿·惠慶宮夕問安進去,下直之意,敢啓。傳曰,知道。
南鶴聞啓曰,明日王大妃殿朝問安。何承旨進去乎?敢稟。傳曰,左承旨進去。
趙鼎鎭啓曰,臣王大妃殿·惠慶宮朝問安進去,下直之意,敢啓。傳曰,知道。
吏曹口傳政事,以徐有防爲司圃提調。
南鶴聞啓曰,前檢閱尹行任,旣已敍用,令該曹口傳還付,仍卽牌招察任,何如?傳曰,允。
吏曹口傳政事,檢閱單尹行任。
傳于南鶴聞曰,明日出宮,當觀日勢爲之,時刻待下敎磨鍊。
趙鼎鎭,以兵曹言啓曰,今此慶熙宮擧動時,興元門北邊宮墻二間許,武德門西邊二間許頹圮樹柵處,當爲軍兵把守矣。依例令各該營入直軍中,隨其字內,量宜定送,嚴加守直之意,分付,何如?傳曰,允。
趙鼎鎭,以訓鍊都監言啓曰,今此慶熙宮經宿時,因兵曹草記,武德門西邊宮墻二間許頹圮樹柵處,西營入直軍八名除出,將校率領,嚴加守直之意,敢啓。傳曰,知道。
趙鼎鎭,以御營廳言啓曰,令此慶熙宮經宿時,興元門北邊宮墻二間許,又一間許頹圮樹柵處,令該營入直軍,隨其字內,量宜除出,嚴加守直事,自兵曹草記矣。北二營入直軍八名除出,二間頹圮處五名,一間頹圮處三名,將校二人率領,限還宮間嚴加守直之意,敢啓。傳曰,知道。
洪仁浩,以義禁府言啓曰,因刑曹啓辭,前別軍職朴思弼,移本府處之事,允下矣。朴思弼今方待命,卽爲拿囚之意,敢啓。傳曰,知道。
戊申七月初六日卯時,上詣慶熙宮擧動入侍時,行左承旨趙鼎鎭,假承旨鄭東浚,右承旨趙衍德,假承旨洪文泳,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,原任提學鄭民始,檢校直提學徐有防,檢校直提學李秉模,檢校直閣徐鼎修,直閣鄭大容,原任待敎尹行任,以次隨駕。上乘輿出宣化門,敎曰,俄下二嚴,而司謁誤傳,以致三嚴之直打,嚴鼓何等莫重,而承旨何不請罪更稟乎?上曰,嚴鼓誤傳司謁,令攸司科治,當該承旨,事過後禁推。出駕前下敎藥房都提調金熤,提調沈豐之,副提調尹行元進前奏曰,日氣陰濕,侵早動駕,聖體,若何?上曰,無損矣。熤曰,王大妃殿湯劑,依昨日煎入例入之乎?上曰,唯。豐之曰,惠慶宮湯劑,亦依前煎入乎?上曰,唯。駕出協陽門,降輿乘轎,出敦化門入興化門,由廣達門入顯謨門,降轎,御興政堂。命衍德進伏。書傳敎曰,夏節供上,自多擧行,老病相妨,司圃提調徐有慶,許遞,令該曹口傳差出。命仁浩進伏。書傳敎曰,再明日孝昌墓,遣閣臣替行奠酌禮,執事曾經宮銜人爲之,宜嬪墓,遣承旨致祭,承旨·右副進去,命鶴聞進伏。命書孝昌墓奠酌禮祭文,旣酹又酹知不是日,隔岡之阡,其冤壹鬱,宜嬪墓致祭祭文,忍臨昨夜,又侑今日,慟徹幽明,是日何日?敎曰,祭文一本精寫,送于內閣,一本送于香室,可也。行祭時至,上臨文禧廟,行祭如儀,祭畢。命書傳敎曰,明日朝廷問安勿爲之。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深二分。
王大妃殿·惠慶宮·中宮殿,藥房口傳問安。答曰,知道。
王大妃殿·惠慶宮,遣承旨問安。答曰,知道。
大殿,內閣·政院·玉堂·藥房經宿口傳問安。答曰,知道。
大駕還宮後,內閣·政院·玉堂·藥房口傳問安。答曰,知道。
傳于趙鼎鎭曰,右承旨入侍。
傳于南鶴聞曰,今日當還宮,時刻待下敎入之。
趙鼎鎭啓曰,司僕寺內乘來言,捲窓,取稟。傳曰,捲三窓。
吏曹,待敎單尹行任。
以金廷遇囚單子,傳于洪仁浩曰,已罷黜放送。
南鶴聞,以戶曹言啓曰,文禧廟四名日,四仲朔祭,孝昌墓忌辰祭,四名日祭祭物,宜嬪宮忌日祭四名日,四仲朔祭祭物各種,依例加定事,陳達蒙允矣。文禧廟·孝昌墓祭物別單一件及宜嬪宮祭物別單一件,分道磨鍊書入,依此給價之意,分付宣惠廳,何如?傳曰,允。
吏曹口傳政事,以徐有和爲平山府使。
以摘奸宣傳官書啓東部·南部頹壓民家恤典見漏處廉探事,傳于洪仁浩曰,漏戶恤典,斯速題給事,分付該府該廳。
以摘奸宣傳官書啓西部頹壓民家恤典見漏處廉探事,傳于洪仁浩曰,漏戶恤典,斯速題給事,分付該府該廳。此後更或有遺漏或不卽推給之弊,當該部官,當施拿勘之律,以此嚴飭。
以嫡奸宣傳官書啓北部民家頹壓恤典見漏處廉探事,傳于洪仁浩曰,觀此書啓,各部中北部擧行,最不勤。頹戶·漏戶,至於數十戶,致死人命,亦不枚報,該府官,令該府拿問處之,掌任亦令刑曹嚴治。頹渰恤典,依他例題給事,分付。
趙衍德,以賑恤廳言啓曰,今月初五日,爲四巡給糧當次日,故發遣本廳郞廳與備邊司郞廳,各該部官,同往各處,病民中飢困尤甚者,抄出給米。東部字內六口,西部字內四口,南部字內三十四口,北部字內九口,合五十四口處,米一石三斗上下,六月二十九日,七月初三日備邊司郞廳摘奸時,本廳郞廳眼同抄飢,救急兩次分給之數,合東部字內一百八十三口,西部字內二百三口,南部字內八百口,北部字內三百二十三口,合一千五百九口處,米爲二十石一斗二升之意,敢啓。傳曰,知道。
南鶴聞,以成均館同知館事行大司成意啓曰,今七月初七日儒生上旬輪次,當爲設行,而大提學未差,限內不得爲之之意,敢啓。傳曰,晩熱如此,待處暑,更稟。
趙鼎鎭,以備邊司言啓曰,頃因傳敎,湖南輪行之疾寢息形止,關問該道矣。卽見全羅假都事朴知原牒報,則以爲,峽野諸邑,今已蘇安,沿海諸處,姑未快熄,而比諸月前,亦幾過半,寢止救療之方,掩骸之節,各別顧助之意,連加申飭,而枚擧關辭,更爲嚴飭,一一救恤,俾生者死者,俱蒙朝家惠澤之地云矣,敢啓。傳曰,知道。
文禧廟禫祭親行敎是時,亞獻官左議政李性源,終獻官右議政蔡濟恭,贊禮禮曹判書李秉模,典祀官奉常正李壽咸,執禮校理李羽晉,執尊副修撰兪漢謨,大祝副應敎鄭大容,祝史副校理李太亨,齋郞校理申大尹,盥洗位禮曹正郞鄭㝡成,爵洗位禮曹正郞金鑧,亞終獻盥洗位兵曹正郞吳泰彦,贊者引儀崔挺,贊者引儀金東覽,謁者兼引儀李持淳,謁者引儀成元柱,贊引兼引儀李孝達,贊引兼引儀鄭熙濟,祭監察趙景鎭,祭監察南基萬。
戊申七月初七日卯時,上還宮入侍時,行左承旨趙鼎鎭,假承旨鄭東浚,右承旨趙衍德,假承旨洪文泳,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,原任提學鄭民始,檢校直提學徐有防·李秉模,檢校直閣徐鼎修,直閣鄭大容,原任待敎尹行任,以次隨駕。上乘轎出廣達門,出興化門,至敦化門外,命仁浩出標信解嚴。入協陽門還內,諸臣退出。
戊申七月初七日辰時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,閣臣徐有防·鄭東浚,以次進伏訖。上命書傳敎曰,待敎尹行任仍任前職。又命書榻敎曰,平山府使罷黜之代,令該曹口傳差出。命退,承史以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,文禧廟禫祭事,倐焉奄過。伏惟聖懷悲疚,益復難抑。當暑臨祭,雨中回鑾,伏未審夜間,聖體,若何?寢睡·水刺之節,不瑕有損乎?王大妃殿氣候,何如?惠慶宮調攝中氣候,何如?寢膳諸節,益臻平復之效乎?臣等今日率諸御醫,趁早入診,詳察聖候,惠慶宮繼進湯劑,更爲議定爲宜。臣等不任區區伏慮,敢來問安。竝此仰稟。傳曰,知道。
傳于南鶴聞曰,下直守令留待。
以任好常·李勉輝囚單子,傳于洪仁浩曰,更考勤慢次,付過放送。
南鶴聞,以弘文館言啓曰,應敎李洪載,修撰李殷模,副修撰尹羽烈,旣有只推之命,竝卽牌招察任,何如?傳曰,允。
趙衍德,以賑恤廳言啓曰,因傳敎,民家頹壓恤典遺漏處及昨日雨水家舍頹壓人,東部字內五戶,西部字內二十三戶,南部字內二十七戶,北部字內四十一戶,合九十六戶,自漢城府一齊報來,故恤典各錢二兩式題給,而其中北部字內鵂巖里居忠義李國芳,仍爲致命,恤典錢二兩·布一疋,加給之意,敢啓。傳曰,知道。
南鶴聞,以刑曹言啓曰,因本曹草記,馬牛之咬踢人·觝觸人者標識事,今七月初五日大臣·備局堂上引見入侍時,左議政李性源所啓,標識不害爲遠害之一端,依草記施行,何如?上曰,右相之意,何如?右議政蔡濟恭曰,預爲標識,使人謹避,則可以助好生之政,而但標識掛身,未知何物爲之,可得免窒礙難便乎?更爲商量,恐好矣。上曰,其意雖好,其說則未詳。標識之如何爲制,掛在之如何定式,更令刑判論理草記後,施行當否,卿等稟處可也事,命下矣。悍惡馬牛標識之方,人各異見,不一其說,而要不出掛牌於額,懸鈴於項,兩條之中,大抵悍馬之網其口,惡牛之鋸其角,本有民間通行之規,則今不過就此而推廣之。又有法以督其不率者而已,初非有掣礙不通之處,煩擾難便之端也,援據皇朝已然之例,欲使聖朝視如傷之赤子,毫髮有補於免罹患害之道,而畜主亦得以遠罪者,臣等之職耳。至於着標制樣,掛搭處所等節目間事,惟在廟堂之臣,集衆慮而裁擇於其中爾。有非臣等淺短之智,所敢臆創而仰對者。伏惟上裁。傳曰,額牌未易辨知,項鈴適增跳踉,惟網馬口·鋸牛角,最無弊最有據,而此亦民間見行之式,亦不必別更頒令,雖使廟堂裁用於衆慮,決無妙策。且令出惟行,萬一硬定而旋止,則不如不爲標識,掛在一款問議事,今姑置之,畜物之羈絡·馭制,各得其方。莫如彼中人,況皇朝法制?想亦遺傳於公私日用者,令廟堂,來頭使行,標識之如何爲制,掛在之如何定式,參以時行法令。仍令詳陳於聞見事件中,還下廟堂回啓決定,庶合兩便之方,以此知悉擧行,可也。
南鶴聞,以刑曹言啓曰,昨日動駕時,南部居良人金昌元,擊錚於衛外,故取考其原情。則以爲,渠父春世,世居廣州靑龍山,而其山有靑溪寺矣。歲在乙卯,自龍洞宮設佛供,仍成節目,踏圖署揭壁,辛巳,又有龍洞宮設願堂種栗木時,渠父得差栗園直,賜百金植栗木,至於九年,逐歲進上於龍洞宮矣。戊戌,奉元寺僧,奪去祭器與輦輿之後,鄰邑頑民輩,三千餘株栗木,任意斫伐,無所顧忌,未過數年,已作空墟,故渠父日夜憂念,仍爲身沒,而今則此山又爲孝昌廟外案山,則肆然斫伐,事體所在,尤當如何哉?伏乞使渠承襲渠父之役,收養栗木,如舊進上於龍洞宮事,特蒙天恩云矣。此事不但是四件事外,至於承襲園直之請,尤極猥越。金昌元,照律勘處,原情內辭緣,勿施,而原情中孝昌墓外案山云者,果如其言,則莫重守護之地,不可一任斫伐成赭,此一款,自臣曹移文該道臣,以爲護養禁斫之地,何如?傳曰,本寺事業,欲處分而未果。丙申初,京外寺剎之名以願堂者,一倂革罷,還屬本道營邑,其中所重有在,而御筆或受敎奉安處免稅等事,竝仍屬於於義·壽進宮,此寺事體亦然。均是龍洞宮所管,而美黃寺則革罷,淸溪寺則勿論,自有斟量之別。該宮伊時怯於仍置之爲罪,自下有此擅罷之擧,事旣斑駁,亦非朝令本意。分付該宮房,使之依前守護,無論案山與否,京山樹木,在所禁養,亦以此意,申飭該道。因此又有提飭者,雖罷願堂之名,仍屬該官,專爲所重,於義·壽進兩宮,體貌自異,不得不仍存處,竝屬於此兩宮,其餘內需司以下大小各宮房願堂寺剎,一倂革罷,今亦依此遵行乎?問于禮曹,更爲草記,可也。
洪仁浩,以刑曹言啓曰,昨日動駕時,七江民良人羅元謙等,擊錚於衛外,故取考其原情,則以爲,稅大同船隻到京江,則各隨所泊,擔負卸下,自是三百年流來之規,而內需司郊草輸運之役,江民與江居內奴,間年輪回,役苦弊生,則往在己酉,七江尊位,收議報京兆,以七江之民擔當輸運之意,入啓成節目後,小名成冊,一留京兆,一送內司,而龍山人朴泰道·金龍元等七人,釀成都庫,專呑其利。故七江千萬人,束手祈天,莫不刻骨,則三江御史書啓,變通革罷都庫。丙申年,因漢城判尹所奏,有依續典施行之聖敎,而續典旣曰江上運石契云,則江上二字,乃指通七江之謂,元無指擧龍山之文,運負契人,締結貰馬契人,豪橫都庫,乞令革罷後,其都庫人延鎭岳及貰馬人李景白·朴廷輝非理之罪,依律遠配,使渠輩得復舊業云矣。稅船穀卸運之作契榷利,固不如人得以食力之爲周遍,而國役酬應之方,烏合不如團束?中間作契,蓋出於不得已也。然當初續典中江上二字,元非專指一江之文,則七江民之稱冤,容或無怪,而此不過爲京兆·備局所可闊狹之事,則驚動天聽,事極猥越。原情內辭緣,勿施,狀頭羅元謙,自臣曹照律勘處,何如?傳曰,允。
洪仁浩,以刑曹言啓曰,昨日動駕時,西部居良人崔聖得,擊錚於衛外,故取考其原情。則以爲,渠父順尙生時,買得豐德府漁船主人之役,而渠父身死之後,承其業隨行矣。江主人兪大得·李膺學等欲爲兼竝之計,屢呈秋曹,不得售計,則暗囑本府,捉去棍打,三朔滯囚,督納文券。故欲爲生還之計,秋曹謄案及渠父買得文書,竝爲呈納。始爲放送之後,謂以逃躱,又欲捉去。故不得已隱避入來之前,渠母以此冤狀,今五月擊錚,以猥屑之罪,定配於淸州牧,非但坐失基業,渠母至被罪配,使渠代母替配,所失主人,亦卽推給云矣。今五月崔聖得母李召史擊錚原情覆奏時,已以無嚴可駭之意,仰請重勘,而批旨中有屑越痛駭,各別嚴治之敎矣。今其子之又爲鳴金,雖外托爲母代配,末以還推本業爲辭,則其不知懲畏,猥越放肆,愈往愈甚,無異怙終,其在防後弊礪他人之道,不可不嚴處。崔聖得,照律重勘,至於本事,一事再籲,容或有呼冤之端,自臣曹査實處之,何如?傳曰,允。
洪仁浩,以刑曹言啓曰,昨日動駕時,忠淸道舒川居良人李聖權,擊錚於衛外,故取考其原情,則以爲,庇·舒兩邑土民,斂財作踏後,折受於各宮房矣。具成海爲名人,稱以買得於金貴人房,非理橫侵,不勝至冤,渠兄聖章,擊錚行査,而巡營本官,不知曲直,渠兄以誣罔天聽之罪,牢囚縣獄,終未蒙放,渠兄則放送,田畓則推給居民云。故此事已於李聖章擊錚時覆奏後,發關該道道臣,啓本中歷擧前後事實,詳考量案·文券,則與聖章原情辭意,節節相反,聖章誣罔天聽之罪,照律嚴勘爲辭,則今此聖權之全諱事實,重爲誣罔,至以巡營本官不知曲直爲言者,民習之無嚴,莫此爲甚,決不可以其兄之已照律有所容貸。李聖權,照律勘斷,原情內辭緣,勿施,何如?傳曰,允。
刑曹啓目,擊錚人李安默原情云云。所供如此,上裁,何如?判付啓,山訟亦四件內當籲之事,苟有可冤,一籲再籲,不得不備陳本情,豈至爲大罪,而此訟段,曲直之在彼在此,姑無論間有侵詆道伯之語,堂陛所在,豈或泛看?朝家處分,風化爲先,其爲土民,班·賤何間?擊錚人,所當嚴治,而事屬爲親,今姑參酌,自本曹以此意嚴飭,分付。原供辭勿施,更待平說穩陳後,令山在官決給事,分付該道爲良如敎。
大司憲金載順疏曰,伏以,居諸易駚,禮制有限,文禧廟朞祥奄訖,禫事又過,臣民哀冤,去益如新。仰惟聖情止慈,疚怛之懷,何以堪處?臣不勝掩抑悲結之至。仍伏念,臣復起爲人,猥廁冠紳之列者,居然四載于玆矣。始自京尹之特授,終以春官之華銜,其間所遍叨,殆至六七,而莫非自天之隕,俱是夢想之外。雖朝廷夙夜之賢,禁闥翺翔之士,周流揚歷,專享榮祿,鮮有如臣之爲者。譬如大病之人,先之以藥石,繼之以粱肉,起死回生,去危卽安,聖上之於賤臣,積費造化,曲賜陶甄,若是曠絶,雖使臣自爲之地,蔑以過此。噫,仁天之於植物也,雨露之澤,非不遍也,而不能使臃腫者成蔭,慈父之於稚子也,呴哺之恩,非不至也,而不能使籧篨者起床。若臣罪戾之至重,滓累之難洗,豈特臃腫與籧篨,而其所以庇護湔拂者,殆至成蔭而起床,則我聖上再造之恩,不啻爲仁天與慈父也,臣安得不頂踵歸化,糜粉圖酬也哉?下邑恩除,私分粗安,庶盡民社之責,以圖塵剎之報,辭陛登筵,感淚自零,不意都憲寵授之命,忽下於薄滯郊坰之日,魚授豸冠,變於俄頃,事非常格,恩出特旨,今日廷紳,得此者其誰?臣手擎除誥,以首頓地,惝怳震越,若夢非眞,不知死罪,賤臣,何以致此?惟是職也,卽臣昔日負罪之地,人器不稱,過福爲災,天奪其魄,自陷罔赦之科,聖澤已浹於肥髓,而臣則自處以纍臣,恩造過蒙於甄拔,而臣則自視以僇人,以何顔面,復立於殿陛之間,自任以風憲之責乎?榮塗一步,此生已休,冒違嚴召,惶隕欲死,歷日俟譴,今始鳴籲,伏願聖慈,特賜諒憐,亟許刋改,以卒天地生成之澤焉。臣旣不以見職自居,則顧何敢猥有論說?以重臺閣之羞,而天彝之性,倫綱爲重,人臣之義,懲討是急,今於幾年之後,復叨是職,其可不開口一言,以少洩腐心痛骨之忱乎?嗚呼,國運不幸,亂逆層生,粵自丙丁以後,千凶萬變,靡所不有,人紀斁絶,亂萌滋熾者,莫非獜·謙劇賊,爲之魁而爲之倡也。噫嘻,痛矣。宗國之危綴,莫急於乙未,亂逆之肆行,亦莫甚於乙未。惟彼兩賊,以梟獍之性,恃肺腑之親,履霜堅氷,隱憂已久,伏莽營窟,叛形素具,仇視之目,日夜耽耽,旁伺之形,左右狺狺,凡在地親而迹昵者,皆懷憚英明圖自全之心,遂至手勢漸猾,胸臆益肆,於是乎殿下之積受困逼者,厥惟久矣。奸凶情狀,無一或逃於淵鑑之下,則自知其罪盈惡極,終難容於三尺,陰懷他日之憂,遂生無君之心,聽政大策,力加沮遏,而凶計莫售,怨懟益深,醞釀禍胎,千百其端,脅持動搖之謀,日甚一日,而宗社之危,澟如一髮。吁,亦凶且憯矣。以鄭妻之凶邪,而百計危逼,殿下之一動一靜,莫不爲諸賊之所覘,重以養厚爲其爪牙,則天生妖逆,卽一倀鬼,凡爲諸賊之至妖·至奸·至凶·至祕之許多變亂,莫非此賊之所慫慂。又莫非此賊之所排布,囊中之貯疏,逆雲之嗾出,特其情節之發露者耳。前凶後逆,獜賊固是窩主,而東跳西踉,養厚專爲楛矢,何幸天定孔固?邦運永綿,凶圖莫遂,逆節盡彰,妖腰亂領,宜膏斧礩,而肆市之刑倖逭,孥戮之典不施,臣心之切齒憤痛,十年如一日矣。嗚呼,明義一部,我東之春秋也,天經地義,昭揭日星,則庶乎凶徒知戢。亂萌永絶,而只緣薙草而留根,撲火而遺薪,種下種子,禍至滔天,先此恒·簡之至妖極憯,而趾·述挾成陰圖,繼以啓能之窮兇叵測,而弘·澤爲其羽翼,已自獜·謙窟中出來,而若其他段絡各異,而氣類相符者,以法傳法,遞相付授,凌犯君父,成一伎倆,怨國家看作能事,凶肚所萌,不謀而同,龍蛇鬼蜮之千百逆種,都在乎獜·謙兩賊之圈子。言之及此,髮豎而眦裂。至若龜柱之自恃肺腑,恣犯三罪,榮·德之沮遏大計,潛圖國脈者,此實神人共憤,擧國必誅之賊,而天網太恢,顯戮不行,其可謂國有法乎?噫嘻,尙忍言哉?甲辰秋逆變作,而天常幾於斁絶,人類化爲禽獸,此實窮天地亘萬古所未有之劇逆大賊也,天壤雖弊而此讎不可忘。凡有血氣之倫者,莫不欲食其肉而寢其皮,則藁街之典,未足爲快,适·雲之律,尙未得施,王章久屈,輿憤益激,伊後變亂之作,又不止一二,而至於瑮·福之凶慝而極矣。臣謂前後諸賊之未施當律者,亟允三司之請,以立千古之綱焉。嗚呼,數年以來,臣民之所悲冤憤鬱者,又有在焉。宇·偉·醫·媼,是已十行慈敎,昭布耳目,前後諸臣之雪涕苦口,而力請者久矣。蓋其眞贓自綻,端緖且現,姻家糾結,而兇帥已伏於天誅,四字削去而賊情畢輸於鞫庭,不滿邦慶,肆發凶言,堂疏所論,明有證左,便是已成之丹書,當勘之鐵案,一行究覈,王章可伸,而偃息依舊,悲憤轉深。噫,匹夫有讎,尙以公法而獲報,以堂堂千乘之國,終不得儲君之讎而誅之,則天下後世,尙以爲國有臣乎?況當此日,臣民必報之心,尤倍他時,非不知貽戚於聖心,而猶復沬血飮泣而陳之者,誠以天理人彝之所關,至恨極痛之所在,不得請則不忍止耳。伏願聖明,廓揮乾斷,亟賜允從,俾邦憲夬伸,輿憤少洩,不勝幸甚。臣無任激切屛營祈懇之至。答曰,省疏具悉。勿煩,卿其勿辭行公。
黃海監司李敬倫疏曰,伏以,臣猥膺藩寄,行將辭陛矣。臣父憤山,在於京畿豐德地,距直路不滿一息,而身縻職事,久未省掃。今當遠離,倍切霜露之感,若蒙恩許,得以往省,則榮動松楸,感結幽明,玆敢不避猥越,仰瀆崇嚴。伏乞聖慈,俯垂諒察,特許臣歷省,俾伸至情,不勝幸甚。臣無任屛營祈懇之至。答曰,省疏具悉。卿其依所請歷省。
戊申七月初八日卯時,上御誠正閣。藥房入診入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,待敎尹行任,醫官徐命緯·金光國·李春敷·李翊臣·卞觀海,以次進伏訖。熤曰,連日勞動,達宵悲疚,此時聖體,若何?上曰,一樣矣。熤曰,王大妃殿氣候,若何?上曰,一樣矣。熤曰,惠慶宮調攝中氣候諸節,夬臻平復乎?上曰,幾臻平復矣。上曰,醫官進前。命緯等進伏。上曰,暑症今則差勝,而尙未復常膳,氣候多有憊節,湯劑當用扶護元氣之方,爾等之見,何如?命緯曰,香砂六君子湯,恐爲當劑,而或慮暑候之未盡差復,未及仰奏矣。上曰,然則當入治暑之材乎?命緯曰,略入白扁豆之屬,恐似宜矣。翊臣曰,六君子湯,入香砂·白扁豆,更爲進服,似宜矣。觀海曰,暑候旣已差復,六君子湯,略爲加入進服,似宜矣。上命書榻敎曰,惠慶宮進服加味六君子湯三貼製入。熤曰,數日日氣倍熱,中宮殿諸節,若何?上曰,近有暑感之候,今則差勝矣。上曰,右副承旨入侍。賤臣承命出,與右副承旨洪仁浩偕入進伏。上曰,承旨奉御製致祭祭文出去,翰林旣爲大祝,亦出去,可也。仁浩·祖淳承命退出。上曰,左承旨與下直守令入侍。賤臣承命出,與左承旨趙鼎鎭,旌義縣監申大年偕入進伏。上曰,今者除拜,出於來頭欲用之意。當此炎天,遠涉重溟,雖曰擇差,而不可謂好行矣。瘳疚之道,亦在暝昡之藥,往須盡心吏事,可也。大年曰,臣之闔門保存,莫非聖恩,何擇夷險乎?上曰,丙申年旣爲校檢,而其後無他罪名,十年淹滯,朝廷擧措,可謂不善爲矣,往事不須說,而其間坎軻,罰已行矣。此職便同謫行,須不卑吏事,下去善爲之也。大年退出。豐之曰,香薷十味飮十貼,已進御矣。此後當繼進幾貼乎?上曰,停止,可也。命退,諸臣以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審夜間,聖體,若何?寢睡·水刺之節亦,何如?惠慶宮調攝中氣候,何如?寢膳諸節,快復常度乎?臣等不任區區伏慮,敢來問安。答曰,慈候益臻平復,卿等勿爲問候。
傳于洪仁浩曰,政官牌招開政。
傳于趙衍德曰,坐直承旨入侍。
以應敎李洪載,修撰李殷模,副修撰尹羽烈牌不進罷職傳旨,傳于南鶴聞曰,只推。
自有政。吏批,判書吳載純進,參判李在學,參議李時秀牌不進,右副承旨洪仁浩進。以姜鳳瑞爲司藝,徐有慶爲判義禁,李敬五爲應敎,徐配修爲修撰,李尙度爲副修撰。止
兵批,判書李在簡病,參判具㢞入直進,參議宋鍈,參知柳誼病,行左承旨趙鼎鎭進。副司果趙光逵。
以濟州防禦使狀啓,六月朔所封烏賊魚,終未免品劣,極爲惶恐待罪事,傳于南鶴聞曰,勿待罪事,回諭。
趙衍德,以賑恤廳言啓曰,漢城府牒呈據中部字內民家頹壓一戶西部字內民家頹壓九戶合十戶,恤典各錢二兩式,依例題給之意,敢啓。傳曰,知道。
趙衍德,以戶曹言啓曰,因大臣所奏,慶尙道金海府民人所訴忠勳府屯田一土兩稅事,有令戶曹査實先爲草記之命矣。招致金海府呈訴民人洪範舟,取見其所志,詳問其委折,則以爲,丙申以前,只納一結稅折錢十一兩於忠勳府矣。丙申移屬內司之後,輸納五斗稅米於漕倉,又給全五石租於內司䆃掌,前則一稅,今則兩稅,故不勝冤痛,有此來訴云。取考本曹所在慶尙道金海府收租案,則忠勳府屯田二十結十五負五束,畓七十五結四十五負二束,丙申移屬內需司,出稅載錄,而又考忠勳府謄錄,則以爲,本府賜牌免稅屯田,在於慶尙道金海府,年年遣導掌收稅,乙亥因下敎,自內司手本望定,移送於寧嬪房,丙申因本府堂上所奏,還屬本府,旋爲移屬寧嬪房云云。而又考內需司冊子,則一如勳府謄錄,而丙申移屬後,自本曹出稅,土地則仍自內司,遣導掌收稅云云。而昭載於本司有土秩矣。今以前後來歷觀之,毋論勳府·宮房·內司有土屯田,明白無疑,而免稅時以錢都納,出稅後,公稅納漕倉,土稅給導掌。故始有兩稅之稱,而考其事實,則有土屯田之未免稅者,一結收捧二百斗租,一百斗爲土稅,一百斗爲公稅,而越自勳府免稅時,只捧十一兩錢,屬內司出稅後,土稅只捧百斗祖,公稅只納五斗米云者,俱未免太輕。勳府免稅時事,則租二百斗內,從便闊狹,在於勳府,而屬內司出稅之後,土稅之只捧百斗,公稅之只納五斗,或因勳府之舊例,十兩錢當百斗租,一兩錢當五斗米而然歟?抑或此地,係是免賦出稅之地,而內司只推土稅條,不推免稅條而然歟?毋論如此如彼,果如渠言,公稅百斗租中,漕倉所納,只是五斗米,則外此八十餘斗租,當捧而不捧,此實他道·他邑有土屯田所未有之輕稅。在民人,固當感頌之不暇,而乃反以分納漕倉與內司,忽地稱冤,比他例輕歇之稅,謂之疊稅,自內司定送導掌,謂之何許人有若橫侵民土,勒徵兩稅者然,變幻事實,呼訴道路者,誠爲可駭。以此意詳細曉諭於範舟處,則渠亦以爲,有土屯田,非不知之,而迷劣民人,不知出稅之不同於免稅,只知分納之有異於都納,有此呼籲云云矣。本事顚未,大槪如許,到今別無可疑之端,而至於有土免稅之一結二百斗租,旣是不易之典,則獨於此屯土,在勳府免稅時,只捧十一兩錢,屬內司出稅後,土稅則只捧百斗租,公稅則只納五斗米云者,未知緣何曲折。雖以範舟所告言之,漕倉所納一結稅米五斗云者,尤涉可疑。若是只納田稅四斗,則當止於四斗,竝納三手糧一斗二升,則當爲五斗二升,而今日五斗云云。彼此不當,稅納旣曰從輕,於民人,無甚關係,而事則可疑,宜有一番査問矣。玆事旣以自法司詳問發關,令本道詳覈論報之意,仰請蒙允,本道報狀來到後,當自備局稟處,而民人口告土地來歷,依下敎先爲査出以聞之意,敢啓。傳曰,知道。
洪仁浩,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門墻垣階砌,別無大段之頉,而今番潦雨後,有小小傾頹處。故使之前頭各處修改時,一體修補。此後看護等節,着意擧行,俾無摘奸時執頉之弊事,各別申飭之意,敢啓。傳曰,來頭修改時,別遣郞官監董,限內執頉,則該郞及不飭之本曹堂上,難免重勘,以此知悉,可也。
洪仁浩,以訓鍊都監言啓曰,本局局別將李鎭璧身病甚重,勢難察任,改差,何如?傳曰,允。
洪仁浩,以刑曹言啓曰,因南郊居金昌元擊錚捧供草記批旨內,本寺事業,欲處分而未果。丙申初,京外寺剎之名以願堂者,一倂革罷,還屬本道營邑,其中所重有在,而御筆或受敎奉安處免稅等事,竝仍屬於於義·壽進宮,此寺事體亦然。均是龍洞宮所管,而美黃寺則革罷,淸溪寺則勿論,自有斟量之別。該宮伊時怯於仍置之爲罪,自下有此擅罷之擧,事旣斑駁,亦非朝令本意,分付該宮房,使之依前守護,無論案山與否,京山樹木,在所禁養,亦以此意,申飭該道。因此又有提飭者,雖罷願堂之名,仍屬該宮,專爲所重,於義·壽進兩宮,體貌自異,不得不仍存處,竝屬於此兩宮,其餘內需司以下大小各宮房願堂寺剎,一倂革罷,今亦依此遵行乎?問于禮曹,更爲草記可也事,命下矣。淸溪寺所重之有在,雖只以金昌元原情內辭緣見之,亦可以仰認,而不但御筆受敎奉安處仍屬兩宮之例及丙申前美黃寺革罷時,淸溪寺則勿論之例,曾所未諳而已。此事之僭有論及,分所不敢,故只擧孝昌墓案山禁養事,略綽附奏矣。今奉聖敎,實不勝欽仰感歎之至,今方依聖敎,以依前守護之意,分付該宮房。樹木禁養一款,亦依聖敎,發關申飭于該道臣處。於義·壽進兩宮仍屬處外,內需司以下大小各宮房願堂寺剎,一倂革罷事遵行與否,問于禮曹,則以爲一依丙申下敎,至今遵行云矣,敢啓。傳曰,知道。
洪仁浩,以刑曹言啓曰,因摘奸宣傳官書啓,北部頹戶漏報,至於數十戶,致死人命,亦不枚報,部官令該府拿問處之,掌任亦令刑曹嚴治事,命下矣。取考律文,則大明律事應奏不奏條有曰,事應奏而不奏者,杖八十,發塚條有曰,地界內有死人,里長不申報官司者,杖八十,制書有違條有曰,凡奉制書,有所施行,而違者杖一百,名例云,二罪俱發,以重者論。頹戶漏報任掌金振成·孫二達·洪世文·金龍得·鄭世州·朴時明·孔成允·朴希云·金興三,致死人命,不爲枚報,任掌朴浩元·李仁得,竝依此律,從重論,各杖一百收贖,放送之意,敢啓。傳曰,知道。
戊申七月初九日酉時,上御重熙堂。坐直承旨入侍時,右副承旨洪仁浩,假注書趙台榮,記注官金鳳顯,記事官金祖淳,以次進伏訖。上曰,未肅拜玉堂許遞,今日政差出。出榻敎命書傳敎曰,前望無異特除,近不開坐,有甚憚勞。若曰有病,則連赴都監,如是而遽然請告,遽然捧入,烏在其久而後甄用之意乎?重臣事誠非矣。原單依其請雖已踏下,承宣之捧納,亦甚曲循,當該承旨從重推考。又命書傳敎曰,重叨所遭之銜,逡巡似無怪,特點旣出於格外,處義亦當用格外,先謝後疏,可也。況承批之後,尙無動靜,處義豈不太酸?早知其若是難進,則豈必强其不可,强有特點之擧乎?大司憲金載順,爲先從重推考,廷臣之凡有遭罹,後拔例恩除,竭蹶之過,雖至於萬萬遽然,萬萬率爾。此則無關於廉防,不如是,陶用諧鑄之本意,矯弊救俗之苦心,將無所施,不必遠求䆳古。雖以先朝故事言之,廷臣之厚蒙恩造,回死爲生者,亦何嘗議到於却顧二字乎?此習不變,烏可曰造化之權乎?廉防自廉防,造化自造化,無論若此若他,知此飭敎,無至於孤負之科事,俾各知之。止上曰,判義禁今日政差出事,分付。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙鼎鎭啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于南鶴聞曰,同副承旨與下直守令入侍。
傳于趙衍德曰,戶曹判書來待。
趙衍德啓曰,戶曹判書徐有隣,依下敎來待矣。傳曰,入侍。
南鶴聞啓曰,吏曹假郞廳來言,臺諫有闕,政事,取稟。傳曰,當日爲之。
以吏曹參議李時秀牌不進罷職傳旨,傳于南鶴聞曰,只推。
有政。吏批,判書吳載純式暇,參判李在學,參議李時秀進,同副承旨南鶴〈聞〉進。以李景溟爲正言,李敏佐爲直講,漢學敎授段,李洪載贈吏判,徐仁修贈左贊成例兼,贈吏參徐命伯贈吏判例兼,判義禁徐有慶兩代追贈。
兵批,判書李在簡進,參判具㢞,參議宋鍈病,參知柳誼入直,行左承旨趙鼎鎭進。兵批啓曰,五衛將李將益身病猝重,時月之內,無望供職,呈狀乞遞。實病旣如是,則宿衛輪番之任,不可久曠,今姑改差,何如?傳曰,允。以李基成爲宣傳官,李光漸爲守門將,鄭景仁爲五衛將,副護軍李洪載,副司果李殷模·尹羽烈。
南鶴聞,以文禧廟營建廳言啓曰,本廳堂上工曹判書臣具允鈺與郞廳副司果臣李晩秀,進詣本廟奉審,則廟內外俱無頉處之意,敢啓。傳曰,知道。
趙鼎鎭,以兵曹言啓曰,今七月十一日武臣賓廳武經講日次,而內外中日,旣已停止,不得爲之之意,敢啓。傳曰,知道。
南鶴聞啓曰,卽者義禁府都事來言,時囚罪人朴思弼考律勘放後,草記事,命下矣。判義禁徐有慶未肅拜,次堂例不得擧行云,判義禁徐有慶,卽爲牌招,以爲擧行之地,何如?傳曰,允。
南鶴聞啓曰,判義禁徐有慶牌不進推考傳旨,今方捧入,而時囚罪人朴思弼考律勘放後,草記事命下之後,如是違牌,不卽擧行,事甚未安,更卽牌招,何如?傳曰,獄官自有情勢,且聞有衆所共知實病,許遞,政官待開門牌招開政差出,待下批牌招照律。近日吏判事極礙眼,一自行公之後,每政輒違於初牌,似此處義,得不乖當。且以兼帶閣職事言之,仕進於閣中,而不參本兼陪班,不參問安。不參齋直,去就不容。若是顚錯,國綱所在,決難許久無飭,吏曹判書吳載純,從重推考,後無敢如前屑越事,各別申飭,可也。
傳于南鶴聞曰,日熟如此,禁府·刑曹時囚,依判下決放事,分付。
以禁府都囚徒,傳于南鶴聞曰,鄭觀采,問渠難以取信,待新道伯下去,親執各別詳査以聞,行査間保放。宋翼孝罷職放送,朴思弼考律勘放後,草記。
以刑曹都囚徒,傳于南鶴聞曰,金興謙決杖收贖放送,奴㐥奉放,別監一人次知奴婢竝囚,卽法外之事,當該請謁之司謁及許施之承宣,俱不可無罪,其委折自本曹査實,草記。
南鶴聞,以刑曹言啓曰,因本曹都囚徒,金興謙決杖收贖放送,奴鋤奉放,別監一人次知奴婢竝囚,卽法外之事,當該請謁之司謁及許施之承宣,俱不可無罪,其委折自本曹査實草記事,命下矣。鋤奉依傳敎放送,而第於金興謙決杖收贖放送事,竊有區區迷見,憲吏之不以向來傳敎,提告於臺臣,非敢曰無罪,而自外面觀之,則因臺疏而杖憲吏,恐有欠於聖朝優禮臺諫之盛意,杖贖一款,姑不敢擧行,更待處分。闕直別監奴婢竝囚事,取供於當該司謁金忠大處,則以爲,當番別監,無端闕直,而時値藏刑,申飭無路,依近例請謁于承政院,自政院捉囚其奴子,而猶不入番,故爲促其入番,疊請囚次知者,實由愚迷不識之致云。故又問其委折於承政院,則以爲,近來別監之不入番,幾乎無日無之。故司謁來請,則輒許囚禁,一人次知之,竝囚奴婢,果未覺察云矣,敢啓。傳曰,憲吏事,執藝之說可嘉,不誠。罪在臺臣,因官員事,替治下吏,亦如何?所請特爲依施,別監次知事,請謁之後,又不入番,則具由手本可也,當者科治,可也。名以次知,奴婢竝囚,加此一等,親屬當捉囚,又加此一等,正妻當捉囚,其流之弊,將至於虧壞金石之典,當該承旨從重推考,當該司謁捉來囚禁,待下敎杖贖放送。政院若此,則他各司可以反隅,近來次知囚禁之法,奴屬外親屬及正妻,或有越法囚禁之事乎?卿其限年條,詳査溯考草記,如無文跡之可據,此弊有無,査問獄屬,明日草記,可也。
戊申七月初十日辰時,上御重熙堂。戶曹判書入侍時,右承旨趙衍德,假注書趙台榮,記事官尹行任·金祖淳,檢校直提學徐有防,戶曹判書徐有隣,以次進伏記。上曰,慶熙宮多有雨漏處云,卽爲修改,可也。有隣曰,待快晴,當修補矣。上曰,未下直守令當日辭朝。出榻敎命書傳敎曰,下直守令留待。有隣曰,諸道各邑田政紊亂處,待年豐次次改量事,曾因筵臣所達,有所行會矣。卽聞安岳郡量田,在於三去己酉,距今一百八十年之間,更無改量之事,非但田案朽破,奸僞百出,陳起相雜,膏瘠互煥,而彼不加賦,此不減稅,弱呑强侵,民不聊生云。此等處宜有趁卽改量,別般釐正之擧,故適因言端,敢此,仰達矣。上曰,待新伯下去,詳探事情,狀聞後稟處,可也。出擧條命退,諸臣以次退出。
戊申七月初十日未時,上御誠正閣。同副承旨與下直守令入侍時,同副承旨南鶴聞,假注書趙台榮,記注官金鳳顯,記事官金祖淳,平山府使徐有和,寧越府使金勉柱,豐川府使申致權,永興府使任屹,旌善郡守沈原之,以次進伏訖。上曰,守令進前,各奏職姓名,有和·致權仰奏職姓名。上曰,爾等下去善爲也。任屹仰奏職姓名。上曰,南關農形,未免失稔云,爾亦聞之否?屹曰,臣聞雨水過多,不無告歉之慮云矣。上曰,歉歲接濟,尤難得宜,各別善爲也。原之仰奏職姓名。上曰,曾經幾邑乎?原之曰,經三邑矣。上曰,爾任抱川時,治績已多,今番亦善爲也。勉柱仰奏職姓名。上曰,見爾久矣。今幾爲人,下去後盡心爲之也。命宣諭訖,有和等退出。命書傳敎曰,一事二事,鍊熟無期,同副承旨南鶴聞從重推考。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,輪對官來待矣,敢啓。傳曰,入侍。
傳于趙鼎鎭曰,左承旨入侍。
傳于南鶴聞曰,海伯留待。
傳于南鶴聞曰,同副承旨與黃海監司入侍。
備忘記,大丘營將李恒訥,安東營將李長喆,尙州營將李海愚下直,各長弓一張,長箭一部,片箭一部,筒兒一箇賜給。
傳于趙鼎鎭曰,推考房承旨入侍。
以吏曹參議李時秀牌不進罷職傳旨,傳于南鶴聞曰,只推。
趙衍德啓曰,左承旨趙鼎鎭,同副承旨南鶴聞,纔已入侍,右副承旨洪仁浩陳疏入啓,臣吏兵批兼進之意,敢啓。傳曰,知道。
有政。吏批,判書吳載純進,參判李在學,參議李時秀牌不進,右承旨趙衍德進。以沈能翼爲修撰,韓光會爲判義禁。止
兵批,無政事。
南鶴聞,以弘文館言啓曰,新除授修撰徐配修,卽爲牌招察任,何如?傳曰,允。
以修撰徐配修牌不進罷職傳旨,傳于南鶴聞曰,只推。
南鶴聞,以奎章閣言啓曰,奉謨堂每年孟春·孟秋涓吉展拜事,載在閣志矣。今秋展拜吉日,以何間推擇乎?敢稟。傳曰,處暑後更稟。
南鶴聞,以吏曹言啓曰,外方宣諡日字,問于本道草記事,命下矣。發關問于各道,則慶尙監司金光默移文內,贈諡忠簡公李東標延諡,定行於來七月初七日安東地,毅愍公朴而絢,忠壯公朴永緖延諡,定行於來十月二十五日星州地。忠淸監司洪檍移文內,襄貞公張弼武延諡,定行於來十月二十日永同地。全羅監司沈頤之移文內,忠貞公閔伸延諡,定行於來十月初十日海南地。原春監司金載瓚移文內,毅憲公金禮直延諡,定行於來十月十五日原州地云矣,敢啓。傳曰,銓郞之許久羈靡,安知無更生弊端?宣諡日字之如是太緩,殊非申飭之本意。湖西襄貞公家,則文敬公宣諡時,以一銓郞,同爲擧行,主家貧寒,如難趁期自辦,分付該道,優給宴需。仍令轉往湖南忠貞,嶺南毅愍·忠壯家,宣諡宴需優給一款,亦依湖西例爲之,日字從便進定事,一體分付,關東伯處,亦爲依此,分付。銓郞則待他銓郞上來,進去,可也。
趙衍德,以漢城府言啓曰,涉疑疾方痛死亡之類,令各部兩署,更加摘奸後報來,故別錄書入之意,敢啓。傳曰,知道。
洪仁浩,以刑曹言啓曰,因本曹草記批旨內,憲吏事,執藝之說可嘉,不誠。罪在臺臣,因官員事,替治下吏,亦如何?所請特爲依施,別監次知事,請謁之後,又不入番,則具由手本可也,當者科治,可也。名以次知,奴婢竝囚,加此一等,親屬當捉囚,又加此一等,正妻當捉囚,其流之弊,將至於虧壞金石之典,當該承旨從重推考,當該司謁捉來囚禁,待下敎杖贖放送。政院若此,則他各司可以反隅,近來次知囚禁之法,奴屬外親屬及正妻,或有越法囚禁之事乎?卿其限年條詳査溯考草記,如無文跡之可據,此弊有無,査問獄屬,明日草記可也事,命下矣。司憲府書吏金興謙,依傳敎放送,司謁金忠大,捉囚而杖贖,則更待下敎擧行計料。各司次知囚禁,奴婢外親屬或正妻囚禁與否,凡係一時次知囚禁之類,臣曹與獄署,皆無文跡留置之規,故溯考無路,招問獄署諸吏。則以爲,次知囚禁之法,囚徒中奴婢則稱奴婢,而其餘則但稱次知,親屬與婢夫廊漢,元無名目載錄之規,故今無追記之道,而無奴婢則以親屬爲次知者,無論久近,容或有之云。大抵正妻囚禁一事,先朝丁亥受敎以後,至今遵守,不但一時次知而已。雖犯重科逃躱之類,初無一番犯禁之事,而至於親屬,則各司一時次知囚禁時,亦似有之,而犯重科逃躱之類,前後相望,故法司之替囚親屬,刻期督現,便成謬例。臣亦未免循襲,不啻累次,不勝惶恐之意,敢啓。傳曰,法禁稍久則必弛,申申修明,乃爲悠久之道,況先朝受敎,所重何如?載在續典,信如金石,正妻雖無囚禁之事云,而親屬囚禁,決知其不能區別,今欲一一査實,徒近紛挐。雖付之昧爽以前,此後因其夫替囚正妻,因其子與弟,替囚父與兄嚴禁一款,更加修明,犯者,官員以制書有違律論,而獄官執告政院,掩置不告者論罪等事,一依續典受敎遵行,仍以此批旨,令廟堂申飭,各司,可也。
洪仁浩,以義禁府言啓曰,時囚罪人朴思弼考律勘放後,草記事,命下矣。朴思弼,左議政李性源所啓內,今番秋享大祭受香時,別軍職朴思弼,望見儀仗,不卽下馬,屢次呵辟。始乃橫過隱避者,論其所犯,萬萬駭然。爲先汰去,令攸司考本律嚴勘。罪取考律文,則大典通編朝儀條有曰,大小員人,道遇香祝,下馬鞠躬,大明律制書有違條有曰,凡奉制書,有所施行,而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。朴思弼杖一百收贖,告身盡行追奪,放送,何如?傳曰,允。功減一等。
洪仁浩,以義禁府言啓曰,在謫遭親喪者,給暇歸葬事,載在大典通編矣。咸鏡道吉州牧竄配罪人趙鎭宅,今日初十日,遭母喪云,依法典給由,過葬後還發配所,何如?傳曰,聞甚矜惻,依草記給暇,可也。
敎黃海監司李敬倫書。王若曰,淸朝重方岳之寄,惟予簡心,新秋耀福星之輝,用汝作翰,欽哉碧城之華節,煥乎紫泥之恩綸。惟卿,明廷吉髦,賢父佳胤,丹心爭皦日之色,詎忘先相之危忠,黑頭亞卿月之班,夙荷聖祖之隆渥。中朝興感,幸典刑之猶存,幾年投閑,惜名塗之久屈,屬玆著雍之重廟,倍切舊德之追思,節惠之典纔頒,卿所勉者世濟,晉庸之意蓋久。予實懋於賞延,矧綜明謹約之規,知有所受,顧內外小大之職,何試不宜?眷黃海卄州有三,卽靑丘八區之一,路通幽薊,玉帛冠蓋之要衝,地接松箕,銅鐵魚鹽之都會。氓俗獷悍,難乎文令而武治,弊源氄繁,奈此日滋而月益。惟玆鈐轄之丕責,政須盤錯之良才。玆授卿以黃海道觀察使兼兵馬水軍節度使巡察使海州牧使,卿其仰體主憂,克踵先美。宣王化於海徼,豈但在省秋省春,重民事於田疇,罔或忽一暘一雨,考治忽則必公必正,毋茹柔吐剛,察幽隱則如保如傷,若救焚拯溺。念桑土之備,山城海防之繕修必勤,塞尾閭之源,軍餉勅需之儲蓄有恃,自餘令甲,奚煩敷申?於戱,竹符之治績已彰,應多士民之想望,槐庭之舊聞可述,毋負朝廷之委毗。故玆敎示,想宜知悉。知製敎臣兪漢謨製進
右副承旨洪仁浩疏曰,伏以,臣忝叨見職,幾近周歲,而觸事迷錯,無往非罪,每自循省,常切愧懼。昨伏見秋曹草記批旨,伏承重推之命,臣誠惶隕悚蹙,靡所容措。只憑司謁之來請,莫察疊囚之違法,罔非臣昏昧不職之致,問備薄勘,匪罪伊恩。顧何敢猥屑自引之計,而第伏念,近日闕直之掖隷,無他施罰之道,司謁輩謂有一日屢囚次知之例,故隨其請謁,輒許囚禁。如無奴婢者,或不無混囚親屬之事,論其辜犯,不但止於今番之不察而已。今於査究命下之後,有不容厭然自揜,玆敢來詣闕外,短章自首。伏乞聖明,俯垂鑑察,亟命勘臣罪戾,以安私分,仍治瀆擾之罪,以肅朝綱,千萬幸甚云云。
以右副承旨洪仁浩上疏,傳于南鶴聞曰,近來設有冒禁事,非獨此承宣一人所創,則旣命該曹査問,但當恭竢,勿論自首與引罪。揆以事體,不當如是煩瀆,原疏還給,當該承旨推考,牌招仕進。
南鶴聞,以弘文館言啓曰,新除授修撰徐配修,卽爲牌招察任,何如?傳曰,允。
戊申七月十一日卯時,上御誠正閣。左承旨入侍,同副承旨與黃海監司輪對官入侍時,行左承旨趙鼎鎭,同副承旨南鶴聞,假注書趙台榮,記注官金鳳顯,記事官金祖淳,黃海監司李敬倫,濟用奉事閔是祥,廣興副奉事李始源,東氷庫別檢朴彝源,司僕寺正李祉永,司䆃僉正成雲柱,以次進伏訖。上曰,海伯進奏職姓名。敬倫仰奏職姓名。上曰,藩任體重,而今此特畀,蓋緣思卿先故之致,卿其下去,殫竭奉公,母負特除之意,以思報效之道,可也。敬倫曰,猥膺藩寄,冒沒辭陛,實不勝惶感,而切有所仰達者矣。上曰,卿其奏之。敬倫曰,臣得聞本道農形,則田畓各穀,固難望登熟,而至於綿農,已判大歉云。莫重軍布,若待分等後狀請,則不無後時之歎,臣於到營後,參以聞見,先卽仰請,恐似得宜矣。上曰,言甚好矣。隨所見卽爲登聞,俾無後時之歎,可也。命宣諭訖,敬倫先退。上曰,輪對官進前,各奏職姓名所懷,可也。是祥進奏曰,無所懷矣。彝源進奏曰,掌祭享氷丁,而無所懷矣。祉永進奏曰,無所懷矣。上曰,五禮儀已考正者,當刋出耶?祉永曰,亦不無錯誤處,一次更考後入梓,似好矣。上曰,然則復爲較正,可也。彝源·雲柱等,以次進奏曰,無所懷矣。命輪對官先退。上曰,湯劑當議定,副提調率醫官入侍事,分付。賤臣承命出傳,副提調尹行元,醫官金光國·徐命緯·卞觀海進伏。上曰,惠慶宮湯劑,繼進三貼後,似有溫熱之慮,當進之劑,更爲議定,可也。命緯等曰,日熱如此,人蔘減五分進御,好矣。觀海曰,減人蔘五分後,竹瀝膏少加和用,好矣。上曰,好矣。命書榻敎曰,惠慶宮進服加味六君子湯前方中,減人蔘五分,二貼製入。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,都承旨入侍。
傳于南鶴聞曰,政事當日爲之。
有政。吏批,判書吳載純進,參判李在學,參議李時秀病,同副承旨南鶴聞進。啓曰,全州判官,今當差出,而本州以營下劇邑,物衆地大,素稱難治,不可不擇差,他道有聲績已準限·未準朔守令,竝擬,何如?傳曰,允。以李敬五爲中學敎授,李㝡源爲全州判官,徐命存爲文化縣令。止
以杆城郡守望筒,傳于南鶴聞曰,東郡雨暘甚關心,此時課農之政,不可一日暫曠,蔘弊釐正未久,道內有聲績守令中擇差,除朝辭赴任。
再政。以李敬魯爲杆城郡守。
三政。以朴慶源爲金城縣令。止
兵批,無政事。
以全羅監司狀啓,興陽縣敗船穀物,不知下落,嚴飭搜拯事。傳于趙衍德曰,自有臭載狀啓,卽所未有所未見者,無一拯出,不知去處云者,寧有如許事理?奏御文字,事體何等嚴重,而只從供招牒辭,矇然登聞,大是疎忽,封啓前道伯推考,此狀啓還下送。令新伯除尋常親執詳査,待其究覈奸情,仍卽具格狀聞後,令各該衙門覆啓稟處。
洪仁浩,以義禁府言啓曰,朴思弼杖一百收贖,告身盡行追奪事草記批旨內,功滅一等事,命下矣。朴思弼祖良梓,楊武原從功臣云,功減一等,杖九十收贖,奪告身四等之意,敢啓。傳曰,知道。
戊申七月十二日辰時,上御重熙堂。都承旨入侍時,兼都承旨沈豐之,記事官金孝建·金鳳顯·金祖淳,以次進伏訖。豐之曰,極熱如此聖體,若何?上曰,一樣矣。上曰,政官催促開政,啓請窠守令,依例以善治守令,次次陞遷事,分付。命退,承史以此退出。
上在昌德宮。停常參·經筵。
王大妃·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審日來,聖體,若何?寢睡·水刺之節,亦何如?惠慶宮氣候,何如?前製入湯劑五貼之數,已準於昨日,臣等今日率諸御醫入侍,承候惠慶宮,繼進湯劑,更爲議定爲宜。臣等不任區區伏慮,敢此問安。竝爲,仰稟。答曰,知道。慈候康復後一樣,湯劑停止,卿等不必入侍矣。
趙鼎鎭啓曰,來十八日專經武臣殿講日次矣,敢稟。傳曰,涼生後更稟。
趙鼎鎭啓曰,臣以入直軍禁戎器點考下直,進去之意,敢啓。傳曰,知道。
趙鼎鎭啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于趙鼎鎭曰,右承旨入侍。
傳于南鶴聞曰,政官牌招開政。
有政。吏批,判書吳載純服制,參判李在學,參議李時秀進,同副承旨南鶴聞進。以鄭東保爲敦寧判官,尹昹爲林川郡守。止
兵批,無政事。
傳于南鶴聞曰,前全羅監司留待。
傳于南鶴聞曰,前全羅監司入侍。
黃海監司狀啓,今七月朔薦新新蓮,節序差晩,限內不得封進,惶恐待罪事。傳于南鶴聞曰,勿待罪事,回諭。
南鶴聞,以吏曹言啓曰,全羅道南原儒學黃處煥來告,以爲其十代祖贈諡良靖公事孝延諡,來九月初二日定行云矣,敢啓。傳曰,知道。日字以湖南進去銓郞,往復道臣,從便進退,而如欲進定,亦爲顧助宴需事,分付,可也。
南鶴聞,以禮曹言啓曰,卽接永禧殿令所報,則本殿只有兩官,而參奉姜有一未肅拜,今十五日焚香受香時,替直無人云。莫重直所,不可暫曠,假官依定式,令吏曹以成均館官員口傳啓下,以爲推移入直之地,何如?傳曰,每每假官替直,事體未安。參奉尙今未肅拜,極爲駭然。使之今日內肅拜,淸齋受香。
南鶴聞,以弘文館言啓曰,修撰徐配修旣有只推之命,與新除授修撰沈能翼,竝卽牌招察任,何如?傳曰,允。
南鶴聞,以左邊捕盜廳言啓曰,本廳從事官權逴,身病猝重,勢難察任,改差,何如?傳曰,允。
行副司直鄭昌聖疏曰,伏以,流光駛迅,文孝世子禫事奄過,仰惟止慈之聖懷,不瑕疚損,臣於痛隕之餘,尤不勝惓惓之憂。仍念臣冒當匪據,忽遭橫逆,倉卒處置,未免失宜,貽羞取侮,合被大何,聖度天大,罰止薄罷,縮伏訟愆,莫省容措。不意日月未幾,甄敍如舊,追惟過境,徒增恧蹙。豈可復費唇舌,以益其恥辱,而自有此事以來,可笑之說,無理之謗,靡所不至,其曰收牌者爲閑良,求解之言也,其曰出給者,欲甚臣疲軟之罪也。莫非滄浪,臣方自訟,何尤於人,而及夫秋曹草記出,而歸行言於實際,指營屬爲證左。所謂營屬,未知何人,而臣之帶率,則目覩其狀,捨得將牌於路傍者有之,落留前排,而護送者有之,決無右袒閑良,做此虛妄之說,而言之是否,姑捨毋論,一則臣罪,二則臣罪,臺章請勘,臣何敢辭,而不計傳聞之虛實,專肆街巷之口氣,上而壞朝廷之體,下而傷士夫之風,反躬自悼,無面可顯。只愧臣短慮淺識,臨急錯料,非不知卽地結縛,以威力制,而凶頑無賴之輩,初旣肆惡而毆校,則似無斂手就縛之理,如是之際,勢將格鬪,名以本兵之長,與彼蟣蝨之賤,喧鬨於街上,其爲駭瞻矚而隳國綱,殆有甚於臣身之逢辱。故姑先責之以事理,査之於別將。按法嚴治,亦或一道,而事旣不幸到此,臣復何辭自解?昏懦不職之罪,益無所逃。惟當斂跡朝端,以盡自靖之義,沒齒田間,永保生成之澤。伏乞聖明,特賜矜諒,仍令銓部,勿復檢擬,以謝人言,以安私分,千萬幸甚,臣無任屛營祈懇之至。答曰,省疏具悉。卿其勿辭行公。止
戊申七月十三日巳時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,戶曹判書徐有隣,以次進伏訖。上曰,吏·禮換房。出榻敎命讀公事,仍書判付訖。命退,諸臣以次退出。
戊申七月十三日酉時,上御誠正閣。前全羅監司入侍時,同副承旨南鶴聞,假注書趙台榮,記事官李相璜·金祖淳,前全羅監司沈頤之,以次進伏訖。上曰,卿出按湖藩後,年事幸値連登矣。頤之曰,年旣免歉,每蒙恤念,民無捐瘠之患,臣亦好過而還矣。上曰,今年農形,何如?頤之曰,見今百穀,無一差欠,若此成熟,則可占無前之豐矣。上曰,莅任幾至二周歲,道內風俗弊瘼,當有聞知,果何如?頤之曰,本道自是衣食之鄕,而昨今兩年,連爲豐登,故民心稍得和安矣。上曰,沿路農形,亦何如?頤之曰,湖中則少不及於湖南,而畿內亦勝於湖中矣。上曰,興陽稅船致敗事,果何故也?頤之曰,此是前所未有之事矣。雖曰,風雨之夜,豈有不知船隻之去處乎?靈光倅今方推尋,而亦多有疑端矣。上曰,又有仰達事乎?頤之曰,海島遼遠之故,凡係民生疾苦,不能隨事自達於營邑,殆若無故者然。其所以撫摩顧恤之道,固當加意於陸民,而其中最悶苦者,卽導掌·屯監輩之弊也。土産之誅求也,供饋之徵索也,竝與往來道里之費,亦皆責出於應捧土稅之外,此輩之看作利窟,正在於此,而實爲島民凋瘵之巨瘼也。道臣·邑宰,雖或操切,而終無懲畏之效,漸滋侵漁之習,自朝家各別嚴飭禁斷,俾絶其弊,則實合綏遠之政,故敢此,仰達矣。上曰,出擧條,令廟堂各別嚴飭,俾有實效,可也。止出擧條命書傳敎曰,次對久未爲之,領相如可造朝,使之明日來會。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,同副承旨馳詣,宗廟·景慕宮奉審摘奸以來。
傳于趙鼎鎭曰,大臣·備局堂上引見。
傳于趙鼎鎭曰,右承旨入侍。
以吏曹參議李時秀牌不進罷職傳旨,傳于南鶴聞曰,只推。
有政。吏批,判書吳載純服制,參判李在學進,參議李時秀牌不進,右副承旨洪仁浩進。啓曰,判書吳載純服制,參議李時秀牌不進,小臣獨政未安,何以爲之?敢稟。傳曰,仍爲之。以李顯靖·沈晉賢爲修撰,李錫龜爲禁府都事,梁埉爲鳳山郡守,金基厚爲司僕判官。止
兵批,無政事。
自趙衍德,以賑恤廳言啓曰,今月十三日,乃是五巡給糧當次日,故發遣本廳郞廳與備邊司郞廳,各該部官,同往四郊,病民中飢困尤甚者,抄出給米。東部字內五口,西部字內六口,南部字內十八口,北部字內十二口,合四十一口處,米十四斗二升上下。七月初八日及十一日,本廳郞廳與備邊司郞廳,間三日摘奸時,目見遑汲之類,一一査出,卽地救急之數,東部字內十四口,西部字內十二口,南部字內三十三口,北部字內十七口,合爲七十六口,米爲一石十一斗之意,敢啓。傳曰,知道。止
趙鼎鎭,以兵曹言啓曰,內禁衛將李邦運,身病猝重,旬月之內,實無供職之望,呈狀乞遞,病旣如是,則宿衛領軍之任,不可暫曠,今姑改差,何如?傳曰,允。
趙鼎鎭,以備邊司言啓曰,頃以嶺南輪行之疾,方痛死亡不爲登聞委折,關問草記事,命下矣。卽見慶尙監司金光默所報,則以爲,本道輪行之疾,始發春夏之交,雖不至大段熾盛,間或有死亡之患,關問列邑。隨其報來,大丘等十二邑,淸河等二十三邑形止,已爲馳啓,而今下特敎,若是諄複。各邑方痛者,給材構幕,題給藥物,其中貧乏頷顑之類,一一抄出,量宜助糧,死亡者,優給葬需,俾卽厚埋之意,措辭嚴飭云矣,敢啓。傳曰,兩南雖已申飭,他道別關遍飭。至於北道,近聞筵臣言,至于深北,不無所聞云,其間果已乾凈乎?枚擧前此飭敎,另飭道伯,各別顧恤,趁卽收瘞,無或有偏施之患事,分付,可也。
刑曹判書金鍾秀,參判金魯永聯名疏曰,伏以,臣等卽伏見前兵曹判書鄭昌聖疏本,不勝驚愧之至。右袒虛妄之目,意在傍照,營屬何人之說,語似迫問,此非臣意慮之所敢到,而此事顚末,自有都人耳目,臣等何必費辭,以重傷朝廷事面也哉?臣等俱以無似,待罪法官,因一査事,遭此困境,此臣之罪,何敢尤人?玆敢短章自列。伏乞聖明,亟命遞改臣等之職,以謝人言焉。臣等無任屛營祈懇之至。答曰,省疏具悉。卿等勿辭行公。
戊申七月十四日卯時,上御誠正閣。大臣·備局堂上引見入侍時,左議政李性源,右議政蔡濟恭,戶曹判書徐有隣,兵曹判書李在簡,行副司直李柱國,右參贊鄭昌順,漢城判尹金尙集,兼都承旨沈豐之,禮曹判書李秉模,行副司直徐有大,吏曹參判李在學,江華留守尹承烈,開城留守洪秉纘,行副司直金持默,校理李羽晉,行左承旨趙鼎鎭,假注書李貞運,事變假注書金和鍾,記事官李宗烈,記注官金鳳顯,以次進伏訖。性源等曰,三庚已過,日熱轉甚,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮進服湯劑,自昨有停止之命,諸節快臻康復乎?上曰,諸節差復矣。性源曰,雨水之太過,實有傷農之慮矣。幸卽開霽,日氣盛熱,在農事誠爲多幸矣。上曰,數日之熱,入夜尤甚,雖難耐過,然於禾稼,必有益矣。性源曰,數日夜熱,誠不能堪耐矣。上曰,右相神觀,似不及前矣。濟恭曰,臣自日前,添得暑感,尙未差蘇矣。上曰,左相則得無損節耶?性源曰,姑無形見之病矣。上曰,次對爲之,可也。自性源曰,向日筵中,以明智島鹽利屬營門屬本府便否,與領相及曾經道伯,爛議覆奏事,有命矣。往復於領相,則以爲,關問該道,待狀聞稟處爲好云。其日入侍外,曾經道伯人,亦以爲有難遙度,別無定見。首相之言旣如此,先爲發關該道監營,使之熟加商度,條列馳啓,何如?上曰,依爲之。止出擧條性源曰,向日明智島事詢問時,禮判以曾經道伯,亦有仰對者,而擧條列書中獨見漏,心甚訝之矣。卽聞承宣所奏,則有問而無答云,事涉未安,禮曹判書李秉模,推考,何如?上曰,依爲之。性源曰,詢問擧條,簡問之時,重臣設或不卽錄送,更無往復,仍致脫漏,亦甚未安,當該注書,拿處,何如?上曰,推考,原擧條改付標,可也。出擧條自性源曰,此統制使李漢豐,慶尙左兵使李潤禧,右兵使李延弼,全羅兵使沈狀啓也。以爲,今秋水陸習操,何以爲之,而營城將巡點等事,請令廟堂稟旨,分付矣。湖南則纔經癘疫,此時擾民,誠甚可悶,水陸操竝令停止,而至於嶺南,則今年癘疫,不至如湖南,戎政甚重,許久停操,未免疎虞,竝令依例設行,何如?上曰,右相之意,何如?濟恭曰,詰戎有國大政,而停廢已久,事甚可悶。今年嶺農,庶可登稔,如此之年,何可停止乎?上曰,武將各陳所見,可也。柱國曰,詰戎之政,國之大政,而年年停操,或至十餘年之久,操鍊之外,軍兵逃老,故闕額充定,多有疎虞,官門聚點,雖似便好,而闕額充定,只自該邑擧行,則亦不無有名無實之患。今年年事,庶可登稔,而如不行操,則明年年事,預未知如何,轉輾停廢,誠可悶矣。有大曰,詰戎國之大政,而停廢多年,幾乎民不知兵,誠甚可悶矣。今年年事,以今所聞,可占豐登,如此之年,何可停操乎?上曰,依爲之。嶺南事,非不知戎政之至重,而其擾民而無實效,當此瘡痍未蘇之時,宜念靜奠之方,特爲一體停止。雖以尋常操鍊言之,司鍊勝於擧一營習操,哨鍊尤勝於司鍊,肄習鍊熟之徒,不在於張大與否。今番則自本司另飭該道,官門聚點,無或如前無實敎,其進退坐作之節,俾免民不知兵之歎,令各其帥臣,嚴加申飭,守令擧行之不勤,隨現論責之意,措辭行會,可也。出擧條性源曰,此守禦使金鍾秀,摠戎使李昌運,京畿監司洪秀輔,江華留守尹承烈,永宗僉使金魯成狀啓也。以爲,今秋水陸操,合操巡操,何以爲之事,請令廟堂稟旨,分付矣。戎政甚重,而多年停廢,誠涉疎虞,竝令設令,何如?上曰,一體停操,可也。出擧條性源曰,此忠淸兵使權䎐,水使邊慶遇狀啓也。以爲,今秋水陸操,營城將巡點,何以爲之事,請令廟堂稟旨,分付矣。本道停操,亦已多年,竝令設行,何如?上曰,一體停操,可也。出擧條性源曰,此平安兵使趙圭鎭,黃海兵使孫相龍狀啓也。以爲,今秋巡操及營將巡點,別武士·鄕騎士武學都試,何以爲之事,請令廟堂稟旨,分付矣。以兩道道臣農形狀啓觀之,關西之江邊,海西之峽沿,雨水過多,俱有失稔之慮,戎政雖重,此時依例擧行,恐不免擾民之歸,竝令停操,何如?上曰,停止,可也。出擧條性源曰,臣於閤外,見關西道臣狀啓,則鳳山撥站事,誠駭然矣。近來兩西撥路,每致生事,地方官若果常常察飭,則川水漲溢之時,不宜令輕易涉險。雖或涉險,亦宜有越川軍護送,而致此意外漂失,向後時急邊報,若復閪失,則疎虞莫甚。事端旣發之後,不可無責,當該地方官,罷職,何如?上曰,依爲之。出擧條上曰,鳳山倅之赴任,已爲周年乎?性源曰,昨年爲之,而未及周年矣。上曰,其治蹟何如云耶?性源曰,臣則未聞其治蹟之如何矣。上曰,右相則聞之乎?濟恭曰,臣亦未聞矣。性源曰,侍從守令,設有治蹟之善,至於撥站,有此疎忽之事,則不可無罪矣。上曰,卿等如無可奏之事,就坐備堂,以次進奏,可也。尙集曰,臣於民家頹壓恤典事,有仰達者矣。昨年雨水後,頹壓民戶之恤典擧行,乃是曠絶之特恩,懷保之德意,孰不欽仰,而第以無一定節目之故,果有虛實相蒙恩典濫屑之患。前判尹李崇祐,乃以頹多完少區別書啓之意,筵稟定式,至蒙允可,而其時批旨中,有特敎則勿拘之敎,故今番潦雨後,亦多有猥雜之弊。臣意則自今以後,全家頹壓之外,無得書啓,而其外如房堗之頹壓者,則雖一二間,觀其緊歇輕重而處之,恐好矣。上曰,恤典本意,蓋指全家頹壓之流也。部官則勿論恤典之當施與不當施,惟當一一枚報於該府,雖在外方燒溺之類,必皆列錄,則京外一體書啓列錄,依此例爲之,而該府之區別當否,一依前判尹所奏擧行,若有特敎則勿拘,可也。其中殘獨戶,則雖只一二間,不可入於恤典者,附之於頹多完少之例,若是大戶廊底,無甚緊關者,則雖間數稍多,不可擧論於恤典矣。在簡曰,此事初無一定之式,故賑廳則惟是隨該府所報擧行而已。此後則頹壓民戶,酌定其間數多寡,始加恤典,則似無臨時猥雜之弊矣。上曰,漢城府區別全家與獨戶,則該廳但當依例題給,而已漢城府若不善爲區別,則賑郞何以一一當其罪乎?且部官則只當詳記數爻,逐一報府,其區別當否,惟在該府之依定式擧行而已,在部官亦無爲罪之端矣。若殘獨戶之當入而不入,大戶之不當入,則部官難免不察之罪矣。自秉纘曰,本府礪峴鎭,自是中間創設處,城堞·軍器等物,皆不成羕矣。前僉使張瑞翬,以其私財,幾費千兩,城堞公廨軍器或新備或重修,自前留守時,欲爲枚擧,狀聞請賞,而未及爲之。其在激勸之道,恐不可置而勿論,下詢大臣處之,何如?性源曰,俄聞松留之言,而臣之在任時,果欲得聞而未及,前留守時,亦爲摘奸而未及狀聞矣。大抵此等施賞,只以效勞爲之,而此人則以其殘鎭,能備近千金財力者,雖出於希望之意,而本鎭僉使,自是松都人差任之窠,合有褒賞之道矣。上曰,摘奸後卽爲狀聞,可也。上曰,政官牌招開政。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,右承旨入侍。
趙鼎鎭啓曰,事變假注書金和鍾身病猝重,勢難察任,今姑改差,何如?傳曰,允。
有政。吏批,判書吳載純服制,參判李在學,參議李時秀進,同副承旨南鶴聞進。以尹光柱爲瓦署別提,吳大益爲定州牧使。
兵批,判書李在簡進,參判具㢞病,參議宋鍈入直,參知柳誼病,行左承旨趙鼎鎭進。以柳殷鉉爲宣傳官,以李厚坤爲內禁將,僉知三單柳文植·柳殷鉉·李永老,副護軍具紞。
以刑曹都囚徒,傳于南鶴聞曰,金忠大決杖收贖,放送。
以忠淸監司啓本延德雨到配事,傳于南鶴聞曰,驪州動駕時,以南漢將校,效勞旣多,所犯亦甚零星,特爲放送,令該廳更令收用。
南鶴聞,以弘文館言啓曰,新除授修撰沈晉賢,卽爲牌招察任,何如?傳曰,允。
以修撰沈晉賢牌不進罷職傳旨,傳于南鶴聞曰,只推。
南鶴聞,以弘文館言啓曰,新除授修撰李顯靖,時在慶尙道安東地,經筵入番事緊,請斯速乘馹上來事下諭。傳曰,依啓。
趙鼎鎭,以兵曹言啓曰,景福宮衛將鄭鏶身病猝重,勢難供職,呈狀乞遞。輪番之任,不可久曠,今姑改差,何如?傳曰,允。
洪仁浩,以刑曹言啓曰,西部居民姜順大承文院出牌捉去之說,因事現發故査實,則果以本院所在新來催促之朱牌捉去云。大典通編頒降之後,直囚衙門外之不得用牌,法意截嚴,況官員催促之朱牌,尤非民人推捉時所用,而本院郞廳之冒法出牌,萬萬驚駭。承文院吏隷,自臣曹今方從重科治,當該郞廳,令該府拿問處之,何如?傳曰,允。可謂法外之法外,不飭之公事堂上,從重推考,可也。
洪仁浩,以義禁府言啓曰,因刑曹啓辭,承文院當該郞廳,拿問處之事,允下矣。當該郞廳呂龜周今方待命,卽爲拿囚之意,敢啓。傳曰,知道。
戊申七月十五日辰時,上御重熙堂。右承旨入侍時,右承旨趙衍德,假注書趙台榮,記注官金鳳顯,記事官尹行任,檢校直提學徐有防,檢校直閣徐鼎修,以次進伏訖。上命書傳敎曰,政官牌招開政。又命讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,右承旨入侍。
事變假注書金和鍾改差,代以尹寅基爲事變假注書。
南鶴聞啓曰,事變假注書尹寅基,時無職名,令該曹依例付軍職,冠帶常仕,何如?傳曰,允。
以前黃海監司金思穆遞來後密符替納事,傳于南鶴聞曰,旣遞來矣,飭亦行矣。敍用口傳付軍職,使之親納。
兵曹口傳政事,副司直金思穆。
傳于南鶴聞曰,前黃海監司明日來待。
南鶴聞,以弘文館言啓曰,修撰沈晉賢,旣有只推之命,卽爲牌招察任,何如?傳曰,允。
以修撰沈晉賢牌不進罷職傳旨,傳于南鶴聞曰,只推。
南鶴聞,以禮曹言啓曰,卽接司圃署所報,則各殿宮供上眞苽,依前敎,自明日爲始,勿爲封進云矣。依所報,自明日停封事,分付之意,敢啓。傳曰,知道。
趙衍德,以漢城府言啓曰,涉疑疾方痛死亡之類,令各部·兩署,更加摘奸後報來,故列錄書入之意,敢啓。傳曰,知道。
趙鼎鎭,以兵曹言啓曰,今七月十七日武臣朔試射日次,而內外中日,旣已停止,不得爲之之意,敢啓。傳曰,知道。
南鶴聞,以訓鍊都監言啓曰,本局把摠金養和身病甚重,勢難察任,改差,何如?傳曰,允。
刑曹啓目粘,定州前牧使李壽鵬,係是朝官,移義禁府處之,何如?判付啓,減斛委折,固可覈也。入已與否,先宜査出,懲貪之典,申禁未久,此等事現發,豈或歇勘,而歸之私橐云云。雖在於狀本跋辭,吏鄕諸招,但稱姑未出給於平壤府,此一款,詳査歸一,然後可以拿問。以此意分付道伯,卽爲詳査狀聞後稟處爲良如敎。
洪仁浩,以義禁府言啓曰,忠淸道舒川郡豆谷驛徒三年定配罪人延德雨,特爲放送事,命下矣。延德雨卽爲放送事,分付該道道臣之意,敢啓。傳曰,知道。
戊申七月十六日未時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,獵雉旣命除弊,夏月勿封,況臘猪乎?釐正節目,將啓下畿邑,臘猪之弊熟聞之。此後臘猪,亦依夏雉及獐鹿新定式,勿以本色封進事,分付畿營。命退,承史以次退出。
上在昌德宮。停常參·經筵。
王大妃殿·惠慶宮·中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,伏未審日來,聖體,若何?寢睡·水刺之節,亦何如?惠慶宮氣候,何如?臣等今日率諸御醫,入侍承候爲宜。臣等不任區區伏慮,敢來問安。竝此,仰稟。答曰,知道。
南鶴聞啓曰,來二十一日輪對日次矣,敢稟。傳曰,爲之。
趙鼎鎭啓曰,來二十一日朝參日次矣,敢稟。傳曰,停。
南鶴聞啓曰,前黃海監司金思穆,依下敎來待矣。傳曰,入侍。
傳于南鶴聞曰,右副承旨與下直守令入侍。
傳于南鶴聞曰,都承旨入侍。
傳于南鶴聞曰,右承旨入侍。
有政。吏批,判書吳載純服制,參判李在學,參議李時秀進,同副承旨南鶴聞進。以李鳴運爲內贍直長,李度默爲原春監司,成均博士單金潭·金膺著,學正單車鳳運。
兵批,判書李在簡進,參判具㢞,參議宋鍈病,參知柳誼入直,行左承旨趙鼎鎭進。以沈頤之爲副摠管,張興彬爲景福將,副司果金爀,副司正尹寅基。
南鶴聞,以弘文館言啓曰,修撰沈晉賢,旣有只推之命,卽爲牌招察任,何如?傳曰,允。
以修撰沈晉賢牌不進罷職傳旨,傳于南鶴聞曰,前此分明行公,情勢無可言,而忽地違牌,視作日課,今不知爲幾日,寧有如許事體?向來諸儒臣投竄之擧,亦非已鑑乎?決不可循例踏下,山淸縣監除授,仍令當日辭朝,時任縣監,遞付京職。
傳于南鶴聞曰,右副承旨與山淸縣監入侍。
戊申七月十七日辰時,上御誠正閣。藥房入侍時,都提調金熤,提調沈豐之,副提調尹行元,假注書李貞運,記注官金鳳顯,記事官金祖淳,待敎尹行任,醫官徐命緯·金光國·李翊臣·卞觀海·張宅祚,以次進伏訖。熤曰,晩炎愈加蒸鬱,此時聖體,若何?上曰,一樣矣。熤曰,王大妃殿氣候,若何?上曰,一樣矣。熤曰,惠慶宮平復後,氣候諸節若何,而已復常膳乎?上曰,大體一樣,而喉門有不平之候,似由於暑氣膈滯之候,而誠切悶矣。豐之曰,日熱若此,調理湯劑,當待暑退後議定乎?上曰,歸脾湯是本來當劑,當待喉痛之差復,以爲進服矣。熤曰,中宮殿向有暑感之候矣,今則差復乎?上曰,暑氣稍緊,尙未夬復矣。上曰,左承旨入侍。賤臣承命出,與行左承旨趙鼎鎭偕入進伏。上曰,前黃海監司入侍。同副承旨南鶴聞與前黃海監司金思穆偕入進伏。上曰,今年雨水太過,海西年事,何如?思穆曰,畓農則優於免歉,而田農則已無登稔之望矣。上曰,比昨年,何如?思穆曰,海西火田居多,而最忌雨水,故黍粟則已判歉,綿農亦是大無之年矣。上曰,北關事,誠可悶矣。一道皆失稔,接濟之道誠難矣。熤曰,南·北道皆判歉云矣。上曰,原春道是與北接壤之地,流民多越嶺西,易有主客俱困之患矣。金城是其要衝之地,而朴廣源之吏事必疎,此時守令,事當擇送矣。上曰,東伯瓜期已滿,且聞其老母從近上來云,情理似難强矣。熤曰,渠母上來後,情理實難一時在外矣。上命書傳敎曰,向聞大臣言,欲爲內移而未果,今又聞之,奉老情理,勢難離捨,瓜旣熟矣。原春監司金載瓚,特爲許遞,其代今日政差出。又命書傳敎曰,未下直守令,當日辭朝。上曰,政官牌招開政。出榻敎命退,諸臣以次退出。自
戊申七月十七日巳時,上御誠正閣。都承旨·右副承旨與守禦使,下直守令同爲入侍時,兼都承旨沈豐之,右副承旨洪仁浩,假注書趙台榮,記注官金鳳顯,記事官李宗烈,守禦使金鍾秀,定州牧使吳大益,沃川郡守李亨正,林川郡守尹昹,金城縣令朴廣源,文化縣令徐命存,以次進伏訖。上曰,守令進前,各奏職姓名,可也。大益仰奏。上曰,本州雖曰閑局,近多弊瘼云,卿以宰列,今此下去,善爲矯弊也。昹仰奏。上曰,曾經幾邑乎?昹曰,已經三邑矣。亨正仰奏。上曰,爾兄足可供職耶?亨正曰,親病少有差減,若在四五日後,則可得供職矣。廣源仰奏。上曰,爾今初倅耶?廣源曰,然矣。上曰,何以爲治乎?廣源曰,似聞本縣大歉云,預未可料量矣。上曰,聞北關亦爲告歉云,流民想必歸接於本縣,來者善接,居者善濟,俾無主客俱困之歎,可也。廣源曰,秋前則似不必設賑,而冬以後當爲設賑,甚渴悶矣。上曰,秋前亦有設賑之事乎?旣是初倅,則無怪其奏對之生疎,而聞在軍門郞廳時,觴政太過,多有駭妄之擧云,伊時欲爲處分而未果矣。今於宰百里之際,觴政又復如前,是豈成說乎?今日之敎,雖或近於迫切,而本縣今値告歉,似難責效矣。上曰,抱川縣監魚用謙,金城縣令朴廣源相換,除朝辭赴任。出榻敎命存仰奏,命宣諭訖,仍命守令先退。上曰,抱川其能爲治耶?鍾秀曰,抱川卽士夫之鄕,難望其治效矣。命退,諸臣以次退出。
戊申七月十七日申時,上御重熙堂。右副承旨與山淸縣監入侍時,右副承旨洪仁浩,假注書趙台榮,記事官李相璜·金祖淳,山淸縣監沈晉賢,以次進伏訖。上曰,守令進前,奏職姓名。晉賢仰奏。上曰,在館職時,因何事連爲違牌耶?晉賢曰,果有身病而然矣。上曰,聞前倅觴政過多云,爾其下去善爲也。何當發程耶?晉賢曰,今日內欲爲出城矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于洪仁浩曰,右副承旨入侍。
傳于洪仁浩曰,推考房承旨入侍。
洪仁浩啓曰,發通儒生人數事草記,則以數三爲言,爾言則以累十百爲言,此一款不可不査處,令政院査問成均館論啓事,命下矣。問于大司成黃昇源處,則以爲,陞補四抄擧行時,郞廳典籍金鋐,呈旬吏曹,業已下鄕,只招致伊時擧行書吏·守僕等,嚴明査問,則守僕所告內,陞補四抄開場日,場外發通儒生,齊會正錄廳,使守僕往復堂上之際,廳上廳下簇立之儒生,果未的知爲幾數,而翌日自首儒生,則果爲六十餘人。且諸儒生言內,昨日發通儒生數至數百,而只以數三草記,抑何事也?以此往復堂上,則堂上回答以爲,通文中旣無姓名列錄之事,以從便之道,只擧數三草記矣。書吏所告內,渠輩則只承堂上分付擧行草記而已,此外無他可達之辭云矣,敢啓。傳曰,知道。人數至於數百云,而參通儒生旣不竝配,則拈出數人處分,揆以刑政,未免斑駁,大抵本意,出於矯弊正俗,徵一勵百,亦豈關於多少?令該曹只發通狀頭,仍前發配,餘則置之事,分付。
以咸鏡監司農形狀啓,傳于洪仁浩曰,觀此狀辭所聞,或似過實,要之晩穀,雖幸稍稔,耳牟諸種之消融於去月雨水,足以推知,來頭艱食,誠可慮。其所懷保奠接,民免之他,責在守宰。守宰不得其人,朝家雖日下十行,何補於惠民?卿須深體此意,無論南·北關守宰之不勝任者,勿拘顔私,勿拘多少,滌場前論啓,使劣者不至於僨事,優者益勉其所能,亦使北民獲霑眞箇實惠事,回諭于該道監司。
持平柳啓曰,臣姿旣庸陋,識又蔑劣,晩竊科第,濫廁臺選,揆分揣量,稱塞無望,柏府新命,歷日虛縻,愧深瘝曠,情又煎迫,敢以一二目下之見,附陳於請急之章,及承聖批,不惟不賜允可,至以寧有如許道理爲敎。臣於是,滿心惶恧,無地自容。嗚呼,忍說不忍,㥻我聖心,臣雖愚迷,豈敢不知?祗緣悲冤弸中,忍耐不得,敢陳瀝血之請,而若夫諸賊之情節,大夫言之,國人言之,至於街童巷豎,莫不戟手,則是豈可以無證無跡,置而不覈乎?不滿同慶,堂疏指陳,顧瞻他日,鞫案昭在,則此非證左之可據,徑斷乳道,果何意思,妄投熱劑,抑何腸肚,則此非情跡之可疑者乎?四儒發通,遣辭太沒斟量,論斥實爲過激,而沬血之論,義出懲討規警之言,意在砥礪,以士氣毋渝之義,恐不必求備而深責,斷以誣人,投之遠方,實非聖朝扶植之道。故臣不揆僭妄,略貢愚忱,而言辭拙訥,誨責備至,此莫非臣人微言輕,不能見孚於君父之致,其何敢一刻抗顔於臺次乎?請命遞斥臣職。答曰,勿辭,亦勿退待。止
趙鼎鎭,以兵曹言啓曰,今戊申年章標頒給之後,文臣二品以上外任遞來及陞二品人員,追別單書入之意,敢啓。傳曰,知道。
刑曹啓目,平安前兵使白東俊云云。定州前牧使李壽鵬,以通引輩微事,還歸其邑,大言曰,兵使,辛壬禍家餘種,待守令若是凌踏云云。外此辭鋒猶復噴薄,少無顧忌,矣身之愚迷殘劣,壞公體辱先祖之罪,不可勝誅,傳旨內辭,惶恐遲晩,上裁,何如?判付啓,意或有別般委折之可聞,有此發緘之擧是如乎,觀渠對供,都沒意味,所謂云云之說,渠之作證立隻者,不過曰渠若不言,從何聞知,及推此可知,無不傳說等數段語而已,若字推字,皆是然疑或眩料之辭。特敎發問之下,焉敢若是囫圇?其矣所爲,節節駭痛,辱國忝先,胡乃至此?以不治治之意,雖不欲更問,其家則故家,其職則亞將,厥說渠旣說出道不問於渠,則何以結果乎?李壽鵬對校鄕倡說也,所參聞者何人,所來傳者亦何人是隱喩,所聞,所自出,得聞處,蹊逕及人役姓名,竝以使卽一一無遺指告,萬一不實,渠當反被造言之律,一以尊國體,一以慰渠先,本曹以此意知悉。斯速發緘捧答供粘聞爲良如敎。
持平柳疏曰,伏以,星霜不淹,惟我文孝世子禫事奄過,如新之痛,大小同情。仍伏念,臣家本寒微,人又庸瑣,徼倖一第,不過祿養之計,而偏被陶甄之澤,久廁周行之末,志氣頹惰,才識淺短,雖於筋力之地,尙積僨誤之懼,夙宵兢惕,若隕淵谷。不意誤恩荐加,忝叨愈重,躋之臺閣之上,授以言責之任,是豈臣夢寐之所自期也?纔解薇垣,旋入柏府,旬日之間,除誥聯翩,隣里聳動,蓽竇生輝,臣誠感祝惶隕,顚倒出肅,進退廉隅,不暇較量,而竊惟國家置諫諍之官,畀耳目之寄者,豈爲循資歷振淹滯之具哉?伏蒲牽裾,萬乘許殿上之爭,觸邪指佞,百僚懾袖中之文,自非言議風采,足以頃一世之望,則擧懷逡巡退縮,不敢爲冒據之計矣。況今人才不古,直節無聞,已足爲聖世之羞,而如臣不肖,苟然充數,尸居冥行,恬若固有,則臣不自愧,人將謂何?官方之刺謬,選法之淆敗,實非細故,臣何敢諉以一出,晏然自居,重貽累於則哲之明也?且臣偏母,年今望九,癃病日甚,居常澟綴之中,近因庚炎之轉熾,重添暑症,泄痢交作,宛轉床席,氣息奄奄,臣方左右扶將,晝夜煎熬,由前則職名有踰濫之愧,由後則情私無離捨之望。玆不得不悉暴衷懇,仰瀆宸嚴。伏乞天地父母,諒臣不稱之實,察臣難强之情,亟命鐫改,以幸公私,不勝懇禱之至。臣方祈免,宜不敢開口論事,而至痛弸中,有不忍終默者。嗚呼,丙丁以來,亂逆何限,而豈有如近年諸賊之愈出愈奇,至凶至慘者乎?噫嘻,痛矣。丙午禍變之荐仍,孰使之然哉?憯毒之手段,無變不圖,鬼蜮之情狀,畢綻無餘,首尾三載之間,聲討迭發,章奏日積,擧國如沸,不得請則不敢止者,誠以貳儲之冤,必雪乃已,一天之讎,不忍共戴故耳。且況慈聖諺敎,十行昭揭,凶賊根因,一按可尋,而夫何殿下一味靳允,終不盤覈?如妖媼之徑斷乳道,醫豎之妄投熱劑,逆節已著,而不問頤指之所使,如逆偉之不滿同慶,凶宇之顧瞻他日,斷案已成,而至使首領之尙保,未知殿下於此輩,有何顧惜,而訖不處分耶?由是而國賊無可殲之期,輿憤無可洩之日。嗚呼,此曷故也,此何事耶?惟其如是之故,凶徒之立幟設計,無所不至,粧出怪鬼,改頭幻面,內挾怨懟之心,外肆訕誣之語,究厥心跡,至爲憯慝,而過加涵貸,亦置勿問之科,刑政之乖舛,已無可言,凶醜之跳踉,勢所必至,豈不大可懼哉?噫,懲討一事,惟在於逐日詣臺,積誠聯籲,期回天心,夬伸王章,而此非其時,未敢如例,只以數行短疏,冀其一分孚格者,莫非群下不忠不誠之罪,而然惟人人得誅,辭不免於雷同,雖或草草爲說,情亦出於天彝,而殿下或斥之以掇拾,或責之以陳腐,輒下勿煩之批,間有還給之命。嗚呼,是豈可已而不已者耶?滿庭臣僚,雖甚愚迷,寧忍甘犯瀆擾,粗效塞責,以慼我聖心而然哉?今若嫌於苟同,竝與紙上之空言而廢焉,則撐天地亘萬古之大經大義,將未免爲笆籬邊物而止,古今天下,寧有是耶?臣於向日聯箚,略陳沬血之義,未蒙允兪,已不勝冤鬱之忱,而纔參禫祀之哀班,忍見筵几之永徹。嗚呼,蒼天,此何人斯?一倍悲憤掩抑,復伸血泣哀籲。伏願聖上,廓揮乾斷,亟允群請,少洩八域臣民腐心痛骨之冤焉。至以月前疏儒事言之,辭雖乖激,義在懲討,而旣施兩齋任停擧之罰,伊後方外通文,事或過當,意寔無他,而不少參恕,遽加摧折,又有四儒生竄配之典,不料聖明之世,有此過中之擧也。濟濟賢關,多日空曠,巋然黌舍,絃誦寥寥,所謂居齋,不過略干鄕儒而止,聖廟守直,旣多苟簡之歎,士氣摧沮,有乖培養之義,亦願亟回聖心,倂寢前命,以盡扶植之方焉。且其時泮長擧行之有駭聽聞,勸入之大違格式,諫臣之疏,略已論列,臣不必更事靦縷,而場外發通之儒,無慮累十百,而乃以數三儒生構捏草記者,已犯告不以實之科。及夫設場之時,百端誘脅於入庭諸生,收券之數,僅爲七十張,而其所被抄,乃至六十六人,事面苟且,擧世駭笑,如此陞試,曾所未見,臣謂四抄則特命罷榜,洋長則亟施刋改宜矣。近來義理晦塞,等級凌夷,甚至如前定州牧使李壽鵬,因事發怒於前兵使白東俊,叱辱之說,至稱以辛壬餘孽,捽打之罰,至及於該營吏屬,西來之人,無不傳說,聽聞所及,駭悖莫甚。噫,州縣之於營閫,等威截然,禮貌甚肅,雖以卿宰經幄而出牧者,乃於都事·營將之上官,其禮必詘,無敢爭抗者,乃所以尊體統而正紀律也。以下官而凌蔑上營,尙有當律,而況肆發凶吻,略無顧忌?渠雖無識武夫,亦必知辛壬義理,則抑何心腸,有此四字凶言乎?此而不論,則非但營邑之無以統攝,抑恐義理之將至斁滅,纔因他事,雖有道臣之狀罷,究厥所爲,決不可因而置之。臣謂前定州牧使李壽鵬拿問嚴勘,該營之伈伈受辱,不卽推治,疲劣極矣。前平安兵使白東俊,亦施罷職之典宜矣。省疏具悉。首陳事,此非有證不問有跡不覈。前此旣以貽慼二字,屢言於絲綸,爲今日臣子,其敢更事煩聒乎?特以申令之意,如是敷示,後復不息,則是謂王言不足信,果臣分之所敢出乎?四儒竄配事,刑殛不加,罪止薄竄,在渠輩誠幸矣。大抵此謂彼逆,彼謂此逆,傅合湊會,拳踼交加,此習不革,國將不得爲國,特以不用刑之時,姑且一味含垢,宥釋與否,豈或議到,爾雖言官,力救誣人之人,寧有如許道理乎?至於發通儒生人數事草記,則以數三爲言,爾言則以累十百爲言,此一款,不可不査處,令政完査問成均館論啓。陞抄事,赴試諸生之所執,出於煩承朝令,況段落各異?泮長事,不允。李壽鵬事,風傳有難盡信,妄言事,侵辱上營事,體統所關,不可無懲罪,令該道詳査啓問。白東俊事,誠有事實之信,然公而壞了體統,私而辱及先故,縮頸囚舌,甘受而樂聞者,無往非自取。唉哉,何足責?更思之,渠亦具省覺,安知無別般委折?令該曹發緘嚴問,取招以啓,爾其勿辭察職。止
戊申七月十八日辰時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書持平柳疏批訖。上曰,成均館査事催促,今日內爲之之意,分付。上曰,成均館事知守僕及書吏,招致院中,詳細分付,可也。命退,承史以次退出。
戊申七月十八日未時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書傳敎曰,儒生人數之數百,誤以數三草記,雖曰出於順便之意,事涉爽實,迹甚率爾。此亦近俗相較中出來,旣聞之後,不可無飭,當該大司成罷職。雖以時泮長言之,郞官下鄕,憑問無所,則當卽往復前泮長,參以館屬所告,然後始可登聞,而今乃只憑胥僕之說,遽然立證,論啓前人,格例違了,姑捨是,殊非相敬之義,事未前聞,亦不可仍置,大司成黃昇源,越捧三等。命退,承史以次退出。
上在昌德宮。停常參·經筵。
自昧爽至卯時,有霧氣。
中宮殿,藥房口傳問安。答曰,知道。
南鶴聞啓曰,三皇忌辰日望拜禮,前期一日以稟事,曾有先朝受敎矣。今二十一日神宗皇帝忌辰日,親行望拜禮,何以爲之?敢稟。傳曰,今年卽高皇開創之年也,是日卽神皇禮陟之日也,逢是年是日,冞切風泉之感。當日詣洌泉門外,行望拜禮,應參諸臣及皇朝人忠臣子孫,淸齋參班事,分付。
洪仁浩啓曰,領議政金致仁,依下敎來待矣。傳曰,入侍。
趙鼎鎭,以兵曹言啓曰,今七月二十日文臣朔試射日次,而內外中日,旣已停止,不得爲之之意,敢啓。傳曰,知道。
自南鶴聞,以義禁府言啓曰,忠淸道洪州牧中道付處罪人蔡弘履,平澤縣投畀罪人宋民載·朴瑞源等竝放送事,承傳,啓下矣。蔡弘履·宋民載·朴瑞源等竝卽放送事,分付該道道臣之意,敢啓。傳曰,知道。
刑曹啓目,粘連更招云云。向前白東俊緘辭如此,上裁,何如?判付啓,所聞階梯,旣以定州居前縣監白光澤指告是如乎,其矣兩度緘招,自本曹謄關,分付箕伯處,傳於光澤之人,査出捉來,與該牧吏鄕等一處頭面取招,待歸竟使之卽爲狀聞爲旀。白東俊其矣身照律段,移送禁府·憲府間待査啓來到,更爲論理措辭,粘目稟處爲良如敎。
原春監司李度默疏曰,伏以,日月流邁,文禧廟禫事奄過,睿儀寢遠,聖懷增傷,臣民廓然之痛,曷有其極?仍伏念,臣本庸愚,百不猶人,幸際明時,偏蒙聖眷,孤立少援,而特簡皆出於造化,寸長無稱,而冥升遂至於卿班,前後兜攬,涯分已極。內外歷試,醜拙畢露,補蔑絲毫,愧積尸素,每自循省,惶汗浹背。乃者東臬新命,又何爲而及於臣也?臣誠惝怳悸恐,不知所以自措也。噫,屛翰之責,自是重任,關嶺之俗,亦稱難治,而土性素瘠,峽邑之稼穡荐歉,海瘼漸滋,漁戶之杼軸俱空,雖賴字恤之德,獲免顚連之患,而瘡痍未完,艱憂尙多,撫摩之道,振擧之政,當屬之才猷通練,聲望茂著之人,而今乃以如臣無似者,苟然塡充,將何以憚壓守宰,奠接民庶,俾宿弊少祛,實惠下究,仰體如傷之念,俯盡旬宣之方耶?畢竟僨誤,固所難免,孤負明知,厥罪非細,則顧何可貪寵戀祿,晏然冒膺也哉?嗚呼,受恩如天,圖報無地,夷險以之,固所自定,刺史榮矣。何敢丐免,而量已揣分,無望堪承,玆敢略控短章,仰瀆崇聽。伏乞聖慈,俯垂諒察,亟遞臣新授職名,以重公器,以安微分,不勝幸甚。答曰,省疏具悉。卿其勿辭,往欽哉。
戊申七月十九日辰時,自上御誠正閣。領議政入侍時,右副承旨洪仁浩,假注書趙台榮,記事官李相璜·金祖淳,領議政金致仁,以次進伏訖。致仁曰,向者侍湯多日,近又老炎轉甚,聖體,若何?上曰,一樣矣。致仁曰,寢睡·水刺之節,一向萬安乎?上曰,無損矣。致仁曰,王大妃殿氣候,若何?上曰,一樣矣。致仁曰,惠慶宮調攝餘氣候,若何?上曰,差復後一樣矣。致仁曰,向來候班,臣則有故,一未趨參,職忝班首而罪著闕禮,誠不勝惶悚矣。上曰,事勢適然,何必爲引?但聞卿遭慘境,爲卿愍然矣。致仁曰,微賤之事,至煩下詢,還切惶感矣。今日入侍有命,臣不敢復言賤疾,纔入賓廳,則左相謂有求對之事,入來云,故略聞其槪,則實是驚駭變怪之事矣。上曰,左相云何事乎?自致仁曰,古阜郡守趙觀鎭,今曉來見左相曰,今十五日,渠發還官之行,行到德坪店,逢見趙載履之子必鎭,則必鎭言內,渠在公州渠家矣,渠之四寸純鎭,卽逆翰之子,免坐爲奴於巨濟者也。忽送潭陽趙哥爲姓人於渠處,傳致書簡,其中諺書一張,有殊常之語,潭陽趙哥又云,純鎭方在巨濟,與謫客八人,有謀議之事,所謂謀議,卽二字凶言,而一字則正字,而上一字,不敢聞之言也。必鎭驚聞此言,欲爲告變上洛,而路逢觀鎭,故仍爲率來,直爲來見左相云矣。上曰,正字上一字,卽反字云耶?致仁曰,然矣。二字凶言,旣有發告之人,其爲驚駭憤惋,當如何哉?上曰,國勢尙未鞏固,人心靡所底定,故凶孽之傍伺,固其勢也,而所謂發告,未免虛謊,今番之事,又安知不如昨年李哥之所告乎?致仁曰,臣則未及詳聞,而左相方待右相之入來,欲爲求對云矣。臣之狗馬之疾,許久彌留,今則形殼徒存而已,連承問疾之敎,且詢何日之造朝,明日賓對,果欲力疾入參矣。今承宣召之恩,適有數條所懷,欲爲陳達矣。上曰,老炎如此,明日且値望拜齋戒,次對未可爲也。如有可奏之事,陳之,好矣。致仁曰,昨因臺疏批旨,有定配四儒生分首從,或仍或配之命矣。儒生事,轉輾過激,轉輾葛藤,非曰無罪,而究其歸趣,則出於討復之義也。向者嚴處,固仰鎭定之聖念,而今則數朔謫配,罰已施矣,同罪三人,已分揀矣。首倡人之仍配,實爲可矜,且臺疏中累百人變爲數三人之說,蓋指陞補時儒生,初不干於被配四儒之事云。然則批旨及處分,不無眩於擧行者矣。上曰,卿言則固好,而予於竄配之儒,豈有深惡而然哉?只以勒加人以逆字賊字之名,乃是今世之痼弊也。若不大段懲創,則末流之弊,將至何境?予於一重臣,謂以不槪則可,豈有眷愛之心,而及遭此名,必欲昭晰,非爲重臣地也,爲世道也,爲國體也。況於日前趙鎭宅之只令給暇,可諒予之所執也,鎭宅之情境,非不矜惻,而猶無撓改之理,況彼一儒生乎?致仁曰,儒生事仰奏後,方欲以趙鎭宅事繼請矣。聖敎先及,臣請畢陳,趙鎭宅之二千里外奔赴之行,已極慘惻,而金吾草記,只下給暇之批,若令過葬後還配,則豈不萬萬可矜乎?及今宥放,則實有光於聖德,而一人旣放,則同罪自當咸宥,是臣區區之望也。上曰,俄已諭之矣。彼儒生輩勒驅一重臣以賊字,而其罪尙如彼,況卿之地處,予之倚毗,其視彼重臣,果何如也?名爲玉堂,直以憯毒駭悖之說,無難勒驅,天下寧有是耶?卿之位遇,何等隆盛,而夏賊之逆,逆之魁也,何忍以此冒之乎?適値藏刑,姑施薄竄,在渠輩幸耳。鎭宅之戴星往來,實爲可矜,然今若遽議闊狹,而復或有此等之類,則伊時處分,當與戴星之暇而不許,亦安知不竝與戴星之身而無之乎?如此小懲大誡之政,實爲生道殺人之義矣。卿試思之,鎭宅輩罪名,其可以容易議貸乎?卿不可以看作一已之事,輕請疏放之擧矣。大抵今番玉堂事,比李存中,何如?存中旣不免還配,則鎭宅亦豈不可用此例乎?先卿所遭,比卿不啻較輕,而處分之嚴正如此矣。致仁曰,李存中則初無論斥先臣之事矣。向來堂箚措語,雖未目擊,臣之所遭,實切痛心,豈敢有顧惜要譽之私,而直以目下矜憐之狀,有所冒陳矣。上曰,其叔奉朝賀,則絶痛於其姪所爲云,然否?致仁曰,趙暾性本過激,故似如此矣。上曰,鎭宅之參箚,實則非所樂爲,觀於筵中色辭,亦可知其黽勉矣。且其中一二人,只爲隨人起伏而已,有何罪乎?然而執跡而論,厥罪惟均,朝家刑政,豈可屑屑焉强爲區別乎?致仁曰,若使世人遇事之際,能立已見,不爲苟同,則世道豈至於是乎?上曰,卿言然矣。上曰,右相如已入來,勿入求對啓辭,竝入侍,可也。命書傳敎曰,左右相入侍。賤臣承命出,與左議政李性源,右議政蔡濟恭偕入進伏,性源等曰,老炎轉甚,聖體,若何?上曰,一樣矣。上曰,領相俄以趙鎭宅,只令給暇歸葬,事近迫切爲言,而予則曰,近來逆之一字,勒冒於人,若帽之着頭,此弊不革,國不爲國,以是之故,已以還配之斷,不可已爲答矣。卿等之意,何如?性源曰,趙鎭宅事,誠可矜矣。領相之陳請,固知出於眞情,而聖敎斟量,至及於此,臣無敢更容一辭矣。濟恭曰,日前伏見分撥,果有給暇之敎,故臣亦認以旣上來矣。畢竟似無還配之慮矣。今伏承下敎,誠至當矣。冒以逆字之帽,誠爲難救之弊,朝廷之上,未嘗見官師箴規之例,而少有事端,則輒以此帽加之,故甚至有數三宰臣詼諧之言曰,居今世而欲做官,誰不免一番逆帽云云。此可以觀世變矣。此等處明示好惡,臣不勝欽仰矣。性源曰,臣於今曉在家矣。古阜郡守趙觀鎭來言,渠於十五日,發還官之行,十七日,到德坪店,忽逢渠之六寸必鎭,自公州上來,將欲告變云,故詳問事實,則必鎭之四寸純鎭,卽逆翰之子,出繼免坐,而爲奴於巨濟者也。今十五日,忽有一人,自稱潭陽趙哥,來傳純鎭之書,又一諺札,要傳於其姑母徐瀅修之養母,而書中有曰,此後雖有可驚之事,勿爲驚動云云。趙哥又曰,純鎭在巨濟,與謫客八人,方有謀議之事,一端已入京中,當有上疏之擧云,故必鎭曰,上疏豈可謂謀議,謫客亦安得上疏乎云爾,則趙哥曰,事已至此,當詳言之矣。謀議之事,果是二字凶言,因書示反字正字云,又曰此後雖有可驚之事,須勿驚動云云。必鎭聞此驚怯,欲爲招集奴僕,執捉之際,趙哥卽爲知機逃去,故渠卽上洛,爲告變之計云。故觀鎭仍卽率來,必鎭拘置渠家,而來告於臣云矣。逆如翰賊,而餘孽不殄,有此跳踉之兆,況其二字凶言,萬萬叵測,必鎭爲先具格嚴問,純鎭及潭陽趙哥,斯速發捕,宜矣。上曰,俄因領相所奏,已略聞之矣。所告之事,果不虛謊乎?致仁曰,必鎭所告,如是丁寧,揆以國體,不可不卽設推鞫矣。濟恭曰,雖非用刑之時,推鞫嚴問,不可已矣。上曰,旣有發告之人,則在事體固宜設鞫,而予意則不然,惟彼一箇逆孥,七八謫客,豈有眞箇謀議乎?畢竟若歸虛謊,則年年鞫獄,番番虛影,豈非可悶之事乎?致仁曰,事在可問可覈,則何止年年乎?雖月月究問,未爲不可矣。上曰,卿等之言,固宜如此,而純鎭不過爲奴之逆孽,趙哥又是逃走之賊漢,使捕廳窺捕捉來,待其端緖,而設鞫亦不晩矣。性源曰,觀鎭言內,必鎭則人甚孱劣,而純鎭則本來凶獰,其父與兄之逆節,此漢無不參涉云矣。上曰,丙申春,似聞純鎭之名,而其時年尙少,安知其參涉與否乎?仁浩曰,必鎭旣聞趙哥之凶言,不卽縛執,顯有疎漏之罪,此一款,先加鞫問,宜矣。上曰,何待設鞫,先爲平問委折,可也。性源曰,臣於入來時,必鎭·觀鎭,皆令來待於當直,左右捕將及金吾堂上,使之來待,宜矣。上曰,何必如此騷動乎?金吾堂上不必來待,而捕廳則似有跟捕潭陽趙哥之事,捕將來待闕外,可也。致仁曰,必鎭先令捕將究問,好矣。上曰,旣欲平問,則卿等出去賓廳而問之,亦何妨乎?性源曰,臣等之平問於賓廳,似涉如何矣。致仁曰,再昨年告變之宋哥,亦自賓廳招問,今亦依此爲之乎?上曰,卿果有記性矣。何論前例有無乎?致仁曰,臣等今將退出而究問矣。上曰,旣聞二字之說,則卿等之必欲究覈,固也,而予意則設有謀議之事,決非渠輩之所可辦,世豈有無內應之謀議乎?不然而只以凶言云云。輒欲設鞫,則畢竟無實,何異僞烽乎?賴天之靈,國勢得以鞏固,朝象自底妥帖,則雖有純鎭百輩,不足憂也。雖以近俗痼弊言之,果如右相所奏,逆帽之說,朝而加之,夕而脫之,世安有如許奇怪之事乎?以此之故,逆之一字,視若尋常,言之者無難,受之者不畏,向來右相所遭,果何如也?予不得不筵敎以質之,綸音以證之,所以無反坐之擧,然此亦前古所無之事也。至於領相,則所箚論筵討,殆無餘地,領相其果爲逆乎?領相非逆,則言者何可免反坐乎?今若視同微眚,朝竄夕解,則其可曰國有法乎?趙鎭宅之決難議宥,良以此也。且彼鎭宅輩,幸因不用刑之時,止於竄配矣。此後則予有準擬以俟者,如有復踵構誣逆字賊字之習者,無論三司之長如都憲,士論之本如掌議者,當有別般處分,以爲懲一勵百之地,頃以此意,言於筵臣,俾世之人,覺得生死關頭矣。卿等位居承佐,須思對揚之方,可也。致仁等曰,生道殺人之敎,孰不欽仰,而目今矯俗之道,實非如臣等輩所能對揚,是甚惶悶矣。上曰,向筵予有優遊不斷之敎,則右相至謂以自況之太低矣。予豈欲故爲優遊也?第於施措之際,輒思休養之方,故至以喣濡二字爲言矣。雖然從今以後,如或更有誣人者,則其所抵罪,決不優遊而喣濡,予之此意,朝臣不可不知也。性源曰,臣等之入來求對,外間旣知之矣。畢竟無端而退則亦涉如何?必鎭之設鞫嚴問,不可已矣。上曰,近來吹覓,無所不有,領右相之前後所遭,固無論,獨左相爲完人矣。雖於此事,安知不以不設鞫?爲卿等之罪,而此則有不然者,兩漢之自捕廳捉來,少無妨於國體,兩漢就捕後,觀勢設鞫,有何不可乎?致仁曰,究問必鎭後,臣等竊欲登筵更陳矣。上曰,唯。命大臣先退。命書望拜禮取稟啓辭批答。又命書傳敎曰,明日當詣北苑齋宿,翌曉詣壇門外行禮,以此,分付。上曰,齋宿時擧行凡節,依三月例爲之事,分付,可也。命退,承史以次退出。
戊申七月十九日未時,上御誠正閣。大臣少退,更爲入侍時,右副承旨洪仁浩,假注書趙台榮,記事官李相璜·金祖淳,領議政金致仁,左議政李性源,右議政蔡濟恭,以次進伏訖。自致仁等曰,臣等出往賓廳,招入必鎭,逐條平問,使渠手書所供,而純鎭抵必鎭書札及扺其姑母處諺札,竝爲持入矣。上曰,入之。進覽訖。上曰,必鎭之爲人,何如乎?性源曰,果甚殘劣矣。致仁曰,似非全無知覺者矣。上曰,所謂書札筆體,果同乎?仁浩曰,眞諺雖殊,而筆體則同矣。且聞必鎭所告,則潭陽趙哥來傳純鎭札凡四張,而二張則閑漫問安。故不爲持來云,此說極涉殊常,不可不嚴問矣。性源曰,諺書中勿爲驚動之說,與趙哥口傳之言相合,已是可疑,而賣沓則三百兩,推移則四五百之說,尤屬叵測,渠是謫居之逆孥,安用此許多錢兩乎?上曰,旣云謀議二字,則豈可以此錢成事?且若事成,則何用錢爲?此一事似無着落矣。且其諺書所傳處,乃是徐瀅修養母云,徐判府卽義理主人,況與渠家自來不好,則今忽抵書於其家云者,豈不可怪乎?致仁等曰,潭陽趙哥言內,禁都雖下來,切勿驚動之說,極爲可疑。況其八謫之謀議,二字之凶言,旣發於趙哥之口,逮捕得情,不容少緩矣。上曰,俄者命入徒流案,考出巨濟謫配者凡十九人矣。豈可因此漢之所告,而竝逮十九人乎?其將拈出何許八人乎?純鎭處勢將覈問,而一純鎭之捉來,何至於發送金吾郞乎?況潭陽趙哥,則安知非哄誘必鎭?討索錢財之計,而旣已逃走,則亦當自捕廳跟捕矣。書中旣稱三月恩典,似知洛中消息,而徐瀅修之爲錦伯云者,果何也?且渠之趙哥與徐氏有隙之狀,人孰不知,而今欲謀議大事,乃反先告於嫌家者,抑何也?必鎭之不能執捉,趙哥猶可諉之慌怯所致,而不問名字及居住云者,不成說矣。致仁等曰,必鎭雖曰發告,而不無種種違端,令捕將施威盤問,宜矣。上曰,捕將如已來待,使之入侍,可也。賤臣承命出,與左捕將趙心泰,右捕將柳鎭恒偕入進伏。上敎性源曰,卿等須將必鎭所告,詳言於捕將也。性源承命,以必鎭口招及書札二張,出給心泰等,仍以必鎭所告事,一一詳傳。心泰曰,二字凶言,旣發於潭陽趙哥之口,而謀議凶計者,卽純鎭也,兩漢卽速發捕,宜矣。上曰,兩捕將俱經統制使,統營·巨濟之間,相距幾許,而許多謫配之徒,有何所聞乎?心泰曰,臣則遞來屬耳,而在任時,申飭屬邑,嚴防海路,俾無疎虞之弊。至於巨濟,不過四十里之間,然果未聞殊常之所聞矣。上曰,純鎭則方在巨濟,可以容易捉來,而潭陽趙哥,則不知名字居住,殆同捕風捉影,將何以跟尋乎?押去必鎭,眼同窺捕爲好耶?心泰曰,必鎭之輕失趙哥,萬萬駭痛,所當嚴覈得情,不可率往同捕矣。性源曰,遠路押去之際,恐致疎漏之患矣。上曰,執法之言,則固宜如是矣。然則兩捕將出去賓廳,各別盤問於必鎭,怵之以威,期於逐條悉陳,可也。心泰等承命退出。致仁曰,潭陽趙哥事,終涉殊常矣。性源曰,純鎭諺書事,亦涉可疑,而徐與趙之自來有嫌,果如聖敎矣。上曰,必鎭家諸趙,無一如人者,而趙潞鎭,曾見於桂坊時,狀貌,頗好矣。今已蒙宥,得爲平人,可謂像不無助矣。大抵諸趙哥,無非有一種麤氣,而其中必鎭諸派,爲尤甚云矣。性源曰,然矣。濟恭曰,釁孽怨國之徒,其類寔煩,而如潭陽趙哥者,每每誑惑人心,此蓋湖南人心,本多妖誕之習矣。上曰,如此等輩,設或有綢繆嘯聚之患,予何足深慮,而最可悶者,朝廷之上,風習不古,搢紳之間,疑阻轉成,駸駸至於莫可救藥之境,上之所以馭下,惟是刑政之得宜,而近因待用刑三字,初無可以明示好惡之地,豈不可悶乎?雖以趙時偉事言之,請拿請鞫,今至閱歲,而自上處分,迄無究竟。故人之爲言者,或云旣無明白證據,故鞫問慮有難處,或云猶有一分顧藉,故臺啓尙靳允從,以此二說,棼棼妄議者皆非也。前後筵敎及絲綸,不啻縷縷,而最是隱然以戚里自居者,尤屬可駭可笑,渠若姓尹,猶可說也,而渠是何等之人,乃敢誇張而藉賣乎?予於時偉,自來深惡痛嫉之狀,左相之子,久叨近密,惟左相可以知之矣。如此而謂有一分顧藉者,豈成說乎?至於國言云云。旣非一人之言,乃是公傳之說,則許多人中,此罪案之歸於渠身,豈無所以乎?不炊之堗,煙不自生,向所云何以得此之敎,正實際語也。當初發啓之臺臣,似是金載翼,而旣登臺啓,則卽是成案,至於領相之聲討,則乃在於臺啓謄傳之餘,國言喧騰之後,而此時渠之勢焰已熄,不足爲慮,則以領相之筵奏,欲歸之於私憾黨習者,尤豈不萬萬寒心乎?致仁曰,臣之昨年朝參日所奏,尙云晩矣。國言狼藉之後,渠何敢容喙而自解乎?濟恭曰,臣自五六年來,屛蟄郊居,無所聞見,而曾於壬寅邦慶後,伏蒙判尹特除,當陳辭疏,而頭辭稱慶,情禮固然。故方欲治疏之際,得聞時偉諱慶之說,大行於世,至謂若於此時,敢云慶賀,而發諸口筆之書,則乃是逆賊云。故臣是畏約之蹤,恐添一重罪案,趑趄多日,僅以本支百世四字書之,而慶之一字,不敢書之矣。伊時又聞以重臣金鍾秀疏中,書降生二字,執以爲凶言,又拈其疏中蹈舞城外四字,至曰渠若欲蹈舞,則何不在渠家蹈舞,而乃敢來詣城外乎云云。其所咆危怕之說,罔有紀極,無人不聞,有口皆傳,故如臣僇廢聾瞽者,卽聞而飫聽,則其所喧傳而狼藉,據此可知。渠之凶腸悖說,遮掩不得,則其可泛然謂之國言而已乎?上曰,上疏頭辭之說,向因筵臣言聞之,則重臣疏後,吳大益·李敬一書之矣。今聞右相之言,伊時諱言邦慶之說,果然矣。性源曰,此則伊時疏章,可按而知,一番査覈,則可以明正其罪矣。上曰,時偉之罪,雖以已登於臚列者言之,猶不勝僂指以數,況又以此一款,何可更覈乎?予則一言以蔽之曰,朝著之上,亟祛疑阻二字,務要偕底大道,則賞罰各得其當,刑政自歸適中,而幺麽純鎭輩事,不足云云也。性源曰,臣於再昨年,以都監堂上入侍也,時偉以吏參入來肅謝,伊時伏承筵敎。且其趙逢事之稱,曾所稔知,則渠之恣意藉賣,死有餘罪,而況於五九月喪變之後,臣民之悲冤哀痛,尙未一洩,則姑先加律於時偉,以爲待用刑嚴覈之道者,實是輿情之所同矣。上曰,前已悉諭矣。但領相筵奏,在於時偉罪案已著之後,則國言之言,果是領相一人之言乎?此等乖論,必須打破,然後國可以爲國矣。上曰,兩捕將更爲入侍。賤臣承命出,與趙心泰·柳鎭恒偕入進伏。心泰等曰,必鎭所告,與俄者一般,而潭陽趙哥言內,當往扶餘抽川居金進士家云,此一路亦當跟捕矣。上曰,趙哥之說,何可準信?況彼湖西一路,寧容更貽騷擾之弊乎?須定二牌捕校,直往巨濟,執捉純鎭,而推問趙哥去處,則可以知之。仍卽前往窺捕,可矣。巨濟謫配人中,如有別般可疑者,則査問於純鎭接主人,量宜捉來爲可,而與統帥合力掩捕,亦可也。年前出使捕校,至有乘藍輿挾娼樂之擧云,捕將若能申飭,寧有是也?今番若復有此等之弊,則捕將難免重繩,各別嚴飭,可也。命心泰等先退。仁浩曰,必鎭姑不設鞫嚴問,亦不出付捕廳,則事甚疎虞矣。上曰,大臣筵退後,招致刑曹郞官,出付必鎭,使之各別拘囚以待,可也。上曰,昨日白東俊緘答及批旨,卿等見之乎?致仁曰,果爲伏見,而此事亦一變怪矣。上曰,李壽鵬聞是驕妄者云,而白東俊之始焉伈伈,今忽自鳴,亦豈不庸劣乎?大抵近來紀綱,無可奈何矣。儒生則辱泮長,閑良則逼騎判,邑倅則凌閫帥,莫非朝廷不尊之致,予甚悶之矣。致仁曰,然矣。上曰,俄筵領相所欲奏之事,陳之,可也。致仁曰,俄以定配儒生事仰陳,而未蒙發落矣。上曰,誣人之罪,不可無一人應配者,而臺疏與批答,聞有相左之端云,承旨筵退後,査問於成均館以啓,可也。致仁曰,臣於昨年,以銓法之多壞,倖門之漸開。深以爲悶,敢請自今依法典所載,非有特敎嫡長外,無得以支孫,擅擬該曹望單,亦禁其泛書後孫,則自上可以從之。臣雖無似,其言則爲國家遵法,其事則,出擧條申飭,而今番都政,又循謬習,初仕二望,皆非嫡長,歲未及周歲,而毁棄如此,今日國事,誠末如之何矣。衰病銓堂,多在鄕外,則未記其有此飭令,容或無怪,而爲法受罪,亦安得辭乎?前吏曹判書宋載經,罷職,何如?上曰,依爲之。致仁曰,銓堂旣被罪罷,則兩初仕自在當遞之中,而第念先正臣趙憲後孫,最甚零替,自前因大臣陳請,間有支孫中調用之命矣。聞趙忠達之子未成童者,出爲先正後,而先正祠版,方在忠達家云,自朝家合有別施之典,典獄參奉趙忠達則特爲勿遞,俾有助於先正香火之節,恐好矣。上曰,依爲之。濟恭曰,非嫡長則毋得懸註調用,大臣旣已陳達定式矣。頃聞姜有一,除職於其父在世之日,故領相囚政吏,而有一晏然出肅,揆以廉隅,大段未安矣。上曰,其家子孫處義如此,尤可駭矣。致仁曰,廉隅所在,不可仍置,罷職,何如?上曰,依爲之。出擧條自致仁曰,向臣之以經筵國子通後,始通亞三銓事,筵稟定式者,欲遵流來政格,俾爲來頭擧行之道,則前吏曹參議曺允大之以其前舊通經年行公之人,忽地引義,誠是意外。因飭敎卽已赴政,今無可論,而第於其時筵奏,有忘漏者,自前廟堂薦例,不拘履歷,蓋以廟薦異於銓法,惟人是取故也。原擧條中,以廟薦外三字,添書付標,俾無此後疑眩之患,何如?上曰,依爲之。出擧條致仁曰,頃日蔡弘履等三人竄配,固知聖意在於嚴其防限,而此不過一時文字之失,不足深責,且聞所配之地,時氣尙未寢熄,又有篤老侍下,情理切急者云,合有軫念之道矣。上曰,竝特爲放送,可也。出擧條致仁曰,礪世樹風之方,莫先於明國是以一民志。當此義理不明之時,尤不可不以彰癉爲急務,故縣監成僴,以童時受業於玄逸之人,當己巳之變,鎭日起居於私第,及玄逸上凶疏,語逼聖毋,僴卽移書告絶,辭意嚴正,至今讀之,澟澟有生氣。玄逸之還鄕也,館學爲請留疏,見差疏色,要與同參,則答曰蝨附誤國之權貴,庇護嗣基,戕殺大臣,吾則當爲請逐疏耳。凶徒大恚之,誣捏竄鎭海,甲戌更化,始宥還除職,官至縣監矣。以色目中人,挺身獨立,力扶倫綱,六年竄逐,九死靡悔,非有見識忠憤之高於人一等者,何能若是其卓然乎?自朝家特加表章,許以贈官,則大有關於激勸之道,故敢達矣。上曰,左右相之意,何如?性源曰,雖未前聞,而請逐疏云云。氣節可尙矣。濟恭曰,臣則未有聞知,而今聞領相所奏,在朝家褒尙之道,實合贈職矣。上曰,聞甚卓然,卿等之言,亦皆如此,特爲贈職,可也。出擧條上曰,摠使之病,尙難行公云,甚可悶矣。致仁曰,摠廳雖異三局,軍門事務,不輕而重,摠使除拜,已過屢朔,而病勢尙爾,一不參賓對,事體亦甚未安。有難等待其差復,許遞,何如?上曰,依爲之。出擧條仁浩曰,摠戎使李昌運許遞事,命下矣。將兵之任,不可一刻無摠察之人,何以爲之乎?上曰,守禦使兼察,可也。仁浩曰,摠戎使出代間,守禦使兼察事,命下矣。守禦使金鍾秀,卽爲牌招聽傳敎,何如?上曰,依爲之。出擧條上曰,將望苟艱,誰有可合者乎?致仁曰,前統制使,俄以捕將入侍矣。爲人固可合,履歷亦已優,且其聲望素著,此等之人,合宜進用,時統制使亦是乃家之人,俱可以通擬矣。上曰,左右相之意,何如?性源曰,兩人之可合與否,果無常時之料量,而領相之言,好矣。濟恭曰,臣則尤無聞見,不敢,仰達矣。上曰,筵退後相議爲之,好矣。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
上詣北苑入幕次後,內閣·政院·玉堂·藥房口傳問安。答曰,知道。
南鶴聞啓曰,來二十一日輪對,望拜禮相値,頉稟之意,敢啓。傳曰,知道。
趙鼎鎭啓曰,備邊司郞廳來言,今日賓廳日次,而皇壇望拜禮齋戒相値,不得來會云矣,敢啓。傳曰,知道。
南鶴聞啓曰,明日望拜禮時,九卿當爲備員進參,而吏曹判書吳載純病不進,卽爲牌招,以爲淸齋進參之地,何如?傳曰,允。
備邊司薦望,以趙心泰爲摠戎使。
兵曹,摠戎使單趙心泰。
傳于趙鼎鎭曰,新除授摠戎使趙心泰牌招,傳受密符及敎諭書。
趙鼎鎭啓曰,密符親納,例也,而前摠戎使李昌運,謂有身病,使其將校替納,事甚未安,推考警責,何如?傳曰,允。
自洪仁浩啓曰,昨因領議政所奏,依筵敎,査問成均館,指一以啓事,命下矣。問于大司成黃昇源處,則以爲,日昨臺疏批旨,有場外發通儒生人數査啓之命,而儒生人數,雖有相左之端,通文措語,初無登徹之事。至於申龜朝,則最初捲堂所懷,以聲罪朝臣事,特敎停擧而定配,四儒生之發通,在於陞試之前,蓋以申龜朝被停後,冒入食堂之儒生,稱之以亂臣賊子,故至有散配之處分矣。前後事實如此,而臣不敢指一仰對云矣,敢啓。傳曰,觀此啓語,臺疏批辭,果不無相左。然初次通文,旣出於捲堂所懷處分之後,則可謂冒犯賊字之外,添一亂字,下語亦可謂較重。以此以彼,初通首題人,自可仍配,且此處分,異於一時停擧薄勘,況本意亦在矯弊懲後?今則別無眩於擧行之事,以此知悉。
有政。吏批,判書吳載純進,參判李在學式暇,參議李時秀進,同副承旨南鶴聞進。以李殷模·尹羽烈爲修撰,崔大奎爲直講,鄭在中爲中部奉事,兪聃柱爲永禧殿參奉,李秉模爲繕工提調,金毅重爲兼律學敎授,卞宗海爲律學敎授。
兵批,判書李在簡進,參判具㢞病,參議宋鍈守宮,參知柳誼入直侍衛進,行左承旨趙鼎鎭進。以李敬懋爲副摠管,副司直金載瓚,副司果南公轍。
南鶴聞,以禮曹言啓曰,卽接司圃署所報,則各殿宮供上西果,依下敎,明日爲始,不爲封進云矣。依所報自明日停封事,分付之意,敢啓。傳曰,知道。
洪仁浩,以義禁府言啓曰,興陽縣監李光遇憑閱處之事,傳旨,啓下矣。李光遇時在任所云,依例發遣府羅將拿來,何如?傳曰,允。
敎摠戎使趙心泰書曰,肆予鼓鼙入聽,得卿旌旗增彩,爰卜在師之吉。用俾摠戎諸軍,歷數海東雄藩,莫如漢北巨防,山河壯表裏之勢。金城湯池,鎖鑰鞏扞禦之方,高牙大纛,晝亭留洗劍之扁,可想十全十勝,玉帳繞枕戈之思,疇若同心同德。惟卿,戎壇令譽,將家遺風。莅三道純制之營,歷揚纔四五歲,廁九重宿衛之列,倚毗非一二端,朝除夕遷,人或譏以太驟,才著績備。予則取於愈勤,玆渙十行溫綸,特賁一營專制,玆授卿以摠戎使。卿其式膺寵命,茂恢良圖,肅組練而撫三軍,捨威命則難濟,壯藩蔽而鎭一路,務寬惠之竝推。於戱,畿輔之凋殘轉深,政宜先於蘇息,昇平之恬憘已久,慮毋忽於綢繆。故玆敎示,想宜知悉。
戊申七月二十日卯時,上詣北苑。齋宿入侍時,兼都承旨沈豐之,行左承旨趙鼎鎭,右承旨趙衍德,左副承旨尹行元,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢敎直提學徐有防·李秉模,檢校直閣徐鼎修·鄭東浚,直閣鄭大容,待敎尹行任,以次侍立。上具翼善冠·衮龍袍,乘輿出賓陽門,由靑陽門詣北苑,降輿,御暎花堂。上曰,摠戎使牌去來催促。賤臣承命出傳,少頃,摠戎使趙心泰進伏。命仁浩讀宣敎書諭書訖,上敎心泰曰,旣奉敎諭書,自弘化正門出去,可也。心泰退出。命書榻敎曰,明日參班侍臣中,呈告及在外·未肅拜人員竝許遞,政官牌招開政差出,待下批牌招淸齋。上曰,儒生通文中書逆字賊字者,誰也?仁浩曰,金益煥矣。上曰,大司成問啓,姑未爲之耶?仁浩曰,今方爲之矣。上曰,問啓詳細爲之後,承旨持入,可也。少頃,仁浩持大司成問啓進伏。命讀奏仍書批旨。又命書傳敎曰,無端違牌,又此懸病,何也?吏曹判書吳載純推考,更爲牌招。淸齋日暮時至,鼎鎭跪告環衛軍兵懸燈,取稟。上曰,知道。命退,諸臣以次退出。
上在昌德宮。停常參·經筵。
自辰時至午時,灑雨下雨,測雨器水深五分。
自午時至申時,灑雨下雨,測雨器水深三分。止
大殿,內閣·政院·玉堂·藥房經宿口傳問安。答曰,知道。
上詣皇壇入齋室後,內閣·政院·玉堂·藥房口傳問安。答曰,知道。
望拜禮罷後,還入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
南鶴聞啓曰,今日乃是處暑,視事當爲取稟,而老炎猶甚,新涼未生,姑觀日候,更稟之意,敢啓。傳曰,知道。
趙鼎鎭啓曰,來二十五日朝參日次矣,敢稟。傳曰,停。
洪仁浩啓曰,再昨日領議政擧條中,典獄參奉趙忠達勿遞事,批答有依爲之三字,而擧條書入時,漏而不書,原擧條,今方付標以入矣。臣之不能照檢,萬萬惶悚,而當該注書,推考警責,何如?傳曰,允。
傳于洪仁浩曰,坐直承旨入侍。
以修撰尹羽烈牌不進罷職傳旨,傳于南鶴聞曰,只推。
趙衍德,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
南鶴聞,以賑恤廳言啓曰,漢城府牒呈,據西部字內民家頹壓三十一戶,南部字內民家頹壓十戶,東部字內民家頹壓五戶合四十六戶,恤典各錢二兩式,依例題給之意,敢啓。傳曰,知道。
趙鼎鎭,以兵曹言啓曰,依下敎近仗·軍士等處,解渴之意,敢啓。傳曰,知道。
趙鼎鎭,以兵曹言啓曰,依下敎,內吹·近仗·軍士等處,療飢之意,敢啓。傳曰,知道。
趙鼎鎭,以訓鍊都監言啓曰,依下敎,本局兼內吹等處,療飢之意,敢啓。傳曰,知道。
趙鼎鎭,以禁衛營言啓曰,依下敎,本營兼內吹等處,療飢之意,敢啓。傳曰,知道。
趙鼎鎭,以御營廳言啓曰,依下敎,兼內吹等處,饒飢之意,敢啓。傳曰,知道。
刑曹啓目粘連云云。殺獄罪人張龍大,待用刑嚴訊取服之意,分付該道臣,何如?判付啓,龍宮囚張龍大獄案反覆看閱,已有日而別無執疑之端,且乏傅疑之階,杖數之七度卄五度,姑捨是,致命招因,係於捽與不捽,捽與不捽,又無論傷處,歸重在於有病無病,而堅硬之痕,旣緊於臂腿是隱,則其死也非杖而何?所使杖者,卽龍大也,爲李通士,欲償其死,龍大之死,豈容二辭?卽此除良,座首亞於守宰,爲法受罪,尤有別於凡民兺不喩,成獄屬耳,出場未判,而縱子呼籲,語多爽實,在朝家抑强扶弱之政,寧或貸彼凶身之三尺,以貽無告無限弊端乎?況旀養戶而兼竝之罪露焉,虐民而債殖之迹綻焉。似此罪犯,雖不關於殺越本事,決獄莫要於參較情跡,龍大所爲,迹難恕,情又難恕。此而有原貰之論,至無勢者當代死,稍有勢者當倖生,王章至嚴,寧有是也?嚴飭道伯處如前除良,諸般情節,各別嚴覈,待一一輸款,錄啓爲有矣,名以鄕品,異於蚩氓,特敎按査之下,如以實狀,無遺實陳,以聽朝家之處分,則法文中猶有鄕所殺人,因公因私之別,死與不死間,更或詢問獄官,別求一分傍引之斷側,猶之,可也。萬一一直抵賴,待用刑限死加刑,必無生出獄門之理,以此意措辭行會爲良如敎。又啓目粘連云云。殺獄罪人金福禮獄事,臣無容別見,依前同推之意,分付道臣,何如?判付啓,臯陶曰殺,帝曰宥,古人有言,蓋指人君主好生,法官主常刑也。刑當其罪,豈或低昂,而情以恕跡,抑又一道乙仍于,殺獄傅生,動引古人殺宥之說,而此獄反是,道啓曰宥,判辭曰殺。至今訊推,已多年所,朝家常有所斟量兺除良,在其時,則囚推纔踰帀年,疎放未宜遽議,情之可原與不可原,亦未暇顧,只從重人命嚴獄體之意,特置仍推秩,別下措辭判付是置,今因査事,更又細閱,而或慮前見之先入,以致當宥而不宥,反履上下,求疑於無疑是如乎,大抵兩人互毆,一生一死,生者之償死,卽不易之三尺。此獄段,生比死人,被打重被傷重,以至情節與蹤跡,無不反甚,外此足合起疑,足合惟輕之端,亦不一而足,到今翻決,何嫌於銷刻?且有別般憫惻者,一年二年,任渠荏苒,竟致獄中瘐死,大非在初判決之本意。靑松府殺獄罪人金福禮,特爲減死定配事,分付爲良如敎。
戊申七月二十一日卯時,上詣皇壇望拜禮入侍時,兼都承旨沈豐之,行左承旨趙鼎鎭,右承旨趙衍德,左副承旨尹行元,右副承旨洪仁浩,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣徐鼎修·鄭東浚,直閣鄭大容,待敎尹行任,以次侍立。上具翼善冠·衮龍袍,乘輿由永肅門,出明禮門,降輿入齋殿。改具黑圓領袍,入朝宗門就板位,行四拜禮,入冽泉門,詣奉室及壇上,奉審訖,還御齋殿,改具衮龍袍,乘輿出,敎曰,參班儒生及閑良來待于協陽門外事,分付。賤臣承命分付,駕由永肅門,出靑陽門,詣協陽門,敎曰,來待儒武以次進前,各奏姓名,可也。幼學李國鉉·金頤淳·金宗鉉·金敬淳·李厚中·李厚五·李厚豐·李蘷·金履源·金愚淳·金世淳·李雲燮·李日燮·李重溫·李重晟·李重曮·李重默·李重協·李重迪·李命夏·李圭夏·李重奎·黃載鼎·黃勉忠·黃時鍾·黃世鍾·閔光誼·閔翼鉉·洪道泳·洪龜泳·洪師泳·洪泰泳·李時行·李得養·尹行勉·尹行順·許瑀·許琱·南正容·金宗韺·李濟應·尹宗基·吳慶曾·曺鴻振·曺始振·李憲采·任尙泰·李春老·金順行·金履實·金履平·金履初·金履徽·金一淳·金懋淳·金愚淳·金重淳·金蓍根·金遠根·金文根·金百根·金孝根·金善根·金得根·金炳奎·金履鋼·金履鏽·金達淳·金遇淳·金迥淳·金覺淳·金敎根·宋翼奎·李希郁·趙,業儒洪秉冣·申匡一,閑良王德進·王道健·王道恒·王道默·黃春郁·洪九燮·田相龍·田在龍·李重愼·金再亮·田命龍·康漢章·李濟元·李濟和,業武吳在元等,以次進前。各奏姓名訖,曰,臣有區區所懷,而咫尺轎前,有不敢仰陳矣。上曰,第言之。曰,語甚張皇,故以笏記袖來矣,仍欲上之。上曰,笏記來呈,有傷事體,退而以上疏陳之,可也。豐之曰,今日召見參班儒武,感舊崇節之聖意,實不勝欽仰,而幼學趙熤,稱有所懷,袖出笏記,敢生冒呈之計,揆以事體,萬萬猥屑,此等無嚴之習,宜有懲罪之道,故敢此,仰達矣。上曰,擧措雖極猥屑,以來言之意,特爲勿問,見其言然後當下敎矣。出擧條駕入宣化門,還內,諸臣退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,右副承旨入侍。
以修撰尹羽烈牌不進罷職傳旨,傳于洪仁浩曰,只推。
洪仁浩,以弘文館言啓曰,修撰尹羽烈旣有只推之命,卽爲牌招察任,何如?傳曰,允。
洪仁浩,以弘文館言啓曰,新除授修撰李殷模,時在京畿驪州地,經筵入番事緊,請斯速乘馹上來事下諭。答曰,依啓。
洪仁浩,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,以二十四日爲之,可也。
洪仁浩,以禮曹言啓曰,景慕宮展拜,每以孟春·孟秋定式取稟矣。今秋展拜吉日,以何間推擇乎?敢稟。傳曰,同日爲之,可也。
南鶴聞,以景慕宮郞廳以都提調意啓曰,太常生梨,今方薦新於本宮,而宮苑生梨,姑未成熟,待爛熟薦進之意,敢啓。傳曰,知道。
洪仁浩,以文禧廟營建廳言啓曰,本廳堂上戶曹判書臣徐有隣與郞廳戶曹正郞臣鄭東敎,進詣本廟奉審,則廟內外俱無頉處之意,敢啓。傳曰,知道。
趙衍德,以賑恤廳言啓曰,今月二十一日,乃是六巡給糧當次日,故發遣本廳郞廳與備邊司郞廳,各該部官,同往四郊,病民中飢困尤甚者,抄出給米,東部字內二口,西部字內二口,南部字內九口,北部字內三口,合十六口處,米五斗上下。七月十六日及十九日,本廳郞廳與備邊司郞廳,間三日摘奸時,目見顑頷之類,卽地救急之數,東部字內七口,西部字內十一口,南部字內三十五口,北部字內十九口,合爲七十二口,米爲一石九斗二升之意,敢啓。傳曰,知道。
自洪仁浩,以備邊司言啓曰,頃因傳敎,咸安郡牟還未捧中,精抄其流亡絶戶,無依難捧之類,區別狀聞之意,行會矣。卽見慶尙監司金光默狀啓,則枚擧咸安郡守張齊斗牒呈,以爲,本郡辛丑·壬寅兩年,吏逋民反皮牟,合爲一萬二千二百四十六石零,而時存吏奴及土豪當納條一千六十石零,民戶當納條三千五百十九石零,合四千六百餘石內,三千五百餘石,已爲收捧,一千五百餘石,今方督捧。其餘闔沒流亡戶合爲一千六百石零,此外難捧之數,亦至五千九百八十餘石之多,而吏奴負逋一千八百餘石,亦入其中。惟此吏奴逋穀,異於民戶舊還,則一體擧論於難捧之中者,揆以糴法,終涉未安,而如欲徵捧,則惟有侵隣洞一條,其在仰體之道,亦不敢强令督捧,姑依邑報穀數成冊,區別上送,請令廟堂稟處矣。反逋徵捧,法意甚嚴,今於査實登聞之後,固當準數畢捧。一以完穀簿,一以懲日後,而當初關問之聖敎,寔出於深軫切苦之弊,期有蘇草之效,則其中闔沒流亡戶所受合一千六百餘石,仰體德意,特令蕩減,至於時存吏·民戶所受合五千九百餘石,謂其無依,而亦許蕩減,則有乖嚴糴之意,亦非可繼之道。然麥節已過,民食方艱,此時竝督,恐無其勢,待秋成除耗作租,以紓目前之力,兼除牟多之弊,實合事宜。當捧四千六百餘石內,三千五百餘石,雖云準捧,其餘一千五百餘石,刻期畢捧後,報本司之意,一體嚴飭分付,而萬餘石穀物之掩置未捧,因循至今者,萬萬駭然。辛丑·壬寅當該守令,捧現告拿問處之,何如?傳曰,允。旣曰無依難捧,則若以吏逋之在其中,勒令督捧,殊非當初特敎査問之本意。況吏亦民也,犯者多是流離·物故之類云,侵隣·侵族,平民反被其害。旣聞之後,何可區別?草記中已蕩減一千六百石外,吏民舊逋難捧條,依狀辭所陳,特竝蕩減,以爲蘇弊祛瘼之地,可也。
副校理李東稷疏曰,伏以,臣卽伏見昨日擧條下者,參班儒·武召接之時,幼學趙,稱有笏記於袖中,欲爲冒呈於輿前,至有承宣請罪之奏。噫,渠以韋布之微,敢售猥屑之習,乃於咫尺天威之前,有此駭妄無嚴之擧,此莫非徼倖干恩之徒,敢生希覬非分之計,致有無前之擧措。雖以來言之聖意,姑靳科罪之成命,而其在杜後弊勵澆俗之道,如此悖妄之流,決不可仍置。臣謂趙亟命攸司,施以流配之典,宜矣。省疏具悉。昨日儒生之駕前呈納笏記,雖極屑越,承宣已請罪矣,復何必加請乎?退令疏陳,聞有萬經理故事故也。
戊申七月二十二日申時,上御重熙堂。右副承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上曰,趙上疏來到耶?仁浩曰,姑未到院矣。上曰,來卽入之,可也。命讀公事,仍書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,明日太廟·閟宮展謁之命,寔出於拊時追先之聖孝,臣等何敢以日候之寒暑,煩請日字之進退,而第伏念處暑雖過,炎威尙熾,昨今敲爀,少無減於日前酷熱。廟宮行禮,必値旁午,此時勞動,恐有妨於節宣之方矣。今若差退略干日,則向退之炎,必當較歇,應行之禮,亦不踰時。伏乞聖明,深軫愼重之道,展謁日字,更命稍退,千萬顒祝,惶恐敢啓。答曰,旣定之日字,不可差退矣。
藥房口傳再啓曰,臣等俄以日熱之尙熾,仰請展謁之差退,及承批旨,未蒙兪音,臣等實不勝憂慮悶迫之至。日字稍退,異於退月,當炎行禮,易致損節,臣等之所仰請者,決知其無違於典禮,有補於節攝,則恐不必以日字之旣定,有所靳允也。再煩瀆擾,極知惶恐,而憂迫之忱,不能自已,更此齊籲。伏乞深軫聖念,亟允臣等之請,千萬顒祝,惶恐敢啓。答曰,卿等止之。
南鶴聞啓曰,明日大駕詣宗廟入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
傳于南鶴聞曰,軍士房承旨入侍。
傳于趙衍德曰,右承旨入侍。
以洪仁浩囚單子,傳于趙鼎鎭曰,不應爲公罪,功議區別勘放。
以修撰尹羽烈,牌不進罷職傳旨,傳于南鶴聞曰,只推。
南鶴聞,以弘文館言啓曰,修撰尹羽烈,旣有只推之命,卽爲牌招察任,何如?傳曰,允。
南鶴聞,以吏曹言啓曰,全羅道光州居幼學朴褧來告,以爲其九代祖文簡公祥延諡,來九月十五日,定行於光州地云矣,敢啓。傳曰,以下去銓郞一體宣諡,日字及諸凡擧行,依向下批旨爲之事,分付該道,可也。
趙鼎鎭,以兵曹言啓曰,今七月二十四日大駕詣宗廟展謁,詣景慕宮展拜時,以何營軍兵隨駕,何營軍兵留陣,而禁軍及馬·步軍幾番幾哨磨鍊乎?敢稟。傳曰,訓局馬兵三哨,步軍八哨,禁軍三番隨駕,可也。
趙鼎鎭,以兵曹言啓曰,拆見平安兵使趙圭鎭去春夏等褒貶啓本,則寧城僉使鄭宅信,兩次褒貶居中,其不職可知,依例罷黜,何如?傳曰,允。
趙鼎鎭,以備邊司言啓曰,明日動駕時,禁衛營當爲留陣,而禁衛大將金持默,方在直宿矣。在前如此之時,或以中軍代領,或他大將兼察,今番則何以爲之乎?敢稟。傳曰,中軍代領。
趙鼎鎭,以義禁府言啓曰,時囚罪人洪仁浩不應爲公罪,功議區別勘放事,命下矣。洪仁浩以不應爲事理重公罪,杖八十收贖,而其五代祖,寧國原從功臣云,功減一等,杖七十收贖,放送之意,敢啓。傳曰,知道。
領議政金致仁,左議政李性源,右議政蔡濟恭等箚曰,伏以,明日廟宮展謁有命,仰惟孝思撫時,急於伸禮,而第今處暑纔過,晩災尙熾,無異於三庚之烈,此際動駕,萬萬非大聖人節宣之道。藥院口啓,而批旨靳允,臣等不勝憂悶之至。稍過四五日字,炎氣庶可少退,行禮亦不愆時。伏乞聖明,更加深思,許令退定,以副群下之望焉。取進止。答曰,省箚具悉卿等之懇。已定之日字,豈可差退?卿等須知此意。仍傳曰,此批答遣史官傳諭于時任諸大臣。
幼學趙疏曰,伏以,臣於昨日望拜禮後入侍時,竊有區區愚衷,妄陳所懷,而伏承疏奏之命,玆敢冒瀆而仰陳焉。臣竊伏念,今年卽皇明高皇帝開國建元之年也,今日卽神宗皇帝禮陟之日也,鶴瞻神州,風泉之感益切,撫念往事,圖報之道愈邈,而伏聞於歲首乙亥干支,親率流寓舊臣之裔,展拜於皇壇,孰不仰我殿下萬折必東之聖念也?噫,惟我國家不幸遭龍蛇之變,能致再造之慶,而得有今日者,莫非神宗皇帝罔極之恩。是以猗我肅宗大王,設壇于上苑,以寓尊周之義,且報存邢之德,而慮惹淸人之嫌猜,不得張大其事。仰惟崇報之盛意,非謂天子廟不可建於侯邦也,非謂禮如是足矣。且先正臣宋時烈,特以一間茅屋祭昭王之意,營建萬東廟於深山窮谷,以殫悲慕酬報之誠。噫,築壇于禁苑深嚴之中,而不宣於朝報之上,建廟於窮山,而不敢仰請於朝家者,何莫非含痛忍哀,出於不得已耶?蓋此築壇建廟之擧,非但爲春秋尊王之義,專出於酬報萬世之德,而今則淸人亦知有祀壇報德之擧,必自謂我亦有如是之德,亦必受如是之報。縱有擧措之張大,必無嫌猜之意,而且伏念,神宗皇帝以關王有冥助於東國,勅賜銀子四千兩於經理萬世德,使之建廟於我國都門之外,俾爲酬功之擧。此不過一時冥助,而頒銀建廟之聖念,至於如此,則以神宗皇帝萬世難忘之德,只爲築壇苑中,歲一行祀,旣無殿宇妥神之所。又闕烝嘗假神之儀者,無或有歉於崇報之圖,而宣武·武烈之多少英靈,能無踧踖不安之心乎?嗚呼,崇禎之紀元漸遠,春秋之大義益晦,萬世難忘之德,浸浸然易忘,而猗我英宗大王,每勤望拜之禮,我殿下克盡繼述之道,而開創之舊甲重回。洪武之紀年若覩,上下大小之撫古悲感,尤倍於他時,而百餘年未遑之擧,似若有待於今日,可不於此時,而有所表章,仰副列聖圖報之盛意乎?人或謂建天子廟於侯邦,不無僭屈之嫌,且古無其禮云,而此則有不然者。皇朝之九廟灰燼,寒食麥飯,亦無灑之者,而獨保皇朝之禮樂文物者,環顧一世,只有我東方而已。試考錢謙益有學之集,其於高麗板柳文之跋,以一統同文之意,望於我東方者,不啻丁寧,則顧瞻今日神宗皇帝在天之靈,所可降格者,其果不在於我東方,而亦何有僭屈之嫌也?如或於義未妥,則以先正臣秉大義高明之見,其無斟酌理會,而有所創設耶?苟以盛恩之圖報言之,雖邑邑而建焉,家家而祀之,猶未足酬其萬一矣。自古天王家,或於五服之內,則有救災扶顚之擧,而至於動天下之兵,以救海外之國,固是千萬古所未有之盛擧,可不以千萬古所未有之盛禮報之耶?以臣愚意,竊謂大報壇則旣爲竝祀太祖·毅宗,而出於先朝肇創之盛擧,依舊設行,以寓尊周之義,而別建一廟於都城之內,奉安神宗皇帝位版,忌辰·名節,備禮祀享,以垂無窮,則洋洋在天之靈,庶有陟降庭止之所,其於酬報之道,可謂克盡無憾而永有辭於天下後世矣。伏願殿下垂察焉。臣以韋布,有此越爼之陳,自速無嚴之辜,不勝惶懍悚蹙,千萬俟罪之至。省疏具悉。神皇再造之恩,與天無極。吾東方得有今日,莫非神皇所賜。凡屬崇報妥奉之節,寧有一毫欠缺,而壇制之改爲廟制,輕易議到,不惟不敢爲,況古禮壇尊於廟,觀於圜丘·明堂之序次,可以知已。聖朝義起之制,允叶經權,尤何敢容說乎?止
戊申七月二十三日巳時,上御重熙堂。軍士房承旨入侍時,行左承旨趙鼎鎭,記事官金孝建·李相璜·金祖淳,以次進伏訖。上曰,近來妄錯,固非一端。雖以日前日記正書事言之,伊日入侍筵話,使之照檢,毋或差謬,而筵敎及右相奏語,多有爽誤,其事事不謹可知。當該承旨洪仁浩,爲先禁推。上曰,次對日筵話檢飭事,昨見下敎,而今復如是,承旨事萬萬駭然矣。鼎鎭曰,昨今與注書眼同修正,而多有未暢處矣。上曰,更爲修入之意,申飭注書,好矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大駕詣宗廟入齋室後,內閣·政院·玉堂·藥房口傳問安。答曰,知道。
展謁罷後,還入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣景慕宮入齋室後,內閣·政院·玉堂·藥房口傳問安。答曰,知道。
展拜罷後,還入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
傳于趙鼎鎭曰,出宮門路,以協陽門爲之。
趙鼎鎭啓曰,司僕寺內乘來言捲簾,取稟。傳曰,捲三面。
趙鼎鎭啓曰,右副承旨洪仁浩,今日不爲仕進,卽爲牌招,何如?傳曰,允。
傳于趙衍德曰,右承旨入侍。
南鶴聞,以弘文館言啓曰,修撰尹羽烈,旣有只推之命,卽爲牌招察任,何如?傳曰,允。
戊申七月二十四日卯時,上詣宗廟·景慕宮擧動入侍時,兼都承旨沈豐之,行左承旨趙鼎鎭,右承旨趙衍德,左副承旨尹行元,同副承旨南鶴聞,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直提學徐有防·李秉模,檢校直閣徐鼎修·鄭東浚,直閣鄭大容,待敎尹行任,以次隨駕。上具翼善冠·衮龍袍,乘輿出協陽門,降輿乘輦,出敦化門,詣宗廟大門外,降輦乘輿,入廟大門詣齋殿。改具冕服,出西狹門,至東神門外,執圭就板位,行四拜禮,入殿內,以次奉審訖。還詣第十三室,敎曰,本署提調及戶·禮判入侍。賤臣承命出,與本署提調李,禮曹判書李秉模,戶曹判書徐有隣偕入進伏。上奉審英宗大王丙申上諡金寶,丙申尊號玉冊,無頉仍出東神門釋圭,步詣永寧殿,至東神門外執圭,入殿內奉審訖。還詣第五室,敎曰,本署提調及戶·禮判入侍。賤臣承命出,與本暑提調李,禮曹判書李秉模,戶曹判書徐有隣偕入進伏。上奉審仁宗大王乙巳玉冊,無頉仍出東神門釋圭,步還齋殿。少頃,改具翼善冠·衮龍袍,出齋殿乘輿,敎李曰,廟司擧行,已極生疎,而至於徐鼎淳,廟門還閉,不識次第,尤極駭然。卽欲處分,而特以念先故之意,姑置之,此後如有不勤之事,草記汰去,可也。且廟庭雜草,一不鋤治,是豈成說?雖以私家言之,亦皆除草,而今於廟庭,如是不除,此提調初不申飭之致。何若是擧行乎?曰,莫非臣不能事事之罪,極爲惶悚矣。駕出廟大門,詣乘輦所,降輿乘輦。上曰,還宮時路,由館峴爲之。出駕前下敎駕詣景慕宮大門外,降輦乘輿,入齋室,改具冕服,就板位行再拜禮,入宮內奉審,還御齋室。少頃,改具翼善冠·衮龍袍,乘輿出宮大門,降輿乘輦,詣館前路,降輦步過,仍乘輦敎曰,大司成入侍。大司成黃昇源進前。上曰,今日朝食堂,儒生幾人乎?昇源曰,爲三十二人矣。上曰,今則漸次來會耶?昇源曰,然矣。上曰,明日當爲七夕製,預令儒生知悉,可也。命書傳敎曰,明日七夕製通方外事,分付。上曰,弘文提學待明朝牌招。止出駕前下敎駕詣弘化門外,命宣傳官出標信解嚴。詣明政門外,降輦乘輿,由建陽門,入協陽門還內。諸臣退出。
戊申七月二十四日巳時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,日熱如此,明日入場諸生,中暑可慮,開東後懸題,不至侵午事,分付。文任違牌,便成前例,明日自初牌違牌,勿捧傳旨,以此意預爲申飭,使之待牌卽膺。同參提學違牌,亦勿呼望,皆令懸題前承牌,處所,以丕闡堂爲之事,分付。上曰,弘文提學罷漏後,卽爲出牌,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,弘文提學徐有隣旣已承牌,奎章閣提學金鍾秀,藝文提學吳載純,竝卽一體牌招,以爲同參考試之地,何如?傳曰,允。
傳于南鶴聞曰,同副承旨持此御題,與弘文提學偕往泮宮,試取以來。
以次對進·不進單子,傳于趙鼎鎭曰,衆所共知實病情勢外,懸病備堂竝牌招,同參次對。
傳于趙鼎鎭曰,大臣·備局堂上引見。
傳于洪仁浩曰,科次入侍。
傳于趙鼎鎭曰,右承旨入侍。
有政。吏批,判書吳載純試官進,參判李在學進,參議李時秀牌不進,右承旨趙衍德進。啓曰,判書吳載純試官進,參議李時秀牌不進,小臣獨政未安,何以爲之?敢稟。傳曰,仍爲之。以李聖圭爲知敦寧,金鍒爲工曹正郞,兼執義單兪漢模,承文正字單南景羲,以李周顯爲掌令,崔顯重爲持平,柳匡天爲獻納,李身晦爲司諫,柳頤玄爲正言。止
兵批,判書李在簡進,參判具㢞,參議宋鍈病,參知柳誼入直,行左承旨趙鼎鎭進。以韓聖揆爲寧城僉使,李碩采爲委曲僉使,李明宇爲幕嶺萬戶,副司果李顯靖。再政。以白光純爲麟山僉使。
以咸鏡監司狀啓,七月令薦新生鰱魚,限內不得封進,惶恐待罪事,傳于趙衍德曰,勿待罪事,回諭。
戊申七月二十五日卯時,上御誠正閣。大臣·備局堂上引見入侍時,領議政金致仁,左議政李性源,延豊君李,兵曹判書李在簡,右參贊鄭昌順,漢城判尹金尙集,兼都承旨沈豐之,行副司直徐有大,吏曹參判李在學,江華留守尹承烈,開城留守洪秉纘,行副司直金持默,行副護軍趙心泰,校理李羽晉,行左承旨趙鼎鎭,假注書李貞運,事變假注書尹寅基,記事官李相璜·金祖淳,以次進伏訖。致仁等曰,廟宮展拜,聖慕克伸,當午回鑾,勞動旣多,此時聖體,若何?上曰,一樣矣。致仁曰,晩炎比處暑前愈爲蒸菀,臣等仰請日字之差退,而竟未承兪音,誠禮之交盡,雖切欽仰,而在群下之心,實多悶迫者矣。上曰,此後則連値齋日,有難如禮動樂,故不得已行禮於昨日矣。在予別無所難,而當此酷熱,百官·軍兵之勞,殊可念也。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,今日試士,有開東前懸題之命,近來儒生製述皆神速,似可於午前收殺矣。上曰,試所承旨,何時果進去乎?性源曰,臣今日差早入來,而逢見於中路矣。上曰,入門單子,尙不來到,儒生雖曰速作,若未及懸題,則易致侵午之患矣。致仁曰,若果於開東時懸題,則午初優於盡呈矣。上曰,出牌備堂幾人乎?致仁曰,除老病者出牌爲六人,而其外或有試所進者,又有武將一人之不進,而出牌事面似如何,故不爲出牌,而似是實病矣。上曰,朝臣處義,非但關於一身之四維而已,其有係於朝廷者大矣。況吏判是何等重任,而今吏判事,眞所謂究其說而不得者也。卿等亦見朝紙中申飭之下敎乎?展拜之班及問安班·閣班,皆不參,但政事則行之,豈有如許事面?設令有情勢,屬於吏曹之事,引儀猶或可也,而旣行政事,他皆懸頉,豈可成說乎?須各別申飭,毋致如前之爲,可也。致仁曰,吏曹判書吳載純,向日飭敎之後,連赴政席,而其他公故與閣班,輒皆懸頉,處義矛盾,事體未安,爲先重推警責,何如?上曰,依爲之。出擧條上曰,俄命儒生之先到者,使之先入懸題矣。其間入場懸題與否,知入,可也。寅基承命出回奏曰,儒生盡入,書題已懸,故入門單子已到矣。上命讀入門單子。上曰,日熱如此,入門數之不多,似緣於是矣。上曰,泮長爲人,本自柔善,故今番擧行,亦不免憒憒矣。丕闡堂墻垣頹破,至近百間,莫重聖廟至近之處,如是抛置,豈非可悶乎?監試前不可不修築,而大司成得人久任,然後庶可以修擧矣。雖以今番儒通査問事言之,今泮長之不能了了,亦可知矣。上曰,次對爲之也。致仁曰,此守禦使金鍾秀,前摠戎使李昌運秋操停止後巡點取稟狀啓也。巡點未必有實效,撓民則多端,竝令置之,何如?上曰,依爲之。出擧條致仁曰,此北兵使洪和輔狀啓,而本營屬軍兵合操及富寧以南各衛軍兵巡操,依定式擧行事,請令廟堂稟旨分付矣,北關年事,最爲可慮,諸道秋操,旣皆停止,此亦一體停止,行本營親騎衛吉州以北馬兵都試,則使之依例擧行,何如?上曰,依爲之。出擧條上曰,吏參詳聞北關消息乎?在學曰,其間連見私書,則年事已無登稔之望,勢將至於設賑云矣。上曰,當通一道設賑乎,當間間設賑乎?在學曰,南·北別無異同云矣。致仁曰,聞長津則北路中稍勝云矣。上曰,北農聞是節晩云,六月以後,潦水旣止,似或少勝,而今何如此云耶?在學曰,雨水之餘,耳牟皆爲消融云矣。上曰,耳牟雖至消融,亦豈無代播之穀耶?在學曰,六月以後,民心騷動,不能留意,故自致愆期之患矣。第以所聞,觀於今月日氣,可判設賑與否矣。上曰,淮陽·金城則何如云耶?致仁曰,道臣狀啓,以爲通川·高城則農形今至改觀云,而至於淮陽·金城則無所擧論,雖以此推之,亦可知稍勝於前,原春一道,似無設賑之慮矣。上曰,朴廣源八月設賑之說,誠可一笑,卿等亦聞之乎?百里之任,固知其不堪,而其情勢則誠可矜,且乞郡守令中,若欲以文代文,則抱川外無有,故不得已換送矣。八月是禾穀未滌場之前,而稱之曰設賑云者,其可成說乎?渠則以爲,聞諸邸人之言云,而其人事誠儱侗矣。且其日入侍時,有若醉人樣子,或緣日氣過熱之致,而亦可怪也。赴任後,必有僨事之患矣。致仁曰,其爲人本來如醉人樣,而其形勢則誠可矜惻,至有屋中草生之患云矣。致仁曰,此前原春監司金載纘狀啓,而道內三鎭合操行否,請令廟堂稟旨分付矣。本道年事豐歉未判,諸道停操,已有朝令,此亦一體停上,災傷覆審,校生考講,秋巡時兼行及勸別武選武軍官武學等都試,使之依例擧行,何如?上曰,依爲之。出擧條致仁曰,惟我殿下,凡係民弊,雖少亦除,如傷若保之至意,實不勝欽仰,而軍務之抛却,今至多年,大抵外方合操,已不及京軍門,而若無此擧,則鄕軍何以知旗鼓坐作之方乎?守令亦何以充·逃·老·故之闕額耶?今則此事之抛置,過十年者居多,雖在升平之日,其在不虞之慮,豈非可悶之甚者乎?此後春操,觀其年事之豐歉,或許或不許,似宜矣。上曰,誠如卿言矣。向來嶺南秋操,不獲已命使停止,而趑趄以過矣。蓋合操有名無實,今雖使鄕軍備例習閱,亦何益之有哉?一番赴操,民弊甚夥,故傅之施惠之道,因循未行,而卿言則誠好矣。致仁曰,此若永爲抛置,則非但鄕軍之不知旗鼓竝與守令·帥臣,而亦不知戎政之爲何事,其在苞桑之戒,豈非太忽者乎?上曰,先朝乙巳以後,通八路停操爲幾年,間年設行之爲幾處,有司堂上,考出列錄以入。丙申以後,則停操年條,別錄以入,可也。自致仁曰,此江華留守尹承烈狀啓也。以爲,本府內城女堞新築及將臺改建時役糧,以各庫米錢,姑先推用之,由前留守已爲登聞,而府倉加分耗條三百石中二百九十四石,將爲請得還報,旋以遞職,未及狀聞區處矣。在前國役時,亦多有軍餉耗條請得之例,城役時取用米二百九十四石,待加加分耗條新捧,特爲許劃,以充元餉欠縮事,請令廟堂稟旨分付矣。築城巨役也,物力不足,則毋論某樣米錢,所當狀請朝家,而不此之爲,徑先取用,事近專輒,極涉未妥,而莫重軍餉,不可許久虧欠,耗條許劃,曾多已例,城役所用米二百九十四石,待加分耗新捧,依狀辭劃給,俾充餉穀元數爲宜,以此分付,何如?上曰,依爲之。性源曰,江華餉穀事,言瑞旣發,敢此,仰達矣。餉穀體重,前留守之先取用後狀聞者,誠爲寒心,所貴乎城堞·廨宇之修繕者,以其能撙節拮据,別般設施也。若不稟朝家任用公穀則此路一開,後弊難防,且豈無專輒之嫌乎?當該前留守罷職,此後則嚴立科條,隨現重勘之意,申飭,何如?上曰,依爲之。此重臣遇事,每多任情之病,向來貶座日旣會之百官,在家稱病退送,事未前聞,其罪豈止問備,而時値大政,姑參酌矣。此事之任情逕庭,亦如向日事,國體所在,後弊所關,不可罷職而止,施以不敍之典,可也。止出擧條致仁曰,知事鄭好仁,行副司直徐有防,備局堂上還差,使之察任,何如?上曰,依爲之。出擧條致仁曰,濬川司近無主管堂上,行副司直李文源差下,使之察任,何如?上曰,依爲之。出擧條至源曰,臣於日前海閫習操狀啓覆奏時,只請停操,而都試一款,未及提達矣。雖在停操之年,都試則本無所拘,依例設行之意,分付,何如?上曰,依爲之。出擧條性源曰,麟山僉使乃是堂上窠,而今番都政,以堂下將官,排擬副末望,至蒙天點,亦且赴任云。事係不察,本望筒勿施,當該銓官,推考,何如?上曰,依爲之。出擧條上曰,向以文官守令窠變通事,旣發言端矣。其間似有稟處,而尙未聞焉,未知何故。致仁曰,臣等則已有定窠書給者,而銓長尙未入奏矣。上命書傳敎曰,以守令文臣窠事,曾有指一稟處之下敎,而該曹尙無皁白,朝令之下,豈容如是慢忽?吏曹當該堂上推考,使之斯速回啓。上曰,吏判近來政事,能合於時體而爲之,未知有誰指導,而此吏判之如是,眞可謂人固未易知也。上曰,備堂承牌人入侍。寅基承命出傳。上曰,備局堂上李文源,更爲牌招。出榻敎上曰,尹蓍東昨日以別雲劍,何不入來云耶?在簡曰,以身病不得入來云矣。上曰,右相今日何不入來耶?致仁曰,以暑症,昨日頗苦㞃云矣。致仁曰,頃日四謫儒之三放一仍,臣固知聖意攸在,而所謂發通,不過略而人,則有不必分其首從,且聞金益煥母病甚重云,一體疎釋,恐有光於孝理之政矣。上曰,予意在於丕變近俗之輕加賊字逆字之弊,儒生處分,亦由是矣。此儒生事,不待卿言,予亦以爲刑政果如何。此非發通時首倡也,首題也,不過以本館現告及該曹草記之適以先書名字,强置仍秩,已宥之中,安知無首倡人乎?又欲査實,反涉助瀾,姑爲一體放送,因此今筵筵敎,不啻縷縷,此後但當隨現踐言而已,懲艾之方,豈在於此儒之非首倡,而仍配與否乎?出擧條上曰,若論儒生中誣人之罪,則申龜朝捲堂時所懷,實爲首發,而罰止停擧,四儒則以通文中亂臣賊子等語,尤爲可駭,故不得不重勘,而金益煥之名,偶在其首,然未必其爲首倡。今若以獨仍爲可矜,則何難竝宥,而至於申龜朝,則旣已停擧,一事再勘,有涉如何,故姑且置之矣。上敎致仁曰,卿之年位之外,予之所以眷毗於卿者,何等隆摯,而至於吳翼煥疏後,契合益深,殆同膠粘,苟有知覺者,孰不知之?至於兵判,則蓋嘗處之以要任,亦不可謂無眷遇矣。然分數太過之病,前後筵中,予屢已言之,此亦通朝之所共知也,而及其有所遭後,予甚憐之。若論其跡,則雖不可曰善爲,而驅之以逆,則豈可成說乎?自是之後,事關兵判,則予必極力扶之,以此言之,則儒生之誣兵判,於兵判事,還爲善成矣。大抵兵判分數太明,其所以善涉世者,反爲其病,而今則予以扶兵判爲定,來頭若更犯他罪則已矣。不然則已往之罪,心與跡,旣已區別於傳敎中,此後誰敢傷其一髮乎?世人則以重臣事,傳敎或有深看者云,而予意則實不如是存諸心者,隨筆信書,盡說底蘊者也。卿等須出言于衆,轉相告戒,以息如此風波,好矣。致仁曰,倘非日月在上,無微不燭,則群下之橫罹者,何由伸其冤枉乎?上曰,誣人以逆,亦近於逆,近日政令,輒皆歸之於待用刑三字,而從今以後,上自大司憲,下至齋任,若又有誣人之言,則當卽訊問,大則當用重辟,小亦不免次律矣。至於章疏間,如或復用,其心所在,路人所知等句語,則雖崇品重臣,決不一毫容貸,須使廷臣,知悉此意,可也。近來眞箇逆賊,猶不堪其支當,況如此誣逆之事乎?在先朝升平之時,凡於此等干犯,輒施明正處分,予雖不敢仰追聖德,而此則有堅定之心矣。在昔肅廟朝,重臣金萬重,筵席一言之不審,而猶且嚴問,此豈忽於禮遇而然耶?以是之故,向筵諭金鍾秀,以若又蹉失,則恐着逆賊帽子爲敎矣。予之縷縷申諭者,蓋欲使群下之無犯此科也,此風不改,則其將國不得爲國矣。逆賊二字,便成無主之物,當着此名之人,其冤迫姑舍,世道當何如耶?雖以近來通塞之法言之,尤不成說,其見枳者,不知見枳之由。如向來宇鎭之見塞也,亦不知緣何見塞,非但宇鎭,蓋其時見塞者,亦多有不知緣何見塞者。人或問其見塞之由,則答曰不知也,其塞之之人,亦曰非我所知,旣曰非其所知,則其意脈之歸於藉重,可知。今則一反其道,又以一竝疏通爲主,疏通亦有許多般義,果是當疏而疏,則非不爲好事,而若至於變鬼爲人處,則固非自下壇便,有如持正通淸之容易議到者也。雖以廟堂言之,所謂通塞之權,卽不過未經國子,而直薦吏議,雖在罷散,而或入檢擬之類,而近日銓曹,則不問罪犯之淺深輕重,一以檢擬爲主,其可成說乎?大抵向時之所謂隄防者,非眞以義理爲主也,卽不過藉此義理之名,以爲防人利己之計者也。近來之所謂疏通者,亦積憤於向來之枳塞,必欲一反其道,故無論有罪無罪,一以見塞於往時者,盡爲疏通也。此亦出於沽譽濟私之計也。以此言之,則其所謂疏通者私也,所謂枳塞者亦私也,而隄防之弊,歸於藉重,疏通之弊,歸於沽譽,人臣旣不可藉重,亦不宜沽譽,而畢竟歸趣,都是一己利害之私,則其弊不知至於何境矣。然其爲界限,亦異於戶牖房闥之易別,故旣未知事實之如何,則致有此一竝疏通之弊。如宋載經之居亞銓也,任意疏通,而其弊極矣。蓋通塞云者,卽不過尋常事端之謂也,若其大於此者,則載經何以知之,而若是放恣爲之乎?雖是人鬼之未判者,亦多檢擬,雖係微眚與薄過者,亦或見漏,專以一私字,低仰於其間,載經之爲此者,其意蓋欲賭難矣之目也,人臣一聞此名,豈可終始保全乎?殺活之柄,宜在於上,載經何人,敢欲任意移去乎?其爲弊也,與向來之枳塞,無以異矣。予之前後奬拔此重臣者,旣有深意,在重臣之道,惟當畏愼之不暇,豈可若是無嚴乎?其眼目中若知有國家,則敢以十九望全數疏通乎?在前偏論之時,或有各以一邊進退之患,而此則猶以忠逆義理相爭,至於乙亥,國是始大定矣。今則不然,所謂通塞,全無意義,其枳也專出利己之私,其疏也純是沽譽之計,而所欲賭者,只是難字題目也。其曰疏通者,雖曰少勝於枳塞,而有乖於本意則一也,若因此而更爲枳之之本,則亦不緊矣。今予此敎非謂其不可疏通也,欲存其事體故也,聞者若或不解此意,認之以欲爲枳塞,則非予本意也。宋載經旣以此得名,故在亞三銓者,無一人欲與同政或稱親病,或稱落傷,故不得已引出金憙政事,一望筒入啓後,仍卽出送矣。同登筵席,皆欲避去,名以朝廷,寧有如許事面乎?意見若有不同,則雖入來相爭,亦無不可,而如是巧避,何事可做乎?蓋其枳塞之餘弊尙存,故銓地作僚之人,雖有所見,而不欲顯言,至有此故避之患,殆近於掩耳偸鈴。此固可笑,而載經亦非別人,則自歸於人之所畏者,豈不可悶乎,此皆均是無謂,而其見畏者,身世尤無餘地矣。如此弊風,古豈有哉?顧今矯救此弊之道,惟在於參酌主客緩急,均成一板,而無論疏通與枳塞,捨利己之私,而主爲公之心,則庶乎可矣。上曰,領相進用之後,始有時偉事處分,不知者以此爲進退,故至有吳翼煥之疏,而此皆不知者之言也,予之用卿之心則厥惟久矣。顧今世之憎卿者多,而卿豈有權乎?蓋無之矣。自卿重卜以後,不無過爲周便之病,與前日之所知者異矣。在卿之道,惟當明着眼目,無論彼此,善者當曰善,不善者當曰不善,而今卿則不免有半上落下之歎矣。致仁曰,此專由臣老昏不省之致矣。爲人臣而得用權題目,則是極罪也,犯此極罪,則不可生矣。今日朝廷,豈或有如此之弊,而權之一字,實非臣子之所可聞也。上曰,自卿等之登庸,謂世道之當入於一圈,而以今視之,落落比前一樣矣。自此以後,深加留意,雖一政一望,須執其要領,於彼於此,矯枉培養,無過與不及好矣。而領相曰,不知,左相亦曰不知,則國事誠無如之何矣。致仁曰,臣素有信心獨行之病,而今則加以老昏病憒,全不能事事,至於日次賓對,亦不能登筵,則何可責之以此等之事乎?上曰,相業不係於次對與否,雖在家運用,亦無不可,而卿言旣如此,左相亦曰不知,有若但知身家者然,亦復奈何?致仁曰,臣若言之,而世入聽從,則豈不欲仰體聖意,而顧今之人,豈有聽從臣言之理乎?上曰,卿亦不善思矣。蓋天下事,勢而已,安有假之以勢,而不入於一通之理哉?致仁曰,顧今世道,人各爲心,不顧國事,雖使才獻之十倍於臣者當之,亦無以爲計矣。上曰,此是懲毖國榮而然乎?致仁曰,此非懲毖而然也。上曰,卿等亦盡老矣。雖欲淬勵一世,其爲日亦無多矣,世或有爲子孫顧戀者,而卿等則有何顧戀之可言乎?惟當盡承佐彌綸之責,使擧世入於一通,好矣。致仁曰,臣等則旣無其望,惟在聖志之堅定不撓矣。上曰,卿等隨其聞見,易爲力處用力,則庶無扞格不入之患矣。性源曰,臣於入侍,承聆下敎,而亦不能諦承,諦承而不能領會者,亦有之矣。以此昏憒之狀,實無承佐之望矣。上曰,今世之人,民憂國計,置之度外,只是臆料而已,其弊或至入於虛阱。卿等試思之,出而自任者,夫孰有之哉?領相重卜已數年,而亦可謂無着落矣。前吏判事,卿豈有不知之理乎?致仁曰,臣果不知矣。其以外任下直也,不過一次見之而已矣。上曰,其意趣排布,則豈可曰不知乎?致仁曰,臣實不知矣。上曰,前吏判之臭味,則予之所尙者也。雖曰春秋無義戰,而向來所執則固善,故予之向用者,亦由於此矣。今則鼻强,雖親切之如守禦使,亦曰不知云,此則識見之不足故也。此後則少加畏愼,可也。若終不覺悟,則難乎免矣。致仁曰,臣有區區哀懇,向日入侍,旣不能陳情,故敢此,仰達矣。邦慶顒祝之時,何敢言私,而顧臣筋力,今已無餘,殿陛陞降,亦有顚仆之慮,嬰疾五十餘日,亦不能飮食,今則可謂一日爲急矣。向伏承三次造朝之下敎,臣之未登筵,亦至三朔,故向者扶舁入來,今日則欲陳私懇,又此登對矣。君臣如父子,雖當賓筵,豈可不畢陳乎?臣本無可取,而先大王則喆之明,不知臣不肖,謂家庭之聞見,年齒不多,已廁三事之列,臣豈不欲殫竭圖報,而無才不能,自速罪戾,荷兩朝再造之恩,以得十五年休致,臣之得至今日,莫非閑養之效,千萬意外,又承重卜之命,驚懼之極,災必及身,而恩旨隆重,無以伸自已之微諒,故黽勉至此矣。臣之一身,不過朝暮,亦何係關,而言念國事,罪戾尤積,臣若一日不遞,則有一日之害,二日不遞,則有二日之害,此豈非萬萬悶迫者乎?臣之後事,只有螟蛉幼稚而已,聖上特許遞免,復授三字之前銜,則生死肉骨,政謂此也。上曰,聞俄者下敎,而卿何若此乎?決知其不可得請,而若是煩達,亦欠於誠實之道矣。秋涼漸生,自今少加調息,則亦豈無可强之勢乎?致仁曰,顧臣病狀,實非一時調息之可差矣。且臣以七十前致事之人,七十後又當大任,殆有鍾鳴漏盡之譏,周行之間,若致顚仆,則豈非可愧之甚者乎?上曰,枉其所守,卽予之過,於卿何有哉?日熱知此,卿等早退,可也。在簡曰,民間癘氣,今則漸漸止息,賑恤廳給糧,亦當有分限矣。此後則何以爲之乎?上曰,限來月初五前給之,可也。上曰,玉堂事亦可慨然矣。初則聯疏,後則獨疏,而後疏則比初疏倍多矣。蓋儒生袖出笏記,至有承宣之請推,而聞其中有萬經理事云,故使之出去呈疏爲敎矣。至於玉堂之聯疏,則豈不可怪乎?此是聽聞之可駭,故已責承宣之捧納,而且其獨疏,則改其初疏之頭辭,而或爲聯疏,或爲獨疏者,誠是後弊之所關矣。致仁曰,承宣旣已請罪,則玉堂之又爲聯疏,誠過矣。羽晉曰,臺閣去就,本自不輕,而日前北苑行禮,先期有命,凡在侍臣之列者,前一日淸齋,自是應行之例,則兩司諸臺之午將出齋,朝忽呈告,已極未妥而及夫參班之後,乃以呈告人許遞之敎,自處應遞之科,至有引避之擧,見却喉院,伈泄而退,昨日陪侍之班,又復恬然進參,由前由後,節節卽當臣謂當該兩司諸臺,竝施譴罷之典,宜矣。上曰,依爲之。出擧條上曰,政官牌招開政。出榻敎命退,諸臣以次退出。
戊申七月二十五日巳時,上御誠正閣。七夕製科次入侍時,右副承旨洪仁浩,假注書趙台榮,記事官李相璜·金祖淳,一提學金鍾秀,弘文提學徐有隣,藝文提學吳載純,對讀官鄭大容·尹行任·李羽晉·李尙度,以次進伏訖。上曰,今番表題何如云耶?鍾秀曰,俄與弘文提學徐有隣,有所酬酢,而御題下段,以得百里之國萬區出題,故可觀作者之工拙矣。上敎載純曰,卿之處義,何如是卽當也?政席則必赴之,獨於閣職及往役,一不來參,寧有如許道理乎?載純曰,臣於見帶之職,實無抗顔之心,故候班及從班,未能隨參矣。上曰,試所承旨入侍。賤臣承命出傳,同副承旨南鶴聞進伏。上曰,懸題果在何時?鶴聞曰,待儒生齊會,故日出後始揭之矣。命有隣等分考,考訖。命書等第,仍拆封,以南惠寬等出榜。命書傳敎曰,七夕製居首幼學南惠寬直赴會試,之次幼學柳鼎養·李在咸·李致薰·宋知濂·金文根各給二分,次上進士姜儐紙筆墨考例施賞。又命書傳敎曰,入格儒生明日來待。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,卽者刑曹郞廳來言,再昨日動駕時,衛外擊錚人等,所當卽爲捧供,而昨今日以停朝市,不得開坐,待無故日擧行云矣,敢啓。傳曰,今日捧供以入。
傳于南鶴聞曰,同副承旨與入格儒生入侍。
傳于南鶴聞曰,下直守令留待。
備忘記,昌城府使李宗胤下直,長弓一張,長箭一部,片箭一部,筒兒一箇賜給。
傳于趙衍德曰,政官牌招開政。
以吏曹參議李時秀牌不進罷職傳旨,傳于南鶴聞曰,只推。
南鶴聞,以吏曹言啓曰,各道掌試都事,例以侍從差出,而忠淸都事金致泳,全羅都事閔,慶尙都事金麟采,黃海都事吳錫齡,原春都事洪彦燮,咸鏡都事馬思人,平安都事申曮,具未經侍從,依例改差,何如?傳曰,允。
有政。吏批,判書吳載純進,參判李在學牌不進,參議李時秀病,同副承旨南鶴聞進。李憲膺爲平市主簿,李英實爲貞陵參奉,李益洙爲忠淸都事,朴猷煥爲慶尙都事,韓光植爲全羅都事,沈銖爲黃海都事,朴載淳爲原春都事,徐有鍊爲咸鏡都事,崔烜爲平安都事,李顯靖爲忠淸左道京試官,鄭福煥爲慶尙左道京試官,尹羽烈爲全羅左道京試官,李殷模爲平安南道京試官,兼掌令單李殷模·李顯靖,兼持平單鄭福煥·尹羽烈。
兵批,無政事。
傳于南鶴聞曰,右副承旨入侍。
傳于洪仁浩曰,吏曹堂上入侍。
傳于趙鼎鎭曰,都承旨入侍。
吏曹參判前望單子入之,金憙落點,
以吏曹參判金憙牌不進推考傳旨,傳于南鶴聞曰,欲觀之,更爲牌招。
傳于洪仁浩曰,拿處注書付過放送。
以修撰尹羽烈牌不進罷職傳旨,傳于南鶴聞曰,只推。
傳于洪仁浩曰,時囚罪人崔鳳佐刊名放送。
趙衍德,以漢城府言啓曰,涉疑疾方痛死亡之類,令各部·兩署更加摘奸後報來故,列錄書入之意,敢啓。傳曰,知道。
趙衍德,以賑恤廳言啓曰,漢城府牒呈據,西部字內民家頹壓二十一戶,恤典各錢二兩式,依例題給之意,敢啓。傳曰,知道。
趙衍德,以賑恤廳言啓曰,漢城府牒呈據,南部字內民家頹壓十戶,北部字內民家頹壓九戶合十九戶,恤典各錢二兩式,依例題給之意,敢啓。傳曰,知道。
洪仁浩,以兵曹言啓曰,本曹堂上軍官禁軍遞兒窠,今方有闕矣。依定式別將與各番將眼同試取,以其居首者塡差之意,敢啓。傳曰,知道。
趙鼎鎭,以禁衛營言啓曰,來八月當七番中部中司屬京畿四哨,原春道一哨合五哨軍兵,逢點實數六百五十二名,已爲點閱整齊,來八月初一日,與內外各處入直將官軍兵,依例替代後,舊軍放送之意,敢啓。傳曰,知道。
趙鼎鎭,以禁衛營言啓曰,來十月當七番中部右司屬原春道五哨軍兵,來九月二十五日京中逢點,依例準二朔入番之意,本道監司處,預爲知委,何如?傳曰,允。
趙鼎鎭,以御營廳言啓曰,本廳來十月十一月兩朔應立右部左司屬忠淸左道五哨軍兵,九月二十五日,京中逢點,十月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
趙鼎鎭,以御營廳言啓曰,本廳來八月九月兩朔應立右部前司屬忠淸右道五哨軍兵六百七十名,已爲逢點整齊矣。八月初一日,與中部後司軍兵,替代立番後,舊軍放送之意,敢啓。傳曰,知道。
壯勇營別單,本營軍器新造時,監董監官高應濂等論賞事,判付啓,新備數爻旣如此,何必回啓?首勞人加資,之次邊將承傳,依他例爲之事,分付兵曹爲良如敎。
戊申七月二十六日辰時,上御重熙堂。同副承旨與入格儒生入侍時,同副承旨南鶴聞,記事官金孝建·李相璜·金祖淳,儒生南惠寬·柳鼎養·李在咸·李致薰·金文根,以次進伏訖。上命儒生進前奏姓名,惠寬進前奏姓名。上曰,汝年幾何?惠寬曰,三十六矣。上曰,前日亦得被抄否?惠寬曰,年前七夕製,亦得被抄矣。鼎養進奏姓名。上曰,汝父何在?鼎養曰,方在江郊矣。上曰,做表幾首?鼎養曰,做數百首矣。在咸進奏姓名。上曰,今番汝三兄弟,皆入合考,汝知之乎?在咸曰,臣亦聞知矣。上曰,汝年幾何?在咸曰,四十五矣。命誦所製文。文根等進奏姓名,上命誦所製文訖,命之先退。上曰,他承旨與下直守令入侍。左承旨趙鼎鎭,昌城府使李宗胤追入進伏。上曰,汝爲靈遠伯嫡長孫乎?宗胤曰,然矣。上曰,我東班閥,豈有如汝家之華顯,而俗尙有異,汝家諸人,未免沈滯,故防禦使之承傳,槪出於感舊之意。汝之族屬,在於何處乎?宗胤曰,臣之先祖李如梅之孫錫良,以敗軍之將,出來我東,爲忠淸水營裨將,隱居保寧,子孫仍居焉。今有五六人矣。上曰,提督李如梅之子孫,今在何處?宗胤曰,居在原州地矣。上曰,有可用之人乎?宗胤曰,有調弓之人四五人矣。上曰,汝祖提督兄弟,於海東有大勳勞,而至今不得酬功,予甚慨然,故向有傳敎矣。仍命書傳敎曰,都政日,以李提督·李摠兵子孫事,已有縷縷下敎,而稍久則銓曹看作尋常,安知無如前抛置?況日前祗拜皇壇,是日卽神皇忌辰,再造之恩,天地莫量?惟今記感而寓思者,莫先於收錄中朝舊裔,欲使東土人士,皆識此箇義理。向來昌城府使李宗胤之拔例超遷,亦出於此意。此不過一時官職,豈有補於爲渠家永世闡拔?況國俗專尙門地。苟欲鎭長收用,宜先快闢階岐。寧遠伯子提督摠兵後孫之來寓本國原州·保寧等地人,出身則每榜後宣薦。必先首薦,閑良則採訪操弓人有無,隨聞越薦,以此定式施行事,分付宣傳官廳,使朝家記感寓思之擧,得有永久遵守之效。命退,諸臣以次退出。
戊申七月二十六日未時,上御重熙堂。都承旨入侍時,兼都承旨沈豐之,假注書趙台榮,記事官李相璜·金祖淳,以次進伏訖。上曰,王大妃殿進御一錢重人蔘粟米飮,自明日一貼式煎入。出榻敎上曰,吏判事聞之乎?豐之曰,臣姑未聞矣。上曰,京試官都事望果何如?豐之曰,未及知之矣。上曰,近來院隷,專不識傳命擧行,卿何不申飭耶?豐之曰,臣連在藥院,不識政院事,故未能申飭,此後謹當嚴飭矣。命退,承史以次退出。
戊申七月二十六日未時,上御重熙堂。吏曹堂上入侍時,右副承旨洪仁浩,假注書趙台榮,記事官李相璜·金祖淳,吏曹判書吳載純,以次進伏訖。上命書傳敎曰,違牌銓堂許遞,前望單子入之,待下批牌招察任。上曰,政廳下直,果爲往傳耶?仁浩曰,然矣。命書傳敎曰,政廳下直,徑先混傳,入侍命下之後,以致遲滯,當該中官,令該府拿問嚴處。殿座已久,尙不入來,政院多置傳命院隷,亦不知催促,當該注書尹行任·金孝建,爲先令該府拿處,以懲日後。上敎載純曰,予之諭卿,何必費辭盛氣,而今日之政,多有可駭之端,不得不一問矣。卿雖無他才能,旣是閣臣見帶之職,又是冢宰重任,則其所恪謹小心,尤宜自別於人,而近來一事二事,兆朕已見,予之含容,亦已多矣。至於京試官,都事擇差之敎,不啻丁寧,而許多望筒,雖不必一一指摘,大抵各別不擇甚矣。此何意思,此何道理乎?載純曰,臣於政注,本無聞見,每每採拾人言,而試官可合之人,尤無所料量,故前此果因人言,書置草望以置,而今果依所錄排擬矣。上曰,卿之此言,已足貽羞於銓地,而第云一從人言,果是誰某之所指囑乎?載純曰,臣之聽人囑托,果是實狀,則聖問之下,何敢有隱?當一一仰奏矣。金聖準則李洪載之所托,朴鎤·李壽咸,臣所相知,而壽咸又爲來見臣矣。李得休則李文源歷訪,以爲可合云,朴載淳則亦李洪載之所托,金禧燮·崔烜,臣自知之,李羽晉·申大尹·權裕·李太亨,亦皆李洪載之所托矣。上曰,卿雖自處以無識見無料量,而如欲善爲,豈無其道乎?擇差之敎纔下,而不擇之失尤著,是豈成說之事乎?掌試都事,以兩司中有文識名望朝夕入弘錄者差送,卽不易之例也。至京試官,則其所愼簡,尤當如何,今不必逐名指疵,而或有辭以不文,逡巡於館職者,亦入首擬,至於申大尹,則似因向來一疏之樹立,而樹立自樹立,官職自官職,何可混擬乎?況今朝象漸乖,不成貌樣,此專由世級之日壞,公道之不行,則今番大比之科,尤當擇差試官,冀有收拾之效,而顧今望筒,其所不擇,殆若用意者然,事體分義,寧容如是乎?卿是乃弟之兄,則揆以人情天理,有何可取,有何顧藉,而特以意見略似周通。且聞頗能操心,故滾到而至於見任,所當感激圖酬,他不暇計,而曾未幾何,漸孤所望,此無他也,必是卿弟之誤引,而若此不已,則卿之身名家聲,予雖欲曲庇,其可得乎?如卿之稍能操心云者,尙若是跳踉,況他了了而强梁者乎?至於近來處義與擧措,尤極駭怪。政席則連赴之餘,間或無端違牌,而畢竟則無政不赴,獨於閣職及從班之屬於往役者,則一不隨參,抑又何意?予雖事事淵默,人人含垢,豈肯受如卿者之慢侮乎?以卿地處,以卿人物,其何生心於跳踉乎?卿勿爲此也。且昨日卿旣登筵,而亞堂開政,則何不筵稟,使之差出,必於今日,無僚堂而獨政,此亦豈不未安乎?卿家之有卿弟,實爲卿家之不幸,故予則只以卿之一身,爲卿家擎天之柱矣。以今所爲觀之,不勝悶然矣。卿試思之,己巳以後,朝家於卿家,視同家人,近緣屬藉之漸疎,雖未如前通問,然予之倚毗眷顧,非比尋常戚聯家,故欲卿之全保身家,實予苦心,則今日之敎,在卿實爲恩敎,如是之後,猶不惕念改圖,自陷大僇,則予亦末如之何矣。命退,諸臣以次退出。
戊申七月二十六日酉時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。以吏曹參判金憙再牌不進推考傳旨,命書傳敎曰,自都政日擧措,世道可知。不先不後,當政葛藤,此非無所以而爲者,縱曰始欲無痕,事到迫隘,不得不發說云,而此似遁辭,其時非不欲嚴處,此等處,如或深看緊說,慮在喣噓釀實,罪止薄勘,亦豈無深量而然?旣有昨筵筵敎,以近日淵默爲主之本意,有此多少先甲之敷示,意亦深矣。今日君綱雖曰頹弛,無論若某若某,決不當任其藉重之舊習,沽譽之新俗,使威福有下移之漸,到今先從去就乖當之金憙,施以懲一之典,烏可緩也?更思此宰臣,本非剛腸,見任亦無鐵限大防,則任其所爲,徑加處分,便是已出場之事,反近副其望實其事,此傳旨勿施,本曹方有議大臣稟處之事,堂上亦不可不備員,分進擧行,仍以前牌,各別嚴飭,斯速肅命。又命書傳敎曰,今聞北道試邑,程邇遼遠,掌試都事之尙不差出,不無窘束之慮云,吏曹事誠稽忽矣。當該判堂推考,今日政,與他道京試官,都事各別擇差。因此聞之,北評事之除拜後,尙不辭朝,亦極怠慢,使之明日辭朝下送。命退,諸臣以次退出。
上在昌德宮。停常參·經筵。
自昧爽至卯時,有霧。止
中宮殿,藥房口傳問安。答曰,知道。
南鶴聞啓曰,來初一日輪對日次,而景慕宮秋享大祭齋戒相値,頉稟之意,敢啓。傳曰,知道。
傳于洪仁浩曰,右副承旨入侍。
傳于洪仁浩曰,都承旨入侍。
吏曹口傳政事,兼執義二單,李洪載·鄭大容,兼掌令單李尙度,兼持平單成德雨。
傳于南鶴聞曰,政官牌招開政。
自有政。吏批,判書吳載純問議進,參判金憙問議進,參議李時秀進,右副承旨洪仁浩進。啓曰,判書吳載純領議政金致仁家問議進,參判金憙右議政蔡濟恭家問議進,小臣獨政未安,何以爲之?敢稟,傳曰,只出緊任。徐邁修爲原春都事,韓興裕爲咸鏡都事,成德雨爲慶尙左道京試官,李洪載爲全羅左道京試官,鄭大容爲平安南道京試官,李尙度爲忠淸左道京試官,鄭來百·李福潤爲兵曹佐郞。再政。徐有鍊爲兵曹正郞。止
兵批,判書李在簡進,參判具㢞病,參議宋鍈病,參知柳誼入直進,右承旨趙衍德進。李元祥爲武兼,前郡守李完基今加折衝加資事,承傳。
大司成前望單子入之,李時秀落點。
以兵曹宮墻內外除草處書入事,傳于趙鼎鎭曰,自今定式,宮墻雜草,兵曹入直堂上與字內營門將校眼同,夏秋數朔,每朔或再次或三次這卽除草,多有大內俯瞰處,當日微稟該房進去事,令兵判知悉申飭。
原春監司狀啓,七月令宗廟薦新生鰱魚,節序差早,限內不得封進,惶恐待罪事,傳于南鶴聞曰,勿待罪事,回諭。
洪仁浩,以義禁言啓曰,咸安前郡守呂萬永·鄭義誠等拿問處之事,傳旨啓下矣。呂萬永以康翎縣監,時在任所,鄭義誠忠淸道忠州地下去云。依例發遣府羅將,竝拿來,何如?傳曰,待待命拿囚。
戊申七月二十七日巳時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,向因諸道習操停否詢問,丙申以前,至于先朝乙巳,各年行操·停操,使之抄出以聞矣。觀此備局別單,先朝五十餘年間,八道行操,其例雖罕,而通八道停操,絶無而僅有,獨於丙申以後,頻有之。日前領相所奏,益覺歎服,以今所見,秋事頗有登熟之望,旣停之令,雖難更頒,明年春操,若而道外,不當又命停行,令廟堂依此預令知悉。來頭回啓時,以爲警咳之地,官門聚點,今年雖申飭,安知不有名無實乎?且於嶺南則申飭,湖南·湖西則未及申飭,亦令廟堂兩湖一體申飭。又命書傳敎曰,以日前擧行觀之,難免不職之責,當該大司成遞差,前望單子入之,待下批牌招察任。又命書榻敎曰,在外·未肅拜京試官·都事竝改差,今日政擇差。命退,承史以此退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,右承旨入侍。
傳于趙鼎鎭曰,軍士房承旨入侍。
傳于趙鼎鎭曰,禮房承旨入侍。
南鶴聞,以弘文館言啓曰,修撰尹羽烈旣有只推之命,卽爲牌招察任,何如?傳曰,允。
南鶴聞,以吏曹言啓曰,繕工監假監役徐命憲,除拜後過限未出仕,依例改差,何如?傳曰,允。
南鶴聞,以司饔院監膳提調意啓曰,慶尙道八月朔膳進上,今日來到,膳狀開拆,則水沈不精,不得已捧入,而事涉惶悚,莫重御覽文書,如是不精,誠極驚駭。此是道臣不能檢飭之致,當該道臣,從重推考,領來陪持人,令攸司科治,何如?傳曰,允。
南鶴聞,以禮曹言啓曰,卽接永禧殿令所報,則本殿只有兩官,而參奉兪聃柱未肅拜,來初一日焚香·受香時,替直無人云。莫重直所,不可暫曠,假官依定式,令吏曹以成均館官員口傳啓下,以爲推移入直之地,何如?傳曰,允。
南鶴聞,以禮曹言啓曰,卽接典牲署所報,則來八月初二日,行景慕宮秋享大祭犧牲看品,本署提調,本曹堂上,明日當爲眼同擧行,而本署提調黃昇源,大司成遞職後,未付軍職,不得進參云。莫重看品,本曹堂上,有難獨進,提調黃昇源,令該曹卽爲口傳付軍職,以爲進參之地,何如?傳曰,允。
兵曹口傳政事,副司直黃昇源。
洪仁浩,以義禁府言啓曰,全羅監司徐龍輔狀啓據,刑曹粘目內,全州前判官朴知源,移本府處之事,允下矣。朴知源時在任所云,依例發遣府羅將拿來,何如?傳曰,別無拿問之事,此草記勿施,分揀放送。
戊申七月二十八日巳時,上御重熙堂。右承旨入侍時,右承旨趙衍德,記事官金孝建·金鳳顯·尹行任,以次進伏訖。上曰,政官入來乎?衍德曰,三堂上皆違牌,故政院方欲啓辭矣。上曰,政官以何事無端違牌乎?以前牌催促之意,申飭,可也。又命書傳敎曰,大比當前,前此停擧儒生,竝解停。命退,諸臣以次退出。
戊申七月二十八日午時,上御重熙堂。軍士房承旨入侍時,行左承旨趙鼎鎭,假注書趙台榮,記注官金鳳顯,記事官李宗烈,以次進伏訖。上曰,再昨日次對筵說,如已正書,卽爲持來。賤臣承命出持入。上曰,此筵說出給,右副承旨更爲較準後入之事,分付。命退,承史以次退出。
戊申七月二十八日未時,上御重熙堂。禮房承旨入侍時,兼都承旨沈豐之,假注書李貞運,記事官李宗烈,記注官金鳳顯,以次進伏訖。上曰,右副承旨入侍。賤臣承命出,與右副承旨洪仁浩,偕入進伏。上曰,蔭官之初仕窠太廣,故積滯之患,實由於此。初仕則減窠,然後官方可淸,而至於直長序陞之窠,則不可減也,而今此初仕則不爲減窠。直長三窠之移屬於別檢,實爲無益,至於守令十五窠之移屬於文官,亦爲太過,定以十窠,好矣。此意出言于吏判,使之更議于大臣,可也。止仁浩承命退出。上曰,守令旣以十五窠成言矣,參下察訪五窠,移作參上窠,以滿十五之數,可也。賤臣承命出傳。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙鼎鎭啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于南鶴聞曰,傳香承旨馳詣宗廟·景慕宮,奉審摘奸以來。
傳于南鶴聞曰,右承旨入侍。
以修撰尹羽烈牌不進罷職傳旨,傳于南鶴聞曰,只推。
傳于趙衍德曰,坐直承旨入侍。
以李萱囚單子,傳于洪仁浩曰,保放。
以義禁府都囚徒,傳于南鶴聞曰,李萱草記考律勘放,呂龜周罷職放送,趙燮保放。
原春監司狀啓,來入月令宗廟薦新及朔膳進上生松茸,節序差早,限內俱不得封進,惶恐待罪事,傳于趙衍德曰,勿待罪事,回諭。
南鶴聞,以弘文館言啓曰,修撰尹羽烈,旣有只推之命,卽爲牌招察任,何如?傳曰,允。
南鶴聞,以兵曹言啓曰,兼司僕將柳殷鉉,時帶宣傳官之任,以職務相妨,呈狀乞遞,不可强令察任,今姑改差,何如?傳曰,允。
南鶴聞,以文禧廟營建廳言啓曰,本廳堂上行副司直臣尹蓍東與監造官繕工監監役官臣趙鎭奎,進詣本廟奉審,則廟內外俱無頉處之意,敢啓。傳曰,知道。
南鶴聞,以義禁府言啓曰,保放罪人李萱草記考律勘放,時囚罪人呂龜周罷職放送,趙燮保放事,命下矣。呂龜周罷職放送,趙燮保放,而李萱傳旨內,勅庫法意,何等至嚴,向來寬假,亦出特恩,則不思報效之義,留庫元數,十僅存一,渠之所爲,萬萬痛駭。嚴勘,罪取考律文,則大典通編會計條有曰,關西各邑勅庫留在,會計磨勘報備局,或有私債加分等事,守令依大同事目例論,大明律制書有違條有曰,凡奉制書,有所施行,而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李萱杖一百收贖,告身盡行追奪,放送,何如?傳曰,允。如有功,減等。
戊申七月二十九日卯時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,檢校直提學徐有防,以次進伏訖。上曰,太和湯爲題,何如?有防曰,誠好矣。命有防考親試試券,考訖。命書等第,仍坼封,三中一鄭東觀,三中李羲觀,三下洪義浩等,以次出榜。上曰,表試券隨所捧入之事,分付。命書榻敎曰,右副承旨入侍。右副承旨洪仁浩進伏。上曰,吏曹守令變通回啓,姑未來到耶?仁浩曰,然矣。上曰,催促入之,可也。命退,諸臣以次退出。
戊申七月二十九日酉時,上御重熙堂。坐直承旨入侍時,右承旨趙衍德,記事官金孝建·尹行任·金祖淳,以次進伏訖。上曰,發遣吏郞,諸執事淸齋與否,摘奸以來。命退,諸臣以次退出。
上在昌德宮。停常參·經筵。
自卯時至午時,灑雨下雨,測雨器水深七分。
中宮殿,藥房口傳問安。答曰,知道。
趙鼎鎭啓曰,來初五日,朝參日次矣,敢稟。傳曰,停。
傳于南鶴聞曰,傳香承旨,馳詣景慕宮,奉審摘奸以來。
傳于南鶴聞曰,未下直守令,當日辭朝。
傳于趙鼎鎭曰,有司堂上·下直守令入侍。
忠淸監司狀啓,八月令生松茸及早紅杮子,節序太早,尙未萠綻,限內不得封進,惶恐待罪事。傳于趙衍德曰,勿待罪事,回諭。
趙衍德,以漢城府言啓曰,涉疑疾方痛死亡之類,令各部兩署,另加摘奸後報來,故列錄書入之意,敢啓。傳曰,知道。
趙衍德,以賑恤廳言啓曰,七月二十九日,乃是七巡給糧當次日,故發遣本廳郞廳與備邊司郞廳,各該部官,同往四郊,病民中飢困尤甚者,抄出給米。東部字內二口,西部字內一口,南部字內九口,北部字內六口,合十八口,米五斗八升上下。同月二十四日及二十七日,備邊司郞廳,間三口摘奸時,目見頷顑之類,卽地救急之數,東部字內五口,西部字內六口,南部字內十七口,北部字內十一口,合爲三十九口,米爲十三斗四升之意,敢啓。傳曰,知道。
趙衍德,以賑恤廳言啓曰,六月朔內,各部字內病幕病民及物力上下數爻,已於月終,修啓矣。七月月終,病幕病民時存之數,東部字內病幕四十九處,病民九十四名,西部字內病幕三十八處,病民六十四名,南部字內病幕一百四十九處,病民三百四名,北部字內病幕八十處,病民二百五十名,合病幕三百十六處,病民七百十三名。新幕則造給,舊幕則添補,合空石二千五百九十七立,長木一千三百三十一箇,綱兀一百六十立,蓋草六束。死亡八十七名內,五十六名恤典,各布一匹錢一兩式,隨卽題給,使各該部,申飭埋葬之意,敢啓。傳曰,知道。
領議政金致仁,左議政李性源,右議政蔡濟恭箚曰,伏以臣等,卽伏聞出使捕校之言,則罪人等凶言之見於文蹟者,旣見捉矣,牽連被逮者,亦有多人矣。此事之不可只付捕廳,頃已仰陳,而今則事面視初尤異,設鞫窮覈,決不容一日少緩,玆敢聯箚以聞。伏乞聖明,更加三思,亟降明命焉。答曰,省箚具悉。卿等之懇,如許可笑之事,何乃聯箚,反使聽聞駭惑乎?況奴婢之制,始自箕聖,而惟盜沒入爲奴婢,奴豎之付捕廳査治,正有所據,亦何關於國體乎?仍傳曰,此批答,遣史官,傳諭于時任諸大臣。
戊申八月初一日午時,上御重熙堂。有司堂上·下直守令入侍時,右承旨趙衍德,記事官金孝建·金鳳顯·尹行任,有司堂上徐有隣,全州判官李源,追入進伏訖。上曰,嶺東年事,何如?源曰,夏間潦雨過度,不無衍期之歎,入秋以後,日氣調和,幸不至於失稔之境矣。上曰,杆城蔘弊,近果如何?源曰,昨年除減之後,不至於大段爲弊之患,癸卯凶年,流離之民戶,今幾還集,庶爲無憂矣。上謂有隣曰,杆城乾鳳寺弊瘼,頃有關問後稟處之命矣。卿及杆城前倅,旣已登筵,詳細陳達,可也。有隣曰,頃日依下敎,以本郡成冊與該宮成冊相左委折,發關査問矣,杆城郡報狀及成冊,纔已來到,而以爲本寺賜牌田畓竝十八結零內,除諸般雜頉,則實結爲六結零,一年所捧錢,爲六十餘兩,而於義宮一年進上所封,其數殆過十倍。蓋早藿二百八十束,浮費又爲二百二十五束,白鞋春秋兩等各七十部,浮費又爲四十八部。外此浮費,皮鞋爲五百五十八部,石茸爲三百五斗,蒿飛爲十斗,細繩爲二百四把,生梨則進上一千五十箇,浮費又爲四百九十箇,而替人貿取,其價倍入,一箇不下數十文,而各項物種,略千數爻之相左。僧徒於當初査問時,以浮費之係是科外,不敢直告之致。大抵早藿,旣是本邑之所産,白鞋亦是僧徒之所織,則自當如前上納。至若生梨,則本非土産,實難辦備,而莫重進上,有不敢容喙。今若就各種上納時人情,浮費條,略加裁減,白鞋之春秋兩等,合等上納,則此亦爲如前之惠澤云,而日前以全州判官,下直來見時,其所爲說,與報辭一般矣。源曰,本寺進上物種,早藿爲五百束,白鞋春秋兩等各七十部,生梨爲一千五百四十箇,而其外浮費雜物,亦甚不些。免稅結六結零,所收不過爲六七十兩,則以六結所收,當各種所費,果爲僧徒難支之弊。至於生梨,又非本邑所産,故倩人貿納之際,中間浮費,尤爲倍矣。有隣曰,本寺旣是內寺所屬寺刹,則進上各種,不在於免稅多小,而早藿·白鞋,便同任土之貢。生梨一種,雖非所産,多年封進,其來已久,且係慈殿進上之需,遽然停封,恐難輕議。一依杆城前郡守所報,上納時浮費條中,量宜減除,白鞋則仍於春等,合秋等上納,則體重之進上自在,難支之僧弊,可救矣。上曰,本寺事體,所重自別,旣奉列聖朝御筆,此外又有莫重之事?前此聞有寺弊,必欲釐正,使之關問本道者此也。今聞前倅之言,又聞卿之所奏,旣知爲弊之如許,則及今蘇完還集之方,不可暫緩。所謂宮納及雜費,比之免稅結土地所出,不啻十倍,旣聞之後,豈可仍置?早藿兩色鞋,每年春等都封,數爻量減,如生梨·石茸·細繩·蒿飛等雜種,自今毋論公私用,特竝蕩減。如是定式之後,該宮萬一有別岐潯漁之弊,本官枚報巡營,以爲狀聞論罪之地。苟或掩置,宮屬邑倅,竝當嚴處,以此申飭。宮納之弊雖祛,官納之弊又出,則烏在其釐弊之本意?此則在道伯察飭之如何,一體嚴飭,可也。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深一寸八分。
中宮殿,藥房口傳問安。答曰,知道。
傳于洪仁浩曰,右副承旨入侍。
捕將前望單子入之。徐有大落點。
傳于洪仁浩曰,課試試官,持試券入侍。
洪仁浩啓曰,箚疏原本未下之前,無得頒布,先朝受敎定式之飭禁,不啻截嚴,癸卯年又有申禁之敎。而卽伏見兩司聯箚到院者,則有得見大臣箚本之語,事極驚駭。詳査委折,則政府疏箚,書吏私出傍草,任自書頒,至於謄示各司之境。究厥所爲,萬萬駭痛,後弊所關,不可仍置。該吏移送法司,照律重繩,何如?傳曰,昨日相箚本意,雖出於重事面尊國體之義,事實旣如許,則反近於無中生有。批答雖令頒布,箚本尙今留置,今日兩司之以大臣箚語,枚擧論陳,殊極訝惑,方欲査處。際見本院啓辭,始知委折,近來疏本之批答前,無難頒布,甘犯先朝定式律名,可以推知。今番事則與政院之徑頒差間,姑不依定式勘律,而事旣登聞之後,承宣之不能摘發於兩司陳箚之前,難免其罪。當該承旨爲先罷職,該吏等,依啓辭令該曹,卽爲査出捧供,分輕重照律痛繩。具由草記事,分付相府,以董飭百司之地。當宁受敎,猶不敢冒禁,況先朝禁令乎?無論謬例有無,旣發覺則不可仍置,雖已略加處分,此後自本院,更加嚴飭各司。
有政。吏批,判書吳載純,參判金憙進,參議未差,同副承旨南鶴聞進。以徐鼎修爲吏曹參議,鄭昌聖爲內資提調,金履鉉爲司僕主簿,李敬臣爲校檢,朴休源爲假監役,羅潤祿爲軍器僉正,奉常奉事單李德淵。
趙鼎鎭,以兵曹言啓曰,忠翊衛將柳爾胄,除授後,在外過限未上來,依例改差,何如?傳曰,允。
兵批,判書李在簡進,參判具㢞,參議宋鍈病,參知柳誼入直進,右副承旨洪仁浩進。以李爲都摠管,李健秀爲兼司僕將,成致鳳·田德雨爲忠翊將,副護軍李健秀,副司直李在學,都摠管單李。
趙鼎鎭,以禁衛營言啓曰,昨日宮城外,別巡邏發巡時,當次牌將哨官金相九,無端不爲來待,故以哨官李弼邦,臨時推移定送。而莫重宮城巡邏申飭,不啻嚴截,則若是慢忽,誠極駭然。哨官金相九,爲先汰去,以懲其無嚴之習,何如?傳曰,允。
洪仁浩,以義禁府言啓曰,李萱杖一百收贖,告身盡行追奪事,照律草記批旨內,如有功減等事,命下矣。李萱無功云矣,敢啓。傳曰,知道。
領議政金致仁箚曰,伏以臣伏見政院啓辭批旨下者,聖敎截嚴,至有該承宣罷職之命,臣於此,不勝萬萬悚懍之至。臣之衰昏全不事事,當其寫箚也,慮未周到,未能預飭下吏,致使私傳傍草,終自歸於居董飭之地,犯禁令之科。此其罪大異眚過,宜伏嚴誅。況未摘發之承宣,尙被勘罷,而以臣罪首,獨爲晏然,則其於朝家刑政,當何如也?玆敢蹙伏私次,短箚自列。伏乞聖明,亟降威譴,以爲爲人臣冒法者之戒焉。取進止。答曰,省箚具悉卿懇。傍草之先出謬例云,在卿等何有?承宣譴罷,出於遵守受敎之意,尤不關於卿等,卿須安心勿辭,卽起視事。仍傳曰,此批答,遣史官,傳諭于領議政。
大司憲金載順,大司諫鄭啓淳,執義洪聖淵,持平崔顯重,獻納柳匡天,正言李景溟·柳頤玄等聯名箚曰,伏見大僚箚批,被逮罪囚,有付捕廳査究之擧,臣等竊不勝驚惑憂歎之至。事端嚴祕,雖未得知,只憑其箚本而論之,則凶言旣已見捉於文蹟,牽連就捕,亦且多人,其在重獄情嚴國體之道,決不可只付捕廳也,明矣。大僚箚請,實出於深識遠慮,設鞫嚴覈,斷不可已。伏乞聖明,亟令王府,嚴鞫盤覈,以重獄體焉。取進止。答曰,省箚具悉。名以捕廳,其可不治奴豎乎?以今所見,益知其無甚關重,一按足可決處,付之刑曹,猶屬太過,況王府乎?
戊申八月初二日卯時,上御誠正閣。左右捕將入侍時,右副承旨洪仁浩,記事〈官〉金孝建·李相璜·金祖淳,左捕將趙心泰,右捕將柳鎭恒,以次進伏訖。上曰,罪人盡爲上來乎?心泰曰,昨夕入來矣。上曰,聞純鎭爲人,極甚妖惡,貞采則凶言不可不窮覈。獄情各別嚴祕,多般詰問,俾無疎漏之弊,可也。命書傳敎曰,病狀果難强,右捕將柳鎭恒許遞,前望單子入之,待下批牌招,傳授命召及大將牌傳令牌。命退,諸臣以〈次〉退出。
戊申八月初二日辰時,上御誠正閣。右承旨入侍時,右承旨趙衍德,記事官金孝建·尹行任·金祖淳,以次進伏訖。上命書傳敎曰,昨於有司堂上入侍,因番次聞之,雖未知病勢之如何,每事惟以標異爲伎倆,似此習氣,終不知變,極可駭然,況寶劍望懸頉,旣有飭敎者乎?遞罷適所以愜其望矣,以亞將特補,尙有例焉,況亦以曾經元戎者乎?欲懲其習,先抑其氣,副摠管李敬懋,長津府使除授。此是新設難治之邑,雖至瓜限,切勿內遷事,分付銓曹,仍令卽爲辭朝,今日越畿境,時任府使,遞付京職。向聞前伯所奏,欲爲令移內遷云,因水閫無窠,尙未果焉,待其上來,卽爲陞遷事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙鼎鎭曰,大臣·有司堂上,食後來待。
趙鼎鎭啓曰,左議政李性源,右議政蔡濟恭,有司堂上徐有隣·李在簡·鄭昌順·李秉模,依下敎來待矣。傳曰,入侍。
洪仁浩啓曰,卽者議政府錄事來言,左議政李性源以爲,嚴敎之下,萬萬震懍,走伏金吾門外,恭竢鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,卽者義禁都事來言,左議政李性源,今方胥命於金吾門外云。係是大臣去就,敢啓。傳曰,知道。
以李光遇囚單子,傳于趙衍德曰,付過放送,使之當日還官。此後如或更有不謹,難免重勘,以此嚴飭。
以李允益囚單子,傳于趙衍德曰,考律勘放。
洪仁浩,以義禁府言啓曰,時囚罪人李允益,考律勘放事,命下矣。李允益,慶尙監司金光默狀啓內,莫重國穀,初不督捧,轉相虛錄,逐年瞞勘者,已極可駭,而兩年居官,一味掩置,仍逋新反,比他尤大。今於首實之日,只爲請査於水營,初不報知於臣者,論以法意,亦極駭痛罪。取考律文,則大典通編倉庫條有曰,還上虛錄守令,徒三年定配,又五年禁錮。大明律事應奏不奏條有曰,若軍務錢糧等事,應申上而不申上者,笞四十。名例有〈曰〉,二罪俱發,以重者論。大典通編推斷條有曰,犯私罪,杖一百以上決杖,告身盡行追奪云矣。李允益,從重論告身盡行追奪,又五年禁錮,忠淸道忠州牧可興驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。如有功減等。
洪仁浩,以義禁府言啓曰,李允益告身盡行追奪,又五年禁錮,忠淸道忠州牧可興驛,徒三年定配事,照律草記批旨內,如有功減等事,命下矣。李允益無功云矣,敢啓。傳曰,知道。
左議政李性源,右議政蔡濟恭聯名箚曰,伏以臣等,卽伏見政院啓辭之批旨下者,實不勝萬萬震懍之至。夫大小章疏之原本未下前,毋得頒布,先朝受敎旣嚴截,癸卯申禁又諄複。臣等職忝大官,惟當董飭百司,恪謹遵奉,而乃以臣等所聯進之箚本,一任府吏之私自謄傳於頒下之前,至於兩司枚擧,喉院論啓,於是乎臣等之違越受敎,不遵申禁之罪,著矣。事雖由於下屬,責專在於臣等。領相自引之箚,雖以自出箚草,自令淨寫,作爲已罪,不許臣等聯名,而其平日不能檢飭,則臣等均焉,其何敢同罪倖逭,晏然而已乎?玆敢聯控短籲,仰請處分。伏乞亟賜重勘,以礪臣分,以嚴邦憲焉。取進止。答曰,省箚具悉卿等之懇。襲謬之擧也,下吏之事也,卿等之迭相引義,不已過乎?安心視事。仍傳曰,此批答,遣史官傳諭于左右相。
正言李景溟疏曰,伏以居諸迅駛,我文孝世子禫事奄過,如新之痛,大小同情。臣性本駑頓,跡又疎賤,生逢聖世,倖占科第,蓋十有餘年。間嘗濫廁郞署,仍卽退伏田野,無名庶草,祗幸涵囿於造化,不材散木,自分永棄於匠石。第以許久通籍,無所報國,平居愧縮,若隕淵谷。乃者薇院寵授之命,遽及於臣,是豈臣夢寐攸到,手擎除旨,心切感惶,彌時歷日,迄不能定。噫。臺閣,人主之耳目也。官雖卑而任重,職雖小而責大。繩愆糾謬,上以補衮職之闕,激濁揚淸,下以規官師之失。是故驄馬於漢,殿虎於宋,直節著於靑蒲,風采聳於鐵冠。然則從古居臺閣者,自有其人,豈如臣沒沒者所可冒玷乎哉?顧臣庸才窾識,最居人下,雖聖朝冗司漫官,猶懼其不職,況此臺閣,苟然充數,尸居冥行,恬若固有,則官方由臣而乖謬,選法緣臣而淆亂。臣聞匪其人而輕授,謂之誤恩,匪其分而猥叨,謂之辱官。臣爲此懼,決不敢冒進,而日我聖上,祗詣皇壇,禮行望拜,廟宮秋謁,次第有命。臣義重參班,黽勉肅命,仍叨侍臣之後,而不可諉以一出,晏然蹲冒,貽累淸朝法從之列審矣。玆不得不悉暴衷懇,仰瀆宸嚴。伏乞天地父母,諒臣不稱之實,察臣由中之懇,亟命鐫改,以幸公私,不勝幸甚。臣旣不以見職自居,不宜贅及他說,而憂深漆室,誠切獻芹,猶不敢默默,卒無一言也。臣謹按朱子封事,有曰,帝王之學,必先格物致知,使義理所存,纖悉畢照,自然意誠心正,而可以應天下之務。噫。天下之事,千變萬化,其端無窮,而無一不本於人主之心。人主之心正,則天下之事,無有不正,人主之心邪,則天下之事,無有不邪。譬如表端而影直,源濁而流汚。然心不能自正,要之先格其物,以致其知,蓋理外無物,物外無理。格非司馬光所謂扞格之格,非王守仁所謂大人格君心之格,格乃窮格之格。爲人君者,以一人之身,藐然居億兆之上,其所用力,尤宜自別。漢唐以來,號稱賢君,非曰無矣。未能隨事而觀理,故理有未察,未能卽理而應事,故事有未燭。是以擧措之間,或涉非理,聽納之際,未免違道,由不講乎大學之道,而致忽於格物致知之方也。朱子所以藉手大學之說,不但其君之龜鑑,豈非後王之柯則也耶?惟我殿下,自在春宮,令聞旁達,卽祚以後,聖敬日躋,凡今日含生之倫,孰不仰我殿下勵精圖治之意,而臣則知殿下平日動靜云爲,壹是大學中出來,臨御多年,戒謹如初。析理則文理密察,蠶絲牛毛,無不畢計,當事則至公無事,洪纖巨細,靡所或遺。敬天則窮敬天之理,愛民則窮愛民之理,以至一日萬幾,無往非窮理之學,則殿下之用工於格物,得力於格物,明驗之著於外者,有如是矣。獨異夫天討有罪,卽虞·夏君臣都兪之事,而殿下於此一句語,差欠理會,何也?臣竊觀前牒,聖君在上,刑政乖當,未有如今日者也。在昔唐·虞之際,四凶之罪,何嘗今日之凶逆,而舜卽位之初,亟行誅殛之典,不少假借。至若殷家之遷都也,故家大族,胥動浮言,未必皆當時之大奸,而盤庚渙發多誥,必欲劓殄滅之無遺育。蓋有國者,非威猛不可以爲政,務姑息不可以爲邦。況君父之讎,天之所覆,地之所載,凡有君臣父子之性者,其不欲共戴一天,非出於勉强而然也?若然者,上不可以鎭安爲心,而或歇鋤治之方也,下不可以厭聞爲慮,而或弛爭執之義也。嗚呼。粵自丙丁,亂逆層生,千凶萬惡,靡所不有,天理滅絶,人紀斁喪,至今日而極矣。夏賊之窮天地亘萬古所無之凶逆,卽丙午亂逆之嚆矢,而适·雲之律,尙靳兪音。至若徑斷乳道之妖媼,妄進熱劑之凶豎,綢繆情節,置而不問,不滿同慶之賊偉,顧瞻他日之逆宇,假息海島,尙保首領,天下寧有是乎?殿下試思之,逆節之難掩如此,國言之喧藉如此,三司之沐浴如此,而生置地上,邦刑不加,則是果理耶?臣愚死罪,竊以爲理之乖舛,莫大於此。以殿下窮格之工,若果念及於此,則廓揮乾斷,當不待臣言之畢,臣雖至愚,豈不知貽慼聖心,爲萬萬惶悶,而秉彝之天,殄滅不得。玆敢冒萬死涕泣仰請,亟允三司諸臣之請焉。臣伏聞頃日傳敎,因懲討事,辭旨嚴截,便同禁令。臣新從下土,未接伊時朝紙,姑未詳聖敎旨意之如何,而第以跡論之,實不無訝惑之心。蓋國之置臺諫,非徒然也。將以使言也,言可採則採,不可用則不用,惟在大聖人默加酌量焉耳。豈合預加摧折,有若使不言者然哉?昔堯立誹謗之木,舜設諫諍之鼓,禹聞善言則拜,湯從諫弗咈。至於漢之武帝,唐之太宗,不過季世令主,而爲其臣者,或進外仁內慾之戒,而不之罪焉,或用望陵瞋目之諷,而不見斥焉。然則唐·虞盛際,尙矣勿論,雖漢唐季世,臺閣之上,何嘗有禁令乎?今我殿下,聖神文武,卓越千古,當法堯·舜·禹·湯,而今則不然,乃欲居漢唐中主之下,臣實慨恨。伏願更加三思,亟命還收前日所下傳敎,以光聖德焉。噫。今俗所謂西學,誠後世一大變怪。頃年聖敎昭揭,處分嚴正,臣不必更事覶縷,而第日月稍久,其端漸熾,自都下以至遐鄕,轉相誑誘,無所不至。雖至愚田氓,沒知村婦,諺謄其書,奉如神明,至或廢事誦習,雖死靡悔。臣旣在鄕曲,目擊已久,爲之憂歎,若此不已,則妖學末流之禍,將不知至於何境。臣謂自朝家,各別嚴飭諸路方伯守宰,俾無所謂西學如前更熾之弊,宜矣。臣無任屛營祈懇之至。省疏具悉。首條陳勉切實,當留意。次條不允。第三條,令廟堂詳考疏辭,設禁當否,商量稟處。爾其勿辭察職。
戊申八月初三日午時,上御誠正閣。大臣·有司堂上入侍時,左議政李性源,右議政蔡濟恭,兵曹判書李在簡,戶曹判書徐有隣,右參贊鄭昌順,禮曹判書李秉模,行左承旨趙鼎鎭,假注書李貞運,記事官李相璜·金祖淳,以次進伏訖。上曰,右副承旨與左右捕將入侍。賤臣承命出,與右副承旨洪仁浩,右捕將徐有大,左捕將趙心泰,偕入進伏。性源等曰,雨後暑氣少退,此時聖體,若何?上曰,一樣矣。上曰,今日欲召見卿等,而方有捕廳事,大臣入侍,則易致聽聞之驚動,且有回啓之事,故竝令有司堂上而來待矣。禹禎圭疏,何至今不爲回啓耶?性源曰,頃承回啓之下敎,而其間領相,病未造朝,臣則待其造朝後,欲爲回啓,故未及爲之矣。有隣曰,其數爲九十餘丈,故未及盡爲回公,回公畢後,領相始可回啓矣。上曰,未及回公者,爲幾處耶?有隣曰,江留尹承烈,開留洪秉纘,延豐君李三處,未及爲之矣。上曰,從速回公,諸堂分條回啓後,草記,可也。上曰,李景溟疏,極言西學之弊矣,卿等見之否?性源曰,疏本,臣未及見之矣。上曰,然則疏本,見之,可也。性源曰,向來西學之說盛行,而近頗寥寥,故臣未知其說之至今尙存矣。其時以此事,旣有傳敎及處分,而尙不知戢,終未寢息者,極爲駭痛,此是不可不更加嚴禁之事也。上曰,右相之意,何如?濟恭曰,所謂西學,誑惑一世,其言盛行,而未知其學裏面之如何,故臣窮覓,始得見其天主實義爲名冊二卷,此是利瑪竇初頭問答,而無非傷敗彝倫之說。以臣所見,其害殆甚於楊·墨之亂道矣。以其有天堂地獄之說也,故村氓之無知覺者,易致愚惑,莫可沮遏者,此也。然其禁之之道,亦難矣。若欲糾伺,則適爲撓民之歸,爲方伯守宰者,亦何以盡囚農夫村氓耶?惟在國家之設爲禁令,曉喩愚民,懸法象魏,以示不可犯之義,則庶爲矯救之道矣。上曰,予意則使吾道大明,正學丕闡,則如此邪說,亦可以自起自滅,而人其人火其書,則可矣。大抵天主學,亦主於心性情,而細處則入於秋毫,其體則不甚異於吾儒之體,而其用相反,故末流作用之弊,至於此矣。濟恭曰,其中好處,亦或有之。如上帝日監,陟降左右之說,是也。爲善則天堂,爲惡則地獄,渠學本自如此云。若果只以此爲主,則日監善惡,戰兢臨履者,吾道本自如是,而第其無倫反常之大者,則渠之所尊,一則玉皇,一則造化翁,而其父則視之以第三云。此不知父也,不知父則又不知君也,豈有如許凶言乎?且渠國之俗,以其中無男女情慾者,謂之以精神之所融聚,圈點其特異者,爲之國主云,此非無君而何?其學行而其弊當如何?此非但如楊·墨之爲害而已。上曰,儒佛之體,亦何嘗不同,而但其用處之異,故自入於離群絶俗,而至於西學,則比佛尤加入一層者也。濟恭曰,此是同在西方,而其言則雖斥佛,蓋是偸竊釋氏一斑之窺者也。臣則謂此是佛道中別派矣。性源曰,愚夫愚婦,則奉此書如神明,誠可悶也。上曰,此學一反世上之常理,旣無君臣父子長幼之倫,而以禍福爲說,故其言之易爲誑惑者,此也。濟恭曰,厥冊有云,上帝降臨爲耶蘇,猶中國之有堯·舜。耶蘇之降也,盲者使之明目,跛者使之善步,此已無理之說,而至於開天門飛入之說,雖至愚之人,亦何以欺乎?若下嚴禁異端之敎則好矣,若待其自起自滅,則必有益熾之慮矣。上曰,此說熾盛於乙巳間,而金華鎭爲秋判時,略爲搜治矣。蓋此事,付諸有司之臣,可矣,若作爲大事,推上於朝廷,則豈非屑越者乎?大抵挾左道而亂衆聽者,奚特西學而已?中國則有陸學陽學佛道老道道流釋流,而中國亦何嘗設禁乎?今聞右相言,果然矣,旣有臺疏,則亦不可仍置矣。且見儒生洪樂安之對策,已言西學之弊,今玆臺疏又有之,此是出於能距之意耶?或由於嫌疑所在而然耶?卿知之乎?濟恭曰,此非但所見之如此,渠之知舊中,或有好之者,渠甚痛之,以爲來頭必惹大變故,出而攻之者,此也。上曰,旣問於卿等,而首相適未登筵,卿等往復領相之後,回啓,可也。以此看作大事,豈非太過乎?濟恭曰,以此撓民則固不可,聖敎中明正學,而邪說自息之敎,如日中天,臣固欽仰,而若不下嚴禁之飭敎,則愚民必謂之以朝家之不禁也。上曰,此若究其本,則專由於近來儒生不讀書之致也,若使儒生,咀嚼經傳,則豈有如是之弊乎?蓋自明末淸初,所謂文集,體樣奇怪,且有貪見小說之弊,此所以流入於西學者也。且其所謂該博者,與古制異,而近來國俗,則其所爲文,專以小說爲主,看作韓退之,而其所知者,盡是奇怪,荒僻之說,又加一層,入於西學,此由於不文之弊也。我國文章,自立國以來,皆眞積力久,尊慕朱子,雖其間有偏論之岐異,而要之則皆經學文章之士也。近來則經學旣掃地,而其爲文,亦無專門之學,的用之工,不過以尋摘之文,欲爲科宦之計,豈非可悶者乎?濟恭曰,該博亦有許多般,魯論,有曰,博聞約禮,博聞非不爲好,而若無約字則無要領矣。近來所稱該博,則古今治亂事跡及經傳濂·洛出處,茫然不知爲何事,而天地之外,幽怪謊忽之說,則抵掌自任,渠旣自處以博,人或許之以博,此所以有邪說熾行之痼弊者也。小臣惶恐,而竊嘗有疑訝於中者,下敎及此,故敢達矣。聖人之言以爲,草尙之風,上好下甚,此蓋指風俗者,在上者之所作爲也,以臣不文,何敢曰盡知,而時伏見宸翰下者,前代帝王之文章,未知其如何,而以臣所見,竊以爲卓越前古,實無可比處矣。臣每雙擎屢誦,欽服之不已矣。上旣如此,則下必有待文而興,庶幾文風之丕振,而顧今在下者之文,則日漸就下,比之於先朝末年,亦不及焉。此臣之不能無疑,而未知緣何委折矣。蓋學問爲第一義,文章雖其餘事,而亦關於國家之盛衰汚隆,雖以唐文言之,亦有初唐盛唐晩唐之不同。至於宋明皆然,而明末之文,則幽僻奇怪,㓸喪元氣者,可占汚隆之判矣。文章之有關於世道者,大矣,殿下旣有河漢之文章,則何難乎一世之導率,而在下者之如此,臣實窮究不得者也。上曰,卿言誠然矣。此若反本,則不善培養之致也。蓋培養積久然後,功效可見,而士大夫之不貴文,已非一朝一夕之故矣,文運之旣卑旣下,而卒難復古,勢固然矣。近俗以勢力爲科宦之階,故其言曰,何用文爲。古則以名義爲重,不文者無以行,故人皆事文。今則名義廉恥,一竝掃地,惟以疏進爲事,此專由於敎化不明之致也。雖尋摘之字句,亦皆萎薾不振,誠可悶也。上曰,捕廳文案,俄始見之,蓋是奇怪可笑之事。所謂二字凶言,歸於虛謊,卿等雖箚請設鞠,而此非設鞫之事也。此蓋純鎭,欲爲翻身立功自效之計者也。大抵金哲宗,卽受學於貞采者,而純鎭率來敎養,使之往來偵探於貞采·煥翼之間,每得一言,則隨聞隨錄,又記年月手表。渠之免死,於渠亦幸,當思善居謫之道,而不此之爲,欲爲翻身之階者,誠至妖極凶矣,至於宇光,則素是復賊家錢物去來之人,而乙巳年金永綬之爲統制使也,復賊素憎永綬,以爲有竗理云。所謂有妙理云者,卽指有密逕之謂也。卽此一言,其罪已不容誅,而宇光得聞此說,傳於魚道采,以爲有錢則當得復職云。蓋道采是復賊之切姻,而宇光則不知其如此而傳者也。其後宇光,傳播此說,多捧江上人之錢,其罪至於不可掩之境,則復賊欲爲滅口之計,以掠人財物之罪,成案謫配者也。貞采則德相事後,以疏中凶言,誑惑人心,故其時自襄陽拿來,減死定配者也。宇光則自是凶漢,而純鎭又使哲宗,恐動宇光,使之偵探於煥翼,一如哲宗之爲。亦日錄一條,至於十五條之多,而又作手表明文。六月初一日,使渠之所親南原張哥,上送京中,爲告變計,而張哥仍無去處,故更送得有。所謂書札中,勿爲驚動云云。卽指此也。至於二字凶言云云。貞采言內,有乙亥逆宗子孫放還奉祀之說,而若其二字,則純鎭之强爲傳合者也。蓋其急於翻身,隨其所聞,如得奇貨,何事不可引發耶?且夏賊凶疏,則渠似不知本事裏面而爲言者也。至於斂民財貨等說,亦出於哲宗之言,而皆是沒捉之事也。貞采雖半呑半吐,而旣不能發明於面質,則其爲凶言,一也。何必逐條究覈然後,始可謂之凶言乎?今則別無更問之端矣。性源曰,貞采則旣己承款,雖無可論,而至於福亨,則旣是坦賊之孫,而非久放還奉祀之說,旣出於貞采之供,極爲凶僭,關係非細,摎以國體王法,豈可不趁卽嚴問乎?上曰,其所謂非久放還,或仕宦或奉祀云云者,蓋以某樣道理,傳之好處,而至於二字,則決是不當之說也。而純鎭必欲實其事,引作凶言者也,朝廷將何所執而爲問耶?雖有言而無跡,亦不必問,況竝與其言而無之者乎?此不過純鎭翻身之計,而朝廷豈可越一層而問之乎?貞采則無論凶言之多寡,雖一言旣是凶言則當正法。宇光則不過聞奉祀之言矣。得有則不過聞純鎭之言矣。至於哲宗,亦無係關之可言矣。煥翼則亦是影子,別無可問,當移定配所。純鎭則設計雖極凶憯,亦不可反坐,當移配於他道矣。性源曰,此言旣發於貞采之口,純鎭又書之,則福亨何以免王法乎?有此凶言,而若不嚴問,則何以知其情節乎?上曰,朝廷之必請鞫問而後,已者,蓋或適峥嶸之議,以爲緩討故也。眞箇逆賊,猶且不堪其支當,況此等虛謊之事,何可一一鞫問耶?今日朝象,殆同於純鎭之徑料,非但治獄之法,不可如此,氣象亦不可如此,此只可以凶言罪之而已。至於二字,則有何所屬之處耶?以潭陽趙哥所告,必鎭之依俙彷彿者,搆而成獄,可乎?若果有此二字,則予豈不問,而事旣無跡,此何等重難之言,而强以傳之於二字者,寧有是哉?昔在先朝,坦賊旣綻之事,猶不究問,其時處分,猗歟至矣。三司之臣,一番啓辭而止,亦不敢更言,且以壎事言之,始則付之捕廳,及有二字凶言之後,始爲親鞫,則況此沒把捉之事,豈可輕爲設鞫乎?卿等俱以先朝之臣,不以事先朝者事予,此予所以慨然者也。朝廷是誰之朝廷,卽三百年朝廷,而卿等之若此者,尤豈非萬萬慨然乎?性源曰,若無凶言,則純鎭當反坐,不然則福亨之鞫問,豈可已乎?臣雖不及古人,而至於此一款,則決知其無愧於古人,而不得請則不止者也。上曰,左相之待予者如此,左相事予所不知其任爲之也。性源退出。濟恭曰,左相之言固是得體,旣有二字云云。則位在大臣,豈可無鞫問之請乎?上曰,左相勿爲胥命還第事,注書傳諭。賤臣承命出傳,有隣等曰,獄案雖未得見,而其凶言狼藉,無所不有。且以夏·復,視之以非逆,則不可以虛謊論之。且奉祀云云。決是不以放爲言者也,下敎雖以爲此是純鎭之所引發,而凶言旣發之後,豈可不發捕嚴問乎?上曰,以備堂而替行臺諫之事者,誠無謂矣,卿等就坐,可也。有隣等曰,事關惡逆,則雖非臺臣,豈可不力言乎?上曰,若不誅貞采則爭之可也,而旣以正法爲定,則何可煩恝之若是耶?上敎有大等曰,純鎭之六月初一日,所送張仁慶,果何處去乎?此必逃走者也。有大等曰,純鎭亦以爲不知去處云耳。張仁慶就捕然後,可得眞贓,而旣無張仁慶,不成獄體矣。上曰,渠供若發明,則可問仁慶,而渠旣不爲隱諱,且其言,皆載於草錄中,何關於仁慶之有無也?上命書捕廳草記判付。上曰,貞采則死有餘罪,下送本道,卽其境內曉諭,付之道臣,更捧結案狀聞,待回諭正法。其餘罪人,則移送秋曹,更定配所,可也。至於純鎭,則誠可殺也,其樂禍喜事,至於如此,渠雖急於翻身,逆孽之自相求覓,其弊當如何?雖不可以誣逆罪之,而豈可日日設鞫耶?然爲奴之外,別無加罪之道,待用刑限死嚴刑,以懲日後之弊,可也。昌順曰,此輩情節,旣無可知之道,以開自相告變之路,好矣。上曰,歲久之後,自歸感化,可也。若自相發告,則只爲後來無窮之弊而已。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,戶房承旨入侍。
傳于尹行元曰,政官牌招開政。
權,以吏批言啓曰,明陵參奉柳道源呈狀內,矣身年老病痼,扶舁登道矣,昨者猝得吐瀉之症,幾絶僅甦,而舊症新病,間作挾發,氣息澟綴,實有朝夕難保之慮,斯速入啓遞改云。身病旣如此,則不可等待其差歇,依例改差,何如?傳曰,特除之下,豈敢若此?草記之循例登徹,殊極未安,當該堂上推考,此草記勿施,可也。
權,以吏批言啓曰,成均館典籍金㙆呈狀內,矣身所患痰癖之病,挾感添劇,時月之內,萬無供職之望,斯速入啓變通云。身病旣如是,則不可强令察任,依例改差,何如?傳曰,允。
有政。吏批,判書吳載純,參判金憙,參議徐鼎修,左副承旨趙衍德進。以權爲承旨,明陵參奉柳道源,假監役朴休源相換,右承旨權,左副承旨趙衍德,右副承旨尹行元,同副承旨洪仁浩。
兵批,無政事。
趙鼎鎭啓曰,新除授右承旨權,卽爲牌招,何如?傳曰,允。
趙鼎鎭,以兵曹言啓曰,新除授城津僉使許溟,身病沈重,時月之內,萬無登道赴任之望,呈狀乞遞。實病旣如是,則不可强令赴任,依例罷黜,何如?傳曰,允。
權,以禮曹言啓曰,去七月初五日,大臣·備局堂上,引見入侍時,有司堂上徐有隣所啓,頃因湖南諸寺僧上言,西山許祠賜額,不可以一張上言許施,令道臣詳探來歷,論列啓聞之意,筵奏分付矣。卽見全羅監司沈頤之狀啓,則以爲休靜事蹟之載於文字者,收取考見,則故相臣李廷龜·張維所撰碑文,俱以忠義,極其奬許。有曰壬辰之亂,杖劍進謁,宣廟義之,命爲八道十六宗都摠攝,而率其門徒及他僧一千五百,會于順安法興寺,助天兵戰于牧丹峯,斬獲甚多。克復京城之後,以勇士百人,迎大駕還京都,天朝經略提督,送帖奬許云云。兩臣所撰碑文,優爲信史,則其扶社護聖之偉蹟奇功,可驗實蹟。弟子惟政等所記寶藏錄中,敎旨與衣鉢,藏于頭崙山大芚寺,乃是入寂時遺囑,則建祠之以此爲歸,不無所據,而似此忠節,合有褒奬之道,爲辭矣。蓋此西山之功之忠,如彼卓然,而大芚寺旣有傳鉢弟子建祠之托,則一道緇徒之至願所在,可推而知。一依嶺南例,許以建祠,仍賜表忠二字之額,以示朝家褒奬之意,恐合事宜矣。上曰,依爲之事,命下矣。表忠額號,令藝文館書寫,而凡於宣額之時,必有賜祭之例,今亦依此例,祭文,令藝文館撰出,何如?傳曰,允。大功偉烈,如是卓然。聖祖特賜引接,至有八道十六宗都摠攝成給敎旨之命。兩故相文字,又足爲信史,及今就其祠宣額賜祭之日,豈可無別般記念之擧乎?以祠號表忠二字加贈,宣額日,仍以敎旨成給,以示朝廷感舊奬功之意,可也。
權,以奉常寺官員,以都提調·提調意啓曰,東籍親耕田所種皮黍·皮粘粟·皮稷三種,今八月旬間,當爲成熟之意,敢啓。傳曰,攝刈。
趙衍德,以刑曹言啓曰,卽接左右捕盜廳移文,則因罪人純鎭等草供判付內,煥翼移送刑曹,配所,使之移定。純鎭更定配所於他道,令配所道臣,待用刑捉來,限死嚴刑三次。李宇光所告是實,放送事,命下矣。慶尙道巨濟府定配罪人煥翼,道內泗川縣移定配所,卽爲押送爲奴。罪人李宇光,卽爲放送。罪人純鎭,旣是劇逆緣坐,令義禁府,依例移定配所後,自臣曹押送,何如?傳曰,允。
三大臣聯名箚子。答曰,省箚具悉卿等之懇。已悉傳諭,卿等安心。仍傳曰,此批答,遣史官傳諭于時任諸大臣。原箚未下
戊申八月初四日午時,上御重熙堂。戶房承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,兩司在外人,使之書入。賤臣承命書入。上曰,政官催促,臺望以在京無故人,擬入事,分付。上曰,吏兵曹政色書吏,使之招致,政院文武科罷散年久人,使之書入。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙鼎鎭啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于趙衍德曰,都承旨入侍。
傳于趙鼎鎭,右承旨入侍。
以修撰尹羽烈牌不進罷職傳旨,傳于趙衍德曰,只推。
以平安監司狀啓,定州前牧使李壽鵬,勒減移轉米査實事,傳于趙鼎鎭曰,觀此査啓,諸供所告,別無指的。所謂歸之私橐者,不過曰公廨修補,自官區處。無論修補與區處,果有踏印文跡之現納,而用下數爻,亦以公私用區別捧招乎?以此狀辭,難卞數爻多寡,不可勘律,更令該曹,査問該道回啓。
以全羅監司狀啓,礪山府稅穀晩裝,該府使爲先罷黜事,傳于趙衍德曰,紀綱解弛,晩裝之弊愈甚,殆乎無邑不然。蓋有司之臣,每拘顔私,不能隨現,如式勘罪之致。究其弊源,責在有司,令廟堂嚴飭戶惠廳,俾勿如前。至於本倅事,許多同犯,獨施罷拿,不但斑駁。況已裝送,宜在勿論中?此狀本還下送,此後另加察飭,期有實效事,回諭。
趙鼎鎭,以兵曹言啓曰,曹司五衛將崔,身病猝重,時日之內,萬無自力供劇之望,呈狀乞遞。宿衛輪番之任,不可久曠,今姑改差,何如?傳曰,允。
趙鼎鎭,以司僕一二提調意啓曰,濟州出來先運,年例進上馬八匹,三名日進上馬六十匹,凶咎駑駘馬二十匹,合八十八匹,禾毛色別單書入之意,敢啓。傳曰,知道。
趙衍德,以義禁府言啓曰,因刑曹啓辭,罪人純鎭,令義禁府移定配所事允下矣。純鎭以逆賊載翰子,出繼免絞,緣坐爲奴於慶尙道巨濟府矣。全羅道康津縣加里浦鎭,移定配所,仍前爲奴,令刑曹押送,待用刑限死嚴刑三次事,分付該道道臣之意,敢啓。傳曰,知道。
大司憲金載純,大司諫鄭啓淳,執義洪聖淵,持平崔顯重,獻納柳匡天,正言李景溟·柳頤玄箚曰,伏以臣等於日前,聯陳短箚,略貢愚見,而未蒙允兪,實不勝抑塞悶鬱之至。此際得見大臣箚槪,則申請裁處,而獨未見處分之明旨,臣等於是,尤有所萬萬憂歎者。蓋此獄囚,關係之莫重,盤覈之宜嚴,大臣旣陳請矣,臣等又聯籲矣。苟於此一毫疎緩,而不事爭執,則不但爲國體之虧損而已,其爲無窮之憂,當如何哉?伏惟聖明,亦必俯諒,而大僚箚本,旣不頒下,獄情事端,至爲嚴祕,三司之臣,全未得與聞,此豈非慨然之甚者乎?伏乞聖上,更加三思,亟下大臣箚本,俾國體無損,王法得伸焉。答曰,省箚具悉。該廳判付,該曹草記備載,酌處委折,豈可曰未得聞乎?
大司憲金載純,大司諫鄭啓淳,執義洪聖淵,持平崔顯重,獻納柳匡天,正言李景溟·柳頤玄等疏曰,伏以臣等,伏見批旨下者,仍卽取考該廳判付及該曹草記,始知諸罪囚酌處,已有命矣,臣等聚首驚惑,不勝憂慨之忱。噫嘻,痛矣。貞采之罪,可勝誅哉?當初負犯,萬萬凶慝,而薄配海島,尙今假息,已是失刑之大者。梟性難化,狼毒猶肆,包藏禍心,譸張凶言,旣有發告之丁寧,又至文蹟之見捉,則渠之締結兇徒,爛熳綢繆之狀,必有根因,昭不可掩,而旣無設鞫之擧,徑施懸首之典,揆以王章,未免輕遽。臣等謂還寢罪人貞采下送本道之命,亟令王府,設鞫嚴覈,明正典刑,以爲鋤亂本杜後患之道。至於煥翼,本以逆相之姪,卽一漏網之孽,而其蹤跡之陰祕,情節之叵測,旣有現發而指告者,則決不可徑先移配而止。其餘牽連罪囚,雖以好生之德,竝置勿問之科,而其在獄體,不宜容貸,亦令一體鉤覈,快施當律,斷不可已也。臣等無任屛營祈懇之至。以兩司聯名上疏,傳于趙衍德曰,一日之內,玉堂之先疏後箚,兩司之旣箚又疏,此何擧措乎?問其事,則不過該廳一奴豎也。幺麽駭怪之事,三司交口爭聒,往古來今,寧有如許國體乎?奴豎如此,鞫囚如此,劇逆如此,無大小無輕重,無分別無界境。一直如此,如此不已,將使逆不逆而後已,似此三司,非執法之官,卽亂法之官,論其辜犯,合置何典,國體自國體,言事自言事。一日內箚疏迭呈三司,竝施削職之典,以尊國體,俾廷臣,知大小輕重之分別界境。此雖一事,矯時正俗之大關棙,不得不略費辭敎,亦令知悉。堂箚臺疏,素稱體重,無批之例,雖曰絶罕,似此三司,辱國莫甚,豈可以三司待之?所以壞之者卽三司。原箚原疏,竝還給。
戊申八月初五日巳時,上御重熙堂。都承旨入侍時,兼都承旨沈豐之,記事官金孝建·李相璜·金祖淳,以次進伏訖。上曰,政官入來乎?豐之曰,入來矣。上曰,近日玉堂望苟艱,或無端留窠,或無難疊擬,擬望之人,果如苟艱,則疊擬無足怪矣,而以官案見之,無故之人,非不多矣,而空然枳置,初不擧擬於三司者,甚無義。自今日政望,商量其可擬與不可擬之人,無有當枳而不枳,不當枳而見枳之弊事,言及政官,可也。命退,諸臣以次退出。
戊申八月初五日午時,上御重熙堂。右承旨入侍時,右承旨權,記事官金孝建·李相璜·金祖淳,以次進伏訖。上命書傳敎曰,聞其病重實狀,劇務勢難虛縻。定州査啓,昨已啓下,回啓不可無判堂,行刑曹判書金鍾秀許遞。又命書傳敎曰,新除授刑曹判書,待下批牌招察任。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,大司憲·執義·持平一員未差,掌令閔彝顯·李周顯,持平宋煥箕俱在外,監察茶時之意,敢啓。傳曰,知道。
傳于權曰,原春監司留待。
傳于權曰,左承旨與原春監司入侍。
備忘記,原春監司李度默下直,長弓一張,長箭一部賜給。
傳于權曰,左副承旨入侍。
傳于趙衍德曰,右副承旨入侍。
傳于權曰,明日當由逌瞻門,展拜景慕宮,該房知悉。
趙鼎鎭啓曰,卽者司謁李德鳳請謁,以爲別監朴奎彬,以入番別監,昨日放鑰時,潛自逃出云。掖隷行止,非但與他自別,況以省記入直別監,擅自離次,任意出去,至於闕番之境?事極驚駭,且關後弊,其罪狀,令攸司,從重嚴勘,何如?傳曰,待用刑嚴治次,爲先除名。
權啓曰,玉堂上下番俱空,事甚未安。今日政新除授玉堂,待下批牌招,以爲推移入直之地,何如?傳曰,允。
傳于權曰,兩司前望單子入之。
兩司前望單子入之,行大司憲徐有防,行大司諫李在學,執義權裕,持平鄭澤孚,獻納柳協基,正言柳星漢·尹悌東落點。
有政。吏批,判書吳載純,參判金憙,參議徐鼎修,右承旨權進。以鄭東觀爲校理,李書九爲副校理,李顯靖爲副修撰,鄭行爲典籍,李文源爲刑曹判書。
傳于權曰,未肅拜玉堂,竝許遞。
權,以吏曹言啓曰,因平安監司金履素狀啓,江東縣監徐美修,屢度催促,則以爲,其母病沈重,氣息澟綴,萬無離捨還官之望云。其親病,旣如是危重,且本邑以淸南監試試所邑,目下擧行,不可等待其差歇後還官,罷黜,其代,口傳差出,何如?傳曰,允。
再政。以李顯靖爲校理,鄭福煥爲副校理,李顯默爲副修撰,申爲江東縣監。
傳于權曰,玉堂排望苟艱云,侍從堂下罷削人員,竝敍用。
三政。以李宗燮爲應校,徐配修·尹致性爲校理,沈能翼爲副校理,趙雲紀·李魯述爲修撰,金啓洛爲副修撰。
兵批,判書李在簡進,參判具㢞,參議宋鍈病,參知柳誼入直進,行左承旨趙鼎鎭進。以李昌漢爲曹司五衛將,李翼純爲城津僉使,僉知二單李羲星·成致鳳,副司果李命采。
兵曹口傳政事,副司直金鍾秀。
以刑曹判書李文源牌不進推考傳旨,傳于趙鼎鎭曰,更爲牌招。
備忘記,辭疏批下,刑曹判書李文源,卽爲牌招,申飭行公。
玉堂前望單子入之,校理李義鳳,修撰閔昌爀落點。
權,以吏曹言啓曰,今此文宣王釋奠祭初獻官,以行副司直李文源,塡差矣。今日政,拜刑曹判書,刑官則五享外,例不得差祭,事當改付標,而旣己淸齋,使之受香之意,敢啓。傳曰,知道。
權,以吏曹言啓曰,今此風雲雷雨祭終獻官鄭萬始,木覓山祭獻官尹行履塡差,而時無職名,令該曹口傳付軍職,何如?傳曰,允。
兵曹口傳政事,副司果鄭萬始·尹行履。
權,以承文院官員,以都提調意啓曰,院寫字官李彦佑·鄭在禧·朴履信·洪允國·方處正·皮宗臣·金學基·韓守儉·洪允翊·李東秀·趙敬默·朴春根陞實,及洪仁基·玄喜靜·全致淳·金天鍵·金德顯·金德亨·金德彬·朴萬協·朴泰裕·李昌培·李挺聃·白演昌·金岳齡·鄭濬,有頉代肄習,李梅·安思良·安思儉·李春榮·白師曾·朴道淳·白成龜·李聖儉·朴慶淳·朴春彬·朴宗翊·劉綴基·金慶得·崔載浚·皮宗柔·趙相夔·趙寅澤·金希健·李信養·皮宗淑·李觀柱·朴就仁·鄭燮·吳象義·李鼎完·全宗琰,依例陞補付軍職,冠帶常仕,童蒙宣完得·朴大松·金命孫·彭四甲·彭俊·趙昌孫·金快興·金快昌·金昌彦·玄義浩·白師閔,筆才頗有成就之望,屬于本院肄習,使之鍊業,何如?傳曰,允。
權,以禮曹言啓曰,昨年六月二十九日所下傳敎中,倭貢進上丹木,準萬斤卸置江華府事,命下後,當年上來丙午條進上丹木五千三百八十斤,先爲輸送本府矣,去丁未條進上,纔已來泊京江云,各項物種,依例內入。丹木則五千三百八十斤中,除出四千六百二十斤,運置本府,以準萬斤之意,分付於領來監色等處,原單子中,懸註以入之意,敢啓。傳曰,知道。
趙衍德,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
趙衍德,以御營廳言啓曰,本廳哨官李彦一·全時允,身病俱爲甚重,勢難察任,竝改差,何如?傳曰,允。
趙鼎鎭,以摠戎廳言啓曰,本廳壯抄左司把摠沈公燁,身病猝重,勢難察任,改差,何如?傳曰,允。
趙衍德,以刑曹言啓曰,因承政院啓辭,政府疏箚書吏,移送法司照律事,傳敎內,該吏等,依啓辭令該曹,卽爲査出捧供,分輕重照律痛繩,具由草記事,命下矣。議政府疏箚書吏金敎澤,捉來取招,則以爲,昨日本府直房庫直張德萬,持書吏申載淸所傳三大臣聯箚,傍草來給,使之謄納於本府堂上宅。故謄出於直房之際,各司疏箚吏之齊會於朝房者,一齊入來,各各謄出,以至於徑先頒布,冒犯邦禁之境云。故張德萬處取招,則以爲,受傍草於申載淸,使使令回鑑于大臣宅後,傳給金敎澤,使之謄納于兩堂上宅云。故申載淸處取招,則以爲,從前大臣箚子繕寫時,府吏在傍出草,箚子入呈後,傳給庫直,使之回鑑於諸堂者,乃是流來之例,故昨日三大臣聯箚傍草,果於原本入呈後,出付張德萬,以爲回鑑之地矣。因疏箚書吏之不能禁斷各司吏之謄出,致有此徑頒犯禁之境云。故取考律文,則大明律制書有違條有曰,凡奉制書,有所施行而違者,杖一百。名例云,隨從者減一等。留中箚本之徑先謄播,究其本則雖由於本府吏之書出傍草,而畢竟各司吏之謄播,專由於本府疏箚吏之不能禁斷,則兩吏似不無輕重之別。故金敎澤以制書有違律,杖一百,申載淸·張德萬等,以隨從減一等,各杖九十,竝姑爲嚴囚,待用杖擧行,何如?傳曰,允。
備邊司啓目,粘蓋此西學,其旨淺近,其說謊怪,非若老佛之書近理而亂眞,則本不是爲識者之所點染,而向來聖敎,旣嚴且截敎是,則雖是愚蠢之類,宜不敢更事學習。而今以疏辭觀之,其端之漸熾可知,其流之爲害無窮,及今痛禁,在所不已。而惟其禁之之要,只在於永絶其書是白如乎?燕購之路,旣已禁斷,則前此出來者,似無多本,嚴飭京兆及諸道,定其日限,收聚燒火。如是申飭之後,復有潛自謄傳,轉相誑惑者,則摘發重繩,斷不饒貸之意,申明知委,何如?判付啓,正學明邪說熄,則似此不經之書,不期無而自無,人之視之反不如燕郢雜談。溯源端本之方,政屬急先務,然本事今旣登徹於章奏,若不別加禁斷,流弊誠亦不些。自廟堂將此判辭,嚴飭申諭,俾各遷善。火書之請,非不好矣,一有見遺,反損法紀。且此爲學,異於楊·墨·老·佛,其出未久,其傳不廣。但令家藏者,投之水火,違令者隨現勘罪,士夫無一人玷汚,則愚氓之動於禍福之說者,自可發蒙而披昏。朝家,以爲不必於此,重用力云爾。仍令內而太學,外而方伯,知有從事厥書之人,揭罰示衆,勿齒士流事,一體分付爲良如敎
刑曹判書李文源疏曰,伏以轉頭之頃,文孝邸下祥禫奄過,聖心傷悼,何以堪抑?臣民哀廓,益復靡極。仍伏念臣以當日罪負,頑不滅死,尙逭王章。至於今春所犯,亦合重律,而聖度包荒,乍黜旋宥。臣於是,塡胸哀冤,撫時冞增,滿面慙惶,還城倍甚。忽於此際,分司特除,有隕自天,飭敎繼辱,疏批且嚴,罔赦之失,都付公罪,曲察之念,俾伸私義。又況筵席誨責,諄複勤摯,殆有過於家人父子?從前寵遇,已萬萬踰涯,於今滓穢,猶眷眷至此,雖使臣世世殞結,何以報答?旣承魂宮宿衛之任,獲及靈几未撤之前,豹直是急,兎株莫守。陪扈廞帷,雖幸微誠之少伸,冒穿朝衣,實慙廉防之大壞。方夙夜悶阨,無以爲身,迺者司寇新命,又下於此際,臣抑塞震越,益不知自措。嗚呼。向也露頂,雖或歸之酒失,今焉抗顔,豈非古人所謂醒亦狂者耶?讎月宮班,暫時洩哀,猶可說也,因此進身,兜攬淸腴,又豈私分之所敢安耶?似此情勢,天鑑之所俯燭,同朝之所共諒,不待臣言之畢,宜有以處之也。苟使臣彯纓結綬,重入脩門,則雖街童走卒,必皆嗤點曰,彼夫也更玷榮塗,眞箇辱朝廷,眞箇無忌憚云爾。臣於是,其將何辭而自解乎?臣身狼狽,固無足言,而重貽累於則哲之明,尤當如何?江湖鳧雁,初不足有無,南山惡竹,終不可葀而羽之。與其强策癡頑,上下俱失,曷若許令枳廢,任其放誕,使緋衣烏巾,不復近於牛行馬走之身,以卒天地再造之澤哉。嗚呼。臣命途險釁,蚤歲孤露,此生此歲,所自依仰者,惟我君父而已。性甚椎魯,動輒生疣,輕亦駭笑,甚或怒詈。然而隨事善視,曲加恩藉,亦惟我殿下而已,臣雖至愚極迷,寧不知感?夷險燥濕,萬死惟甘,而福過神昧,孽由已作,荐誤朝冠,實無其望,願遂初服,諒非獲已,言之及此,不覺涕淚之被面也。臣方見差釋菜享官,事係往役,不敢言私,今將出齋,而至於見職去就,初非可論,荐召之下,末由趨承,略入文字,申控衷懇。伏乞聖玆,俯垂鑑諒將,臣所被職名,亟命鐫削,仍治臣前後罪犯,永賜斥黜,俾遂至願焉。答曰,省疏具悉。到今醉與醒不須言,但當有除竭蹶而已,雖曰謝過,如是張皇,可乎?卿則推考,卽爲肅命。
持平宋煥箕疏曰,伏以居諸不留,文禧廟祥禫奄過,臣民哀冤,益復如新,仰惟聖懷,何以自抑?仍伏念衰朽賤臣,分甘丘壑,乃於前歲之夏,猥蒙收擢之恩,自以庸陋無似,不敢仰承隆旨,罪重逋慢,久愈惶蹙。不意玆者,除命又降,臣之震駴隕越,視初有加,益不知所以自措也。臣之鹵莽蔑裂,雖求爲窮閻一學究,而亦不得矣,旌招恩命,豈是微分所敢承膺者也?臣之曩時籲陳之辭,誠非敢一毫虛飾,上欺天聽也,而未蒙垂察,反被異渥,近侍遠臨,傳宣聖批,辭旨隆重。至以臣之先祖文正公臣時烈當日之志事,期勉於臣,臣奉讀以還,不覺感涕霑襟,繼以愧汗浹背也。噫。我聖上之於先臣,前後追施之隆典,罔非曠世之縟擧,而繾綣至意,逮及後孫,臣之闔族,感祝靡極,擧切糜粉之忱,惟思隕結之報,而臣之不肖無狀,忝先極矣。牆面之歎,陵替之憂,恒切于中,而謬竊虛名,厚被誤恩,乃至於此,臣悚恧之極,直欲鑽地以入而不可得也。聖恩之隆摯,不止於湔祓臣身,則臣雖冥迷,豈不知感激圖報,而顧其辱名器累睿簡,實如前疏所陳,何敢徒懷榮感,不自量度,而冒當非分之洪私也?嗚呼。苟使臣欲追先臣未卒之志,則實不外乎明天理正人心者,而今天理之晦塞,人心之陷溺,久矣。臣在草野,非無憂慨之衷,而臣實駑劣,寧有擔夯之望哉?以聖上日月之明,不諒蟣蝨之微,而寵諭諄切,恩除荐加。此殆殿下,以臣爲或有得於家學之餘緖,而臣誠萬不近似,則安得免欺誣明時之罪乎?此又臣之所大懼也。且臣脆弱之質,衰癃固甚,而病暑方劇,㱡㱡欲盡,雖欲僶勉趨承,而何能自力也?樵牧之社,久辱華銜,在朝廷,事體駭異,在臣身,廉義都喪,人之見臣者,亦皆愍然而憂,況臣之私心兢惶,豈敢斯須弛哉?玆不得不披肝瀝血,冒昧仰籲於宸嚴之下。伏乞聖慈,特垂鑑諒,亟賜鐫免,以幸公私,不勝大願,臣無任激切屛營之至,謹昧死以聞。答曰,省疏具悉爾懇。復畀臺銜,亦旣經月,尙稽敦召之擧者,時當炎熱,登程非可議,際見疏本,推讓猶前豈勝悵鬱?顧今正學不明,以至記誦訓詁,人不肯專治,斯文之憂,孰甚於是?爾以先正之孫,獨不念出而矯俗之義乎?秋雨乍過,新涼漸生,爾其從速上來,無負予虛佇之望事,下諭於持平宋煥基。
敎原春監司李度默書。王若曰,海山控日出之邦,責攸重於方面,旌節畀旬宣之任,簡惟在於予心。玆撤貳卿之班,庸布一省之政,眷彼東維重臬,實是上游名區。通五略而當舟車之衝,表裏亘八百里,跨二嶺而壯屛翰之勢,大小凡卄六州。浦戶困漁鹽之征,靑州之貢多錯,山畬乏粟米之貯,衮土之賦惟貞。嗟頻年水旱之災,式至今而未已,顧一方懷保之責,誰與我而共憂。惟卿,圭璋美姿,帶礪華冑,黌庭遊藝,鴻詞擅一頭之名,鑾掖蜚英,豹直叨雙日之侍。雌黃不及於世路,頎然吉士之令儀,翰墨自娛於平居,眞箇文人之本色。憂分銅紱,西門著鎖鑰之才,位躋金緋,淸朝貯廊廟之器,重厚周通之是以有譽,文學政事之何適不宜。玆授卿以原春道觀察使兼兵馬水軍節度使巡察使原州牧使,卿其祗服寵章,勉恢嘉績。百年之蔘弊纔革,寧售駔儈之舊奸,數郡之水害關心,尤念鴻澤之新集。謹約式著於恒日,非欠束薪之規,奉揚專在於觀風,宜懋憩棠之化。至於三考之黜陟,公法勿撓於蘇天,慨然一路之澄淸,風裁益勵於范轡,而稟裁厥有典憲,顧事爲務從便宜。於戱。予雖紓東顧之憂,卿則切北望之戀。仙區之風景信美,莫詑潘孟陽登山,瘠土之民瘼滋多,須勉張益州整器。行且召矣,往惟欽哉,故玆敎示,想宜知悉。知製敎李羽晉製進
戊申八月初六日卯時,上御誠正閣。左承旨與原春監司入侍時,左承旨趙鼎鎭,記事官金孝建·李相璜·金祖淳,原春監司李度默,以次進伏訖。上曰,方面之任體重,今年東邑民事,不可弛心,下往後申飭守宰,量宜撫摩,如有所聞者,第爲陳奏,可也。度默曰,嶺西則似免歉,嶺東則旱澇不均,不無失稔之患,而亦不至於慘歉云矣。上命書傳敎曰,政官牌招開政。命退,諸臣以次退出。
戊申八月初六日酉時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上命書傳敎曰,今日政望之如是遲滯,萬萬駭然。吏曹堂上推考,政廳進去承旨,亦爲推考。又命書傳敎曰,在外玉堂許遞,前望單子入之,待下批牌招察任。又命書傳敎曰,食堂到記收來,春秋試取,自是古例,而明日適値釋菜,參班生自可食堂,何異於食堂到記?坐直承旨,明日夕後,進詣太學食堂後,參班擧案,收取以來。又命書傳敎曰,纔因備局回啓,有措辭判下者,明日適値釋菜,多士當齊造。令大司成,招致諸生傳宣,俾有矯弊之實效。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
上詣景慕宮。展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
權啓曰,來十一日,輪對日次矣,敢稟。傳曰,爲之。
趙鼎鎭啓曰,來十一日,朝參日次矣,敢稟。傳曰,停。
傳于趙鼎鎭曰,出宮門路,以協陽門爲之。
趙鼎鎭啓曰,今日展拜時,承旨不可不備員,而同副承旨洪仁浩,不爲仕進,卽爲牌招,何如?傳曰,允。
權啓曰,右副承旨入侍,以右承旨入侍誤傳,當該司謁,令攸司科治,何如?傳曰,允。
傳于權曰,承旨房仍。
傳于趙衍德曰,戶房承旨入侍。
傳于權曰,傳香承旨,馳詣文廟,奉審摘奸以來。
傳于權曰,發遣吏郞,諸執事淸齋與否,摘奸以來。
傳于趙衍德曰,定配罪人李漢謙·林光澤放送。
以咸鏡監司狀啓,今七月令薦新生鰱魚,限內不得封進,惶恐待罪事,傳于趙衍德曰,勿待罪事,回諭。
權,以禮曹言啓曰,今日宗廟·永寧殿·景慕宮秋奉審時,掌樂院提調李在學,依下敎當爲進參,而以本職未肅拜,終不入來。本院提調李在學,令政院稟旨牌招,以爲擧行之地,何如?傳曰,允。臺職雖曰體重,奉審所重,亦有自別,其所進去,其待下敎乎?雖以古例言之,如奉常典牲提調之以兩司長官兼帶者,祭物監封,例皆進參,廟社提調兼帶者,奉審亦當進參,獨於樂院提調,豈敢如是遲滯乎?從重推考申飭,先進去後謝恩,因此又有申飭者,憲長之今日陪班,不爲入參,亦甚做錯,亦爲推考。
行大司諫李在學啓曰,臣之言議風采,本不合於淸朝言責之任,而樂院兼帶,以本職之未肅拜,不敢進參於奉審,至承問備之命,誠不勝萬萬惶悚。且於昨年,猥叨憲長,略效懲討之義,未承批旨,臺端一步,不可復冒也決矣。以此以彼,其何敢晏然於臺次乎?請命遞斥臣職。答曰,勿辭,亦勿退待。
權,以成均館官員,以釋奠祭獻官意啓曰,東廡分獻官宗簿寺主簿李敬心,自昨夜猝患暑癨。今日受香時,僅僅擔舁,來到齋所,而目下症形,有加無減,萬無將事之望,令該曹卽速變通,以爲備員之地,何如?傳曰,允。
趙衍德,以訓鍊都監言啓曰,今八月初七日,景慕宮展拜時,因兵曹節目,弘化門軍三十名,把摠李殷昌,哨官兪鉉商率領,挾輦侍衛。弘化門軍五十名,哨官李光進率領,出付排立當次營門,還宮後還爲入直,而竝待標信擧行之意,敢啓。傳曰,知道。
趙衍德,以訓鍊都監言啓曰,本局別將李性默,身病甚重,勢難察任,改差,何如?傳曰,允。
趙衍德,以禁衛營言啓曰,本營兼內吹,今秋等習角賞格,依啓下單子,木綿五十疋,分等施賞之意,敢啓。傳曰,知道。
趙衍德,以御營廳言啓曰,今八月初七日,景慕宮展拜時,依兵曹啓下節目,弘化門集春營入直軍各五十名除出,大將臣李柱國率領,弘化門外分左右排立。東營入直軍三十名除出,入直把摠安宗厚,哨官方處行率領,宮大門外把守,而竝待標信出用,解嚴後還入直間,集春營哨官李明祿,率該哨標下軍七名代直,東營哨官姜碩璜代直之意,敢啓。傳曰,知道。
趙衍德,以司僕寺官員,以一二提調意啓曰,濟州山馬監牧官金繼喆,丁未戊申兩年條封進馬二匹,今纔上來,禾毛色別單書入,依例內廐立養,而二匹俱爲體少品劣,事極駭然。當該封進監牧官金繼喆,分付牧使,待用刑從重決棍,以懲日後,何如?傳曰,允。
趙衍德,以司僕寺官員,一二提調意啓曰,濟州出來後運歲貢馬二百匹內,二匹船中故失,一匹到中路故失。實納馬一百九十七匹,禾毛色別單書入之意,敢啓。傳曰,知道。
趙鼎鎭,以左邊捕盜廳言啓曰,本廳兼從事官李光益,時帶宣傳官,職務相妨,兼從事官之任,改差,何如?傳曰,允。
趙鼎鎭,以右邊捕盜廳言啓曰,本廳兼從事官李晦植,時帶宣傳官,職務相妨,兼從事官之任,改差,何如?傳曰,允。
校理徐配修疏曰,伏以臣於日前聯箚三司之無批還給,一時譴削,竊有所憂慨者。噫,有懷必陳,三司之職耳。其言雖或不槪於聖心,固當假借包容,毋或摧折,而況其齊籲之擧,寔出懲討之義乎?誨責截嚴,罪罰隨加,已非大聖人來諫之量,而且三司箚體,所關不輕,無批還下,其例絶罕,尤豈不有欠於我殿下待三司重古規之盛德乎?伏乞聖明,更加三思,特賜反汗,仍降批旨,以示優容之意焉,臣無任屛營祈懇之至。省疏具悉。日前三司譴削之擧,出於矯時變俗四字,意豈淺淺乎?大官如此,卿宰如此,三司如此,一日二日,因循而已,則其害不止於國不國,寧不澟然?今日朝廷,有眞箇公亮忠直之士,其所標異獨別,必不待予言之申申,而前後責勉,徒歸於蔑效,治不從心,予固自反,敎不率軌,孰執其咎乎?御極十餘年間,道盡由中,能得大臣之體者,伊日惟見端揆一人,人人皆然,待太卑之說,豈發於筵席乎?況臺章頭辭,至以取考該廳判付爲說,尤有異於全昧本事,隨衆劻勷,則其在尊國體尊臺體之道,又不可不明示好惡,俾定規模,收還與否,非所可論矣。三司不賜批事,本事自本事,故例自故例,數字例批,追頒無難矣。
戊申八月初七日卯時,上詣景慕宮。展拜入侍時,兼都承旨沈豐之,行左承旨趙鼎鎭,右承旨權,左副承旨趙衍德,右副承旨尹行元,記事官金孝建,假注書趙台榮,記事官李相璜·金祖淳,檢校提學吳載純,檢校直閣徐鼎修,直閣鄭大容,待敎尹行任,以次隨駕。上具翼善冠·衮龍袍,乘輿出宣化門。藥房都提調金熤進前奏曰,朝候尙熱,此時勞動,聖體,若何?上曰,一樣矣。卿則留在本院,可也。駕由建陽門,出弘化門,入逌瞻門,詣齋室外,降輿入齋室。少頃,出東狹門就板位,行再拜禮,詣宮內奉審訖,還御齋室。少頃,出西狹門,乘輿出日瞻門。鼎鎭曰,以日熱,俄有挾輦軍左右列,次次闊遠行作之下敎,則當於駕前近地,排立以待,而今此挾輦軍尾局以上,一竝前進,駕前後無一環衛之軍,事極可駭。師律所關,不可仍置,當該不飭之大將推考,狹輦將所當重勘,而本院請推之外,無他可施之罰,何以爲之乎?上曰,大將事依爲之,挾輦將竝令該府,拿問處之,可也。出擧條駕入弘化門,由建陽門入協陽門還內。諸臣退出。
戊申八月初七日午時,上御重熙堂。戶房承旨入侍時,左副承旨趙衍德,假注書趙台榮,記事官尹行任·金祖淳,以次進伏訖。上曰,校理李義鳳,尙不肅拜乎?衍德曰,李義鳳來到闕外,謂有身病,終不肅謝矣。上曰,雖擔舁入來,卽爲肅謝事,分付。賤臣承命出傳。命書校理徐配修疏批。命書榻敎曰,今初五日三司削職傳敎中,原疏還給四字抹去。批答以省箚具悉。省疏具悉書出。命書傳敎曰,今番三司削職中,至於都憲,年久後復叨,今以標異自拔,猝加責勉,與近日迷溺之人,混同處分,殊不稱當,而如許事端,一日內竝呈箚疏之爲,萬萬駭擧。雖當日出身之人,猶可辨其可否,豈可苟然循同乎?混勘雖過,獨免亦不可。原傳旨中,前都憲金載順,以罷職改付標。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于權曰,傳香承旨,馳詣社稷,奉審摘奸以來。
傳于趙衍德曰,留院公事,入之。
傳于趙衍德曰,戶·禮房承旨入侍。
行大司憲徐有防啓曰,臣姿性魯下,言議骫骳,本不合於淸朝耳目之任,而輒因事會,間或承膺,絲毫無補,愧懼恒切。日前伏承前望特點之恩,繼而有閟宮展拜之命,揆以義分,固當竭蹶,趨進於閣班之末,而第念本職,有異庶官。且是臣屢叨蔑效之地,末由進身,未卽出肅。此際以陪班不參,責之做錯,罰止問備,闕禮之罪,實無所逃,顧何敢晏然蹲冒於臺次乎?請命遞斥臣職。答曰,臺諫因避出肅,不拘無時,昨朝問備之後,無端經宿,何也?昨緣日暮,今始來避云云。卽避嫌例語。卿則非日暮而經宿,所失尤大,然不可以此輕遞。勿辭,亦勿退待。
以呂萬永·張泳囚單子,傳于趙鼎鎭曰,保放。
傳于趙鼎鎭曰,坐直承旨與大司成入侍。
傳于權曰,發遣吏郞,諸執事淸齋與否,摘奸以來。
權,以吏曹言啓曰,今此風雲雷雨祭終獻官鄭萬始·金履牅,實預差啓下矣,俱以身病猝重,勢難出齋云。不得已本曹正郞成德雨,改付標以入之意,敢啓。傳曰,知道。
權,以吏曹言啓曰,今此風雲雷雨祭,壇下執禮前掌令申禹相,大祝前縣監徐美修塡差,而時無職名,令該曹口傳付軍職,何如?傳曰,允。
權,以賑恤廳言啓曰,今月初八日,乃是八巡給糧當次日,故發遣本廳郞廳,與備邊司郞廳各該部官,同往四郊。病民中飢困最甚者,抄出給米,東部字內三口,西部字內一口,南部字內四口,合八口,米二斗六升上下。同月初三日及初六日備邊司郞廳間三日摘奸時,本廳郞廳同爲隨往,目見頷顑之類,卽地救急之數,東部字內六口,西部字內一口,南部字內十二口,北部字內五口,合爲二十四口,米爲八斗六升。自六月初十日至八月初八日給糧,合爲八巡,備邊司郞廳摘奸日救急,合爲十四巡。前後通計病民,爲二千七百八十二口,米爲四十七石七斗九升矣。見今病民寢少,秋穀將登,給糧一款,依日前定奪,仍爲撤罷,結幕恤典等節,一從該部所報,擧行計料之意,敢啓。傳曰,知道。
趙鼎鎭,以兵曹言啓曰,內吹螺赤龍虎營兼內吹等,今秋等習角時賞格木,依判下別單,分等施賞之意,敢啓。傳曰,知道。
趙鼎鎭,以訓鍊都監言啓曰,本局兼內吹,今秋等習角賞格,依啓下單子,木綿四十七疋,分等施賞之意,敢啓。傳曰,知道。
趙鼎鎭,以御營廳言啓曰,本廳兼內吹,今秋等習角賞格,依啓下單子,木綿四十五疋,分等施賞之意,敢啓。傳曰,知道。
獻納柳協基疏曰,伏以自天之祐大德,必受彌月之慶,匝域齊祝。仍伏念臣於年前,忝叨見職,李東馨之凶疏出,而外假論人之名,內售嘗試之計,旨意凶險,輿情駭惋。秪緣臣昏昧鈍劣,職在言地,未能趁時聲討,不職之失,合被大何,自作之罪,無以自解。政曹停望,還是薄罰,杜門訟愆,自分永枳。不自意上天至仁,聖世無棄,前望特點,始下於再昨秋,而旋以在鄕遞。今此恩命,又辱於三載竢罪之中,前後異渥,何以至此?擯廢之蹤,復玷朝班,僨敗之身,更廁臺端,闔門驚惶,感極而涕。區區頌祝之忱,惟當不顧情地,不計廉防,聞命竭蹶粗伸義分,而滌蕩之恩,雖出常格,惶恧之情,多畏公議,除旨降辱,今爲再宿,泯泯縮伏,殆若石木。然而頑不知感,有臣如此,生不如死。玆敢冒萬死瀝血哀籲於天地父母之前。伏乞聖慈,諒臣難冒之義,治臣未勘之罪,仍令選部,刊臣姓名於仕籍,使公論行而私分安,千萬幸甚。臣方自劾而請罪,何敢以一時誤恩,自處言官,開口論事?而秉彝之性,本欲出位而必討,積憤之心,寧忍獻疏而終默?噫嘻,痛矣。亂臣賊子之醞釀凶圖,睥睨王室者,終古何限,而其不利國本之安固,百計搖撼,一串傳法者,豈有如比年諸賊乎?蓋自丙丁,至于今十數載之間,梟獍之心腸,互相糾結,鬼蜮之情狀,後前和應。涓涓而至於淊天,炎炎而及於燎原,必欲無國而後已。君臣上下之所以處此變者,伈泄若干戚舞之解平城圍,玩愒如升氣症之用使君子湯。如是而變怪安得不層生,凶孽安有所知畏?臣請溯源而略論之。噫。麟·謙危逼之計,馴致能·範之急變,龜柱兇猾之謀,終成量·彝之劇逆。國榮·德相爲之表裏,而夏材·瑮爲之影響,急謀專在於陰移,狂圖至擬於稱兵。於是乎將相肘腋之地,尙喆則有子宇鎭,善復則有子以謙,有姪明謙,視國家如仇讎,六字刀割以至揆明之凶言,匡運之逆謀,無非搖動我國本者,而駭機急鋒,凜凜乎非朝伊夕,倘非我東朝聖母,一札諺敎,折其奸而遏其亂,國之有今日,未可知也。噫嘻,痛矣。再昨年五九月事,言之淚暗,思之瞻裂,大小臣僚,沬血飮泣,誓不欲俱生者,三載如一日,而悲冤之言,反爲陳談,究覈之請,遂作文具。今於祥禫已過,萬事都休之後,若臣之人與言俱微者,拾取諸臣未得請之說,貽我聖上不忍聞之慽者,跡涉隨衆,罪犯不誠。嗚呼。臣之言,其可以已之而不已乎?雖然,昔之人有云,明主可以理奪。臣請以天理人情之所不容不言者,流涕而陳之,數年以來,中外積惋,人神久鬱,莫不曰,醫媼吾讎也,宇·偉國賊也,此讎不報,倫彝泯矣,此賊不討,紀綱斁矣。噫,彼妄投熱劑之逆醫,徑斷乳道之凶媼,非渠自辦,必有所嗾。宇鎭則以天生妖孽,父有尙喆,而席其威權,友有時偉,而助其聲勢,計鉸之心,久爲路人之攸知,顧瞻之意,明有鞫庭之所供,此特未伏法之復·謙也。罪如此賊,凶如此賊,而生出獄門,假息海島,古今天下,寧有是也耶?至若時偉,則凶譎之性,虛張戚里之權勢,貪濫之習,陰懷巨猾之奪饜,使人心詿誤而受其欺騙,世道波蕩而胥及淪溺。此政所謂凶于國害于家者,而況於妖宇手脚全露之後,人皆斥絶,而渠獨綢繆,及夫擬帥之謀現發,而二凶之密地揣摩,如戰鬪泥,此其罪萬戮有餘,而於渠猶是細故。八域同慶之日,顯帶不滿之色,丕號載定之時,敢發太早之說。公證分明,國言喧騰,似此凶肚,似此凶言,何謀之不做,何變之不圖,而徑施島竄,姑置勿問。朝廷之擧措如此,而人心何以悅服,國勢何以鞏安?臣與時偉,不幸而居在近洞,知面而未知其心,辨奸不早,有愧古人,今得可言之會,略效必誅之義,言亦晩矣,臣實痛之。伏願殿下,亟揮乾斷,三司諸請,竝賜允兪,醫·媼·宇·偉等四賊,待用刑一倂拿來,就其己輸之供,已露之跡,而窮覈正法,使天彝明而國冤洩焉。今番嶺島諸罪人之不付王府,任之捕廳,固知聖意之有在,而囚供文案,不許出示,旋下酌決之命,論以獄體,殊甚疎虞。執法之臣,雖不識獄情深淺,而箚疏陳見,亦其職也。聖批諭眎之後,一日再箚,誠爲瀆屑,誨責之譴罰之,無所不可,而第於處分傳敎中,亂法二字,有違包容之度,亦近迫切之敎。大聖人辭令,毋或過中,區區願忠之心,敢此陳勉,僭妄之罪,無所自逃。臣無任屛營祈懇之至,謹昧死以聞。答曰,省疏具悉。勿煩。附陳事深斥之,故言不得不切,亂法二字,焉可還收乎?爾其勿辭察職。
持平鄭澤孚疏曰,伏以日月迅駛,文禧廟祥禫奄闋,溫文之睿姿永閟,止慈之聖情何堪?臣以窮海當死之喘,蒙恩宥於叶震索之慶,奉職牒於定离位之日,愛戴之忱,有倍他人,而臣民無祿,遽纏至痛,惟玆百身之願,只有五內之崩裂而已。嗚呼。臣之年前遭罹,是豈人理之所可堪者哉?人言之初,不能剚腹自明,卽臣之罪也。律以邦憲,誅戮猶輕,而迺者聖鑑孔昭,王章太恢,特貸縷息,薄竄海島,五年泣血,北望攢祝。不自意天日回照於覆盆,霈澤偏沾於枯荄,生還京國復廁人類,臣情到此,雖今日生而明日死,復何餘恨?以此畢命,在分滿足,則夢想何敢更到於官職榮名?惟殿下更加湔拂。向以薇垣特除,拔臣於十一年坑坎之中,仍以天牌,一日再臨,闔門聚泣,閭里聳感。噫,此何等恩造也?河海不足深,山岳不足大,全保父母也,生成天地感激之極,涕泗交下,涕泗之不足,繼之以戰慓。凡在一分酬報之地,雖赴湯蹈火,粉骨糜身,一直向前,罔敢或後。況此前後恩命,荐及於釁疣之身,叩謝之忱,豈容少緩?而伊日承宣,以不卽出牌,至於被罪,臣於是惶懍慙悚,冒死違逋。且其晷刻急遽,周旋無路,文字申暴,亦不得遂焉。臣罪至此,尤係罔赦,惟殿下猶不卽加誅戮,只命鞶遞,終始曲遂之恩,臣方縮伏感頌,玆者特除之命又下。噫,臣雖木石之頑者,旣知恩私之愈隆,分義之至嚴,遂不免冒沒出肅,粗伸叩謝之忱,而因仍盤礴,視同無故,則廉防道理,豈不萬萬縱恣乎?臣之有罪無罪,天日在上,臣何敢費辭煩瀆,而若其事實之如何,臣徒懷嚴畏,不得自暴,則生爲負累之人,死作不瞑之鬼,臣何敢終默乎?臣之待罪南邑也,吏奴輩齊訴于臣曰,本縣爲奴罪人逆奴命卜,當此大無,將有逃躱之慮,苟或失守,則罪將不測。渠旣編在奴籍,今若差以客舍幇子,官當無事。所謂客舍幇子,至賤最下,奴輩厭避之役,而有所覉縻,可防逃躱云。臣初聞而嚴斥之,使之更加防守矣。其後吏奴,逐日來言以爲,一向防守,旣是行不得之道,將爲一邑之大弊,而且爲奴罪人差役,舊例亦爾,旁邑或然云。故臣百般趑趄,至有問議,而畢境許之,則此固臣罔赦之罪也。前後事實,如斯而已,以此謂之要任,謂之厚資,豈不萬萬冤痛也哉?始也要免小過,終焉自陷大戾,是所謂欲巧反拙。天日在上,臣焉敢誣辭自飾,重犯罔上也?夫天下事,不出常理,丙申以來諸賊,爲今日臣子者,莫不欲食肉而寢皮。臣亦人耳,其所讎之未或後人,惟彼逆家奴屬,何心顧藉乎?惟殿下旣已俯燭而曲諒之,臣不敢章皇,以添瀆擾之誅也。噫,臣早受家傳,粗知忠孝之爲可欲,而顓蒙昏錯,汚衊至斯,莫非自取,誰怨誰尤?言念及此,直欲溘然而無知也。伏乞天地父母,哀臣憐臣,亟削臣職,仍勘臣罪,以爲人臣孤恩負國者戒焉。臣以積負之蹤,方思自靖之道,不敢以見職自居,則何可猥有論說,而第念春秋之義,亂臣賊子,人得以誅之。且臣積年之悲憤弸中,按住不得,玆敢附陳焉。嗚呼,國運不幸,亂逆層生,自丙丁以來,式至今日,去年今年,接踵相繼,千妖百鬼,換面互起,亂萌潛滋,凶禍漸熾,將至於天彝斁而人紀絶,此曷故焉?夫薙草者,拔其根而後,始無蔓蔓之患,防水者,塞其源而後,方無淊淊之害。竊觀近來治逆太疎,禍本戒首,尙多假息,元惡大憝,未施當律,如鄭妻之百計射日,龜柱之三案淊天,而或偃處近畿,或臥死善地。麟·謙逆能之窮凶叵測,恒·善賊趾之至妖極憯,而肆市之刑倖逭,賊徒莫懲,孥戮之典不施,凶種或存,沮遏大計,潛圖國脈。榮·德之惡,萬戮猶輕,而亦靳孥籍,三道連黨,萬金營窟,瑮·福之凶,千古所無,而未盡殲夷。至於甲辰秋逆變,又是窮天罄地所未聞之劇逆大賊也。爲今日臣子者,雖碎其骨囓其臠,九族而夷之,百口而湛之,猶不足少洩其憤。今乃竝與應施之典刑,而尙在相持之中,由是而義理益晦,凶孽益熾,曾未幾何?丙午之禍變又出矣。噫嘻,痛矣。人皆曰,乳媼可鞫也,醫官可誅也。又曰此必有賊徒潛伏,主張凶論,閃弄毒手,戕斲我國脈,無不血眦崩心,皆願一灑,而再昨冬慈殿所下諺旨中,數轉下敎,已覷得凶徒之情狀,禍胎之根柢,而及夫逆宇就捕,則庶幾窮覈端緖,斯得罪人,而伊時鞫獄,不過誅戮復·明兩賊而止。噫,宇鎭之四字刀割陰懷異圖,時偉之不滿大慶,潛蓄凶謀,其獍腸梟肚,何事不可爲,何變不可圖也?只緣强族之盤據,氣勢之鴟張,不加一杖之訊,終至減等之配,使之戴頭於天壤之間,古今天下,寧有如許治逆乎?以殿下日月之明,盡燭鬼蜮之情,而曲加涵貸於儲君之讎。至於如此,臣實拊心冤悶,誠莫曉聖意之攸在也。噫,經斷乳道,遽投熱劑,此實千古之至恨。醫媼之罪,固不容誅,而苟究禍胎之窩窟,則惟彼宇·偉是已。其凶舌先肆於公座,毒喙竟噬於暗地,事端沕合,心跡綻露,內外締結,首尾和應,吁其凶且慘矣。噫,夏賊之向上不道千罪萬惡,固有浮於鏡·夢·适·雲之流,而其爲憯毒,與宇·偉有若腸肚相連者然。夏賊乃宇·偉之先唱,宇·偉卽夏賊之後殿也。惟此三賊,卽一而二,二而一也。一種戾氣,變幻錯出,禍我國家,一至於此,此臣所以腐心痛骨,扼腕而切齒者也。夏賊雖戮,而尙靳适·雲之律,宇·偉則尙此無恙,得保首領,惟彼梟獍之徒,顧何所懲憚乎?臣謂前後諸賊之未施當律者,亟允三司之請,以洩一國之憤,宇·偉醫媼等凶徒,待用刑設鞫嚴問,夬施孥戮之典,以申王章,以雪國讎焉。臣無任激切屛營祈懇之至。答曰,省疏具悉。勿煩,爾其勿辭察職。
刑曹啓目,粘定州前牧使李壽鵬,平安前兵使白東俊,係是朝官,移義禁府處之。鄕人劉遇良,令本道待用刑,嚴刑懲礪。白光澤曾經守令,亦令該府拿問嚴勘。啓下査事,毋論巨細,道臣之具意見尾陳,乃是例規,則今此啓本之無跋辭者,有違格例,該道道臣推考,何如?判付啓,依允爲旀。李壽鵬·白東俊事,回啓措語儘好,而別無更覈之端。李壽鵬段,傳說雖曰爽實,侮蔑上官,大關國綱,其他口業,亦多駭忘,重勘烏可免乎?剩穀査事,姑未出場,更待來頭處分爲旀。白東俊段,甘受遜待於在閫時,自侮極矣,上京之後,始向人說道,何異怒室色市乎?深軫含藏之意,雖不索言,其壞體統之罪,不可仍置,罷職爲旀。鄕人劉遇良刑懲,前縣監白光澤拿勘之請,依回啓施行爲有矣,時値藏刑,遇良乙良,刑懲除良,令道臣照律定配,以懲遐俗爲良如敎。
戊申八月初八日巳時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,都承旨仕進何處?衍德曰,仕進藥院矣。上曰,都承旨使之入侍。賤臣承命出。與都承旨沈豐之,偕入進伏。上曰,王大妃殿進御湯劑,與醫官輩相議,自明日停止,繼進湯劑方文書入,待下敎製入,可也。命退,諸臣以次退出。
戊申八月初八日酉時,上御重熙堂。坐直承旨與大司成入侍時,右承旨權,記事官金孝建·李相璜·金祖淳,大司成李時秀,以次進伏訖。上曰,成均館墻垣役事,果已畢築乎?時秀曰,昨纔畢役矣。上曰,今則雖當設科之時,無棘圍之弊乎?時秀曰,似無此弊矣。時秀曰,臣適因言端,有仰達者矣。今番泮水堂墻垣修築時,典祀廳北邊積土中,得石磬二枚,上刻篆書夾鍾之夾字,下刻癸丑二字,而一枚則中柝,只餘半句,一枚則磬形雖全,苔蝕石泐,似是久遠之物。故謹考國朝寶鑑,先朝壬戌,社稷樂器庫及備邊司井中得古磬,有癸丑刻者十五枚,卽世宗十五年朴堧所造云。今此石磬,旣有癸丑款識,則似亦朴堧所造也。雖不堪復備樂用,而聖廟之傍,得此古器,敢此,仰達矣。上曰,聖廟之傍,得此古磬,不可不尊閣而記實。爾其記此事實,仍令該曹,造成樻子藏弆,而先朝壬戌年兩處所得出古磬藏置處所及事跡,令樂院詳考以啓事,分付,可也。命退,諸臣以次退出。
上在昌德宮。停常參·經筵。
自昧爽至午時,灑雨下雨,測雨器水深一寸四分。
中宮殿,藥房口傳問安。答曰,知道。
傳于趙衍德曰,承旨分詣受香所,奉審摘奸以來。
趙衍德啓曰,同副承旨洪仁浩,今日不爲仕進,卽爲牌招,何如?傳曰,允。
傳于趙鼎鎭曰,軍士房承旨入侍。
傳于趙衍德曰,左副承旨入侍。
趙鼎鎭,以備邊司言啓曰,慶尙左兵使李潤禧,親病甚重,連狀乞遞,至於三四,揆以情理,有難强令察任,今姑許遞,何如?傳曰,允。政官牌招開政,以在京無故人差出,可也。
有政。吏批,判書吳載純進,參判金憙進,參議徐鼎修進,左副承旨趙衍德進。啓曰,玉堂闕員,今當差出,而擬望之人乏少,外任竝擬,何如?傳曰,允。以朴宗來爲副校理,尹致性爲副修撰,趙雲紀爲中學敎授,尹致性爲南學敎授,金志復爲恭陵參奉,沈能翼爲忠淸左道京試官,故縣監成僴贈吏議,贈職事承傳。
兵批,判書李在簡進,參判具㢞病,參議宋鍈病,參知柳誼入直進,行左承旨趙鼎鎭進。以魚夏淵爲東里僉使,副司直趙宗鉉·李顯靖·鄭東觀·尹致性·李書九·鄭福煥,副司果李魯述·尹羽烈·李殷模·李顯默。
傳于權曰,北道年事,姑未出場,此時守令,數遞可悶,況熟手乎?安邊前府使朴宗來,姑令仍任,玉堂望筒,更令差出。
以慶尙左兵使望筒,傳于趙鼎鎭曰,年老近地兵使中待窠調用,文臣猶不可,況武臣乎?近來不擬,終涉無意。此望筒,以久未擬望人,勿拘資級高下,一依口傳下敎,更爲擬入。
再政。吏批,以沈興永爲副校理,兼持平單沈能翼,安邊府使朴宗來仍任事,承傳。
兵批,以柳孝源爲慶尙左兵使。
分副摠管前望單子入之,趙德成落點。
以咸鏡監司狀啓,道內三營都試,竝姑停止,端川以南習操,一如北兵營停止,令廟堂稟旨分付事,傳于趙衍德曰,依狀請施行事,分付。
以李殷昌·兪鉉育囚單子,傳于趙鼎鎭曰,付過放送。
權,以弘文館言啓曰,新除授副校理沈興永,卽爲牌招察任,何如?傳曰,允。
權,以弘文館言啓曰,新除授副修撰尹致性,時在京畿長湍地,經筵入番事緊,請斯速乘馹上來事,下諭。傳曰,依啓。
權,以吏曹言啓曰,承文院校檢李敬臣呈狀內,矣身素患痰癖之症,猝發於換節之時,萬無供職之望云,今姑改差,何如?傳曰,允。
趙衍德,以義禁府言啓曰,平安監司金履素査啓據,刑曹粘目判付內,前縣監白光澤拿勘之請,依回啓施行事,命下矣。白光澤時在定州地云,依例發遣府羅將,拿來,何如?傳曰,允。
趙鼎鎭,以義禁府言啓曰,京畿南陽府定配罪人李漢謙放送事,承傳啓下矣。李漢謙卽爲放送事,分付該道道臣之意,敢啓。傳曰,知道。
趙鼎鎭,以義禁府言啓曰,黃海兵使孫相龍狀啓據,刑曹粘目內,東里前僉使張泳·李命藝等,移本府處之事,允下矣。張泳今方待命,卽爲拿囚,而李命藝時在任所云,依例發遣府羅將,交代後拿來,何如?傳曰,待待命拿囚。
戊申八月初九日巳時,上御重熙堂。承旨入侍時,同副承旨洪仁浩,假注書趙台榮,記注官金鳳顯,記事官李相璜,以次進伏訖。上曰,近日政事,雖云疏通,一番擬望後,更不擧論,此無異抛置。今日政則以疏通後未除職人,擬入事,分付。賤臣承命出傳。命書傳敎曰,凡事不始則已,旣爲則擧措,豈或苟且,況玉堂則幾乎無人見枳?此外搢紳,無論文蔭武,萬一有難於取捨,如前仍循,寧有如許斑駁之政?近來事不復提撕,便卽依舊,此等處,宜用一膝轉旋之規,干連逆獄,名在丹書外,文蔭武近來不擬望之人。一竝書入,書入係是無前之別例,旣見之後,決不欲如前任他。敢遵代柱帖故事,將此書入別單,續當頻有申飭。以此分付,兩銓須各着意對揚,無使飭敎有煩複,仍又快革口然心不然,前顧後瞻,左依右違之鄙俗陋習。上曰,玉堂前望,外任勿拘擬入。出榻敎命書傳敎曰,近日雖不如例逐日赴衙,自是劇務輪番之職,必有相妨。刑曹判書李文源,兼帶摠管許遞,前望單子入之,待下批牌招察任。命退,承史以次退出。
戊申八月初九日未時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上命書刑曹草記及備局草記批旨訖。上曰,今日坐直誰也?衍德曰,臣與同副承旨也。上命書傳敎曰,政官牌招開政,以玉堂及學敎授望筒。又命書傳敎曰,更爲擬入。命退,諸臣以次退出。
上在昌德宮。停常參·經筵。
自眛爽至午時,灑雨下雨,測雨器水深三寸。
中宮殿,藥房口傳問安。答曰,知道。
趙鼎鎭啓曰,備邊司郞廳來言,今日賓廳日次,而聖節望闕禮習儀相値,不得來會云矣,敢啓。傳曰,知道。
權啓曰,臣望闕禮習儀進去,下直之意,敢啓。傳曰,知道。
傳于趙鼎鎭曰,下直京試官·守令入侍。
傳于趙衍德曰,左副承旨入侍。
傳于趙衍德曰,政官牌招開政。
傳于趙衍德曰,未肅拜玉堂及兩司許遞,今日政差出。
傳于趙衍德曰,政官入侍。
有政。吏批,判書吳載純進,參判金憙進,參議徐鼎修進,右承旨權進。以宋銓爲執義,金光岳爲獻納,鄭來百爲正言,尹羽烈爲副修撰,金益大爲軍器判官,白師敏爲校檢,朴柱遇爲兵曹佐郞。
兵批,判書李在簡進,參判具㢞病,參議宋鍈病,參知柳誼入直進,行左承旨趙鼎鎭進。副護軍李潤禧,副司直趙德成。
兵曹,以李漢泰爲守禦中軍。
以兵曹武臣抄入別單,傳于趙鼎鎭曰,此外卿所不知者,或有遺漏,細考官案,更加遍問,知其必無漏然後書入,而如初單之具綜地處,切勿書入。其弟之坐謫,不過一時玉成之意,則其父兄之坐累,萬萬不成說,此等人之混錄反有害焉,亦非書入之本意,以此知悉。
以義禁府都囚徒,傳于趙鼎鎭曰,呂萬永伊時年事,宜有參酌,付過放送,使之當日還官。
趙衍德,以文禧廟營建廳言啓曰,本廳堂上工曹判書臣具允鈺,與郞廳副司果臣李晩秀,進詣本廟奉審,則廟內外俱無頉處之意,敢啓。傳曰,知道。
趙衍德,以承文院都提調意啓曰,院寫字官實差訓長金德亨有頉,代以預差訓長洪普運依例陞實,而預差訓長,代以李燁差定,以爲依前勸奬之地,何如?傳曰,允。
應敎李宗燮疏曰,伏以臣行已無素,爲世所棄,杜門縮伏,未嘗自齒於本人者,于今六七年所矣。至於官職二字,臣固不敢自期於此生,而人亦初不擬議於臣身。不意天地之仁,無物不遂,簪履之收,猥及滓穢,玉署除旨,出於夢外,拔之衆棄之中,續其旣絶之命,使臣之八耋老父母,扶杖出門,手捧恩誥,攢祝雲天,感極而涕。臣雖卽日滅死,固無餘憾,尙何敢抗顔趨膺,重犯唐突之誅,而飭敎荐降,庚牌儼臨,臣於此,求死不得,冒入脩門,聆仙漏而如在夢·境,瞻天陛而若隔前生,以首頓地,有淚無從,未知釁累如臣,枳廢如臣者,何可以得此於聖明之世也?然而朝廷之上,四維爲先,人臣之分,廉義亦重,今若以夤緣一出爲幸,而便欲爲因仍蹲冒之計,則如臣玷汙之賤,雖不敢以廉防自居,同朝之士,皆將羞與之爲伍。感恩而出,必至辜恩,怵分而膺,反歸犯分,臣之一身,固不足恤,而其於辱淸朝而累聖簡,何哉?且臣未敢自處以本職,顧何暇論於兼帶,而第臣之春秋兼銜,與同副承旨臣洪仁浩,有友壻應避之嫌,揆以公格,亦難冒膺。伏乞天地父母,諒臣難强之情,察臣必遞之義,亟命選部,依前勿復檢擬,以靖私義,以卒生成之澤,千萬血祝,臣無任涕泣祈懇之至,謹昧死以聞。
答曰,省疏具悉。兼銜減下,爾其勿辭察職。
戊申八月初十日卯時,上御誠正閣。下直守令·京試官入侍時,行左承旨趙鼎鎭,假注書李貞運,記事官李相璜·金祖淳,江東縣監申,全羅都事韓光植,平安南道京試官鄭大容,全羅左道京試官李洪載,以次進伏訖。上曰,江東縣監進奏職姓名,可也。進奏訖。上命鼎鎭宣諭後,命先退。上敎大容等曰,爾等一是閣臣,一則近來熟見,知其可用,此雖小事,亦出試可之意,須貞白一心,以得人才,可也。上命大容等先退。命書傳敎曰,秋夕差祭隔日,卿宰侍從,堂上堂下罷散人員,竝敍用。命退,承史以次退出。
戊申八月初十日辰時,上御誠正閣。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,政望何不入啓?衍德曰,姑未開政矣。上曰,間政何時有命,而望筒尙不入啓?政官事,極爲該然,吏曹事知書吏,招問委折,申飭開政,可也。上命書傳敎曰,到記旣許勿拘額數,仍以食堂後參班儒生,使之收聚擧案以來,則今聞不參食堂之幼學,混捧擧案云。若此則到記試取,名實不副,旣捧之擧案,雖不必査拔,旣關後弊,亦違傳敎本意,當該承旨推考。泮長之不有文跡,任其混呈,亦不可無飭,當該大司成,亦爲推考。命退,諸臣以次退出。
上在昌德宮。停常參·經筵。
自眛爽至巳時,灑雨下雨,測雨器水深一寸七分。
中宮殿,藥房口傳問安。答曰,知道。
傳于權曰,輪對官入侍。
傳于權曰,吏曹參議,持秋夕祭報府入侍。
傳于權曰,晩炎猶未快褪,到記試取,當於過秋夕後爲之。令成均館,知委諸生處,俾無等待之弊。
以鄭義誠囚單子,傳于趙鼎鎭曰,付過放送。
以開城留守狀啓,宗廟薦新松耳,今年節序,比前稍晩,限內不得封進,惶恐待罪事,傳于趙衍德曰,勿待罪事,回諭。
權,以景慕宮都提調意啓曰,太常所進生栗,今方薦新於本宮,而宮苑生栗,姑未成熟,將待熟薦獻之意,敢啓。傳曰,知道。
權,以弘文館言啓曰,新除授副修撰尹羽烈,卽爲牌招察任,何如?傳曰,允。
權,以內醫院都提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
趙鼎鎭,以禁衛營言啓曰,本營中軍柳鎭恒,身病猝重,勢難察任,改差,何如?傳曰,允。
趙衍德,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
戊申八月十一日辰時,上御誠正閣。輪對官入侍時,右承旨權,記事官金孝建·李相璜·金祖淳,掌苑奉事李景壽,瓦署別提尹光柱,平市直長柳範休,造紙別提慶邦運,以次進伏訖。上命輪對官進前奏職姓名。景壽進對。上下詢所懷。景壽曰,所懷則無矣。光柱·邦運等,以次進奏如右。範休進對。上曰,汝父方在何處?範休曰,方下鄕矣。上曰,日前除職後,將爲供仕否?範休曰,伏蒙無前之異恩,故以上來肅謝之意書報,而尙無消息矣。上命書傳敎曰,日前見農形狀本,南關之稍勝,果如狀辭,亦甚多幸,今日之雨稍過,本道則去月快晴以後,更無成霖之患乎?北關農形,近更詳聞乎?竝令參量邑報,仍具意見狀聞事,分付。秋序已深,深北道里絶遠,及今發巡,可免後時,日前申飭之後,發行形止,亦令廟堂,斯速關聞草記。命退,諸臣以次退出。
戊申八月十一日酉時,上御重熙堂。坐直承旨入侍時,左副承旨趙衍德,記事官金孝建·李相璜·金祖淳,吏曹參議徐鼎修,以次進伏訖。上曰,王大妃殿湯劑,都承旨與醫官,相議製入事,分付。賤臣承命出傳。又命書傳敎曰,王大妃殿進御加味正氣散一貼煎入。命退,諸臣以次退出。
上在昌德宮。停常參。經筵。
自未時至酉時,灑雨下雨,測雨器水深六分。
自初昏至夜五更,灑雨下雨,測雨器水深一寸一分。
中宮殿,藥房口傳問安。答曰,知道。
權啓曰,明日聖節望闕禮,依例爲之之意,敢啓。傳曰,知道。
傳于趙衍德曰,左副承旨入侍。
傳于趙衍德曰,前原春監司入侍。
有政。吏批,判書吳載純進,參判金憙進,參議徐鼎修進,行左承旨趙鼎鎭進。以李殷模爲副校理,宋翼孝爲副修撰,鄭東觀爲忠淸左道京試官,兼持平單鄭東觀。
兵批,判書李在簡,參判具㢞,參議宋鍈病,參知柳誼入直進,左副承旨趙衍德進。副護軍權裕,副司直宋載經·尹師國·金載順·南鶴聞·李鼎揆·柳協基·尹致性·柳星漢,竝單付。
傳于趙衍德曰,瑞山郡守,令該曹口傳差出。
吏曹口傳政事,以具庠爲瑞山郡守。
傳于趙衍德曰,未下直閫帥守令,一兩日內辭朝。
兵曹,以金相玉爲禁衛中軍。
慶尙監司狀啓,七月令藥材,山藥節序差早,限內不得封進,惶恐待罪事,傳于趙衍德曰,勿待罪事,回諭。
趙衍德,以吏曹言啓曰,今此各陵秋夕祭獻官,時無職名人,令該曹口傳付軍職,何如?傳曰,允。
兵曹口傳政事,副司直李義弼。
權,以禮曹言啓曰,卽接齊陵令所報,則今初十日大雨,本陵陵上曲墻,自艮方至巽方,四十四尺許,竝與地臺石頹圮云。莫重陵寢,有此曲墻頹圮之患,慰安祭當爲不卜日設行矣。秋夕節享,旣隔二日,則禮宜兼告,而香祝今已下去,令藝文館卽速改撰,趁期下送,以爲兼行之地。前去香祝,令本陵官,還爲上送于香室,淨潔處燒火,本曹堂上·郞廳,依例進去奉審後,稟處,何如?傳曰,允。前送香祝,勿爲上送,與追送祝帖,行祭後一體望燎事,分付,可也。
戊申八月十二日巳時,上御重熙堂。左副承旨與前原春監司入侍時,左副承旨趙衍德,記事官金孝建·尹行任·金祖淳,前原春監司金載瓚,以次進伏訖。上曰,其間好在否?載瓚曰,將母好過而來矣。上曰,道內農形,何如?載瓚曰,嶺西則免歉,而嶺東則數三邑,未免凶年,亦不過於慘歉矣。上曰,道內有弊端可奏之事乎?載瓚曰,洪川縣免稅米,以錢代納事,臣於昨年狀聞,而廟堂回啓,只以今年條許施矣。蓋該邑免稅米,不過爲二百石,而該邑處在山峽,以其轉輸爲弊,以錢代納,爲三十年之久矣。己亥年自本廳,更令本色上納,每當上納之時,山面居多,船所絶遠。遠則爲二百餘里,近不下百餘里,擔負顚倒,動費六七日往返,一石之納,其費三倍,山僻小民,殆不聊生。此已萬萬矜悶,而原州免稅,則以遠江之故,年前許令代錢。洪川則尙責本色,船運之弊,原·洪無異,而道里險遠,洪尤甚焉。一則代錢,一則本色者,實非一視之政,該邑民人之尤爲呼冤,其勢固然。且況爲弊,大關民命?今依原州已施之例,永許代納,何如?上曰,前例旣如此,本色上納,不過中間創始之例,旣聞之後,何可膠守。且與正稅有異,依昨年狀請,自今年代錢上納,以此定式之意,分付該廳該道,可也。出擧條載瓚曰,臣以通川郡邑弊之最爲切急者,有所仰達者矣。通川詳定會減之例,與他邑不同,大小公用之應入於詳定者,太半不入,旣不入於詳定會減,則不得不自本邑自備責應,漸至於莫可支堪。故屢十年前或自官別備,或募民納錢以三千兩本錢,名曰雇馬錢,散債民間,什三生殖,一以爲蔘貢價添補之資,一以爲詳定外公下之資矣。自癸甲以後,絶戶居多,指徵無處,一千餘兩則報營蕩債,只二千餘兩本錢,取利經用,而此亦逃故參半,隣族莫保,目下民弊,已無可言,而況以一年應用,較之一年利條,則每年不足,幾爲五分之三四,故公用之時,轉貸富民,因爲不報,數年之內加下,已過千餘兩。以此之故,官民俱竭,支保沒策,及今矯救,不可少緩,而生財給代,實無其路。今若以詳定中當入而不入者,一從他邑例,竝自詳定會減,雇馬錢則只爲蔘錢添補之需,則庶可爲一分少紓之道,令廟堂稟處,何如?上曰,邑弊旣至於此,小民之受困可知。蘇革之擧,在所不已。出擧條令廟堂稟處,可也。出擧條命退,諸臣以次退出。
戊申八月十二日未時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上命書傳敎曰,屢日申飭,尙不出肅,科事雖有情勢云,而此無異於往役,事件各異,事體所在,極爲駭然。忠淸道京試官沈能翼,爲先罷職,其代,政官牌招,開政差出。又命書傳敎曰,王大妃殿進御一錢重人蔘粟米飮停止,加味六和湯一貼煎入。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙鼎鎭啓曰,同副承旨洪仁浩,今日不爲仕進,卽爲牌招,何如?傳曰,允。
傳于權曰,十五日,眞殿當爲行祭,明日齋宿處所,依例爲之事,該房知悉。
傳于洪仁浩曰,明日出宮門路,以協陽門爲之。
傳于權曰,右承旨與下直守令入侍。
傳于洪仁浩曰,左副承旨入侍。
傳于洪仁浩曰,都承旨入侍。
傳于洪仁浩曰,坐直承旨,持留院公事入侍。
吏曹堂上前望單子入之,參判李在學,參議李時秀落點。
禮曹參判前望單子入之,趙尙鎭落點。
吏曹口傳政事,敦寧都正單趙鎭寬。
兵曹口傳政事,副司直徐有防·徐鼎修。
兵曹口傳政事,以趙蒙錫爲五衛將,同知單柳戇。
以寶劍望筒,傳于趙鼎鎭曰,在外及未肅拜懸頉摠管許遞,前望單子入之。待下批修正以入。
摠管前望單子入之,副摠管李得臣·金載瓚·李邦一·李文德落點。
趙鼎鎭啓曰,新除授副摠管李得臣,方在奪告身中,何以爲之?敢稟。傳曰,特爲蕩滌敍用,俾知前習之沒緊,妄度之無義。仍令付軍職,而新除授諸摠管,牌招推移入直。
以寶劍望筒,傳于趙鼎鎭曰,差祭摠管許遞,前望單子入之,待下批牌招察任。
兵曹口傳政事,副司直李得臣。
都摠管前望單子入之,西淸君煋·李灃落點。
以咸鏡監司啓本,罪人李七奉等到配事,傳于洪仁浩曰,北關民事,方在關心,編配夥然,實有添一貽弊之端。富寧李七奉,罪名至重,自本道移配關西僻邑,嚴飭保授,俾無作弊。穩城金麗寬,移配南關稍實邑。其餘北關罪人之除非不得擧論罪名外,令該曹移配南關及西關罪人所無邑事,分付。
以黃海監司狀啓,安岳郡改量田,待年豐擧行事,傳于洪仁浩曰,經界之紊亂旣如許,小民之從中受困可知。聖人豈不以仁政,自經界始垂訓乎?然年豐而得人然後,可以議到,待明年無待廟堂知委,如可爲之,直以擧行之意,具由先期狀聞後爲之事,分付。外此諸道最紊亂不得不改量處,亦令道伯,十分裁量,狀聞稟旨事,一體,分付。
權,以吏曹言啓曰,今此秋夕祭,永祐園獻官金憙,時無職名,令該曹口傳付軍職,何如?傳曰,允。
兵曹口傳政事,副司直金憙。
權,以吏曹言啓曰,今此永陵秋夕祭獻官,以趙尙鎭塡差矣。今以禮曹堂上,宗廟修改進去,不得已刑曹參判金魯永,改付標以入之意,敢啓。傳曰,知道。
刑曹啓目,粘向前定州前牧使李壽鵬,係是朝官,移義禁府處之,何如?判付啓,觀此該道査牒及本曹粘啓本,事誠難處,各人供招,皆稱無一處修補,無一石區處云云。不用於公,不入於私,可以推知,然則已入已之律不襯,將入已之律稍可,而將入已律無可施。大抵自初下手於公穀,勒出剩餘,大是駭擧兺不喩卽此除良,又有妄言之駭擧,凌蔑之駭擧,有此多般駭擧,渠焉得免重勘。三罪俱發,各加一等,不應得爲而爲者,告身追奪,正屬當題,前牧使李壽鵬段,本律良中,施以三等之典事,分付該府爲良如敎。
戊申八月十三日辰時,上御誠正閣。右承旨與下直守令入侍時,右承旨權,記事官金孝建·李相璜·金祖淳,瑞山郡守具庠,以次進伏訖。上命奏職姓名。庠進對。上曰,予思舊日宮僚之誼,心焉不忘,今得相見,亦云幸矣,下去善爲之。上曰,都承旨使之入侍。賤臣承命出,與兼都承旨沈豐之偕入。上命書傳敎曰,王大妃殿進御加減養胄湯,自今日限三貼煎入。又命書傳敎曰,秋夕隔日,禮曹擧行堂上不備云。參判實病,勢難行公,許遞,前望單子入之,待下批牌招察任。命退,諸臣以次退出。
戊申八月十三日巳時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上命書傳敎曰,觀此別單,此三人須有提敎,廷臣可以知此甄用之本意,否則或忽於懲毖也,或妨於提防也。趙鎭寬事,早欲拔出,而施到至此者,西藩事外,政注一款,在逝者爲難明之端,而見誑之迹,不待鎭寬之血書,業已洞燭。且與凶賊麟漢,無異仇敵,人孰不知?大抵有此天地一部明義,將賴以光明。所以光明之方,惟在於似此被汚人,極置平地,俾暴其本心於幽明然後,人與鬼可能昭判,豈非公私之益,家國之幸乎?且以大典法言之,亦無勿彈冠束帶之文,綽有收用之官職,旣欲極出,何借銓堂之手?前府尹趙鎭寬,敦寧府正除授,如無窠加設,口傳下批,仍令當日謝恩。趙蒙錫事,入於別單過矣,渠叔罪案,出於善涉世,三任統帥而吹噓者,果何人乎?貌類與不安等說,亦出乎何口乎?然謂之與聞逆謀,同參逆節,誠至冤極痛,饋遺養賊一款,亦在養賊在海南時,此則又在逆節未判之前,同饋諸人,旣皆勿問,而於渠獨拈出指名,拿來盤問,蓋欲大懲創故耳。然於酌處只下,本府以例杖施一次刑,竄之邊遠,渠若不死,年前赦令,必當首宥。其子猶於年久後,不必永棄,況爲其姪者乎?此等處,明定界限,人鬼又昭判,前中軍趙蒙錫,五衛將作窠,令該曹口傳擬入,居停之目,烏可辭乎?此過於偏黨所致,其眼只知爲先正之孫,不覺其向後難處。況國榮顚末,雖於微事細節,予豈或不聞知,德相該本草,出於國榮,使居間者,正書直呈,此人之不與此疏,夫夫皆知。且渠間經外補,不擇木之罪,罰已行矣。況昨年春事,聚舟中流一款,無向上之心者,固如此乎?伊時欲爲甄拔,而近可張大未果,向筵見其子,亦有下敎,今何可持疑?前府使柳戇,同知除授,如無窠加設,口傳下批,以吏兵批書入別單。又命書傳敎曰,日前亦以此意,飭諭銓曹,使之改書入,蓋偶然不擬之人,亦皆書入,則在其人反若有累,此豈屢飭之本意?以吏曹言之,文臣十人中,除具庠,則爲九人,而其中李東顯所遭,果何事也?若以壬辰間事,至今坎坷云,則書入於此中,尤豈成說乎?前此若有別罪,則丙申以後事,予豈不知?李東顯名字,別單中抹下。蔭爲六人,而其中任靖周·李獻祐,亦有何罪,而書入於此秩乎?此亦抹下。其外書入四人者,亦未知爲何罪,亦不知爲幾寸?且考案逐名,此外似有當入見漏者,吏判事,豈不該然?今番擧措,出於矯時正俗,兼欲行多年不諧意不從欲之政,則爲吏判者,但當一心秉公,對揚勤敎,而不此之爲。當入之人,或多潛拔,無累之人,或多混錄,潛拔者寧不冤乎?混錄者寧不厄乎?況此吏判,意謂無雜心,俾掌近日注措矣,觀其擧行,如是其錯誤,誠非所知於平日。此別單還給該曹,政官待明朝牌招開政,使之更加陶洗,無若前日,又復不謹。此等詮堂,宜施嶺海行遣,使廷臣曉知,預令知悉。待朝入來擧行。差祭亞三堂許遞,前望單子入之,待開門一體牌招參政。命退,諸臣以次退出。
戊申八月十三日酉時,上御重熙堂。坐直承旨持留院公事入侍時,同副承旨洪仁浩,假注書趙台榮,記事官李相璜·金祖淳,以次進伏訖。上命讀各道狀啓及刑曹啓目,仍書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
上詣摛文院,入堂內後,內閣·政院·玉堂·藥房口傳問安。答曰,知道。
眞殿行祭罷,仍爲還內後,內閣·政院·玉堂·藥房口傳問安。答曰,知道。
洪仁浩啓曰,吏曹假郞廳來言,臺諫有闕,政事,取稟。傳曰,當日爲之。
傳于沈豐之曰,判尹入侍。
大司諫前望單子入之,徐鼎修落點。
有政。吏批,判書吳載純,參判李在學,參議李時秀,同副承旨洪仁浩進。啓曰,大司憲今當差出,而擬望之人乏少,外任竝擬,何如?傳曰,允。以李秉鼎爲大司憲,曺允大爲大司成,閔台爀爲慶州府尹。
兵批,判書李在簡進,參判具㢞差祭,參議宋鍈差祭,參知柳誼入直侍衛進,行左承旨趙鼎鎭進。以李煜爲兼司僕將,南志默爲慶尙左兵使,副護軍李燁·具綜,副司直朴祐源,僉知單柳孝源,李鴻運爲慶尙左水使,副司直李弘稷,宋載岳爲南漢留營別將,崔䄷·李弘稷爲僉知。
權,以吏批言啓曰,忠淸左道京試官鄭東觀呈狀內,矣身偏母,素患貞疾,當此換節之交,兼以毒感,一倍添劇,眞元澟綴,萬無一刻離捨之勢云,故屢次退却,無意出肅。試期迫頭,不可不變通,今姑改差,何如?傳曰,館職力辭,雖以乞暇爲說,而試役規避,極涉無義,不以玉堂自居云,則以兩司爲京試官者,亦有其人矣。又以爲不嫺功令云爾,則近來抄啓試作,漸就刮目。以此以彼,大關事體,不可循例改差,所當重勘,旣稱親病,姑從末勘,施以罷職之典,其代,今日政各別擇差,待下批明日辭朝,可也。
吏批,再政。以李庚運爲忠淸左道京試官,金相定爲蔚珍縣令,李義進爲造紙別提,兼掌令單李庚運。
傳于沈豐之曰,在外大司憲許遞,前望單子,入之。
權,以禮曹言啓曰,明日宗廟·永寧殿·永禧殿·景慕宮修改時,本曹堂上分進,而判書李秉模,齊陵陵上曲墻有頉處,奉審事進去。宗廟·永寧殿·景慕宮,則臣尙鎭兼進。永禧殿修改,參議李奎緯當爲進去,而身病猝重,萬無進參之勢,令政院稟旨擧行,何如?傳曰,判書·參議許遞,前望單子入之,待下批牌招察任。
禮曹判書參議前望單子入之,李文源·朴天衡落點。
刑曹判書前望單子入之,金尙集落點。
權,以景慕宮都提調意啓曰,太常所進紅杮,今方薦新於本宮,而宮苑紅杮結實,不過十餘箇,亦無成熟之望,莫重薦新,無以擧行,不勝惶恐之意,敢啓。傳曰,知道。
尹行元,以賑恤廳言啓曰,因漢城府民家頹壓別單,判付內,依此別單,卽爲題給事,分付該廳,其中數間草舍,如非一分完二分頹,則竝在勿問中。判尹筵稟定式之後,如是抄啓,雖似無怪,此等殘戶,不可膠守。今番則二三間民戶之頹圮者,勿較完頹大小,一體周恤,部官親執擧行,俾無不均之弊。判堂入侍,親承筵敎,以此另加申飭事,命下矣。東部字內民家頹壓八戶,西部字內民家頹壓四十八戶,南部字內民家頹壓七戶,北部字內民家頹壓十八戶,合八十一戶。每戶恤典,各錢二兩式,依例題給之意,敢啓。傳曰,知道。
權,以禮曹言啓曰,本曹郞廳六員內,正郞鄭最成,正郞李鎭宅,俱爲差祭,正郞金鑧,佐郞安鳳來,監試初試照訖,講一二所進去,佐郞朴興福奉命在外,佐郞權漢緯兼史入直。本曹時無仕上直之員,假官一員,令吏曹差出,以爲入直之地,何如?傳曰,允。
趙鼎鎭,以訓鍊都監言啓曰,本局從事官四員內,鄭大容奉命在外,李良會·金恕行·權彝性,俱爲差祭,今日省記,無以推移,依例以把摠代直之意,敢啓。傳曰,知道。
戊申八月十四日卯時,上詣摛文院,齋宿入侍時,兼都承旨沈豐之,行左承旨趙鼎鎭,右承旨權,左副承旨趙衍德,右副承旨尹行元,同副承旨洪仁浩,記事官金孝建,假注書趙台榮,記事官李相璜·金祖淳,一提學金鍾秀,檢校提學吳載純,檢校直提學徐有防,檢校直閣鄭東浚,待敎尹行任,以次隨駕。上具翼善冠·衮龍袍,乘輿出協陽門。命書傳敎曰,秋夕祭香祝,姑未傳香云,祗迎後,當詣齋所,該房知悉。詣仁政殿階下,降輿就板位。敎曰,各陵獻官以下諸執事,以次入就班行事,分付。豐之承命出,分付。獻官李致中等,進前就列。上曰,該房承旨,以次傳香也。豐之詣月臺傳香。致中等奉香祝降過前路。上鞠躬祗迎訖,命書傳敎曰,承旨分詣受香所,奉審摘奸以來。上乘輿詣摛文院,降輿陞座。敎曰,吏兵判入侍。吏曹判書吳載純,兵曹判書李在簡進伏,敎載純曰,昨見傳敎後,沈滯人盡爲抄出乎?載純曰,亞·三堂今始入來,故方欲相議停當矣。上曰,與曾經吏判人,相議可否,善爲抄錄,而無或有當入而不入,不當入而入之之弊,可也。在簡曰,兼司僕將李健秀,方在前任任所,未及上來,輪番之任,不可久曠,今姑改差,何如?上曰,依爲之。出擧條在簡曰,新除蔚山兵使柳孝源,以親病甚重,方有呈狀,且聞明年則親年爲七十,當爲遞來云,數遞誠可悶矣。命書傳敎曰,今聞兵判言,目下情理之外,數遞之弊,不可不念,旣有申大謙已例,慶尙兵使柳孝源改差。其在孝理之政,前帥情理,亦不可不念,近地閫帥中差代,卽令除辭朝赴任。又命書傳敎曰,凡於公會,每多晩到,今日又有請推,事體所在,極爲駭然,別雲劍李文源,從重推考。上曰,判尹入侍。漢城判尹金尙集進伏奏曰,頹戶恤典,係是曠絶之特恩,德意所及,孰不感歎,而第以無限定之故,一番雨下,頹壓之報,各部齊到,視若常事,莫重恩典,將未免屑越。此後則每年夏節,若値大潦雨之時,各其部官,遍審坊內,一次修報,以爲轉聞之地。或有全家頹壓之類,則毋論四節,隨卽報來,恐合事宜,故敢達矣。上曰,依爲之。大雨則勿拘一次之限,可也。出擧條以漢城府民家頹壓恤典別單,命書傳敎曰,依此別單,卽爲題給事,分付該廳。其中數間草舍,如非一分完二分頹,則竝在勿論中。判尹筵稟定式之後,如是抄啓,雖似無怪,此等殘戶,不可膠守。今番則二三間民戶之頹圮者,勿較完頹多少,一體周恤,部官親執擧行,俾無不均之弊。判堂入侍,親承筵敎,以此另加申飭。命書傳敎曰,刑曹判書前望單子入之。待下批牌招察任。命退。少頃,命仁浩進伏,書傳敎曰,觀此吏曹別單,其中金復休·黃樟,一是遭制,以過葬在鄕,而伊時原情,不言本事者,一是吏郞宣諡,未及上京者,向來李普天等區別時,未及竝擧,其爲斑駁,莫甚於是。事實旣如此,則銓曹自可照他例擬望,不必混錄於別單,姓名抹下,原別單更爲修正以入事,分付。上曰,新除授慶尙左水使,待開門辭朝。出榻敎日暮時至,鼎鎭跪告,環衛軍兵懸燈,取稟。上曰,知道。行禮時至,上乘輿詣瑞暉門內,降輿入眞殿,自內行禮。少頃,出乘輿由崇範門,出仁政門,入協陽門還內。諸臣退出。
上在昌德宮。停常參·經筵。
中宮殿,藥房口傳問安。答曰,知道。
權啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,食後來會。
權啓曰,吏曹假郞廳來言,承旨有闕,政事,取稟。傳曰,當日爲之。
傳于趙衍德曰,右承旨入侍。
傳于尹行元曰,左副承旨入侍。
傳于趙衍德曰,坐直承旨入侍。
兵曹口傳政事,副司直李秉模。
大司憲前望單子入之,趙鼎鎭落點。
傳于洪仁浩曰,明日出宮門路,以協陽門爲之。
權啓曰,明日大駕詣慶熙宮後,王大妃殿·惠慶宮問安。何承旨進去乎?敢稟。傳曰,同副承旨進去。
洪仁浩啓曰,慶尙左水使南志默,移拜本道左兵使,除辭朝赴任事,命下矣。密符則以前任左水使所佩密符仍佩,而諭書則安寶,使院吏齎傳,何如?傳曰,允。
有政。吏批,判書吳載純,參判李在學,參議李時秀,左承旨權進。以李義綱爲承旨,宋載經爲判尹,徐有隣爲分內醫院提調,故正郞閔百亨,贈吏參例兼,故縣監閔承洙,贈吏議,以上慶州府尹閔台爀兩代追贈。
兵批,判書李在簡進,參判具㢞,參議宋鍈病,參知柳誼入直進,右副承旨洪仁浩進。以金宗洙·尹昌垕·韓錫地·尹致垕·張齊白爲僉知,申尙權爲五衛將,副司直李秉鼎·李奎緯,金楗爲僉知。
傳于權曰,新除授承旨在外人許遞,今日政差出。
傳于權曰,洪州牧使,今日政差出。
吏批,再政。以李東顯爲承旨,李義弼爲洪州牧使。
大司諫徐鼎修啓曰,臣之鹵莾巽軟,本不近似於淸朝耳目之任,而從前屢叨,醜拙畢露,此固臣已試蔑效之地也。況於年前,待罪喉院時,三司懲討之啓,至有焚草之命,而臣旣不能碎首爭執,終未免隨衆奉行。至今追思,愧汗浹背。伊時院僚之入臺者,擧皆引此自劃,輒蒙體諒,則今臣處義,實無異同。且以見職言之,臣未嘗通擬照望,而特以臣已經三銓,政曹混錄於前望之中,誤恩又下於常格之外,臣何敢視若曾經,晏然自居乎?以此以彼,不可一刻蹲據也,決矣,請命遞斥臣職。答曰,勿辭。
洪仁浩啓曰,大司諫徐鼎修,一日再啓煩瀆,退待物論矣,敢啓。傳曰,知道。
以鄭東敎·李良會·李周憲·洪樂敎·李東鉉囚單子,傳于洪仁浩曰,付過放送。
洪仁浩,以吏批言啓曰,新除授蔚珍縣令金相定,方在職牒還授中,誤以軍銜書入受點矣。臣之不察之失,不勝惶恐,而金相定時未敍用,何以爲之乎?敢稟。傳曰,敍用。
洪仁浩,以漢城府言啓曰,涉疑疾方痛死亡之類,令各部·兩署,更加摘奸後報來,故列錄書入之意,敢啓。傳曰,知道。
洪仁浩,以兵曹言啓曰,今此慶熙宮經宿時,內外入直及巡邏等節,依去七月初六日例擧行之意,分付,何如?傳曰,允。
洪仁浩,以訓鍊都監言啓曰,本局中軍任嵂,身病甚重,勢難察任,改差,何如?傳曰,允。
洪仁浩,以刑曹言啓曰,咸鏡道富寧定配罪人李七奉等,到配啓本,判付內,北關民事,方在關心,編配夥然,實有添一貽弊之端。富寧李七奉,罪名至重,自本道移配關西僻邑,嚴飭保授,俾無作弊。穩城金麗寬,移配南關稍實邑。其餘北關罪人之除非不得擧論罪名外,令該曹移配南關及關西罪人所無邑事,分付事,判下矣。依判下,富寧李七奉,令本道移配關西僻邑事,發關,分付。穩城金麗寬,南關利城縣移配。其餘北關罪人之不得擧論外,吉州定配他婢僞券盜賣罪人李衡在,平安道殷山縣。以吏曹書吏享官臨時換差罪人安命麟祥原郡。私掘露棺罪人張溟翼三登縣。明川定配穀物逋欠罪人趙國太順安縣。鏡城定配私掘露棺罪人洪弼郁博川郡。誣罔天聽罪人僧斗守价川郡。非理立訟罪人奴莫奉江西縣。富寧定配私掘露棺罪人朴勳宅宣川府。會寧定配誣人淫行罪人崔昌徵孟山縣。鍾城定配鑄銀隨從罪人李廷煥甑山縣。穩城定配作拏衙中侵辱官長罪人崔允長三和府。構誣官長罪人白伐男嘉山郡。慶源定配以釜山別差倭人不能防守罪人崔昌謙成川府。誣人不奔喪罪人朴永汶陽德縣。慶興定配鑄銀隨從罪人朴守夏永柔縣。吉州定配代射罪人崔天用本道南關端川府。田結幻弄罪人任希祖高原郡。明川定配官穀逋欠罪人金春起德源府。假稱兩班侵虐百姓罪人李春三永興府。田結幻弄罪人任德祖定平府。富寧定配官錢偸食罪人金爾鼎安邊府。敎子誣罔天聽罪人崔寅煥文川郡。而關西·南關罪人數少邑,竝移定配所,卽爲押送事,發關分付于該道道臣之意,敢啓。傳曰,知道。
洪仁浩,以義禁府言啓曰,平安監司金履素査啓據,刑曹粘目判付內,定州前牧使李壽鵬,三罪俱發,各加一等,不應得爲而爲者,告身追奪,正屬當題,本律良中,施以三等之典事,命下矣。李壽鵬今方待命,卽爲拿囚,而以不應得爲而爲之事理重律,杖八十收贖,奪告身三等,放送之意,敢啓。傳曰,知道。
戶曹啓目粘,扶安縣稅船致敗,該將校監色等,待用刑嚴刑懲礪,至於濫載一款,四十餘石,雖曰不多,過千石則一般,又以船隻不完爲言,則以此以彼,不可無罪。當該守令,令本道指名現告,拿問處之,何如?判付啓,依允爲旀,都監船隻之弊,可勝言哉?作奸由此,愆限由此,守令莫敢操切,方伯亦莫敢誰何?不革其規,無以蘇弊,而船費穀物之本營用處,未必盡歸於私橐乙仍于,卿於向筵,雖有陳白,未卽許施是如乎,然而救其弊之方,亦豈無之?且況近來有司之臣,多拘顔私,愆限守令,不以法勘斷,至於船漢輩之憑藉訓局公文,許久逗留,特次第事,自今年愆限處,這卽論罪,無或饒貸事,本曹與惠廳知悉爲旀。訓局船逗留之弊釐正事,領相方帶該營都提擧,卿亦兼管餉色提擧,議于都提擧,明日具意見,更爲回啓爲良如敎。
大司憲趙鼎鎭疏曰,伏以居諸迅駛,文禧廟禫月已過,今當中秋之節,又有臨詣之命,仰惟聖懷悼傷,撫時冞切。仍伏念臣以人則至無似也,以族則至不幸也。危蹙之蹤,偏荷曲庇,而得有今日,羞憤之心,如蒙不潔,而忍廁周行。噫,在廷諸臣,無大無小,俱是我殿下陶甄中物也。譬如陽春布澤,陰谷枯荄,靡有不鼓舞動蕩於太和元氣之中,而若其喣濡而培植之,覆燾而生成之者,歷數今往,豈有如臣?山恩海德,旣至厚也,又至渥也,非臣齟齬文字,所敢形容,而最是許解銓銜,俾伸廉防,旋移喉司,別是鄭重,在公四十有五日,偏霑雨露,長依日月,臣是何人,叨此異數?隕結之忱,惟有淸涕,華顯之塗,更有何望?而乃者憲長特授之命,又下於在院之時,身在闕中,急於叩謝,章皇肅命,殆若固有,滿心惶恧,無地自容,不稱之職,不可以暫出而仍據也,審矣。且臣見任之通擬,在於宇賊參政之日,以臣平日憤嫉之心,每有此望刋改之願,今叩是職,羞忿倍切,卽此一款,亦爲臣必辭乃已之端,玆敢冒入文字,仰暴肝膈。伏乞聖慈,諒臣由中之懇,將臣職名,亟行鐫削,仍治臣瀆擾之罪,以肅頹綱,以遂微諒,千萬幸甚。臣雖不以憲職自居,而當此義理湮晦,悲冤弸積之日,名以法官,泯默無言,決非臣分之所敢出,而況臣公私惋痛之心,比他人百倍者乎?嘻噫,痛矣。環東土衣君食君之人,語及五九月事,莫不叩心痛骨,叫天呼地,以思其必報,而歲月徒邁,讎賊自在,玩愒因循,將至於國不國人不人,思之及此,寧欲無吪?今日國人,皆曰可殺者,醫媼也,宇·偉也,而上自公卿以至韋布,臚列其窮天極地之罪者,山竹旣罄,海波欲渴,臣不欲更汚筆舌,而以宇鎭包藏之逆心,爲鞫庭顧瞻之凶供。至於他日二字,其所締結凶徒,綢繆暗地者,言之膽隕,思之心驚,而反使已結案之妖賊,戴頭海島,輿情憤惋,已無可言,而國家隱憂,容有其極。至於時偉,則千罪萬惡,夫人而言之,夫人而知之矣,臣所絶憤而絶痛者,無所知識,而陰售闔捭之術,有甚依藉,而竊賣誘䝱之權,爲親戚知舊者,其孰不畏之憂之,而不料其行凶作賊,如彼其叵測也?宇賊之閃祕妖慝,不待再昨冬逆節之現發,而同朝斥絶之心,猶恐爲累,渠獨何心,互相來往,作爲羽翼,謂人莫知,外若相絶?及夫擬帥之眞臟露,而陰陽牢籠之態,縱欲自欺,天可欺乎?於是乎遇邦慶而有不滿之言,當定號而有太早之言,惟其蓄於心者有素,而所以發於言者如此。擧世喧傳,大小同仇,罪犯至重,公議莫嚴,毋論有證無證,已覈未覈,此何等悖逆,此何等關係,尙可一日容貸於覆載之間乎?伏願殿下,亟揮乾斷,三司所請諸賊,待用刑一竝拿來嚴覈,夬正王法,以洩神人之憤焉。噫,臣家以簪纓舊族,所傳者忠孝,而往年有逆翰之變,爲一門難洗之羞。不意今日,又有時偉者出,隴西士夫之恥,古有先獲輔氏別族之知,臣實自愧。今忝言地,始以沬血之忱,略效斷腕之義,慙憤交中,無以自措,臣無任屛營祈懇之至。答曰,省疏具悉。懲討事,雖出別族之意,何必煩瀆,見任引義事過矣。年前一宮官,以此處義,亦以爲過矣。通塞爲第三堂者雖主之,旣有長堂之參政,則未必必遞,勿辭行公。
大司成曺允大疏曰,伏以日月易流,文禧廟禫祀奄過,一天之讎怨未復,三年之禮制已闋。伏惟聖情疚傷,益復如新,而臣民痛霣,曷有其極?伏況臣以雷肆舊踪,病滯鄕外,未克趨參於哭班之末,義分都虧,悲冤倍切。仍伏念臣向蒙恩暇,歸見病父,父子相對,感祝洪私,而臣父之病,涉夏彌苦,進退無常,形神盡脫,氣息澟綴。臣之情理,實無離捨之勢,而臣又重患毒痁,三朔危篤,末由復路,尙此遲遲,臣父之病,近幸少可。臣之賤疾,亦有分減,擔舁作行,來伏私次,而離發以後,病狀越添,寒熱迭作,鎭日如期,委頓床笫,不省人事,種種危惡之症,不敢縷陳,而時月之間,差復難期。不意國子新命,遽下此際,臣誠惝怳震越,莫省攸措。噫,臣本以鹵下之質,猥蒙拂拭之恩,前後歷揚,罔非踰涯,居常愧凜,若隕淵谷,而至於師儒之職,地望自別,責任尤重,苟非學識足以矜式士林,文華足以足權衡功令,則不可以冒據也審矣。惟是之故,前此見叨是任者,雖才華聲望,綽然有裕,猶且逡巡辭巽,則如臣無似,不宜冒玷之狀,卽是天鑑之所俯燭,今此誤恩,奚爲而及於臣也?臣雖欲感激恩命,唐突承膺,其於辱名器而累聖簡,何哉?矧今目下病情,雖於房闥之間,萬無起動之望,玆敢略陳短章,仰瀆崇嚴。伏乞天地父母,俯垂矜憐,亟削臣職,以重公器,以安賤分,仍使臣俾得旬月調息,以卒生成之澤,千萬幸甚。臣無任屛營祈懇之至。省疏具悉。爾其勿辭察職。
兵曹,以李東曄爲訓鍊都監中軍。
戊申八月十五日辰時,上御誠正閣。大臣·備局堂上,引見入侍時,領議政金致仁,左議政李性源,右議政蔡濟恭,行司直金華鎭,吏曹判書吳載純,知中樞府事鄭好仁,兵曹判書李在簡,右參贊鄭昌順,刑曹判書金尙集,行副司直徐有防,兼都承旨沈豐之,行副司直徐有大,吏曹參判李在學,開城留守洪秉纘,行副司直金持默,行副護軍趙心泰,校理徐配修,右承旨權,同副承旨洪仁浩,假注書李貞運,事變假注書尹寅基,記事官李相璜·金祖淳,以次進伏訖。致仁等曰,眞殿行禮,聖慕克伸,侵曉回鑾,勞動旣多,此時聖體,若何?上曰,一樣矣。致仁曰,王大妃殿問安。間以泄候欠寧,連有湯劑進御之命矣,今則諸節,更若何?上曰,不過一時暑候,今則快復矣。致仁曰,下情誠不勝萬幸矣。致仁曰,惠慶宮氣候,若何?上曰,一樣矣。致仁曰,次對近久不行,今日是日次,而旣値徹夜將事之餘,且今日次對,前例甚罕,故以是頉稟矣,纔承未會之命,故玆敢入來矣。上曰,晩後行實對,亦無妨矣。致仁曰,此咸鏡監司李崇祐狀啓也,枚擧會寧府使李潤慶牒呈,以爲本府請差開市時,大國人牛馬料,每年容入之數,爲千餘石,而本府所在元會付耳麥,只是五十四石零。以茂山府所在備局句管私賑耳麥一千石,移劃需用,而其代以會寧府所在常平廳太五百三十三石零,折米還報事,請令廟堂稟旨分付矣。此係從前已例,事勢則然,依狀請許令折米移錄,何如?上曰,依爲之。出擧條致仁曰,頃因傳敎,嶺南右列別武士都試沒技直赴殿試之規,自今年申復,中徹在於何年,其間沒技爲幾人,問于道臣狀聞事,命下矣。卽見慶尙監司金光默狀啓,則以爲,沒技一款,當初節目,旣不擧論,前後道臣,屢次陳請,亦皆見格,則中徹年條,今無可論。辛丑以後,數年沒技人姓名,開錄于後爲辭矣。沒技直赴,旣不載於當初事目,則只當依下敎,自今施行,以此分付,何如?上曰,依爲之。出擧條致仁曰,前原春監司金載瓚所啓批旨,有令廟堂稟處之命矣。取見其所啓,則以爲通川郡大小公用之應入於詳定者,太半不入,自本官自備責應,故屢十年前,或自官別備,或募民納錢,以三千兩本錢,名曰雇馬錢,散債民間,什三生殖,以爲蔘貢價添補及祥定外公下之費矣。癸甲以後,絶戶居多,指徵無處,一千餘兩則報營蕩債,只二千餘兩本錢取利經用,而此亦逃故參半,隣族莫保,而況以一年應用,較之一年利條,則每年不足,幾爲五分之三四,故公用之時,轉貸富民,因爲不報,官民俱竭,支保沒策。今若以詳定中當入而不入者,一從他邑例,竝自祥定會減,雇馬錢只爲蔘錢添補之需,則可爲一分少紓之道,請令廟堂稟處矣。本邑公用之太半不入於詳定者,實是當初該邑不善擧行之失,而巡營依邑報,該廳依營報,所以民弊之至此也。旣登聞之後,不可仍置,令道臣取見本邑詳定公用之應入不入者,依他邑例釐正,報該廳會減。雇馬錢則蔘價添補外,毋得他用之意,分付,何如?上曰,依爲之。出擧條致仁曰,黃海兵使,以官門聚點行否,報于備局,而本道庶可免歉,聚點不至爲弊,依他道例,設行之意分付,何如?上曰,依爲之。出擧條致仁曰,頃日捕廳諸罪人,一番究問,酌處遽下,甚非重獄體之道,而其中貞采,以劇賊輩,或謂之有見,或謂之非逆,則誅止其身,律不當罪,不可不更賜處分。至於得有,非上變而口發無根之凶言於私室,酬酢宇光,論其被配之本罪,已可謂殺之無惜,而與純鎭綢繆謀議,行跡叵測,喆宗居間偵探,妖惡莫甚。此三漢,亦決不可白放,故敢達矣。上曰,宇光則還發配所,可也。出擧條致仁曰,臣等向陳聯箚,不槪聖心,繼而有三司處分,雖是已過之事,而惶悚則極矣。上曰,三司事,與卿等,事有異矣。其再疏旣命還給,似不頒布,而捕廳判付得見之後,一日再瀆,故不得不處分矣。蓋此事,驟聞發告之說,果不無驚駭者,此非動心於二字云云之說也,竊恐末梢葛藤,有甚難處之端矣,畢竟事歸於虛謊,亦可幸也,今何必更爲擧論乎?致仁曰,今者處分,不免太遽。且貞采供招中,至稱夏賊之有識見,且以榮·德爲非逆,豈可誅止其身乎?上曰,此蓋不知本事,以訛傳訛者也,若果知本事,則其罪,豈止於誅其身乎?此於輕重之分,已有商量,此輩於德相事,果多不知,而自陷死地者,蓋德相疏後,其能嚴斤者,只是右相一人而已。致仁曰,若其八字凶言,渠豈有不知之理乎?上曰,此不過亂言犯上之類也,豈有加於此之罪乎?致仁曰,此是不道之凶言,不可歸之於亂言矣。上曰,宇光之白放,或涉如何耶?致仁曰,宇光則當初所犯之罪,已是當誅,至於得有,則口噴凶言,而捕廳之不爲究覈,亦不成說矣。哲宗之罪,亦決不可輕赦也。上曰,告者之反加刑配,雖或違於刑政之體,而純鎭則誠是凶漢矣。渠所謂丙午欲爲告變之說,其無天倫可知。今者謂捕校曰,又有告變事,以此言于大臣云,蓋此是年未滿之孽子,而父子亦不分明矣。渠之欲殺同生,其計誠凶矣,而又以渠三寸,歸之於隱匿罪孥之科,世豈有如許變怪乎?且以上言草見之,世上事無不知之,其論丙申諸賊,所謂徒字有來歷,隱然有偏論之意,一則曰是徒,二則曰是徒,接於復賊而止矣。外此之事,皆是凶人而無所不爲者也。且渠於貞采,有何深忤,而特以翻身之計,使哲宗探知,猶爲不足,又使宇光偵採,此莫非純鎭之所使也。若哲宗輩,則不過鄕曲愚氓,告訐之門,雖不可開,而亦何足深誅耶?蓋此囚之送於捕廳,非不知不成國體,而餘悸在中,國體猶屬第二件,此則卿等可以容恕者也,今則此事歸於沒把捉,誠喜而不寐矣。致仁曰,得有·宇光·哲宗三人,則決不可白放矣。上曰,此是純鎭,必欲大其事實其事之致也,此三人何足深責,而若論其罪,則三人中誰爲較重耶?致仁曰,宇光之作弊尤甚,且其初罪,已是難赦矣。致仁曰,近日政注疏通之政大行,此實是盛德事,臣等不勝欽嘆之至矣。上曰,頃者次對,右相適未登筵,故其時略以此意,言於卿等矣。卿等則似必諦廳,而至於參聞之諸宰,則或不能信聽,而亦易於認作前例說話矣。其時,蓋不能盡其辭,而其弊則固如此,此豈可無矯革之道乎?大抵向所謂隄防云者,非實出於隄防也,乃所以枳塞也,而適足爲毁隄防之歸矣。近所謂疏通云者,强作名目,不拘界限,任意低昻,殺活之權,未免下移,則枳塞也疏通也,均不成說,而將至於國不國而人不人矣。且夏賊是前萬古所無之凶逆,而今則擧半國而歸之於夏賊之黨。宇·偉出後,又擧半國而歸之於宇·偉之黨,如是而人何以爲人,國何以爲國乎?苟究四條弊源,則專由於大臣權不重之致,此箇五弊不袪,則國事無可着手處矣。大抵乙丙之間,殆近於禮樂征伐,不得自天子,出環顧一世,無可倚仗,領相則丙申年召入之時,予豈無意於任用,而顧其時勢,自多難便,故不得已還令處閑。至於金鍾秀,是予甘盤舊人,非但其身之處外,亦有事勢之難處者,歷數朝臣,若論其有積怨深讎於啓禧家者,則只是國榮一人,而渠旣無資望,不重則不威,故不得不委之以重任耳。伊時上下之所講劘者,惟是明義錄一部義理而已,以日記而揭丹書,豈得已哉?患在於隄防之不嚴矣。至於戊戌以後,國榮事,漸無奈何,故己亥以功成身退之樣,許以休致,及夫庚子,又不得已行黜陟之政矣。此後大臣,果可謂不得其人,如徐判府,未嘗委之以重權,蓋國榮旣出之後,只有徐·鄭兩臣,而若或受傷,則予無以有辭於世,故事勢不得不然,而自辛丑以後,不知不覺之中,又有時偉之中間藉賣矣。卿卽先卿之子,必以先卿之承佐於先朝者事予,故予之起卿,蓋欲見寅協之效,而卿之重卜後,卽有時偉事出,不知者看作偏黨。彼此之疑阻轉係,朝著之間,旣分半局,半局之內,又有枳疏之別,卿試思之,今世之人,上自大臣,下至百執事,就有公耳國耳之心哉?此莫非大臣權不重之致,而其弊之末如之何者,此也。今則世道稍變,枳疏之中,旣有區別,恢蕩之中,亦分主客,此後矯救之道,一言以蔽之曰,委任大臣而已,卿須善爲之也。致仁曰,今者恢蕩之政,實出於天地生成之澤,隨時通變,實是大聖人事。且疏蕩之中,亦存注渭之別,臣固欽仰萬萬,而第以疏通之規,言之,或有直蹈宿研者,或有漸次通擬者,而今者疏通,則或近於無漸,有涉如何矣。上曰,大抵疏通之規,必低其一等,故經玉堂者,使爲兩司,經兩司者,使爲未通淸之職,而顧今大恢蕩之時,如此格例間事,何必爲拘耶?今者疏通,雖曰無漸,而無漸然後,可洗一代之耳目矣。且其大綱領,旣成一板,則下此一等,若退廉與否,遲速分數,惟在銓曹之對揚,而其承佐轉移之責,惟望於卿等耳。致仁曰,臣之老昏轉甚,凡其所坐之淺深,爲人之如何,皆未能知。且臣之病狀難强,僚相皆知之矣,久未登筵,下情耿耿,故今日擔舁入來,以此昏憒,何可自任以世道乎?使臣若減十數年,則庶圖殫竭,而今則誠末如之何矣。惟願早賜斥退,改卜賢德,則非但臣身之幸,卽世道之幸也。上曰,病旣難强,則亦不必數數登筵,旣畀卿以此地位,今日世道之責,舍卿其誰乎?致仁曰,抑臣嘗有所至冤者,臣家自先世,素不爲偏論,及臣待罪銓官,至於大拜,而實無幾微之可見,偏論之目,反歸於臣,無是事而有是名者,寧不冤乎?上曰,卿之重卜後,卽有時偉事,故有此不知者之論,而卿之聞此目誠冤矣。蓋自重卜之初,若與今左右相作僚,則庶無岐異之患,而李判府則人品雖善,本無邊幅,卿初與此大臣周旋,故聞此題目者,此也。致仁曰,凡世道之責,可責於年紀之不衰者,而若臣則雖使久據此任,實無毫分之可助矣。上曰,卿之精力則非少年之可比矣。雖以目下事言之,禹禎圭疏,爲許多條件,而備堂諸宰,猶多見漏之患,而卿則一一照管。至於原疏措語,亦多刪改云,予聞而驚異之不已矣。精力若非康旺,則豈如是耶?致仁曰,以小臣老昏,無以一時盡見,故留置多日,隨其神氣稍勝時,若干改之矣。濟恭曰,臣見其五六行親書刪改者,則精力實非少年之可比矣。性源曰,許多條件,無一遺漏者,臣見而壯之,而至於親書,則臣未及知之矣。上曰,何所聞來,何所見去,昔在先朝,曾有此敎矣,卿之處閑幾年,重卜此任,而若於世道國事,無一裨補,遽又告退,則在卿心亦豈不歉然乎?大抵矯變世道,亦不甚難,予於此,積有商量,而近來事,易致擾擾,故在向來,豈不欲爲此,而稍待至今者此也。今則以世道責之於卿,若左右相則承佐而已,安有舍領相,而先責左右相者乎?卿雖爲世人之所疑阻,而一事二事,擧措得宜,則凡其妄疑,自可渙釋矣。今予此政,中外之人,或視以換改,而予旣無是,則固不必家喩而戶說也。又或以朝廷之擧措,看之以示弱,而予亦不動矣。以向來臣室熏天之勢,乙丙之間,一竝鋤治,其時則不畏,今始畏之乎。予意如此,卿亦何懼之有哉?此擧實出於積年商量,非一日二日之事也。顧今保合之責,在卿非可讓之事也。致仁曰,聖敎及此,臣何敢顧他,而第精力無餘,疾病轉深,實無當大事之望矣。上曰,右相向未登筵,故予今復申前說,卿意以爲何如?濟恭曰,天地之大德曰生,今番疏蕩之政,實是天地之德,而旋乾轉坤之功也。臣等豈不欽嘆,而大抵枳塞之弊,苟究其本,則卽銓郞復舊之弊也。自前亦豈無停望之法,而或有過一政而重通者,或有過二政而重通者,而自夫銓郞之復舊,謂之以聳動,停望者居多。一停之後,則雖過屢月屢年,更不擬望,此與停字之意,不啻相及矣。試以官案見之,不入檢擬者,殆過三分之一,誠不成說矣。上曰,右相言誠是也。雖以承旨望書入者見之,見拔者多矣。濟恭曰,承旨卽古所稱銀臺,是何等淸選,而第以近來論之,或有入於承旨望,而不爲擧論於獻官巡將者,寧有如許官防乎?在先朝或有停望之人,而若在一次除授之後,則是卽復望,而更無所礙,今則雖前望五六次落點,而銓曹則一向枳塞,豈可成說乎?若是不當爲而爲者,則固當仰奏,而不此之爲,自上一邊收用,而自下一邊枳塞,除授之職,則便屬虛銜,未免權柄之下移矣。上曰,近來風俗,果如此矣。旣入承旨望,不論於獻官,巡將者,旣不成說,而至於前望落點之人,則銓曹更不擧論,又或有今番一擬而後,不更擬者,予爲是不能無深慮矣。此等處,不可不淬勵矯改,若置之一二日,則又將如前矣。今欲使疏通之政,慣人眼目,夬成規模,則其道何居。致仁等曰,大綱旣立,則此不過節目間事,惟在有司之擧行,何必用聖慮乎?第疏通之中,亦不可無分數,如摠管前望,則以摠管擬之,都憲前望,則以都憲擬之,比此例爲之則似宜矣。濟恭曰,疏通之中,亦不可有濫觴之弊矣。上曰,銓曹枳塞之弊,誠難矣。如韓宗濟,是別軍職光濟之兄,而無他罪過,通政後,以老病,未嘗屢見於政目,故書之於釁累秩。蔭官李碩模,以守令七事不通見遞者,而亦書於釁累秩,蓋書之此秩者,迫不得已然後,始可書之。當審量其簡擇取舍,何可不知本事,而同爲列錄乎?昨日使曾經吏判人會議,去其太甚,大綱旣正,則自可次次矯革矣。蓋疏則人人皆以爲得大將,枳則雖無係關者,亦知爲見塞,如宗濟者,多矣,此風不可不改矣。上曰,吏判進前。載純進伏。上曰,承旨望見拔者,何其多也?載純曰,或有前入而見拔者,或有新資而未擬者矣。上曰,一竝書入好矣。致仁曰,承旨通望,不輕而重,經三司亞長然後,始可擬議矣,以堂上新資,一竝入望則誠過矣。上曰,然則未通者當新通,拔望者亦皆重通乎?致仁曰,然矣。上曰,若然則吏判審量,或新通或重通,可也。性源曰,臣不忠不誠,自速嚴敎,今日雖冒沒登筵,而實爲惶悚矣。上曰,卿以何事,引咎之至此耶?性源曰,卽日前箚子事也。上曰,三大臣旣已聯箚,則卿可獨深引耶?性源曰,二次入侍,領相皆未登筵,比小臣蓋不能詳知矣。上曰,以此事留在心中,誠是料外,還爲慨然矣。卿等不聞俄者效勉領相之敎乎?自今以後,須旁贊勸成,使領相得以着心,好矣。在卿等亦與有榮矣。上曰,趙鎭寬事,於渠亦可謂善成矣。致仁曰,伏見傳敎下者,非但渠之一身,幽明之間,豈不感泣乎?上曰,南絳老之致死,雖由於李潭,而李潭亦能知幾,其時亦多有引進奬拔之效,而至於趙曮則其行世,豈可比李潭者類,而政注中養厚之都憲,厚謙之禮參,怪怪不成說,其時所擬臺諫中,仍有翔雲事出矣。然而其本則由於見欺,實狀果如此矣。濟恭曰,文臣守令窠變通中,光州是大邑之無弊者也,倉庫完實,便同金甌之罔缺,而若作文窠,則易有數遞之患,數遞則弊生,其勢固然,臣意則誠難之矣。致仁曰,綾州亦是蔭窠,而間多文臣之差除,則惟在隨時通變,異於永作文窠矣。光州名曰牧使,而其實則無弊之小邑也。此後必多文臣堂上之除拜,而可至數十朔之久,則亦非數遞也。臣意則不必以此爲拘,故吏曹問議時,果許施矣。上敎濟恭曰,向者問議時,吏判果往卿所乎?濟恭曰,吏判則不來,而參判金憙來議矣。上曰,吏判之用嫌於右相,誠太過矣。濟恭曰,吳光運遭彈之後,十四年不供職,此其出處之不可拔者也。至於瑗猝自服四字,本家狀旣有之,且無關係,故臣果書之,而吏判之以是過嫌,臣實未曉也。上曰,吏判以其文字出處之不好,故有此嫌怒耶?蓋許多文字,不必用此句語矣。若吳光運則吏判固當用嫌,而或與其姪作寮,或擬其從孫於初仕,而今乃越一階,而反嫌右相,可乎?且諡號時,以獨堂,當署經,而過幾朔之後,始乃引嫌者,寧有如許遞義?大抵此重臣之不能燁燁,雖其長處,而可謂不善爲之事矣。設令不相見之間,至於薦望,則乃公事也,豈可不往乎?致仁曰,問議與薦望,亦有公私之異,若無僚堂之可以替行,則事體不可不往矣。濟恭曰,大比之科,只隔若干日矣,近來試望,多不擇擬,使儒生輩,有輕視考官之心,試圍不嚴之弊,未必不由於此。今番則另飭銓曹,試官必以有文名者排擬。至若嚴科場之道,不專在於許多禁條,爲試官者,若能有文鑑,祛私意榜出之後無致有辭說,則日後場屋,不期嚴而自嚴,預爲申飭,俾知惕勵,恐不可已矣。領議政金致仁曰,右相所奏,儘爲嚴科場之要道,而所謂許多禁條,亦是法典所載,借述外場之弊,尤不可不痛禁,自前特敎申飭之時,則不無其效矣。上曰,出擧條申明嚴飭,俾有實效,可也。出擧條上曰,卿等見承旨·大司成推考傳敎乎?今番到記,將便作監試場中,誠不成說矣。蓋生進食堂,以百額定式,故今番則使之勿拘額數矣。更聞之則到記,謁聖時自來勿拘定額云矣。向者傳敎,只謂生進勿拘之意,而非通幼學而言之者,則只當收生進參班到記,而今則竝與幼學而收來,殆若袖擧案之樣。若或幼學入格,則非到記之本意也,安有非生進而參於食堂之規乎?性源曰,多士之顒望,已至多日,今則不可區別矣。致仁曰,幼學皆參班,故大成殿庭彌滿,或有不謹之事云矣。濟恭曰,傳敎辭意,曉然易知,而至有方外生之皆入,誠可怪也。上曰,今於成均館墻役時,得石磬二枚,乃是癸丑年朴堧所造刻矣。昔在先朝,得古磬於備邊司井中社壇傍邊,而今者又見古物,事不偶然,誠爲稀貴矣。樂院有可考之文跡耶?在學曰,樂院則無可考文跡,而癸丑刻十五枚中,六枚則入於丙申年正月上尊號都監,四枚則甲辰內入,五枚則留在本院矣。上曰,詳錄其來歷,且考政院壬戌日記,入奏,可也。上曰,北伯事,誠可㦖也。行部在卽,而其病似難遍巡矣。致仁曰,道臣不必邑邑皆巡,見此則亦可推而知彼矣。性源曰,其病則果是實病矣。上曰,若是實病,則吏參豈可在京供職耶?致仁曰,前此陵官之換作別檢窠者,其數已多,曾見銓曹,以承文參下之乏人,艱於排擬矣。頃日該曹,又以陵直長三窠,作別檢事,草記允下,而此不必永爲定制。更觀前頭,文參下有裕,則隨時闊狹,恐好矣。上曰,依爲之。出擧條在簡曰,近來上納之愆期,誠一痼弊,前後關飭,非至一再,而外邑不畏法意,視若尋常。八月將半,均·惠廳所納,尙多未收,事之可駭,莫此爲甚,爲先出擧條另加申飭。此後又或愆期,則該邑守令,依事目論罪之意,預爲知委各道,何如?上曰,依爲之。出擧條上敎在簡曰,文蔭武中,未及爲僉知五衛將者,幾人?在簡曰,六人矣。上曰,其中老職人減下,此六人中擬入,可也。今有五衛將窠闕乎?在簡曰,趙夢錫與鄭煥猷爲相避,當有變通矣。上曰,然則鄭煥猷當許遞矣。上曰,五衛將中,差祭人改差。出榻敎上曰,刑判進前。尙集進伏。上曰,宇光之還發配所待擧條啓下,還送巨濟,而各別申飭,無如前日之作亂,可也。秋曹之職務誠難矣,頒善爲之也。上曰,尙衣提調進前。昌順進伏。上曰,玉帶一件有缺處,今番皇曆之行,當出來乎?昌順曰,姑未可知矣。上曰,昨日曾經吏判人來待中,卿何不來耶?昌順曰,臣於是職,已有自劃,故不敢以曾經自處矣。上曰,此乃中批之職,豈可終始自劃乎?豐之曰,王大妃殿湯劑加減養胃湯三貼,已進御矣,此後湯劑,當何以爲之乎?上曰,更待下敎,可也。命書傳敎曰,明日當詣慶熙宮,經宿後還宮,侍衛軍兵及東西班隨駕,竝依近例爲之事,分付。命退,諸臣以次退出。
戊申八月十五日未時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,原任直提學鄭民始,以次進伏訖。上曰,兼史使之入來。衍德曰,記注官金鳳顯,今方入直,本司只有記事官李宗烈一人矣。上曰,戶曹當該郞廳竝拿處。出榻敎命退,諸臣以次退出。
戊申八月十五日戌時,上御重熙堂。坐直承旨入侍時,右副承旨洪仁浩,假注書趙台榮,記事官李相璜·金祖淳,以次進伏訖。上命書傳敎曰,以今番韓宗濟之已陞堂上,已經僉樞,而混錄於別單觀之,近來銓曹用人之壅閼窄狹可知。有累而見枳者,尙且滌蕩恢張,況無瑕而無勢,一落未甄,枯黃於遐陬者,不知爲幾百輩。然則有累反勝於無瑕,寧有是也?且況都政,每有飭敎,此特文具之文具,卽此宗濟事,可以反隅。向筵雖有文蔭武無瑕積年落仕者,抄出書入之命,而書入而已,依舊因循,則是不但貽羞於遐外,又有罔民之歎。另飭吏兵曹,待窠間,以書入中最久人,次次調用,望單懸註,以落仕最久人收用事承傳,政目亦令依此書出,俾政官雖欲不爲,莫敢不爲事知悉。因此而有申飭者,飭使收用,雖必通稱西北,北道人士之文武岐,未嘗有續續收擬。文而所謂臺侍,蔭而所謂字牧,武而所謂閫帥,雖或有之,都不過一二人塞責,外此尋常官職,竝與塞責之擧而蔑如,宜乎?宗濟之混錄這中,今夏都政,另令該曹,問于道伯,今至幾朔,尙無皁白,此該曹之不問乎?該道之問而不薦乎?令廟堂査問草記論勘,仍令更加嚴飭,至於兵批窠,苟欲收用,尤非難事,以此意一體申飭。大抵外方人雖或收用,如不提問,何以知某道某邑人乎?此後文蔭復職,兵批各窠遐方人,依初仕例,居住必皆懸註,仍又定式施行事,分付兩銓。又命書傳敎曰,蔭官輩頑慢之習,未有甚於近日,今日戶郞事,駭然極矣。修改之役,暫時可完,差祭還途,亦豈侵暮,而憑藉推托之說,至入於政院口啓,如此不畏法之類,所當重治。今姑十分參酌,姑令付過放送,更聞事實,尤爲痛駭,不可以一時拿放而止。限五十日竝直該曹,此後外方除遷,如無特敎或承傳,無敢擧論事,分付銓曹。武郞何足責,勿論。兼史體重,預備望筒,自春秋館啓下,法意甚嚴,名以預備,則雖翰林,待漏而入,趁鑰而退,日以爲常,況兼史乎?俄筵因翰林之奉命,以致左史之空曠,寧有如許事體?堂后之事,承旨何敢曰不知,當該承旨推考。一館之事右位主之,有此前無之擧,不能察飭,當該翰林,爲先從重推考。又命書傳敎曰,未下直守令,皆令明日辭朝。命退,承史以次退出。
上在慶熙宮。停常參·經筵。
中宮殿,藥房口傳問安。答曰,知道。
大駕詣慶熙宮後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
王大妃殿·惠慶宮,遣承旨夕問安。答曰,知道。
權啓曰,司僕寺內乘來言,捲窓,取稟。傳曰,捲三窓。
傳于權曰,下直守令留待。
李東顯啓曰,臣王大妃殿·惠慶宮,問安進去,下直之意,敢啓。傳曰,知道。
以承旨房望,傳于權曰,仍。
權啓曰,掌樂提調李在學,古磬謄錄考出後,依下敎來待矣。傳曰,入侍。
傳于權曰,明日還宮時刻,待下敎爲之。
權啓曰,王大妃殿·惠慶宮夕問安。何承旨進去乎?敢稟。傳曰,左承旨進去。
權啓曰,臣,王大妃殿·惠慶宮,問安進去,下直之意,敢啓。傳曰,知道。
以大司諫徐鼎修牌不進罷職傳旨,傳于李東顯曰,只推。
大司憲趙鼎鎭啓曰,淸朝風憲之長,責任自別,如臣巽軟,人器不稱,且臣通擬,在於妖賊參政之日,平日憤忿之心,每有若浼之意。昨朝恩除,忽下於院中仕進之時,爲伸叩謝,不費商量,冒沒肅命,退自循省,有負初心,短疏引義,亶出自劾之忱。及承批旨,懲討之請,敎以煩瀆,不賜開納,已不勝悚惶,而至於見職之請刊,則以長堂之參政爲敎,而未蒙鐫解。噫,長堂雖參政,而通塞之事,主之者三銓,則臣之所引,亦有迷執。大抵廷臣除職,或出於凶賊在銓之時,而不得一一引義於其後者,蓋以官職,乃朝廷之官職故也。至於都憲之職,倡率僚臺,主張言議,以鷹逐爲已任者也。臣旣見通於妖賊之手,而冒膺於討賊之任,律以名義,寧不羞憤?臣於此義,講之有素,而祗緣疎率,徑先出肅,處義顚倒,愧悔無及。今臣必辭之端,視向日一宮官,尤有所不容已者,其何可一刻仍冒於臺次乎?請命遞斥臣職。答曰,勿辭。
洪仁浩啓曰,大司憲趙鼎鎭,一日再啓煩瀆,退待物論矣,敢啓。傳曰,知道。
洪仁浩啓曰,大司諫徐鼎修,引避退待,已至經宿,尙未處置,事甚未安,除在外未署經外,獻納金光岳,正言鄭來百,卽爲牌招,以爲處置之地,何如?傳曰,何必待牌遞差,兩司呈告及在外未肅拜人,亦爲許遞,今日政差出,待下批牌招,兩司長官,使之處置。
有政。吏批,判書吳載純進,參判李在學進,參議李時秀進,左承旨權進。以徐秉德爲執義,尹行履爲司諫,成穎·李永穆爲掌令,吳鼎源爲持平,權恢爲獻納,柳誨爲正言。
兵批,無政事。
持平吳鼎源啓曰,大司憲趙鼎鎭,以淸朝風憲之長,責任自別,如臣巽軟,人器不稱。且臣通擬,在於妖賊參政之日,平日憤忿之心,每有若浼之意,昨朝恩除,忽下於院中仕進之時,爲伸叩謝,不費商量,冒沒肅命,退自循省,有負初心,短疏引義,亶出自劾之忱。及承批旨,懲討之請,敎以煩瀆,不賜開納,已不勝悚惶,而至於見職之請刊,則以長堂之參政爲敎,而未蒙鐫解。噫,長堂雖參政,通塞之事,主之者三銓,則臣之所引有迷執,大抵廷臣除職,或出於凶賊在銓之時,而不得一一引義於其後者,蓋以官職乃朝廷之官職故也。至於都憲之職,倡率僚臺,主張言議,以鷹逐爲已任者也,臣旣見通於妖賊之手,而冒膺於討賊之任,律以名義,寧不羞憤?臣於此義,講之有素,而祗緣疎率,經先出肅,處義顚倒,愧悔無及。今臣必辭之端,視向日一宮官,尤有所不容已者,其何可一刻仍冒於臺次乎?引嫌而退。長憲任重,引義語過,豈可以此輕遞言官?請大司憲趙鼎鎭出仕。答曰,依啓。
正言柳誨啓曰,大司諫徐鼎修,以臣之鹵莾巽軟,本不近似於淸朝耳目之任,而從前屢叨,醜拙畢露,此固臣已試蔑效之地也。況於年前,待罪喉院時,三司懲討之啓,至有焚草之命,而臣旣不能碎首爭執,終未免隨衆奉行,至今追思,愧汗浹背。伊時院僚之入臺者,擧皆引此自劃,輒蒙體諒,則今臣處義,實無異同。且以見職,言之,臣未嘗通擬照望,而特以臣已經三銓,政曹混錄於前望之中,誤恩又下於常格之外,臣何敢視若曾經,晏然自居乎?以此以彼,不可一刻蹲據也,決矣。引嫌而退。强引前事,實爲過當,旣經銓堂,何論常格,不可以此輕遞言官,請大司諫徐鼎修出仕。答曰,依啓。
吏曹口傳政事,以李光鉉爲兵曹佐郞。落仕最久人收用事承傳。
李東顯,以兵曹言啓曰,今八月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
李東顯,以兵曹言啓曰,今此慶熙宮擧動時,興元門北邊宮墻二間許,又一間許,武德門西邊二間許頹圮樹柵處,當爲軍兵把守矣,依例令各該營入直軍中,隨其字內,量宜定送,嚴加守直之意,分付何如?傳曰,允。
李東顯,以備邊司言啓曰,傳曰,以今番韓宗濟之已陞堂上,已經僉樞,而混錄於別單觀之,近來銓曹用人之壅閼窄狹可知。有累而見枳者,尙且滌蕩恢張,況無瑕而無勢,一落未甄,枯黃於遐陬者,不知爲幾百輩。然則有累反勝於無瑕,寧有是也?且況都政,每有飭敎,此特文具之文具,卽此宗濟事,可以反隅。向筵,雖有文蔭武無瑕積年落仕者,抄出書入之命,而書入而已,依舊因循,則是不但貽羞於遐外,又有罔民之歎,另飭吏兵曹,待窠間,以書入中最久人,次次調用,望單懸註,以落仕最久人收用事承傳。政目亦令依此書出,俾政官雖欲不爲,莫敢不爲事知悉。因此而有申飭者,飭使收用,雖必通稱西北,北道人士之文武岐,未嘗有續續收擬。文而所謂臺侍,蔭而所謂字牧,武而所謂閫帥,雖或有之,都不過一二人塞責,外此尋常官職,竝與塞責之擧而蔑如,宜乎?宗濟之混錄這中,今夏都政,另令該曹,問于道伯,今至幾朔,尙無皁白,此該曹之不問乎?該道之問而不薦乎?令廟堂査問草記論勘事,命下矣。問于該曹,則該曹初無關問之事云。成命之下,尙今抛置者,誠極寒心,該曹堂上,捧現告從重推考,下吏令攸司科治,仍令該曹,依今下傳敎,卽爲關問,待其薦聞,以爲次第收用之地,何如?傳曰,允。
李東顯,以訓鍊都監言啓曰,明日擧動時,以集賢門軍十五名,軍餉色軍十五名挾輦事,自兵曹節目啓下矣。集賢門軍盡數出用,則該哨官之無軍入直,事甚疎虞,弘化門軍五名除出,還宮間,使之率領入直,何如?傳曰,允。
李東顯,以訓鍊都監言啓曰,今此慶熙宮經宿時,因兵曹草記,武德門西邊宮墻二間許頹圮樹柵處,西營入直軍八名除出,將校率領,嚴加守直之意,敢啓。傳曰,知道。
李東顯,以訓鍊都監言啓曰,今八月十六日,慶熙宮擧動時,因兵曹節目及草記,南營馬兵三十名,廣智營軍三十名,北營標下軍三十五名,各其將官率領,移直於慶熙宮外,各營巡邏等節,依例擧行。集賢門軍十五名,軍餉色軍十五名,挾輦將官率領侍衛,金虎門軍四十名,弘化門軍四十名,分屬先後廂,解嚴後,分半入直於興化門及元內入,還宮後各還本處,而竝待標信擧行。南營馬兵三十名,廣智營軍三十名出用,則宮墻頹落處巡察及巡邏,無以分排,以新營守直軍,推移行巡之意,敢啓。傳曰,知道。
李東顯,以御營廳言啓曰,今此慶熙宮擧動時,內外入直及巡邏等節,依時御所例擧行事,自兵曹草記矣。東營入直騎士十五人,待標信除出,新營入直鄕軍一哨內五十五名及京標下軍十八名,依例除標信除出,各該將官率領,分直於北二營,而東營入直鄕軍六十一名內三十名,待標信除出,將官率領,分直於上東營,宮墻外巡邏等節,依時御所例擧行,而敦化門東邊水閣頹壓處,把守軍十名,內司僕南邊宮墻頹圮處,把守軍十五名,除之,則餘數不多。當夜昌德宮墻外巡邏,勢難分排,出番鄕軍二十名,添入警巡,而還宮後北二營·東營入直馬步軍兵,各還本處入直之意,敢啓。傳曰,知道。
李東顯,以御營廳言啓曰,今此慶熙宮經宿時,興元門北邊宮墻二間許,又一間許頹圮樹柵處,令該營入直軍,隨其字內,量宜除出,嚴加守直事,自兵曹草記矣。北二營入直軍八名除出,二間頹圮處五名,一間頹圮處三名,將校二人率領,限還宮間,嚴加守直之意,敢啓。傳曰,知道。
戊申八月十六日辰時,上詣慶熙宮,擧動入侍時,左承旨權,右承旨趙衍德,右副承旨洪仁浩,同副承旨李東顯,假承旨鄭東浚·南鶴聞,記事官金孝建,假注書趙台榮,記事官李相璜·金祖淳,檢校提學吳載純,檢校直提學徐有防·李秉模,原任直閣金載瓚,待敎尹行任,以次隨駕。上具翼善冠·衮龍袍,乘輿出宣化門。藥房都提調金熤,提調沈豐之,副提調尹行元進前奏曰,今日朝候稍涼,此時勞動,聖體,若何?上曰,一樣矣。命書榻敎曰,王大妃殿進御加味香砂六君子湯,自今日限三貼煎入。上出協陽門,降輿乘轎。上曰,下直守令入侍。出榻敎賤臣承命出,與慶州府尹閔台爀,洪州牧使李義弼,蔚珍縣監金相定,偕入進前。命奏職姓名。台爀等,以次仰奏訖。敎相定曰,爾則復起,爲人誠幸矣,下去善爲也。相定曰,感淚被面,無以仰對矣。命台爀等先退,駕出敦化門入興化門,由廣達門入顯謨門,降輿御興政堂。命仁浩書傳敎曰,政官牌招開政。又命書傳敎曰,未肅拜兵曹佐郞改差,口傳差出。命書傳敎曰,昨日承旨復望,如申光履者,其間沈滯,誠冤矣,間欲收用,錯聞虛傳而未果,及今覺用之後,何官可礙乎?昨政意已復望,而今日始聞之,未免獨漏云,銓曹取捨,倒錯若此,不可無飭。當該參政判書·參議,從重推考,參判亦爲推考。上曰,分提調掌樂提調入侍。賤臣承命出,與分提調徐有隣,掌樂提調李在學,偕入進伏。有隣曰,永禧殿修改,每於宗廟·景慕宮修改日,同爲擧行,故本曹則只令郞廳進參,揆以事體,終涉苟艱。此後則令禮曹別爲擇日修改,本曹堂上進去擧行事,定式施行,何如?上曰,此後判堂進去,奉審修改時,判堂亦爲進去,可也。出擧條敎在學曰,北伯尙不發巡耶?在學曰,近見臣父私書,則身病無減,行部尙遲,不勝惶悶云矣。上曰,病如難强,則深北行巡,置之無妨矣。在學曰,臣頃因樂器看審,進詣文廟,則樂器庫材瓦朽破,至有頹圮之慮,因此而樂器多致傷缺,誠爲可悶。分付該曹,待本館廨宇修改時,一體完葺爲宜,而庫舍之致傷,專由於守直之無人。自臣院方往復本館,以爲給雇定立之地,而若無別般嚴飭,則雖有庫直,難保其又不如前。此後自本館另加檢察,着實守直,俾無毁劃致傷之弊事,申飭,何如?上曰,依爲之。出擧條在學曰,日前因大司成李時秀所啓,有古磬藏置處所及事跡詳考以啓之命矣。取考前後謄錄,又問於典樂輩,則癸丑磬十五枚內,六枚則丙申正月,因上號都監移文輸送,四枚則甲辰正月內入,五枚則方留在本院矣。得來處所及藏置年月,雖無文蹟之載錄者,而十五枚刻識旣同,數爻又符,則可知其壬戌所得之磬也。累百年古器之前後得出,誠爲可貴。本院所在五枚及泮水堂所得二枚,同入一櫃,藏置本院似好,故敢此,仰達矣。上曰,依爲之,本館所得古磬,旣命大司成記識,本院所在古磬,卿亦略記事實,竝書於櫃子外面,而各以製進人書之,樻子則以二坐爲之。甲辰正月內入古磬與永樂古鍾,藏於奎章閣御容所在處,此則詳考事實,令一提學製進記實之文,揭板下軒。內閣亦有流來古鍾磬,此則令檢校直提學,題銘於架上,俾後人知其事實,可也。出擧條秉模曰,衍慶寺,卽齊陵守護寺刹也,近在陵所咫尺之地,而寺樣近甚殘弊,梵宇擧皆頹圮,若不及今修葺,則將有顚壓之慮。曾在先朝幸行時,特命營邑修補,而因循至今矣。空名帖限一百張,僧加空名帖限五十張,特爲成給,時居僧中榦事一人,令摠戎廳差出僧任,使之董役,以爲鳩材重修之地,而仍令本陵官,着意照管畢役後,形止報于禮曹,恐合事宜,故敢此,仰達矣。上曰,依爲之。本寺事體自別,禮判自來慣於國役,此等事亦必勤幹,與本道道臣地方官,眼同着意專管,完役後,具別單草記,道伯則狀聞,此乃仰體錫名之聖意,重修之聖敎,申飭該地方,斯速完役,可也。出擧條載瓚曰,寧越六臣祠,在於莊陵洞口數里之內,而院宇剝落,不蔽風雨,講堂及拜䳌樓,將有朝夕頹圮之慮,而院儒輩無以鳩財繕葺,廟貌荒涼,行路咨嗟。臣於巡過之路,因院儒呈文,略助財力,只令許斫材木,借給民丁,俾之略加修補,而第此六臣妥靈之所,必置于仙寢密邇之處者,地非偶爾,意有存焉,與他祠院,事面尤異。若自朝家,拔例軫恤,亟命繕改,則實爲表忠礪俗之道,敢此何達矣。上曰,今始聞之,亦云晩矣。令本道量給財力,一新修補,期於未寒前完役。完役日字使之前期狀聞,當遣承旨致祭,祭文亦當親撰。嚴戶長家旌閭,亦在本地方,六臣祠致祭日,一體致祭,可也。出擧條載瓚曰,穆祖朝國舅千牛衛長史李肅,突山郡夫人鄭氏墓山,在於平昌郡。太祖朝命本郡戶長,主其祀,賜幞頭·黑團領·玉圈子·犀角帶,劃給官屯田,使於三名日行祭,祝云誕育聖妃,垂裕後昆,肆當令節,式陳明甄,載在本郡邑志中矣。地經兵亂,墓無記識,故老所傳,只不過曰似在於某面某山云云。而今不識其處,故近年則設祭於郡司廳事,春秋行之。祭品則屯田今無所在,自本郡以官力略備以過,御賜冠服壞破,無有玉圈見矣,犀帶惟有破片七枚,尙在本郡矣。蓋當初特賜章服圈帶,又令劃給田土,使長吏永典祀享,以爲不絶香火之地者,聖意所在,尙切欽仰,而世代寢遠,塋域無傳,而草草籩豆之享,亦不免自本邑私設以行者,事面極其苟艱,有非聖祖崇報國舅之遺意。自今以往,分付該道,春秋祭需,以公穀會減,著爲定式,且以益加虔奉之意,申飭本郡,何如?上曰,依爲之。稀異之古跡旣聞之,豈可循例申飭乎?祭需之公穀會減,卽列朝國舅應行之擧,令該道磨鍊,而祭品則亦令酌定,竝卽狀聞。祭所之設於郡司廳事,位田之昔有今無,亦可謂欠事,就郡司之傍,別立一宇,妥奉祠版。謹遵國初受敎,令本郡戶長,具幞頭·團領·玉圈·角帶行祀,而自度支一件新備下送。此後本道觀察使,限年修補事定式,聞於行祭時,以犀帶餘片,替用祠版云,苟且甚矣。犀帶則別造樻子,奉置祠版之傍,而欲爲奉玩,一片精封,定差員上送,待還下送,同爲奉置。建祠完役日當致祭,祭文亦當親撰矣,日字先期狀聞事,分付。國舅家後孫,或有可以尋訪之道乎?亦令道伯,取考邑誌,詳問邑中父老狀聞事,亦爲分付,可也。出擧條命諸臣少退。少頃,命仁浩進伏。書傳敎曰,俄於亞銓入侍,亦有下敎,卿必聞之,設有身病,秋務方殷,此時道伯,豈付生手?且卿子在京從宦,亦知其不甚難强,斯速發巡日字狀聞事,下諭于咸鏡監司。又命書傳敎曰,金若行事,每以爲䵝䵢,而伊時量海之招,無異亂招,特以關係之至重,姑未擧論,今見官案已作,故到今尤無可論,罪名徒流案爻周事,分付。衍德曰,還宮時刻啓下後,當爲頒布,而禁漏官不待啓下,徑先頒布,事極駭然。臣等不察,不勝惶悚,而當該官吏,令攸司科治,何如?上曰,依爲之,該房承旨推考,可也。出擧條命退,諸臣以次退出
上在昌德宮。停常參·經筵。
王大妃殿·惠慶宮,遣承旨問安。答曰,知道。
大殿,內閣·政院·玉藥·藥房·朝廷·二品以上·六曹堂上,經宿口傳問安。答曰,知道。
還宮後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
李東顯啓曰,臣王大妃殿·惠慶宮,問安進去下直之意,敢啓。傳曰,知道。
權啓曰,來二十一日,輪對日次,而國忌齋戒相値,頉稟之意,敢啓。傳曰,知道。
李東顯啓曰,來二十一日,朝參日次,而國忌齋戒相値,頉稟之意,敢啓。傳曰,知道。
李東顯啓曰,司僕寺郞廳來言,捲窓,取稟。傳曰,捲三窓。
權,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
權啓曰,判尹宋載經,除拜後,過三日,不爲出肅,依定式推考警責,仍卽牌招察任,何如?傳曰,許遞。前望單子入之,待下批牌招察任。
趙衍德啓曰,戶曹判書徐有隣,問議大臣後,依下敎來待矣。傳曰,入侍。
李東顯,以兵曹言啓曰,依下敎,隨駕禁軍及武藝別監·內吹·近仗軍士·標下軍兵等處,設粥分饋之意,敢啓。傳曰,知道。
李東顯,以訓鍊都監言啓曰,依下敎,本局兼內吹等處,設粥分饋之意,敢啓。傳曰,知道。
李東顯,以禁衛營言啓曰,依下敎,本營兼內吹處,設粥以饋之意,敢啓。傳曰,知道。
李東顯,以御營廳言啓曰,依下敎,兼內吹等處,設粥分饋之意,敢啓。傳曰,知道。
戊申八月十七日卯時,上詣還宮入侍時,左承旨權,右承旨趙衍德,右副承旨洪仁浩,同副承旨李東顯,假承旨鄭東浚·南鶴聞,記事官金孝建,假注書趙台榮,記事官李相璜·金祖淳,檢校提學吳載純,檢校直提學徐有防·李秉模,原任直閣金載瓚,待敎尹行任,以次隨駕。上具翼善冠·衮龍袍,御興政堂。命書榻敎曰,大司成牌招,乘轎出廣達門,出興化門詣敦化門外,命仁浩出標信解嚴,詣協陽門外,降轎乘輿,入宣化門還內。諸臣退出。
戊申八月十七日申時,上御重熙堂。坐直承旨與戶曹判書入侍時,右承旨趙衍德,假注書趙台榮,記事官尹行任·金祖淳,戶曹判書徐有隣,以次進伏訖。上曰,外方文蔭武啓聞人品之數,諸大臣之意,何如?有隣曰,文之侍從以上,武之閫帥以上,三相之意無異同,而蔭則領右相,以二品東班實職以上爲當云。左相則以爲,蔭之曾經敦都·參議以上人,不下於文之侍從,武之閫帥,以曾經敦都·參議以上爲限,似合事宜云矣。上曰,從當更問於諸大臣而處之矣。命退,諸臣以次退出。
上在昌德宮。停常參·經筵。
藥房都提調金熤,提調沈豐之,副提調尹行元啓曰,臨廟經宿,聖懷增愴,侵早回鑾,勞動旣多,伏未審夜間,聖體,若何?寢睡·水刺之節,亦何如?今日臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安。竝此,仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,卽者刑曹郞廳來言,再昨日動駕時,衛外擊錚人等,所當卽爲捧供,而國忌正日相値,限內不得擧行云矣,敢啓。傳曰,捧入。
傳于洪仁浩曰,昨日問議有更詢者,大臣與有司堂上入侍事,遣史官傳諭領相,則連日勞瘁,勿爲入侍事,一體,傳諭。
洪仁浩啓曰,左議政李性源,右議政蔡濟恭,有司堂上徐有隣·李在簡·鄭昌順·李秉模,依下敎來待矣。傳曰,入侍。
洪仁浩啓曰,吏曹判書吳載純,參判李在學,參議李時秀牌不進,推考傳旨及罷職傳旨今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,此雖一事,觀此啓辭,不覺駭然,前此吏判擧措之怪駭,有多般飭敎,仍以每政一違之事,更下飭禁,此後政牌,無端違召,使之永勿呼望,則此啓辭,焉敢書入乎?自承宣不畏飭敎若此,豈不萬萬寒心?當該捧納承旨,爲先罷職,在院承旨一竝遞差。予於重臣事,爲朝廷惜之,寧容隨處顚錯乃爾?伊筵以後,間亦行政,今日之冒沒如此,又何故也?此啓辭勿施,仍以前牌,申飭。
洪仁浩,以備邊司言啓曰,取見右通禮禹禎圭疏陳冊子,則其一,咸陽·居昌兩邑,復舊之議也。以爲咸陽本以郡守而爲蔭窠,居昌本以縣監,而爲文蔭交差之窠矣。曾於戊申,亮賊近出安義,故革罷其邑,半屬咸陽,半屬居昌,陞爲府使,差遣武臣。自是以後,無前之役,鱗次層出,而亦賴安義半屬之故,竝力擔當矣。頃於丙辰,安義則復舊爲蔭窠,居·咸二邑,因循陞府使,郡縣之民,竟當雄府之役,民皆疊役,無以支堪。此宜還復郡縣,差遣文蔭,以慰二邑民人之顒望云矣。咸陽·居昌之陞爲府使,蓋在於安義縣革罷分屬之時,則安義復設之後,兩府之依前仍置,抑有委折而然歟?以自來郡縣之民,應多年雄府之役,宜其有多小弊端。嶺南一道之論,亦多以復舊爲宜云,所當依其請擧行,而事係官方,貴在審愼,關問該道道臣,使之詳量事勢,出意見論理狀聞後,稟處,何如?傳曰,僉議旣如此,民願又如此,兩府之還作郡縣,別無所妨,此擧旣出除邑弊之意,則武岐府使二窠之有無,亦不足言,特許疏陳之請,可也。
有政。吏批,判書吳載純進,參判未差,參議李時秀進,同副承旨洪仁浩進。以趙鼎鎭爲吏曹參判,徐有防爲判尹,金載瓚爲大司成,李昌漢爲大司諫,洪九瑞爲分兵曹參議,咸陽郡守單金魯岳,居昌縣監單元宅鎭,以上復舊事,承傳。再政。以趙瑍爲大司憲,徐郁修爲執義,李身晦爲司諫,申曮爲持平,趙貞相·鄭宅東爲正言,申禹相爲獻納,鄭景祚爲掌令,李光鉉爲持平,趙有臣爲掌令。兵批,判書李在簡病,參判具㢞病,參議宋鍈病,參知柳誼進,左副承旨尹行元進。副護軍單閔彝顯·李周顯·宋銓,副司直單宋載經·金光岳·宋煥箕,副司果單鄭來百,副護軍李身晦。
洪仁浩啓曰,大司諫李昌漢,旣在闕中,不爲肅拜,直爲出去,事甚未安,推考警責,何如?傳曰,允。
承旨前望單子入之。李在學·徐鼎修·申光履落點。
傳于洪仁浩曰,右承旨入侍。
李在學,以備邊司言啓曰,取見右通禮禹禎圭疏陳冊子,則其一,婦人首飾變通事也。以爲我國之婦女髮紒,非古制也,今俗一紒所費,多至六百金,旣甚難辦,而取他人髮,爲閨房之飾,可乎?今若復巾幗之制,不變俗而變其物,用絲繒之屬,黑染爲飾,則不違於聖人之遺制也。向來先大王,特軫髮紒之弊,凡士庶家首飾,一依宮樣爲之,或爲花冠,或爲足道里,則庶合於古制,可祛首飾奢靡之風,而只緣紀綱頹圮,俗習難改,乍行旋廢。今若遹追先朝定制,欲變婦人首飾,則不必嚴法禁抑,只禁國內鬻髮者,則貧室先自樂爲,而雖豪富之家,不敢違越邦典,此亦祛奢之道云矣。婦人髢䯻之在所當革,非但已有前輩之論,曾在先朝,亦設禁令,行之未幾,旋卽寢閣,蓋以所代之物,終無可合之制故耳。顧今侈風日盛,䯻樣漸大,閭巷間靡財之害,此其爲最,頃年飭敎,未見顯效,如欲祛奢,須有通變,未知巾幗布帛之制,果能合古宜今,而此非一言所可斷定,更加博詢講究,從長善處,俾無銷刻之歎,何如?傳曰,婦女髮紒之制,革之有年,旋卽復舊制,今又不可輕議更張,而年前以此弊,力言於筵臣,自其家內,俾各去泰去甚,小其制減其費,以爲一分對揚之效,而伊後果一向遵用乎?果一向膠守乎?苟有不然自廟堂之臣,已不能對揚,外此士庶人,何責其侈汰乎?此正卿等自反處,至於博詢之請,亦有意見,後日次對時,議于諸宰,從違間,一番覆奏,亦宜矣。
李在學,以備邊司言啓曰,取見右通禮禹禎圭疏陳冊子,則其一,田賦摠論事也。以爲我朝量田,必於二十年而一量者,意有在也。昔之量田,今爲川涉,而此係舊量不得頉減,故多有白地懲稅,列邑年分槪狀,必捧新起,故書負輩,怯於被罪,以幾結新起懸錄,便是六里靑山,而用奸於看坪,以充新起之數,必依大典,二十年而一量田,則可免白地之納稅,亦無新起之勒定。且今之田制,限以六等,公稅隨而增減,然水田廢則稅減,旱田則無此例,故薄土少收者,懼不敢墾。若使水田旱田同例,而不賦陳廢,則必爲少失大得之歸,水田旱田,饒瘠相懸,而一等六等,不過四陪,六等之外,又添一等,爲至輕之稅,則生穀之土,可以盡闢矣。古之屯田,必就荒闢,而今之屯田,或買良田,或屬逆産,而地部不責公賦,故正供多縮。若如民間買賣者,其斂也,與私田之稅同例,而從今以往,凡屯田之類,皆屬地部,其他海鹵藪澤之占墾者,逆産之分屬各府者,莫不準此,則屯田自在,正供頓增矣。築堤儲水,所以備旱,而初無生水,不得蒙利,故任其毁壞者,間多有之,民欲起墾,則諉以堰案,一切禁斷,故生穀之土,空然荒棄。三南之沿海浦口,亦多築堰之地,而或請軍丁,則道臣·守令,輒諉邦禁,此豈古之生財之道乎?今宜行會諸道,廢堤之處,許民耕食,築堰之地,給軍完築云矣。諸道田政之紊亂,莫近日若,次次改量之成命,前後不啻屢下,而因循度日,尙無一邑擧行之事,誠甚慨然。及此年事稍豐之時,更飭諸道,以爲依前朝令擧行之地,而六等之添作七等,事係變制,不可輕議。屯田之不責公賦,餉屯量減外,元無是規,出稅與否,非所可論。廢堰許耕之請,雖出務實之意,而一許此路,蒙利之堰,必將盡入於起耕。至於築堰貯水,實爲興地理敦本業之要道,而業已筵稟,別關行會,姑觀諸道擧行之勤慢,更加申飭,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,均役廳貿米防禁之議也。以爲均役廳之年例貿米者,蓋以軍兵放料不足之故,而海西大同米一萬五千石,關東大同米五千石,竝爲輸納於均廳,以爲給料之地矣。中間謂以海西船路,由於長山,臭載可慮,作錢納于均廳,竝與關東而用此例,自均廳貿米充代。逐年所貿,殆至五六萬石,貢人輩,量其一年糧受出,而其餘盡賣於均廳。不惟當年條而已,數三年條,亦皆預賣,仍留均廳,是以雖値豐年,市直一向騰踊,都民一是艱食,京外商舶之往來兩西者,不由長山,逶向外洋,未嘗有破船者,則此豈獨妨於公運歟?若以海西·關東大同,以米上納,則此爲二萬石也。又以關西稅米,限二萬石輸納均廳,則可補經費。且各道結錢,合爲三十九萬五千兩零,逐年輸納,故均廳則積錢如山,外方則錢荒日甚。若於各道沿邑結錢,限二萬石以米代捧,則必有裕於放料,而一結徵以五斗,故民多不願,若於一結竝船價,不過三斗二升,則民豈不樂從乎?如是變通,惠廳貢米,逐等上下,得以發賣於米廛,則都民計活,不至甚難云矣。都城米踊之弊,人多歸咎於均廳貿米,而該廳事勢,自有不得不然之端,無此一條路,則許多給代之米,萬無辦出之望,載之事目,行之數十年者,蓋以此也。關東之米,雖不足於補用,兩西之米,若果船運,則豈不爲經用之大助,而關西米之留置本道,自有深意,海西米之竝令代錢,爲軫民隱。至於沿邑結錢代米之請,在該廳姑幸,而其爲民邑之弊,不一其端,當初結米之變爲結錢,中間此議之復發還寢,良亦由此,爲都民艱食之弊,貽沿民無窮之害,實涉重難,所陳諸條,竝姑置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,魚稅革罷之議也。以爲沿海關防,設置統水使及邊將者,蓋所以偵擇寇盜之潛海而來者,而自設均廳,魚鹽船稅,皆屬均廳,故商舶之往來者,倚以爲勢,莫敢誰何,而近年以來,連値凶荒,流丐甚多,安知無綠林之嘯聚乎?魚鹽稅之當初所收,爲十二萬餘兩,而鱗次頉減,今不過八萬兩。大抵魚業,大不如前,終歲求魚,不足以當其稅,初旣定稅。加減不得,舟人漁子,無以堪當,船隻朽傷,則不爲改造。呈于地方官,頉報均廳,仍以永減於稅案,故稅錢之減縮,爲四萬餘兩。此不足有無於軍國之需,還付於統水營及地方官,略定其稅,毋得濫徵,則海民可以安業,且商船之往來者,無不關由於地方官與邊將,此可爲備盜防患之策。至於鹽稅,與魚船有異,煮海爲鹽,如非捉魚之難也,八路沿海,無非煮鹽,而許多浦民,以此爲業,則量宜收稅,固非屬民之政也。魚稅則收稅以後,魚産至貴,海民失業,古者靑魚百級之直,不過二百錢,而今則以三四十兩錢,不得貿百級,人皆曰均廳稅魚以後,魚産絶貴,魚稅可罷,鹽稅可捧云矣。均廳魚稅之捧,不但爲經用地也,先大王深軫海民幾百年痼弊。諸宮家各衙門各邑鎭所管而私捧者,一切革罷,輕其稅而屬均廳,俾絶百岐侵虐之患。此於海民,實爲沒世莫大之惠,謂之因此而民失其業,則無乃過乎?物之貴賤,自有其時,均廳之前,各處征稅,不勝其繁,而魚猶不貴,適時之然耳。到今以魚貴,責之於均廳征稅之故,則豈理也哉?爲道臣·守令者,若能體朝家軫恤之澤,念海民生理之艱,無論魚鹽船三稅,搜此有裕,補彼不足,則下可以祛白徵之冤,上可以無減摠之患。何必船魚則竝屬閫邑,鹽利則獨歸均廳之後,魚族必賤,民弊頓祛乎?至於統水營點船之法,爲此論者多矣。其在慮患之道,所當斷以行之,而旣已移屬於均廳,又復逢點於外閫,則兩地受困,爲弊多端,此一款,博詢爛商,從後稟處,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,畿邑大同上納變通之議也。以爲三南田稅大同,一時來納於各倉,而畿邑則不然,旣輸四斗,又於春秋,分輸六斗大同,故兩次運納之際,民之勞苦,固已難堪,而又其脚價路費及斛上剩米,比他有倍。亦依三南例,毋論田稅大同,必於春間,一時來納云矣。畿邑大同之分春秋上納,蓋倣畿甸納秸之義,而近年以來,多因道臣之論報本廳,頻許兩等之待春都納,則今不必別爲定制,上疏內辭意,置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,軍丁搜括之策也。以爲外邑軍額,近益難充,衣冠遊逸之徒,混稱士族,冗雜無依之類,亦托鄕員忠順之類,變幻世系,期於免役。良民富戶,謀避軍保,願付軍官,又與官吏諸廳,結爲契房,納租免軍。惟其窮殘小民,父子兄弟,以軍以保,皆不免焉。甚至有一身兩役者,所謂馬軍,臨操貰馬,束伍則未有根着,今若行會各道,非士非品,遊衣遊食者,一一査出,考其才藝,降定軍役。各樣軍官名色,定其額數,官吏契房,一切嚴禁。且俗所謂居士者,謀避良役,遁居佛堂,有妻有子,招朋引類,出沒閭里,往往草竊。此亦知委諸道毁去佛堂,驅逐居士,則八道當得屢千閑丁。如是則豈憂簽丁之難得乎?至若版籍,錄其民戶,而近者民習多詐,必欲漏籍而免軍,每當式年,移徙他邑,籍外遊逸之徒,亦甚夥然。此後則凡移居之民,有本縣公文然後許接,而如無其關,逐去不受,則民不能生意於移避漏籍云矣。軍伍之多闕,閑遊之避役,法禁本自嚴截,而奸弊日以益滋者,此固由於國無紀綱,吏不畏法而然也。可勝寒心?黃口白骨之充徵,自有常律,校院冒屬之査汰,亦有朝令,居士之禁斷,移民之成冊,可按舊典而行,不必新法之創。軍官之定額數,官吏之禁契房,惟在道臣一號令事,竝以此意,行會諸道,申明舊典,另加嚴飭,何如?傳曰,允。簽丁當其時另飭諸道,期有實效,從當有抽㮐按廉之擧,一體嚴飭。至於所謂居士一事,爲方伯守令者,念及於乙巳事,雖欲不禁,得乎?此在道伯一號令間事,後復不熄,境內有一箇居士,似此道伯,將焉用諸,然威令之行與不行,不在於嚴急,此亦合商量處,一體申飭,可也。
李在學,以備邊司言啓曰,取見右通禮禹禎圭疏陳冊子,則其一,都城守禦之策也。以爲我國少有不虞,則都城先潰,甚可歎也。都城形勢,南北則一夫當萬,東西則雖卑薄,其周遭之廣,軍兵之蓄,莫如都城,而築城之初,不設雉堞者,實有欠於守內捍外之術也。今宜特令軍門,加築雉堞千雉百堞,把守相望,則敵人登埤,可以防遏,而惟其倉庫設置江上者,非計之得也。脫有不虞之賊,先據江倉,則蓄積反爲盜糧,顧今城裏之設倉,不過惠廳·均廳·守禦廳,而蓄積不多,江倉移設城中,若値緩急,當取諸城中,而用之如欲守城,則此爲上策矣。至若都民,其爲本於國家,尤爲切近,宜加懷保,而生理近益艱窘,貢市諸民,其勢難支,釐革弊瘼,俾之安堵居生,則始可以本固邦寧,而近來城內大家舍,或斥賣於軍門,取其石材,基址仍以空曠,閭閻漸至蕭條。申飭京兆,勿使買賣而毁去,則此亦爲固本守城之長計云矣。根本之地,莫過於都城,陰雨之備,莫先於蓄積,而雉堞加築之論,未免時屈擧贏,江倉移設之役,自可漸次就緖,姑無別般措處之事。至於貢市弊瘼之另加釐革,城內家舍之申禁毁撤,或關懷保之政,或係固本之策,嚴飭有司之臣及京兆軍門,或隨卽矯救,或一切禁斷,俾有實效,何如?傳曰,允。城內家舍毁壞事,前此筵中,申禁不啻至嚴,未知近來此弊之止息與否,而此後無論公私用,故家毁棄者,自京兆禁斷,犯者及家長,仍令各部査出報來,令京兆轉報廟堂論罪。大抵此弊,各都監及軍門爲尤甚,欲取石材,則竝毁本舍。此後無論都監軍門,雖已全頹已竝圮之處,除非關由廟堂,則無敢着手,至於完存家舍之着手者,該堂上該將臣,自本司草記,論罪,可也。
李在學,以備邊司言啓曰,取見右通禮禹禎圭疏陳冊子,則其一,兩南山郡還穀變通事也。以爲設置還穀,本以需軍濟民,而畢竟受害者民也。元會與營穀,逐年生殖,營耗之發賣,多取沿邑,偏留山郡,故山郡則雖斗小之邑,還穀多至屢巨萬,貧民終歲所收,多者十餘石,小者七八石,而其受食還穀,則殆過數十石。斥賣産業,猶不足於納還,則末乃逃散,隣族俱困,猾吏貪官,則又敢犯手於元還精實之穀,直爲發賣。假如一石租之直,爲二兩錢,則先取一兩,歸於私橐,以其一兩,勒給民戶,使之待秋備納,況其所納者十七斗,而無非精穀,所受者十斗,而輒皆空殼,其有補於農糧者幾何?生民弊瘼,最難堪者,還穀也。特命兩南道臣,較量列邑之民戶穀數,裒益平均,而定其穀數,大邑七萬石,中邑五萬石,小邑三萬石,以此折半分留,耗條待春作錢。京耗則納于地部,以補經用,營耗則歸之該營,以爲用度,元定穀數之外,無復滋殖而加蓄。且營耗則勿論山沿,通同發賣,不爲偏留,則積弊可祛,殘民可保云矣。兩南山郡穀多之弊,誠如原疏所論,而營耗發賣之偏取沿邑,前後飭禁,非止一再,則不遵朝令之責,專在道臣,立本錢還之說,萬萬驚駭。贓律至嚴,國綱尙在,豈有容易犯科之守令,而疏辭旣如此,以此意嚴飭兩道道臣,使之隨現發論罪。至於裒益平均,雖是不可已之政,嶺南則昨年已行六萬餘石移貿,繼又有度支取耗之定奪,無容更議。湖南則其所爲弊,固不至如嶺南之甚,而還穀發賣,恐非慮嗣歲之道,關問便否,從後稟處,何如?傳曰,允。近聞筵臣所奏,嶺南移貿,奸弊多端,無論米租,比詳定價本,從中滲失者,其數不些云。守令染指,與吏鄕作奸間,必有委折而然,若此則爲民之擧,反爲厲民之政,寧不痛駭乎?本道若有方伯,則似此傳聞,至徹九重,一任守令輩之蔑法而不之禁乎?爲先嚴飭道伯,移貿時減價發賣邑,星火査出,指名狀聞,施以竄配之律,以懲日後,以謝沿民。朝令之下,又復掩置,以無乎狀聞,則不飭之道伯,先施重典,以此意,各別嚴飭行會,可也。
李在學,以備邊司言啓曰,取見右通禮禹禎圭疏陳冊子,則其一,徭役變通之策也。以爲一夫二疋之徵,可謂甚重,而先大王深恤民瘼,特減一疋,而今則各鎭番布,必捧以六七升精細者,故其一疋之直,亦等於古之二疋,情錢則依舊,結錢則加捧。至於魚鹽商賈,而無處不病,民窮益劇,誠非細憂也。且免役之布,需諸雇役之外,而猶患國用之不足。今之言者,莫不以民窮財竭爲憂,而國之費用,依舊不動,只欲取閭井之間而彌縫。今雖減布,軍額無減,故漁奪殘民,爲弊自如,又添選武而納布,尤憎騷撓。議者皆以爲,減軍額三之一然後,可以祛白骨之徵,黃口之充,而至如選武與結錢之名色,皆可罷也。或以爲先朝之所變通者,不可變改,此有不然。且以宋制言之,始以差役而爲雇役,又爲義役而復反於差役,不拘於祖宗朝定制,而隨時變通,今宜特減軍額。且其不涉於兵事者,悉皆蠲去,則不必別設均役廳,竝付地部云矣。先朝減疋之惠,實爲東民沒世之恩,而給代之需,不可不充,則魚鹽之稅,結錢之捧,蓋出於不得已之擧也。行之累十年,亦豈無末弊之可言者,而草野之論,不究其源,只見其弊,或以爲結錢可罷,魚鹽可減,其實則亦無良法美制,別般可救者,終歸於空言而止。軍額請減,最其變通之大者,而莫重軍制,有不敢容易議到。至於各鎭番布升尺,俱有恒制,則今此六七升精細,一疋之直,等於古之二疋云者,恐言之太過,而旣聞之後,不可仍置,以此行會諸道,各別嚴飭,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,銀店勿禁之議也。以爲從古設店,而鑄得銀銅鉛者,不知其幾處,上而需於國用,下而資於民産,此不可設禁。且每年使行,八包所齎者,多至鉅萬,國內之銀,幾乎竭矣。此宜益加生銀,以贍需用,而近以銀店,大爲民弊,筵稟設禁,而只許銅店。臣則謂勿論銀銅,俱爲無弊,蓋有銀處設店,則富商大賈,各出物力,募得傭人,無土不農之民,願爲店民,賴爲資生,而納稅於地部,則可謂公私兩便,特許廣設銀店,俾盡生財之道云矣。近來銀貨之漸貴,誠非細憂,隨其産銀之地,設礦採取,固爲生財之道,而第念前後設店,適足爲無賴輩逋逃之淵藪,未見其利,徒貽民弊,朝家所以嚴禁私採,不許開店者,蓋由於此。今若許令富商大賈,出物力設店納稅,則逐末年利之類,必將紛紜四起,不勝其弊,眞所謂所得者小,而所失者多。苟有産銀豐盛,大關國計處,則有司之臣,臨時稟旨,自當擧行,此一款置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,倭館蔘弊釐正之議也。以爲萊館歲蔘,不自地部卽送,預使該譯輩,受價貿去,故無識征利之類,漸售奸計,乃敢刳根糊皮,以添斤兩之重,必賭利益之多。此而任他,則彼將執我不義之端,强我難從之請,乃別遣幾許人,預索米石,而該譯謂以例習,守臣疲於供億。彼以見欺於歲蔘者,而取償於留饋,畢竟害歸國家,利歸奸譯,容其許僞於藥料,若將生釁於隣敵,其爲辱國,誠非細故。爲今之計,宜正奸譯欺隣之罪,以杜無名索賂之路。且自地部貿蔘,而別定差員,直送萊館,則豈有造蔘用奸之弊乎?倭譯之非公幹留住萊府者,自成一村,私自交通,以爲出物行商之地。此宜一竝逐還,而其中老奸一二譯,每年造蔘者,梟首於境上,以示朝家紀律之嚴云矣。倭館入給之蔘,有年例送使之單蔘,有公木換作之貿蔘,今此疏中所論歲蔘。卽指年例送使之單蔘,而所謂單蔘,自江界納于地部,自地部出給倭譯,使之齎往萊府,看品入給,而附蔘造蔘之律,一依造銀錢律處斷,則法非不詳,律非不嚴,而間有附造之奸弊,不無見侮於彼人。若此不已,則生釁辱國,誠非過語,而至於別定差員,自多窒礙之端,蓋倭館凡事之一委任譯,法意有在,今若別定差員,則安知無祛弊生弊之端乎?爲今之計,莫如仍其舊法,而自戶曹嚴加察飭於出給之時,自萊府更爲照檢於入給之日,如有冒犯者,隨其現發,用以當律之意,申明分付於戶曹及萊府。倭譯輩留連萊府之弊,果如所論,而聞自譯院,過公幹逗遛者,連續督還云,更加嚴飭事,一體分付該院及萊府,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,錢貨變通之議也。以爲生民所資適於用者,莫錢貨若也。國朝前後所鑄之錢,不知幾千萬,而近來公私之用,日益艱乏,至有廢錢之議。內而惠廳各軍門之所捧,外而各營各邑鎭之所收,已過屢十萬緡,京外之公用所散,歲不過十分之一二,自民而入者,爲十之八九,故惠均二廳與各軍門之積錢,不啻倍蓰,而又貿銅鐵,儲置軍門。今若分付均惠二廳與各軍門,以其積置之錢,散貸於貢市諸民,又以貿置銅鐵,盡爲鑄錢,稍變錢制,分以三等,一分當一兩,則十錢爲十兩也,一分當十兩,則十錢爲百兩也。今若以當十當千之錢鑄出,而勿論京外,凡儲積之財,必以此錢用之。至於市貨交通,公私恒用,則以其小錢,依舊行之,則昔之貴者,今可賤云矣。近來錢荒之弊,實爲生民切至之患,而朝家爲慮此弊,特命設鑄,已鑄者爲六十萬兩,鑄役尙在未了之中,經紀拮据之際,錢貨流行,足可救急。均廳軍門,雖曰有若干儲錢,而係是給代或不虞之備,有難輕議於散貸。至於當十當千之錢,只令儲積,便同死貨,年前一將臣建請,而以有害無益,諸議不一,格而不行,今無容更議,置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,東萊府弊瘼釐正之議也。以爲萊府庖子監官,以境內富民,輪回差定,而一年所需肉價,以百石米劃付,使之進排黃肉,而用肉無節,無以支當,僅當一年,輒皆破家。以此之故,自本官欲酬其勞,旋差運米監官,許多倭供米,全付此輩,從中擅弄,故其欠縮之數,今至六七千石。若自朝家,別般變通,以充欠逋之數然後,依湖南監營近例,本府府使,以其館主人,當其庖子之役,而撙節用肉,則在館人必無負債之端,在萊民庶有安堵之望。至若運米監官,則必以境內富民差出,若有欠縮,使其監官自當,則渠必如保己物,不敢爲偸食之計。然則庖子與運米,兩得其宜,而無他弊端矣。倭供米屢萬石,左沿列邑,輸納萊府,出給倭館,而自講和之初,至于今,只以一包米稱衡,謂以完準,沒數受去矣。乃於乙巳,倭人不爲如前稱衡,敢請逐石斛量,伊時府使,輕先擅許,故每斛所縮,多則數斗,少不下七八升。屢萬石改量之際,其所欠縮,亦至於六七百石,而此不可再徵於列邑,故果有萊自收斂於民戶,以充其數,闔境騷撓,民心渙散。宜令廟堂,別般劃策,倭供米若不稱衡以給,則其斛量減縮之數,善爲區處,毋使橫斂於萊民。府伯苟不得人,則無以憚壓殊俗,懷保邊民,萊灣二伯,必以廉明方正之人,各別擇差云矣。東萊倭供之爲弊多端,古猶然矣,而今爲甚焉,終必生釁,實非細慮,及今釐改,在所不已。下納米,一依稅納之例,庖子監勿差運監之意,前已嚴加申飭,可除一分之弊,而其外矯救之策,難以遠外傳聞,遙度懸斷,以上疏內辭意,爲先發關道臣,査問該府,各令附陳意見,論理狀聞後,稟處,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,漕運變通之策也。以爲我東稅穀之船運者,有漕船焉,有京江船焉,有地土船焉。及其裝發之後,領護運米,惟在船人,而作奸偸食,莫可充代,則終至故破。若其稅船致敗,則地方官被罪,而眞箇作奸之船漢,則輒皆寬貸,故習以爲常,尤可痛也。內洋破船,而人不渰死,則歸之故破,而作奸尤甚者,梟示海上,則船人庶可懲戢。至於江船作契,實爲公私兩便之策,而創行丙戌,旋卽罷契,乙巳作契,而船隻不多,使之再運,行當盛暑,水力甚弱,大雨時行,海氣作霧,故乙巳稅船之多至致敗者,蓋以是也。勿論漕船與作隊船,必先嚴立紀律,以正民志,其領運之法,略倣皇明舊制,必以有風力邊將,領來諸船,則可祛偸食之患,亦絶故破之弊云矣。漕運之法,本自嚴重,故敗一律,載在法典,差員領來,今亦遵行,則固無容更加申飭。至於私船作契,則一二曾試,有弊旋罷,隨載隨發,元無綜隊,其所領率,勢有難便,雖欲依倣華制,無以逐船句檢。今以疏辭見之,亦未免有說無救,置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,學校敎育之策也。以爲我朝學制,一登進士,無所肄業,擧懷希覬,少無行檢,求其道德,百不得一,今欲端本,惟在導率。嘗考皇明舊制,京外府州縣學,各有定額,講習誦讀,士多力行,今若彷彿其制,每於歲首,大司成與四學兼官,極選生進中有德行文藝者,使之居齋肄業。論·孟·庸·學爲一科,詩·書·易爲一科,周禮·禮記·春秋爲一科,綱目·宋·明史爲一科,十二月而合爲四科,優等者循序以陞,學行卓異者,始許齋薦而官之,則得選於此者,方始爲鴻儒碩士,而太學之外,又設四學者,三代之制也。繕修齋舍,增置養士之具,敎授一員外,各置訓導二員,使之輪次直宿,都下遊學之士,另加掄選,分隷四學,每十人居齋三年,一比之間,以三十日爲準,各有肄業。又以墨義,十日一肄,無過二百字,考其得失,朱印爲證,送于成均,及至小科初試,據此錄名,而不三考則不錄。外方則每於三四邑,定考官三考,亦如四學之例,許赴監試,如是定制,則京外應擧者,豈有如前濫雜之弊哉?外之校院,尤可寒心,不設師長,故無所矜式,擇其學行及休官隱退之人,使居其職,薄有祿俸,以責導率,則其敎育之效,必有可觀云矣。我國學校之法,可謂美矣,設館授餐,勸講試藝,旣盡待士之道,且寓育才之義,而人則不古,法又漸弛,道德無成就之美,文藝鮮輩出之類,有識之歎,厥惟久矣。如欲矯其弊而責其實,則莫如修明舊典而已。蓋疏中居齋生四科之制,卽今日月講之法,四學生分隷之制,卽今日肄業之法。小科時錄名,初試有照訖講,會試有學禮講,月講肄業照訖學禮,一遵古規,俾有成效,則士風不患不振,人才不患不得,何必別立科條,如疏中之論乎?雖以外方言之,鄕校皆有訓長,講製亦具制度,擇其人申其法,惟在於道臣守令。竝以此意,申飭京外學宮,申明擧行。至於墨義朱印等節,意雖在於防奸,事則涉於傷細,訓導加設,亦非急務,竝置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,嶺南漕船變通之策也。以爲嶺南稅穀,本以京江船運納,而曾無領率之法,故船人輩,從中弄奸,罔有紀極。頃於庚辰,道臣爲祛此弊,創造漕船六十隻,每年所運,不過六萬石,而各船沙格十六名,糧米一年應下,爲四千八百石。衣資與什物代米,一年應下,爲六千八百四十石。各船醬太一年應下,爲一百八石。憑藉差員支供,中間消融於三漕倉者,每年爲六千石,限三年無弊運納,則賞米三十石,合爲一千八百石。十年一次改造米,每隻三百石,合爲一萬八千石。又以封山松木九十株式上下,則朝家磨鍊,極其豐厚,而遐土頑民,不知德意,偸食元穀,以致無面,一軍作弊,九族流散。革罷嶺南漕軍之規,設置京江作隊之法,極擇江民之有根着慣水者,十船爲一隊,每隻船主沙格,定以十四名。沙工則每朔二十斗,格軍則每朔十二斗給料,船主則依他貢契例,每年除給七十石,則六十石所費,合爲一萬二千七十二石,而餘剩每年爲一千五百餘石。每年醬太米一百八十石,憑藉消融米六千石,亦當還屬朝家,三年一次賞米,亦不上下。改造之際,不必題給生松,如有各鎭退戰船,依本價劃給,而只給生松四十株。如無退船,以八十株給之,裝運之際,外洋逢破,人多渰沒,穀無可極,則以破船計之。若於內洋逢破,人命無傷,則同隊九船,以其船價收斂充納,如或多數致破,則六隊諸船,合力充納,無敢以無面破船等說登聞之意,嚴立科條。且漕軍船價與浮加米二萬二千石之消融嶺外者,流散江上,則都下市直,不必騰踊,而貢價朔料外,餘剩七千八百石,歸屬國家。以此論之,京江作隊,實爲漕運之第一長策。且嶺南漕軍,一番運納之後,棄船海曲,歸臥各處,脫有緩急,有此安用乎?今以六十漕船,泊置漢水下流,近千漕軍居在三江內地,以此定爲水軍,而屬於軍門,每年畢運之後,各領其船,退守江·喬等海口,以備不虞,豈非國家陰雨之備哉?今若設置作隊,則公私便利者,有九焉。各隊同護,臭載無憂,一也,或致破船,自隊充納,二也,互相維制,奸情自破,三也,船契爲業,江民多集,四也,市直不騰,都民多賴,五也,松株稍減,偸板亦絶,六也,漕軍歸農,簽丁有補,七也,江京近地,得置水軍,八也,亦得七千石米,以補經費,九也,及今變通云矣。嶺南漕船之變作京漕船,固是江民至願大欲,其所謂移遠地而置近郊,除冗賞而作實用者,外面泛聞,宜若有利無害,而其實則做時不如說時,太半是行不得之事耳。漕船之設置,今爲數十年,而姑無大段生弊之端,則未見顯勝之效,徒主更張之論,殊非十分至當,萬全無疑之道,上疏內辭意,置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,統禦使變通之議也。以爲當初置水使於喬桐者,或有外寇,則喬桐·永宗,領其水軍,左右挾攻,使不得臨衝於沁都者也。且喬桐·沁都之咽喉,若自固守,則外寇初不犯於沁都,而向來罷水使,以留守兼三道統禦使,而戰船移泊於江華,未及乘潮,則船不浮水,便是無用之物也。脫有寇犯江都,則喬桐雖欲爲援,其勢末由,留守則旣兼水陸都大將,以其一身,何以統陸軍,而領舟師乎?今宜仍舊貫,戰船與水軍,還屬喬桐云矣。統禦營復屬喬桐事,前後朝議,多以爲便,伊後帥臣之狀,亦請還屬喬桐矣。留守之兼領水陸,旣多妨礙之端,戰船之乘潮始浮,亦非待變之意,而喬桐重地,實當賊路,一朝殘弊,關係不細。仍舊還屬,似不容已,而第念纔移旋復,不但有銷刻之嫌,喬沁形便,臣等多未目見,而只憑傳說,遙度硬定,有欠愼重之道。更爲問議於原任大臣及諸將臣後,稟處,何如?傳曰,當初移設之論,以賊路之在燕尾要衝也,其後因舊之說,以西海爲咽喉也。從初論時,予以爲是之,從今說時,予亦以爲信。然大抵初與今,俱不能到底領會故耳。向於該倅狀本,欲直處分而未果,事苟當改,何嫌銷刻乎?然於因舊與否間,欲待眞知形便然後下敎,卿等姑待之,可也。
李在學,以備邊司言啓曰,取見右通禮禹禎圭疏陳冊子,則其一,軍制變通之策也。以爲設營養兵,雖出於重門待暴之計,而溯其已驗之跡,則未嘗有兵力之可賴,何必設三營,虛養軍校,徒損財力乎?訓局之軍五千二百,則都下養兵之費,安得無財竭之患乎?限以三千,抄其丁壯,務置精銳,衛護都城,而禁御二軍,以鈍劣之鄕軍,輪番於宮城內外者,豈不疎虞乎?一依訓局之制,禁·御兩營之軍,自五部募得,各置一千五百名,每番以五百人入直,分以三番,則兩營之軍,合爲三千,都監之軍亦爲三千,則都下置兵,竝爲六千,緩急可恃,而至若鄕軍,勿論元軍與保人,以米以布,收納於該營,以爲養兵之需,竝與其保,而編於束伍團束,禁營之別置大將,徒貽其弊,少無所益,仍其舊貫,還屬於大司馬。至於守·摠二廳所屬牙兵,太半是私賤,元無團束操鍊之例,而一片都城,分作五軍門,糜費漸滋,南漢則蓋在慶州,而主管山城,屯田所收及牙兵所納之米,皆宜捧留,以補軍需,而乃反設廳於都城,收蓄錢穀,盡歸冗費乎?斷然革罷,專付府尹,北漢則城裏皆是急峽,勢甚傾仄,糶糴爲弊,近畿之民無以支堪,且倉穀不在城內,蓄積反爲盜糧。此宜革罷,其屯穀及牙兵收米,移屬禁營,以補軍需云矣。我國兵制,五衛之法罷,而五營之制創焉。訓局騎步,是謂輦下親兵,而强半老弱,太欠精銳,此則責在大將,務精不務多。兵家所貴,減數之請,誠有意見,禁御鄕軍,素稱莫强,實倣府兵之遺法,尙恨輪番之數寡,則遽罷百年勁悍之卒,募得一朝市井之徒,以此代彼,非計之得,守·摠兩廳,分管畿邑,成團束之制,有操鍊之例,而一城之內,竝設五營。不但糜費之漸滋,亦多事勢之難便,前後守使之出鎭南漢,蓋以此也,而乍出乍還,徒增煩弊,北漢則當初築斯,軫緩急之圖,竭民國之力,大小臺榭,十數倉庫,羅列城內,各有管守,謂有盜糧,未得其說,旣不可還復經廳,又從而徑革摠營,則彼許多城牒·軍器·餉穀·僧軍,其將屬之於誰乎?至若禁營之還屬司馬,未知利害之如何,而亦係變通之大者,不可以一人之見,輒議更張,今姑置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,忠孝烈褒旌之議也。以爲顧今世變層生,亂逆接踵,宜於此時,褒奬忠孝,激勸風俗,而凡外方之忠孝烈卓異者,旣多士林之呈狀,亦有道臣之論啓,而儒狀則自外阻搪,道啓則該曹防塞,其何以敦彝倫而樹風聲乎?毋論子孫與多士,凡有上言者,勿令拔去,竝爲回啓,可褒可旌者,不待歲首,隨卽狀聞,以爲王化之源云矣。近來忠孝烈旌褒之典,或有濫猥之歎,實無遺漏之慮,道臣之陳聞,無不得請,該曹之防啓,間多特許,朝家所以敦彝倫而樹風聲者,靡不用極。至於子孫,上言之勿許聽施,寔出於防干恩之意,則決不可更許開路。歲首登聞,旣有定式,外方卓異之行,可褒可旌者,自當無遺,上徹,今無容更議,此一款置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,關西田賦上納之議也。以爲我國,自丙丁以後,土幣繁重,使价相望,關西之賦,悉歸供給,故西漕之不運,不但爲長山之石礁也。顧今客使罕至,邊境無虞,方物幾乎半除,而關西一路,別是方伯之國,萬千財貨,隨手用盡,不見痕罅。其他通邑大都,財積如山,而便歸私橐,量留使价之費。其餘以米上納,則必不下十餘萬石,節量於丙丁多事之時,度支之缺,庶可賠補,或曰暗礁臭載,而商舶往來如梭,則獨妨於公運乎?且關西之治,多不用量案,則其隱漏必多,此亦可議云矣。我國關西一路,直通上國,使价之來往,供億之煩重,與他道有異,伊後制置,漸次得宜,旣設民庫,以待使星,復置勅庫,以應客使,此皆以民之財,應民之役,非有神輸鬼運,別有財賄而然。人之視之殆同貨府者,特因商譯之湊集,素稱物貨之殷盛,而亦非官府所可染指,則今謂之隨手用盡,便歸私橐云者,何言之過也?至於土之所出,不及三南,田多於畓,商夥於農,人鮮務本,俗好逐末,故穀簿所載,田穀居多,自古西路之不開海運者,豈但爲長山石礁之險哉?待變之地,儲蓄宜富,經費之需,取給時多,世稱關西一路,爲度支之外府者,不待海運,而固有資用之道故也。今此開漕之請,殊未知其得當,至於量案之不用,隱漏之必多云云。大典二十年一改量之法,廢而不行久矣,而關西爲尤甚,量紊結漏,安得不然?改量之擧,依前嚴飭,漕運一款,置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,嶺南仁陽縣復設之議也。以爲仁陽之縣,厥惟久矣。天作一邑,地是八面,民戶田結,均爲六千,則此是中邑之大者,不幸革罷,分屬於尙州·醴泉,仁陽之距尙州一百三十里,而間有三大嶺三大川,距醴泉道里與川嶺亦如是,民有應役,必經宿而抵于官府,故夏而或致渰沒,冬而或有凍死。此實最疾苦者,而且兩邑奸猾輩,以官府絶遠,憑藉官令,剝民之事,千百其端。依慈仁·慶山復縣之例,復此仁陽古縣,以革民弊云矣。邑治四境道里均適然後,民無奔走之苦,吏無侵欺之弊,而今此仁陽之於尙州·醴泉間,以峻嶺大川,往來動費經宿,則奸猾之因此侵漁,誠不無其弊,而然當初革罷,必有其由,況州縣分合,事係不輕,外此諸邑,亦多此類,其何以逐邑而釐正乎?遽議沿革,適足以致紛紜,今姑置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,備邊固圉之策也。以爲北邊之憂,莫如咸·定諸郡之爲急,蓋咸·定諸郡,與三·甲相通,而三·甲水皆北流,又與廢四郡接近,然則咸關鐵嶺,都無鎭守者,非計也。鍾城行營,距江不遠,北地雲暗,烽燧恒絶,若輕騎乘昏突至,則拱手就縛而已,行營則只留副將,沿江上下,多置候望,則可免倉卒之患。廢四郡,處於鴨江以南七百里,地方之大,非六鎭之比,況今經界有限,而旣無寇掠侵犯之患。宜於此地,闢斯土地,俾民爰居,沿江上下,絡繹相守,則此爲邊方保障之策,三水一境,闢在鴨江之上流,土瘠民貧,不能聊生,而佩印官之在於境內者爲十二,許多邊將,羅列江岸,所管鎭卒,不成貌樣,邊將月俸,不過若干耳牟大麥之屬,而此以軍門久勤,畢竟所得,如許薄地,一分肥己,非所可望,三年滿瓜,莫資回糧,勢不得不誅求鎭卒。所謂土産,只有貂鼠,而以貂以鼠,勒徵不已,故疲殘鎭卒,莫能支保,終至逃散,其何以得力於捍衛邊方乎?殘鎭可罷,冗官可省,廟坡合於別害,江口合於神方,自作仇非合於魚面,舊乫坡合於新乫坡,小農堡合於羅暖,仁遮外合於本府,則鎭卒稍盛,鎭況稍優,內而可供邊將,外而可禦寇盜,三水一邑之民,亦可安堵云矣。咸關鐵嶺之都無鎭守,雖似可憂,嶺底邑治,俱有鎭守之責,則別設鎭守,未知其穩,行營之只留副將,決非防秋之意,沿江之多置候望,反歸擾民之端。至若廢四郡之許民入居,已有前人之言,而或慮不意之憂,意作未了之論,言固可取,事難輕議,竝姑置之。三水鎭堡合設之宜,前前道臣,亦旣詳論於陳瘼之啓,今此所論,又若是根據,想其殘弊之狀,合有通變之政,而道啓以魚面·自作·神方·小農四鎭堡,謂當革罷。此疏則其所請罷,加至六鎭堡,此非遠外所可遙度,事貴愼重,亦宜虞廣,更令時道臣·帥臣,詳探事情,論理狀聞後,稟處,何如?傳曰,允。令道帥臣各具意見,便卽狀聞,而本道邊將所謂鎭況,不能糊其口庇其身,飢而往餒而返,稍有意思,則剝髓椎膚於數小鎭卒云,無益於捍禦姑舍是,朝家每聞此等說,而自不免認以爲常事,迄無一番變通,是何異於朝家使之椎剝乎?使之勿捍禦乎?添廩足用之方,前此筵中,言之屢矣。徒歸空言而止,及今此事,出言端之後,又豈可如前泯默?勿論四鎭六鎭之革罷與合倂,政宜先講容措之方,關問時,一體措辭行會,令道伯及南北帥臣,細陳意見,待狀本來到,無或如前之爲,從長指一回啓,期有矯弊之實效,可也。
李在學,以備邊司言啓曰,取見右通禮禹禎圭疏陳冊子,則其一,西北人疏通之議也。以爲松京以西,鐵嶺以北,殆近四百年,便同枳塞者然,其登科者,文則不過分隷於國子·芸館,或許掌令,而此亦罕有,武則必置於副末薦,而見枳於監察,獨不識朝家之普澤矣。今若勿論文武,隨才甄用,出入朝著,砥礪廉隅,則自然有親長死上之心,他日殊俗之竊發,必欲效死而衛邦,此可謂國家長久之術。西北守宰,多以武臣純差者,亦非古制,從今以往,必以文武交遞,而文敎武衛,竝宜修擧云矣。西北人才之沈屈,厥惟久矣。前後提飭之聖敎,每政必勤,臨朝屢發,文而臺憲,武而閫禦,間或有之,而尙未有破常格副聖意之擧,則人心之湮鬱,姑捨毋論,朝令之不行,誠極可惜。從古節義勳業,固自磊落,而目下草野乾沒,亦豈無人乎?尙文尙武,俗固不同,而於內於外,才當隨敍,文之限以國子·芸館,武之必置副末薦,尤涉太局,合有闊狹,今此疏通之請,豈有異同之論?依疏辭更加申飭,兩銓及該院該廳,期有實效,至於武窠之變爲文窠,事係官方,有難輕議,置之,何如?傳曰,允。日前飭敎,亦出於此意,然而收效之方,在於有司,自本司拔例各別嚴飭,可也。
李在學,以備邊司言啓曰,取見右通禮禹禎圭疏陳冊子,則其一,科制變通之策也。盛陳科擧之弊,仍以爲自今宜倣唐宋及皇明故事,必選能文之士,使之應擧,京則使大司成與四學兼官,各薦幾人,鄕則令道臣與地方官,極選文才錄送都目,定其應擧之數,則可以絶場屋雜亂之弊,而豈有倖第之患乎?且今只行式科,罕設別科,士之專於製述者,鮮有拔身之路,此必分講製而竝試然後,可無偏於選才之道矣。館下齋與四學,選置明經儒生,乃倣漢制,而殿講,亦取明經之路也。今若稍廣其規,每於歲末,依通讀之例,試取明經儒生,限六十人分處館學,四孟朔設行殿講,每取二人,則一年爲八人,一式年之間,自殿講而登科,爲二十四人,又不必別設明經科。至於式年大科初試,比前加數,而初試入格後,咸聚京師,小科則依前講規,大科則四書三經,臨時稟旨,如殿講某經落點之例,則爲士者,必讀四書三經然後,赴擧,不必背講,抽栍臨講,毋誤音吐,能通文義者,許赴會試。會試之現,亦依增廣例,設以兩場而,初場則賦表,終場則策文,限四十人取之,券頭書以京鄕,如皇明之制,半取京士,半取鄕儒,以此定制,三年一比之外,不設別科,則科制不雜,士習亦正。且今之內外文蔭武窠,不過七百有餘,而三年大比,則三十年爲十比,其間取人,足以需用云矣。科擧之弊,其來已久,矯弊之道,其說亦多,而尙無一定之新制,以救百年之宿弊,其爲識者之歎,久矣。今此疏中,其說弊處,儘可謂詳備,其救弊條,終未免疏略,蓋大比外,勿設別科,官職窠排比取士云云。或不無意見,內而泮學之選擧,外而營邑之定額,未見其必防倖竇,一年八人之試取,四書三經之稟旨,未足以眞得實才,則有不可以此擧而措之,今姑置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,武科防禦使,禁軍騎士變通之策也。以爲武科取人之道,不宜專尙武技,必於式年大比,武技準分者,又以武經七書,抽栍臨講,能通文義者,乃得被選。此外勿設別科,毋輕恩賜,不至有倖濫之弊,閫任必經防禦然後許通者,非古制也。人雖不合,一經防禦,則平步閫帥,遐方寒素者,雖有頗牧之才,鮮有與焉。近來專尙地閥,已成謬例,而用武之地,何拘地處?凡今武弁才器之可合閫任者,廟堂與武將各別公薦,次第進用,則奔競之弊可息,掄選之道,亦無礙矣。武科出身,以講射取才,宣薦則付禁軍,末副薦付騎士,六朔後陞移,人多窠窄,數年不得入仕,而納馬與軍裝,無以堪當,則初不應試,間有被選,能得實職者,十不一二,遐方武弁,莫不解體,都民之曾爲禁軍者,失其料布,無以生活,而且一二內禁軍,蔑視三內禁軍,轉成仇隙,不可不變通,從今以往,禁軍騎士,依前規爲之。至若內三廳,新參所費夥然,莫不傾家,此宜省減,無過百金云矣。式年武科,試法最嚴,諸般武技外,四書五經中一書,武經七書中一書,通鑑兵要等書中一書,竝從自願,昭載大典,纖悉備具,可按而行,則今之所患,惟在於試場之不嚴,不在於科規之或疎,今不必更立抽㮐之法,勿設別科,毋輕恩賜云云。實爲救弊之要道,而聖念恒軫於抑濫成效,可期於持久,有非自下所敢議到者。至若防禦使之爲水閫階梯,係是中間變通之事,而其於抑躁進止倖覬,爲益亦多,勿拘地閥,惟才是簡,朝家申飭,每在於此,其所對揚,惟在銓曹,亦何關於此法之有無乎?若究其本,則無出於一公字,苟其公也,銓家之通擬,未必不如廟堂,將臣之掄選,續續更張,徒貽紛紜,今姑置之。宣薦及末副薦,禁軍騎士之制,果不無異同之論,而姑未見掣肘之端,且今宣薦之專屬一內,聖意有在,武士胥悅,其所說弊,恐涉太過,此一款亦爲置之。內三廳新參浮費,前後飭敎,不啻申嚴,而日久稍弛,勢所必至,令該曹更加量減,各別嚴飭,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,北關別武士創置之議也,以爲北路風俗,專尙武力,而出身之後,無所歸屬,老死田廬,誠甚可惜。今若以出身者,選爲別武士,每年一次,試才於監營,或兵營取其優等與沒技,授以邊將與加資,則雖於登科之後,以冀進取莫不鍊習。分付道臣,抄得道內出身,竝付別武士,試才奬用,則此爲北邊備禦之策云矣。別武士設置,自有諸道之已例,況此北關尙武之地,尤合有激勸收用之政,而本道監兵營親騎衛,素稱他道所無之驍健,則不必更設此別武士名色。且親騎衛之每年試取時,沒技者·居首者,直赴殿試,邊將除授,旣有定式,則本道出身,未嘗不入於親騎衛之中,而不可謂全沒歸屬矣。兵不在多,惟貴其精,苟能存汰得宜,鍊習惟勤,則雖無加設之擧,自有捍禦之效,此則置之,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,水軍變通之策也。以爲我國水軍,元非習水者,混居山野,今之宜充水軍者,莫如海上漁戶。今若編爲水軍,則其候風順潮,捩柁下碇之術,大有勝於陸民,而且仁祖大王下敎曰,南方之馬性柔脆,難用於戰陣,南方牧場,皆移西北,南方牧場,許民耕食。仍以其民爲水軍,山郡水軍,一切革罷,則馬政海防,兩得其宜,此豈非今日之遵行者乎?浦戶苦役,釐正蠲減然後,庶可安集,如是則水軍當爲精銳云矣。旣曰水軍,而遠居于山野,名實之不副,莫甚於此,變通之議,其來已久,而變通不得其要,則徒見其騷撓,難保其裨益。未知濱海諸邑鎭,水軍名色之在山邑者,厥數爲幾何,而一倂換定,誠難遽議。所謂納布軍,納布而已,則無間水陸,依前置之,就其中能櫓軍之不可不塡充一船格卒者,令道帥臣,往復相議,從長論報後,登對稟處,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,馬政修擧之議也。以爲養馬,所以備武士壯王室也,而馬政之不修,未有甚於近日,耽羅之畜無四歲留者,駿産殆絶,牧場則牧官癏職,牧吏偸損,輒取人家騀駊䮄駒,必充其額,列邑之分養馬,不過疲癃款段,則將何以急難之用也?凡任牧之官,全事肥己,剝割牧民,罔有紀極,而至於駉牡騋牝之美,未嘗屑爲,則馬政之不修,其勢然矣。從今以往,監牧之官,各別擇差,亦依守令殿最,自本道考其勤慢,尤著者爲守宰,不職者必流竄,則大有其效云矣。養馬,國之大政,而疎虞莫甚近日,其所條陳,儘得其弊,駿骨之産,素稱耽羅,而貢駒,擧皆玄黃,水草之養,專靠牧場,而土地反歸耕作,騎卒借鬣操鍊,不成貌樣,馹路就殘,命令幾乎壅闕。至於分養之有名無實,牧官之徒事肥己,種種弊端,難以毛擧,此非法制之不美,實由有司之不勤。此後則耽羅歲貢之極擇,牧場犯耕之論勘,騎卒備乘之道,馹路蘇瘼之方,另加嚴飭,俾無如前稽忽之弊,牧官差遣,各別選擇,而本司殿最,勿全以稅納多寡,先觀其畜産繁損,以之嚴黜陟行賞罰事,分付太僕本道,同議一款令出多門,易致生弊,今姑置之,何如?傳曰,允。馬政有國重事,近來牧官,卽一偶官,何補於馬政乎?此後畜産多寡,牧養數爻,每歲末令該寺,一件別單書入考績,以此定其高下,來頭繡行,亦令察其勤慢事,仍自本司,齎去,事目中,此一段添入,可也。
李在學,以備邊司言啓曰,取見右通禮禹禎圭疏陳冊子,則其一,軍器精備之策也。以爲顧今京營與外邑武庫之藏,未有精利而完備者,箭羽多落,鋒鏑不備,弓弦蠧絶,筋角相離,至於鎗劍旂銃之屬,無不濫惡,如許兵器,將焉用哉?此弊外方尤甚,帥臣或當巡操,使幕裨摘奸,而守令與該色,只爲行賂,無事過巡之計。今宜行會諸兵營,嚴飭管下列邑,凡係兵器,隨頉隨改,巡操時,帥臣親自點閱,以爲賞罰之地,而若令物物誌刻,雖久遠之後,追罰其主者,則必罪一礪百云矣。國家昇平已久,戎備多弛,京外所儲,率皆朽弊,雖有別備陞資之法,而亦多名存實無之歎,道臣帥臣,或拘於顔私,或狃於恬嬉,巡路點閱,只藉賂門者,誠如疏辭,可勝寒心?按物刻誌,追考功過,隨其勤慢,施以賞罰,亦可爲遵古制救今弊之一道,更以此意,行會諸道,別加嚴飭,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,道臣置副之議也。以爲六曹京兆之官,皆有長貳,而獨監司專制一方,却闕佐貳,略倣麗時按廉副使之例,必置佐貳,則亦豈無利民之政乎?各道都事,卽監司之佐幕而外臺也,該道之科試·堤堰·稅船·裝運等事,無不主管矣。近來都事之所掌職任,皆自監營替當,亞營仍作虛位,廩祿反歸本官之私橐,蓋文官之爲此職者,擧皆未通淸疲軟之類,而自此罷散,仍以枯死,寧不矜惻?從今以往,必以三司中有人望者,擇差假副使之銜,按住亞營,周年瓜遞,凡財用獄訟民賦軍政,必長貳合議而後行之,則監司或非其人,欲恣胸臆,亦憚都事而不敢爲,必大有益,而都事皆以侍從差遣,則文官之在郞署者,無路疏通,參下察訪八窠,以參上文官差出,則亦可爲疏通之道云矣。諸道監營之設置都事,法意本自不輕,而差除之規,漸不如古,挽近以來,成一冗官,有名無實,誠如其論,而其所矯救之方,不過申明舊制,擇人差遣而已。欲分方伯之權,假以副使之銜,事係官制,有難輕議,爲慮疏通之道。代以郵官之窠,纔承聖敎,變通五窠,而得人之道,不係於通淸與否,另飭銓曹,毋論通淸·未通淸,各別擇差,支供之節,接待之道,令道臣一遵舊制,使當之者,得以自重其身,能盡其職,則庶或爲一分矯弊之道,以此意,分付銓曹及諸道道臣,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,關防設置之策也。以爲靑石谷,距京城一百七十餘里,今若設鎭而防禦,分京畿左右道,左屬南漢,右屬松京,以截靑石一路,海西之兵,以截洞仙,則皆以爲京城之外援,而密陽之鵲院,亦是天塹,左右石壁削立,大江依山,緣江僅通一路,築城於斯,以爲防守,而出一枝兵,把截鵲院,則此實東梁以西之第一關防也。且鳥嶺之築城鎭守者,蓋出於懲前毖後之計,而近者又通一路於尙州西原之界,又開一徑於聞慶·槐山之間,此爲嶺·湖往來之捷徑。故商賈行旅,莫不由此二路,而不由鳥嶺,鳥嶺重關,反作空地,嚴飭聞·槐·淸·尙等四邑,設禁二處捷路,毁去酒店,毋使行人往來,而長養林木,不得侵伐,不過十年,可成天險云矣。我國山谿之險,本多關防之處,松都之靑石,密陽之鵲院,俱是金陽要衝之地,而壬丙之變,曾無一夫當關,以致賊騎之長驅,至今爲志士之恨。今此所論,蓋由於此,而第念欲設鎭堡,則乘障之一邊將,守堡之若干卒,無益於勝敗之數,欲築山城,則民窮財竭,設施非時,未免有贏屈之歎。又其變通已成之軍制,分屬松京,擧措重大,亦非立談間所可規劃,而至於尙州·槐山等間路設禁,前後朝家飭令,非止一再,則復通商行之說,聞極驚駭。更令道臣,別遣親裨,從實摘奸,另加嚴禁後,枚報本司,以爲憑處之地,何如?傳曰,允。
李在學,以備邊司言啓曰,取見右通禮禹禎圭疏陳冊子,則其一,守令擇差之議也。以爲守令者,生民之休戚係焉。爲任甚重,八路差遣,太半是蔭官,而只以地處高下,定其優劣,苟然注擬,且殿最則殘文冷武無援者外,例置上考,繡衣臺閣之論彈亦如是,故勢吏則貪虐不法,民受其殃,而無路訴冤。蓋蔭官多出於閥閱,與方伯或爲執友,或爲姻親,有疵不論,直須瓜遞,則殘文冷武之必置下考者,實非治績之有遜於勢吏也。議者皆謂以八路諸郡,竝爲三年窠,必以文蔭武交遞,則生民庶可少蘇云。其言有理,雖有汚吏之貪虐,無過三年,而代來之人如得良吏,則六年之間,一暴一仁,民之受殃,庶不甚痼。從今以往,一竝依此例,文蔭武交差,而雖有五考五上者,勿令陞遷,考其實績之有無,以爲進退之地。且於殿最開拆之後,別般詳探於連次居上之邑,若其題目,與治相左,道臣論以重律云矣。守令差除,要在得人,得人之道,又在銓曹,今此文蔭武交差,限三年定窠之說,蓋出於痛苦之言,而亦非所謂得人之道也。大抵武蔭,雖有定窠,而文官無不可爲之窠,且文武互差,自有元定之邑,十窠變通,又是權宜之政,則今何必通蔭官而交差乎?雖三年定窠,不得人則一日可悶,苟得人則六年猶淺,一倂限以五考,只見其無益而有害。至於黜陟之不公,廉防之循私,責在道臣及御史,道臣御史,竝得其人,守令臧否,自可立判,又何必於常規之外,創出五考勿遷,別岐詳探之法乎?似此數條,意非不美,事有難便,竝置之。仍爲申飭銓曹,凡係守令差遣之際,勿拘顔情,一循公議,必以可堪百里者,另加擇擬,廉吏則奬陞,墨倅則斥黜。又令方伯考績,毋負按節之本意,繡衣銜命,克遵持斧之遺制,則爲守令者,不患不得人,而亦可以警惕淬礪,竝以此分付銓曹及諸道道臣,繡衣可合人,每於歲首,必以公明鍊達者,抄擇啓下,用畀無時按廉之責,何如?傳曰,允。
洪仁浩,以刑曹言啓曰,昨日動駕時,西部居進士李寅默,擊錚於衛外,故取考其原情,則以爲渠之母山塋域,遭安錫良偸埋之變。渠兄安默,再度擊錚判付內,令山在官決給事爲敎。渠之兄弟,更訴道臣,則嚴題退斥,故又訴於山在官,則該牧使亦爲退斥,至冤莫伸,乞降處分云矣。此事旣係四件內,則所當捧供以入,而今七月因其兄安默擊錚判付內,山訟亦四件內,當籲之事,苟有可冤,一籲再籲,不得不備陳本情,豈至爲大罪,而此訟段,曲直之在彼在此,姑無論,間有侵詆道伯之語,堂陛所在,豈或泛看,朝家處分,風化爲先,其爲土民,班賤何間?擊錚人所當嚴治,而事屬爲親,今姑參酌,自本曹以此意,嚴飭,分付。原供辭勿施,更待平說穩陳後,令山在官決給事,分付該道事,判下。故自本曹,依判下發關分付於該道,則在渠道理,泣訴營邑,以待決給,而稱以營邑之退斥,張皇論列,又縱其弟,換面迭出,一籲再籲,極涉無嚴。李寅默猥越之罪,當爲照勘,而事屬爲親,參酌放送,至於本訟,則依前判下,從公決給,俾無更鬧之弊事,分付道臣,何如?傳曰,允。
洪仁浩,以刑曹言啓曰,昨日動駕時,慶尙道大丘居良人崔昌祿衛外擊錚,所當捧供以入,而渠父尙崙,與南慶老等,僞造關文及圖署,出沒列邑,侵虐寺奴婢,徵錢勒贖,多至數千,橫斂流毒,殆遍一道,而及其現發推覈之時,尙崙貿得黃蜜,假作印樣,模出篆文,使慶老指揮刻出,而若有差誤處,則尙崙隨便敎刻之狀,參看諸招,同然一辭。又因本道錄啓判付內,篆畫刻出之際,尙崙隨手指揮,不待慶老發明之言,而同謀人之招,亦以爲然。尙崙嚴刑得情,慶老以隨從律,減死勘放事,判下,則尙崙之尙今抵賴,已極狡惡,而敢生死中求生之計,縱子呼籲,屢煩天聽者,究厥情狀,尤極兇獰。原情勿施,昌祿猥越之罪,自臣曹考律嚴勘,何如?傳曰,事係爲父,參酌,原情勿施,可也。
洪仁浩,以刑曹言啓曰,昨日動駕時,全羅道全州居幼學李徽鑑,擊錚於衛外,所當捧供,而徽鑑之父基正,臺啓論列,罪名至重,而罰止竄配,可謂末勘,則在渠道理,固當縮服感頌之不暇,而丙午冬徽鑑,乃敢肆然鳴金,處分未下,而今年五月,又復犯蹕,故自本曹,以照勘之意,草記蒙允。以渠釁累,兩次瀆籲,已萬萬縱恣,而纔過數朔,又有此擧,有若尋常罪囚之冤屈者然。近來隄防不嚴,此等覬覦之徒,敢生僥倖之望,一籲再籲,若是無難,此不嚴懲,如徽鑑者,將接跡而起。其在折亂萌杜後弊之道,不可以四件事,而每每容貸,原情勿施,李徽鑑自臣曹從曹勘處,何如?傳曰,原情勿施,可也。
洪仁浩,以刑曹言啓曰,昨日動駕時,慶尙道禮安居童蒙金季孫,擊錚於衛外,故取考其原情,則以爲渠父去年,適逢星州人宋五錫於京居食主人家,則五錫言內,本州禪石寺,卽大君四位,王子八位封胎之所也。胎室創建之時,要爲守護之道,給復十六結,大小紙役,各項雜役,永爲頉給,無弊擧行矣。人心不古,使其僧徒,不得守護,至於荒廢之境,康熙癸巳,自宗親府,祗承聖敎,修節目成完文以給,而劃給之結卜,不歸寺中,頉給之紙役,更侵寺中。吾欲擊金上言,以爲矯革之道,而春曹關文,無錢未出,汝以同道之義,給下去之錢云。渠父出給七十三兩後,偕到寺中,元無信藉,弊痼如前,此則五錫,憑藉欺人之致也。渠父一自見欺之後,仍成心疾,出沒鬼關,强作喉言曰,汝若登聞,守護胎室,一自完文,則吾病自瘳,國法自伸,吾錢可推云。故病父之言,不可不從,跋涉呼籲云矣。當初季孫父行一之貸錢於宋五錫者,不過見欺於五錫。五錫趁不備償,則呈訴營邑,未爲不可,而今此季孫,外藉爲父之言,內售徵錢之計,致有此驚動天聽之擧,揆以民習,萬萬痛惡。原情勿施,其猥越之罪,自臣曹照律嚴勘,何如?傳曰,民習萬萬可駭,下送本道監營,査處,可也。
洪仁浩,以刑曹言啓曰,昨日動駕時,全羅道咸悅居聖堂倉漕軍李福善等,擊錚於衛外,故取考其原情,則以爲聖堂漕運有五弊,其弊專在群山之兼領,裝載之不能以時,發行之不得乘便,船多敗傷,人或渰死也。兩邑船隻,一時竝發,當淺灘狹磯,則無可泊之所,雖風和浪靜,有相觸之患,一有獰風怒濤,則雖有千軍,不容人力,是衆船竝進,一人兼領之致也。兩倉之船,雖曰聯纜,格卒自有彼此,群山不遑聖堂,聖堂不遑群山。務以爭先,一有致敗,則雖無事之船,牽拘不發,互相呼冤,是所管旣有彼此,格卒不嘗符合之致也。及其到京上納,聖堂之米,不如群山,則必也推諉於咸悅,京倉下屬,視若無主之物,奸濫無比,是捧稅旣有各倉,而使他兼納之致也。千里水路,群山之船,先占安處,聖堂之船,必居其後,不辭安危,是一體漕船,而勢有主客之致也。裝載之際,官屬之誅求於各船,殆將數千金,準載後領付群山,則鎭屬之徵索米錢,必充其慾。不然,誣訐鎭將,絏之棍之,必逞其憾,漕卒無以應求,或至犯用國穀,初爲邑吏之所侵,終被鎭屬之所困。伏乞兩倉漕船,勿復兼領,使本官領納云矣。福善敢以四件外事,無難瀆擾者,揆以民習,誠極無嚴,狀頭自臣曹考律勘處,而至於邑鎭所屬之誅求討索,果如所供,則不可不痛禁矯革。且漕運一款,事係變通,有非臣曹,所可擧行,竝令戶惠廳,從長稟處,何如?傳曰,已有日前戶判筵奏出擧條,不待處決,如是鳴錚,民習可駭,下送該道,使之査處,可也。
洪仁浩,以刑曹言啓曰,昨日動駕時,尙衣院驄匠洪德智,擊錚於衛外,故取考其原情,則以爲渠等以至殘至微,數十餘匠手,上奉國役,而本無應料受價之事。惟是外方驄物,主管賣買者,以其關西·關北·濟州·加德之物爲業,將至屢百餘年之久,而元無是非之端。床廛市民輩,忽生榷利兼竝之計,辛丑年潛自挾書於平市署市案,遽然若自己之業,凡於物種,各有其主,名色亦有判異,彼廛之物,此廛不得賣買,各廛通行之規,而廛人之如是橫占,其果成說乎?且物種言之,床廛物種,乃是千百工之物種,渠等之物種,乃是單物種也。以其千百之物件,猶不滿無厭之慾,今此單物種,如是橫奪,是可忍也,孰不可忍也?屢百餘年傳來之業,見失於彼廛,殆不能自存,冒死仰瀆,依前復業,俾保殘命云矣。玆事月前,驄匠輩與床廛民人,相訟本曹,故取見訟案,則驄帽宕巾賣買一款,各自以爲主,互相爭辨,而又考市案,則辛丑年間,因床廛人等訴,自本署,驄帽宕巾,果爲添錄矣。市案所錄,各廛物種,自有其主,事不當續續添錄,以啓爭端,而今以添錄一事觀之,則驄帽宕巾,似非市民之物種,而問之匠人,則但曰,渠等手造之物,故自前次知,而元無可據公文云。今若專屬於床廛,則匠人以失業爲冤,專屬於匠人,則市民以失利爲冤。前判書臣金鍾秀決辭中,毋論驄匠與廛人,隨得行賣,無相禁斷云者,事甚便當,而今此驄匠輩,敢生榷賣之計,有此煩籲之擧者,萬萬猥越。原情勿施,狀頭人,自臣曹考律嚴勘,何如?傳曰,似此幺麽之事,焉敢擊錚?民習可駭,令該院査出慫慂人,移送本曹,嚴勘,可也。
洪仁浩,以刑曹言啓曰,昨日動駕時,西部居良人朴泰俊,擊錚於衛外,故取考其原情,則以爲,渠父允文,以春坊書吏,丙申移差戶曹庫直,與庫直徐碩昌,同爲銀色,而甲辰冬勅使時,銀子二千兩,勅需次,自封不動庫,移來於行用庫時,渠父則以應辦色,在分戶曹擧行,碩昌則持銀子來往本曹,而以銀品之甚下,還爲入庫,仍捧白木廛吹鍊銀,用勅需矣。乙巳碩昌,謂渠父曰,吾有用處,行用庫所在銀二千兩中二百兩,暫欲貸用云,渠父無數言責,使不敢下手矣。其後碩昌,以紅木褓裹某物,使白木廛人朴慶俊,帶腰出送,故渠父不勝驚駭,謂碩昌曰,汝行此竊盜之事,情跡若綻,首領何保?碩昌哀乞以從速還入,渠父不忍自言殺人矣。丙午春傳掌時,碩昌出封不動銀,與不用勅需銀,欲爲相換,伊時色郞,生疑開見,則一千五百兩,都是鍮鑞,故郞廳持往判書家,以告事狀,而判書以兩庫直處徵捧事,分付。又汰本役,渠父盡賣家産,僅納二千五百兩,未納者爲七百餘兩,而渠父無路畢納,閱月拘囚,人命將死,渠等不勝痛冤。乃以碩昌前後奸狀,悉陳於判書,仍爲査問,則碩昌以二百兩出去事,箇箇自服,題辭內,碩昌旣已吐實,究厥情狀,無所不爲,允文未捧錢七百兩,碩昌處徵捧云。故碩昌仍爲畢納,此一款乃碩昌行賊之眞贓,而到今碩昌生涯自如,渠父東西丐乞,尙在偸盜未分之科。伏乞爲父雪冤云矣。若如原情內辭緣,則官庫偸弄,罪固不輕,而伊時該曹,只徵其所逋之數,仍不勘罪者,必有委折。且其父允文,旣汰本役之後,數千金不些之物,無辭備納者,必有所犯而然,到今年久之後,全諱事實,縱子煩龥,極涉猥越。原情勿施,其罪狀,自臣曹照律勘處,何如?傳曰,民習可駭,似此幺麽之事,何敢登聞?雖曰事係爲父,不可聽理,依草記嚴治。近來擊錚之弊少息,今番忽如是夥然,何也?原供辭勿施,可也。
刑曹啓目,擊錚人驪州居良女韓一丹原情云云。所供如此,上裁,何如?判付啓,壓良之禁,法典至嚴,令道臣各別詳査狀聞爲良如敎。又啓目,擊錚人龍崗居幼學金思訥原情云云。所供如此,上裁,何如?判付啓,爲子孫,以祖先褒奬事上言,筵臣每請勿施,雖不立法防禁,而擊錚異於上言,尤有不可,向因領相所奏,以屢呈營邑,知其公議之信然然後,使之回啓是如乎。以此上言觀之,其說雖不可謂無,是旣有定式,分付道伯,詳探輿議,更考文跡,治理狀聞事,分付爲良如敎。又啓目,擊錚人舒川居幼學白始珩原情云云。所供如此,上裁,何如?判付啓,下送該道,使之査處,俾無更外之弊爲良如敎。又啓目,擊錚人昌原居幼學金達宗原情云云。所供如此,上裁,何如?判付啓,鄭駿采濫酷之說,有口皆傳,無人不知,至徹於筵席,今果有此鳴冤之擧,以此原情,較其傳言,可謂節節符合兺不喩。土民之構誣城主,雖關風化,以子而爲父復讎,卽亦倫綱之大節,言之擇不擇,何必較論?令道伯親執嚴査,斯速狀聞後,稟處。昌原爲俗,雖曰難信,駭擧怪政,何益於矯救,而莅官以後,專事悖戾,此外擧措,道伯亦豈不問?竝以應問各人處,發問目詳査以聞,如有疎漏,道伯難免其責,以此意一體嚴飭爲良如敎。又啓目,擊錚人昌原居幼學金龍煥原情云云。所供如此,上裁,何如?判付啓,纔判他供,又見此供,濫殺濫刑委折,令道伯親執査實狀聞,金國臣所爲,果如其言,如許亂倫悖常之漢,不可不如法痛繩,以償其叔之冤死,一體詳査以聞事,分付爲旀。所謂鄭泰元段,旣稱宰相傔人,則其矣所犯之若此明若觀火,捉來査實後,爲先遠配絶島,以懲京中牟利輩虐民之習,其餘作俑諸漢,一體痛治。大抵司圃署之名,以圖得庄土,貽弊之端,不一而足,以現發於登聞文字觀之,不啻屢次,該提調卽作故人,雖不必追勘,而前後以庄土望定之奸弊多端,無論宮房營門衙門,若無啓下行會,無得許施。雖於已啓下之事,如有不實,竝與陳告人重治,昭載受敎,且載通編,外方之只憑該署關文,如是擧行,極爲駭然。自卿曹,以此意謄關八道兩都,仍令各其道伯,申飭列邑後,復以非啓下公事。雖啓下公事,明知其不實,不卽報營,如法請勘,則聽理守令,令該府拿來,當以制書有違之律論。不飭之道伯,難免其責,以此措辭行會,擧行形止,竝以狀聞事,分付爲良如敎。
戊申八月十八日午時,上御誠正閣。大臣有司堂上入侍時,右副承旨洪仁浩,假注書趙台榮,記事官李相璜·金祖淳,左議政李性源,右議政蔡濟恭,有司堂上徐有隣·李在簡·鄭昌順·李秉模,以次進伏訖。性源等曰,昨日勞動旣多,朝來日候稍涼,聖體,若何?上曰,一樣矣。性源等曰,王大妃殿問安。差復後,諸節,更若何?上曰,今則已臻夬復矣。性源等曰,惠慶宮氣候,若何?上曰,一樣矣。上曰,政官牌招開政。出榻敎命書傳敎曰,判尹前望,皆是老病人,今日政,以在京無故人,差出。上曰,昨日適有問議於卿等之事,卿等之意,亦符於予意矣。大抵予之本意,欲有實效,若無實效,卽一文具之文具。且聞戶判言,則右相之言,果出深遠之意,而向日傳敎中,所謂有累勝於無瑕云者,卽此意也。今此無大何而見枳者,猶且昭晰用之,況是無勢無累之類乎?旣始之事,不可仍以抛棄,何以則可見實效耶?昨雖問議,而又使卿等入侍者,欲得善處之道故也。頃各悉陳,可也。性源曰,臣等齊會闕外,已有酬酢,而傳敎中有累勝於無瑕之敎,誠不勝欽歎也。然而官職窠窄,人數甚多,時月之內,勢難盡爲擧論,事甚難處,而今番之敎,在古罕有,雖非擧擬之人,伏聞此下敎,必皆蹈舞矣。至於右相意見,煞有異於臣矣。濟恭曰,做事之始,當念末終,今若有特敎成命,而畢竟無實效,則反不如不爲,故臣意果如此矣。至於左相之言,非不好矣,而人當觀優劣,然旣未試之,則何以知其優耶?雖以嶺南人言之,許多文官,眞所謂地醜德齊,欲拔其優,誠難矣。第念若有名望,則自然表著,安有有其實而無其名者乎?上曰,嶺人蓋多明經科,固難名望之著聞,而至若居家行誼,亦豈必無其人乎?濟恭曰,優然後用之,甲先而乙次,則得之者愜其望,未得者亦可無辭,而今未聞別樣稱優之人,此最難處矣。上曰,卿不見近來館錄乎?卿之知舊間,嶺南五賢子孫,輒皆先之,故李龜雲·李鼎德若箇人,入於錄中,而在京可合人,間多見漏,雖先正子孫,豈皆人人而可合於是選耶?宋先正子孫有德相,趙文正子孫亦有逆焉,則豈可以先賢子孫,不問其人之如何,輒議於華顯乎?又無試用之擧,則安知其人之賢愚乎?濟恭曰,聖敎果然矣。在昔趙雲逵,經嶺伯後筵奏,以金埅母年爲九十,其母謂埅曰,待汝作宰,欲聞鼓角之聲,今則已矣。暫借本官鼓角聽之爲言云,先朝卽除高敞倅,滿瓜善治,以此觀之,未可知者人也,而如此之人,特其千百之一,安望其多乎?藥房都提調金熤,提調沈豐之,副提調尹行元,醫官徐命緯·金光國·卞觀海·金順行進伏。熤等曰,數日勞動之餘,今日稍涼,聖體,若何?上曰,一樣矣。熤等曰,王大妃殿氣候,若何?上曰,一樣矣。熤等曰,惠慶宮氣候,若何?上曰,一樣矣。熤曰,夏間潦炎無前,今則節序已換,令醫官入診,宜矣。上曰,諸節一樣,診候置之也。豐之曰,王大妃殿進御湯劑,醫官議以粟米飮,減人蔘五分,入縮砂一錢爲定,何以爲之乎?上曰,唯。命書榻敎曰,王大妃殿進御一錢重人蔘粟米飮前方中,加縮砂一錢,自明日一貼式煎入。上曰,提調以下,先退,可也。豐之等退出,上曰,作事貴在謀始,亦宜斟量,今下傳敎,雖卽行會,若無善後之策,則自歸於不誠實之科,此非難處乎?名以文官者,無論有累無累,年老年少,抱紅牌而死於牖下,是豈成說乎?予於丙申御極以後,文官者或未嘗一番着帽,亦不知闕門之何居,是甚矜憐也。若以丙申前落仕人,得於當宁朝一着帽,則亦豈非幸也?顧今抄錄人中,年六十以上者,爲八十餘人,落仕十四年者,爲四十餘人,而此中不但死生未知,亦應有不能供職之老人,若除此等人,則其數似不甚多,以此區處,則豈其甚難耶?今若以登科四五十年,作散十四年以上,年至七十以上爲限,作爲三岐,以此先爲收用,隨其人器,敦都或該曹參議間,無礙檢擬。且朝官年八十加資例也,設或未準數年者,特爲傍照此例,而加資則好矣。至若其人之地處才器,可合通淸,則不必拘其數之多少,亦不必抽黃對白,而從便注措則尤好,若其兩司順遞者,尤爲可矜。得付軍銜,以貶座不參,六月居中,則臘月始解,又以不參,仍又居中,今年如此,明年又如此,不妄一月之祿,猝無蕩滌之期,寧有是耶?在前或嘗有請敍之事,此亦在商量中,而銓曹有楷範然後,始乃擧行,何以則爲好耶?至於參下,則毋論三館,似無積滯之弊矣。性源曰,今日之敎,非但臣等之欽嘆,凡在聽聞,孰不感激乎?蓋入於三岐之中者,卽是文臣之三窮也。名以文官,如是淹滯者,足爲干和之一端,若依聖敎,次次通擬,則不至數年,當盡爲疏菀矣。上曰,此輩如經實職,則其年齒,可入於歲饌而此亦不能,尤可矜憐也。濟恭曰,聖念之委曲,至於此極,使渠輩聞之,必皆感泣,而第群下奉行之道,每患不能對揚,是悶也。該曹若能盡心奉行,不出數年,當盡爲區處矣。至如僉知之銜,鄕曲之民,亦多無端稱號者,若只以僉知疏通,則渠輩不以爲榮,一依聖敎,祛其抽黃對白之弊,敦都或參議,次次排擬則誠好矣。性源曰,該曹若能善爲對揚,則無痕跡而盡爲疏擧矣。濟恭曰,其中地處班行,足合兩司者,何論多少?次次通擬,則區處不難矣。上曰,若以疏通,而得爲侍從,則得無如何乎?性源曰,抽黃對白之說,雖是駭怪,而今若以祛沈滯,竝爲通淸,則非但官方之屑越,渠亦不以爲榮矣。濟恭曰,左相言亦是矣。上曰,然矣。臺職雖不如古,豈可名以疏滯,竝除此職乎?濟恭曰,只觀地處及爲人許通,好矣。上曰,金判府亦陳意見,可也。熤曰,得紅牌而空老者則許多,官職之窠闕則甚窄,實無盡爲之道。今若以三岐爲之,則誠爲合宜,而第加資,亦是重典,豈可逐人爲之,以壞金石之典乎?且以臺通言之,在古雖大臣重臣之子,人器不似,則或有不得爲者,今豈可以祛沈滯,竝許通淸乎?上曰,論其登科落仕之時,則俱是予嗣服前事,而生存至今,一未着帽,寧不可矜乎?古有三月無君則皇皇之語,而今則落仕三四十年,不知闕門,是不成說矣。性源曰,果然矣。凡爲臣民,孰無瞻天之願乎?上曰,予見趙錫晦於兼史時,爲人了了,可合通淸,而至今無聞。至於李鼎揆之爲鳳山也,已知其不合字牧矣。果有左相筵奏之事,其外亦多不擧職云。雖是先正子孫,惟當觀其人之如何,以爲除職,可也。熤曰,百里之才,亦難其人,生民休戚,係在守令,豈非愼簡者乎?上曰,以外面擧措,雖不必斷其行事,而多有不通七事,不知曲拜者,如此之類,安望其治邑乎?濟恭曰,不通七事,不知曲拜,雖似做錯,決不可以此汰罷矣。上曰,趙燮之爲郭山也,雖知不似,而以試可之意第令下送,莅任之後,事多駭然。且定配罪人,三次見失,寧有如許不職者乎?濟恭曰,趙燮稍有膂力,故臣於待罪兵判時,擬於初仕,而未知若是之不似矣。上敎熤曰,卿與右相,今始初見乎?卿亦隨衆開心見誠,共濟國事,好矣。此後安知不一席同周旋乎?熤曰,右相拜相後,今果初見,而臣與右相知之則熟矣。綸音中,第二件事出後,凡有血氣者,孰不明目懲討乎?臣亦極力共討,及夫綸音下後,臣則以爲未可以盡脫言,亦未可以不盡脫言矣,故今果同登一席矣。上曰,然則卿意非直謂脫不脫之間言之耶?蓋綸音前,擧世必欲擠陷,故予爲證左,雖使右相一身,係蒼生之休戚,若或眞的有是,予豈作證耶?本事䵝䵢,故雖未畢書,廷臣想皆知之矣。今復申申言者,自有其人,而此非出於鞫招,則豈以筵席說話,必露其人名字乎?今有此敎,則卿亦必渙釋矣。熤曰,右相向來事,旣係懲討,則雖至微至賤之人,猶不欲與之周旋,況臣忝居相職乎?伊時聞其說而不討,則亦非臣子之道,故臣亦力討,而今則綸音與筵敎,若是丁寧,臣豈不解釋乎?上曰,卿之回釋,誠幸矣。右相之意,何如?擧世竝驅之時,雖金判府,何可立異乎?濟恭曰,金判府之如是聞而如是討,卽其當然之事,臣何敢慍怒乎?上曰,如右相之遭罹,曾所罕見,而伊時金判府則當之雖不幸,今之解釋,亦幸矣。性源曰,從古遭罹,豈有如右相者乎?偏被國恩,亦豈有如右相者乎?至於金判府之言,亦極順便矣。上曰,有如此遭罹,則豈無如此際遇乎?上曰,予有一人之甚可悶者,卽是日前都憲重通者也,而若能改其口氣,則豈不爲好耶?渠雖更有云云,亦何害於右相,而今玆之敎,特以欲竝生哉?咸與維新之意,有此申申,予豈顧藉於渠而然也?蓋其人於右相,可謂必欲甘心之血讎,何爲其然?濟恭曰,渠以錦伯對吏時,臣適當判金吾矣。上曰,自其前已深惡矣。今若如閔昌赫之末稍無弊,則誠好矣,而本是異於常人之人矣。性源曰,素是異於人者矣。熤曰,未知本末,而素有性癖之人矣。命書傳敎曰,文蔭武積年落仕人,雖令吏兵曹,成出冊子書入,而生存與否,年歲老少,官職履歷,以現在京案,必難準信。年前以仕宦人存沒之京司不知,侍從身死人狀聞,其外報該曹事定式,而近來吏兵曹擧行,極爲無據,都政飭敎,亦不頒布,此事亦豈知分明知委乎?然則京案尤無以考據,今番須有別般詳細分付,不至有名無實,廟堂以此意知悉。別關行會諸道,道內各邑文蔭武生存人,問于各其坊曲,依品案凡例,別成冊子上送,一件入啓,一件送于該曹,修正案簿,而凡例亦令成送,身死人隨卽報聞一款,更爲申飭,無或如前因循之意行會。有隣曰,今下傳敎,當行會於各道,而京內則勿問耶?性源曰,外方旣問,則京內何可不問耶?上曰,京中則以甘結問于各部,好矣。外方則文蔭武存亡,例有報來矣,近不如前乎?在簡曰,例於都政前報來,而近或間斷矣。上曰,自文而侍從,武而閫帥報來,則武弁似不多入於其中矣。在簡曰,狀啓亦體重,閫帥外,似難狀報矣。上曰,至於蔭官,則予所痛惡者也。只席父兄之勢,雄府巨牧,無不踐歷,坐享富貴,有何功勞而然耶?濟恭曰,此則恐有不然者。古則爲銓官者,網羅於巖穴學識行誼之人,以爲擬望,故名以蔭官者,良以此也。今則不論人之可否,只從父兄之子姪,必除筮仕,是豈蔭字之本意乎?性源曰,蔭是先蔭之蔭字,豈其爲巖穴士之謂耶?濟恭曰,蔭之義,卽覆蓋之謂也。網羅巖穴者,豈非覆蓋之謂耶?上曰,兩司之貶中事,誠難矯弊矣。濟恭曰,臨其都政,元在外,則自該曹草記減下,似好矣。性源曰,實軍職毋得減下,卽是金石之典,何可創爲乎?濟恭曰,先爲定式,而草記減下,則何必爲不可爲之事乎?昌順曰,實軍銜無異實職,不可以一張草記,無故減下矣。有隣曰,三曹郞官貶中者,例爲減下,依用此規,似好矣。上曰,先爲定式後,畿外遠道之人,以爲減下,似可矣。濟恭曰,誠如聖敎,則實爲得宜矣。上曰,戶判以此筵中酬酢,往于領相家,爛議歸一後,入來,可也。性源曰,此慶尙監司金光默狀啓也。枚擧豐基郡守吳在文牒呈,以爲本郡小米七千九百四十八石零,太五千八百三十七石,以單代捧留,事極驚駭。丁亥以後,各該郡守罪狀,令攸司稟處,代捧穀之還作,不容少緩,而該郡以嶺底殘邑,土薄民少,萬餘包之一時責納,實是行不得之政。每年小米太合二千石式,次第還本,則七年之間,自當準捧,請令廟堂,稟處矣。小米太之單代捧,誠極駭然。旣現發之後,準數還作本色,固不容少緩,而道臣旣已參量民邑事勢,有此限年陳請,今當捧糴不遠,依狀請許施,何如?上曰,依爲之。出擧條濟恭曰,近聞豐基之民,多有流散,甚至土價輕歇云。蓋本郡素是殘邑,田穀尤非宜土,而流來萬餘石單代之穀,一朝欲以本色準捧,則民生之不得奠居,勢所必至,道臣邑宰之欲限年充數,誠得其宜,而小米之能無弊準納與否,雖不可遙度,至於黃豆,尤係本郡民人切苦之事。臣意還太五千八百餘石,依準折作租,限年捧上,則在國穀別無所損,在小民差可息肩,施以特恩,恐無不可矣。性源曰,俄於賓廳,以此事,與右相有酬酢矣。臣意則待道臣狀請,始許準折代捧事面,似好矣。上曰,曾經道伯,各陳所見,可也。在簡曰,大臣旣以民情仰達,則直許代捧,恐無不可,不必更待道臣之請矣。昌順曰,右相所奏,旣係民隱,則固當許施,不待道臣狀請,自廟堂先許代捧,揆以事面,或涉太遽,左相待道啓準許之言,恐合事宜矣。秉模曰,糴法甚嚴,不待道啓,輒許代捧,恐不無後弊矣。上曰,戶判亦陳所見,可也。有隣曰,民瘼之說,旣發於筵席,則恐不必遲待道臣狀請矣。上曰,僉議雖有異同,旣聞民弊,何待狀請?許令宜土之穀,代捧,可也。出擧條濟恭曰,豐基前後郡守,以還穀單代捧事,尙在待勘中矣。頃日銓曹不察,以丁範祖擬大諫望受點,伊時大臣,請推銓官,大諫亦卽遞解,昨政又以李漢一擬承旨望,此亦與丁範祖同罪者。銓曹之不察,不可無警,參政銓官,竝推考,何如?上曰,依爲之。出擧條有隣曰,都城主脈修補之節,付之摠廳,着意擧行,而其中三角下曹溪上,公私石役,絡續不絶,方其浮出之時,轉下之際,多有毁動之歎,事體所在,萬萬未安。此後則石材之盤根山麓者,劃定境界,嚴加禁斷,至於鋪在平地者,雖不必一例防塞,而亦令關由摠廳後爲之,主脈補土處形止,四季朔報備局時,三角下曹溪上,山麓石材有無頉,一體報來,以爲憑考摘奸之地事。出擧條另飭摠廳,何如?上曰。出擧條,申飭。仍令摠使,親審形止後,草記定界,可也。出擧條命書傳敎曰,今因言端聞之,豐基前官現告事,未免斑駁,首犯年條,無以溯考云,則丁亥以後因循守令之獨勘本律,甚無義。其中已作故者,亦有之以此以彼,宜用堤川之例,令該府取考伊時處分傳敎爲之事,分付。命書備局草記三十三度批旨,命大臣以下先退。命書政官牌招啓辭批旨訖。上曰,向日吏判疏後違牌,亦勿呼望事,曾有飭敎,則承旨何敢請牌乎?吏判則使之卽爲入來開政事,分付。賤臣承命出傳。上曰,當該承旨趙衍德拿處,院隷不能申飭,實注書尹行任·金孝建,從重推考。出榻敎上曰,承旨前望單子入之,待下批牌招察任。出榻敎命退,承史以次退出。
戊申八月十八日申時,上御重熙堂。同副承旨入侍時,同副承旨洪仁浩,記事官金孝建·李相璜·金祖淳,以次進伏訖。上命書傳敎曰,兩司呈告及在外·未署經人員,竝許遞,今日政差出,待下批牌招察任。命退,諸臣以次退出。
戊申八月十八日酉時,上御重熙堂。右承旨與有司堂上入侍時,右承旨徐鼎修,記事官金孝建·尹行任·金祖淳,有司堂上徐有隣,以次進伏訖。有隣曰,訓局船逗留之弊釐正事,議于該營都提擧,更爲回啓事,命下矣。依下敎,就議于都提擧臣金致仁,則以爲,訓局船弊端,不一而足,論以大經大法,則罷之固當,而旣曰不虞之備,又是添餉之資,則有難遽然革罷。然船人所以不計早晩,憑藉逗留者,專在帖文,若祛帖文一事,則可使諸般弊端,自歸釐革,而至於初運,則以其有再運之故,自當趁期下去,雖給帖文,不至爲害。至於再運,則毋論某邑,預給帖文之後,進退遲速,惟意所欲,甚或至於先運他穀而後始載,晩時裝發,蓋以此也。再運帖文,若不成給,仍令船主,隨邑逢載,則旣無憑藉,莫敢逗留往來之惟恐或後,必與私船無異。從今以後,所謂帖文,初運時則依例成給,再運時則無得擧論事,嚴飭訓局,定式施行,似合事宜云。訓局船旣不得革罷,而欲除一分之弊,則依大臣議施行之外,更無他道,所當以此回啓,而適登筵席,敢此,仰達矣。上曰,依爲之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于申光履曰,同副承旨入侍。
以持平李光鉉牌不進罷職傳旨,傳于洪仁浩曰,只推,更爲牌招。
以持平李光鉉再牌不進罷職傳旨,傳于洪仁浩曰,新通之人,無端再違,揆以事體,不但未安,事異常例,不可例飭。務安縣監除授,使之當日辭朝,此傳旨勿施,時任縣監,遞付京職。
傳于李在學曰,右副承旨與務安縣監入侍。
兩司前望單子入之。執義宋銓,掌令李穦,持平吳泰彦,司諫金復休,正言黃㮋·李光培落點。
洪仁浩啓曰,新除授司諫金復休,方在被謫蒙放中,何以爲之?敢稟。傳曰,蕩滌敍用。
以執義宋銓,持平吳泰彦,司諫金復休牌不進罷職傳旨,傳于申光履曰,只推。
李在學,以吏曹言啓曰,來己酉式年監試初試試官,當爲磨鍊擬入,而參判趙鼎鎭未肅拜,令政院牌招,以爲同參之地,何如?傳曰,允。先擬望後,謝恩。
傳于李在學曰,試望中,時任玉堂勿爲出牌,其代更爲擬入。
申光履,以吏曹言啓曰,今此監試初試試官,今方磨鍊以入,而前校理鄭萬始,時無職名,令該曹口傳付軍職,何如?傳曰,允。
備忘記,命牌則書進,謂有情勢,身獨不入,事體所在,萬萬駭然。向來處分,出於爲世道靖囂俗之意,但當含畏,何敢言情勢二字乎?且此試事,又況往復乎?以此以彼,不可仍置,仍置之故,看者當者,認爲未出場,反有害於世道囂俗,試官鄭萬始,安奇察訪除授,使之當日辭朝,時任察訪,遞付京職。
以承旨趙衍德拿處傳旨,傳于洪仁浩曰,分揀。
以京畿監司狀啓,高陽郡館宇修繕事,傳于洪仁浩曰,小邑鉅役,如是速完,新備改建間數,不但近百,墻垣修築,亦過此數,監董捐補人等,效勞之誠,極爲可嘉,來頭動駕,自可臨觀,則實蹟有無,更何考察?不必下該曹回啓,依前例竝施加資之典,土校一人賞加。且以地方官言之,曾聞東郡治績於舊伯,如非十分勤幹,豈能課督乃爾?特爲陞敍,以勵他邑守令事,回諭。
洪仁浩,以兵曹言啓曰,卽接宣傳官廳所報,則宣傳官柳殷鉉,以涉疑之疾,不得供職云,實病旣如是,則侍衛之任,不可等待其差歇,今姑改差,何如?傳曰,允。
洪仁浩,以兵曹言啓曰,今八月二十日,文臣朔試射日次,而內外中日,旣已停止,不得爲之之意,敢啓。傳曰,知道。
李在學,以禮曹言啓曰,今此己酉式年監試初試一所,設場於本曹矣。上直郞廳,依例朝房直宿之意,敢啓。傳曰,知道。
申光履,以刑曹言啓曰,因慶尙道昌原民人金龍煥擊錚原情判付內,鄭泰元段,旣稱宰相傔人,其矣所犯之若此明若觀火,捉來査實後,爲先遠配絶島,以懲京中年牟輩虐民之習。其餘作俑諸漢,一體痛治事,命下矣。鄭泰元及作俑人朴世應等,發刑差窺捕,則俱已下往昌原地,姑未上來云。今方發關該道,待捉來更爲査實,作俑諸人,依判付擧行之意,敢啓。傳曰,知道。
戊申八月十九日未時,上御重熙堂。同副承旨入侍時,同副承旨洪仁浩,記事官金孝建·金鳳顯·金祖淳,以次進伏訖。上命書傳敎曰,在外臺諫許遞,前望單子入之,待下批牌招察任。命退,諸臣以次退出。
戊申八月十九日酉時,上御誠正閣。右副承旨與務安縣監入侍時,右副承旨申光履,假注書李貞運,記注官金鳳顯,記事官金祖淳,務安縣監李光鉉,以次進伏訖。上曰,務安縣監進奏職姓名,可也。光鉉進奏,上曰,下去,須勉爲之也。上敎光履曰,春桂坊時事,尙能思之否?光履曰,雖在蟄伏之中,下情不勝耿結矣。上曰,自何年不得從宦耶?光履曰,庚寅五月所遭後,更不得從宦矣。上曰,向聞浪傳,謂以不在世矣。從後聞之,始知其不然矣。光履曰,再次恩敎,十行鄭重,不勝感泣矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,大司成金載瓚,除拜後過三日不爲出肅,依定式推考警責,仍卽牌招察任,何如?傳曰,允。
傳于洪仁浩曰,大臣·備局堂上引見。
以次對進不進單子,傳于洪仁浩曰,懸病備堂牌招。
傳于徐鼎修曰,右承旨入侍。
傳于洪仁浩曰,軍士房承旨入侍。
傳于徐鼎修曰,守禦使入侍。
有政。吏批,判書吳載純進,參判趙鼎鎭牌不進,參議李時秀進,同副承旨洪仁浩進。以李益運爲兵曹正郞,申大龜爲佐郞,徐有防爲同經筵,李允迪爲兼律學敎授。再政。安奇察訪鄭萬始,保安察訪金敬吾相換。
兵批,判書李在簡進,參判具㢞,參議宋鍈病,參知柳誼入直,行左承旨李在學進。以李東遇爲曹司五衛將,沈鑏爲宣傳官,副護軍權啓學·李益成·李守貞·崔䄷·李禹鉉·李漢興·徐秉德·尹行履·李身晦·成頴·趙有臣,副司直李東顯·李義綱·李弘稷·權恢·鄭澤孚,副司果柳誨·尹悌東·趙貞相·鄭宅東·吳鼎源·金載遂·李錫夏。
徐鼎修啓曰,抄啓文臣親試,明日爲之事,命下矣。處所以何處爲之乎?敢稟。傳曰,便殿爲之。
承旨前望單子入之。安聖彬·沈煥之落點。
徐鼎修啓曰,右承旨安聖彬牌不進,同副承旨沈煥之,時在任所,坐直無人,右副承旨洪仁浩,方在城外不得請牌,左承旨牌招入直,何如?傳曰,允。在外承旨許遞。
以右承旨安聖彬牌不進罷職傳旨,傳于徐鼎修曰,昨聞有病,意謂已差,今又違牌,可知其難强,許遞,與未差之代,前望單子入之,待下批牌招察任。
承旨前望單子入之。黃昇源·李亨元落點。
以禁府都囚徒,傳于徐鼎修曰,張東源考律草記放送,張泳待時僉使拿來,考律草記勘放。
洪仁浩,以文禧廟營建廳言啓曰,本廳堂上戶曹判書臣徐有隣,與郞廳戶曹正郞臣鄭東敎,進詣本廟奉審,則廟內外,俱無頉處之意,敢啓。傳曰,知道。
徐鼎修,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
洪仁浩,以兵曹言啓曰,今八月二十一日,武臣賓廳講書日次,而內外中日,旣已停止,不得爲之之意,敢啓。傳曰,知道。
洪仁浩,以義禁府言啓曰,豐基前官現告事,未免斑駁,首犯年條,無以溯考云,則丁亥以後因循守令之獨勘本律,甚無義,其中已作故者,亦有之。以此以彼,宜用堤川之例,令該府取考伊時處分傳敎爲之事,命下矣。取考伊時傳敎,則昨年十二月十一日,忠淸監司狀啓,堤川縣還穀單代捧守令論罪事。傳曰,單代捧,旣不知眆自何年,則以三十年爲限者,未免硬定。以今狀本現告觀之,生存不過如干人,石數又最少,以此以彼,勘律太涉斑駁,此狀啓還下送,依狀請寬限收殺後,形止轉報廟堂事,回諭爲敎矣。豐基前郡守李光沂·姜柱河·丁範祖·崔夢嵒·李漢一·李大永等,因慶尙監司金光默狀啓,俱以還穀因循掩置罪,方在姑放中,竝卽放送。原狀啓,令政院還爲下送本道,代捧穀物,依堤川例,寬限收殺後,轉報廟堂事,分付道臣,何如?傳曰,允。
洪仁浩,以義禁府言啓曰,保放罪人張東源,考律草記放送事,命下矣。張東源傳旨內,潛斫外南山松木五株,使近處民人,輸納其家,因事現發矣。以禁松之官,而犯偸松之罪者,萬萬駭然,令該府拿問處之。罪取考律文,則大典通編禁制條有曰,京城十里內,生松元株一株以上,枯松元株二株以上犯斫者,竝杖一百徒三年。推斷條有曰,犯私罪杖一百以上決杖,告身盡行追奪,雜令條有曰,王府決杖者,代以金贖矣。張東源杖一百收贖,告身盡行追奪,黃海道信川郡元山驛徒三年定配,而以傳旨內辭意,具罪目,依例發遣府羅將,押送配所,何如?傳曰,允。如有功議,各減一等。
大司憲趙瑍疏曰,伏以居諸易得,文禧廟祥禫奄過,筵几已撤,臣民摧慟,曷有其極?伏況我殿下,情篤止慈,悲纏罔涯,觸境增傷,何以堪抑?臣無任焦泣憂慮之至。嗚呼,國讎未復,已乖春秋之義,至痛未洩,徒增歲月之感瞻言東闈,离輝永祕,菀彼南阡,墓木已拱,群情莫不憤冤,而殿陛之力爭無聞,廷論殆近恬憘,而臺紙之謄傳爲例,臣分其可曰盡乎?天彝亦從此晦矣,臣固頑忍苟活,與賊共戴,雖不能碎首剚腹,以效爲世子一死之願,而至恨入髓,積憤塡胸,竊欲痛哭流涕而溘然無知也。嗚呼,儲嗣貳君也,爲人臣子,未能復君讎討君賊,將以何面目,立於覆載之間乎?斯固群下不忠不誠之罪,而臣愚死罪,亦不能無憾於天地之大,臣請飮泣而溯論之。噫嘻,痛矣。二十五字刀割宇·謙爲之羽翼,一將一相,挾權而左右排布,是子是姪,同惡而表裏糾結,其至凶至祕之謀,至於時偉之擬帥而極矣。十字刀割卽妖宇也,不滿邦慶,肆發凶言者,卽逆偉也。納款鞫庭,已著謀逆之斷案,自處戚里,莫掩執跡之眞贓,而不加刑訊遽命酌處,不爲鉤覈,只施竄配,鞫體之顚倒,常憲之乖謬,已無可言,而至若逆醫妖媼之受其指使,逞其凶毒,萬口同辭,一毫無疑。特以蟣蝨之賤類,姑寬鯨鯢之顯戮,九行刀割臣非不知不忍聞之語,重慼我聖上悲疚之衷,而儲君之讎,不可不復矣,輿人之憤,不可不洩矣。玆敢沫飮齋沐,仰請兪音,伏願勿以聖志之牢定,而廓揮乾斷,勿以賤說之陳腐,而特賜俯察,以待用刑之日,竝從三司之請,究覈情節,明正典刑,一以爲復讎之道,一以爲洩冤之地焉。仍伏念臣,姿本譾劣,年又衰朽,分甘投閑,望絶進步,冗官漫職,自知不稱,華銜顯秩,尤屬匪分。偏蒙我殿下罔極之恩,猥忝淸朝卿宰之列,榮寵極矣,涯分踰矣。受恩如天,忱誠雖切於隕結,餘生無日,涓埃莫效於報答,每惟追想,自不禁感涕之交頤,忽於千萬夢想之外,以臣爲司憲府大司憲者,臣聞命惝怳,撫心惶愧。噫,是職也,卽古所謂都御史也。責任甚重,掌風憲於糾正,位望自別,主淸議於激揚。苟使風采足以動人,言論足以警俗,猶不敢恬然冒膺,伊況若臣之年耄識蔑,望淺言輕者,夫豈有一分彷彿於所叨也哉?顧今國賊未除,大義漸晦,宜揀峭直之姿,俾殫敢諫之責,而乃反以瑣瑣庸品,苟然充位,其於累淸選而招物議,當如何哉?聖恩雖感於特簡,私忱實愧於冒玷。且臣之積年貞疾,漸成沈痼,近添毒感,一倍危劇,寒熱交作,痰眩兼發,藥餌無收效之望,氣息有垂盡之慮。委頓度日,蠢動無路,昨違召命,萬不獲已,病裏惶隘,益無容措,玆不得不據實哀籲,仰干宸嚴。伏乞聖慈,俯垂矜憐,遞臣所帶之職,以重官方,勘臣瀆擾之罪,以肅朝綱焉,臣無任屛營祈懇之至。答曰,省疏具悉。卿何如是煩陳?勿辭行公。
獻納申禹相疏曰,伏以嚴科場禁隨從,前後飭敎,何等丁寧,而卽伏聞今日二所入門時,蹂躪雜畓,人命之致傷,至於四人之多,實爲驚慘之至。長逝者之惻然,固無可論,而壞損法禁,亦非細故,此莫非有司之臣,不善檢飭之致。臣謂二所主試之官,施以譴罷之典,當該禁亂官,拿問正罪,明日終場,則自初昏開門,終夜流入,俾無如前雜亂之弊,嚴飭兩所,宜矣,臣無任屛營祈懇之至。省疏具悉。聞甚驚駭,試官譴罷事,禁亂官拿處事,依施。開門時限,不在早晩,若令初昏開門,則又當未暮坌咽,待門開爭先赴場矣。蹂躪之弊,反似甚於天明時,然爾言旣如此,第以意見論理草記事,令廟堂知悉。
鶴林君焴疏曰,伏以臣自去月,重得痢症,登溷無數,委頓床笫,垂死奄奄之中,忽見差祭於毓祥宮,承命驚惶,病上添病,實無自力將事之望,故玆不得不冒死哀籲於仁天慈覆之下。伏乞特命有司,趁時變通,以安私分,仍治臣違傲之罪,以肅朝綱,不勝幸甚,臣無任屛營祈懇之至。踏啓字。
都摠管西淸君煋疏曰,伏以臣犬馬之齒,恰滿六旬,經暑以來,又得毒瘧,方在人鬼關頭矣。此際見差於毓祥宮秋享大祭亞獻官,而顧臣病勢,萬無將事之望,不得已疾聲呼籲於天地父母之前。伏乞聖明,曲察臣病勢之難强,亟命變通,仍治臣逋慢之罪,以安微分,千萬幸甚,臣無任屛營祈懇之至。踏啓字。
戊申八月二十日卯時,上御誠正閣。大臣·備局堂上引見入侍時,左議政李性源,右議政蔡濟恭,知中樞府事鄭好仁,延豐君李,兵曹判書李在簡,右參贊鄭昌順,刑曹判書金尙集,漢城判尹徐有防,兼都承旨沈豐之,行副司直李秉模·徐有大,開城留守洪秉纘,行副司直金持默,行副護軍趙心泰,校理沈興永,行左承旨李在學,假注書李貞運,事變假注書尹寅基,記注官金鳳顯,記事官金祖淳,以次進伏訖。性源等曰,數日日氣頗涼,此時聖體,若何?上曰,一樣矣。性源等曰,王大妃殿氣候,若何?上曰,一樣矣。性源等曰,惠慶宮氣候,若何?上曰,一樣矣。性源曰,頃因忠淸兵使權狀啓,築城物力,更爲指一狀請之意,覆奏行會矣。卽見其狀辭,則以爲本營句管,本無錢布,本道還穀中,常賑粗耗會錄條中三千石式,限十四年移劃事,請令廟堂稟旨,分付矣。湖西常賑穀,自來不敷,則初非可論,設令穀簿之有裕,限十四年劃給三千石云者,其言誠爲汚闊矣。第帥臣旣請築城物力,則亦不可無方便劃給之道,而本道旣無他穀之可以變通,事誠難處,而且領相適未登筵,臣則有難指一稟處矣。上曰,右相之意,何如?濟恭曰,三千石之限十四年劃給云者,果不免迃闊之言也。淸州旣是設營之地,則城堞爲重,如能善築,則雖可以得力,而若論緩急時所關之處,專在於上黨山城,而平地城堞,則其勢有難於竝守矣。且此城,是金永綬兵使時所築者也。永綬素是盡心國事之人,則似必極力爲之,而今此頹圮之患,蓋緣財力旣少,且無完石,不能堅緻之由也。其後具世勣更築云,而未知善否之何居,至於權,則本非虛僞之人,且其所築頗善,帥臣旣始城役,則廟堂亦不可置而勿論矣。第其一新改築,則財力浩大,區劃之道,誠無善策,以臣所見,永綬旣是盡心國事者,則其所築,似不至一時彌縫,今則隨毁隨補好矣,不必盡毁而新築矣。性源曰,限十四年劃給三千石,則其數至於四萬二千石矣。城之周圍,雖未可遙度,而此數必無盡入之理矣。且永綬所築,雖未堅緻,旣有前人之經始者,則其爲力之難,亦異於開址新築矣。許多穀物,雖不可一依其請,而第朝家只令本營修築,則亦是行不得之事,若干財力,恐不可不劃給矣。上曰,每年三千石之說,果是迃闊矣。假令此帥臣能善築,此後十四年之間,爲帥臣者,安保其盡如今帥乎?此則行不得之事也。第令略爲區劃穀物,以爲隨毁隨補之道,好矣。此不必出擧條,以草記爲之,更問未頹之爲幾處,當築之爲幾間,可也。性源曰,此帥臣所請之如此者,蓋出於盡築之意也。其爲肅川倅時見之,則自是欲爲國事之人矣。上曰,貌樣頗質實矣,此人所居何地耶?濟恭曰,居在丹城云矣。性源曰,日前政注,多有嶺南人之通擬云,而臣則俄始聞之,似是屬於三岐者,而未及詳知矣。上曰,未知其盡是三岐,而其中年老者,多有之矣。如李光培,班閥凡百,自是當爲之人,而至今沈滯,誠可惜也。濟恭曰,臣於甲戌年見之,其時爲兵郞,而此後更不得着帽云,其年老推可知矣。上曰,此與黃㮋,可謂對待矣。至於鄭澤東,世閥亦好,此是鄭彦暹孫行,而東字卽其排行也。且鄭彦亨亦入於沈滯秩,此與鄭彦忠爲幾寸乎?濟恭曰,四寸矣。上曰,昔在先朝,於鄭彦忠事,曾有褒賞之下敎矣。濟恭曰,彦忠爲人甚偉,先朝深加禮遇矣。上曰,故相徐志修,以彦忠事有仰奏者,卽買享餘牲肉於宗廟守僕之事也。且其爲守令也,治績多有可觀云矣。今其家有後孫乎?濟恭曰,有孫子居在扶餘矣。上曰,備堂承牌人,先爲入侍。寅基承命出,與禮曹判書李文源偕入進伏。濟恭曰,場屋文體,自有古規。詩則十六句以上,賦則三十句,方爲成篇,而近來士習,必欲爭先速呈,詩或以十五句爲準,賦則皆不滿三十句,不特文體不成,氣像之忙急,躁競之兆朕,俱屬不韙。自今番爲始,詩不滿十七八句,賦不滿三十句者,竝以違格拔去之意,申飭試所,此後著爲令式,恐不可已矣。上曰,依爲之。今方設場,先令入侍史官,分詣試所,曉諭場中,可也。出擧條上曰,監試會試,或有判書考官二人之規,故今亦以堂上二人,爲之矣。今者試官,亦可謂差强,林濟遠則其才華可尙,朴天衡爲人亦善,似無他弊。柳焵·趙英鎭,亦似善爲矣。徐有鍊則登科幾年,尙不入瀛選,亦可惜也,無或以外貌之不揚而然耶?如禮判則外貌豐厚,可謂相亦不爲無助矣。濟恭曰,在下之人,則猶或可以言命,而君上則造命,故不可言命也。漢武,古之英主,而陰誡衛靑,使李廣,勿令居前者,蓋見其相之不可以封侯故也。其於大事,則或有如此之言,而至於小者,則不可言命而言相也。上曰,禮判進前。文源進伏,上曰,一所棘圍甚低,此後皆是閭家云,聞極寒心。金魯鎭禮判時築墻云矣,其後更致頹破耶?番番棘圍,徒爲貢人之弊,趁會試築墻,而必使堅緻,以爲耐久之道,可也。卿前後陵役之監董也,皆能修擧其勤幹,予之所知也。文源曰,禮曹地形卑濕,故墻垣之數頹者,此也。上敎性源曰,此重臣,與卿殆若至親,莫如我同姓者,正謂此也,誠貴矣。性源曰,居在隣比,情誼無異至親矣。上曰,今日次對旣頉稟,且別無可爲之事,而久停可憫,故第令來會矣。領相之病,果何如云耶?性源曰,領相之病,別無加減云矣,今日旣承下敎,故來會,而此後則領相造朝前,當頉稟矣。在簡曰,式年武科初試,今方隔月,一所設場,則以摠戎廳爲之似好,故敢達矣。上曰,自前直宿之時,內外中日,不得設行,而非爲不得用弓而然也。且摠廳地形,不宜於騎芻,有難設場矣。且近來取纔於慕華館云,此亦不必如是矣。不然則鄭昌聖事,何由出乎?昌順曰,臣之待罪兵判時,始爲仰奏,取纔於慕華館矣。上曰,然則卿兄之致此事,卽卿之過也。上曰,數次賓對,兵判各奏一事,而其外諸宰,皆無一言,雖緣適無事端之致,而亦可慨然矣。性源曰,每於賓對,諸備堂之迭前奏事,乃古例,而今日筵席,兵判外無一人稟事,誠爲未安,一竝推考,何如?上曰,依爲之。出擧條上曰,御將之近久不入,何故也?性源等曰,武將之不參次對,實是無於前之事,而其實病則果難强,動駕時亦不得陪班矣。向者次對時,亦當出牌,而領相以武將之,牌不進,有涉如何?故不爲出牌矣。上曰,設有實病,武將不可在家不進,其牌去來,注書知入。寅基承命出,回奏曰,御將在家不進云矣。上曰,張志豐以承旨,至於三牌不進,卿知之乎?濟恭曰,其時果累,牌不進,故有統虞候補外之命矣。上曰,鄭萬始事,文字抉摘之風,已不好,故向有處分,而旣久之後,又復違傲者,殆近於實其事之意。旣詣闕外,則與牌不進有異,而終不入來,故特施安奇補外之典,於渠亦可謂不妨矣。水土何如,而道里幾許云耶?性源等曰,其地距京洛不過五百里,而水土亦好云矣。上曰,此是安東官舍相望之地乎?昌順曰,是乃邑內之地矣。上曰,有遊觀處耶?性源曰,淸涼山外,別無可觀者矣。濟恭曰,映湖樓聞纔修築,而其懸板,前後二次見失,向日得之於黃山海口,今番雨水,又爲得來云,事誠奇異矣。上曰,政官牌招開政。出榻敎命退,諸臣以次退出。
戊申八月二十日午時,上御誠正閣。右承旨入侍時,右承旨徐鼎修,記事官金孝建·尹行任·金祖淳,以次進伏訖。上曰,安奇察訪鄭萬始,保安察訪金敬吾相換,竝除朝辭赴任。出榻敎上曰,抄啓文臣親試,明日爲之。出榻敎上命書傳敎曰,壯營支放之錢穀,皆是內帑剩餘之移屬,本不關於戶惠廳經用,而移屬之後,不可無主管之人,以宮府一體之意,內需猶無不可句檢,況今穀物之散置者乎?宜令有司之臣主管,度支長數遞,不如惠堂之久任。此後該營糧餉支放,備堂中,惠廳公事堂上,例兼句管事,分付。命退,諸臣以次退出。
戊申八月二十日未時,上御重熙堂。軍士房承旨入侍時,行左承旨李在學,假注書趙台榮,記注官金鳳顯,記事官金祖淳,以次進伏訖。上曰,戶兵判入侍。出榻敎賤臣承命出,與戶曹判書徐有隣,兵曹判書李在簡,偕入進伏。上曰,俄下傳敎,卿等見之乎?有隣曰,臣等果奉覽矣。上曰,壯勇營之創自壬寅,意亦有在,蓋本營支放之錢穀,皆是內帑剩餘之移屬者也。本不關於戶惠廳經用,而移屬之後,不可無主管之人,以宮府一體之意,內需猶無不可句檢,況穀物之散置者乎?宜令有司之臣主管,而度支長未免數遞,惠堂遽作久任,此後該營糧餉支放之屬,備堂中,公事堂上例兼句管事,欲爲定式,而此是非難之事。且於卿,予果量才受任,卿其句檢,可也。在簡曰,臣未知裏面,而係是重任,實無堪承之望,且臣見帶之職,已極過分,不勝悚惶矣。上敎有隣曰,惠堂雖或有裏面之未知,卿之所知者,相議爲之,可也。命退,諸臣以次退出。
戊申八月二十日申時,上御誠正閣。都承旨入侍時,兼都承旨沈豐之,假注書李貞運,記注官金鳳顯,記事官金祖淳,以次進伏訖。上曰,一提學入侍。賤臣承命出,與一提學金鍾秀,偕入進伏。命書傳敎曰,今聞昨日試望分所,不待望筒書下,只憑口傳,徑先頒布,此已萬萬駭然,而上下試官,又皆換次,見朝報者,無不訝惑云。以此以彼,大關後弊,昨日坐直承旨,一倂罷職,今日不卽提奏,在院承旨,從重推考。承旨前望單子入之,待下批牌招察任,本事委折,今政院査實論啓。上曰,一二所收券單子,捧入,可也。賤臣承命出。仍命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
黃昇源啓曰,來二十五日朝參日次,而國忌齋戒相値,頉稟之意,敢啓。傳曰,知道。
尹行元啓曰,今日抄啓文臣課講,何承旨進去乎?敢稟。傳曰,同副承旨進去。
洪仁浩啓曰,摠戎使趙心泰,以曹溪浮石處摘奸定界事,今方出去矣。兼帶左捕將所佩命召及大將牌·傳令牌,來請還納,何以爲之?敢稟。傳曰,仍佩往來。
傳于洪仁浩曰,政官牌招開政。
傳于洪仁浩曰,工房承旨入侍。
傳于黃昇源曰,同副承旨入侍。
有政。吏批,判書吳載純進,參判趙鼎鎭牌不進,參議未差,同副承旨洪仁浩進。以李喆模爲禮曹參議,李在簡爲知經筵,鄭昌順·金憙爲同經筵,金載瓚爲同春秋,趙武範爲掌令,柳·朴載淳爲正言,李彦祐爲副校理。
兵批,判書李在簡入侍進,參判具㢞,參議宋鍈病,參知柳誼入直進,行左承旨黃昇源進。副司直丁範祖·金履正。
吏曹參議前望單子入之。曺允大落點。
洪仁浩啓曰,新除授吏曹參議曺允大,方在罷散中,何以爲之?敢稟。傳曰,敍用。
兵曹口傳政事,以柳孝臣爲宣傳官。
洪仁浩,以吏批言啓曰,承文院副正字李國標,除拜後過限未肅拜,依例罷黜,何如?傳曰,允。
黃昇源,以備邊司言啓曰,卽見獻納申禹相上疏,則以爲今番二所入門時,人命致傷,至於四人之多,實爲驚慘,明日終場,則自初昏開門,終夜流入,俾無如前雜亂之弊爲辭,而批旨,有令廟堂草記稟處之命矣。卽聞昨日場屋,外門先開,內門後開,欲爲計數入場,以致紛畓蹂躪,至有人命致傷之患云。今此臺疏中,初昏開門,終夜流入之言,終非嚴場之道,亦有經夜之患。且昏夜冒入,益致坌咽,誠如聖敎,明日則開門,依前時限,而必令內外之門,一時竝開,以除前阻後推之弊,則似無顚仆致傷之慮,而近來大小場屋之如是雜畓,專由於隨從雜類之多率冒入之弊,申飭禁亂官,各別禁斷,何如?傳曰,國子京兆長,旣承筵敎,雖無別般法制,似可禁其泰甚矣。
黃昇源,以備邊司言啓曰,頃因忠淸兵使權狀啓,築城物力,更爲指一狀請之意,覆奏行會矣。卽見其狀辭,則以爲本營本無錢布名色,穀物亦極凋殘,本道還穀中,常賑租耗會錄條中三千石式,限十四年移劃事,請令廟堂稟旨,分付矣。本道常賑穀,自來不敷,每年三千石移劃之請,初非可論,而帥臣旣以完築城堞爲辭,則在朝家備陰雨之政,亦不可一任該營,不之軫念,常賑租耗一千石式每年劃給,而以留庫中一萬石,加分取耗,限以十年,則穀簿不至於遽縮,工役庶可以了完。以此分付於道帥臣,恐合事宜,而此等事,每多有名無實之歎,時帥臣設或殫力堅築,難保後人之一如前人,必有申明定式然後,可責成效。自明年爲始,新築城堞,或有如前隨築隨圮之患,則當該帥臣,自本司草記嚴勘,每年所築之幾許,頹圮之幾許,使之歲一登聞,而頹圮之爲何年所築,亦令一一論列,以爲考久近驗勤慢,分輕重論斷之地。穀物用遺在,亦於每歲末,枚報本司之意,一體分付,何如?傳曰,允。
戊申八月二十一日卯時,上御誠正閣。抄啓文臣親試入侍時,兼都承旨沈豐之,同副承旨洪仁浩,假注書趙台榮,記注官金鳳顯,記事官李宗烈,以次進伏訖。引儀唱抄啓文臣試官以下,入就位行四拜禮,親試試官原任提學兪彦鎬,檢校提學吳載純,檢校直提學李秉模,檢校直閣徐鼎修·鄭東浚,待敎尹行任,率文臣李書九等,入就位行拜禮訖。彦鎬等進伏奏曰,朝候頗冷,早朝臨殿,聖體,若何?上曰,一樣矣。彦鎬曰,應製文臣洪義浩,方在削職,申溆聞以犯染,不得入來云矣。上曰,洪義浩則使之冠帶常仕,以爲應製事,分付。命秉模書箋題,仍命懸之。上曰,近來吏判處義,極爲郞當,卿其聞之否?向筵,右相有所云云,而伊時默無一言,退又行政,數日後,始乃違牌,寧有如許駭然之擧乎?蓋人品則良善,而事亦有緩不及之歎矣。彦鎬曰,臣則漠未聞之矣。上曰,昨日科場之淆雜,誠極駭然矣。意謂二所則地形之稍廣,似勝於一所矣。豈意人命之致傷,反在於此所乎?昨見申禹相疏本,則初昏開門,使之流入云,今若初昏入之,則雨具亦當許入,夫如是則紛雜之弊,復當如前,是豈成說乎?彦鎬曰,若使初昏開門,則擧子輩,當自今朝負門,蹂躪之弊,反甚於昨矣。上曰,致傷人中,有兪彦民之孫乎?彦鎬曰,然矣。上敎彦鎬曰,卿等退在賓廳,待捧券入來,可也。彦鎬等退出。上曰,左右相入侍事,遣史官,傳諭。賤臣承命出傳。少頃,上曰,試官入侍。賤臣承命出,與彦鎬等偕入進伏。上曰,左右相入侍。出榻敎上曰,泮堂及判尹入侍。出榻敎賤臣承命出,與左議政李性源,右議政蔡濟恭,同知館事鄭昌順·李秉模,大司成金載瓚,漢城判尹徐有防,偕入進伏。性源等曰,夜間聖體,若何?上曰,一樣矣。上曰,聞昨日場中,人命致傷,至於四人云,士習之駭悖,從可知也。大抵科制,宜有一變之道,而尙未痛改,殆不成說,而人命至重,明日則宜有別般申飭之擧矣。申禹相疏中,以爲自初昏流入云,而此則似必無益,惟其負門之弊,先爲痛禁,好矣。性源曰,臣亦聞之,不勝驚駭,而人命之致傷,如是夥多,卽近來科場所無之事矣。如禁傷人之弊,則天明後開門,實合事宜,至於隨從雜人,則嚴飭禁亂官,各別禁斷,好矣。濟恭曰,今番人命之致傷,專由於外門先開,內門不開,士不得進退,以致蹂躪之境云。今若兩門一時洞開,豈有是也?且以收券觀之,數至五千張,以此五千人,亦當爲蹂躪,何必禁其隨從乎?上曰,開門之初昏與天明,孰是耶?館堂亦陳所見,可也。昌順等曰,今若初昏入之,則雨具不可不許入,紛雜之弊,當爲一倍矣。上曰,近來場屋之不嚴,已無可言,而至於昨日尤甚矣。且有踰越墻垣之弊云,是豈成說乎?明日開門時刻,以天明預各知委,無或復有負門之弊,可也。二所則泮長主之,曉諭多士,一所則判尹亦爲曉諭,可也。且聞致傷之人,以其遐方之人,亦無收埋之望云,欲施恤典,而事涉如何?泮長依居齋生送死之例,以爲區處之道,可也。性源等曰,聖敎誠好矣。命書備局科場嚴飭草記批旨訖。命書傳敎曰,昨今筵席,筵臣無不以一所之雜亂爲言,雖無人命之致傷,開門前有踰越之擧云,寧有如許紀綱?試官罷職,禁亂官拿處。又命書榻敎曰,當該宣傳官尹範益汰去,令該府拿問嚴處,其代,令該曹口傳差出。上曰,年分狀啓,卿等見之乎?性源曰,俱好矣,而秋事尙遠,難望一依狀辭,無加無減之弊矣。濟恭曰,今年年事,三南·畿甸,雖謂之大豐,誠非過語,年分事目,無容更議,而第聞路傍水田,或因其主之全家遘癘,不得耘耔,四面雲黃之中,獨不免荒廢者,往往有之云。路傍如此,則深處之無此患,亦不可必矣。今年京城出幕之屢千民命,皆蒙聖上悶念顧復之恩,復得爲人,若於鄕曲此等之類,惠澤或不遍及,則其向隅之冤,當復如何?臣謂另飭諸道,使守令躬自審視,因病故而田荒者,一一給災,無或遺漏,俾知朝家一視同仁之德意,恐不可已矣。上曰,聞卿言,在小民實爲切緊之事,況有此良田,遇此登歲,因渠病故,未暇耘耔,豈非矜悶之甚者乎?以此所奏,出擧條知委坊曲,仍令各其邑宰,躬審査報,俾有申飭實效,可也。出擧條命性源等先退。豐之曰,試望分所徑先頒布,上下試官換次委折,依下敎査實,則十九日一二所試官下批後,自本院只爲口傳知委於試官,使之分進,初無文蹟頒布之事,故奇別書吏,則果不謄頒朝紙,而一所主掌官濟用監下吏,待令於闕內,隨諸試官出去,目見試官之分詣,渠自書出,頒諸小報,以致各司之一時謄傳。試官上下換次事,亦由於諸監吏之任自書出,莫重試官落點之如是誤頒,事未前有,已極驚駭,本院未頒布之文蹟,私自書出,尤涉無嚴。該監下吏,令攸司從重嚴治,當該不飭之官員,所當重勘,而本院請推之外,無他可施之罰,何以爲之乎?上曰,依爲之。官員拿處,可也。出擧條命彦鎬進考試券。考訖,以三中張錫胤等,以次出榜。上曰,課講入侍。出榻敎上曰,他承旨入侍。出榻敎賤臣承命出傳,右承旨李亨元進伏,課講試官檢校提學吳載純,檢校直提學李秉模進伏。檢書官呼韓商新等,以次應講訖。上曰,吏曹參議前望單子入之。出榻敎仁浩曰,同經筵徐有防,旣入闕中,不爲肅謝,直爲出去,事甚未安,推考警責,何如?上曰,依爲之。出擧條上曰,未肅拜在外經筵許遞。出榻敎命退,諸臣以次退出。
戊甲八月二十一日申時,上御重熙堂。工房承旨入侍時,左副承旨徐鼎修,記事官金孝建,記註官金鳳顯,記事官金祖淳,以次進伏訖。上命書傳敎曰,多年桂坊,熟知經學,曾以許久落拓之不可,有所下敎,而今番別單,亦無其名,銓曹事誠過矣。前桂坊李灌,待窠復職,忠翼之家,近無官冕,其姪落仕之後,其家之人,豈可不使在朝?以堂姪干連爲拘,不入於別單,誠無義,前縣監趙榮慶,亦令無礙收用。又命書傳敎曰,政望排擬之際互爲黃白,較量多寡,使堂堂公器,爲銓官簸弄消遣之資,寧不寒心?前此筵中,以此提飭,不啻其幾遭,然而舊習終不改,雖大於此之事,飭禁之下,義不可牢拒。況此易爲易行,當矯當革之擧乎?到此不可不以一番文字,復申前飭,使中外見政目者,知謬習之非出朝家本意,自今政再度諸窠,無或如前之爲事,嚴飭銓曹。又命書傳敎曰,兩司在外人許遞,玉堂未肅拜人,亦爲許遞,今日政差出。命退,諸臣以次退出。
戊申八月二十一日酉時,上御重熙堂。同副承旨入侍時,同副承旨洪仁浩,記事官金孝建,記注官金鳳顯,記事官金祖淳,以次進伏訖。上命書傳敎曰,大小科場,論賦詩表解題,雖有書揭之例,義擬無是例,如是而禁挾冊,斷以罪律,近於行不得,今人之四書五經,竝註記誦者,果多有之乎?此後義疑,亦以解題,竝註書揭事定式,仍令禮曹,以此載之科擧節目,以爲遵行之地。又命書傳敎曰,有罪無罪,但當以實直告,今聞承宣言,渠以入稟時分明爲言,發明不已云。故意或果然,更令査實,則反是自歸粧撰之科,此胡大罪如是周遮乎?本罪之外,誠極無狀。前宣傳官尹範益,不可循例拿處而止,詐不以實之律,可謂準備,而特從方長不折之義,先以制書有違私律,從重勘放事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于黃昇源曰,傳香承旨,馳詣儲慶宮·毓祥宮·延祜宮·懿昭廟,奉審摘奸以來。
傳于黃昇源曰,左副承旨入侍。
傳于洪仁浩曰,坐直承旨入侍。
洪仁浩,以式年監試初試一所應辦官官員,以試官意啓曰,今日雨勢若此,而儒生等求雨具,故今方許入之意,敢啓。傳曰,知道。
洪仁浩,以監試初試二所應辦官,以試官之意啓曰,今方設場,而雨勢如此,儒生等雨具,許入之意,敢啓。傳曰,知道。
黃昇源,以都摠府言啓曰,都摠管臣金尙集,以刑曹判書,本曹坐起,晝仕出去之意,敢啓。傳曰,知道。
黃昇源,以壯勇營言啓曰,壯勇支放之錢穀,皆是內帑剩餘之移屬,本不關於戶惠廳經用,而移屬之後,不可無主管之人,以宮府一體之意,內需猶無不可句檢,況今穀物之散置者乎?宜令有司之臣主管,度支長數遞,不如惠堂之久任,此後該營糧餉支放,備堂中,惠廳公事堂上例兼句管事,分付事,命下矣。應行事件磨鍊,別單書入之意,敢啓。傳曰,知道。
黃昇源,以摠戎廳言啓曰,今八月十八日大臣·有司堂上入侍時,戶曹判書徐有隣所啓,都城主脈修補之節,付之摠廳着實擧行,而其中三角下曹溪上,公私石役,絡續不絶,方其浮出之時,轉下之際,多有毁動之歎,事體所在,萬萬未安。此後則石材之盤根山麓者,劃定境界,嚴加禁斷,至於鋪在平地者,雖不必一例防塞,而亦令關由摠廳後爲之。主脈補土處形止,四季朔報備局時,三角下曹溪上山麓,石材有無頉,一體報來,以爲憑考摘奸之地事,出擧條另飭摠廳,何如?上曰,出擧條,申飭。仍令摠使,親審形止後,草記定界可也事,命下矣。臣依下敎,出往三角下曹溪上摘奸其形止,則山麓以上,果是都城主脈,而大小石根之盤陀者,無非石材可浮處,故就其當禁之地,定其境界。今日內立標六處計料,而令前始役者,卽爲撤去,俾不得更犯,嚴飭參軍及監官山直等處,使之各別察巡,另加禁斷,有無頉形止,依擧條報備局,雖於山下,如有浮石之事,關由本廳待摘奸許施後,始爲入役事,一體定式之意,敢啓。傳曰,知道。
洪仁浩,以刑曹言啓曰,依下敎,臣等開坐曹門外,先令義禁府,他羅將八名,使之抄出以待,試所擧行等節,毋敢如前慢忽,各別惕念之意,另加嚴飭,分送於兩試所。當該犯科羅將,一所池貴孫·崔道成·鄭景玉·秦春起,二所鄭福希·具福得·金致秀·張貴得等,一竝捉來,嚴加査問,則池貴孫等招內,以爲昨日儒生入場時,挾冊隨從等事,初欲着實搜檢,小開圍門,計數以入矣。得聞門外擧子蹂躪被傷之說,卽爲大開,多士塡入,故諸般犯科,末由一一捉出,竝爲遲晩云。鄭福希等招則以爲,爲其搜檢,初果小開圍門,流入儒生矣。場外擧子,被踏致命之後,不勝驚怯,廣開放入之,故至有挾冊之人,而不能搜撿,越墻之類,而未遑摘發,前後罪犯,萬死無惜云矣。科場法禁,本自嚴重,前後飭敎,何等諄複,而渠輩俱以禁亂所待令羅將,初不廣開圍門,以至四儒之致命。又不周察試墻,乃有兩人之冒越,其所現發者,若是狼藉,則外此許多雜亂之狀,可以推知,其在嚴國試杜後弊之道,不可尋常處之。罪人池貴孫等八名,各別牢囚,待用刑嚴刑重勘,何如?傳曰,允。
戊申八月二十二日辰時,上御重熙堂。左副承旨入侍時,左副承旨徐鼎修,記事官金孝建·尹行任·金祖淳,以次進伏訖。上曰,判尹入侍。賤臣承命出,與漢城判尹徐有防,偕入進伏。上曰,昨日二所場中,人命致傷,至於三四人之多云。此必因入門時蹂躪之患,而蓋緣昏夜開門,故致傷如此,明日則平明後,當使開門,便勿預爲等待,以致疲困爭先之弊事,知委防曲與大司成,分詣一二所,禁其爭先負門之弊,可也。命退,諸臣以次退出。
戊申八月二十二日二更,上御重熙堂。坐直承旨入侍時,同副承旨洪仁浩,假注書趙台榮,記事官李宗烈,記注官金鳳顯,以次進伏訖。上曰,今日人命之致傷,亦非試所之責云耶?仁浩曰,聞中門顚仆,以致壓死云矣。上曰,入門則無事,而以致傷命,尤極慘憐矣。命書公事判付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于沈豐之曰,都承旨入侍。
傳于洪仁浩曰,戶曹判書入侍。
以吏曹參議曺允大牌不進罷職傳旨,傳于洪仁浩曰,只推,更爲牌招。
備邊司,以鄭景淳爲義州府尹。
有政。吏批,判書吳載純進,參判未差,參議曺允大進,同副承旨洪仁浩進。以徐配修爲南學敎授,義州府尹單鄭景淳。再政。以洪秉瓚爲吏曹參判。
兵批,判書李在簡病,參判具㢞入直進,參議宋鍈病,參知柳誼病,行左承旨黃昇源進。副護軍李穦,副司直李殷模,副司果李光培·黃㮋。
傳于黃昇源曰,坐直承旨入侍。
以慶尙監司狀啓,密陽府人物渰死事。傳于李亨元曰,渰死人恤典,依例題給,生前如有身布還上,一竝蕩減。金尙右之拯活人命,至於二十餘人之多,何待回啓?特爲加資。鄕將官收用事,令兵曹,卽爲分付道伯,近來拯活之法蕩然,絶無聞焉。今此特敎賞典,出於勸他之意,竝以此意,措辭行會。
正言柳啓曰,臣賦性庸鹵,言議巽劣,淸朝臺閣之任,決知其萬不近似,不意薇垣除旨,忽下於薄勘旋敍之餘,惶隕感激,罔知攸措。雖不得不章皇出肅,而因仍盤礴,斷無是理。臣於月前,忝叨憲職,適當臨苑淸齋之日,妄循待朝呈告之例,許遞之敎,旣未覺察,行禮之班,遂乃冒參,旋與僚臺而聯避,見阻喉院,乃値閟宮之展謁,更赴陪班矣。伊後賓對,儒臣以去就之郞當,譏斥備至,引避不得,則謂之以伈泄,陪班進參,則謂之以恬然,至有譴罷之請,只緣臣生疎顚錯,不善周旋,自速人言,滿心慙恧,無面可顯,不可以時日之稍久,有所自恕也,決矣。不稱之職,自劃有素,旣僨之地,終難復冒,從此臺端一步,便屬臣鐵限,以此情勢,其何敢一刻晏然於臺次乎?請命遞斥臣職。答曰,勿辭,亦勿退待。
洪仁浩,以弘文館言啓曰,新除授副校理李彦祐,卽爲牌招察任,何如?傳曰,允。
洪仁浩,以刑曹言啓曰,罪人金胄·崔漢宇等,代寫冒入罪,金仁澤奴好男·金大鳴·姜必夏等,踰越場圍罪,鄭來伯以退仕羅將,隨從冒入罪矣。依下敎取考律文,則大典通編諸科條有曰,大小科場攔入者,幼學以下則限己身降定水軍。冒入代寫者,良人則水軍充定。金胄·崔漢祜,以代寫罪,水軍充定。金仁澤奴好男,以攔入律論,限己身降定水軍,而金大鳴·姜必夏等,本罪外從重論,遠地限己身降定水軍,竝依例令兵曹,定配所押送。鄭來伯則因特敎,全羅道康津縣薪智島,勿限年充軍定配所。卽爲出付畿營,使之嚴飭所經各道,星火押送,而一所越墻罪人金宗純,被捉後旋卽逃躱云,故逢授羅將金興相,捉來嚴覈,則以爲自試所北墻外捉來之際,爲多人所奪去云,事未前聞,大關國綱,自臣曹今方發差譏捕,而亦令左右捕廳,斯速捉得之意,分付。金興相則姑爲嚴囚,待宗純就捕,嚴覈重勘,何如?傳曰,允。其中計士,科場無勿赴之禁云,往復廟堂,誠有是例,更爲草記。金宗純之逃躱,國綱所在,萬萬痛惡,出付禁亂所之人作黨奪去,此非勢力人所爲乎?自明日限三日,令左右捕廳,刻期捉納,萬一愆限,兩捕將當施重勘。以此各別嚴飭,待其捉來,形止先爲草記,仍卽開坐,直爲施威,從何人隨入,爲何人所救情節?一一究覈捧直招,以草供捧入,如有疎漏,卿等難免不職之責,惕念擧行,可也。
洪仁浩,以義禁府言啓曰,前宣傳官尹範益,以制書有違私律,從重勘放事,命下矣。尹範益今方待命,卽爲拿囚,而以制書有違私律,杖一百收贖,告身盡行追奪,放送之意,敢啓。傳曰,知道。
洪仁浩,以義禁府言啓曰,李命藝告身盡行追奪,徒三年定配,又五年禁錮,照律草記蒙允,而卽接李命藝呈狀,則其父年今七十四,無兄弟獨身云,故取考律文,則大明律存留養親條有曰,凡祖父母父母老疾應侍,家無以次成丁者,若犯徒流,收贖存留養親云矣。李命藝依律文徒三年定配,以親年七十四收贖,告身盡行追奪,又五年禁錮,何如?傳曰,允。
洪仁浩,以義禁府言啓曰,張東源杖一百收贖,告身盡行追奪,黃海道信川郡元山驛,徒三年定配,照律草記批旨內,如有功議,各減一等事,命下矣。張東源無功議云矣,敢啓。傳曰,知道。
洪仁浩,以義禁府言啓曰,保放罪人張泳,待時僉使拿來,考律草記勘放事,命下矣。時僉使李命藝,今方拿囚,而張泳·李命藝等,黃海兵使孫相龍狀啓內,還穀之賣用與虛錄,何等罪律,而本鎭還米一百十五石,前僉使張泳赴任之初,作錢用之,遭喪遞歸時,以錢二百四十五兩,出給軍官廳,以爲捧糴時貿充之地,而時僉使李命藝,貸用其錢,遷就不報,同還米一百十五石,仍爲虛錄,末稍虛錄者,雖是李命藝,始初賣還者,乃是張泳,其罪狀,竝令攸司,稟處。罪取考律文,則大明律監守自盜條有曰,凡監臨主守,自盜倉庫錢糧者,竝贓論罪二十五貫,杖一百流三千里。大典通編倉庫條有曰,虛錄守令,徒三年定配,又五年禁錮。推斷條有曰,犯私罪杖一百以上決杖,告身盡行追奪,徒流以下之罪,喪前所犯,喪後發覺者,從勘斷時收贖。雜令條有曰,王府決杖者,代以金贖矣。張泳係是喪人,杖一百流三千里,以喪前所犯收贖,告身盡行追奪放送,李命藝告身盡行追奪,又五年禁錮,忠淸道鴻山縣宿鴻驛,徒三年定配,而以狀啓內辭意,具罪目,依例發遣府羅將,押送配所,何如?傳曰,允。
戊申八月二十三日午時,上御誠正閣。都承旨與一提學入侍時,兼都承旨沈豐之,假注書趙台榮,記事官李宗烈,記注官金鳳顯,一提學金鍾秀,以次進伏訖。上曰,今番科場之解弛,士習之駭悖,誠是丙申後初有之事矣。向筵領相以爲,隨從雜人,另加禁飭云爾,則右相以爲,別無關於此等處云,故仍不申飭於禁亂官,以致今番之淆雜矣。鍾秀曰,今番科擧,鄕谷愚蠢之人,多爲上來云矣。上曰,秋到記設場時,欲嚴立科條矣。鍾秀曰,到記則儒生輩,以混呈擧案,自知其非,多不欲觀光云矣。上曰,領相病狀,何如?鍾秀曰,加減無常矣。上曰,政官牌招開政。出榻敎上曰,未下直守令,皆令明日辭朝。出榻敎命退,諸臣以次退出。
戊申八月二十三日未時,上御重熙堂。左副承旨與戶曹判書入侍時,左副承旨徐鼎修,記事官金孝建,記事官李宗烈,記註官金鳳顯,戶曹判書徐有隣,以次進伏訖。上命書傳敎曰,守令辭朝有命,而以新除灣尹之病難赴任,政院入稟,故招致備郞。以此意往傳廟堂,實病與否,使之知入矣。史官誤傳,以備郞,送于灣尹家,探問以來云,萬萬駭然。當該史官,自政院査出,令該府拿處,灣尹事,更令廟堂,詳問草記。又命書傳敎曰,違牌吏曹參判許遞,除衆所共知實病外,以在京無故人差出。命退,諸臣以次退出。
戊申八月二十三日初更,上御重熙堂。坐直承旨入侍時,同副承旨洪仁浩,假注書趙台榮,記事官李宗烈·金祖淳,以次進伏訖。上命書傳敎曰,日前以平昌郡奉藏犀帶片,使之定差員上送矣。更思前此旣就此設祭,則雖一片移奉,恐涉欠敬,仍爲奉莊事,令廟堂更卽分付東伯處。又命書刑曹草記批旨訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于黃昇源曰,左承旨入侍。
傳于黃昇源曰,左副承旨入侍。
傳于李亨元曰,侍從堂上堂下罷削人,竝敍用。
傳于李亨元曰,吏判事極爲駭然,爲先從重推考。
以吏曹參議曺允大牌不進罷職傳旨,傳于黃昇源曰,只推。
黃昇源,以備邊司言啓曰,傳曰守令辭朝有命,而以新除灣尹之病難赴任,政院入稟,故招致備郞,以此意往傳廟堂,實病與否,使之知入矣。史官誤傳,以備郞送于灣尹家,探問以來云,萬萬駭然。當該史官,自政院査出,令該府拿處,灣尹事,更令廟堂,詳問草記事,命下矣。依下敎,新除授義州府尹鄭景淳,實病與否,卽爲詳問,則素以風痺之症,半身不遂,又於今夏,重得瘧疾,時月之內,萬無起動之望云,實病旣如此,則有難强令赴任,今姑改差,何如?傳曰,允。其代,今日擬薦。
備邊司薦望,以李致中爲開城留守,安聖彬爲義州府尹。
有政。吏批,判書吳載純進,參判洪秉纘在外·未肅拜,參議曺允大牌不進,同副承旨洪仁浩進。以李殷模爲副校理,趙鼎鎭爲工曹參判,宋載經爲奉常提調,開城留守單李致中,義州府尹單安聖彬,以吳正根爲利城縣監,洪聖淵爲慶源府使,慶源府使洪聖淵今加通政,加資事承傳。
兵批,判書李在簡病,參判具㢞,參議宋鍈病,參知柳誼入直進,行左承旨黃昇源進。副司直趙鼎鎭·沈煥之·鄭景淳。
傳于李亨元曰,今日政新除授慶源府使,利城縣監,當日辭朝,待明朝給馬下送。
以慶尙監司狀啓,咸安等邑民家頹壓事,傳于李亨元曰,本道年事,雖曰稍登,數邑水沈民舍,獨被困苦,尤爲矜惻,元恤典卽爲題給,卿其拔例撫摩,俾得以均被樂歲之澤事,回諭。
洪仁浩,以吏批言啓曰,侍從臣父年七十人,每於歲首,抄啓加資事,載在法典,而新有應推恩人,雖非歲首,亦爲抄啓加資事,曾有定式矣。侍從臣父年七十人,別單書入之意,敢啓。傳曰,知道。
黃昇源,以兵曹言啓曰,因刑曹草記,今番監試初試時,冒入代寫罪人金胄,依律文,以代寫罪,水軍充軍,踰越場圍罪人金仁澤奴好男·金大鳴·姜必夏,以攔入律論金仁澤·好男,限己身降定水軍,金大鳴·姜必夏本罪外,從重論遠地,限己身降定水軍,而竝依例令兵曹,定配所押送事,允下矣。罪人金胄忠淸道保寧縣水軍充定,金仁澤全羅道順天府限己身降定水軍,好男海南縣限己身降定水軍,金大鳴慶尙道固城縣限己身降定水軍,姜必夏東萊府限己身降定水軍,竝定驛子,押付之意,敢啓。傳曰,知道。
洪仁浩,以刑曹言啓曰,因本曹草記,計士科場無勿赴之禁云,往復廟堂,誠有是例,更爲草記事,命下矣。依下敎,使律官往復于廟堂,則以爲計士等果無勿赴擧之禁,故計士中亦有生進者,而安知無代述代寫之弊云矣?敢啓。傳曰,議處。
戊申八月二十四日辰時,上御重熙堂。左承旨入侍時,行左承旨黃昇源,假注書趙台榮,記事官李宗烈·金祖淳,以次進伏訖。上曰,故重臣文集,何當刊出耶?昇源曰,謄出者多有詿誤,姑未考準矣。上曰,故重臣在於賓客時,予不無資益之效,至今未忘矣,裒集當爲幾編耶?昇源曰,重臣在世時,皆是釐定者,而共爲十五卷矣。上曰,從速入梓,可也。命退,承史以次退出。
戊申八月二十四日巳時,上御重熙堂。左副承旨入侍時,左副承旨徐鼎修,記事官金孝建·尹行任·金祖淳,以次進伏訖。上曰,政官牌去來催促,參議旣有實病,勿爲出牌,判堂則牌去來,勿爲呼望事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
黃昇源啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于洪仁浩曰,左承旨與下直守令入侍。
傳于洪仁浩曰,右承旨入侍。
傳于黃昇源曰,右副承旨入侍。
傳于黃昇源曰,同副承旨入侍。
傳于黃昇源曰,此雖小事,擧行極爲勤榦,兵曹堂上柳誼,郞廳柳文養,內下紙筆墨賜給,名以政院擧行,反讓於兵曹,極爲駭然,注書尹行任,從重推考。
傳于黃昇源曰,注書金孝建從重推考。
傳于洪仁浩曰,開城留守當日辭朝。
下備忘記于黃昇源曰,開城留守李致中下直,長弓一張,長箭一部,賜給。
傳于黃昇源曰,明日出宮門路,以協陽門爲之。
傳于洪仁浩曰,政官牌招開政。
尹行元啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副司直李時秀·趙衍德,副司果李敬五·李羽晉·申大尹·李東稷·李太亨·李彦祐·尹羽烈·李尙度。
黃昇源啓曰,密符親納例也,而前開城留守洪秉纘,使其褊裨替納,事甚未安,推考警責,何如?傳曰,允。
洪仁浩啓曰,吏曹判書吳載純,謂有情勢,陳疏到院,而原疏以齋日不得捧入矣。違牌勿爲呼望,旣有飭敎,傳旨雖不敢捧入,而來到闕外,終不入來,事體所在,萬萬未安,從重推考,何如?傳曰,牌則還收,委折問啓。
洪仁浩啓曰,吏曹參判洪秉纘,參議曺允大牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。
洪仁浩啓曰,吏曹參判洪秉纘再牌不進,推考傳旨今方捧入,而開政命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議曺允大牌不進罷職傳旨,傳于洪仁浩曰,只推,調理間給由。
玉堂前望單子入之,副應敎李敬五,副校理沈能翼落點。
傳于洪仁浩曰,留院公事入之。
傳于黃昇源曰,坐直承旨入侍。
以全羅監司狀啓,九月令薦新進上石榴,節候尙早,限內不得封進,惶恐待罪事。傳于洪仁浩曰,勿待罪事,回諭。
洪仁浩,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,近日日氣涼冷,結幕掩庇處,申飭當部該廳,無至有滲漉之弊,以施終始之惠,可也。
黃昇源,以兵曹言啓曰,來九月十月當上番騎兵二百五十名,依定式本曹點考後,仍令該曹,襦衣題給之意,敢啓。傳曰,知道。
黃昇源,以訓鍊都監言啓曰,今八月二十六日,春塘臺殿座時,因兵曹節目,弘化門軍九十名,廣智營軍四十名除出,把摠金百彬,哨官李光進·金處純率領,設布帳外排立,而竝待標信擧行,依定式北營標下軍三十名,除標信除出,別將李應爀,把摠具綱率領,集春門外把守,雜人一切嚴禁,事畢後,各還直所之意,敢啓。傳曰,知道。
黃昇源,以御營廳言啓曰,今八月二十六日,春塘臺親臨,秋到記儒生製述時,依兵曹啓下節目,集春營入直軍五十名,內營直十名除,實四十名,領軍千摠金衡柱,把摠安宗厚,該入直哨官李明祿率領,設布帳外排立,事畢後,還入直所,而竝待標信擧行,還入直間,哨官崔鳳興代直之意,敢啓。傳曰,知道。
洪仁浩,以刑曹言啓曰,以計士科場赴擧事,往復廟堂後,草記批旨內,議處事,命下矣。計士應擧,旣有前例,則今此崔漢宇之罪,不在於應擧,惟在於代製代寫與否矣。與人同接之說,渠旣無辭自服,渠若自觀其科,則何以曰與某人同接云乎?卽此一端,製寫間犯科,決知其無疑,不可以場外被捉,有所參恕,漢宇依前草記,勘處,何如?傳曰,此與入場有異,亦有給試暇之例云,而自做之跡,旣不分明,其在嚴科場之道,不可勿論,照律杖贖,放送,可也。
校理徐配修疏曰,伏以春秋到記之設,卽我聖上樂育賢館之盛擧也。聖意勤摯,事目嚴重,如非生進之赴食堂,館學之居齋任者,初未嘗渾入,而頃於聖廟釋奠之日,乃有方外錄名之擧,頃刻之間,數千其人。當初承宣泮長之誤傳聖敎,雖甚可駭,已有勘斷,不必更提,而至若因其做錯,許令竝赴,事未前有,大違常規。臣欲以此治疏將上,際伏見俄下傳敎,有方外生聚泮宮應製之命,含弘之大德,區別之盛意,已兩得其宜,臣固不勝欽仰,而應製亦科試也。今以一時之誤傳,乃設應製之科試,則事面終涉苟艱。且況多士中,旣有不願赴者,自上特下嘉獎之命,仍以勿施,俾成其美,尤有光於待士之道。伏乞聖明,亟寢渾錄儒生泮中應製之命焉,臣無任屛營祈懇之至。省疏具悉。混錄儒生應製之命還寢事,應製異於科試,曾亦有釋菜參班儒生應製之例,不允。
司諫金復休疏曰,伏以日月迅邁,文禧廟祥禫奄過,离輝永閟,禮制已闋,臣民痛冤,愈久愈劇。伏況止慈之聖心,拊時增隕,何以堪抑?仍伏念臣,身陷重辟,罪在罔赦,律以邦憲,誅戮猶輕,而薄竄嶺海,旋蒙賜環之恩,生還京國,幸遂瞻天之願,霜雪雨露,罔非至敎,造化生成,若偏臣身,私心隕越,曷有其極?顧玆瑕纇之蹤,一從譴斥以來,杜門窮蟄,念絶當世,只訟一身之愆尤,甘爲聖代之棄物,不敢以平人自居者,今已十有三載矣。迺者千萬夢想之外,伏覩日昨傳敎下者,恩諭鄭重,至及於賤臣,當初事實,俯悉無遺,溫綸渙發於區別,淵鑑洞照於疏釋,拔諸坑坎之險,置之袵席之安,恩至渥也,德至厚也。噫,我殿下方懋疏通之政,擧一世咸囿恢蕩之化,仰惟日月之明,慮或一夫之不獲,無幽不燭,無微不章,如臣渺末,亦且視以陶甄中一物,而俾十餘年戴盆之冤,快覩白日之回照。且況所下昭㫼之旨,雖使臣自謀而自解,無以加此,是豈臣此生此世之所敢自期者哉?臣奉讀未半,血淚交逬,惝怳震越,不知何以得此於聖明之世也。至若伊時供辭中,不言本事之罪,是臣自作之孽,尙誰咎哉?臣之賦性,本自謹拙,料事過於愼重,當日淑問之下,妄謂冒控私事,似涉猥屑,只明在外與否,不陳喪葬微懇,數行置對之辭,未免失實之歸,本情因以掩翳,辭意反爲欺隱。究厥所由,一則臣罪,二則臣罪,至今追思,尤悔冞積。噫,臣之所被恩敎,實是古今人臣之未易得於君上者也。仁山德海,未足喩其大也,生死肉骨,猶是歇後語耳。闔門攢祝,瞻聆俱聳,雖卽溘然就死,少無所恨,而惟其疏釋之典,曾未幾何?前望特點之恩,蕩滌收敍之音,又復聯翩於一日之內,臣以人則至微也,以罪則至重也。顧此匪常罔極之恩,奚爲而及於是哉?臣聞命驚惶,似夢如眞,不覺五內之失守,義分所在,宜卽章皇冒膺,而念臣許多年廢蟄之蹤,一朝彯結,重入脩門,實無其路,辜負異恩,敢違嚴召,此又臣一大罪也。惶隕罔措,恭俟嚴譴,而只推之命,又下格外,怵畏嚴威拚棄廉防。要伸叩謝之微忱,冒沒一肅,而追惟自來之情勢,義難蹲仍。玆敢不避猥越之誅,冒犯瀆擾之罪。伏乞天地父母,俯垂諒察,將臣所帶職名,亟賜鐫削之恩,俾全微諒,冀卒生成之澤,以安賤分,不勝幸甚。臣方涕泣祈免之不暇,何敢以自處言官,唐突論事?而第念積年屛蟄,徒抱漆室之憂矣。今承再造洪恩,豈無沬血之憤耶?噫嘻,痛矣。十數年來,國運不幸,亂逆層生,蛇豕梟獍之徒,雜出於世祿戚聯之地,淊天之惡,涓涓而不絶,射日之凶,炎炎而益熾,國勢幾底於顚覆,人心漸就於陷溺,何幸天綱高懸,乾斷斯赫?麟·謙·吉·範之極惡大憝,恒·善·量·之凶謀猾計,雖已次第伏法,少洩輿憤,而其他當斷之諸賊,非止一二,應行之常典,寧容少緩?然而窩窟之鄭妻,尙今偃息於近畿,巨魁之龜柱,畢境臥死於善地,國榮·德相之糾結凶謀,潛圖國脈,萬戮猶輕,而收孥之典,尙今未擧,瑮·福·夏材之指日稱兵,詬天肆惡,千古所無,而黨與之誅,亦未究覈,以至丙午夏秋之變,尤萬萬驚懍。妖媼凶醫之徑斷乳道,妄投熱劑,實宗社之劇罪也,臣民之血讎也。於是乎將相肘腋之地,喆·復之凶徒,又從而闖發,結案之宇鎭,戴頭於覆載之間,沮慶之時偉,薄竄於海島之中,古今天下,寧有是哉?噫,凡此諸賊必討之義,俱是三司之所共爭執者也。章奏已盈於公車,論啓曰騰於殿陛,一年二年,至於十餘歲遲延,舊逆新逆,又有許多般層疊,而天聽猶邈,王章久屈,此雖由我殿下好生之德,允洽鎭世之念,方切而亦莫非在廷之臣,太欠誠意,未能孚格之致也。顧今出入三司之人,一番除職,輒皆循例陳請,而及奉聖批之下也,又是循例數字而已。由是之故,上下相持,前後互襲,便成一副當規例,未見快活底處分,刑政之乖當,已不可言,而懲討之收殺,了無其期,言念及此,豈非大可悶者哉?且三司者,國家之血脈也,公議之所寄也。其言雖有不槪於聖心者,猶可優容而用之,況此懲討之請,何等共公之論,而積年靳持,一至於此,臣實憂歎之不已也。伏願聖上,穆然三思,廓然一斷,姑待用刑之日,三司之啓,兩司之論,倂許允從,以伸邦憲,以雪國讎,是臣區區大願,惟聖明留意焉,臣無任屛營祈懇之至。省疏具悉。勿煩,爾其勿辭察職。
敎開城留守李致中書,王若曰,東藩攬轡,夙著澄淸之譽,西京擁旄,爰畀保釐之任。予志方屬,僉擧允諧,睠開府卽我陪京,而居留必須宿望。地連沁水,聲勢保障之相須,路通箕城,人物貨賄之交湊,登廟堂而參務,奚但軡轄之權尊?臨故都而毖頑,殆過藩臬之任重,惟玆管理經略之責,宜資精敏通鍊之才。惟卿,鵠立令儀,鶴潔雅操,自翰苑而處經幄,文學受知於先朝,躋卿班而長憲臺,標榜無聞於當世。遼轄西繡,幾效往役之勞,萊紱南符,寔多坐鎭之績。玆授卿以開城府留守兼管理使,卿其祗服寵命,勉竭良圖。盡陰雨綢繆之謀,莫謂宰相之閑局,處使星絡續之地,宜念孔道之弊源。楸宮護興王之基,灑掃罔缺,花潭訪講學之躅,振勵是先,凡厥稟裁,自有彝典。於戱,牧民禦衆,卿固能恢恢爲治,委任責成,予何必諄諄多誥?行且召矣,往惟欽哉。故玆敎示,想宜知悉。知製敎宋益孝製進
戊申八月二十五日卯時,上御重熙堂。右承旨入侍時,右承旨李亨元,假注書趙台榮,記事官李宗烈·金祖淳,以次進伏訖。上命書傳敎曰,秋到記分製講,明日爲之,處所春塘臺設行。以今番監試初試試所觀之,科場之不嚴可知,科弊雖未快祛,竝與科場而不嚴,是豈成說乎?令國子長預爲曉諭多士,明日入場諸生,坐不以序齒,袖或有書冊,是故犯也,當隨現嚴處,大司成亦難免重勘,以此,分付。向來擧案之混同幼學,雖違本意,不必査拔,亦旣設言,今不可銷刻,而近聞登筵諸臣之言,輒曰多引義不赴云。此擧近來士習中,最開眼處,何可不成其美?捧擧案幼學,則明日咸聚泮宮,待題下,俾各應製,入格人當施賞,一以信王言,一以成其美,此不過應製也,諸生豈或逡巡?以此,分付。上曰,都承旨·同副承旨入侍。出榻敎賤臣承命出傳,兼都承旨沈豐之,同副承旨洪仁浩進伏。上曰,今番科場,欲示嚴飭之意,明日儒生未入之前,使泮長曉諭諸生,書冊無敢捧入,掌議分東西押班,祗迎於場外,仍爲隨入事,分付。豐之曰,臣等明日先詣靑陽門外,以名帖隨人打點矣。上曰,拿處史官分揀。出榻敎命書榻敎曰,玉堂在外·未肅拜人許遞,前望單子入之,待下批牌招察任。命退,承史以次退出。
戊申八月二十五日辰時,上御誠正閣。左承旨與下直守令入侍時,行左承旨黃昇源,假注書趙台榮,記事官李宗烈·金祖淳,慶源府使洪聖淵,以次進伏訖。上曰,守令進奏職姓名。聖淵仰奏訖,上曰,謂爾善治,特爲敍用,仍除此邑矣。聞本邑年事告歉,來春民生之接濟,實爲關念,爾其下去,益念圖治,以思救活之方,可也。何當離發耶?聖淵曰,再明日欲發程矣。命退,諸臣以次退出。
戊申八月二十五日申時,上御重熙堂。同副承旨入侍時,同副承旨洪仁浩,假注書趙台榮,記注官金鳳顯,記事官金祖淳,以次進伏訖。上曰,明日弘化門東西狹及通化門竝開,儒生入之,可也。命書傳敎曰,見卿狀本,本道穡事,比初料與傳聞稍勝,還覺甚幸。南關勝於北關,北關亦不逐邑設賑云,則其所周恤撫摩之方,尤當殫心竭誠,然後民得以全活,卿設或有病,此時本道方伯,來年成熟前,寧有徑遞之理?卿其須悉此意,另加董察,以副朝家倚毗之眷。兩邑守令,雖已狀罷,此後勤慢,另宜考察,使列邑守宰,勿以二人者之請罷,看作磨勘之擧,守令狀罷之難愼,雖緣來者未必優於去者,而然以今本道民事之關心,爲銓官者,必當渴求其優者差送。然或始似不堪任,久當責效者,必須以面以關,申諭提警,俾各夙夜兢畏,則鐵嶺以北,無非善治之邑,其效豈不愈於一時賙救乎?以此傳敎,謄示南北關守宰,如是而一有不治,至於現露,當卽其任所官投竄,竝須知悉事,回諭于咸鏡監司。又命書傳敎曰,慶興之民,昨年碑閣功役,效勞誠不些,今年秋事,以目下推之,諸道頗有告熟之望,而北關中本邑近地,尤不若他邑云。所見雖未知果如所聞,旣甚勞矣,又獨苦矣。夙宵耿耿一念,長在北民,何嘗晷刻弛也?北評事方在南關試邑,待竣事登卽入北,先從慶興,以此傳敎,招諭大小民人,凡所以息肩奠軀之方,一一詢問,仍具意見,詳細條聞。又如除弊蠲役之及時施爲者,許令便宜,慶民旣如是軫念,則近處一般諸邑,依此下敎,一體曉諭,一體措處事,令廟堂措辭行會評事處。命書傳敎曰,騎馬一匹立之,史官一員待命。命退,承史以次退出。
戊申八月二十五日初更,上御重熙堂。坐直承旨入侍時,同副承旨洪仁浩,假注書趙台榮,記事官李宗烈·金祖淳,以次進伏訖。上命書傳敎曰,非陳疏非違牌,而忽稱情勢身病,來至闕外,無意入來,病勢則日前考試時果見之,至於情勢云云。連日行政之餘,別無事端,使之問啓矣。觀此對語,卽以陳舊事件,以病結之者也,單言病可也,竝言情病,萬萬無所據。冢宰重任,雖難徑遞,去就大關捩,不容一任其顚錯。且況屢飭之餘,一味逡巡,自午至夕,以此消遣,國體朝綱之所損非細,由前由後,宜有警勵,吏曹判書吳載純罷職。又命書傳敎曰,吏曹判書前望單子入之。今日夜深,亞銓聞在朝房,今政則參判仍爲之事,分付。又命書傳敎曰,今番兩所試官譴罷人,出榜後始可勘罪,昨日敍用傳旨,混同捧入,當該承旨,從重推考,原傳旨改付標。又命書傳敎曰,長銓未差,三銓給由,政命不可經宿,亞銓之如是違牌,事體所在,不但未安,揆以處義,尤無可執之端。吏曹參判洪秉纘,從重推考,再牌傳旨勿施,仍以前牌申飭,斯速入來開政。仁浩曰,同罪未敍人,隨卽提稟事,曾有定式矣。前承旨申光履,旣已蒙敍,而前承旨李在學,以其同罪,方在罷散中,故敢此,仰達矣。上曰,一體敍用,可也。出擧條命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
親臨春塘臺。秋到記分製講罷後,還內後,內閣·政院·玉堂·藥房口傳問安。答曰,知道。
李敏輔啓曰,今日殿座時,別侍衛不可不備,而兵曹判書李在簡,以身病不爲入來,卽爲牌招,何如?傳曰,允。
洪仁浩啓曰,吏曹參判洪秉纘,三牌不進,推考傳旨,今方捧入矣。政命之無得經宿,旣有飭敎,而連事違召,無意承膺,揆以事體,萬萬未安。所當更請牌招,而一日四牌,有傷事面,何以爲之?敢稟。傳曰,辭疏聞已到院捧入,待批下更爲牌招。
吏曹判書前望單子入之。鄭昌順落點。
兵曹判書前望單子入之。李文源落點。
有政。吏批,判書鄭昌順進,參判洪秉纘牌不進,參議曺允大受由,右副承旨洪仁浩進。以李命植爲禮曹判書,鄭好仁爲右參贊,金鍾秀爲藝文提學,沈頤之爲知春秋,李文源爲軍器提調,直閣單鄭大容,書狀官單兪漢模,都監提調單李文源,禁衛提調單李文源,御營提調單李文源,成均博士單車鳳運,學正單李益烈,學錄單白慶楷,學諭單方在岳,學生鄭泓今加通政,侍從臣鄭宅東父,加資事承傳,同春秋單沈頤之。
兵批,判書李文源,參判具㢞,參議宋鍈侍衛進,參知柳誼入直進,左承旨李亨元進。副司直權·申光履·鄭啓淳。
傳于李亨元曰,科次入侍。
以副應敎李敬五,副校理沈能翼牌不進罷職傳旨,傳于李敏輔曰,只推,更爲牌招。
李敏輔,以兵曹言啓曰,依下敎,結束色執吏書吏金福昌,近仗軍士金聖大等,三十四名處,木綿各一匹施賞之意,敢啓。傳曰,知道。
吏曹判書鄭昌順疏曰,伏以臣於前席陪衛之班,伏奉冢宰除授之恩,此是臣從前力辭之地,在義必遞之職,蒼黃逬出,冒犯違傲,旋承入侍之命,躬奉昭晢之敎,天語勤摯,以溫以肅,勉之以引義之過,飭之以綱紀之嚴,臣情到此,靡所因極。藉曰廉防攸關,株守難改,而論以臣子常禮,義分是懼,遂以暫出伸分,復引自處之意,仰對而退,拚棄廉隅,冒沒承膺,去就郞當,更無可言。噫,懷祿貪榮,固小人之常情,感激叩謝,乃臣分之當然。臣雖愚頑,亦具彝性,則人情所同,臣豈獨異?誠以自來情勢,目下處義,有百難進,無一可膺。人器不稱,姑捨毋論,臺言之憯誣,而禍心隱現,揆論之岐貳,而公議可見,歲月雖久,餘悸尙存,特簡雖異,人言宜恤,此非官師之規,一遞可伸,惟有自靖之圖,永劃是期耳。如臣無似,遭際明時,以下品賤,叨上卿列,天官冢宰,何等重任,中批特授,何等寵渥,而平步兜攬,視同儻來,墻壁靡依,而聖眷獨憐,樗櫟無用,而雨露偏沾。此固人臣際遇,世所禱祀而求之者,如無萬不獲已者,存乎其中,則惟恐無福銷受,何敢有心辭避,而尺守在前,四維有防,徊遑怵惕,跼高蹐厚,當榮而懼,居寵而驚,五內失守,憂喜反常,進杭威命,退甘重誅,細究其情良亦慼矣。記昔臣於簪筆之時,有一重臣,特蒙銓職之恩除,至有筵席之陳懇,而無他情病,只爲盛滿,與臣所遭,不可同日,卽許遞改,不復更除,體下仁恩,與天無極,瞻聆所及,尙今傳誦。臣獨禽誠未格,微諒莫遂,上有閔覆之天,猶阻體恤之恩,頭戴容光之照,獨抱難訴之苦,惶隘冞甚,轉動無路,申控血懇,仰瀆崇聽。伏乞聖明,念名器之當愼,軫私義之難冒,刋臣職名,以嚴重選,勘臣辜犯,以肅朝綱,不勝大願。答曰,省疏具悉。聞臣分二字,欲角勝乎?卿其勿辭,任便去就。
吏曹參判洪秉纘疏曰,伏以臣之庸愚無似,最出人下,而從前踐歷,涯分已踰,直由天地造化之仁,無不陶甄,至若糞土無用之質,亦被薰浴。取諸孤畸之跡,拔之齟齬之途,歷數已叨之地,罔非有隕于天,而甚至溺職犯科,難逭大戾者,亦隨而曲庇覆之,過藏匿之,殊私異渥,若偏於臣。臣於是,感戴聖恩,怵惕周行,于今十數年間,外內要膴,平武穩步,居然秩至亞卿矣。斯皆特出於上簡,未或有資於輿議,每自循省,圖報無地,一自分司有命,瞻近京輦,不敢自附於冗閒,惟期粗勉於殫竭,而一味瘝曠,徒歸尸素,不自意天官佐貳之命,忽下於千萬夢想之外,臣驚惶震越,益無措躬之所。夫是官也,卽所謂銓衡之職,而必也鑑別稱量,激揚通塞,使一世人物,各適其材器之所堪,一世公議,皆服其取捨之攸當,然後方可以不負銓衡之名,而若乃佐貳之責,亦無間於長官之秉柄,三僚之主通,顧其任豈不難哉?以是之故,等卿秩也,而必重是選,其始擬也,至難且愼,其旣通也,不必備望,前輩於此,莫不逡巡却顧,力辭不已者,實非爲飾讓地也。況臣才識,百不猶人,雖於尋常執事之末,尙懼夫不堪任使,未免僨誤,今玆見職,尤何可論?臣本晩第寡朋,久居鄕廬,周流藩邑,廁朝日淺,隊行之間,名面鮮知,官方之際,格例全昩,孤陋之歎,鹵莽之譏,在今朝紳,莫臣若也。縱使臣朝學暮習,承藉僚寀,依樣做去,其可得乎?伏況近日以來,大化旁洽,恢蕩是務,雨露生成,固自聖衷,而對揚將順,惟在選部,則政注之難,視前倍甚,有非如臣譾劣,所堪與聞,則臣雖欲含恩畏義,黽勉趨承,其於必致顚沛,辱寵命而虧至化何哉?左右思惟,冒膺無路,非但私義必遞,有衆知之情勢而已,天牌之下,屢犯違傲,虎符之納,替用褊裨,臣之逋慢之罪,尤無所逃。玆敢披瀝肝血,仰瀆崇嚴。伏乞聖慈,察臣不稱之實,諒臣由中之懇,亟收臣所授職名,勿復濫擬,以重名器,以安微分焉。臣治疏到闕,門鑰已下,且値齋日,不得仰徹,區區衷情,方切悶鬱,此際嚴敎屢下,促令行政,臣又惶隘罔措,直欲鑽地以入,而不可得也。至若長僚之無故違牌,忽地自引,不先不後,適在臣除命之後者,有若緣臣而色斯,竟被譴罷而去矣。顧臣處義,豈容諉諸他事,乘便獨入,冒沒膺命,揚揚若不知者然哉?由前由後,臣之去就,更無可論,而以臣之故,深夜瀆擾,丙枕靡穩,禁扃虛留,終歸方命,積犯大何,有臣如此,生不如死,唯願速賜鐫削,仍加誅殛,以彰臣罪,以肅朝綱,不勝幸甚,臣無任悸慄祈懇之至。答曰,省疏具悉。卿其勿辭,入來參政。
戊申八月二十六日卯時,上詣春塘臺。秋到記儒生分製講入侍時,兼都承旨沈豐之,行左承旨黃昇源,右承旨李亨元,左副承旨徐鼎修,右副承旨尹行元,同副承旨洪仁浩,記事官金孝建,假注書趙台榮,記事官李相璜·金祖淳,檢校直提學徐有防,待敎尹行任,以次隨駕。上具翼善冠·衮龍袍,乘輿出宣化門。藥房都提調金熤,進前奏曰,朝候稍涼,早朝勞動,聖體,若何?上曰,一樣矣。卿則留在本院,可也。駕由建陽門,入靑陽門,詣春塘臺。降輿御幕次,引義唱製述殿講試官,入就位行四拜禮,讀券官判府事李在協,戶曹判書徐有隣,工曹參判趙鼎鎭,對讀官行副司直洪文泳,刑曹參議李勉兢,校理徐配修,考官判府事兪彦鎬,行副司直李秉模·李得臣,參考官行副司直金履禧·李夔,前校理李太亨,前修撰李尙度,以次入就位,行拜禮訖進伏。在協·彦鎬曰,日候頗涼,早朝勞動,聖體,若何?上曰,一樣矣。上曰,新除授吏曹判書牌招。出榻敎上曰,別雲劍鄭昌順退出,命牌祗受後,入來,可也。昌順承命出,還入進伏。上曰,今日之復除,必欲勉出之意,卿勿更辭也。自前情勢之如卿者何限,而末乃無不出之人矣。且以中批,不爲不若廟薦云,則勢當出肅而已,卿其思之也。昌順曰,聖敎之下,無辭更達,而當初大臣云云,在臣道理,實無冒膺之勢。且待罪亞銓也,人言之罔極,亦非臣子所可當聞,以此以彼,銓地一步,卽臣鐵限,今何可晏然出肅乎?上曰,亞銓時事,何可拖引於長銓乎?今若以中批,不若廟薦云,則卿勿行公也。昌順曰,至於中批,在臣身尤爲榮耀,豈敢以此爲辭,而外此情勢,萬無承當之望矣。上曰,吏曹判書鄭昌順推考。出榻敎上曰,卿勿更辭,退呈肅單,可也。昌順曰,咫尺之地,有難更達,退當以文字,仰伸情私矣。仍退出。命書傳敎曰,分義處義,自有輕重,今日復除,出於必欲出之意,今筵筵敎,又不啻申嚴,然猶邁邁,寧有如許臣分乎?問備薄勘,非不知失之太寬,欲出之故,姑不更勘。況近日恢蕩之苦心,廷臣庶幾領會,前望乏人,未有甚於近日。此吏判若不勉出於筵敎之後,則予則曰朝廷無綱紀。吏曹判書鄭昌順,更爲牌招,使之肅命後入侍。仁浩曰,親臨試士,事體至重,而試官李時秀,未及入來,事甚未安,從重推考,何如?上曰,依爲之。出擧條命有隣·鼎鎭書策題,仍命懸之。上曰,讀券官以下,退待捧券入來,可也。在協等退出。命彦鎬開講,孝建呼生員權就度等,以次進講。講訖,命書傳敎曰,秋到記殿講居首純通幼學朴禹圭,直赴殿試,之次通幼學韓錫仁·金宗赫·白光彦·金三龍·鄭仁壽·尹之泰等,今番旣無純通,之次通栍,難以取捨,竝直赴會試,之次略幼學金聲集等,粗幼學李來鉉通栍,旣赴會試,則之次講生,自在替講中,各給一分。命祖淳,呼朴禹圭新來訖。命書傳敎曰,堂疏旣出之後,參班生亦必難安,且此擧終涉苟且,昨日傳敎勿施,今下御題,令兼史與大司成,偕往泮宮,通方外使之製進。上曰,政事望筒,催促持入。孝建承命出,回奏曰,吏曹判書鄭昌順,退出闕外,方陳辭疏云矣。命書傳敎曰,筵敎之後,旣肅命,又開政,而出至闕外,更上辭疏,寧有如許分義?此吏判今日不行公不參政,是不知臣分,吏曹判書鄭昌順,更爲牌招,違牌勿爲呼望,卽爲入來開政。以兵曹判書李在簡,更爲牌招啓辭。命書傳敎曰,殿座時,本兵之長,不可不備員,聞其違牌,果有實病云,許遞,前望單子入之,待下批牌招,傳授命召。上曰,讀券官以下,入來考券事,分付。賤臣承命出,與李在協等,偕入進伏。命在協考券,考至一軸。敎在協曰,若待畢收券,易値侵夜,卿等歸待賓廳,可也。上曰,當該承旨遞差。出榻敎命書傳敎曰,以其家人,近二十年沈屈樂正,每以爲嗟惜,今見其人,又適有窠,掌樂正李敏輔,同副承旨除授,牌招入侍,通禮跪告禮畢。上乘輿出靑陽門,由建陽門,入協陽門還內。諸臣退出。
戊申八月二十六日酉時,上御誠正閣。科次入侍時,左承旨李亨元,假注書趙台榮,記事官李相璜·金祖淳,讀券官判府事李在協,戶曹判書徐有隣,工曹判參趙鼎鎭,對讀官行副司直李時秀·洪文泳,刑曹參議李勉兢,校理徐配修,以次進伏訖。上曰,同副承旨入侍。出榻敎賤臣承命出傳,同副承旨李敏輔進伏。上曰,年今幾何?敏輔曰,七十二歲矣。上曰,視聽無異四五十歲人矣。命在協考券,考訖,以三下李基慶等出榜。命書傳敎曰,秋到記製述居首進士李基慶,直赴殿試,之次進士金碩鉉,直赴會試,之次生員徐有望給一分。命在協等先退。命敏輔書傳敎曰,無必辭之義,承批之後,如是違牌,分義道理,萬萬未安,吏曹參判洪秉纘,從重推考,更爲牌招,申飭行公。又命書傳敎曰,承旨房仍。上曰,吏曹判書上疏入之。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李敏輔啓曰,來初一日輪對日次矣,敢稟。傳曰,爲之。
傳于洪仁浩曰,同副承旨入侍。
傳于李亨元曰,右承旨入侍。
吏曹參判前望單子入之。李在學落點。
吏曹口傳政事,以朴光迪爲利城縣監。
以開城留守狀啓,發兵符傳受事,傳于洪仁浩曰,本府曠務,未有甚於近日,卿則姑勿上來,凡諸委積之事,必須留意整理,考試亦於限內設行事,回諭。
洪仁浩,以刑曹言啓曰,因逃躱罪人金宗純,過限不得捕捉事,兩捕廳行首軍官,爲先嚴囚,過三日若不譏捕,卽爲發配事,親承,下敎矣。所當卽爲擧行,而左邊行首軍官鄭德壽,係是出身,右邊行首軍官崔昌奎,曾經實職,竝移義禁府處之,何如?傳曰,允。
洪仁浩,以義禁府言啓曰,因刑曹啓辭,左邊行首軍官鄭德壽,右邊行首軍官崔昌奎等,竝移本府發配事,允下矣。鄭德壽·崔昌奎等,今方移囚本府,而鄭德壽慶尙道昆陽郡定配,崔昌奎全羅道光陽縣定配,竝以刑曹啓辭內辭意,具罪目,依例發遣府書吏,押送于各其配所,何如?傳曰,姑以三令之意,保放出付該廳,退限五日,過五日後,卽爲還囚草記,此意亦令刑曹知悉,可也。
洪仁浩,以義禁府言啓曰,興陽縣監李光遇,憑閱處之事,傳旨,啓下矣。李光遇時在任所云,依例發遣府羅將,拿來,何如?傳曰,待待命拿囚。
掌令趙武範疏曰,伏以臣才疎性拙,衰與病俱,蟄伏窮巷,已有年矣。其於朝廷得失,生民利病,無所聞見,有如聾瞽,其可以聾瞽而任耳目之責哉?是以前日屢叨臺職,輒犯違傲之罪,而今者一肅恩命,亦豈爲仍冒之計哉?況於月前,以古阜郡奴婢事,辛卯以後本郡守,一竝罪罷,而臣亦其中一人,臣猥以侍從,獨先蒙恩敍,臣之惶愧蹙蹙,固不暇言,而竊恐聖代公平之法,自臣而壞了。伏乞聖上,亟罷臣職,以安私分焉。臣於自劾之章,不宜更有所仰煩,而曾有躬歷而目覩者,玆敢仰陳一言,惟聖明垂察焉。甲辰端午,臣以奉常正,差綏吉園獻官,本園祭享,在昭寧園禮畢之後,臣問園官,則答以園官只二員,祀事竝行,則齋郞祝史不備,故先後行之,乃是前例云。夫豈以堂堂千乘之國,而祭官不足,不得將事於一時,而必也先後哉?臣意則自該曹贊者·謁者外,加差執事二人,與園官分爲齋祝,則似或合宜,而此關祭享大事,不可以蕘言,輕易變通。伏願下詢大臣,仍令禮官,稟旨定式焉,臣無任屛營祈懇之至。省疏具悉。疏辭令該曹議于大臣稟處,爾其勿辭察職。
戊申八月二十七日卯時,上御誠正閣。同副承旨入侍時,同副承旨李敏輔,假注書趙台榮,記事官李相璜·金祖淳,以次進伏訖。上曰,他承旨入侍。出榻敎賤臣承命出傳,右副承旨洪仁浩進伏。命書傳敎曰,雖過矣,出場無期,一伸亦無妨,吏曹參判洪秉纘許遞,前望單子入之,待下批牌招察任。命敏輔讀公事,仍書判付訖。命退,承史以次退出。
戊申八月二十七日巳時,上御重熙堂。右承旨入侍時,右承旨徐鼎修,假注書趙台榮,記事官李相璜·金祖淳,檢校直提學徐有防,待敎尹行任,以次進伏訖。上曰,弘文提學入侍。出榻敎上曰,都承旨·右副承旨入侍。出榻敎賤臣承命出傳,兼都承旨沈豐之,右副承旨洪仁浩,弘文提學徐有隣進伏。命泮儒應製試券科次訖。命書傳敎曰,泮儒應製,表居首三中一生員尹光閔,賦居首三上幼學金箕殷,庸學中具諺解一件賜給。表之次三中幼學金師範,進士嚴耆,賦之次三中幼學張大協·金世淳,各紙三卷筆五枝墨三笏。表三下幼學金鑢·尹永偉·南惠寬·金相任·李在紹·尹瑀·徐潞修·南鼎寬·權行彦·徐俊輔·申佐東,生員尹最遠,賦三下幼學柳重卨·姜世恭·金孝進·姜應一·黃載鼎·趙道寬·李重淳,進士李光斗,幼學李光冕·沈曅·朴宗亨·韓用霖,各紙二卷筆三枝墨二笏賜給。又命書傳敎曰,今聞利城縣監吳正根,以親年八十,不得赴任云,改差,令該曹,口傳拔例擇差,待下批明日辭朝,給馬下送。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
自午時至酉時,灑雨下雨,測雨器水深一寸八分。
李敏輔啓曰,禮曹判書李命植,除拜後過三日不爲出肅,依定式推考警責,仍卽牌招,何如?傳曰,允。
傳于尹行元曰,左副承旨與利城縣監入侍。
傳于洪仁浩曰,右承旨入侍。
傳于洪仁浩曰,京畿監司入侍。
傳于李敏輔曰,戶兵換房。
李敏輔,以禮曹言啓曰,每年各陵展謁,春則二三月,秋則八九月取稟事,曾有定式矣。今秋展謁,定於何陵,而以何間擇日乎?敢稟。傳曰,今年陵幸,當行於永陵,情禮則然,而春幸未果,秋謁在所不已。目今事勢,勢難多日經宿,雖出令,亦必爭執,不得不中止,當謁近地陵寢,而適閱謁陵謄錄。去戊申九月,先朝展謁宣·靖陵,今番陵幸,亦當以本陵爲之,日字以來月旬前,擇入,可也。
傳于李敏輔曰,今番秋幸卽近道,畿驛馬外,外道驛馬,勿爲徵來事,分付兵曹司僕。
趙台榮先汰後拿代,以白慶楷爲假注書。
李敏輔,以禮曹言啓曰,陵幸取稟草記批旨內,今年陵幸,當行於永陵,情禮則然,而春幸未果,秋謁在所不已。目今事勢,勢難多日經宿,雖出令,亦必爭執,不得不中止,當謁近地陵寢,而適閱謁陵謄錄,去戊申九月,先朝展謁宣·靖陵,今番陵幸,亦當以本陵爲之,日字以來月旬前擇入,可也事,命下矣。卽令日官推擇,則來九月初一日拘忌,初二日初三日初四日吉,初五日拘忌,初六日吉,初七日初八日國忌齋戒正日相値,初九日初十日拘忌云。以何日定行乎?敢稟。傳曰,以初六日爲之。
李敏輔,以奉常寺官員以都提調·提調意啓曰,東籍親耕田所種皮黍打作,則所出爲一石五斗,皮粘粟打作,則所出爲一石四斗,皮稷打作,則所出爲三石五斗之意,敢啓。傳曰,知道。
李敏輔,以兵曹言啓曰,今此冬至兼謝恩使一行赴燕時,所把驛馬,必須前期分定然後,可無窘急之患,應把驛馬四十四匹,依前例忠淸道八匹,全羅道九匹,慶尙道二十匹,來九月十五日京中逢點,原春道四匹,咸鏡道三匹,同月二十日,直送安州逢點之意,各道監司處,行移,何如?傳曰,允。
李敏輔,以備邊司言啓曰,卽見黃海監司李敬倫狀啓,則盛陳綿農失稔之狀,仍以爲在前如此之歲,以錢代捧,便成已例,各軍門各衙門所納布及江都所送選武布,各樣當年條,特許代錢事,請令廟堂,稟旨分付爲辭矣。本道綿農,參以傳聞,考之狀辭,可驗其失稔之實狀,則趁早許代,實爲安民紓力之道,而道內各邑,必有彼此優劣,依昨年例,綿歉尤甚處,各軍門各衙門納布及江都所送選武布等,各樣當年條,特令純錢代納。其中稍勝處,錢木參半,恐合事宜,而若其區別分等,不必更爲狀請,一從所見量宜擧行後,登聞之意,一體分付,何如?傳曰,允。果有尤甚與稍勝之別,則依此分等,代錢固好,而不然則能無難辦之慮乎?稍勝處則三軍門軍布外,一體許令純錢,如無稍勝處,更爲狀聞事,分付,可也。
李敏輔,以禁衛營言啓曰,本營哨官金慶源,莫重宮墻外考察,不勤警巡,事極駭然,爲先汰去,以懲其無嚴之習,何如?傳曰,允。
刑曹啓目,濟用監書員崔壽源原情云云。試望落點,何等嚴重,而一二所試官,上下換差之文蹟,擅自書出,以致各司謄布之境,究厥所爲,萬萬痛駭,自本曹考律科罪,何如?判付啓,後弊所在,不可歇勘,各別嚴治,放送爲良如敎。
兵曹判書李文源疏曰,伏以臣昨於雲劍昵侍之際,特降恩旨,以臣爲兵曹判書,惝怳震駭,如頭觸柱,咫尺帳殿,回旋不得,遂未免卽地出肅,復趨陪班,殆無異於若固有之者然,循顧初心,憫蹙惶愧,誠莫知置身之所也。噫,以臣無似,孤負聖恩,遇事顚錯,到處僨敗,淸朝簪笏,矢心自劃,而分司宿直,旣非臣子之所敢祈免,秋部春曹,適當事會之迫隘,前後除拜,一皆竭蹶,日夕慙懼,若隕淵谷。今此司馬之職,又何爲而至哉?本兵國之重任耳。雖從古名碩望實俱隆者,無不逡巡却顧,如臣愚陋,不翅僬僥之負千勻,覆餗之災,可立以待。且甄別流品,裁量人器,東西銓等耳。僨誤於東,冒沒於西,臣固自恧,人謂斯何?況今聖志益勵,大化旁流,積年淹滯之類,次第收錄,惟其對揚之方,專在銓衡之地,而以臣固寡之見,茫昧之識,許多武士之埋沒京鄕者,將何以搜獵振拔,以仰副聖意之萬一也哉?以此以彼,堪承無路,其不可以蹔時呈身,晏然爲仍冒之計也決矣。玆不得不披瀝衷懇,仰瀆宸嚴。伏乞聖慈,俯垂矜諒,將臣見叨之任,亟賜鐫斥,以重公器,以安賤分,不勝大願云云。答曰,省疏具悉。卿其勿辭行公。
戊申八月二十八日卯時,上御誠正閣。左副承旨與利城縣監入侍時,左副承旨尹行元,假注書趙台榮,記事官李相璜·金祖淳,利城縣監朴光迪,以次進伏訖。上曰,守令進奏職姓名。光迪仰奏訖,上曰,銓曹以擇差除爾此邑,爾其極力圖治,以濟民生,可也。當觀勤慢,自有收用之擧矣。且本邑連爲不治之餘,必須殫竭,可也。命宣諭,仍命先退。上曰,假注書趙台榮,先汰後拿。出榻敎命退,承史以次退出。
戊申八月二十八日申時,上御誠正閣。左承旨入侍時,左承旨李享元,記事官金孝建·李相璜·金祖淳,京畿監司洪秀輔,以次進伏訖。上曰,年事,何如?秀輔曰,無前大豐矣。上曰,幸行旣定,道路橋梁之修治,無急速之患耶?秀輔曰,日字尙餘四五日,似無未及之慮矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于李亨元曰,同副承旨馳詣宗廟·景慕宮,奉審摘奸以來。
尹行元啓曰,宣惠廳堂上李在簡入侍命下,而時無職名,令該曹口傳付軍職,何如?傳曰,允。
兵曹口傳政事,副司直李在簡。
李亨元啓曰,宣惠廳堂上李在簡·尹蓍東,繕工監提調徐有隣·李秉模,京畿監司洪秀輔,依下敎來待矣。傳曰,入侍。
傳于尹行元曰,同副承旨與工曹判書·漢城判尹入侍。
以禮曹判書李命植初度呈辭,傳于李敏輔曰,動駕當前,許遞,政官牌招開政,以在京無故人差出,待下批牌招察任。
以吏曹參判李在學牌不進推考傳旨,傳于李敏輔曰,許遞,今日政差出。
以吏曹參議曺允大牌不進罷職傳旨,傳于李敏輔曰,只推。
有政。吏批,判書鄭昌順進,參判未差,參議曺允大牌不進,同副承旨李敏輔進。以李在簡爲禮曹判書,洪秉纘爲吏曹參判,兪漢謨爲掌樂正,尹聚東爲龍仁縣監,吳鼎源爲兵曹正郞,兼執義單兪漢謨,冬至使書狀。
兵批,判書李文源進,參判具㢞病,參議宋鍈入直,參知柳誼病,左承旨李亨元進。以宋載經·鄭昌聖爲知事,金復淵爲武兼,李殷昌爲忠淸水虞候,副司直洪秉纘·黃昇源·李殷模,副司果兪漢謨,副護軍吳正根。
李敏輔啓曰,陞補限內不爲設行,大司成直捧禁推傳旨事,曾有定式矣。大司成金載瓚,今朔陞試,不爲設行,依定式禁推傳旨捧入之意,敢啓。傳曰,今番則事勢似然,一兩日內,使之設行。
以禁府都囚徒,傳于洪仁浩曰,時囚罪人李勉齊·申憙淵·兪漢忠,考律勘放,閔是祥·趙台榮,付過放送。
以慶尙監司狀啓,醴泉渰死人,爲先擧槪陳聞事。傳于李敏輔曰,觀此狀本,極爲矜惻,嚴飭地方官,斯速拯出後,形止狀聞,科儒之外,又有行人云。待拯出考其牌號,分付本地方及原居地方,各卽另施恤典,其中生前,如有還穀身布當捧者,特竝蕩減事,回諭。
李敏輔,以文禧廟營建廳言啓曰,本廳堂上行副司直臣尹蓍東與監造官繕工監監役官臣趙鎭奎,進詣本廟奉審,則廟內外俱無頉處之意,敢啓。傳曰,知道。
尹行元,以禮曹言啓曰,卽接四館所牒報,則丙午二月初五日,春到記入格幼學安以謙·金鳳擧·崔鳳五·鄭箎·李仁熙給二分,同年四月十六日,日次殿講入格幼學許鏶給分,同年八月初六日,秋到記入格幼學李亨寓·鄭弘善給二分,同年十月十六日,日次殿講入格幼學李昌臣給一分。丁未正月十一日,春到記入格幼學朴師善·宋濟康·權·李克悌·宋命奎·權耉·白大·方義坤·李應宗·康就昇·洪夏正·咸性濟·李尙沃·金尙爛給二分,同年二月十三日,日次殿講入格幼學李運恒給一分,同年七月二十八日,秋到記入格幼學金魯範·許·尹德年·韓耆裕·李昌游·金永弼給一分,同年十二月二十四日,日次殿講入格幼學朴龍培·康濟臣·丁載孝給一分。戊申正月十二日,春到記入格幼學鄭華錫·金樂宗·方仁擧·權得中給一分,同年八月二十六日,秋到記入格生員權就度,幼學金聲集·丁載默·李策·安敬默·李哲宗·朴師曾·李東宇,給一分事命下,而依例許赴事,報來矣。給二分幼學安以謙·金鳳擧·崔鳳五·鄭箎·李仁熙·李亨寓·鄭弘善·朴師善·宋濟康·權·李克悌·宋命奎·權耉·白大·方義坤·李應宗·康就昇·洪夏正·咸性濟·李尙沃·金尙爛,給一分幼學李昌臣·李運恒·金魯範·許·尹德年·韓耆裕·李昌游·金永弼·朴龍培·康濟臣·丁載孝·鄭華錫·金樂宗·方仁擧·權得中,生員權就度,幼學金聲集·丁載默·李筞·安敬默·李哲宗·朴師曾·李東宇,給分幼學許鏶,依例許赴於今式年文科初試,較藝等第之意,分付,何如?傳曰,允。
李亨元,以兵曹言啓曰,今此陵幸時隨駕營門,則今年當次營門,當爲擧行,而禁軍及馬步軍,幾番幾哨磨鍊乎?敢稟。傳曰,步軍十哨,馬兵三哨爲先廂,鄕軍五哨,騎士三番爲後廂,禁軍三番隨駕,可也。
李亨元,以司僕寺官員,以一二提調意啓曰,今此宣陵·靖陵展謁時,各差備入把馬磨鍊,別單書入,而其中驛馬,則令兵曹依例知委各驛,使之直爲入把,何如?傳曰,允。
李亨元,以兵曹言啓曰,今此幸行時,各差備驛馬,不可不應把處外,一竝減省,本曹驛馬及京畿驛馬,補把之意,敢啓。傳曰,知道。
持平吳泰彦疏曰,伏以星霜不淹,文禧廟祥禫已過,一天之讎冤未復,八域之悲憤冞切。伏念臣以遐土賤品,濫通仕籍,偏蒙仁覆之天,不以遐方而賤棄之,惟以遠人而優恤之。始焉昵侍堂后,而猥承寵擢之敎,今也忝居騎省,而偏被曲庇之澤,感激恩造,報答無路,惟思殫竭奔走之役,粗效夙宵之責,而不自意聖恩誤加,柏府除旨忽至,聞命惝怳,不知所以自措也。竊念臣以人則至愚也,以居則絶遠也。見聞不博,知識茫昧,雖尋常官職,猶多不稱之懼,況乎淸朝耳目之任,諫諍之職,豈臣夢想之所到,亦豈公議之所許哉?恩除特下,召牌儼臨,以首頓地,感涕交頤,惶隕震迫之極,豈容少緩於祗肅恩命,而顧以千不近似之人,自處以臺官,晏然承膺,萬萬惶悚,納牌禁門,退伏私次,罪犯違傲,惟俟重勘,而累日已過,譴罰不加一向逡巡,尤增死罪,冒沒出肅,雖伸叩謝之忱,而因仍蹲據,自歸冒濫之科,不得不略入文字,仰暴衷懇。伏乞聖明,亟命鐫改臣所帶職名,以重公器,以安私分焉。臣旣不以見職自居,丏免之章,不宜猥及他說,而春秋之法,亂臣賊子,人人皆得以誅之則,臣之所嘗腐心而痛骨者,豈不一陳之也?蓋自丙丁以來,亂逆層生,旣凶且憯,臣居在遐陬,見聞不逮,雖未詳諸逆之本末,而其窮天極地,不磨不滅之至痛至冤,豈有若丙午五九月之變也?聖子誕生,位號已定,方仰疹痘平復之慶,遽纏臣民罔涯之痛,遐荒之地,雖深山窮谷,莫不奔走悲號,及承慈聖諺敎之下,始知禍變之作,果有所慫慂也。愚夫愚婦,亦皆扣胸而切齒,爭言儲君之讎,不可不復,凶賊之肉,不可不磔,卽此而可知秉彝之同得乎天也。臣入京之後,得之閭巷之間,參之章奏之上,所謂妖媼之徑斷乳道,逆醫之必投熱劑,豈渠之自辦也?賊偉之不滿同慶,而凶言肆發於公會,十七字刀割自擬元戎,眞贓畢露,顧瞻他日,凶供已具,惟此一節,自是渠輩之斷案,則殿下何惜乎劇逆大憝,尙不置之法而加之誅耶?一日二日,人紀已斁,天理將晦,環東土數千里,將作無父無君之地,豈不痛哭而流涕也哉?伏願殿下,廓然乾斷,拿囚媼醫及偉·宇諸賊,待用刑亟正王法,以雪神人之憤焉。討復之章,不宜贅及他說,而臣生長北方,備諳邊事,請以其目下所見而略擧焉。關北節度使之三月,而移駐鏡城本營,十月而出鎭鍾城行營者,以其一帶江水,限以彼地,朝夕待變之故也。自前春秋操鍊,乃是詰戎不易之政,而近年以來,朝家特軫歲歉民飢之弊,多年停廢,仰認懷保之至意,而戎政則未免廢弛之歸也。所謂大將,虛擁軍簿,不與士卒相接,將不知卒,卒不知將,合操之廢却,而將官昧坐作進退之方,點閱之抛置,而軍卒有逃,故病弱之弊。所謂馬兵,卽各部行伍之選卒,而立馬者絶無,親騎衛乃大將手下之親兵,而借乘者居多,其他軍裝之不備,器械之不利,推此可知,豈不大可寒心哉?就以道路之所聞,參看營閫之都試,戎政之疎虞,南關亦如是,今欲猝然釐改,則恐有騷擾之慮,而繼自今另飭道臣帥臣,更加漸次釐正,闕額者代定,無馬者備立,戎裝而整齊焉,軍器而精利焉,則玆豈非緩急之所可恃耶?惟聖明留意焉。且伏念今年穡事,七道皆有豐稔之望,而北路未免慘歉之慮云,臣旣未目見,雖未知淺深之如何,而曾在甲辰,北歉孔慘,億萬生民,幾乎盡劉之境,而賴我聖上北顧曰咨,出內帑而輸送之,減御膳而補賑之,昔之顑頷,今焉鼓腹,始也顚連,終焉安堵,老羸癃殘,莫不翹首天門,仰祝聖恩曰,從今至死之年,皆聖君之賜也。遐荒之民,有何裨補於國家,而聖上之勞念至此,朝家之賑恤至此云,而感激流涕,願少須臾無死,仰答君恩,又何北民無福,飢饉荐臻,重貽聖上宵旰之憂也?朝家接濟之方,宜無所不用其極,而其芻牧之責,專在於守宰,請以其所嘗經歷者言之,千里之地,飢莩滿野,九重之內,玉食靡甘,至於減獻而撤膳,則爲守令者,寧或自私其廩祿,不恤其民,而北關則雖當極歉,自無官廩減削之規,一依豐年所捧之例,而不能輸大米,則倍徵以小米,不能納本色,則責之以他穀,鞭打飢民,不遺一粒,充於官庫而後,買馬之裨將,貿布之衙客,大開市門,恬不知愧,固不足責之於此輩,而爲命吏者,其心安乎否乎?一有捐廩而救飢,私備而補賑,則輒皆笑之以不緊,歸之於要名,如是而寧有視官如家,視民如子者乎?自方伯以下,至於州牧郡縣之臣,皆體我聖上若保如傷之至仁至德,則何憂乎歲凶,何患乎民飢乎?惟在董飭之如何,擇人之與否,伏乞聖明留念焉。臣以遐方孤殘之人,初忝臺地,豈敢生意於論劾人物,而旣有所聞之駭然者,事係荒年民情,玆不得不尾陳焉。德源府使崔重敎,官政多失,民怨狼藉,聽斷由於嬖妓,橫斂縱於吏奴,夤緣受賂,而漏饒戶於還案,抑勒貨錢,而施懸罰於富賈,凡此數事,已係不法,而憑藉牛酒之禁,又何徵贖之甚也?擧軍箔漢之罰,已有一百三百之徵入,濁醪燒酒之贖,乃有二十四十之折定,設禁雖諉於凶歲之縻穀,徵錢終歸於私橐之肥己。民謗愈起於下,官威益肆於上,徵罰之未快,而定屬良家之女,納贖之不足,而枷囚科儒之母,民情騷然,痛哭出境云,聽聞所及,萬萬駭然。如此之類,不可置之於字牧之任。請德源府使崔重敎,施以譴罷之典,斷不可已也。臣愚衷所激,不恤禍福,妄有所云云。固知誅責之隨後,必無幸矣,而區區寸忱,惟在於告君無隱,爲民祛弊而已,顧何敢計較利害也?言不擇發,自犯瀆擾之科,罪積逋慢,只俟鈇鉞之誅。伏乞聖明,不以人徵而廢言,則國家幸甚,生民幸甚云云。答曰,省疏具悉。勿煩。戎政事,所陳是矣,當留意。民事,令廟堂草記,稟處。崔重敎事,風聞難以盡信,此時守令迎送之弊,亦不可不念,令道伯親執,各別嚴査,使之逐一狀聞。爾其勿辭察職。
戊申八月二十九日巳時,上御誠正閣。兵曹判書·宣惠廳堂上·繕工監提調·京畿監司入侍時,左承旨李亨元,假注書白慶楷,記事官李相璜·金祖淳,兵曹判書李文源,宣惠廳堂上李在簡·尹蓍東,繕工監提調徐有隣·李秉模,京畿監司洪秀輔,以次進伏訖。有隣曰,今番幸行,係是近陵,排設所用,所當依定例,以半幕次磨鍊,而今春旣無排設上下之事,又當渡涉時船艙排設,則以東西近陵上下之數不無不足之慮,半幕次特爲加磨鍊上下,此後或値有船艙幸行,而前等無上下之事,則依此例磨鍊,無船艙近陵幸行,則一依定例,以半幕次擧行,無敢引此爲例事,竝爲定式施行,何如?上曰,依爲之。出擧條文源曰,在前陵幸時,挾輦軍四百名,餘軍二百名替代,而昨秋陵幸時,挾輦軍三百名,餘軍一百五十名替代矣,今番則何以磨鍊乎?上曰,挾輦軍三百名,餘軍一百名爲之,可也。出擧條文源曰,在前陵幸時,弘化門外留都,守摠兩營,輪回擧行矣。今番則兩營中,何營爲之乎?上曰,以當次摠戎廳爲之,可也。出擧條文源曰,在前陵幸時,十里外斥堠伏兵傳語軍,守摠兩營,隨其施方擧行,而當日回鑾時,則斥堠伏兵,連因特敎置之矣。今番則何以爲之乎?上曰,置之,可也。出擧條文源曰,幸行回鑾後,隨駕軍兵犒饋,近年連以乾物擧行矣。今番則何以爲之乎?上曰,依近例爲之,可也。出擧條文源曰,幸行時留都營狀啓,例爲付撥,而或有時急之事,則京畿驛馬待令事,曾有定奪矣。今亦依此擧行乎?上曰,依爲之。出擧條亨元曰,取考禮曹謄錄,則先朝戊申壬戌丙寅年,宣·靖陵幸行時,留都百官,一依陪從服色,而庚戌年寧陵幸行時,癸丑戊子年獻陵幸行時,當宁己亥年寧陵幸行時,留都百官,以靑天翼,只佩劍陪從江頭事,稟旨擧行矣。今此宣·靖陵幸行時,留都百官服色,以何年例磨鍊乎?禮堂適未入侍,故敢此,仰稟矣。上曰,使之依近例磨鍊,可也。出擧條上曰,右副承旨·同副承旨入侍。出榻敎賤臣承命出,與右副承旨洪仁浩,同副承旨李敏輔,偕入進伏。上命書傳敎曰,陵幸定日後,前期例行瑞蔥臺試射,而砲銃等技,闕內勢難爲之,當親臨郊館設行,以此,分付。日字則儒而到記,武而瑞蔥臺,古例每於前一日出令,更待下敎事,分付。上曰,吏曹判書入侍。賤臣承命出,與吏曹判書鄭昌順,偕入進伏。上敎昌順曰,卿之一向引義,無乃過乎?今日政命,已下於登筵之後,卿須勿復更辭,卽爲行政,可也。昌順曰,臣非不知義分之是懼,聖恩之是感,而只緣舊遭之非細,銓地一步,便成鐵限,日前肅命,已極冒沒,今又承吏判入侍之命,而遽復登筵,於是乎臣罪益大。伏願聖上,曲加體諒,亟施刋改焉。上曰,卿勿過辭,今番特除,非爲循例,方當恢蕩之時,卿之才猷,予所深知,予言不再,卿須細量焉。昌順曰,臣若今復冒沒行政,則是國之四維,由臣而壞矣,豈不可憫乎?仁浩曰,筵席辭職,非一品則例不得爲,況於筵敎申飭之下,縷縷陳懇,事甚屑越,極爲未安,吏曹判書鄭昌順,推考,何如?上曰,勿推,可也。出擧條命退,諸臣以次退出。
戊申八月二十九日申時,上御重熙堂。右承旨入侍時,右承旨徐鼎修,記事官金孝建·尹行任·金祖淳,以次進伏訖。上命書榻敎曰,吏曹參判許遞,今日政差出。又命書傳敎曰,宣·靖陵,先朝展拜時,戊申丙寅年則靖陵親祭,宣陵攝行,壬戌年則宣陵親祭,靖陵攝行,今番則依戊申年例,靖陵親祭,宣陵攝行事,分付禮曹。命退,諸臣以次退出。
戊申八月二十九日申時,上御誠正閣。右副承旨·同副承旨與工曹判書·漢城判尹入侍時,右副承旨洪仁浩,同副承旨李敏輔,假注書李貞運,記事官李相璜·金祖淳,兼工曹判書具允鈺,漢城判尹徐有防,以次進伏訖。上曰,兵曹判書入侍。賤臣承命出,與兵曹判書李文源,偕入進伏。允鈺曰,今此行幸,期日迫近,船艙造築,一時爲急矣。取考謄錄,則從前行幸時,應入船隻,多則爲五百餘隻,少不下三百餘隻,此蓋卜定於畿甸及近道而然也。今番則他道捉船,非所可論,畿船之及期盡到,亦未可必,卽今東西江搜括者,不過爲百餘隻,御駕裝船及船艙所入左右挾船,必滿三百餘隻然後,方可僅僅當用,而以今見存之數,萬無分排之勢,其爲罔措,不可勝達。臣旣伏承取用最少前例之下敎,勢將就駕營及各司中依前分送處,減數磨鍊。如是則庶或爲方便之道,而亦可免大段生事之患,故敢此,仰達矣。上曰,依爲之。出擧條文源曰,在前陵幸,當日回鑾時,侍衛全數磨鍊,而近年多有減數磨鍊之例,今番則何以爲之乎?上曰,此是不遠之地,全數隨駕,到江頭渡涉以後,則依昨秋陵幸例,隨駕可也。出擧條命書傳敎曰,先朝亦有已行之故事,今番陵幸時,倭槍手除之,以挾輦砲殺手,準原數磨鍊事,分付。又命書傳敎曰,先朝各年渡涉時下敎,亦於己亥行幸,將此申飭,而爭先登船,競相喧囂,揆以紀律,不但萬萬駭然,一有蹉跌,尤豈成說?以此意,先令廟堂,嚴飭隨駕營門及各司,禁喧及禁爭登等節,亦令隨駕營門,別定將卒,畿營別定差使員,約束禁戢。如是而有犯科,則將臣道臣,難免其責,以此一體,嚴飭。仁浩曰,卽見嶺伯狀啓之來到者,則有觀光次上來儒生,渡涉時有渰沒之患云,聞極慘然矣。上曰,狀啓入之。賤臣承命出持入。上曰,無論京鄕儒生,有此傷命,亦可謂渠輩厄會也。敏輔曰,近來場屋紛畓,易致蹂躪,臣髮短心長,爲人家赴擧子弟,不能無深慮矣。顧今科制,不可無變通之擧,依先朝面試例爲之,則似可禁紛畓之弊矣。上曰,面試之法,亦難一禁其奸僞,且一爲此法,則遐鄕免軍役之類,亦無以與起,科制變通,非不好矣,而事勢亦難卒然爲之矣。丙申以後,非不嚴飭場屋,而近則漸至蕩然,蓋未得矯救之策而然也。敏輔曰,設爲鄕貢之法,以作赴擧之規,則紛畓之弊似勝矣。又立薦主之法,則雖有勢力者,似無無實應薦之弊矣。上曰,此言則好,而此亦必不成之事也,其如承佐之無人,何哉?科規別無可改者,惟在因舊法,而修明之而已,若夫鄕貢薦法,徒增其紛紜矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,來初五日,朝參日次,而靖陵親祭齋戒相値,頉稟之意,敢啓。傳曰,知道。
傳于李亨元曰,軍士房承旨入侍。
傳于洪仁浩曰,工房承旨入侍。
李亨元啓曰,明日親臨慕華館·瑞蔥臺試射時,洗馬坪分所,命官當爲進去,何大臣進去乎?敢稟。傳曰,右議政進去。
李亨元啓曰,今此試官望中,時無職名人,令該曹口傳付軍職,何如?傳曰,允。
李亨元啓曰,明日大駕詣慕華館後,王大妃殿·惠慶宮問安。何承旨進去乎?敢稟。傳曰,同副承旨進去。
傳于李亨元曰,明日出宮門路,以協陽門爲之。
洪仁浩啓曰,吏曹判書鄭昌順,參判洪秉纘,參議曺允大牌不進推考及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,允。
以吏曹參議曺允大牌不進罷職傳旨,傳于洪仁浩曰,只推。
洪仁浩啓曰,吏曹參議曺允大,旣有只推之命,一體牌招,何如?傳曰,旣有調理間給由之命,此啓辭勿施,差病間姑勿出牌。
有政。吏批,判書鄭昌順式暇,參判洪秉纘進,參議曺允大受由,同副承旨李敏輔進。啓曰,判書鄭昌順式暇,參議曺允大受由,小臣獨政未安,何以爲之?敢稟。傳曰,仍爲之。以李在簡爲分內局提調,申光儀爲監察,白師謹爲舒川郡守。
兵批,判書李文源進,參判具㢞,參議宋鍈病,參知柳誼入直,左承旨李亨元進。以李聖圭·趙鼎鎭爲都摠管,金載順爲副摠管,李章漢爲羽林將,金正漢爲天摩僉使,尹致垕爲忠壯衛將,李儒敬爲宣傳官,副護軍姜柱海,副司直李在學,副摠管單趙鼎鎭。
傳于李亨元曰,坐直承旨入侍。
李敏輔,以奎章閣言啓曰,原任提學吳載純,守宮閣臣受點矣。方在罷散中,何以爲之?敢稟。傳曰,敍用,可也。
兵曹口傳政事,副司直吳載純。
以別軍職廳守宮望單子,傳于李亨元曰,罷汰人朴思弼外,罪名竝分揀,令該廳修單子以入。
以慶尙監司狀啓,金海等邑民家頹壓恤典題給事,傳于李敏輔曰,金海等三邑頹戶,至於此多,道內各邑,均有登熟之望,而獨彼頹戶之受困,殊甚矜惻,卿其拔例接濟,務盡懷保之方,元恤典依例擧行事,卽爲回諭。
以咸鏡監司啓本,穩城府定配罪人黃一哲,慶源府爲奴罪人景宅到配事,傳于洪仁浩曰,移配關南事,回諭。
李敏輔,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
李敏輔,以賑恤廳言啓曰,七月朔內,各部字內病幕·病民及物力上下數爻,已於月終修啓矣。八月月終病幕·病民時存之數,東部字內病幕·病民,已盡撤入,西部字內病幕一處,病民二名,南部字內病幕二十處,病民二十二名,北部字內病幕二處,病民五名,合病幕二十三處,病民二十九名。月內新舊幕或造給或添補合,空石七百十二立,長木一百六十二箇,網兀二十立,蓋草一束半,死亡二十八名,恤典各布一疋錢一兩式,隨卽題給,使各該部申飭埋葬之意,敢啓。傳曰,知道。
李敏輔,以禮曹言啓曰,今九月二十二日,大殿誕日陳賀,國忌齋戒相値,事當退行,而自前如此之時,有啓稟後擧行之例矣。今番誕日陳賀,以同月二十四日退行,磨鍊節目,何如?傳曰,權停。
李敏輔,以宗親府郞廳,以有司堂上意啓曰,今此宣陵·靖陵幸行時,宗臣每品十二員,例爲隨駕,而摠管及老病外,只是二員,以此數依前隨駕之意,敢啓。傳曰,知道。
李亨元,以兵曹言啓曰,在前慕華館親臨試射時,設布帳及斥候伏兵,因傳敎置之矣。今番則何以爲之乎?敢稟。傳曰,置之。
李亨元,以兵曹言啓曰,明日慕華館親臨瑞蔥臺試射時,隨駕軍兵,依傳敎磨鍊,而留營留陣,何以爲之乎?敢稟。傳曰,竝置之。
李亨元,以兵曹言啓曰,取考渡涉陵幸時前例,則己亥年寧陵幸行時,先驅禁軍及先廂馬步軍,大駕到津頭,次次先渡矣。軍兵渡涉之際,自多紛踏之慮,今番則先廂禁軍馬兵及後廂禁軍騎士,待城門開先詣渡江,似合事宜,而係是軍兵去就,臣曹不敢擅便,何以爲之?敢稟。傳曰,依此爲之。
李亨元,以備邊司言啓曰,本司堂上未還差者多,行知中樞府事鄭昌聖,知中樞府事宋載經,行副司直沈頤之,行副司直李在學,吏曹參判洪秉纘,還爲差下,以爲明日陪班進參之地,何如?傳曰,允。
李亨元,以備邊司言啓曰,卽見摘奸備郞手本,則病民出幕,爲二十三處,病民爲二十九名矣。秋涼已高,癘氣快息,所謂病民者,亦皆已出場之類,備郞摘奸,自今日停止之意,敢啓。傳曰,知道。
李亨元,以壯勇營言啓曰,來十一月當本營一番右中司屬,京畿左哨軍兵,來十月二十七日,京中逢點,依節目準二朔立番之意,本道監司處,預爲知委,何如?傳曰,知道。
李亨元,以訓鍊都監言啓曰,今九月初二日,慕華館擧動時,西營入直禁衛營鄕軍,以訓局軍替代事,自兵曹節目啓下矣。軍四十名,哨官李運祥率領,與禁衛營鄕軍替代入直,還宮後,還爲替直,而待標信擧行之意,敢啓。傳曰,知道。
徐鼎修,以工曹言啓曰,今此宣陵·靖陵幸行敎是時,隨駕百官及軍兵,過涉使用次,依前例松坡·漢江·露梁·楊花·臨津等五鎭津船,合七十三隻當捉來矣。二隻式留置,俾通行人,其餘六十三隻,分半左右,以爲使用之地,何如?傳曰,允。
徐鼎修,以工曹言啓曰,今此宣陵·靖陵幸行敎是時,許多軍兵及各司下人渡涉之時,不無雜亂之弊,量其人馬容載,計其船隻分排,整齊而後,可無紛爭墜溺之患,而以本曹數三下隷,決無號令禁雜之勢,不可無別樣變通之道,依例分付守禦·摠戎兩廳,軍牢旗手各十雙,使之定送,哨官一人領率,來待津頭,以爲排立禁喧之地,何如?傳曰,允。
洪仁浩,以義禁府言啓曰,時囚罪人李勉齊·申熹淵·兪漢忠,考律勘放,閔是祥·趙台榮,附過放送事,命下矣。閔是祥·趙台榮等,附過放送,而李勉齊傳旨內,科場隨從,前後飭敎,何等丁寧,而今日二所入門時,蹂躙雜沓,人命之致傷,至於四人之多,實爲驚慘之至。長逝者之惻然,固無可論,而壞損法禁,亦非細故,此莫非有司之臣,不善檢飭之致,拿問定罪。申熹淵傳旨內,昨今筵席,筵臣無不以一所之雜亂爲言,雖無人命之致傷,開門前有踰越之擧云,寧有如許紀綱?拿處。罪取考律文,則大明律違令條有曰,凡違令者笞五十,名例有曰,凡私罪笞五十,解見任別敍,大典通編推斷條有曰,犯枉法受贜外,笞杖竝受贖矣。李勉齊·申熹淵,各笞五十收贖,解見任別敍放送。兪漢忠,忠淸監司洪檍狀啓據,戶曹粘目內,凡稅穀裝發,自有法典定限,則舒川郡之七月晦發船,揆以法意,極涉可駭,拿問處之。罪取考律文,則大明律制書有違條有曰,凡奉制書,有所施行而違者杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。兪漢忠杖一百收贖,告身盡行追奪,放送,何如?傳曰,允。如有功議,各減一等。
洪仁浩,以義禁府言啓曰,李勉齊·申熹淵,各笞五十收贖,解見任別敍,兪漢忠杖一百收贖,告身盡行追奪,照律草記批旨內,如有功議,各減一等事,命下矣。李勉齊祖匡德,揚武原從功臣,申熹淵五代祖涌,宣武原從功臣云,竝功減一等,各笞四十收贖,附過還職。兪漢忠六代祖絳,佐理功臣云,功減一等,杖九十收贖,奪告身四等之意,敢啓。傳曰,知道。
戊申九月初一日卯時,上御重熙堂。軍士房承旨入侍時,左承旨李亨元,假注書白慶楷,記事官李相璜·金祖淳,以次進伏訖。上命書傳敎曰,明日親臨郊館,瑞蔥臺試取,以此分付。又命書傳敎曰,明日慕華館擧動,先後廂軍兵訓將率,行幸時隨駕外,馬步軍·禁營步軍四哨,都領隨駕,禁軍亦以行幸隨駕外,三番磨鍊事,分付。亨元曰,今此瑞蔥臺試射,以親臨郊館磨鍊,則不可無主掌官擧行之事,分付該曹,使之差出,何如?上曰,依爲之。出擧條上曰,右副承旨入侍。出榻敎賤臣承命出,與右副承旨洪仁浩偕入進伏。上命書傳敎曰,陵幸瑞蔥臺試射,例以內試射兼行,雖無試官磨鍊之事,而今番則旣臨郊館,試官自該房依例磨鍊,應試之規,雖不過衛內將士,其數亦甚夥然,春塘臺則分所諸處試取之,故一日內畢試,郊館則無以分試,只以砲藝,分設於洗馬坪事,分付。試官以五員,別爲書入受點事,分付。又命書傳敎曰,明日動駕時,只大臣備堂隨駕,餘皆置之事,分付。上曰,慕華館柳葉箭,立四貫革,洗馬坪鳥銃,立五貫革,差備官依此差出,規矩則依宣傳官所傳口傳下敎擧行,出榻敎上曰,政官牌招開政。出榻敎命退,承史以次退出。
戊申九月初一日辰時,上御重熙堂。右承旨入侍時,右承旨徐鼎修,記事官金孝建·尹行任·金祖淳,以次進伏訖。上曰,明日瑞蔥臺試射,似至日暮,勢將分所試取,分所試官,令政院差出爲,可矣。鼎修曰,分所試官,亦以七試官啓下乎?上曰,唯。上曰,明日出宮,當於平明爲之,試官及應射之人,先爲進詣於館所,俾無遲滯之弊事,分付。命書傳敎曰,摠管中,時帶閣職及刑曹堂上許遞,今日政,以在京無故人差出,待下批牌招,寶劍望筒修正以入。命退,諸臣以次退出。
戊申九月初一日酉時,上御重熙堂。坐直承旨入侍時,左承旨李亨元,假注書白慶楷,記事官李相璜·金祖淳,以次進伏訖。上命書傳敎曰,觀此狀辭,極爲詳悉,該郡倅之新建祭廳,趁端陽享祀者,其誠甚可嘉,卿之添建間半,以備三間之制云者,亦爲得宜,依狀請爲之。此無異於書院與鄕祠,則以祠版代紙榜,事有所據,禮亦無妨,待添建完役,先以日子狀聞,當令禮曹擇吉下送,致祭日進去承旨,仍爲題版後行祀,以此知悉擧行。位田見存之數,不足於祭需,自該邑助力,揆以事體,萬萬苟且,待祭品酌定,卿其更卽指一狀聞,至於祭品,務精不在多,亦卽磨鍊開錄以聞,三名日之今爲兩名日,抑初因受敎,而定式間,又自下不遵式而然乎?詳考可據文跡,參以古老所傳,三名日兩名日間,從舊從近當否,亦須具意見論理狀聞,國舅後孫,誠心採訪,如有所知,指名狀聞事,回諭于東伯。命退,承史以次退出。
上在慶熙宮。停常參·經筵。
中宮殿,藥房口傳問安。答曰,知道。
大駕詣慕華館後,王大妃殿·惠慶宮,遣承旨問安。答曰,知道。
詣慶熙宮後,王大妃殿·惠慶宮,遣承旨夕問安。答曰,知道。
大殿,內閣·政院·玉堂·藥房·朝廷二品以上·六曹堂上口傳問安。答曰,知道。宗親單子問安。答曰,知道。
以訓鍊都監帳幕軍試射放鳥銃入格單子,傳于李亨元曰,令本營詳考前例,分等施賞後,草記。
以御營廳帳幕軍試射放鳥銃入格單子,傳于李亨元曰,令本營詳考前例,分等施賞後,草記。
以禁衛營帳幕軍試射放鳥銃入格單子,傳于李亨元曰,令本營詳考前例,分等施賞後,草記。
以京畿監營標下軍試射放鳥銃入格別單,傳于李亨元曰,令該道參考前例,分等施賞後,狀聞。
李亨元,以兵曹言啓曰,依下敎,下闕入直禁軍六十人除出,別將率領,慶熙宮移直之意,敢啓。傳曰,知道。
李亨元,以兵曹言啓曰,今此慶熙宮經宿時,內外各營軍兵移直,依傳敎擧行,而巡邏等節,依時御所例爲之事,分付,何如?傳曰,允。
李亨元,以兵曹言啓曰,今此慶熙宮經宿時,興元門北邊宮墻二間許又一間許,武德門西邊二間許,頹圮樹柵處,當爲軍兵把守矣。依例令各該營入直軍中,隨其字內,量宜定送,嚴加守直之意,分付,何如?傳曰,允。
李亨元,以訓鍊都監言啓曰,今此慶熙宮經宿時,因兵曹草記,武德門西邊宮墻二間許頹圮樹柵處,西營入直軍八名除出,將校率領,嚴加守直之意,敢啓。傳曰,知道。
李亨元,以訓鍊都監言啓曰,今此慶熙宮經宿時,因兵曹草記,金虎門軍六十名,弘化門軍六十名,南營馬兵三十名,廣智營軍三十名,北營標下軍三十名,各其將官率領,移直於慶熙宮,內外直所巡邏等節,依例擧行。還宮後,各還本處,而竝待標信擧行,南營馬兵三十名,廣智營軍三十名出用,則宮墻頹落處巡察及巡邏,無以分排,以新營守直軍,推移行巡之意,敢啓。傳曰,知道。
李亨元,以御營廳言啓曰,今此慶熙宮經宿時,興元門北邊宮墻二間許又一間許頹圮樹柵處,令該營入直軍,隨其字內,量宜除出,嚴加守直事,自兵曹草記矣。北二營入直軍八名除出,二間頹圮處五名,一間頹圮處三名,將校二人率領,限還宮間,嚴加守直之意,敢啓。傳曰,知道。
李亨元,以御營廳言啓曰,今此慶熙宮經宿時,外各營軍三分二移直事,命下矣。依傳敎,東營入直騎士十五人,鄕軍三十五名,待信箭除出,新營入直京標下軍十八名,依例除信箭除出,各其將官率領,分直於北二營,而集春營入直鄕軍三十名,待信箭除出,將官率領,分直於上東營。宮墻外巡邏等節,依時御所例擧行,而敦化門東邊水閣頹壓處,把守軍十名,內司僕南邊宮墻頹圮處,把守軍十五名除之,則餘數不多,當夜昌德宮墻外巡邏,勢難分排,出番鄕軍二十五名,添入東營,嚴飭警巡之意,敢啓。傳曰,知道。
李亨元,以禁衛營言啓曰,今九月初二日,慶熙宮經宿時,依傳敎,建陽門入直鄕軍中七十名除出,出番把摠李奭培,哨官吳在臣率領,移直延和門,西營入直鄕軍中二十七名除出,出番哨官李台秀率領,移直南營,而竝待標信擧行。宮墻外巡邏等節,一依時御所例擧行,而西營入直鄕軍,餘數不多,當夜巡邏,勢難分排,出番鄕軍十五名添入,使之警巡之意,敢啓。傳曰,知道。
戊申九月初二日卯時,上詣慕華館。親臨瑞蔥臺試射入侍時,左承旨李亨元,右承旨徐鼎修,假承旨李時秀·趙衍德,右副承旨洪仁浩,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·鄭東浚,待敎尹行任,以次隨駕。上具戎服,乘輿出協陽門,降輿乘馬,由敦化門出敦義外。上曰,今日入軍門時,駐蹕行殿,以京畿監營爲之。出駕前下敎至京畿監營,降馬御宣化堂。上曰,畿伯不爲修掃,亦不待令,本營敎鍊官拿入。京畿監司洪秀輔入來進前,上曰,畿伯旣已入來,敎鍊官拿入,安敍,可也。上敎有防曰,今觀本營屋宇之重新,卿之功勞不小矣。命兵曹判書李文源前進,以軍禮入謁於館所,駕至慕華館,降馬陞座,各營軍禮畢後,引儀唱試官以下,入就位行四拜禮。考官左議政李性源,右參贊鄭好仁,行副護軍李漢泰,參考官行副司直林蓍喆,行副護軍李格,訓鍊院副正李東善,都摠府都事李謙會,入就位行拜禮訖。性源等進前奏曰,日候頗冷,早朝勞動,伏惟聖體,若何?上曰,一樣矣。鼓三聲應射人,入就射位,以次試射,上入小次,還宮時至,上出陞座,命書傳敎曰,瑞蔥臺未畢試射技,明當移設於慶熙宮·中日廳,還宮時,當詣慶熙宮經宿,畢試後還宮,以此知悉。又命書傳敎曰,還宮後,隨駕軍兵解嚴,弘化門軍六十名,金虎門軍六十名移直,興化門·建陽門軍七十名移直,延和門外各營軍三分二移直,還宮時,訓將都領爲先後箱,挾輦軍則以興化門入直軍三十名除出,使用事,分付,禁軍以下闕入直六十人,別將率領移直,明日還宮時,槍劍軍扈衛軍官除之。又命書傳敎曰,未畢試別隊馬兵馬技及騎芻,明日慕華館當分所設行,試官依瑞蔥臺內試射例,該營大將·中軍·從事官當爲之,承旨則假承旨李時秀進去,除下直,待天明設行事,知悉。上曰,明日還宮時,別雲劍外,皆以入直磨鍊,詣慶熙宮後,出番侍衛竝解嚴,出榻敎左通禮啓請外辦,上具戎服,除揷羽以出乘馬。上曰,領相扶病祗迎,殊可奉悶,明日還宮時,勿爲之意,傳諭于領相祗迎所,可也。賤臣承命出傳。由敦義門入興化門。上曰,明日朝廷問安,勿爲之。出駕前下敎駕至廣達門外,降馬乘輿,由顯謨門入內。諸臣以次退出。
上在昌德宮。停常參·經筵。
王大妃殿·惠慶宮,遣承旨問安。答曰,知道。
大殿,內閣·政院·玉堂·藥房口傳經宿問安。答曰,知道。
中宮殿,藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李敏輔,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
李亨元啓曰,守禦使金鍾秀,以司僕提調,今日旗軍洗馬事出去矣,所佩密符,來請還納,何以爲之?敢稟。傳曰,仍佩往來。
李亨元啓曰,摠戎使趙心泰,以武二所試官,明日慕華館出去矣,所佩密符及兼帶左邊捕盜大將命召及大將牌傳令牌,來請還納,何以爲之?敢稟。傳曰,仍佩往來。
兵曹口傳政事,宣傳官權友仁,都摠都事李謙會相換。
有政。吏批,判書鄭昌順進,參判洪秉纘進,參議曺允大受由,同副承旨李敏輔進。以金鍾秀爲判義禁,尹塾·金載瓚·李命俊爲同義禁,知義禁單尹塾,壯勇衛兵房柳孝源,六兩三矢遠射,別軍職李儒敬,柳葉箭三中馬上月刀居首,已上折衝,今加嘉善。
兵批,無政事。
李敏輔,以工曹言啓曰,今此宣陵·靖陵幸行敎是時,各司卜馱,其數不少,而若與許多軍兵諸上司下隷,當日偕涉,與之爭先,則非但雜亂騷撓,亦必有顚仆淹溺之患,今番則預爲分付於隨駕軍門及各司,大小卜馱,使之前期渡涉,而如是申飭之後,若有當日渡涉,以致紛爭,毋論軍兵上司下人,卽其所從重嚴治,甚者入啓論罪,何如?傳曰,允。
戊申九月初三日卯時,上詣中日廳,親臨瑞蔥臺試射入侍時,左承旨李亨元,右承旨徐鼎修,假承旨趙衍德,右副承旨洪仁浩,同副承旨李敏輔,假注書白慶楷,記事官李相璜·金祖淳,檢校直提學徐有防·李秉模,檢校直閣金載瓚·鄭東浚,待敎尹行任,以次隨駕。上具戎服,乘輿出顯謨門,由金商門詣中日廳,御幄次。考官李性源等,進前奏曰,移御經宿,隔日臨試,伏惟聖體,若何?上曰,一樣矣。性源曰,試冊,例自結束色擧行,而尙不待令,當該結束色郞廳,拿處,何如?上曰,依爲之。出擧條性源曰,昨今日親臨試射,主掌官擧行,萬萬稽緩,當該主掌官,拿處,何如?上曰,依爲之。出擧條吏曹判書鄭昌順進前奏曰,陵幸時隨駕官,當爲磨鍊書啓,而判義禁韓光會,同義禁成德朝老病,同義禁申大升·金魯淳,俱有實故,時無推移隨駕之員,本府以此送言本曹,何以爲之乎?上曰,許遞。開政差出,可也。出擧條開場訖,上乘藍輿,由元武門,詣分所御隆武堂。上曰,宣傳官權友仁,都摠都事李謙會,相換,出榻敎仍御鳳凰亭,乘藍輿還御中日廳,試射畢,命承宣頒賞。上曰,承旨未往之前,宣傳官徑先呼名,寧有如許紀律乎?上曰,當該宣傳官拿處。出榻敎頒賞訖,上乘輿由金商門,至廣達門外,降輿乘轎,出興化門,由敦化門至協陽門外,降轎乘輿,由宣化門還內。諸臣以次退出。
上在昌德宮。停常參·經筵。
自初昏至夜四更,灑雨下雨,測雨器水深二寸三分。夜一更電光
中宮殿,藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,郊館臨試,勞動旣多,移次經宿,向晩回鑾,伏未審夜間,聖體,若何?寢睡·水刺之節,亦何如?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。竝此仰稟。答曰,知道。慈殿·慈宮氣候一樣,卿等不必入侍矣。
李敏輔曰,來初六日靖陵親祭祭文,當爲製進,藝文提學金鍾秀,待明朝牌招,何如?傳曰,允。
傳于李亨元曰,右承旨入侍。
李亨元啓曰,事變假注書尹寅基,身病猝重,勢難察任,今姑改差,何如?傳曰,允。尹寅基改差,代以申星模爲事變假注書。
傳于沈豐之曰,都承旨入侍。
李敏輔啓曰,藝文提學金鍾秀牌不進推考傳旨今方捧入,而親祭祭文製進,一時爲急,如是違牌,事甚未安,更卽牌招,何如?傳曰,允。
有政。吏批,判書鄭昌順進,參判洪秉纘進,參議曺允大受由,同副承旨李敏輔進。以李命植爲判義禁,吳載純爲藝文提學,洪養默爲繕工副奉事,洪重振爲重林察訪,耆老所守直官單孫會慶。
李敏輔啓曰,來初六日靖陵親祭祭文,當爲製進,今日政新除授藝文提學,待下批牌招,何如?傳曰,允。
徐鼎修啓曰,藝文提學吳載純牌不進推考傳旨,今方捧入,而親祭祭文製進,一時爲急,如是違牌,事甚未安,更卽牌招,何如?傳曰,允。
李亨元啓曰,今此宣陵·靖陵幸行時,何大臣留都乎?敢稟。傳曰,領議政留都。
以寶劍望筒,傳于李亨元曰,陣上進去亞將,兼帶摠管許遞,前望單子入之,待下批牌招。
摠管前望單子入之,都摠管尹蓍東落點。
兵曹,留都大將李。
傳于徐鼎修曰,坐直承旨入侍。
以香室受押單子,傳于李敏輔曰,親押。
以兵曹佐郞申大龜拿處傳旨,傳于尹行元曰,分揀。
以主掌官方處拿處傳旨,傳于李敏輔曰,分揀。
李敏輔,以吏批言啓曰,今此文科東堂初試試官中,時無職名人員,令該曹口傳付軍職,何如?傳曰,允。
李敏輔,以弘文館言啓曰,本館上番副校理臣沈興永,以御營廳從事官,今日本營上下坐起時,晝仕出去之意,敢啓。傳曰,知道。
李亨元,以備邊司言啓曰,再明日動駕時,禁衛營當爲留陣,而禁衛大將金持默,方在直宿矣。在前如此之時,或以中軍代領,或他大將兼察,今番則何以爲之乎?敢稟。傳曰,他大將兼察。
李亨元啓曰,因備邊司草記,再明日動駕時,禁衛營當爲留陣,而禁衛大將金持默,方在直宿矣。在前如此之時,或以中軍代領,或他大將兼察,今番則何以爲之事,他大將兼察事,命下矣。何大將兼察乎?敢稟。傳曰,守禦使金鍾秀代領,牌招聽傳敎。
李亨元,以備邊司言啓曰,禁衛營留陣代領事,依下敎取考可據前例,則時帶將臣,或陣上進去,或留陣進去,無他推移之時,有中軍代領,或假大將領率之例,今番則何以爲之乎?敢稟。傳曰,以假大將代領,可也。
李亨元啓曰,因備邊司草記,禁衛營留陣,以假大將代領事,命下矣。在前如此之時,有曾經大將,權察假大將之例,今番則何以爲之乎?敢稟。傳曰,依例爲之。
李亨元啓曰,禁衛營留陣,曾經大將,權察假大將,依例爲之事,命下矣。曾經大將中,何大將爲之乎?敢稟。傳曰,曾經將臣,令廟堂書入稟旨,可也。
李亨元,以武二所差備官,以試官意啓曰,試官趙心泰,以摠戎使,明日當赴留陣,而莫重國試,試官不可不備員,令政院依例斯速稟旨,變通,何如?傳曰,允。
李亨元啓曰,因武二所草記,試官趙心泰,以摠戎使,明日當赴留陣,莫重國試,試官不可不備員,令政院稟旨變通事,允下矣。原單子改付標以入之意,敢啓。傳曰,知道。
李亨元,以武一所差備官,以試官意啓曰,本所今日平明開場,擧子捧單數,自天字至宇字半字,合爲二百二十三人,而先自木箭,試取之意,敢啓。傳曰,知道。
李亨元,以武二所差備官,以試官意啓曰,臣所擧子,自天字至黃字半字,捧單原數一百六十六人矣,今日平明開場,先自木箭,試取之意,敢啓。傳曰,知道。
李亨元,以武一所差備官,以試官意啓曰,今初六日陵行時,本所副試官南憲喆,以摠戎中軍,領軍赴軍赴陣矣,令政院稟旨變通,以爲明日備員開場之地,何如?傳曰,允。其代,行副司直李邦一爲之,牌招進去。
李亨元,以武一所差備官,以試官意啓曰,式年試取規矩中,例有鳥銃試放,而本所設場,旣在城內,此時砲放,有所不敢,何以爲之?敢稟。傳曰,議于廟堂。
李亨元,以兵曹言啓曰,卽接南所衛將鄭景仁牒報,則今夜二更五點量,玉堂水閣,前日樹柵,西邊連接行閣撑柱處一間,盡爲頹圮云。待開門令紫門監,依例堅實圍排,亦爲樹柵,而今夜則以金虎門入直軍八名,樹柵間,嚴加把守之意,分付,何如?傳曰,允。
李亨元,以兵曹言啓曰,今此幸行時,侍衛禁軍不可不點擇以行矣。各番禁軍中,新受馬及病蹇不能致遠之類,依例推移,替直之意,敢啓。傳曰,知道。
李亨元,以兵曹言啓曰,闕內入直訓鍊都監局別將·把摠·哨官·內三廳將·守門將·銅龍門把摠·哨官等番單子,每中日入啓受點,趁期替直矣。今番中日,則動駕相値,不得入啓受點,依例回鑾翌日,入啓受點後,分所單子,仍卽書入,巡將監軍,今九月初五日受點人員,初六日至,使之仍察之意,敢啓。傳曰,知道。
李亨元,以備邊司言啓曰,持平吳泰彦上疏批旨,有令廟堂草記稟處之命矣。取見其疏本,則以爲今年穡事,北路未免慘歉,芻牧之責,專在於守宰,而北闕則自無官廩減削之規,一依豐年所捧之例,不能輸大米,則倍徵以小米,不能納本色,則責之以他穀,鞭打饑民,不遺一粒,充於官庫,買馬之裨將,貿布之衙客,大開市門,此輩固不足責,而爲命吏者,其心安乎?一有損廩救饑,私備補賑,則輒皆笑之以不緊,歸之於要名,如是而寧有視民如子者乎?方伯州牧之臣,惟在董飭之如何,擇人之與否爲辭矣,官廩自有一定之式,各穀亦有準折之法,則災歲民人之不能納以本色者,許以準折,代以相當之穀,不害爲闊狹之政,而若或夤緣濫徵於恒廩之外,則其爲不法,無異於無名之徵,臺疏所論,果指此等之弊而言歟。今年本道穡事,恐未免歉,令道臣另加探察,或於代納之際,雖是升斗之米,若有加徵之處,則摘發狀聞,以爲痛繩之地,至若買馬之裨將,貿布之衙客,雖無目下指的之言,必是道內流來之弊,先自巡營,嚴束諸裨,仍飭各閫與各邑,一切禁斷,期於痛革,俾無來頭現發抵罪之意,一體分付。損廩私備,自是守令之美政,而此則惟在其人之如何,有不可自朝家勸飭,而擇人云云,前後飭敎,不啻申嚴,道臣必不敢匿不以聞,銓曹亦當隨窠另擇,而臺言旣如此,更以此意申飭道臣及銓曹,何如?傳曰,允。
李亨元,以訓鍊都監言啓曰,因兵曹草記,玉堂水閣,前日樹柵西邊連接行閣撑柱一間頹圮處,金虎門入直軍八名除出,將校率領,樹柵間,嚴加把守直之意,敢啓。傳曰,知道。
洪仁浩,以訓鍊都監言啓曰,今九月初六日,宣陵幸行時,銅龍門·西營入直禁衛鄕軍及東營·集春營入直御營鄕軍,依例以訓局餘軍,前期一日替代事,自兵曹節目啓下矣。銅龍門軍一百名,把摠兪碩柱,哨官李廷麟,西營軍四十名,哨官李敬大,東營軍五十名,哨官李泰亨,集春營軍五十名,哨官趙常翼率領,與禁衛營御營廳軍,前期一日替代入直,內司僕南邊宮墻頹圮處,以東營軍十五名把守,將則該哨官巡察,敦化門東邊水閣頹壓處,東營軍十名,將校一人率領把守,還宮後還爲替直,而竝待標信擧行之意,敢啓。傳曰,知道。
李亨元,以訓鍊都監言啓曰,依傳敎,本局帳幕軍鳥銃邊二中一名,木綿一疋,布子一疋,貫一中三名,邊一中二十三名,各木綿一疋式,依例施賞之意,敢啓。傳曰,知道。
李亨元,以禁衛營言啓曰,本營中軍金相玉,身病猝重,勢難察任,改差,何如?傳曰,允。
兵曹,以李文德爲禁衛中軍。
李亨元,以禁衛營言啓曰,依傳敎,本營鳥銃入格帳幕軍,貫一中邊二中一名木三疋,貫一中邊一中一名木二疋,邊二中四名,各木布一疋,貫一中四名,邊一中七名,各木一疋,依例分等施賞之意,敢啓。傳曰,知道。
李亨元,以禁衛營言啓曰,今九月初六日宣陵幸行時,本營軍兵留都事,自兵曹節目啓下矣。新營千摠洪龍鎭,騎士將吳璟,哨官鄭德晃·廉億齡,敎鍊官李東協,騎士二十五人,兼別破陣二名,露梁牙兵十名,工匠牙兵三十五名,率領入直,南別營哨官崔必濟,別騎衛二人,露梁牙兵十名率領守直,火藥庫哨官林洽,別破陣八名,兼別破陣六名,率領守直之意,敢啓。傳曰,知道。
李亨元,以禁衛營言啓曰,今九月初六日,宣陵幸行時,本營軍兵留都事,自兵曹節目啓下矣。銅龍·建陽等門及西營入直將官軍兵等,依節目以訓鍊都監餘軍,前期一日,待標信替代出用,還宮後,還爲替代入直之意,敢啓。傳曰,知道。建陽門及西營軍,勿爲替把,而訓局餘軍,屬之弘化門留都陣,可也。
李亨元,以御營廳言啓曰,依傳敎,本廳帳幕軍金泰興,鳥銃貫一中邊一中,木二疋,金德彬等六名邊二中,各木一疋·布一疋,咸世福等十六名邊一中,各木一疋,考例分等施賞之意,敢啓。傳曰,知道。
李亨元,以御營廳言啓曰,今此幸行時,東營·集春營入直軍兵,前期一日,與訓局餘軍替代事,自兵曹節目啓下矣。今初五日東營·集春營入直將官軍兵,待標信,與訓局餘軍,替代出用,而還宮後,還爲替直之意,敢啓。傳曰,知道。
李亨元,以摠戎廳言啓曰,本廳右部千摠金明遇,身病猝重,勢難察任,改差,何如?傳曰,允。
洪仁浩,以刑曹言啓曰,再昨日動駕時,南部居良人崔斗星,擊錚於衛外,故取考其原情,則以爲丙午七月分,泗川人金應湖,來懇渠父曰,方爲巨濟人金就景·金就文等族譜事,上京留滯,今至屢朔,得給錢財,亦關大利爲言,渠父貸給三百四十餘兩,而族譜事出場後,渠父與應湖,偕往金就景處,傳給族譜,則只給百兩,其餘二百四十餘兩,經年遷就,故連三次下去泗川及巨濟,更無分錢收捧,憤鬱成病,今年正月,客死泗川,而八耋祖母,尋覓渠父,有若生存,罔涯之情,當如何哉?乞令金就景·金應湖等,欺騙錢財,使人自斃之罪,自本道重勘後,厥錢亦卽推給,以爲掩葬之地云矣。常漢輩之債物徵推,內而有法司,外而有營邑,則乃以幺麽至微細之事,冒犯天聽,若是無難,揆以民習,萬萬痛駭,原情勿施,自臣曹考律嚴勘,何如?傳曰,允
洪仁浩,以刑曹言啓曰,再昨日動駕時,帽子廛市民康德一等,擊錚於衛外,故取考其原情,則以爲渠廛以國初設立之廛,載在市案,行賣之物貨,卽各色香三升氈軸·帽子·針子等諸種,而針子一種,近爲床廛人所盜賣,蓋東床廛人,符同本署書員,偸竊市案,刀擦床廛物貨中貫子之貫字,冒錄渠廛物貨中針子之針字,事竟發覺,幻弄之廛人及該吏等遲晩侤偣,尙在本署,且春間,因市案幻弄事,飭敎截嚴,有釐整市案,分置廟堂之命,故渠等以是呈訴廟堂,床廛人幻弄之罪,竊意快戢矣。本署提調,以通共買賣之意,筵稟定奪,渠等以當當本廛,通共發賣,不無冤抑,而事經筵稟,不敢更煩,但遵朝令擧行矣。床廛人不念筵稟決處之自別,反生搉利之計,呈狀本署,則題辭內,前堂業已處決,至徹筵席,則紛紛呈訢,民習可駭云云,及承此題,益信筵稟之莫重矣,至床廛人第三訴,而有反案之題,則床廛人稱以亂廛,無慮四五百,各持木椎,吶喊突入,無論老少,見輒亂打,所謂亂廛被捉人,驅納平市署,則本署竝與床廛人,而移送刑曹,自刑曹,床廛人以不遵朝令,毆人成傷,杖一百勘律,渠廛人則笞五十照律,而不論亂廛之律,渠等又以此告于漢城府,則題辭內,市案的實,何以亂廛,床廛三所任,照律勘處,以兩法司處決觀之,亂廛之規,一從市案可知。伏乞令該曹取閱市案與前後文案,先治其刀擦幻弄之罪,仍禁其蔑法亂賣之習云矣。針子買賣,匪今斯今,當初主管,必有其處,而兩廛人之忽地起鬧,屢煩呼籲者,誠莫知其故,苟有所冤,則呈於該司,事理當然,而今乃以至微細之事,驚動天聽,民習可駭,狀頭,自臣曹照律勘處,本訟則詳考市案,從公決處,俾無紛紜呼冤之弊事,分付平市署,何如?傳曰,令平市署,斯速從公決給事,自廟堂嚴飭,如不指一決折,復有煩籲之弊,則該堂難免其責,民習亦不可不嚴懲,此意一體分付,可也。
洪仁浩,以刑曹言啓曰,再昨日動駕時,京畿楊州居金信潮,擊錚於衛外,所當捧供以入,而其父天欽之當初所坐,關係隄防,自島出陸,已是寬典,則敢生希倖之望,屢犯驚動之罪者,固萬萬駭然,而特以事係四件,每每容貸,故信潮之心,睯不知畏,若値動駕之日,輒犯呼籲之擧,一年之內,至再至三,國綱所在,誠極寒心,原情勿施,照法嚴勘,何如?傳曰,允。
洪仁浩,以刑曹言啓曰,再昨日動駕時,慶尙道長鬐居良人金聖乞,擊錚於衛外,故取考其原情則以爲,丙午五月分,慶熙宮修理時,磊碌五百斗卜定,故渠等數十村民,盡力採納,則五百斗價,租二千三百四十三石十一斗四升二合劃下,而只給七百四十五石,租四百十二石九斗八升七合,稱以私儲,磊碌八十斗買條,虛錄三百石,上納時浮費用下爲言,租百石,謂以兵營扇子竹價用下,租二百石稱,以雇價,租二百三十九石,各廳將吏處帖下爲言,租三百四十七石一斗二升五合,直歸官用,巧作名色,中間消融,乞令磊碌價租一千五百四十九石六斗一升二合推給云矣。金聖乞之敢以四件外事,肆然犯蹕,萬萬猥越,原情勿施,自臣曹考律勘處,至於本事,該縣監之虛張名目,中間消融,誠如所訴,則事甚痛駭,令本道道臣,詳査決處後,狀聞之意,分付,何如?傳曰,允。誠如所訴,該縣事萬萬可駭,使之嚴査狀聞,可也。
洪仁浩,以刑曹言啓曰,因義禁府啓辭,左右廳行首捕校鄭德壽等發配事批旨內,出付該廳,退限五日,過五日後,卽爲還囚,此意亦令刑曹知悉事,命下矣。逃躱罪人金宗純,今已過限尙不捉納,依初下敎,右邊之次捕校金百齡,今方嚴囚,而左邊之次捕校徐鵬瑞,曾經僉使,移義禁府處之,何如?傳曰,允。
洪仁浩,以義禁府言啓曰,保放罪人鄭德壽·崔昌奎等,退限五日,過五日後,卽爲還囚草記事,命下矣。五日之限,止於昨日,而逃躱罪人,尙未捕促云,鄭德壽·崔昌奎等,依前嚴囚之意,敢啓。傳曰,知道。
洪仁浩,以義禁府言啓曰,因刑曹啓辭,左邊之次捕校徐鵬瑞,移本府嚴囚事,允下矣。徐鵬瑞今方待命,卽爲嚴囚之意,敢啓。傳曰,與刑曹在囚人,姑爲保放,過五日,畿沿直爲發配後,草記。
洪仁浩,以義禁府言啓曰,閔致和邊遠定配事,承傳啓下,閔致和咸鏡道三水府邊遠定配,而以承傳內辭意,具罪目,依例發遣府羅將,押送配所,何如?傳曰,允。
刑曹啓目,慶尙道順興居奴權乭,擊錚原情云云,所供如此,上裁,何如?判付啓,誠如所訴,本倅鄭持淳事,極爲駭妄,令本道道伯詳査,仍具意見狀聞後,稟處爲旀,査官是在,李正模·朴宗厚·李大永·洪元燮等處,自本曹發緘,使之詳陳査報事實,以聞爲良如敎。
副校理沈興永疏曰,伏以經筵之曠,殆數月矣,銀臺日稟,只歸備例,玉署輪直,便作冗官,如臣謏寡,雖挾經傳而趨文陛,固何足仰裨於聖學之萬一,而法講故規,旣重且大,則不可久曠也著矣,昔衛公宋帝,不過中主也,尙能進箴於遲暮之時,亦且譚經於風雪之中,千載之下,傳爲美事,則伏況以聖上不世出之姿,當今日大有爲之會,豈容虛徐度日,伈泄牽過乎?顧今暑褪涼生,尤合開講,伏願殿下,日御經筵,頻賜接對,無規規於誦讀之末,無切切於章句之間,勉加探頤之實功,庸遂體行之明驗,千萬幸甚。臣於近日小蔭閔致和事,有不勝駭惋者,略此附陳焉。奸黠之性,早穿利竇,意外蒙恩濫通仕籍,而其所揣手營心,罔非圖賄之事,撑腸拄腹,都是害人之謀,以其地則釁累之不可洗也,以其職則卑微而不足道也,然而或憑同硏之誼,賣心絶之親友,或藉連家之勢,欺面諾之姻戚,譸張浮言,誑惑流俗,有識之隱憂,世道之貽害,容有極哉?方今化理昭明,陰沴屛遁,鬼魅擣扤,莫能逃於淵鑑之下,則雖有地處,官職百倍於渠者,固不敢跳踉,矧如渠蟣蝨之賤者乎?第其邪說,易入於愚昧利誘殆遍於蠢騃,東西攛那,左右閃忽,將有難言之慮,不測之憂,則早折奸萌,一時爲急,臣謂繕工副奉事閔致和,爲先施以邊遠定配之典,斷不可已也云云。答曰,省疏具悉。首陳事,當體念,閔致和事,觀於疏中論列,無非罔赦,請律亦可謂歇勘,然先施遠配之律,亦無不可,所請先爲依施。止
戊申九月初四日巳時,上御重熙堂。右承旨入侍時,右承旨徐鼎修,假注書白慶楷,記事官尹行任·金祖淳,以次進伏訖。上命書傳敎曰,守禦使金鍾秀,兼帶金吾之任許遞,至於文任,自前自有所執云,亦爲許遞,政官牌招開政差出。命退,承史以次退出。
戊申九月初四日未時,上御誠正閣。都承旨,守禦使入侍時,兼都承旨沈豐之,假注書白慶楷,編修官曺亨壽,記事官李宗烈,守禦使金鍾秀,以次進伏訖。上命書傳敎曰,今聞守使筵奏,所執不無所據,禁衛營留陣,以他大將代領爲好,摠使亦在留陣,令廟堂詳考可據前例,論理草記。命退,諸臣以次退出。
戊申九月初四日酉時,上御重熙堂。坐直承旨入侍時,右副承旨洪仁浩,假注書白慶楷,記事官李相璜·金祖淳,以次進伏訖。上命書傳敎曰,是年是陵展謁,意豈偶然?誕彌之舊甲,拜陵之舊甲,皆適重回,靖陵親祭,祭文當親撰,宣陵攝祭,祭文亦當親撰,而香祝親押,詣齋殿後爲之,以此,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,備邊司郞廳來言,今日賓廳日次,而陵幸親祭齋戒相値,不得來會云矣,敢啓。傳曰,知道。
李亨元啓曰,明日大駕詣宣陵,入齋室後,王大妃殿·惠慶宮問安,何承旨進去乎?敢稟。傳曰,假承旨趙衍德進去。
申星模在外,代以申若樞爲事變假注書。
李亨元啓曰,事變假注書申若樞,時無職名,令該曹依例付軍職,冠帶常仕,何如?傳曰,允。
傳于洪仁浩曰,工房承旨入侍。
傳于李亨元曰,右副承旨入侍。
備邊司,以徐有寧爲禁衛營留陣代領大將。
李亨元啓曰,禁衛營留陣代領大將徐有寧,卽爲牌招,聽傳敎,何如?傳曰,允。
以記事官金孝建書啓,傳于李亨元曰,觀此摘奸史官書啓,幸無大弊,殊可喜也,然諸般執頉之外,至於私養山木斫伐一款,最爲無勢窮民難支之弊端,雖在富民有勢力者,年復年納賂圖免,亦一切苦之瘼,向因前畿伯狀請,東西郊道路,庶除此弊,而今番是行,以其無規模無定式之故,貽弊如許,受弊依舊,旣發之後,不可仍置,當該地方官,事過後,令廟堂論罪,作奸吏鄕,亦令該道,査出嚴治,以懲日後,其餘條件下廟堂,回駕後,草記回啓。
以副應敎李敬五,副校理沈能翼牌不進罷職傳旨,傳于李敏輔曰只推,更爲牌招。
李亨元,以兵曹言啓曰,今九月初六日,大駕詣宣陵·靖陵展謁時,右邊捕盜大將徐有大,以訓鍊大將領軍隨駕矣。回鑾間,左邊捕盜大將趙心泰,姑令兼察,何如?傳曰,允。
李亨元啓曰,因兵曹草記,今此行幸時,右邊捕盜大將徐有大,以訓鍊大將領軍隨駕矣,回鑾間,左邊捕盜大將趙心泰,姑令兼察事,允下矣。左邊捕盜大將趙心泰,卽爲牌招,聽傳敎,何如?傳曰,允。
李亨元啓曰,今此幸行時,宣傳官李儒敬陞資,申光輅方在待勘中,李商一拿處,各差備無以備員云,何以爲之?敢稟。傳曰,申光輅分揀,李商一放,嘉善行首,或有可據之例乎?溯考久遠謄錄,令該曹論理草記,如有之仍任,如無之口傳差出,可也。
李亨元,以兵曹言啓曰,政院啓辭,今此幸行時,宣傳官李儒敬陞資,申光輅方在待勘中,李商一拿處,各差備無以備員云,何以爲之?敢稟。傳曰,申光輅分揀,李商一放,嘉善行首,或有可據之例乎?溯考久遠謄錄,令該曹論理草記,如有之仍任,如無之口傳差出,可也事,命下矣。取考臣曹所在久遠謄錄,則雖無嘉善宣傳官之例,而以禁軍將·五衛將·忠壯將論之,則或有嘉善以上階,通瀜備擬之規,況此行首宣傳官,其所職任,比他自別,以嘉善宣傳官仍察,似無所礙,而事係官制,自下不敢擅便,何以爲之?敢稟。傳曰,依草記施行。
李敏輔,以內醫院官員,以都提調·提調意啓曰,今此慶尙監司封進大紅柹子,比前體小,亦未紅熟,事體所在,誠極未安,當該監司金光默,從重推考,何如?傳曰,允。
李亨元,以兵曹言啓曰,闕內留都大將李,從事官徐美修,時無職名,口傳付軍職,何如?傳曰,允。
兵曹口傳政事,副司果徐美修。
李亨元,以武一所差備官,以試官意啓曰,昨日以本所城內不得砲放之意草記矣,批旨內,議于廟堂事,命下矣。臣尙鎭等,發遣主掌官軍器主簿辛弼垕,問議于領議政金致仁,左議政李性源,右議政蔡濟恭則以爲,城內砲放,非所可論,而國試原規,亦難變通,各技畢取後,砲放則暫爲移設於洗馬臺,似合事宜云矣。廟堂之議如此,臣等恭俟處分之意,敢啓。傳曰,知道。不必別設洗馬坪,各技畢試後,一所試官,進詣二所,銃技試取,可也。
李亨元,以武一所差備官,以試官意啓曰,本所今日平明開場,自地字木箭試取之意,敢啓。傳曰,知道。
李亨元,以武二所差備官,以試官意啓曰,臣所今日平明開場,自玄字半字,木箭仍爲試取之意,敢啓。傳曰,知道。
李亨元,以武一所差備官,以試官意啓曰,今日本所木箭應射擧子,自天字五十人,至地字二十三人內,具三矢二十九人,二矢十四人,一矢十四人,入格合爲五十七人,而地字未畢試,日暮姑停之意,敢啓。傳曰,知道。
李亨元,以武二所差備官,以試官意啓曰,臣所今日,自玄字半字至黃字半字,木箭試取入格六人,昨日入格七十一人,合爲七十七人內,三矢入格二十七人,二矢入格二十九人,一矢入格二十一人矣,木箭今已畢試,鐵箭鱗次試取之意,敢啓。傳曰,知道。
李亨元,以武二所差備官,以試官意啓曰,臣所今日,自天字至玄字半字,木箭試取,入格七十一人,未及試取四十八人,日暮姑停之意,敢啓。傳曰,知道。
李亨元,以武一所差備官,以試官意啓曰,陵行相値,明日則姑爲撤場,待回鑾復設之意,敢啓。傳曰,知道。
李亨元,以武二所差備官,以試官意啓曰,明日陵行相値,姑爲撤場之意,敢啓。傳曰,知道。
李亨元,以扈衛廳別將,以留都大臣領議政金致仁意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
李亨元,以禁衛營言啓曰,卽者都巡執事金龍弼所告內,去夜二更量,耀金門北邊第一軍鋪衛軍點考,則一名無端見闕,故以該所書員,使卽代立經夜云,莫重宮墻警衛之地,有此軍鋪軍闕點之擧,事極驚駭,當該分軍部將,令該府拿問處之,何如?傳曰,允。
李亨元,以兵曹言啓曰,去夜二更量,耀金門北邊第一軍堡衛軍一名,禁衛營都巡邏時闕點,自本營,該部將草記請罪矣,宮墻外守直軍之關係,何等嚴重,無端闕直,致有此執頉之擧,事之驚駭,莫此爲甚,臣之不能檢飭之失,惶恐待罪,而當該曹司衛將,令該府拿間處之,部將汰去,闕直軍士與衛所該吏,移法司從重科治,何如?傳曰,允。卿則推考,部將已拿處,勿論,可也。
李亨元,以兵曹言啓曰,玉堂水閣西邊一間行閣頹圮處,今已圍排樹柵,把守軍八名,分付該營,還入直之意,敢啓。傳曰,知道。
李亨元,以備邊司言啓曰,頃因黃海監司狀啓,各樣軍布,許令以錢代納,而其中稍勝處,錢木參半之意,覆啓行會矣。卽見該監司李敬倫狀啓,則以爲本道綿歉,實是擧一道通同之災,無此淺彼深之差殊,揆諸民情,參以所見,尤甚差勝,終難分二,請令廟堂稟旨分付矣。如無稍勝處,更爲狀聞之特敎,寔出於軫彼此之俱歉,慮區別之或難,則今於更請純代之後,有難靳持,特爲仰承德意,竝令純錢代納,而第念在藩臣道理,則固當更加周諮,細察民情然後,擧實仰請,亦未爲晩,而聖敎纔下,狀本卽到,殊無消詳審愼之意,事體所在,誠甚未安,道臣從重推考,何如?傳曰,依草記特以純錢代納道臣狀請,出於爲民,推考分揀,可也。
李亨元,以訓鍊都監言啓曰,今此幸行時,建陽門·西營入直禁衛鄕軍,以訓局餘軍替代事,該營草記。傳曰,知道。建陽門及西營軍,勿爲替把,而訓局餘軍,屬之弘化門留都陣,可也事,命下矣。兩處入直軍一百四十名,將官率領,屬之弘化門留都陣之意,敢啓。傳曰,知道。
李亨元,以訓鍊都監言啓曰,因兵曹草記,玉堂水閣西邊行閣頹圮處,今已樹柵,把守將校解送,軍則還入直所之意,敢啓。傳曰,知道。
洪仁浩,以禁衛營言啓曰,依傳敎,建陽門及西營軍,勿爲替代,仍爲把守之意,敢啓。傳曰,知道。
李亨元,以御營廳言啓曰,本廳哨官朴大圭,受由下鄕,過限不來,事關紀律,汰去之意,敢啓。傳曰,知道。
李亨元,以守禦廳言啓曰,今此幸行時,各營諸色標下餘軍,量宜作隊,將官領率留待,入直本營事,自兵曹節目啓下矣。本廳中軍李漢泰,以武一所試官進去,故以左別將金㷞,姑爲兼察,別破陣四十名,標下軍四十名,量宜作隊,領率將官,今月初五日申時量,依例留營入直之意,敢啓。傳曰,知道。
徐鼎修,以工曹言啓曰,今此宣陵·靖陵幸行敎是時,馬匹載涉,專在津船,而四津船除置本津外,目下所餘,不過爲五十隻,以此萬無分排過涉之勢,而卽今隨駕諸軍門,各自執置,不肯放出一步地,公私卜馱,許多來往,幾至不能通涉之境,以此推之,則明日多數軍馬,雖使屢次分涉,無以推移,亦有益致喧聒之慮,自先廂以後,依行陣次第,輪回渡涉然後,船隻可無苟艱之患,而涉津時,爭先喧譁之弊,庶可易禁,津船則諸軍門無敢先執之意,分付,何如?傳曰,允。若不別般約束,別般作綜,何以禁喧鬧禁紛爭?以此草記,招致備郞,往傳于留都大臣又各〈別〉嚴飭各營各司,出宮後另送郞校,以考勤慢,犯者論罪之意,一體傳諭,可也。
知義禁尹塾疏曰,伏以臨館試藝,羽旄瞻美,移次經宵,玉候診康,大小臣僚,孰不同欣?仍伏念臣,以景慕宮提擧,舁疾隨行者,于今五箇月矣,病中一心,夙宵憂惶,竭力趨奉,亦不如誠,每欲引疾辭遞,而有不敢者,日月已多矣,千萬夢想之外,以知金吾末擬受除,在臣義分,當竭蹶趨膺,而第臣曾以本宮肅嚴之地,不當兼行,秋曹堂上見蒙許遞差後,又除知金吾,亦未敢肅恩而旋遞,今於見職,前後處義,必無異同,動駕在卽,而引義未肅,尤切惶懍,玆不得不略控短章,敢暴微執。伏乞聖慈,俯燭臣難冒之實,特許改削,仍治臣瀆擾之罪,千萬幸甚云云。答曰,省疏具悉。所辭依施。
戊申九月初五日辰時,上御重熙堂。工房承旨入侍時,右承旨徐鼎修,假注書白慶楷,記事官尹行任·金祖淳,以次進伏訖。上曰,戶曹判書入侍。賤臣承命出,與戶曹判書徐有隣,偕入進伏。上曰,今則船艙其果訖工,而船隻亦無不足之慮耶?有隣曰,然矣。命退,承史以次退出。
戊申九月初五日酉時,上御重熙堂。右副承旨入侍時,右副承旨洪仁浩,記事官金孝建·李相璜·金祖淳,以次進伏訖。上命書傳敎曰,作門信地,何等審愼,今聞靖陵齋室,在於訓局陣作門之外云,若此則入齋室時,當出就作門外,始可還入乎?事未前聞,萬萬駭然,該大將所當重勘,而眞所謂臨陣易將,爲先施以越捧五等之典,當該節目事知,事過後,令攸司科治,作門信地,斯速改磨鍊事,嚴飭該營。命退,諸臣以次退出。
上在宣陵齋室。停常參·經筵。
大駕詣晝停所,入幕次後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣宣·靖陵,展謁罷後,仍爲入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。
中宮殿,藥房口傳問安。答曰,知道。
傳于李亨元曰,出宮門路,以協陽門爲之。
李亨元啓曰,一提學金鍾秀,繕工提調徐有隣,有稟達事,請對矣。傳曰,入侍。
備邊司,以李夔爲廣州府尹。
有政。吏批,判書鄭昌順進,參判洪秉纘病,參議曺允大受由。以趙鼎鎭爲京畿監司,林蓍喆爲楊州牧使,洪復浩爲果川縣監,李英裕爲衿川縣監。
兵批,無政事。
李亨元啓曰,明日王大妃殿·惠慶宮問安,何承旨進去乎?敢稟。傳曰,假承旨趙衍德進去。
傳于李亨元曰,明日還宮時刻,待下敎爲之。
靖陵親祭敎是時,亞獻官左議政李性源,終獻官右議政蔡濟恭,贊禮禮曹判書李在簡,典祀官奉常正李壽咸,陵司直長朴英源,執禮副應敎李敬五,執尊應敎李宗變,大祝奎章閣待敎尹行任,祝史副修撰宋翼孝,齋郞修撰金啓洛,贊者引儀崔珽,引儀金東覽,謁者引儀成元柱,兼引儀李持淳,贊引假引儀李英孝,兼引儀李孝達,祭監監察南基萬,監察趙景鎭。
戊申九月初六日丑時,上詣宣陵·靖陵。展謁入侍時,左承旨李亨元,右承旨徐鼎修,假承旨李時秀·趙衍德,右副承旨洪仁浩,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·鄭東浚,待敎尹行任,以次隨駕。上具戎服,乘輿出宣化門,藥房都提調金熤,提調沈豐之,副提調尹行元等進前奏曰,晨氣稍涼,此時勞動,伏惟聖體,若何?上曰,一樣矣。出協陽門降輿乘馬,出敦化門由崇禮門,至西氷庫御幕次,亨元進前奏曰,卽伏見畿伯狀本,江水添篙,紅箭門內外,幾至沒脛,其在愼重之道,有難渡涉,萬萬罔措矣。一提學金鍾秀,繕工提調徐有隣請對奏曰,大駕臨江,而船艙未完,潦水方生,天明前決不可進發,故,仰達矣。上曰,卿等與兵判偕往看審後來奏。鍾秀曰,水漲難渡,則臣等亦無越去之望矣。上曰,第往見之。鍾秀等還奏曰,水圍船艙,平地數十間許,幾至沒脛,目今所見,駕由此路,恐無可論,而此去孝昌墓不遠,大駕暫詣墓所,以待水退,似好矣。上曰,明日異於他日,還御墓齋殿,未爲不可,而陵幸事體,自有所重,決不可退一步矣。卿等更爲往審形止。左議政李性源,右議政蔡濟恭請對。上曰,入侍,性源進前奏曰,秋雨漲溢雖云意外,船船水沈,前所未聞,以致久御帳殿,遲奏櫂功,揆以國體,萬萬寒心,京畿監司洪秀輔,爲先罷職,何如?上曰,依爲之。出擧條日已晏,船艙尙未完築,時任大臣請對,上掩窓不爲卽接,命孝建問其所奏之言。性源曰,日勢已晩,完役無期,以畿邑民丁,有難速完,調發隨駕軍兵,使之董役似好,故敢達矣。上命孝建傳諭曰,一提學及繕工提調,方往役所,姑俟之無妨,卿等退去,可也。時原任大臣,又爲請對,齊進帳外,領敦寧洪樂性,判府事李福源以爲,暫爲移御江榭精潔處爲好,判府事李在協·兪彦鎬以爲,還宮之外,更無他道,左議政李性源以爲,許發先後廂軍,一齊赴役爲好,濟恭無所奏。上曰,右相何無一言耶?濟恭勵聲披帳含淚而對曰,臣竊以爲今日朝廷,大可寒心矣,畿伯狀本之入來,今爲幾時,而小大臣工無一人挺身出謀,徒事紛聒束手坐觀,日將至晡,野次停蹕,此何國體。此何臣分?以堂堂千乘之國,阻一衣帶之水,至有回鑾住駕之議,今日朝廷,其可曰有一臣子乎?孝廟朝幸行時,橋梁爲潦水所衝,猝地漂流,其時畿伯,將被梟首之典,而特貸一律,猶施竄配矣。今番亦斬一臣之頭,以嚴紀律然後,可謂有朝廷矣。左右環聽者,莫不灑然變色。上開窓召見曰,卿言是矣。予之終日掩幃不接卿等者蓋有意焉。今日國體朝綱,雖曰掃地,船艙小事,卽有司存,予豈煩辭令乎?濟恭曰,臣意則命畿伯,戶判及兩局將臣,眼同監董,竝力補築,定其時限,若不能趁及,則以軍律從事,臣等亦出而董役,如有怠慢者,俾得便宜處置,則庶可速完矣。性源曰,平常無事之時,軍律從事,豈可輕議乎?濟恭曰,不然矣。大駕臨江,自曉至午,阻水不涉,往策所罕,豈容循常爲之乎?上曰,戶工判及兩局將臣纔命眼同修築,卿亦出而莅之,不用命者,依卿意擧行。濟恭曰,臣手下無帶率軍卒,有難行令,兼帶軍門都提擧之大臣,進往,似好矣。上命訓御兩營,前排各十雙出給,仍敎曰,卿則進詣船艙所,各別嚴飭,可也。性源曰,臣請同往,上從之,命宣傳官,肅靜牌及豹尾旗,使之待令,如過時未築,戶判以下董役之臣,直爲拿入於帳殿。命亨元書傳敎曰,政官牌招開政,監司守令有闕之,代以隨駕人中差出。上曰,今日新除授守令,竝先進去後謝恩,出榻敎上曰,京畿監司趙鼎鎭,廣州府尹李夔,先進去後謝恩,密符,以前監司前府尹所佩密符仍佩。出榻敎上連遣宣傳官,往審役處,命拿入前京畿監司洪秀輔,前廣州府尹李泰永,前楊州牧使朴天行等,敎曰,爾等身爲道伯守令,當初船艙,旣未完築末後潦漲,又不修補,致有許久留蹕之境,目今日勢已晩,渡涉無期,爾等烏可免一律,而特施寬貸之典,姑不處分,使之白衣董役,以贖前罪,又若一味玩愒,不善擧行,當以其罪罪之矣。仍拿出,大臣將臣及戶判新舊道伯守令,齊會監董,果川·廣州民人,隨駕軍兵,左右觀光人,不待朝令,爭先趨赴,逆致餘船於船艙水生處,麟次布置,以船中什物鋪其上,時未申而役已畢。左通禮跪啓請外辦,上乘輿出幕次至船艙,兵曹判書李文源,跪啓請駐蹕,宣傳官命起應退,文源跪啓稟陞船艙,號令,命起應退,宣傳官跪啓稟陞船,號令,放信砲三聲,上降輿御龍舟,文源跪啓行船,號令,命起應退,宣傳官跪啓行船,號令,吹大角三聲,放起火一枝,各營亦吹角放起火,宣傳官跪啓稟鳴金三下,大吹打點破點五方旗招,各營亦鳴金大吹打點旗,龍舟進泊南邊船艙,宣傳官跪啓稟鳴金三下吹打止,各營亦鳴金吹打止,文源跪啓下船,號令,命起應退,宣傳官跪啓稟下船,號令放起火三枝,上下龍舟,乘輿過船艙,有隣奏曰,船艙新築,保無不完之慮,而臣等愚意,以爲低擔步輦,恐合愼重之道矣。右相以爲,萬民觀瞻,依前高擔,以示船艙完築,乘輿穩涉之喜,爲好云矣。上曰,予意政如此,豈可低擔乎?降輿乘馬。上命書傳敎曰,當日還宮,必致侵夜,明日當還宮,以此知悉。駕至陵洞口,下馬乘輿入大次,改具翼善冠黲袍,乘輿至靖陵紅箭門外,降輿詣版位,行四拜禮,仍詣陵上及碑閣奉審,仍行酌獻禮,贊禮導上,詣尊所西向立,亨元酌酒,鼎修以爵受酒,贊禮導上,詣神位前北向立,贊禮啓請跪,上跪,亨元捧香盒,時秀捧香爐跪進,贊禮啓請三上香,上三上香,時秀奠爐于案,鼎修以爵跪進,贊禮啓請執爵獻爵,上執爵獻爵,以爵授鼎修,奠于神位前,贊禮啓請俯伏興少退北向跪,上俯伏興少退北向跪,行任讀祝訖,贊禮啓請俯伏興平身,上俯伏興平身,贊禮導上降復位,行亞獻禮,性源入就位,行禮如儀,行終獻禮,濟恭入就位,行禮如儀,贊禮導上行四拜禮,贊禮導上詣望燎位,禮畢,上詣版位,行辭陵禮,出紅箭門外,乘輿詣宣陵紅箭門外降輿,仍詣版位,行四拜禮,詣大王陵上王后陵上及碑閣·丁字閣奉審訖,仍詣版位,行辭陵禮,出紅箭門外,乘輿還齋室,承史承命少退。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上經宿問安。答曰,知道。
王大妃殿·惠慶宮,遣承旨問安。答曰,知道。
詣晝停所入幕次後,內閣·政院·玉堂·藥房口傳問安。答曰,知道。
詣孝昌墓,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
中宮殿,藥房口傳問安。答曰,知道。
傳于李亨元曰,雖是應行之事,今番兩日事役,可謂初見,江民中曳船人等,令京兆修整成冊,各給兩日料米事,分付該廳。
傳于李亨元曰,右承旨牌招入直。
傳于李亨元曰,坐直承旨入侍。
李亨元,以武二所差備官,以試官意啓曰,臣所今日鐵箭,至黃字半字,應射擧子爲四人,而竝爲具三矢入格,與再昨日入格七十人,合爲七十四人矣,鐵箭今已畢試,片箭鱗次試取之意,敢啓。傳曰,知道。
李亨元,以兵曹言啓曰,今九月初六日軍號分軍部將洪愼五,齎來到城門外,從門隙傳于部將沈尙之,初七日天明,始到敦化門外,傳于本曹,雖是夜巡已撤之後,頒號常例,不可全廢,故仍卽頒布各處,而去夜之當布者,翌日之始布,事未前有,實關後弊,臣方惶恐待罪,而洪愼五·沈尙之之晩傳,不可無罪,拿問嚴處,何如?傳曰,允。爾則勿待罪,可也。
李亨元,以兵曹言啓曰,依下敎,今番幸行時,隨駕內吹·螺赤及龍虎營兼內吹等處木綿,考例施賞之意,敢啓。傳曰,知道。
戊申九月初七日辰時,上還宮入侍時,左承旨李亨元,右承旨徐鼎修,假承旨李時秀·趙衍德,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·鄭東浚,待敎尹行任,以次侍立。上曰,承候大臣入侍。賤臣承命出,與判府事徐命善,領敦寧洪樂性,判府事兪彦鎬·李在協,左議政李性源,右議政蔡濟恭,偕入進伏。命善等曰,祗謁仙寢,聖慕克伸,移次經宿,勞動旣多,伏惟聖體,若何?上曰,一樣矣。濟恭曰,昨日船艙修補之役,百姓爭赴,民情可見,第船中什物,擧皆輸入於補階中,恐有軫念之道矣。上曰,當別般酬勞矣。命善等退出。上命書傳敎曰,昌嬪墓,王子永陽君墓,遣內侍替酌。又命書傳敎曰,墓在咫尺,仰體聖意,豈可虛過?故參議金復衍,故判書金孝大墓,遣禮官致祭。又命書傳敎曰,誕彌舊甲,御極舊甲,重廻於是歲,祗謁行祀,感慕冞深,況丙午乙巳,孝陵·康陵,或愴故事,或當周甲,皆有拔例賞典,靖陵陵官竝陞六,宣陵陵官竝陞敍,守僕以下守護軍,京事知守僕等,皆令該曹,考例施賞,奉恩寺僧徒,亦令該曹,參考各年前例,從厚例亦爲施賞事,分付。又命書傳敎曰,百官揷羽。又命書傳敎曰,內吹考例施賞。又命書傳敎曰,今日巡監軍,以昨日巡監軍仍。又命書傳敎曰,自陵洞口,至崇禮門外捧上言。上曰,宣傳官柳孝臣,事過後拿處,出榻敎上曰,當該司鑰,從重推考。出榻敎還宮時至,上具戎服揷羽,乘輿出齋殿,至陵洞口,降輿乘馬,至火巢外,少駐御幕次。亨元曰,今日動駕,駐蹕小次,衛內諸玉堂無端入來,極爲未安,竝推考警責,何如?上曰,雖因生疏所致,更思不可無飭,從重推考,至於殿座咫尺之地,所謂引陪,高聲辟入於俯瞰處,事未前有,尤極無嚴,該隷,令攸司囚禁嚴治,可也。出擧條乘馬至津頭下馬,詣晝停所御幕次。亨元曰,軍號傳布,何等嚴重,而當夜頒下,翌曉始傳,雖緣部將之遲滯,都是該曹之不飭,事未前聞,極爲駭然,當該兵曹堂上,所當論勘,而本院請推之外,無他可施之罰,何以爲之乎?敢稟。上曰,從重推考,可也。出擧條命京畿監司趙鼎鎭,招集廣州·果川等民人。命書傳敎曰,昨日船艙之役,廣州·果川民人之挾岸觀光者,不待官令,爭先赴役,渠輩所言,出於由中,董役之大臣,目見來奏,其心可見,其勞宜酬,大抵御極之後,無一惠政之下究,而蠢彼小民,視我若父母,如子趨事,予心愧愧,尤無爲喩,今日旣命道伯地方官,率民人來待帳殿,惠及小民,莫如餉與還間闊狹,廣州·果川軍餉還穀當年條,特竝除耗,軍與民一也,昨日隨駕軍兵之褰袴沾體,爭先爲役,雖與小民有異,亦不可無記念之擧,隨駕營中旬,回駕後卽爲設行,以爲慰悅之擧,至於船人之勞役,今番爲最,船上什物之取用亦多,宜有拔例蠲惠,大小船隻,均廳當年稅納錢一等蕩減事,分付。命時秀宣諭訖,乘輿至船艙,降輿御龍舟如昨儀,是日軍兵及各司隷徒渡涉之時,一船致傷,人皆泅出,而傳說甚過,擾擾未定。亨元奏曰,臣採訪於沙格,探問於江邊等,七十餘人,同乘一舟,果至破船之境,而或移坐他船,或挽執經纜,人命則無一見敗,擧皆利涉,所聞增衍,極爲驚駭,顧今風括波穩之時,豈有是理?臣無異目擊,故敢達矣。左右聞之,始自定焉。至北邊船艙,乘輿至路,上降輿乘馬。上曰,孝昌墓歷臨時,百官行禮置之,軍兵路上留住。出駕前下敎至孝昌墓洞口,下馬乘輿入齋室,改具翼善冠黲袍,臨墓上行奠酌禮,仍臨宜嬪墓奠酌,還入齋室,改具戎服,乘轎出齋室,至紅箭門外,命漢城判尹徐有防,招集五江民人,敎曰,爾等兩日曳船,其勞不些,宜有酬勞之擧,玆今賑廳,每名下各給兩日料米,而或有中間縻費之慮,以錢代給爲好,以此分付,可也。駕由崇禮門,入敦化門至協陽門外,降轎乘輿,還內,諸臣以次退出。
戊申九月初七日酉時,上御重熙堂。坐直承旨入侍時,左承旨李亨元,假注書李貞運,記事官李相璜·金祖淳,以次進伏訖。上曰,待敎入侍。賤臣承命出,與待敎尹行任,偕入進伏。上命讀公事,書判付訖。命書傳敎曰,上言當回啓,擊錚人當捧供,而判堂病重,勢難行公云,許遞,前望單子入之,待開門牌招察任。命退,承史以次退出。
上在昌德宮。停常參·經筵。
大殿,內閣·政院·玉堂·朝廷二品以上·六曹堂上經宿翌日口傳問安。答曰,知道。
王大妃殿·惠慶宮·中宮殿,內閣·政院·玉堂·藥房·朝廷二品以上·六曹堂上口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,先陵展禮,聖慕冞深,墓所歷臨,聖懷益新,經宿回鑾,勞動且多,伏未審夜間,聖體,若何?寢睡·水刺之節亦,何如?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
李亨元啓曰,來十一日輪對日次矣,敢稟。傳曰,爲之。
李亨元啓曰,來十一日朝參日次矣,敢稟。傳曰,停。
李亨元啓曰,判義禁李命植,除拜後過三日不爲出肅,依定式推考警責,仍卽牌招察任,何如?傳曰,允。
李亨元啓曰,右副承旨洪仁浩,同副承旨李敏輔今日不爲仕進,卽爲牌招,何如?傳曰,允。右副承旨許遞,前望單子入之,待下批牌招。
承旨前望單子入之,金思穆落點。
傳于金思穆曰,今日旣以翌日問安入來,再明日次對,進定於今日。
傳于李亨元曰,大臣·備局堂上引見。
備忘記,京畿監司趙鼎鎭,楊州牧使林蓍喆,廣州府尹李夔下直,各長弓一張,長箭一部,片箭一部,筒兒一箇賜給。
傳于徐鼎修曰,右承旨入侍。
刑曹判書前望單子入之,李秉模落點。
傳于李亨元曰,軍士房承旨入侍。
李亨元,以備邊司言啓曰,昨日回鑾時,訓局別隊兵馬所騎船隻傾圮,馬兵一名致傷云,聽聞所及,萬萬驚愕,此必船小人多,冒危爭先之致,特敎嚴飭何如,而爲大將者,苟能預爲約束,另加禁戢,則寧有是哉?訓鍊大將徐有大,拿問定罪,該次知諸將官,一竝先汰後拿,從重勘處,何如?傳曰,允。特敎申飭,又命別定差員,則無論力之及與不及,不善擇船,不禁爭渡,當該差使員,問名拿問處之,別定差使員南陽府使玉漢禎罷職,駕前別抄駕後禁軍,皆令落後,限日暮從便渡涉,至於別隊馬兵,則別將處,伊時別送令旗,使之落後,觀勢渡涉,該隊之乃獨違令涉險,有此隊下軍一名之致傷,尤極駭然,渰死人,令本營另施恤典,該別將不可拿問而止,爲先定配,可也。
有政。吏批,判書鄭昌順牌不進,參判洪秉瓚進,參議曺允大受由,同副承旨李敏輔進。啓曰,判書鄭昌順牌招不進,參議曺允大受由,小臣獨政未安,何以爲之?敢稟。傳曰,仍爲之。以權噵爲工曹判書,李在學爲參判,李義行爲知義禁,李義玄爲儀賓都事,文光瑞爲肇慶廟令,申昔爲司饔主簿,朴英源爲內資主簿,申尙權爲南陽府使,權恢爲大同察訪。
兵批,判書李文源進,參判具㢞,參議宋瑛病,參知柳誼入直,右承旨李亨元進。以李在學爲副摠營,朴聖興爲僉知,金錫憲爲忠壯將,同知單柳孝源,僉知二單韓光濟·申鴻周,副司直金尙集,副司正申若樞。
李亨元啓曰,訓鍊大將徐有大,拿問定罪事,命下矣。兼帶右邊捕盜大將命召及大將牌傳令牌,旣已替納,在前如此之時,有他邊大將兼察之例,今番則何以爲之乎?敢稟。傳曰,他大將兼察,牌招聽傳敎。
傳于李亨元曰,留院公事入之。
李亨元啓曰,今此上言二百七十九張內,九十九張已啓下,一百十張以猥濫拔去,七十張分下各該司次,捧入之意,敢啓。傳曰,知道。
以副校理沈能翼牌不進罷職傳旨,傳于李亨元曰,只推,更爲牌招。
以徐有大囚單子,傳于李敏輔曰,考律草記。
以柳孝臣·金鍾翕·李東遇囚單子,傳于李敏輔曰,附過放送。
以分軍部將洪愼五·沈尙之拿問嚴處傳旨,傳于李亨元曰,何必拿處?令兵判拿入嚴問,可也。
以司謁手本,別監白宗赫等汰去事,傳于李亨元曰,白宗赫所爲,萬萬無嚴,後弊所關,不可尋常看過,爲先除名,移送刑曹嚴囚,以待處分,以懲渠輩無嚴之習。行首別監,爲先自該廳嚴治。司謁自本院招致立庭,嚴飭放送。
李敏輔,以戶曹言啓曰,今番宣陵·靖陵幸行時,吹打手,依他營御前吹打兼內吹例,施賞後,草記事,命下矣。吹打手梁興柱等三十六名,各木二疋,合木一同二十二疋,依他營門例,磨鍊題給之意,敢啓。傳曰,知道。
李敏輔,以賑恤廳言啓曰,今年五月二十二日以後,各部字內,出幕病民,結幕物力及貧窮無依之類,給糧與恤典數爻,修成冊以入之意,敢啓。傳曰,知道。
李敏輔,以賑恤廳言啓曰,傳曰,雖是應行之事,今番兩日事役,可謂初見,江民中曳船人等,令京兆修正成冊,各給兩日料米事,分付該廳事,命下矣。西部一千二百五十一名,南部五百八十一名,北部一百名,合一千九百三十二名處,每名兩日料米一斗,從所願代錢四錢式,合七百七十二兩八錢,本廳郞廳,出往江倉,依京兆成冊,一一分給之意,敢啓。傳曰,知道。
李敏輔,以武一所試官意啓曰,本所今日申時量開場,鐵箭自地字試取之意,敢啓。傳曰,知道。
李敏輔,以武一所試官意啓曰,本所木箭應射擧子,自地字至宇字半字,一百五十人內,具三矢九人,二矢十五人,一矢十二人,昨日入格五十七人,合爲九十三人,而仍自天字,鐵箭試取之意,敢啓。傳曰,知道。
李敏輔,以武一所試官意啓曰,本所今日平明開場,鐵箭自玄字試取之意,敢啓。傳曰,知道。
李敏輔,以武一所試官意啓曰,本所今日鐵箭應射擧子,自玄字至宇字半字,十五人內,具三矢十三人,二矢一人,一矢一人,通計入格,合爲八十九人,而仍自天字試取之意,敢啓。傳曰,知道。
李敏輔,以武一所試官意啓曰,本所今日片箭應射擧子,自天字至宇字半字,八十八人內,貫一中二人,邊二中一人,邊一中四人,入格合爲七人,而仍自天字,騎芻試取之意,敢啓。傳曰,知道。
李敏輔,以武一所試官意啓曰,本所今日片箭應射擧子,自天字至宇字半字,八十八人內,貫一中二人,邊二中一人,邊一中四人,入格合爲七人,而仍自天字騎芻試取之意,敢啓。傳曰,知道。
李敏輔,以武一所試官意啓曰,本所鐵箭應射擧子,天字四十五人內,具三矢四十二人,二矢二人,一矢一人,而日暮姑停之意,敢啓。傳曰,知道。
李亨元,以武一所試官意啓曰,本所今日騎芻應射擧子,自天字至宇字半字,七十三人內,二中二人,一中九人,而仍試騎槍,無一人入格矣。各技今已畢試,臣等鳥銃試取次,進詣慕華館之意,敢啓。傳曰,知道。
李敏輔,以武一所試官意啓曰,本所今日鐵箭應射擧子,自地字至玄字,二十九人內,具三矢二十二人,二矢四人,一矢三人,而日暮姑停之意,敢啓。傳曰,知道。
李亨元,以武二所試官意啓曰,臣所今日平明開場,自黃字半字,片箭仍爲試取之意,敢啓。傳曰,知道。
李亨元,以武二所試官意啓曰,臣所今日片箭,至黃字半字,應射擧子七人內,入格爲二人,昨日入格二人,合爲四人矣。片箭今已畢試,騎芻鱗次試取之意,敢啓。傳曰,知道。
李敏輔,以武二所試官意啓曰,臣所今日自天字至黃字半字,騎芻應射擧子,七十四人內,三中入格二人,二中入格二人,一中入格十一人,合爲十五人矣,騎芻今已畢試,鳥銃鱗次試放之意,敢啓。傳曰,知道。
李亨元,以武二所試官意啓曰,臣所今日酉時量開場,鐵箭自黃字,仍爲試取之意,敢啓。傳曰,知道。
李亨元,以武二所試官意啓曰,臣所今日騎槍應試擧子七十四人,無一人入格之意,敢啓。傳曰,知道。
李敏輔,以武二所試官意啓曰,臣所今日,自天字至黃字半字,片箭應射擧子七十四人內,入格爲二人,未及試取爲七人矣,日暮姑停之意,敢啓。傳曰,知道。
李敏輔,以武二所試官意啓曰,臣所鐵箭應射擧子,爲七十七人,而今日自天字至玄字,入格七十人內,具三矢入格五十八人,二矢入格九人,一矢入格三人,合爲七十人,日暮姑停之意,敢啓。傳曰,知道。
李亨元,以備邊司言啓曰,卽見摘奸史官金孝建書啓批旨內,私養山木斫伐一款,最爲窮民難支之弊,當該地方官,事過後,令廟堂論罪,其餘條件,回駕後,草記事,命下矣。取見其書啓,則其一,設船艙時最厭避者,卽兩邊駕船,而船艙監官,屢次換改,爲弊不小,不能禁止之工曹郞廳,不可無警責事也。其一,沿江諸村,例出曳船軍,而今番軍數最少,以許多人戶,抄出數少軍額,故部隷及洞任輩,操縱狼藉,各部同然,而其中西部之貢德里桃花洞,尤甚事也。其一,外方船艙,例取近江私養木,而廣州吏校,稱以伐木,專事顔私,勢家山木,初不擧論,而疲殘之人,無論家養山養,盡數斫伐,爲弊多端事也。其一楊根木商朴順福,劈連木十餘箇,廣州監色,稱以買用,不給價本,不無呼冤之弊事也。今以書啓觀之,則幸免大段貽弊之端,而所謂船艙監官之屢次換船,惟意幻弄,極爲痛駭,曳船軍抄出時,部隷洞任之狼藉操縱,亦甚無嚴,當該不飭之工曹郞廳及西部官員,令該府拿問處之,該監官部隷洞任,令攸司各別科治,廣州監色之廉價貿木,不給價本,果有是也,不可置之,分付道臣,査出嚴治,本價卽爲推給,私養山作奸吏校,依下敎分付嚴繩,以爲懲後之地,而地方官論罪一款,該府使旣因他罪勘斷,置之,何如?傳曰,允。
李亨元,以備邊司言啓曰,今日回駕時,追後渡涉之人,嚴飭四鎭別將,盡令穩涉,自本司草記事,命下矣。依下敎各別嚴飭,使之馳報,而卽接四鎭別將所報,則以爲未渡之人,今日人定前看檢,盡爲渡涉云矣,敢啓。傳曰,知道。
李亨元,以司僕寺一二提調意啓曰,依下敎,牽馬倍南貴番,內寺馬籍色書吏朴載儉等處,元賞外,各木七疋,從厚施賞之意,敢啓。傳曰,知道。
李亨元,以兵曹言啓曰,依下敎,今九月初六日,軍號齎來遲滯部將洪愼五·沈尙之,竝拿入査實,則洪愼五所供內,以爲矣身雖甚迷劣,豈不知軍號之莫重,而初六日軍號,人定時受出,馳到江頭,無待令船隻,故半夜罔措彷徨於津邊,其時問安中使來到,艱辛捉船渡涉,故矣身冒萬死同騎,而所乘船非津船,乃是水上船,所騎馬不得載來,而下船之後,脫去所着靴子,借着酒幕之藁鞋,不分死生,步到崇禮門外,更點問于巡羅軍,則罷漏已爲良久云,而城門未開,從門隙傳于來待該所書員處云。沈尙之所供內以爲,該所書員開東時,齎來軍號於直所,故矣身卽納兵曹,其時已爲天明時云矣。觀此洪愼五·沈尙之供辭,則愼五雖或諉之於半夜津頭,呼船彷徨,竟至棄馬艱涉,借鞋徒步之際,自致遲滯,而推其事勢,容或有一分可恕之道,軍號之從門隙相傳之時,不問部將之名,只傳該所之書員,其所昏謬不審之罪,在所難免。尙之則來納兵曹之時刻早晩,雖緣愼五之來傳,而在渠則旣値閉門之後,事當躬往崇禮門內等待,分軍部將齎傳軍號,而徒知直所擅離之爲難,不顧軍號受來之所重,以至於下吏之替受於門隙,畢竟則雖自躬納於兵曹,而莫重軍號,中間替代之狀,誠極痛駭。當該部將洪愼五·沈尙之,竝先汰後拿,何如?傳曰,允。凡經宿處軍號,豫爲啓下,留置政院,臨時出給,自是常例,而今番則事在倉卒,做錯之失,容或有可恕,而沈尙之以分軍部將,必不可離次,汰去分揀,爲先記過,待用刑嚴施懲礪,可也。
李亨元,以兵曹言啓曰,依下敎隨駕禁軍及駕後禁軍·武藝別監·內吹·兼內吹·標下軍兵等處,設粥以饋之意,敢啓。傳曰,知道。
李亨元,以兵曹言啓曰,今番幸行時,隨駕將校軍兵各差備等犒饋,依定奪以乾物分給之意,敢啓。傳曰,知道。
李亨元,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
李亨元,以訓鍊都監言啓曰,依傳敎,本局兼內吹三十名等處,各木綿二疋式,依例施賞之意,敢啓。傳曰,知道。
李亨元,以訓鍊都監言啓曰,今番幸行時,隨駕將校軍兵及武藝別監等犒饋,依定奪以乾物磨鍊分給之意,敢啓。傳曰,知道。
李亨元,以禁衛營言啓曰,依傳敎,隨駕本營兼內吹三十名等處,各木二疋,依例施賞之意,敢啓。傳曰,知道。
李亨元,以禁衛營言啓曰,依下敎,本營隨駕兼內吹及槍劍軍等處,設粥分饋之意,敢啓。傳曰,知道。
李亨元,以禁衛營言啓曰,隨駕兼內吹及槍劍軍等處,設粥分饋之意,敢啓。傳曰,知道。
李亨元,以禁衛營言啓曰,隨駕本營將校軍兵等處,依定奪乾犒饋,磨鍊分給之意,敢啓。傳曰,知道。
李亨元,以御營廳言啓曰,依下敎,駕前別抄兼內吹及隨駕將校軍兵等處,設粥分饋之意,敢啓。傳曰,知道。
李亨元,以御營廳言啓曰,本廳隨駕將校軍兵等處,依定奪,乾犒饋磨鍊分給之意,敢啓。傳曰,知道。
李亨元,以御營廳言啓曰,依傳敎,本廳兼內吹三十名等處,木綿各二疋式,施賞之意,敢啓。傳曰,知道。
李亨元,以守禦廳言啓曰,依傳敎,本廳招搖旗差備將校軍兵等處,饋粥之意,敢啓。傳曰,知道。
李亨元,以守禦〈廳〉言啓曰,今番隨駕招搖旗差備將校軍兵等處犒饋,依傳敎,以乾磨鍊分給之意,敢啓。傳曰,知道。
李亨元,以摠戎廳言啓曰,今番隨駕本廳招搖旗差備將校軍兵等處,依下敎,以乾犒饋磨鍊分給之意,敢啓。傳曰,知道。
李亨元,以工曹言啓曰,江水自去夜四更量,忽復漲溢,數息之間,平地水深,幾近尺餘,江邊途路,間多沈覆,船艙昨日修補處外,自紅箭門內,加上水爲一尺許,廣爲三間餘,而目今水勢漸增,其爲驚惶罔措,不可勝達,今方另飭營繕,急急補築之意,敢啓。傳曰,知道。
獻納申禹相疏曰,伏以園陵禮展,鑾蹕祗旋,臣民抃幸,大小惟均。仍伏念臣於今日朝廷事,竊有所慨然者,夫以聖上祗述之孝,有此江外幸行之擧,而津路動駕,有異平陸,自下憂慮,宜倍他時,尤況躬冒風露,野次江渚,而船艙頹圮,大駕遲待,其爲罔措,當復如何哉?爲今日臣子者,縱愧古人負土塡河之誠,躬伏路左,祗候起居,此固情禮之所不容已者,而伊日祗班堂上以上,極爲零星,殆不成樣,揆以相規之義,不可無警,臣謂堂上軍銜中,不參諸人,竝施譴罷之典宜矣云云。答曰,省疏具悉。祗迎班堂上以上事依施。大抵設次,與船所旣過帿場,而左丘右水,無非窄逕,迎班之如許,似無怪矣。
正言柳疏曰,伏以再昨謁陵之幸,寔出我聖上,値舊甲起愴慕之盛意,而吉日旣涓,半夜動駕,旋以船艙浮橋之爲水所沈,津頭露處,幾至終日,臣民之焦迫,固不暇論,國體之虧損,更無可言,身爲道伯守宰,當初造築,苟能前期董飭,十分殫誠,則雖有一時之雨水,豈至沈沒之境?且況駐輦江次,進發無路,則揆以道理,固當身操版插,挈軍呼丁,顚倒赴役,期於完固,而不此之爲,循例封啓於鑾輿將渡之時,而不過四倅之請罷,自己之待勘而已,無一語及於設施改築之策者,固難免沁泄袖手之罪,而至於四邑守令,或以地方,或以董事,其所擧行,如是慢忽,致有此無前之擧,尤豈不痛駭也哉?無論道臣守宰,究厥所犯,旣關國綱,且係師律,雖以我聖上涵容之仁,特貸軍法施行,姑令白衣從事,而其在懲後之道,不可以罷職薄勘而止,臣謂前京畿監司洪秀輔,其時四邑守令,竝施竄配之典,斷不可已也云云。答曰,省疏具悉。再昨利涉,賴是右相之功,半日袖手,藁土和水,以待其水退,此奚獨方伯守宰之罪乎?竄配事,已從大臣之請矣。
敎京畿監司趙鼎鎭書。王若曰,岳牧掌八路之藩屛,揀選惟重,畿輔作四方之根本,責任尤難,如欲得人而授之,其將捨卿而誰也?惟卿,公輔其望,世祿之家,詞藻精工,擅皇猷黼黻之譽,風範溫雅,寔淸朝羽儀之姿,周旋於玉署銓衡,華顯之踐履已著,徊翔於沁都隋府,剸理之才諝可觀,所以眷注之冞隆,必欲藩任之歷試,眷玆千里民止之域,實是一國王化之源,控制帶海被山,素稱表裏之形勝,風敎自近及遠,宜先鎭撫而懷綏,矧此賦徭徵發之繁,有倍他道,苟無聲望器局之譽,難屬重毗,玆授卿以京畿觀察使兼兵馬水軍節度使開城府留守江華府留守巡察使,卿其展厥良規,欽玆寵命,詢諮弊瘼,褰帷而懋振刷之效,黜陟幽明,攬轡而思澄淸之治,威旣足以服猾,宜存兼濟之恩,明旣足以察微,更思持重之體,錢穀甲兵之摠攬,克鎭三十州雄藩,關防保障之交修,毋負二千石隆寄,自餘裁稟,厥有典常,於戲,捍頭目而衛腹心,乃知職分內事,嚴鎻鑰而固扃鐍,豈待勉强而能,故玆敎示,想宜知悉。知製敎閔昌爀製進
戊申九月初八日辰時,上御誠正閣。大臣·備局堂上引見,藥房入診同爲入侍時,領議政金致仁,左議政李性源,右議政蔡濟恭,行司直金華鎭,右參贊鄭好仁,禮曹判書李在簡,延豊君李,行副司直尹蓍東,兵曹判書李文源,漢城判尹徐有防,行副司直李秉模·沈頤之,開城留守李致中,江華留守尹承烈,吏曹參判洪秉纘,行副司直金持默,行副護軍趙心泰,校理徐配修,左承旨李亨元,假注書李貞運,事變假注書申若樞,記事官李相璜·金祖淳,藥房都提調金熤,提調沈豐之,副提調尹行元,一提學金鍾秀,檢校直閣金載瓚,待敎尹行任,醫官徐命緯·金光國·李翊臣·卞觀海·白成一,以次進伏訖。致仁等曰,侵夜動駕,經宿回鑾,此時聖體,若何?上曰,一樣矣。致仁曰,王大妃殿氣候,若何?上曰,差復後諸節一樣矣。致仁曰,惠慶宮氣候,若何?上曰,一樣矣。熤曰,今番行幸,勞動旣多,合有診候之道矣。上曰,行氣之餘,諸節似勝,不必診察矣。熤曰,王大妃殿諸節,未能詳知,湯劑當何以爲之乎?上曰,泄候今則止息,更觀今日晩後氣候,議定湯劑,可也。致仁曰,莫重動駕,至有船艙之水沈,以致渡涉之差晩,此實無前之事,而臣等則其日茫然不卽聞知矣。上曰,留都大臣之不卽聞知,亦不成說矣。留都陣則何時聞之乎?心泰曰,食後始聞知矣。致仁曰,其時文跡,終不來到,故臣於午後修狀啓,各別申飭,聞亦晩入云矣。上曰,狀啓,何時見之乎?亨元曰,昏後始見之矣。上曰,軍號明後始入來云,然否?致仁曰,然矣。上曰,水沈之患,專由於船艙低築之致也,在昔溫泉行幸時,動駕隔日,船艙浮去,而猶且趁時渡涉矣,今則設艙之地,地形或高或低,一邊則不過數十步,一邊則殆過百步,又有浦以間之,則何以免如此之患耶?開東後始見狀啓,其時諸議不一,或請旋蹕,或請經宿江亭,以待水退,而予意則軍行決不可回一步地矣。此時若非右相,則予豈有渡涉之望耶?右相此擧,殆同於排闥直入,至以爲午前若不能完築,則京畿監司兩營大將,當用軍律,而監董大臣,請以便宜從事云,觀聽震懾,不令而威,此時百餘步之內,無一船隻之來繫,而觀光民人,一時董役,故至於申時,始得利涉矣。且予於右相事,尤有所感嘆者,其時有玉轎低擔之議,而右相則以爲當高擔,使人知路勢之平坦云,戶判以此言入奏,卽此一事,豈非可服者乎?回還時,又致虛驚,至有一船數十人竝溺之說,以訛傳訛,其驚動之聲,有不可禁止矣。軍士房承旨,以無一沈沒之事來奏,故衆心得以鎭定,此亦可謂將略也,以此言之,則非右相無以利涉矣。至於回還時,則軍士房之力,居多矣,昔在先朝,陪肇慶廟至江頭,仍扶神輦,俯伏以過,仍得利涉,百官亦以小舟得濟,今番事其可成說乎?致仁曰,今番水上水,比前倍多,故楊花渡之水,素不過三四尺,而今則加一丈云矣。濟恭曰,大抵龍舟之行,其牽曳之法,不知往而往矣,而今番則顯有動搖之意,俄於閤外,聞鄭好仁言,則龍舟後索見絶云,雖是已過之事,而極爲凜然矣。性源曰,如此危險之地,臣等陪玉轎入其中,此誠臣等之死罪也。其時臣之行步,亦覺一高一低,其危險推可知矣。上曰,其在愼重之道,卿等之言,無怪其如此,而亦豈可責之以平路乎?上曰,別將李應赫之罪,不可汰去而止矣。駕前後禁軍,旣令落後,至於別隊馬兵,則亦令分付別將處,使之觀勢渡涉,而別隊之忙急捉船,至於半體之入水,且軍兵之與閑雜人同渡,致有此人命之見傷者,其可成說乎?至於排設房所屬之得免於胥溺,亦以遮日遠設之致也,在前則遮日之設,不過數十步之間,而今番則稍遠,故幸而免焉者此也。性源曰,經宿之時,布帳不得待令,夜深後始到,臣在兼察之任,惶恐待勘,而至於訓將,則雖以他事草記論罪,而駭然則極矣。鍾秀曰,人命之關係至重,向者監試試官之罪,猶可謂歇勘,況隨駕軍兵之有此致傷,則無論多少,誠可慘然,工判及諸軍門,皆不可不同爲論罪矣。上曰,渡涉時屬之京畿者,則工曹及軍門,猶可當其罪,而津頭過涉之後,則旣有禁雜差員,別定差員,則非工曹軍門之所可當者也。上曰,都承旨出去,各司郞官發牌,各其所屬員役等,渡涉實數,捧擧案以入,可也。豐之承命退出。曰,太廟樹木,枝葉剪伐者,積之於太廟之內,有涉非便,當何以區處乎?上曰,都提調考出前例,區處,可也。文源曰,今番中旬,當以隨駕營門爲之,而近仗軍士及扈輦隊則無前例,何以爲之乎?上曰,此則別爲成冊,付軍士房,可也。兵曹中旬,亦通同爲之乎?文源曰,當往復軍門而爲之矣。致仁曰,中旬之規,本自通同爲之矣。上敎在簡曰,曳船軍,以二日糧分給,而其中願錢者,以錢與之,使無遺漏之患,可也。上曰,北道事,誠可㦖也,何以則有接濟之道耶?今評事,未知其人之如何,不過侍衛班一次見之而已,頃以評事事,有傳敎,而爲其太早,日前始頒布,而只令形止之狀啓而已,且卿等則以爲,監賑使不可更送云,此事當,何如?致仁曰,道伯似必善爲,北道道里雖甚遠,亦可以便宜知委,不可更送監賑使矣。濟恭曰,磨天以北,與監營隔絶,民人只知有兵使,而監司則稱以南監司云,其不能管攝,推可知矣。性源曰,以其五嶺之接天,故凡有事會,數十日之內,始可往復矣。領相則未見北關,故其言似然矣。上曰,右相之意,何如?濟恭曰,在前宰臣李彝章,以監賑使往北道,而北人尙今頌之,如此才諝之臣,旣不可易得,而往來迎送之際,徒貽廚傳之弊,此亦難處矣。上曰,當今之時,如李彝章者,何處得來?評事得人下送則好矣,而至於又送監賑使,則與監司相較,不無令出多門之弊,誠難矣。致仁曰,付之道臣之外,無他好道矣。上曰,此亦在守令勤慢之如何矣。濟恭曰,當此歉歲,除非尤無良之類,孰不動念,而守令亦不可盡恃矣。上曰,北評事數遞,則亦爲民弊耶,然猶勝於更送監賑使乎?致仁曰,北評事在北路,無異監司,其爲迎送之弊則一也,惟在委任監司而已。性源曰,臣於嶺藩待罪時,今評事爲龍宮縣監,而人則極是精約,爲治亦不在人下矣。上曰,李曾祜自在果川,已有治效,今者國舅祠宇,朝令前,已能捐捧修建,誠可奇也。性源曰,曾祜醇質可尙矣。熤曰,金載瓚之言,亦以爲治法有規模云矣。濟恭曰,臣於五日錄啓,其輕者則或書放字,而大體典獄彌滿,迄無節拍,誠可㦖也,其中政府吏二人,尙在未放中矣。上曰,此是相箚傍草之謄出者,則其罪決不可放矣。濟恭曰,傍草之謄出,雖是罪也,而若無謄出之事,則僚相雖有疏箚,無可知之道矣。致仁曰,此則當以書往復矣。致仁曰,今番幸行時,船艙水沈,御路莫通,以致久御幕次,殆過半日,此實前所未有之事,揆以國體,萬萬寒心,監董道臣及諸守令,不可以罷職薄罰,磨勘而止,前京畿監司洪秀輔,廣州府尹李泰永,楊州牧使朴天行,果川縣監尹光碩,衿川縣監兪漢參,竝施竄配之典,何如?上曰,依爲之。出擧條致仁曰,今番幸行時,船所凡事,皆是工曹主管,而不但不善擧行,至於船艙移設,事體重大,而初不稟旨,擅自遷改,所關旣重,不可仍置,工曹判書具允鈺,罷職,何如?上曰,依爲之。出擧條致仁曰,丁文壽事,臣則晩始得聞,誠可駭然,渠雖只帶實職,去就宜不敢擅便,況以診筵出入之醫官,不受由於提調,任自還鄕,一去不還,此亦觀紀綱處,不可尋常處之,前議藥同參丁文壽,令該府拿問,另加重勘,何如?上曰,依爲之。出擧條致仁曰,南兵使姜五成,以南各邑官門聚點擧行當否,今始稟報本司矣。南關年事,雖不至如北關,終是未免於歉歲,竝此停止之意,分付,何如?上曰,依爲之。出擧條性源曰,標旗所重,亞於大旗,而昨日回鑾時,臣目見其童子之徒步捧持,遲遲不前,觀瞻所關,極爲駭然,當該兵曹摠府郞廳,拿問處之,兵曹判書亦難免不飭之失,推考警責,何如?上曰,依爲之。出擧條熤曰,議藥同參鄭忠周事,誠一變怪,名係醫官之列,忽不知去處,今至閱月,仍無踪跡,事極駭惑,莫測其故,不可一向仍置,鄭忠周爲先汰去,分付捕廳,使之廣加譏探,期於斯得,何如?上曰,依爲之。出擧條濟恭曰,向日監試時,臣以詩不滿十七八句,賦不滿三十句者,竝違格投去之意,陳達筵中,自上分遣入侍史官,使兩所試官,知委場屋,俾無一士不知之弊,而二所場屋之中,聞者少不聞者多,此已試官不善奉行之致,而及其入格試券之出,詩之居魁居次者,俱是十六句而止,儒生設或未及聞而有此事,試官安敢違越朝令乎?況一等之作,尤宜愼擇,而其泛忽如此,揆以科制,萬萬寒心,當該三試官竝罷職,以示立法之嚴,恐不可已矣。上曰,罷職猶輕,一竝削職,可也。出擧條有防曰,戶籍法意,自來至嚴,朝家飭令,前後申明,而京外漏戶,愈往愈甚,徭役不均,殘獨之偏苦,職由於此,來春又當式年,故自臣府,今當知委各部,隨其家座,從實受單,而外此諸道,許多隱匿之患,比京中尤甚,今番則各邑守宰,勿復襲謬,着意査正,俾無年終虛增,豪右功免之弊事,嚴飭諸道,不察守令,使之隨現論勘之意,出擧條行會,何如?上曰,依爲之。出擧條亨元曰,訓鍊大將徐有大,拿問定罪事,命下。將兵之任,不可無一刻摠察之人,何以爲之?敢稟。上曰,都提調摠察,可也。亨元曰,訓鍊大將,以都提調摠察事,命下矣。在前如此之時,有都提調命招之例,或有從事官發牌聽,傳敎之規,今番則何以爲之?敢稟。上曰,從事官發牌,可也。出擧條文源曰,軍號天明後始得入城事未前有,臣忝在本兵之長,合被重典,故敢達矣。上曰,非一品則不可前席辭職,而若是煩奏,極屑越矣。亨元曰,筵席奏達事體自別,而兵曹判書李文源,自引請罪,有違體例,極爲未安,推考,何如?上曰,從重推考,可也。出擧條致仁曰,前因慶尙前監司金尙集狀啓,東萊運監甲乙丙三年條縮米三千石,以加分條中耗米,每年一千石式,限再明年劃給運監處,私逋有無,嚴査登聞之意,覆啓分付矣。取見東萊府使李敬一狀啓則以爲,運監等三年所逋,皆是給倭時欠縮,果非私自犯用者,故所劃加分耗條三千石,已自本府,推移充給,而今以三年條所負推之,則丁未以後,運監輩每年千石之逋,亦難保其必無,及今矯救,實合便宜,請令廟堂稟處矣。釜倉逋欠,係是昔無今有者,本非上煩之事,而昨年自朝家,曲軫邊門之弊,捐出每年一千包公穀,使之限三年充給,而此是曠絶之特恩,則有不可以此援例,且其逋欠源頭,專由於下納米之,或以錢換貿,或愆期不納,轉致斛不準色不精之弊,而許多弄奸,憑藉於此,故昨年以下納之規,典守之方,一依法典,嚴立科條,又或如前稱逋,煩聞朝廷,則運監以下,斷以極律,該府使拿問勘罪之意,覆奏蒙允,嚴明知委矣。今此狀本中,乃以甲乙丙三年條,雖已充給,而丁未以後,每年千石之逋難保其必無,及今矯救,實合便宜等語,無難登聞,仍請令廟堂稟處,隱然爲後日之地,立法之墨未乾,說弊之啓踵到,寧有如許紀綱?揆以事體,萬萬駭然,當該府使李敬一,依前覆奏,拿問定罪,雖以下納一事言之,伊時申飭,何等至嚴,而畢捧形止,乃於至月初,始爲因便封啓,當年內擧行,如此其慢忽,則來頭之漸就懈弛,不言可想,下納旣如此,則典守之不嚴,亦是次第事,當此一洗謬例之時,宜有益加警勵之擧,此後則元下納,依元事目,限以四月,追下納與元下納差異,限以五月,而裝發之時,使實監色騎船,守令則由陸進去,畢納後還官,而某邑裝發之自監營狀聞,某邑畢納之自該府狀聞,一依元稅穀例擧行,若其過限不納及斛不準色不精之邑,當該守令,依定式自該府直爲狀聞,以待處分事分付,嶺伯申明知委於下納各邑及本府,至於典守之方,亦依昨年覆奏施行,無敢違越,而本府使交替時,新舊該監裨將,眼同反閱,傳與傳受之意,添入節目,一體分付於萊府,何如?上曰,依爲之。出擧條命書傳敎曰,政官牌招開政。又命書傳敎曰,孝昌墓·宜嬪墓所屬施賞。命退,諸臣以次退出。
戊申九月初八日午時,上御重熙堂。右承旨入侍時,右承旨徐鼎修,記事官金孝建·尹行任·金祖淳,以次進伏訖。上曰,渡江時全船陷沒,人命之致傷甚多云,故心甚驚慘,使政院問於各司,盡得救濟,致傷之人,只龍虎營標下軍一名云,比初料,還可幸也。鼎修曰,連日捧甘各司,招問諸營,而陷溺不救者只一名,而槪於當初所聞過情,以爲專船致敗,而大抵小船傾側,幾乎陷溺,故人皆夤緣傍船,無所致傷,只一軍失足落水云矣。命退,諸臣以次退出。
戊申九月初八日酉時,上御重熙堂。軍士房承旨入侍時,左承旨李亨元,假注書白慶楷,記注官金鳳顯,記事官李相璜,以次進伏訖。上命書傳敎曰,弘文提學待明朝牌招。命讀公事,書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于徐鼎修曰,下直守令留待,未下直守令,當日辭朝。
傳于徐鼎修曰,故重臣墓致祭有命,似當下去參祭,左承旨許遞,前望單子入之,待下批牌招察任。
承旨前望單子入之。李時秀落點。
備邊司,以兪恒柱爲東萊府使。
李敏輔啓曰,弘文提學徐有隣牌不進,推考傳旨,今方捧入,而九日製命下之後,如是違牌,事甚未安,更卽牌招,何如?傳曰,允。
李敏輔啓曰,弘文提學徐有隣,再牌不進,推考傳旨,今方捧入,而九日製命下之後,連事違召,不卽擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
李敏輔啓曰,弘文提學徐有隣,旣已承牌,奎章閣提學金鍾秀,藝文提學吳載純,竝卽一體牌招,同參考試,何如?傳曰,允。
傳于李時秀曰,左副承旨與弘文提學入侍。
李敏輔啓曰,奎章閣提學金鍾秀,藝文提學吳載純牌不進,推考傳旨,今方捧入,而同參考試,旣有定式。如是違牌,事甚未安,更卽牌招,何如?傳曰,允。
李敏輔啓曰,奎章閣提學金鍾秀,藝文提學吳載純,再牌不進,推考傳旨,今方捧入,而同參考試,自是法典,連違召命,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于李亨元曰,政官牌招,開政。
李亨元啓曰,同副承旨李敏輔試所進去,臣吏兵批兼進之意,敢啓。傳曰,知道。
有政。吏批,判書鄭昌順,參判洪秉纘,參議曺允大進,右承旨徐鼎修進。以沈鏶爲典籍,以李晉秀爲宣陵直長,以閔是祥爲靖陵直長,東萊府使單兪恒柱。
兵批,判書李文源,參判具㢞,參議宋瑛病,參知柳誼入直進。副司直李敬震·金思穆·洪仁浩。
以刑曹佐郞望筒,傳于李時秀曰,衿川縣監望筒勿施,今日政擬入。若此則望筒,亦當自在勿施中,以此,分付。
再政。以李周賦爲內資奉事,兪靖柱爲濟用奉事,任好常爲衿川縣監。
三政。權文度爲長寧殿別檢,崔粹絅爲永陵參奉,尹玄錫爲北部都事。
四政。權襈爲靖陵參奉。
傳于沈豐之曰,都承旨入侍。
徐鼎修啓曰,中部閑良李禹昌上言判付內,其獨漏委折,該房問于訓局以啓事,命下矣。問于訓局,則以爲,安樂峴補役時,五人則或其身或其子,皆赴役蒙賞。至於李禹昌之父萬益,旣在外方,未參領役,則初無論賞之可論。渠之向時白活與否,雖未知之,初不赴役,今以見漏稱冤,事無可據,極涉猥越云矣,敢啓。傳曰,知道。
以副校理沈能翼,牌不進罷職傳旨,傳于李敏輔曰,只推。
以張至冕·李亨復·徐季修囚單子,傳于李時秀曰,分揀放送。
以金錄·沈耉賢·李尙說囚單子,傳于趙衍德曰,附過放送。
以全羅監司啓本,右道試取入格人開坐上試官罷黜事,傳于李敏輔曰,觀此狀辭,賦居首幼學奇茂坤,以試券之不滿三十句,直爲拔去榜眼,請令改修正。年前旣有朝令,道伯事,可謂得體,然壯元試券,道伯見之之故,有此査拔之擧,而第二券以下,若更有未準式,而次次陞付,則能無斑駁之歎乎?試官罷黜,固所不已,擧子拔去,宜屬令前,蓋遐儒未必盡知大臣擧條故耳。此意,令該曹,分付道伯,奇茂坤勿拔。此後更犯者,斷不饒貸,雖於已出榜之後,狀請拔去。賦作不特爲然,詩券句數,亦依今番右相所奏施行事,仍令該曹,知委諸道。
李在學,以義禁府言啓曰,時囚罪人徐有大,考律草記事,命下矣。徐有大備邊司草記內,昨日回鑾時,訓局別隊馬兵所騎船隻傾圮,馬兵一名致傷云。聽聞所及,萬萬驚愕。此必船小人多,冒死爭光之致,特敎嚴飭,何如?而爲大將者,苟能預爲約束,另加禁戢,則寧有是哉?拿問定罪,罪取考律文,則大明律不操練軍士條,有曰,守禦官不守犯律,不操練軍士者杖八十。大典通編推斷條,有曰,犯私罪杖八十,奪告身三等,犯枉法受贜外,笞杖竝收贖矣。徐有大杖八十收贖,奪告身三等,放送,何如?傳曰,常時約束不嚴之罪,烏可免乎?元戎重任,不可輕遞,先廂與攔後所管各異,本律公議區別,以公罪勘放,可也。
以北評事朴基正狀啓,馳往慶興,詳察民情事,傳于徐鼎修曰,原下諭中,詢瘼後,有詳細條陳之命,則觀此狀辭,只云隨事殫竭,而不言追後登聞,事甚疎漏,該評事推考。北關民事,夙宵憧憧,寢食靡甘,如有一夫一婦之殿屎,是何異於若已推之?蠲役之何如,賙饑之何如,參以事情,兼採緩急,無小無大,以其意見,仔細狀聞事,更令廟堂,嚴飭行會。南北雖曰逈異,主張拮据,專委於道伯,更以此意,申飭該道臣,無負委毗之意,期活顚連之民生。八路之中,本道一方之困苦若此,其爲㦖惻,尤難容喩。聞已出巡,行到何地方,而以見較聞,輕重何居?亦令論理狀聞。
趙衍德啓曰,訓鍊大將徐有大,公罪勘放事,命下矣。卽爲牌招,傳授命召及兼帶右邊捕盜大將命召·大將牌·傳令牌,何如?傳曰,允。
李在學,以義禁府言啓曰,今九月初四日,左邊之次捕校徐鵬瑞,嚴囚草記批旨內,姑爲保放過五日,畿沿直爲發配後,草記事,命下矣。五日之限,止於昨日,而逃躱罪人,尙未捕捉云。徐鵬瑞京畿南陽府定配,而以刑曹啓辭內辭意,具罪目,依例發遣府書吏,押送配所之意,敢啓。傳曰,只以一邊次校草記,何也?當該堂上推考,其委折,令政院問啓。
趙衍德啓曰,只以一邊次校草記,何也,當該堂上推考,其委折,令政院問啓事,命下矣。問于同義禁金載瓚處,則以爲,左邊行首軍官鄭德壽,右邊行首軍官崔昌奎,自刑曹移囚本府後,鄭德壽慶尙道昆陽郡定配,崔昌奎全羅道光陽縣定配之意,草記。批旨內,保放,出付該廳,退限五日。過五日後,卽爲還囚草記事,命下,而五日已過,罪人尙未促得,依前還囚,更爲草記,雖承知道之批,而姑無發配之命,故今不得與徐鵬瑞,一體擧行矣。有此問啓之命,不勝惶恐云矣,敢啓。傳曰,知道。書下似是混下,政院之不卽微稟,難免不審。當該承旨推考,首校姑不發配,次校勿論。更退五日之限,又或愆限,首校定配所草記事,分付,可也。
李敏輔,以弘文館言啓曰,本館下番闕直,事甚未安。修撰趙雲紀·閔昌赫,副修撰金啓洛·宋翼孝,竝卽牌招,以爲推移入直之地,何如?傳曰,允。
徐鼎修,以武一所差備官,以試官意啓曰,本所今日平明開場,自天字鳥銃試取之意,敢啓。傳曰,知道。
徐鼎修,以武二所差備官,以試官意啓曰,臣所今日鳥銃試取擧子七十四人內,貫一中二人,邊三中一人,邊二中二人,邊一中十一人,入格合爲十五人矣。鳥銃今已畢放,騎槍鱗次試取之意,敢啓。傳曰,知道。
徐鼎修,以武一所差備官,以試官意啓曰,今日本所鳥銃應放擧子,自天字至宇字半字,六十九人內,貫邊中一人,貫一中二人,邊二中一人,邊一中十七人,合爲二十一人。昨日入格五日通計,二十六人,而已爲畢試,今方計劃之意,敢啓。傳曰,知道。
徐鼎修,以武一所差備官,以試官意啓曰,臣等進詣慕華館,鳥銃應放擧子試取,而天字二十四人內,邊二中一人,邊一中四人。入格合爲五人,而日暮姑停之意,敢啓。傳曰,知道。
李敏輔,以漢城府言啓曰,中部居沈光彬,以其父年九十以上加資事,上言判付內,士庶人年九十加資,載在法典。外方則每年歲首,抄出狀聞,新有定式,而京兆則無是例之故,有此遺漏乎?令該府査實草記。老人之事,有未可知,何待回啓?依法典待開政下批事,亦爲分付事,判下矣。招致光彬,査問其遺漏委折,則渠則流寓京中,已爲十年,而其父尙今留在於原春道。初則居生於淮陽,近則住接於金城,屢式年入籍於兩邑,故京兆抄啓時,果未得參云矣。守銀旣是外邑人,則今春自本府抄啓時遺漏,事勢固然,而考見府上帳籍,則其年甲雖曰無差錯,名字則在淮陽稱以壽啓,在金城稱以守銀者,未免相左。加資一款之遽然許施,事體未安,何以爲之乎?敢啓。傳曰,問于該道,下批事,分付。
李敏輔,以漢城府言啓曰,涉疑疾方痛死亡之類,令各部兩署,更加摘奸後報來,故列錄書入之意,敢啓。傳曰,知道。
李敏輔,以禮曹言啓曰,北部居趙道源上言判付內,該曹之尙不回啓,極爲可訝,詳考草記事,分付事,判下矣。取考曹上文蹟,則丙午四月忠淸道結城士人趙鎰,孝行之卓異。因前道臣金光默狀啓,自本曹署經,大臣以給復停當,而再昨年以後,連値事故,比等別單,不得書入之意,敢啓。傳曰,知道。特爲給復。
徐鼎修,以兵曹言啓曰,景福宮衛將車潤泰,身病猝重,時月之內,無望供職,呈狀乞遞。輪番之任,不可久曠,改差,何如?傳曰,允。
徐鼎修,以兵曹言啓曰,京畿楊州居孔莫乭上言,啓下臣曹,而渠等五兄弟,以孔姓入屬兵曹奴婢案,令該曹考例免賤事,得蒙天恩爲辭矣。渠以當初逆家奴婢,甘心使役,屬公本曹。不過數年,敢生免賤之計,至煩天聽。究其心術,萬萬痛惡,待用刑,嚴刑懲礪,而渠姓旣爲孔字,則似免賤役。使之免賤,何如?傳曰,允。
徐鼎修,以壯勇營言啓曰,今番幸行時,本營隨駕將校軍兵犒饋事,命下矣。依例以乾犒饋,磨鍊分給,何如?傳曰,允。
徐鼎修,以訓鍊都監從事官,以都提調意啓曰,臣依下敎開坐禁衛營,馬兵別將李應爀,哨官李天晟,差官執事全弘喆等,拿入推問,則以爲別隊馬兵一百名,分半五十名,哨官領率,侍衛於駕前。別抄頭局五十名,別將領率,侍衛於駕後,禁軍尾局,而及渡津頭,船隻未備,先後隊同爲聚立於御幕次之後矣。宣傳官持信箭來宣下敎,使之領率先渡,住陣於越江廣闊處,待大駕渡津,依先後次第扈衛云。故艱得三船,先載先隊馬兵,幾渡彼邊,致此渰沒云云。天晟·弘喆之供,大體同然矣。觀勢渡涉之敎,臣旣親承筵敎,備局草記批答,亦以觀勢渡涉爲敎,則今此所供內,宣傳官所傳,未免大段違錯。累加盤問,一向質言,此甚可怪,豈或宣傳官未能詳傳下敎歟?別將哨官,各皆一員,旣無推諉之人,百名別隊,聚立一處,同在未渡之時,則本罪輕重,別無先後之可論,惶恐敢啓。傳曰,信箭則初旣混傳,別遣令旗,屢次下敎,使之觀勢渡涉,亦已査實於聽命之宣傳官。傳令之巡令手,渠輩所供中,不聞知云者,極爲可駭。宣傳官及旗手,送于卿處,卿其詳問後,更爲査實於別將等處,草記,可也。
徐鼎修,以訓鍊都監從事官,以都提調意啓曰,別將李應爀,哨官李天晟,以下敎內辭意,更加推問,則以爲宣傳官信箭下敎祗受後,覓得三船,與先隊馬兵。若而人,同爲渡津,故追後紅令旗下敎,未得承聞云矣,身爲別將哨官,留置許多馬兵於越邊,獨先登舟,使在後者,任其爭渡,全不檢飭者,萬萬駭然。是本罪之外,又添重罪,不可以未聞追後下敎,遽或寬恕。所謂隊長,旣承紅令旗分付之後,仍不傳布於別將哨官者,亦極可駭。爲先除汰,待用刑嚴棍以懲,有不可已,惶恐敢啓。傳曰,知道。不待軍兵之渡涉,別將哨官之違法占便,先爲越去,以致勿令渡涉之命,不得傳致於將領,此一可駭也。白晝穩津,執船何難?況別隊馬兵,元定船隻以八隻,比別抄等,陪數磨鍊之意,果安在哉?此二可駭也。出宮日曉頭,水勢漲溢,而渠輩爭先紜聒云。故特遣宣傳官李儒敬等,持信箭令旗,屢次嚴飭,勿令渡涉,留駐此邊,以待更下之令事,申申分付矣。天明後問之,所謂別將以下,以至火兵卜馬軍,無一人形影。伊時欲爲嚴處,而未果,此三可駭也。由前由後,渠輩所爲,萬萬無狀。且況隊下軍所騎小船,接置雜人馬,雜人馬則能躍出得免云。所謂將領之如偶人,推此可知。昨日處分中,哨官姑勿論,而觀此所供,先後隊卒,合在此邊,別將哨官,同乘越去云,則與駕前後分領有異。揆以挨次之制,不可無等分。別將李應爀,依前下敎,令該府定配所,卽爲發配。哨官移義禁府,以次律奪告身五等放送,以懲日後事,嚴飭分付,可也。
李敏輔,以訓鍊都監言啓曰,先朝御筆奉納人,本局無料出身金載興,從願付料事,命下矣。載興自願,在於別騎隊或局出身,而兩處時無見窠。來頭待有窠付料之意,敢啓。傳曰,知道。
徐鼎修,以訓鍊都監言啓曰,備邊司草記批旨,渰死馬兵,令本營別施恤典事,命下矣。渰死馬兵高再衡家,木綿三疋,錢文五兩題給之意,敢啓。傳曰,知道。
李敏輔,以刑曹言啓曰,再昨日動駕時,西部居私奴加雪伊,擊錚於衛外,故考取其原情,則以爲其上典樂純,一自受罪之後,家産蕩敗,洪州·廣州·安山·積城等所在土地,不知歸於何處矣。伏承田土出給之聖敎,而吳景雲·李等,與禁府書吏梁啓賢,暗地符同,偸出文券,肆然斥賣,實爲至冤,各處畓地,一一推給云矣。今此加雪伊所供,不過土地推尋之事,則內有法司,外有營邑,而敢以逆家之奴,作此呼籲之擧者,萬萬無嚴。原情勿施,猥越之罪,考律重勘,何如?傳曰,隄防所在,萬萬無嚴。出給之聖敎等說,尤極痛駭,豈可以此事,循例防啓乎?此草記勿施,鳴錚漢痛懲,可也。
李敏輔,以刑曹言啓曰,再昨日動駕時,西部西江居良人金在深,擊錚於衛外。故取考其原情,則以爲船民之弊,不一其端,而其中最難支者,一則洪州稅船之弊,二則別營濫捧之弊,三則三營門移劃作米之弊。而各邑稅船例給之數,嶺南則每石四斗五升,湖南則每石四斗酌定,而至於洪州,則只以每石一斗五升出給,船人勒令裝載。而及到京江,若劃給別營,則一船無面,乃至數百石之多,各倉斗斛,必有一定之規,而惟彼別營下屬,敢爲他倉所無之法者,豈不至冤乎?三營門移劃作米,則營門所屬,不顧法意,科外濫捧。故一石所納,乃納十六石,千石所納,乃納千五百石而後,始爲無事。依宮納例,自惠廳捧上移送,則營門不失元定之數,船人自無欠縮之弊。洪州則本邑稅穀,船價後卜等節,依隣近邑例,更爲磨鍊,則可除巨弊。今此三條弊端,乞令廟堂,永爲釐革云矣。洪州稅船之弊,李云大原情草記,已請行査,而別營濫捧之弊,不待民言,聖念業已洞察,來頭痛革之策,責在有司。至若營門作米之科外濫雜,觀於別營,可以反隅,而其所變通之方,有非臣曹所可論斷。爲先以此意,申飭於各該營門,四件外瀆擾之罪,不可以民隱,而有所容貸,考律勘處,何如?傳曰,雖是四件之外,洪州船費事,本自零星,致此江民之呼冤,不可謂之過實。令該道別講矯弊之方,提速論理狀聞事,措辭行會,俾無因循之弊,可也。
李敏輔,以刑曹言啓曰,再昨日動駕時,忠淸道鎭川居幼學金泗潤,擊錚於衛外。故取考其原情,則以爲戊申賊之璟,來據本縣,渠祖天柱與弟天章及子聲秋等,揮劍衝突,排入賊徒,爲兇鋒所擊。渠從祖亦爲賊矢屢中,渠父聲秋,擊斬之璟之兩奴,因被賊刃所傷。而渠祖則雖幸不死,兄弟之或生或死,實無異同,而天章贈職旌閭,渠之祖與父,各給復戶,欲爲一陳贈職之請,而未果矣。幸於今春,有戊申倡義褒揚之下敎,故一鄕上下,敉擧渠之祖與父事實,尙未蒙褒贈矣。及見關文之來到者,則謂以將校金天柱子孫,食物存恤。渠先祖按廉使士廉以來,世襲冠冕,則將校二字,固是爽實,特命釐正,獲蒙贈職旌閭云矣。渠之家閥,旣是士族,則將校之稱,無怪稱冤,而朝家恩典,皆以本道搜訪之啓,爲據,則不辨於營邑,而直請釐正,極爲猥越。至若食物存恤,旣出特恩,旌贈殊典,豈可疊施?原情內辭意,勿施,何如?傳曰,允。下送該道,査考處之,可也。
李敏輔,以刑曹言啓曰,動駕時,忠淸道洪州居良人李云大,擊錚於衛外,故取考其原情,則以爲本州五島,俱在僻海。居民活計,俱是漁採,而近以京船捉納事,家家丁壯,括盡家藏,乘船結隊,長浮海上,遮截京船要路。若遇過船,則一齊圍住執捉,而京船之撞着此患,已多年所。及見島船,齊起摶戰,投礫下杖,致其死力,而捉船者,船不捉則死。故亦捨命直前,破頭折肢,流血滿身,間多被擠墜水,埋骨泥底,此何景像?自正月至四五月不息,捉滿七八船然後,方可脫歸,而漁採節晩,生業全失,將有十室九空之嘆。伏想船民之必欲遠避者,只以船價最薄,而捧載多奸故也。若使後卜船價,與他道同,而捧上裝載,俱無他奸,則不待勒執,而船將自至,不此之爲,公然殺人。故昨年秋冒犯天聽,請以洪州稅穀後卜,從優磨鍊,則天鑑孔昭,幾乎依施。而道狀以近無捉船爲辭,而今年依舊捉船,倒懸之急,未聞有解。依昨年聖敎,永爲定奪,以除此患云矣。係是四件外事,自臣曹考律勘處,而其所呼籲,則有關民隱,連年煩徹,似有切至之苦而然。令本道詳査弊源,論理狀聞後,稟處,何如?傳曰,以江民被執之弊,纔因他供,有措辭下批者。此供乃捉船之弊,而究厥弊源,卽一串貫來,船費釐正,則兩弊自祛。一體措辭,行會該道,矯弊之方,斯速講究以聞事,分付,可也。
李敏輔,以刑曹言啓曰,再昨日動駕時,全羅道濟州居將校文雲彩,擊錚於衛外。故取考其原情,則以爲靈光·茂長兩邑貢作米一百四十石,自朝家劃給濟州,以爲將士養享之需矣。去甲辰春,濟州監色高泰岑·康世甫出來輸送,而自春至秋,杳無入送之擧。故渠奉官令,出來探知,則茂長居郭通健·羅五采·金尙得·崔恒斗·鄭石履等,甘誘本州監色,貢作米九十六石,幻弄作戲,互相貿販。故二十七石督捧輸送,當初茂長米百石,載送於韓貴同船隻。本縣權校郭通健,奸吏羅五采·張大益等,作奸分食後,歸咎於渠,誣訴勒徵,世間寧有是事乎?今正月呈訴刑曹,發關巡營,而適値本官上京之時,分付鄕廳,各人等使之頭面以處矣。不意官屬輩,誣囑官家,終不査處,乞令道臣,嚴覈處決云矣。曾以此事,呈于臣曹,行關本道,使之査處,則設有稱冤之端,更呈法司或巡營,猶或可也,而肆然呼籲,極爲猥越。原情勿施,考律勘處,何如?傳曰,民習可駭。遠涉重溟,有此呼籲,嚴飭該道,斯速推給,俾無呼冤之弊,可也。
李敏輔,以刑曹言啓曰,動駕時西部西江居良人崔得尙,擊錚於衛外。故取考其原情,則以爲,江華甲串·玉浦,皆置監考四五名,每乘小飛舸,逐執過去之船,稱有築城時木石輸運之役,捉船回拍,至於多日。又稱自官貿易板索,搜探船中之物,傾盡粒米,分錢而後,乃放過,而船主沙格,若或違拒,則鞭扑狼藉,名雖監考,實則水賊。又有所痛恨者,兩處監考侵漁之不足,其所親兩班及雜物無價,而使之上船,任其所向,則裝穀之帆,或愆二三旬之期,販鮮之掉,或失數百之利。故京江之人,各各出斂,給于監考,以爲契防,而監考之爲弊,莫不切齒。特令備局,革罷甲串·玉浦監考,以除無窮之弊云矣。雖以民瘼爲言,旣非四件內事,猥越之罪,考律勘處。若其本事,則設或言多過實,所謂監考之弊,到處則然。申飭該府,嚴加禁斷,痛革謬習,俾無更爲煩徹之弊,何如?傳曰,監考之弊,不問可知。令守臣親執詳査決處後,形止狀聞事,分付,可也。
李時秀,以刑曹言啓曰,再昨日動駕時,全羅道海南居幼學李彦一等,擊錚於衛外,故取考其原情,則以爲,去六月分本縣縣監申處文,莅官以後,本縣年久帳籍,謂以無用。浮造還紙次,多數負出,不知爲幾何馱,而中間遺失,又爲許多。或爲役夫之塗窓,或爲官吏之抺壁,故一鄕士民,不勝憤惋,發文齊會,擧狀呈訴,則本官拿捉諸儒,具枷牢囚。城化之間,不能抗爭,各自圖生,皆以罷散,而冤鬱之心,去而愈甚。去月分呈訴巡營,則題辭內,藏籍法意,本自至重,則如是閪失,萬萬可駭,各別嚴飭禁斷。雍正乙卯,以前帳籍見在與否,爲先論報云。故卽付營題於本官,則本官謂之以誣陷土主,多發將差,東西搜踉。一邑汹懼,罔知攸措,或避或走,而其中未及隱避而見捉者,重枷鎖囚,至爲三十餘人之多。噫嘻,累百年傳來帳籍,大小邑民之先祖名貼,摩蹯於奴隷之足。又於今秋監試,特擧停擧,本縣儒生,未有一人之觀科,豈不徹骨,而憤痛哉?伏乞作還帳籍,辱人先祖之罪,依律重勘。帳籍則使本道瞻出於留營件後,出給本縣,俾洩渠等無限憤痛云矣。今此呼籲,雖非四件內事,審有是也,則帳籍之浮作還紙,誠極驚駭。儒生之特揭停擧,未知委折,分付道臣,査實狀聞後稟處·至於請勘土主,大關民習,亦係後弊。狀頭李彦一,自臣曹考律重繩,何如?傳曰,毋論本事虛實,土民之誣辱土主,大關民習。狀頭各別嚴治,帳籍之作紙,邑儒之停擧,誠有是也。不可但以該怪言,令道伯,除尋常,親執詳査,卽爲狀聞事,嚴飭該道,可也。
李敏輔,以刑曹言啓曰,動駕時,忠淸道瑞山居良人文萬才,擊錚於衛外。故取考其原情,則以爲渠父乙乭,卽緣坐罪人㻋之奴子。渠母順今,乃富平李姓兩班婢子,而三十年前竝二子一女,納價贖身於母上典。故本郡帳籍,亦以良人載錄,積有年所,而㻋之弟正法之後,自本郡捉去渠母及渠之同生弟妹,謂之㻋家奴俾。故現納渠之母子女之贖券,則本郡退却曰,分揀與屬公,當在於戶曹,非本郡所可擅斷。奪入贖券,一倂花名,牒報戶曹,混坐屬公之科者,豈不至冤乎?伏乞査實其贖良委折,俾免屬公云矣。渠之屬券,果爲明白,則伊時本官,豈有屬公之理,而到今年冬後,稱以混入,肆然呼籲者,有關後弊,不可以事屬四件,有所曲恕。原情勿施,文萬才自臣曹懲礪放送,何如?傳曰,允。
李敏輔,以刑曹言啓曰,再昨日動駕時,西部居進士李安默,擊錚於衛外,所當捧供以入,而安默與安錫良,以山地相訟事,三次擊錚。自本道從公決給事,入啓蒙允,行會本道矣。取見月初所下該道啓本,則營邑又置安默於落科。仍以待用刑嚴治之意,論列爲辭,而今此安默,不有累度之決,敢生猥越之計。兄弟迭出,四次鳴金者,揆以紀綱,誠極駭然。原情勿施,李安默照法嚴勘,何如?傳曰,允。
李敏輔,以刑曹言啓曰,再昨日動駕時,京畿果川居盲人沈尙爀,擊錚於衛外。故取考其原情,則以爲渠之五代祖鐸,卽靑松伯德符之七世孫也。萬曆戊子登科,授宣傳官兼備邊郞,壬辰夏倭寇猝至,列郡瓦解。申砬爲三道巡邊使禦賊時,鐸慷慨不已,請以殉國。宣祖壯而嘉之,特爲訓鍊判官,仍賜戰馬資裝矣。砬兵敗於達川,車駕出幸平壤,故復從統禦使申硈,戰死臨津,時年三十有一也。首赴大難,身槀草莽,而訖未蒙旌異之典云矣。雖係爲先之事,旣在干恩之科。原情勿施,其猥越之罪,所當勘處,而篤疾之類,不足深責,嚴飭放送,何如?傳曰,允。
李敏輔,以刑曹言啓曰,再昨日動駕時,平安道義州居幼學韓今愈,擊錚於衛外。故取考其原情,則以爲渠之七代祖宗立,以壬辰扈聖之功,行開寧縣監,賜原從功臣錄券。券中有曰,功臣孫雖犯公私賤,竝免役爲敎,至今稱西土望族。金益老以鄕黨見黜,含怒渠祖,後爲軍籍千摠,則其外五寸軍兵李有珍名下,以渠祖名非族爲族。以異姓四寸役主樣,己卯年懸族軍案,隱諱不發,益老死而始露。故考出帳籍,則本官詳知幻弄,以其子金應甲懸族,白脫渠祖矣。應甲締結監色,侵凌曳打,故憤氣噎死。丙午年間,自忠勳府因啓下敎,功臣孫爲軍兵者,竝使除頉,則渠祖名付處,一一抺去,以應甲塡書踏印,釐正文記。去三月應甲,厚賂軍籍千摠高命采,以錄卷爲空文,直爲充軍,乞免橫罹之役云矣。此等猥屑之事,肆然呼籲,揆以民習,萬萬痛駭,原情勿施,考律勘處,何如?傳曰,允。
李敏輔,以刑曹言啓曰,再昨日動駕時,西部居良女朴召史,擊錚於衛外。故取考其原情,則以爲渠夫張世輝,有李姓兩班處錢兩不報之事,而其兩班含嫌叱責。今年夏間,假稱凌辱,呈于司憲府勘罪,又呈捕廳,捉囚渠夫,四朔不放,故八耋媤父,感念成疾。大抵渠夫,元無偸盜之事,且無賊贜之物,不過凌辱兩班之罪,乞令放釋云矣。果如原情,則捕廳事,誠亦可駭,而非賊無贜之類,亦豈至於四朔滯囚之久乎?一邊之言,有難取信,分付該廳,使之卽速査處,何如?傳曰,允。
李敏輔,以刑曹言啓曰,再昨日動駕時,京畿麻田居李召史,擊錚於衛外。故取考其原情,則以爲其夫東彬,與物故罪人揆明爲同壻,而橫被揆明之誣訴,竄配楸子島,伏蒙生成之澤云矣。李女夫東彬,乃以揆明之同壻,緊入揆明之獄事,尙保首領,亦係失刑。渠焉敢反生倖望,縱妻呼籲乎?其在嚴隄防杜後弊之道,不可以爲夫訟冤,置而勿論。原情勿施,李女猥越之罪,自臣曹考律重勘,何如?傳曰,允。
李敏輔,以刑曹言啓曰,動駕時,忠淸道忠州居御營軍金允福,擊錚於衛外。故取考其原情,則以爲渠以世代良女之故,渠則御營保對答。渠之同生兄惡只,禁衛軍隨行,而去年十一月,提川官捉去渠之兄弟,謂以東哲之奴子,屬公官奴。渠之外外曾祖父東哲之奴,渠之外祖父東哲之奴,良妻所生,渠之外祖母,亦良女也,而渠母生於癸丑,渠生於庚午,則辛亥以後所生,自可立判。渠之兄弟,果是東哲之奴屬,則安敢應役於禁御軍保之役乎?以此觀之,東哲之虛錄於戶籍,昭然可知,令該道査實處斷云矣。雖以渠之原情觀之,謂以東哲戶籍之虛錄,則其時營邑案籍定屬,明有可據。今於經年之後,何敢以辛亥以後奴良妻所生,隱然圖頉乎?此路一開,後弊難防。原情勿施,金允福考律勘處,何如?傳曰,允。
李敏輔,以刑曹言啓曰,再昨日動駕時,京畿楊州居崔召史,擊錚於衛外。故取考其原情,則以爲渠以罪人崔益男之女,渠父冤枉之狀,已悉於前後血書中,而無冤不洩。渠父獨不蒙雨露之澤者,十有九年,特賜伸暴之恩云矣。益男之罪犯,先朝處分,何等至嚴,而敢生希覬之計,有此呼籲之擧,無嚴極矣,猥濫極矣。原情勿施,崔召史逐送本鄕,何如?傳曰,允。
李時秀,以刑曹言啓曰,再昨日動駕時,西部居幼學李之忠,擊錚於衛外,所當捧供以入,而其父萬軾之當初負犯,關係深重,則北地薄竄,已是失刑。前此金吾之防啓,亦出於嚴隄防杜後弊之意,而不知懲畏之道。累犯瀆擾之罪者,萬萬無嚴,不可以事在四件,有所容貸。原情勿施,考律勘處,何如?傳曰,允。
李時秀,以刑曹言啓曰,擊錚罪人奴加雪伊,考律嚴勘事,草記批旨內,隄防所在,萬萬無嚴。出給之聖敎等說,尤極痛駭,豈可以此事,循例防啓乎?此草記勿施,鳴錚漢,痛治可也事,命下矣。渠以凶逆家奴子,敢以畓券推尋等說,肆然呼籲,有若平民者然,揆以國法,萬萬痛駭。此等之類,不可以杖百徒三之律,循例勘處,遠地定配,何如?傳曰,允。
李在學,以刑曹言啓曰,因司謁手本,別監白宗爀,爲先除名,移送刑曹嚴囚,以待處分事,命下矣。依傳敎,白宗爀,着枷嚴囚之意,敢啓。傳曰,杖一百收贖,放送。
李在學,以義禁府言啓曰,徐有大杖八十收贖,奪告身三等事,照律草記批旨內,本律功議區別,以公罪勘放事,命下矣。徐有大,以公罪杖八十收贖,而其七代祖渻,扈聖原從功臣云,功減一等,杖七十收贖之意,敢啓。傳曰,知道。
李時秀,以義禁府言啓曰,前京畿監司洪秀輔,前廣州府尹李泰永,前楊州牧使朴天行,前果川縣監尹光碩,前衿川縣監兪漢參,竝施竄配之典事,承傳啓下矣。洪秀輔平安道中和府,李泰永慶尙道咸昌縣,朴天行平安道順安縣,尹光碩全羅道勵山府,兪漢參慶尙道醴泉郡竝竄配,而以承傳內辭意,具罪目,依例發遣府書吏羅將,押送于各其配所,何如?傳曰,允。尹光碩·兪漢參,何足責也?竝卽其所犯,地方定配,可也。
徐鼎修,以義禁府言啓曰,果川前縣監尹光碩,全羅道礪山府竄配,衿川前縣監兪漢參,慶尙道醴泉郡竄配事,草記批旨內,竝卽其所犯地方定配事,命下矣。尹光碩卽其地果川縣定配,兪漢參卽其地衿川縣定配,而以承傳內辭意,具罪目,依例發遣府羅將,押送于各其配所之意,敢啓。傳曰,知道。
李敏輔,以義禁府言啓曰,東萊府使李敬一,拿問定罪事,傳旨啓下矣。李敬一時在任所云。依例發遣府書吏,交代後拿來,何如?傳曰,允。
李敏輔,以義禁言啓曰,前議藥同參丁文壽,令該府拿問,另加重勘事,傳旨啓下矣。丁文壽時在全羅道錦山地云。發遣府羅將,拿來,何如?傳曰,允。
李時秀,以義禁府言啓曰,馬兵別將李應爀定配事,承傳啓下矣。李應爀全羅道泰仁縣定配,而以承傳內辭意,具罪目,依例發遣府書吏,押送配所,何如?傳曰,允。
李時秀,以義禁府言啓曰,因訓鍊都監草記,哨官李天晟,移義禁府,以次律奪告身五等,放送事,命下矣。李天晟今方待命,卽爲拿囚,而以次律奪告身五等,放送之意,敢啓。傳曰,知道。如有功議,各減一等。
徐鼎修,以義禁府言啓曰,李天晟奪告身五等事,草記批旨內,如有功議,各減一等事,命下矣。李天晟無功議云矣,敢啓。傳曰,知道。
李在學,以刑曹言啓曰,因義禁府啓辭,左邊之次捕校徐鵬瑞嚴囚事,批旨內,與刑曹在囚人保放,過五日畿沿發配後,草記事,命下矣。今又過限,依傳敎,右邊之次捕校全百齡,京畿仁川府定配所,卽爲押送之意,敢啓。傳曰,不論首校,以次校草記,何也?
漢城府啓目,粘連廣州幼學李宜祿上言內辭緣,令道臣詳査公決以給,何如?判付啓,觀此所訴,不可但以一邊之言,歸之無實,令道伯,親執詳査決處,俾無更訴之弊爲良如敎。
漢城府啓目,粘連長湍幼學許榟上言內辭緣,令道臣知委山在官,別加囚禁,刻期督掘後,移文王府之意,分付,何如?判付啓,重臣墳山,體貌自別兺除良。彼隻以市井賤類,乃敢蔑視主家之無勢,至有逼近犯葬之擧,官決之下,又不掘移。嚴飭道伯,斯速決給,一以正名分,一以存法紀爲良如敎。
漢城府啓目,粘連西部龍山居幼學申大重上言內辭緣,係是四件內事,故不得已循例回啓是白在果同。申大重自臣府考律科罪,何如?判付啓,依回啓施行爲旀,添書一字,誤書一字,無識所致,科罪一款,分揀爲良如敎。
禮曹啓目,粘連晉州幼學河學浩上言,不待朝家處分,又爲煩籲,揆以民習,極涉無嚴。令道臣依律勘處,何如?判付啓,李氏之孝於舅烈於夫義於子,一身而三節俱華,似此卓異,曾所罕聞。因本曹之不卽覆啓,致此子孫之呼籲,煩猥自煩猥,節行自節行是如乎。因此始知之,歲首回啓,至今留置云,本曹事誠過矣。今春以戊申忠勳褒錄事回啓,判堂有咨且之意云,故伊時飭敎果何如乎?且況殺獄文書,亦皆判下,則獨於孝烈回啓,豈可不爲乎?更勿如是,斯速入啓爲良如敎。
兵曹啓目,粘連東部居李昌晢上言內辭緣,置之何如?判付啓,年歲問于該營,如不違式,卽爲許施爲良如敎。
刑曹啓目,衛外擊錚人李宜洙原情云云。所供如此,上裁,何如?判付啓,年老無勢之遐儒,有此稱冤之擧,可知其抱鬱。嚴飭山在官,從公決給,俾無更訴之弊爲良如敎。又啓目,衛外擊錚人金召史原情云云。所供如此,上裁,何如?判付啓,令道臣親執詳査狀聞事,分付爲良如敎。又啓目,衛外擊錚人李召史原情云云。所供如此,上裁,何如?判付啓,令道臣親執詳査,狀聞後稟處爲良如敎。
又啓目,衛外擊錚人金致益原情云云。所供如此,上裁,何如?判付啓,令道臣親執詳査狀聞後,稟處爲良如敎。又啓目,衛外擊錚人車尙男原情云云。所供如此,上裁,何如?判付啓,壓良之禁,先朝金石之典,何等申嚴,而觀於所訴,誠如其言,不可不痛治。令道伯明査處決,俾無更訴之弊爲良如敎。又啓目,衛外擊錚人姜龍得原情云云。所供如此,上裁,何如?判付啓,誠如所訴,殺獄三尺之法,更無所施。自本曹移文該道,詳問決訟委折,原案顚末,卽爲粘連回啓爲良如敎。又啓目,衛外擊錚人金召史原情云云。所供如此,上裁,何如?判付啓,觀於此供,强弱可知。身爲守土之官,何不啓査公決,有此呼籲乎?嚴飭道伯,詳査決處後,狀聞事,分付爲良如敎。又啓目,衛外擊錚人南履爲原情云云。所供如此,上裁,何如?判付啓,此果臺疏所論科儒之毋是隱喻。下送該道,令道伯査處,俾無更訴之弊爲良如敎。又啓目,衛外擊錚人金德老味原情云云。所供如此,上裁,何如?判付啓,嚴飭該道,斯速決處,俾壓良之典,無有低昻之弊。決處形止,卽爲狀聞事,分付爲良如敎。又啓目,衛外擊錚人崔召史原情云云。所供如此,上裁,何如?判付啓,令道臣親執詳査,狀聞事,分付爲良如敎。又啓目,衛外擊錚人洪百昇原情云云。所供如此,上裁,何如?判付啓,令道伯詳査公決,俾無更訴之弊爲良如敎。
刑曹啓目,粘連向於宋義載上言內辭緣,勿施,何如?判付啓,年久之事,無以記憶。取考戊戌原情,且探科事外遭罹委折,具意見論理回啓爲良如敎。
京畿監司趙鼎鎭疏曰,伏以是年是月,二陵祗拜,昔先王行之,而今我后繼述之。鸞旂夙戒,龍舟將御,有司之臣,不善擧行,江頭逗蹕,向夕詣陵,仍爲經夜。玉體不瑕勞損,下情曷勝憂慮?乃於回鸞之路,歷臨墓所,親行奠酌。嗚呼,此日又是誕睿之辰也。春邸舊儀,已成悲冤秋原新感,此何景色?伏惟觸境增痛,聖懷何堪?臣於日昨陪扈之班,忽伏奉畿臬除旨,董役爲急,遁逃不得。行殿受命,野次交印,揆分量器,滿心愧惶,今則旣肅恩又到界矣。蹈襲辭藩者之陳言,按例飾讓,臣雖不誠,何敢爲此?第臣本末長短,淵鑑之所悉燭也。前例踐歷,孰非踰濫,而至於綜事之任,理民之職,以臣疏迂,殆如聾瞽之視聽,間嘗薄試畿邑,又經分司,多負分憂之責,厚招素食之譏。況此甸服之地,爲八路根本處,王城咫尺,名雖外藩,職同京官,責任也重,掄選亦難,而伊日隨駕之中,銓曹照望,蓋緣乏人之故。蹔時膺命,不過副急之用,而仍因冒據,斷無是理。且以今番事言之,前伯被譴之後,誤恩及臣,臣雖無狀,豈不欲殫心竭力,無辱恩命,而昏謬之姿,專昧幹辦,監董之節,自致稽緩。倘非觀光之庶民,隨駕之營卒,如子之來,樂爲之役,則當日之內,何以粗完?未暮之前,何以利涉?其賴則衆心,其濟則君賜,而若臣弗職之罪,益無所逃,追思惶懍,不知所措。至於訓局軍卒渰溺之慘,亦臣之罪也。爭渡之弊,已費聖慮,前期之飭,不啻丁寧,而在下之臣,不能仰體,致有此患。畢竟處分,只止該營,不及道臣。雖荷曲庇之恩,姑逭當被之律,而前頭僨敗,卽此可驗。臣於是然而恧,牀然而懼。不避煩猥,仰冀體諒,而入而後量,多見其不自知也。噫,臣得倖第數十年,一毛一髮,皆是陶甄之澤也。一資一級,無非湔拂之私也。得備使令之末,克殫奔走之誠,卽臣自效之圖,則今此方面之寄,尤出簡心之眷,苟有一分堪承之望,豈爲費辭控免之計?蔑效之實,已有明著,俟罪之蹤,未敢自恕。秋節今已報晩,陵圍奉審,亦係時急,而揣量之熟,轉動無路。玆敢冒具文字,略暴肝膈。伏乞聖玆,察臣由中之懇,將臣新授藩職,亟賜鐫解,因治臣未勘之罪,以警具僚,不勝幸甚云云。答曰,省疏具悉。卿其勿辭行公。
戊申九月初九日午時,上御重熙堂。左副承旨與弘文提學入侍時,左副承旨徐鼎修,記事官金孝建·金鳳顯·尹行任,弘文提學徐有隣,以次進伏訖。上命書傳敎曰,同副承旨持此御題,與弘文提學偕往泮宮,試取以來。命退,諸臣以次退出。
戊申九月初九日初更,上御誠正閣。都承旨入侍時,兼都承旨沈豐之,假注書李貞運,記事官李宗烈,記注官金鳳顯,以次進伏訖。上曰,一提學入侍。賤臣承命出。與一提學金鍾秀,偕入進伏。上曰,左副承旨與下直守令入侍。賤臣承命出。與左副承旨李時秀,義州府尹安聖彬,南陽府使申尙權,舒川郡守白師謹,龍仁縣令尹聚東,偕入進伏。上曰,守令以次進奏職姓名,可也。聖彬進奏。上曰,邊門鎻鑰,責望不輕,往須善爲也。尙權·師謹·聚東等進奏訖。命時秀宣諭,仍命守令退出。上曰,科次入侍。賤臣承命出。與藝文提學吳載純,弘文提學徐有隣,同副承旨李敏輔,對讀官校理徐配修,修撰閔昌赫,待敎尹行任,階入進伏。上命讀試券訖,仍命拆榜。命書傳敎曰,九日製居首三中一進士李光顯,直赴會試。三中進士李運行,三下生員沈鳳錫,進士李觀海·尹涵,各給二分。次上進士宋鈺·朴長鉉,紙筆墨考例施賞。上曰,入格儒生,明日來待,秋到記及應製入格儒生,亦爲來待。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏輔啓曰,工曹判書權導,同義禁李義行,除拜後過三日不爲出肅。依定式,推考警責,仍卽牌招察任,何如?傳曰,允。
李時秀啓曰,卽者義禁府都事來言,上言回啓,當爲限內擧行,而判義禁未肅拜,次堂例不得擧行云。判義禁李命植,卽爲牌招,何如?傳曰,允。
李時秀啓曰,日次儒生殿講,處暑後更稟事,命下矣。以何日爲之乎?敢稟。傳曰,以十二日爲之。
李時秀啓曰,今八月十六日,日次儒生殿講日次矣,敢稟。傳曰,同日爲之。
李時秀啓曰,日次儒生殿講,以十二日爲之事,命下矣。處所以何處爲之乎?敢稟。傳曰,以親試處所爲之。
傳于徐鼎修曰,右副承旨與入格儒生入侍。
傳于徐鼎修曰,右承旨入侍。
傳于李在學曰,左承旨入侍。
備忘記,義州府尹安聖彬下直。長弓一張,長箭一部,片箭一部,筒兒一箇賜給。
沈豐之啓曰,左承旨李亨元,今日不爲仕進,卽爲牌招,何如?傳曰,許遞。右承旨亦爲許遞。前望單子入之,待下批牌招察任。
承旨前望單子入之,李在學·丁範祖落點。
傳于李在學曰,在外承旨許遞,前望單子入之。
承旨前望單子入之,曺遠振落點。
李在學啓曰,新除授承旨曺遠振,以前任寧越府使,方在解由未出中,何以爲之?敢稟。傳曰,勿施。前望單子入之,待下批牌招察任。
承旨前望單子入之,趙衍德落點。
以承旨房望,傳于李時秀曰,仍。
兵曹口傳政事,副司直徐鼎修。
傳于李時秀曰,坐直承旨入侍。
以禁府都囚徒,傳于李在學曰,鄭德壽·崔昌奎等段,一向滯囚,徒近屑越。昨日雖有下敎,更思此亦無義。姑爲保放,使渠輩限三十日,使之捉納,則前罪分揀次,嚴飭事,分付。
以慶尙監司狀啓,眞殿茶禮所用柚子,體小色靑,成熟尙遠,惶恐待罪事,傳于李時秀曰,勿待罪事,回諭。
李時秀,以弘文館言啓曰,本館上番校理臣徐配修,以兼南學敎授,今日儒生試取事,晝仕出去之意,敢啓。傳曰,知道。
李時秀,以文禧廟營建廳言啓曰,本廳堂上戶曹判書臣徐有隣,與郞廳副司果臣李晩秀,進詣本廟奉審,則廟內外,俱無頉處之意,敢啓。傳曰,知道。
李時秀,以司饔院官員,以監膳提調意啓曰,各殿宮日下生雉,因傳敎全數代封矣。今則秋節已深,山雉漸出。今日爲始,日下生雉,依例復舊封進之意,敢啓。傳曰,知道。
尹行元,以內醫院官員,以都提調·提調意啓曰,今此慶尙監司封進柚子,體小色靑,全不成熟,雖云節早所致,揆以事體,萬萬未安。當該監司金光默,從重推考,封進官,令本道指名現告,拿問處之,何如?傳曰,節早,此草記置之。
李時秀,以戶曹言啓曰,慶尙道幼學愼性淵等,以贈判書文簡公鄭蘊祀墓位田畓,混入於其支曾孫凶逆希亮,戊申籍沒中,竝爲出給奉祀孫,俾不絶香火事,上言及黃海道金川居幼學韓埏等,以本郡所在宗親府司圃署折受處,永罷導掌,使本面人,作頭目收稅上納事,上言,啓下後,三日內竝不現身,依例勿施,何如?傳曰,允。
李時秀,以漢城府言啓曰,秋成以後,癘氣寢息,南部病人七名,西活人署病人二名,皆已向差。其餘四部及東活人署,俱無病人報來。此後則別單書入,停止之意,敢啓。傳曰,知道。
李在學,以兵曹言啓曰,義州居閑良韓相申上言,啓下本曹,而限內不爲現身,依定式勿施之意,敢啓。傳曰,知道。
李在學,以兵曹言啓曰,平安道義州居別付料軍官崔鎭遠上言內,故相臣吳命恒,本道監司時,其父瑞煌,定爲都別將,貿納胡馬雌雄百匹,放之宣沙炭島。今至六十年,馬不蕃盛,亦多羸瘠,此實牧卒不善看護之致。渠以付料軍官,往來京鄕,觀其地形,則金川淸石洞築城數百步,則一夫當關,萬夫莫開者,此也。軍裝所需,莫切於牛皮,而近來商賈,盡括八道牛皮,轉賣彼地。此亦關西之一弊,申飭痛禁事,猥則猥矣,令兵判招見,問其經綸,草記事,判下矣。招致崔鎭遠,逐條問之,則全沒頭緖,一無可取。其所語意,莫非干恩,上言內辭緣,置之,何如?傳曰,允。
李在學,以兵曹言啓曰,東部居童蒙金億萬,出身咸尙奇,西部居出身申道澄,南部居出身權道性,良人宋昌興,加平居幼學曺鳳振,順天居幼學秋應稔等上言,啓下本曹,而限內不爲現身,依定式勿施之意,敢啓。傳曰,知道。
戊申九月初十日巳時,上御誠正閣。右副承旨與入格儒生入侍時,右副承旨尹行元,假注書白慶楷,記事官李宗烈,記注官金鳳顯,九日製入格儒生李光顯·李運行·沈鳳錫·李觀海·尹涵·宋鈺·朴長鉉,秋到記入格儒生朴禹圭·金宗赫·鄭仁壽·李筞·朴師曾·安敬默·李晢宗·權就度·丁載默·李來鉉·李基慶·金碩鉉·徐有望,應製入格儒生尹光閔·嚴耆·金鑢·尹永偉·南惠寬·李在紹·徐潞修·南鼎寬·徐俊輔·尹最遠·金基殷·金世淳·金孝進·姜應一·黃載鼎·李重淳,以次進伏訖。上命入格儒生進前,各奏居住姓名。光顯進前奏。上曰,所工,多乎?光顯曰,表不過五六百,策僅百餘首矣。上命讀入格文。光顯讀之。運行進前奏。上曰,誰族也?運行曰,無立朝之族矣。鳳錫進前奏。上曰,曾有初試乎?鳳錫曰,有矣。觀海進前奏。上曰,汝則實才,更無可論,而已帶初試乎?觀海曰,然矣。涵·鈺·長鉉等進奏訖。禹圭進奏。上命讀到記時所講章。禹圭讀之。宗爀·仁壽·筞·師曾·敬默·晢宗·就度·載默·來鉉等進奏訖。基慶進奏。上曰,前後入格幾次耶?基慶曰,凡十五次矣。上曰,汝已登第,不必令讀文矣。碩鉉進奏。上曰,已帶初試乎?碩鉉曰,然矣。有望進奏。上曰,年今幾何?有望曰,二十三矣。命讀入格文。有望讀之。光閔·耆·鑢進奏訖。永偉進奏。上曰,表製幾首乎?永偉曰,四百餘首矣。惠寬進奏。上曰,汝亦以表入格乎?惠寬曰,然矣。上曰,汝之同姓,應製得選者,幾人乎?惠寬曰,二人矣。在紹·潞修·鼎寬·俊輔·最遠·基殷·世淳,以次進奏訖。孝進進奏。上曰,誰壻也?孝進曰,林普喆壻也。命讀入格文。孝進讀之。應一·載鼎·重淳等進奏訖。上命光顯等先退。上曰,同副承旨入侍。出榻敎賤臣承命出。與同副承旨李敏輔,偕入進伏。上曰,李肇源以掌色,講何經乎?敏輔曰,周易矣。上曰,使之刻苦工夫,期於成立也。敏輔曰,臣家運已衰,豈敢望復興乎?上曰,承旨勿以年老爲辭,或懸病或緣故間間少歇,無或連事祈免也。敏輔曰,聖諭如是懇摯,臣敢不殫竭圖報,而氣力衰頹,精神昏憒,徒積辜負,難望供劇矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李在學啓曰,同副承旨李敏輔,今日不爲仕進,卽爲牌招,何如?傳曰,待明朝牌招。
傳于李時秀曰,右副承旨與輪對官入侍。
傳于李時秀曰,左副承旨入侍。
傳于李時秀曰,今見日省錄,錯誤處甚多。當該閣臣尹行任,從重推考。檢書官李功懋,拿處。
趙衍德啓曰,今此試官望中,時無職名人,令該曹,口傳付軍職,何如?傳曰,允。
李在學啓曰,事變假注書申若樞,身病猝重,勢難察任,今姑改差,何如?傳曰,允。
申若樞改差,代以金初燮爲事變假注書。
以副校理沈能翼,牌不進罷職傳旨,傳于趙衍德曰,只推。
以東學校授李義鳳,牌不進罷職傳旨,傳于趙衍德曰,只推。
趙衍德,以成均館行大司成意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。兼中學敎授趙雲紀,身病危重,兼東學敎授成德雨,兼西學敎授韓用龜,俱以奉命在外,限內不得設行云。令政院稟旨,擧行,何如?傳曰,館職行公之人,獨於學製,有身病乎?此草記勿施,在外學敎授許遞。前望單子入之,待下批牌招察任。
東學敎授前望單子入之,李義鳳落點。西學敎授前望單子入之,李尙度落點。
李敏輔,以弘文館言啓曰,副校理沈能翼,旣有只推之命,卽爲牌招察任,何如?傳曰,允。
李時秀,以吏曹言啓曰,全羅道玉果幼學柳衡萬上言判付內,令該曹論理草記事,命下矣。取見其上言內辭緣,則以其祖一星,當戊申逆變,挺身冒入,手縛逆賊存緖,付之營將,卽日歸家,終身不言。今年爲八十七歲,而以職銜言之,則功參揚武時,授尙衣院僉正官敎,而朝官之年八十,依例加資,乃是法典。只以其居在遐土,不入於歲首狀聞之中,已是至冤。今年四月,特授僉樞之命,揆以義分,不敢更爲希望之計。臣矣祖見漏於八十加資之中,今爲七年之久,則當此舊甲重回之日,自天之恩,不過一折衝而止。特命有司,更加一資,俾得以一瞻天顔於生前,追榮於先祖云,而前以柳一星之不入於朝官,年八十歲首加資之中。因特敎,行關査問於本道,則本道査報內,一星初無除職之事。只於勳券頒下後,其子蔭加帖文,傍題以前僉正書塡。故居在遐鄕,未免冒授,書之帳籍,而渠未嘗以朝官自處,鄰里亦皆以士人知之,則年未滿九十,不入於抄啓,爲辭矣。一星未經實職,則當初蔭加傍題之僉正,未知緣何委折,而身是士人,年未九十,則法不當加資,而時以戊申之功勞,乃有僉樞之除拜,則恩賞已足,而意望猶歉。敎子上言,誇張當時之微勞,僥覬格外之特恩者,究厥情狀,不特猥越。上言內辭緣置之,柳衡萬猥濫之罪,令攸司科治,何如?傳曰,揆以事理,寧或誣罔?卿其招致査問,更爲草記,可也。
趙衍德,以戶曹言啓曰,行司直金鍾秀,乙巳年恩賜田結九十結內,京畿抱川縣數外官屯田畓三結四負五束,量外加耕田二結,加平郡數外官屯田畓三結四十負五束,安城郡火粟田十結七負二束,慶尙道咸陽府加耕田畓十六結四十一負,忠淸道槐山郡屯田畓一結二束,鎭川縣官屯田畓三結五十負,合三十九結四十三負四束,自本家爲先望呈願受。故査問各該邑,打量成冊,今已上來,依例折給,何如?傳曰,允。未準結數,斯速準數折給,可也。
趙衍德,以戶曹言啓曰,故醫官柳重臨,辛巳年差備待令時,恩賜田十五結,尙未受出矣。黃海道安岳郡量外新築筒田十五結,呈狀願受。故査問該邑,打量成冊,今已上來,依例折給,何如?傳曰,故醫官柳重臨之功,不可忘也。如無重臨,豈得瘳完?所授田畓,今始望呈云,因此不可無示意者。李泰遠子收用,旣出念舊記勞之意,況此人乎?如有其子若孫之業醫者,令該院訪問草記事,分付。柳重臨旣如此,則鄭允明之功,有加無損,其子待闋服,亦令該曹復職,以示朝家雖渠秩卑之類,無忘舊日功勞之意,可也。
李在學,以兵曹言啓曰,內禁衛將柳文植,身病猝重,時月之內,無望供職,呈狀乞遞。宿衛領軍之將,不可久曠,今姑改差,何如?傳曰,允。
李在學,以訓鍊都監言啓曰,本局把摠元啓弘,受由下鄕,身病甚重,勢難還現,改差,何如?傳曰,允。
李時秀,以刑曹言啓曰,因本曹都囚徒,金敎澤·申載淸·張德萬三人中,首犯外竝放,全忠大放事,命下矣。首犯金敎澤仍囚。隨從申載淸·張德萬及全忠大,竝卽放送之意,敢啓。傳曰,知道。
李時秀,以刑曹言啓曰,再昨日動駕時,西江居良女李召史,擊錚於衛外。所當捧供以入,而其夫崔驗孫,以其婢夫李世輝縊殺事,方在訊推之中,而上年五月李召史,爲其夫冤擊錚,捧供判付內,觀其供辭,多有疑端。詳考文案,以草記論理議處事,判下。故故判書金鍾正草記內,致死人李世輝,卽驗孫婢順今之夫也。世輝母金召史招,以爲,昨年八月,驗孫往順今家,索三文錢於順今,則世輝謂以前日肉價二錢,尙今不報,事甚無廉。驗孫拳毆世輝,驅向臥牛山,而去矣。世輝經夜不還,故往問驗孫家,則驗孫不在。驗孫之妻曰,聞樵童所傳,則何許人高叫於倉川近處曰,被毆於崔部將,吾將死矣。此或汝子,往尋,可也。如其言尋往,則世輝果結項於臥牛山松木,而死云。驗孫則仍卽逃走,過數日後自現。其供以爲,索錢順今,而多發不恭之說,故不勝其憤,打破酒甕。世輝則初不相面矣。其夜世輝,往來洞中,高聲慘辱,朝聞其縊死於臥牛山,而洞任輩疑其被毆於渠,將欲縛渠告官,故蹔爲逃避,而實無所犯云。又考初覆檢實因,則渾身別無傷處。縊痕形症,合於無冤錄自縊條,故皆以自縊懸錄。然推以事情,多有可疑。世輝之於驗孫,不過爲婢夫,則伊夜慘辱,設如驗孫之言,凌辱妻上典,罪不至死,則世輝之因此自裁,必無之理也。驗孫本以狂悖之漢,兼籍妻上典之勢,及其三分錢之不給,二錢債之追提,乘醉乘憤,斗起戕殺之心。捽去山藪之間,驅之如鞭羊,縊之如縛鷄者,斷可知矣,而驗孫如無所犯,則豈有生怯逃避之理乎?臣曹前後諸堂,亦皆以此起疑,連爲嚴訊究問,而終始抵賴,尤爲可痛。第念殺獄最重,惟在實因及詞證,而今以實因,則自縊,而非被縊也。看證則無一人聞見也。情跡之間,雖不勝其可疑,而終未有一段明據,則直勘以償命之律,恐亦欠於審愼重獄之道。以臣愚見,不敢擅斷,恭俟上裁事,入啓,姑未批下矣。爲夫之情,雖曰切急,在渠道理,只當恭俟批旨之下,而無難呼籲,荐犯瀆擾者,極爲無嚴。原情勿施,何如?傳曰,卿等更具意見,論理稟處。
李時秀,以義禁府言啓曰,全羅道珍島郡充軍罪人金鼎九妻李召史上言,回啓判付內,放送事,命下矣。金鼎九卽爲放送事,分付該道道臣之意,敢啓。傳曰,知道。
吏曹啓目,粘密陽幼學張就新上言,其祖時彩,今年九十有五,特蒙加資亦爲白有臥乎所。更關本道,査實報來後,稟處,何如?判付啓,年是九十,居在遐方,往復査實,動費許多日子,老人之事,有不可知。京兆所在三式帳籍,如無相左,待後政,卽爲下批爲良如敎。又啓目,粘星州幼學鄭履玉上言,其父長儒,今年已滿九十,獨未蒙壽職之恩,特降恩資亦爲白有臥乎所。行關本道,更加査實報來後,稟處,何如啓,依張就新上言,回啓判付,擧行爲良如敎。又啓目,粘咸平幼學李養馥上言內辭緣,勿施。李養馥段,令該曹從重科罪,何如?判付啓,此事尙今未決,以致屢次煩籲。渠之所爲,雖似猥越,事屬爲親,不可科罪兺除良。訟其冤之說,皆出於有識之口。且況居其鄕·知其事,如重臣諸人,亦多力扶,這間必有委折而然。更以此意,問議大臣後,稟處爲良如敎。又啓目,粘西部居前虞候白鳳麟上言,其父,亦被辛壬年殉死,而辛壬諸臣,俱蒙旌褒,則同時冤死之人,尙未蒙褒贈之典。其爲後孫之抑鬱,事理固然,貤贈恩典,事體甚重。臣曹不敢擅便,上裁,何如?判付啓,錄其後孫,追贈當者,事面稍有間焉。許施當否,議于時任大臣,稟處爲良如敎。
禮曹啓目,粘全義幼學愼正東等上言,爲其贈吏曹判書李翔詩諡,自是法典,似不必靳持。事係恩典,臣曹不敢擅便,上裁,何如?判付啓,贈職正卿,用行職例賜諡,亦有前例是喩,相考稟處爲良如敎。又啓目,粘醴泉幼學嚴尙寬上言內辭緣,置之何如啓,旣有表閭,又是山地,則所訴極爲猥越。卿其嚴飭嚴尙寬,使之受祭於賜祭所爲良如敎。
義禁府啓目,粘全州居喪人李德鑑上言內辭緣,回啓云云。極涉猥屑,上言內辭緣,勿施,何如?判付啓,雖非此事,嘗所商量兺不喩。貽書故儒臣一款,兪判府旣云分明有是。此何等公證?禧賊之家,逆節未著之前,能辦此擧。可謂可獎不可罪,亦可謂無愧於故宰臣李宜哲之登筵抗論。故諭善朴聖源之先事斥絶,今以常時所親知,仍作攸司之鐵案,則逝者能無冤乎?然關係不輕,事體至重,以此上言,議于大臣,更爲稟處爲良如敎。
京畿監司啓本,仁川居童蒙河景憲擊錚內,其父仁川在囚罪人䳽鳴,服罪放送事,査實馳啓事,判付啓,以何罪如是滯囚是喩。斯速決給事,下諭爲良如敎。
戊申九月十一日卯時,上御誠正閣。右副承旨與輪對官人侍時,右副承旨尹行元,假注書白慶楷,記事官李宗烈,記注官金鳳顯,中樞經歷金光百,軍器主簿辛弼垕,內贍奉事金龍淳,工曹佐郞李學永,尙衣主簿趙鎭大,西氷庫別提李嗣萬,忠勳都事吳泰詹,掌樂主簿成鼎柱,以次進伏訖。上命輪對官進前,各奏職姓名。金光百等進前,各奏職姓名職掌訖。行元曰,養賢主簿文光瑞,義盈直長李師中,亦爲受點於輪對官,而光瑞則已遷外職。師中以犯染,俱未得入來云矣。上曰,唯。上曰,右承旨入侍。出榻敎賤臣承命出傳。右承旨李時秀進伏。上命書傳敎曰,再明日眞殿,當行茶禮,明日試士後,仍爲齋宿,處所依昨年例爲之事,分付。上曰,抄啓文臣親試,以十二日爲之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李在學曰,出宮門路,以協陽門爲之。
以寶劍望筒,傳于李在學曰,摠管未差之代,前望單子入之,待下批牌招察任。
副摠管前望單子入之,柳戇落點。
傳于李在學曰,摠管中兼帶惠堂人許遞,前望單子入之。
傳于李在學曰,今日行禮,孺慕益深,在予志感之道,豈可不仰鑑昔日擢拔之聖意乎?向年以後,爲公法,雖不得不處分,今幾十年,尤豈無闊狹?況近日疏通之時,又況已經之職乎?前望姓名雖不在,何拘常格?知事崔東岳,都摠管除授,牌招入直。
李在學,以備邊司言啓曰,新除授東萊府使兪恒柱,以其親年之爲七十三歲,呈狀乞遞,揆以法典,不可强令赴任,今姑改差,何如?傳曰,允。
備邊司,以金履禧爲東萊府使。
戊申九月十二日辰時,上詣摛文院。抄啓文臣親試日次,儒生殿講入侍時,兼都承旨沈豐之,行左承旨李在學,右承旨李時秀,左副承旨趙衍德,右副承旨尹行元,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修,待敎尹行任,以次侍立。上具翼善冠·衮龍袍,乘輿出協陽門,由肅章門,詣摛文院,降輿陞座。引儀唱試官以下,入就位行四拜禮。抄啓文臣親試試官原任提學李性源,提學金鍾秀,檢校直提學李秉模,檢校直閣金載瓚·徐鼎修,日次儒生殿講親試試官判府事金熤,行副司直金熹,吏曹參議曺允大,行副司直權,應敎李敬五,副校理徐配修等,率文臣李書九等,儒生金鍾和等,入就位行拜禮訖。性源等進前奏曰,朝候頗冷,移御臨試,伏惟聖體,若何?上曰,一樣矣。上曰,試官金鍾秀代,徐有防爲之。出榻敎命鍾秀讀策題訖,仍命懸之。性源曰,俄者備郞,以領相言,來問於臣矣。訓局中旬賞格木許劃前例,乙酉年則七十同,甲午年·壬寅年則各八十同。今番則架山山城別備木二十同,射軍木三十同,休番木三十同,合八十同許劃爲宜云。依此數劃給,何如?上曰,依爲之。有裕則當用於後次,架山木十同,加劃,可也。出擧條鍾秀曰,本營軍兵,依三軍門中旬例,一體擧行事,旣有成命矣。卽當擧行,而本營物力,漸就凋殘,一年支放之外,殆無餘數。春秋南漢巡堞時,試射放賞格,亦每患艱乏。況當軍器倉庫大役,傾竭之餘,通一營將士賞格,尤無出處。取考營門謄錄,則在前如此之時,輒皆請得於朝家,以遼軍木·射軍木·休番木等名色,劃給取用。劃給之數,多少固不一,而多或至二三十同矣。遼軍木三十同請得然後,方可以添補成樣,依此數劃給事,下詢廟堂後,處分,何如?上曰,依爲之。出擧條兵曹判書李文源曰,宣薦內禁衛春秋試射時,額外禁軍,一體許試,則今番本營中旬時,似當一體應射,而係是額外創出後,初行中旬應射一款,自下不敢擅便,何以爲之乎?敢稟。上曰,此後依此定式施行,仍爲出擧條,可也。出擧條文源曰,龍虎營策應,一軍色專當擧行,而物力凋殘。在前每當中旬,則賞格木,以二軍色所在木,隨所入筵稟取用矣。今番中旬賞格木,亦以二軍色遺儲中,姑先取用,何如?上曰,依爲之。出擧條備局有司堂上徐有隣曰,臣於備局事,適有仰達者矣。灣尹以二品職,兼運餉使,辭朝後,當以路文作行,而兵曹堂上,以備局所定路文冊子中,灣尹運餉使等職名遺漏,終不出給。灣尹以此,送言于臣等,故問於領相,則領相以爲,自前應行之事,兵堂堅執防塞,誠過當,而冊子中遺漏,不可不釐正。有司堂上中一人,若値登筵,以此陳達,釐正冊子,卽令出給爲宜云。灣尹路文若釐正,則萊·灣無異,萊伯亦當一體施行,故倂此敢達矣。上曰,依爲之。出擧條上命書傳敎曰,中旬之法,最爲成就,慰悅之方,大有勝於觀武才別試射。各營之中,訓局收效爲尤勝。然近年中旬設行,遠則近十年,近亦過六七年,如是而何責成就,何能慰悅乎?今以四十年內外,各年所抄觀之,庚午減疋以後,逐年之制雖廢,猶不若近來之間闊。自今年爲式,訓局中旬,無過數年,過此限,自廟堂,該將臣草記請推事定式。若此則爲訓將者,別講預究,期有遵行之實效然後,可無失信於三軍。須令着念,仍以此傳敎,載之政院軍士房故事。又命書傳敎曰,今番陵幸,隨駕近仗軍士·扈輦隊·交龍旗奉持·內吹牽馬陪等,不入於中旬獨漏,宜有向隅之歎。各以鳥銃一巡,試取於洗馬坪。試官兵曹摠府堂郞,各一員進去,一中以上書啓。上命抄啓文臣試官少退。性源等退出。上曰,兩次殿講,今當合設,齋學儒生,則以二書落點,而掌色則以一經應講。一日之內,疊講一書,似涉如何矣。熤曰,掌色則旣從自願,故前後皆以一書應講,則今亦以一書再講,恐無不可矣。上曰,然則再次抽栍爲之,可也。仍命開講。講畢。命書傳敎曰,去六月朔日次儒生殿講,通幼學兪漢寓·李肇源·尹魯東,旣非純通,則無論殿試會試,直赴一款無可論,竝給二分。略進士鄭履綏,幼學朴宗明·李後秀,粗幼學康就昇·黃承行·文日升·金敬淳·洪秀晩·沈能迪,竝依大典通編,令政院捧傳旨。命熤等小退,上入小次,少頃,上出陞座。熤等入就位,命開講,講畢。命書傳敎曰,去八月朔日次儒生殿講,純通幼學兪漢寓,有特敎賜第,旣載法典,直赴殿試。通進士鄭履綏給二分。略幼學李基承·李來鉉,粗幼學林祥采·金宗岳·金鍾翼,依通編捧傳旨。又命書傳敎曰,屢次申飭學製,無意設行,此何道理?更令申飭,徒損國體。修撰趙雲紀,鏡城判官除授,鎭日違牌,分義掃地,乍出旋入,尤無意義。內職雖避,外職亦敢辭巽,此時此道,宜送經幄之臣,何拘品格?校理沈能翼,明川府使除授,竝令當日辭朝,給馬催促赴任。赴任日子,使之狀聞,如或遲滯,當卽其地方定配。以此嚴飭,時任兩守令,遞付京職。命性源等,進考抄啓文臣試券,以三中李書九等,以次出榜。日暮,時秀跪啓環衛軍兵懸燈,取稟。上曰,知道。酌獻禮時至,上乘輿出摛文院,入端暉門內降輿,詣璿源殿。上命時原任大臣閣臣都尉,入來參班。上就版位,行四拜禮,詣殿內,行禮如儀。命時原任大臣先退。上乘輿出端暉門,由仁政門,入協陽門,由宣化門還內。諸臣以次退出。
上在昌德宮。停常參·經筵。
眞殿茶禮罷後,仍爲還內後,內閣·政院·玉堂·藥房口傳問安。答曰,知道。
中宮殿,藥房口傳問安。答曰,知道。
傳于趙衍德曰,左副承旨入侍。
傳于李敏輔曰,明日孝昌墓奠酌禮,遣大臣攝行,皆以閣臣塡差。
以義禁府北關定配罪人別單,傳于李時秀曰,刑曹所關北關罪人,旣命移配,禁府宜無異同,依書下卽爲行會,俾無遲滯之弊,擧行形止,使之狀聞。
李敏輔,以吏曹言啓曰,掌樂僉正鄭致綏呈狀內,矣身親病,六載沈痼,諸症近尤添劇,獨自扶將,實無離側供職之勢,斯速遞改,以便救護云。情理旣如是懇迫,則勢難强令察任,今姑改差,何如?傳曰,閑司閑任,奉老之暇,足可供職,此草記置之,可也。
李敏輔,以吏曹言啓曰,柳衡萬科治事,草記判付,推以事理,寧或誣罔?卿其招致査問,更爲草記,可也事,命下矣。上言人柳衡萬,依下敎招致,以其上言內辭意,逐段査問,可考文蹟,使之現納,則以爲,其祖一星,當戊申逆變時,手縛咸陽賊存緖,付之營將,功參揚武,特授尙衣院僉正云云,而徒手縛賊,全不近理,公家文蹟,初無可憑。果使其祖,眞有是事,則白徒之以功除職,在朝家何等重事,而巡撫討賊之狀,鐵券勘勳之時,何無一言半辭之及於其祖?旣稱除職,而又無官敎,只言其祖名字官銜,載在原從錄券云,故取考錄券,則柳一星名字,以閑良錄於原從功三等末端。此則未知其祖,或以軍校隨行得參,而旣無紀功之文蹟。又非朝官之前銜,特因原從之參錄,至蒙僉樞之特資。朝家恩賞,在渠已極,而今於年久之後,謂人莫知,反生欺冒之奸計,恩資之下,謂天可欺,敢售猥越之倖望。聽言稽貌,可知詖遁,據狀究情,莫逃欺誣,遐鄕民習,誠極痛駭,此不嚴治,無以懲奸民冒濫之弊。上言內辭緣,依前勿施,其誣罔天聽之罪,仍令攸司,從重科治,何如?傳曰,允。
趙衍德,以禮曹言啓曰,因掌令趙武範上疏,綏吉園祭享時,執事二人加差,與昭寧園祭享,竝時設行事批旨內,疏辭,令該曹議于大臣,稟處事,命下矣。依聖敎臣尙鎭,與參議臣李喆模,進議于大臣,則領議政臣金致仁以爲,綏吉園四節目祭享之每行於昭寧園禮畢之後者,專由於齋祝之不備。其爲未安,誠如臺疏所論,而第伏念先朝定制,戊戌傳敎,聖意有在。今不敢遽意更張,則此後本園節享時,加差執事二員,俾與昭寧園官,分爲齋祝,同時行禮,恐似便宜,而事係變通,伏惟上裁云。左議政臣李性源以爲,園享事體甚重,時刻之差有先後,誠爲未安,而先朝定制,到今更張,恐難遽議。臺臣所請加差齋祝,乃是各陵園所無之例,亦不可創行。若於節享時,令該曹差送假官二人,分行齋祝之事,則似或便宜,而亦係變通,不敢臆對,伏惟上裁云。右議政臣蔡濟恭以爲,綏吉園定制之時,不別設園官,先大王慮遠省弊之聖意,孰不欽仰,而到今享祀之際,以齋祝不備,同岡之內,先後將事,終不免禮貌苟簡。臺疏所論,不無意見,然先朝定制,旣簡且詳,今不必更爲張大。當四享之時,命禮部前二日定送假官二人,各掌齋祝,使與昭寧園,同時行祭,則庶可以禮無欠闕之歎,事免更張之弊,而以臣淺見,不敢臆決,伏惟上裁云。領中樞府事臣鄭存謙,行判中樞府事臣徐命善,領敦寧府事臣洪樂性,行判中樞府事臣李福源,病不收議。行判中樞府事臣金熤,身病猝重,不得獻議。行判中樞府事臣李在協以爲,憲臣所請綏吉園祭享時,加差執事二人之說,誠有所據。綏吉園忌辰祭,則園官自可備員行事,其外四享,則以齋祝之不備,不得不先後行事。今若依各陵寢差送假官之例,四享時假官二人,先期進詣,與園官分爲齋祝,同時行事,恐無所妨,而事係變通,伏惟上裁云。行判中樞府事臣兪彦鎬以爲,園官之初不別設,旣有先朝定制,則聖意有在,恐難遽議更張。且伏念所祭,有尊卑之序,則同岡之內,先後將事,以情以禮,似無所礙。不必以裸薦之不同時,謂有欠於禮貌,而臺疏所陳,旣出於重事面之意,則到今通變之道,惟有臨時差送假官之爲便宜,而區區淺見,有不敢臆對。伏惟上裁云。大臣之議如此,上裁,何如?傳曰,從多議施行,可也。
李敏輔,以內醫院官員,以都提調·提調意啓曰,因戶曹草記批旨內,故醫官柳重臨,如有其子若孫之業醫者,令該院訪問草記事,命下矣。依下敎訪問,則柳重臨孫曾模,以痘醫爲業云矣,敢啓。傳曰,招見其身手如可合,內醫加出差下,待闕陞實,可也。
李時秀,以兵曹言啓曰,京畿廣州居良人柳雨新上言內,其矣父枝彦,以南漢武士,庚寅春永祐園紅箭門外,植雜木二萬餘株,臣兄命新,又繼父志,乙巳秋以花木千餘株,遍植于園內。臣矣身父與兄,些少微勞,何敢自陳,而第避嫌不言,則臣亡父植木之功,永爲泯沒,故敢此呼籲,勤勞褒獎,得蒙天恩事,兵判査問事實草記事,判下矣。招致柳雨新査問,則其所爲言,果如上言內辭緣,而園所局內,私自植木,極爲無嚴,其子孫之因此干恩,亦涉猥越,上言內辭緣,置之,何如?傳曰,令守禦使知之,可也。
李時秀,以備邊司言啓曰,卽見平安監司金履素狀啓,則以爲平壤城操,今年當次,而本道穡事,旣未告登。且兵營操鍊,旣命停止,臣營城操,一體停止事,請令廟堂稟處矣。本道年事旣未登稔,兵營操鍊,亦且停止,則一體許停,恐合事宜,以此分付,何如?傳曰,允。
李在學,以訓鍊都監言啓曰,本局千摠許,身病甚重,勢難察任,改差,何如?傳曰,允。夜行眞殿茶禮,崔東岳摠管復職,出於感舊之意。東岳之外,亦有朝岳·景岳已經之職,不必持難,況軍門乎?李性默亦已爲之,李仁康何異乎?當此疏通之日,此等人亦宜有擧滯之擧,各軍門以此知悉,可也。
李時秀,以刑曹言啓曰,時囚殺獄罪人崔驗孫妻李召史,擊錚原情回啓判付內,觀於供辭,多有疑端,詳考文案,以草記論理議處事,命下矣。取考文案,則致死人世輝,卽驗孫家婢順今之夫也。世輝母金召史之招,以爲昨年八月驗孫,往順今家,索三文錢於世輝,而世輝不給,移懲於順今,則世輝以爲,前日猪肉價二錢,尙今不報,又此徵錢,事甚無廉,驗孫拳毆世輝,執其衣領,驅向臥牛山而去矣。世輝經夜不還,故往問驗孫家,則驗孫不在,驗孫之妻曰,聞樵童所傳,則何許人?高叫於倉川近處曰,被毆於崔部將,吾將死矣。此或汝子,往尋於臥牛山,可也。如其言往尋,則世輝果結項於松木而死云。驗孫則仍卽逃走,過屢日自現秋曹,供以索錢於順今,而多發不恭之說,故不勝其憤,打破酒甕等物而已。世輝時不在家,初不相面矣。其夜世輝,往來洞中,高聲慘辱,朝聞其縊死於臥牛山,而洞任輩疑其被毆於渠,將欲縛渠告官,故暫爲逃避,而實無所犯云矣。又考初覆檢實因,則渾身別無傷處,縊痕形證,合於無冤錄自縊條,故皆以自縊懸錄。然推以事情,多有可疑。世輝之於驗孫,不過爲婢夫,則伊夜慘辱,設如驗孫之言,凌辱妻上典之罪,本不至死,世輝之因此自裁,必無之理也。蓋順今賣酒資生,而驗孫徵索,每患頻繁,世輝傍看,積有不平。驗孫本以狂悖之漢,兼藉妻上典之勢,常懷憤忿之意,及其三分錢之不給,二錢債之追提,則乘醉乘憤,輾轉層激,斗起戕殺之心,捽去山藪之間,驅之如鞕羊,縊之如縛鷄者,斷可知矣。而驗孫之一直牢諱,以爲初不見世輝者,豈非以若曰相見,則驅向〈臥〉牛山之事,不可復掩故耶?其聞變卽逃,便是斷案,如果初不相見,又無所犯,則豈有自怯逃走之理乎?臣曹前後諸堂,亦皆以此起疑,連爲嚴刑究問,而終始抵賴,尙不輸款,兇頑之狀,尤爲可痛。第念殺獄取重,惟在實因及看證,而今以實因,則自縊而非被縊也,以看證則無一人聞見也。情跡之間,雖不勝其可疑,而終未有一段明據,則直勘以償命之律,恐亦欠於審愼重獄之道。以臣愚見,不敢擅斷,謹此陳論,恭俟上裁之意,敢啓。傳曰,已令更爲論理稟處,此草記勿施。
李時秀,以義禁府言啓曰,全羅監司徐龍輔啓本據,刑曹粘目內,順天府使鄭益祚,康津縣監尹翊東等,移本府處之事,允下矣。鄭益祚·尹翊東等,俱在任所云,依例發遣府羅將,竝拿來,何如?傳曰,待檢田簽丁,捧糴了當後,使之自現囚,可也。
李時秀,以義禁府言啓曰,因全羅監司李在學狀啓,本府回啓內,求禮縣定配罪人趙嵎·順得等,移配絶島事,允下矣。趙嵎全羅道靈巖荏子島,順得珍島郡金甲島絶島定配,而以回啓內辭意,具罪目,依例發遣府羅將,押送于各其配所,何如?傳曰,令道伯從便各定配所,移配後狀聞,可也。
李時秀,以義禁府言啓曰,咸鏡道明川府遠地定配罪人曺學臣,罰已行矣,放送,會寧府勿限年定配罪人閔心赫,令道臣移配南關罪人數小邑,慶興府減死定配罪人沈基泰,鏡城府流三千里定配罪人李宜耆,移配他道事,命下矣。明川府遠地定配罪人曺學臣,卽爲放送,會寧府勿限年定配罪人閔心赫,移配南關罪人數小邑後,擧行形止,卽爲狀聞事,分付該道道臣。慶興府減死定配罪人沈基泰,平安道渭原郡移配,鏡城府流三千里定配罪人李宜耆,熙川郡移配,卽爲發遣府書吏羅將,自各其配所執捉,仍令押送移配,形止亦令道臣,一體狀聞,何如?傳曰,允。本府吏卒下去,貽弊可慮,竝令道伯,卽爲押付各其配所地方,可也。
李時秀,以義禁府言啓曰,咸鏡道慶興府遠配罪人李廷楫,移配昌城事,命下矣。李廷楫平安道昌城府移配,而依例發遣府書吏,自慶興府執捉,仍令押送配所之意,敢啓。傳曰,知道。勿遣府吏,令該道押去。
刑曹啓目粘,坡州居幼學禹弘達擊錚內辭緣,議處云云。令道臣各別詳査,從公決給,至於其矣父之蒙放與否,姑未可論,置之,何如?判付啓,不必付之該道,卿其指一決給,論理回啓爲良如敎。又啓目粘,嚴宗琬等上言內辭緣,回啓云云。令道臣另加詳査,期於痛革,何如?判付啓,令道伯詳査革弊後,使之狀聞事,分付爲良如敎。
戊申九月十三日未時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,以次進伏訖。上命衍德讀公事,仍書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李在學曰,傳香承旨,馳詣宗廟·景慕宮,奉審摘奸以來。
傳于趙衍德曰,工房承旨入侍。
傳于李時秀曰,時囚罪人李功懋,分揀放送。
李敏輔,以弘文館言啓曰,本館上番副校理臣沈興永,以禦營廳從事官,今日本營上下坐起時,晝仕出去之意,敢啓。
上在昌德宮。停常參·經筵。
昧爽下霜。
中宮殿,藥房口傳問安。答曰,知道。
李時秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李時秀啓曰,前承旨李亨元,時無職名,令該曹口傳付軍職,何如?傳曰,允。
兵曹口傳政事,副司直李亨元。
傳于李時秀曰,都承旨入侍。
承旨前望單子入之,李洪載落點。
李時秀啓曰,新除授同副承旨李洪載,以全羅左道京試官,奉命在外,乘馹上來事下諭,何如?傳曰,允。
李敏輔啓曰,卽者司譯院官員,以都提調意來言,譯科初試明日當爲設行,而提調鄭民始·金頤柱,俱有身病,不得進參,令本院稟旨變通事,言送矣,合有變通之道,何以爲之?敢稟。傳曰,許遞。觀象監典醫監亦然云。觀象監二提調,典醫監一提調,亦爲許遞。今日政擇差,使之備員開場。刑曹參議許遞,亦令今日政差出,待下批牌招察任。
有政。吏批,判書鄭昌順進,參判洪秉纘式暇,參議曺允大進,右副承旨李敏輔進。以韓用龜爲副校理,申大尹爲修撰,李得臣爲工曹參判,徐鼎修爲刑曹參議,金載瓚·吳載純爲司譯提調,金思穆爲典醫提調,鄭好仁爲觀象提調,李太亨爲中學敎授,金鑧爲全羅都事,東萊府使單金履禧,承文副正字單沈奎魯,兼養賢主簿單金致簡,故通德郞李震燮,贈戶參例兼,廣州府尹李夔考,贈戶議柳彙進,贈戶判例兼,壬辰殉節人贈職事承傳。
兵批,判書李文源中旬進去,參判具㢞病,參議宋鍈入直進,參知柳誼中旬進去,左承旨李時秀進。以李喆運·柳鎭豐爲副護軍,李在學·李勉兢·丁範祖·兪恒柱爲副司直,姜彝正·李敬進爲副司果。
以兵曹蛟龍旗奉持試射別單,傳于李時秀曰,更思蛟龍旗奉持,旣於瑞蔥臺應射,此非陵幸試射,而何今又以陵幸隨駕應試,可謂疊試?日前兵判筵奏時,未免漫應,至有此疊試之擧,而進去堂上,無一言警咳,大是疎漏,當該堂上柳誼推考,以渠輩愚蠢,雖一日百十疊試,未入格者,意慾猶且不足,何足責?況旣試之,不可無賞典,依判下,明日該房承旨,閤門外頒賞,蛟龍旗奉持,則至於疊試,而標旗奉持,如未擧論,則此瑞蔥臺不入之類也。兩次俱漏,豈無向隅之歎?令今日進去試官,明日別試柳葉箭一巡後,一中以上書啓。
以洪愼五囚單子,傳于趙衍德曰,旣已汰去,分揀放送。
尹行元,以禮曹言啓曰,晉州幼學河學浩上言覆啓判付內,李氏之孝於舅,烈於夫,義於子,一身而三節俱華,似此卓行,曾所罕聞。因本曹之不卽覆啓,致此子孫之呼籲,煩猥自煩猥,節行自節行是如乎,因此始知之,歲首回啓,至今留置云,本曹事誠過矣。今春以戊申忠勳褒錄事回啓,判堂有咨且之意云,故伊時飭敎果何如乎?且況殺獄文書,亦皆判下,則獨於孝烈回啓,豈可不爲乎?更勿如是,斯速入啓事,判下矣。丙午春,因漢城主簿李集明所懷,京外孝烈人,隨到隨啓事,命下。故伊時判書臣徐有隣,參判臣申大升,相議分等,議于大臣。如署經之例,已爲停當者,三十五度,而連値事故,尙未入啓矣。其中趙鎰才,因特敎以給復施行,其餘三十四人,爲先各爲別單書入,而丁未·戊申兩年歲首年例,京外孝烈報來人等,今方等第署經後,追後書入之意,敢啓。傳曰,知道。
李時秀,以兵曹言啓曰,今此洗馬坪試射放時,柳葉箭一中以上及鳥銃一中以上入格別單,各一度書入之意,敢啓。傳曰,知道。
李時秀,以備邊司言啓曰,卽見守禦使金鍾秀所啓,則以爲,本營軍兵,依三軍門中旬例,卽當擧行,而本營物力,凋殘傾竭之餘,通一營將士賞格,尤無出處。在前如此之時,輒皆請得於朝家,以遼軍木·射軍木·休番木等名色,劃給取用,劃給之數,多少不一,而或至二三十同矣。限三十同請得然後,可以添補成樣,依此數劃給之意,下詢廟堂後處分事,爲請蒙允矣。該廳事力,旣甚凋殘,筵稟請得,亦多已例。射軍木十同,休番木十五同,特令減價發賣,以爲賞格時補用之地,何如?傳曰,允。
李時秀,以刑曹言啓曰,因李召史爲其夫崔驗孫獄事,稱冤擊錚,曹草記批旨內,卿等更具意見,論理議處事,命下矣。取考文案,則致死人李世輝,則被告人崔驗孫婢順今之夫也。世輝母金召史招內,以爲,再昨年八月,驗孫往順今家,欲貸錢分於世輝,而世輝不給。故移徵於順今,則世輝以爲前日狗肉價二錢,尙今不報,又此徵錢,事甚無廉。驗孫拳毆世輝,執其衣領,驅向臥牛山,而去矣。世輝經夜不還,故往問驗孫家,則驗孫不在。驗孫之妻曰,聞樵童所傳,則何許人,高叫於倉川近處曰,被毆於崔部將,吾將死矣。此或汝子乎?往尋於臥牛山,可也。如其言往尋,則世輝果結項於松木,而死云。驗孫則仍卽逃走,過屢日自現秋曹,供以索錢於順今,而多發不恭之說,故不勝其憤,打破酒甕等物而已。世輝時不在家,初不相面矣。其夜世輝,往來洞中,高聲慘辱,朝聞其縊死於臥牛山,而洞任輩疑其被毆於渠,將欲縛渠告官,故暫爲逃避,實無所犯云云。初覆檢實因,以結項懸錄,仰合面俱無傷處,兩檢官跋辭,皆以自縊論理矣。謹按此獄,以實因則歸之自縊,以看證則更無他人。揆以斷獄之體段,初非成獄之可論,而前後判堂之所起疑者,一則曰,旣無至冤大怯之事,則好生惡死,人之常情,豈有自處之理也?二則曰,捨淺露之處,而掛深林之中也。三則曰,所結之作死套頭,而結處之在左耳後也。四則曰,驗孫之當初逃匿也。其所起疑,不爲無據,而溝瀆之經,或出常情之外,可掛之處,自在深松之中,則恐未必爲十分可疑也。死套亦載自縊之條,左結又非被縊之證。至若逃匿一款,乃是殺獄恒有之弊,則以此以彼,俱不足爲必死之案矣。大抵勒縊,乃是千百一有之事,故其所致愼,尤倍於他獄。今以此獄,屬之於生前被縊,則旣不合於臀後糞出等形證,屬之於死後被繫,則又不合於痕不紫赤等形證。此兩驗,所以以結項懸錄,以自縊論理也。苟有疑端,則雖至三檢四檢,必得被縊之實因然後,始可以依法成獄,而乃以自縊之實因,欲捧勒殺之自服,則不但取服之爲難。設使取服,以此置辟,得無違於重檢驗嚴獄讞之道乎?以臣等愚見,則斷以威逼致死之律,恐合法意,而獄體至重,有不敢擅便,上裁,何如?傳曰,卿等言甚當,以威逼律勘放,可也。
禮曹,孝子南部故通德郞李匡國等,復戶別單判付內,竝只依別單施行爲旀。天安士人金光秀妻文氏段,何必殺身爲烈,毁性爲孝,亦身搤尾於高嶺上,或顚或仆,與惡虎摶爭,得完姑屍而歸,節行之凜然,聞來不勝歎賞。生旌雖難輕施,令地方官,元復戶題給外,以食物衣資,優數輸給。如已身故,特爲旌其閭,擧行形止,令道伯狀聞爲良如敎。
禮曹,孝子南部出身黃載顯等,食物題給別單判付內,竝只依別單施行爲旀。夫以孝旌閭,妻以烈旌閭,豈有疊施之嫌?況孝與烈,事件各異,此等處,不必靳持。特令地方官,就其閭,合以題之曰,孝子故判官張溟,烈女裵氏之門,其女食物,亦令卽爲題給爲良如敎。
刑曹啓目粘,敢以四件外事,鳴金或文字呼籲者,回啓云云。萬萬猥越,竝依定式勿施,而張圭漢·僧義守·李春發·宋三男等,令各該道,照法嚴勘,何如?判付啓,依回啓施行爲旀。陜川事,曾亦聞之,當今執災之時,蘇瘼釐弊,在所不已。嚴飭該道,使之詳査決處,仍以形止狀聞事分付。淸溪寺案山事,不可以其矣所供之煩屑,仍以勿論。令畿伯詳察形止,明定界限,使守護禁養,毋或疎漏,亦於居民柴道,不至於全闕事,嚴飭行會。李春發事,如果嫡派,不可不軫念。令道伯往復敦府,詳考譜牒,以爲査處之地爲良如敎。
禁府啓目粘,全州居李德鑑上言回啓云云。議于大臣,大臣之議如此,上裁,何如?判付啓,當初所望,坐謫而已。蓋因平日同門之舊誼,衆所共知,元無關於逆節凶圖之株連兺不喩。其名不出於鞫招,其罪不載於丹書,到今伸雪與否,別無可論,則本義理本隄防,亦有甚相干,卽今未昭晢者,只不過尙在被謫身死,未蒙放秩是如乎。後發之文跡,大臣爲證,可謂竝與心事,而得暴於身後。本府徒流案及該曹歲抄中,李基敬罪名,蕩滌爲良如敎。
知中樞宋載經疏曰,伏以展拜陵寢,情禮克伸,經宿回鑾,聖體萬安,臣民慶忭,曷有其極?仍伏念臣罪重罰輕,縮伏省愆,不意恩敍遽下,京兆西樞,除旨聯翩,繼有籌司還差之命,臣誠惝怳震駴,不知所措。臣本無似,重以衰朽,凡係閑仕漫職,尙患難稱,而況天官重任,初何敢擬議?又況都目大政,雖年盛有才器者,猶且逡巡。以臣垂死精力,夫豈有一分堪勝之理,而感激諄切之聖諭,畏義怵分,不敢逃遁,冒昧承當。及夫政注之出,瘡疣非一,至有大僚筵奏請勘,而聖度天大,只止薄罷,臣於此滿心惶懍,雖有委折可暴者,而臣不敢呶呶自解,一味訟愆而已。且以江都城役時,犯用餉穀,大臣請譴,爲說嚴重。揆以常律,嶺海猶輕,而終免大何者,莫非恩造,銜結之私,糜粉難酬。噫,臣待罪居留之初,目見頹城敗堞,決不可一任抛置。故先議廟堂,繼稟筵席,旣始修擧,事鉅力綿,中輟是懼,生財設策。蓋本營所在各穀,俱是軍餉,而亦有名目之略殊者,推移公用,前有謬例。故乃於各庫中,餘在穀物,暫爲貸用,以爲完功竣事之圖者,誠萬不獲已也。其所用米三百石,擬以今春加分耗條,仰請區劃,差待數朔捧糴之後,自當充上,畢竟無缺,則區區迷見,可幸無罪。伊時畢役狀啓中,略陳事實,亦以此意,言於新守臣,而事乃大謬,竟歸於蔑法自專之科,此莫非臣處事疏闇之致,尙誰尤哉?前後恩除,實出於滌瑕之聖德,在臣分義,固當趨謝之不暇,而以臣情勢,何敢晏然冒膺,自同無故之人哉?且當換節之時,素患泄痢之病,又添痞滯之症,食飮全却,氣息如縷,委身床席,無計蠢動,自速孤恩慢命之誅,有臣如此,生不如死。伏乞聖慈,察臣情病之難强,亟賜鐫削,仍治臣罪,以肅朝綱,以安賤分,不勝幸甚,臣無任屛營祈懇之至。答曰,省疏具悉。大臣筵奏,出於尊國體,卿其勿辭行公。
戊申九月十五日午時,上御重熙堂。都承旨入侍時,兼都承旨沈豐之,記事官金孝建·李相璜·金祖淳,以次進伏訖。上命書榻敎曰,政官牌招開政。又命書傳敎曰,左承旨許遞,前望單子入之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,左承旨入侍。
傳于趙衍德曰,右承旨入侍。
以李光遇囚單子,傳于趙衍德曰,考律勘放。
李時秀啓曰,卽者義禁府都事來言,李光遇考律勘放事,命下,而判義禁未肅拜,次堂例不得擧行云。判義禁李命植,卽爲牌招,何如?傳曰,令次堂擧行。
趙衍德,以弘文館言啓曰,新除授副校理韓用龜,卽爲牌招察任,何如?傳曰,允。
趙衍德,以弘文館言啓曰,新除授修撰申大尹,時在京畿安山地,經筵入番事緊,請斯速乘馹上來,下諭。傳曰,依啓。
李時秀,以兵曹言啓曰,今九月十七日,武臣堂上祿試射日次,而內外中日,旣已停止,不得爲之之意,敢啓。傳曰,知道。
李時秀,以兵曹言啓曰,今此洗馬坪試射時,標旗奉持人柳葉箭一中入格,別單書入之意,敢啓。傳曰,知道。
李時秀,以兵曹言啓曰,取考本營中旬賞格前例,則柳葉箭片箭各一巡,騎蒭鞭蒭各一次,合四技得中五矢以上,分等施賞。至於柳葉箭騎蒭沒技,則別單書入。閑良直赴殿試,出身加資,而獨於片箭,則雖有沒技者,若無他技之添畫,則以不滿五矢之故,初不擧論於賞典。凡他試射時,片箭沒技,一如柳葉箭騎蒭沒技之例,而施行,則獨不論於中旬。又以鐵箭言之,禁旅則三矢,俱準一百五十步以上,出身加資閑良,直赴殿試,而其外雖一百四十九步,初無施賞之規。事甚訝惑,問于各營規式,則一百二十步以上,皆分等施賞云,而至於本營,獨無此規,終涉斑駁。片箭沒技,一體別單書入,鐵箭一百二十步以上,依他營例,分等施賞,恐合均一之道,而事係變通,自下不敢擅更,何以爲之?敢稟。傳曰,係是創始之請,下廟堂,草記回啓。
一所巡廳啓曰,去夜二更四點量,犯夜人別監朴萬根執捉,何以爲之?敢啓。傳曰,夜禁申飭之時,如是被捉,極爲可駭,移送刑曹囚禁,依更數收贖放送,可也。
李時秀,以刑曹言啓曰,卞昌大·李得福,旣非首犯,竝放送事,命下矣。依傳敎,忠淸道淸州牧定配罪人卞昌大,永同縣定配罪人李得福等,竝卽放送事,發關分付于該道道臣之意,敢啓。傳曰,知道。
李時秀,以義禁府言啓曰,時囚罪人李光遇,考律勘放事,命下矣。李光遇,全羅監司徐龍輔狀啓據,宣惠廳粘目內,稅穀之毋得濫載,法意甚嚴,而數外濫載,至於一百四十五石之多。沙工船格之換名苟充,裝載日子之前後差錯,俱難容恕,其罪狀,令該府拿問處之。罪取考律文,則大典通編漕轉條有曰,稅船實載,以一千石爲限,過數守令論罪。稅穀點閱分載,發船月日,先報本曹,日子相左,論以報上不以實之律。大明律制書有違條有曰,凡奉制書有所施行而違者杖一百。對制上書詐不以實有曰,若報上不以實者,杖八十徒二年。名例有曰,二罪俱發,以重者論。大典通編推斷條有曰,犯私罪杖一百以上決杖,告身盡行追奪。雜令條有曰,王府決杖者,代以金贖矣。李光遇從重論,杖八十收贖,告身盡行追奪,黃海道平山府金郊驛徒二年定配,而以宣惠廳粘目內辭意,具罪目,依例發遣府羅將,押送配所,何如?傳曰,特軫念其家之意,前此一犯再犯,隨處分揀,至有帶職還官之擧,而今又有此所犯,其律至於定配,可謂無如何。渠之莫念報效,如彼僨誤者,節節駭然。然襲謬誤報,與用意瞞報稍異。依此律施行,定配則分揀,功區別減等,可也。
工曹判書權噵疏曰,伏以先寢禮展,鑾駕穩旋,臣民欣抃,曷有其極?臣病勢危惡,體闕迎送,生不如死,合被重勘。水部除旨,忽降意外,收簪之聖恩,逈出尋常,惶殞感激,不知死所。臣於夏秋之際,重得毒感泄痢,首尾三朔,不死者幸。近來秋意漸涼,風雨相仍,宿病風癔風丹等症,一時復發。手脚掉戰,語言不成,神識昏塞,與鬼爲隣,末由蠢動叩謝恩命,瞻望宸極,只有悚兢。伏念臣犬馬之齒,洽當八十,膏肓之疾,又復難醫,以禮以病,不當蹲冒,而前後血懇,尙未蒙允。竊恐至願未遂,溘先朝露,所以將死之鳴,哀且切也,庶幾天日之明,亦必下燭矣。瀆撓是懼,經年縮伏,而亦不敢一向泯默,重添自阻之罪。玆敢更申前籲,仰瀆崇嚴。伏乞聖慈,曲賜矜念,特允乞退之懇,以卒生成之恩焉。臣無任瞻天稽首隕越祈祝之至。答曰,省疏具悉。卿其勿辭行公。
同義禁李義行疏曰,伏以天休日滋,國慶且至,顒祝祈望,含生普均。迺又禮展仙寢,回鑾萬安,區區欣忭之忱,曷有其極?仍竊伏念今日在廷之臣,孰非大聖人造化陶疏中物,而若其屢陷大戾,實合擯殛。而輒費聖慮,曲保終始,未有如賤臣之九死而十生,偏被天他父母庇覆顧復之恩者也。始於我殿下代聽之時,臣適待罪西邑,爲內司所搆捏,則惟聖明力扶之,事遂得已。繼以臣子,名登臺啓,臣將隨,而廢痼終身,則惟聖明昭察之,收用無礙。向因目下言事,論及故相,而臣固悻妄,語不知擇,則惟聖明深恕之,薄竄旋宥。臣每一倖逭,不知死所,竊自以爲殘齡垂盡,餘日無多。縱不能陳力自效,報答聖恩之萬一,而一息未泯之前,庶幾無更犯大何,以累我聖上偏庇曲全之恩也。迺於前年春夏,再速彈簡,前則關係至重,後則在法罔赦。噫嘻,人臣犯罪,若在於天威咫尺之地,則日月所照,尙或望於山藪之藏,而至於閑居,所謂自底重辟。雖以我聖上包涵之度,拂拭之仁,亦將末如之何矣。臣在囹圄之中,獨自悲念,孤負隆恩,無地可生,百爾自省,不見可恕之端,則殿下之原其爲人,而軫其病,故罰止於削職特放,豈臣僥倖之所能及哉?及夫大僚筵請國法施行,而到配之啓纔徹,賜環之旨旋降。臣是何人,而至尊之到底垂憐,留神準備,猶恐其或傷性命,或棄坑坎,若是之摯也。踰月而有全敍之命,踰歲而有摠府之除,是殿下不惟全活臣,又將不棄臣也。嗚呼,誰非人臣,孰無其君,而古今天下,亦有如臣之於殿下,若悖子之愈悖,而慈母之愈慈者乎?臣固貽辱朝廷,貽羞士夫,尙何敢擡頭抗顔,復廁於衿紳之列?而恩感積中,叩謝義重,一出旋入,微忱粗伸,則惟有溝壑之退塡。而廼者分司衛直,與他較異,故不顧廉防,束帶趨班,居然半年于玆矣。不自意金吾兼銜,又侈於負疣之身,有若無故宰臣之例授常帶者然。臣聞命惝怳,尤不知措躬之所也。方今四維畢張,朝著肅淸,凡百在位,莫不淬礪自持,重其進退,而顧臣前後辜負,無所逃於霄壤之間。臣雖欲一向冒沒,有除輒膺,其於上而壞聖朝之禮防,下而博當世之嗤點,何哉?天牌之下,萬無進身之路,玆敢隨詣闕外,冒控悲苦之情,臣之至願,惟在於分司一步,不敢逡巡。入廟之前,日月其幾,而在直瞻依,以寓銅龍靡逮之慕,以畢區區悲冤之忱而已。若其遇此以往,唯當歸伏松楸,歌詠聖德,以終餘生,是臣之幸也。伏乞聖慈,特垂矜諒,亟命鐫削臣新授職名,仍令選部,勿復檢擬,以示責勵激揚之意,以卒始終生成之澤,千萬至祝。臣無任瞻天抆血,屛營祈懇之至。答曰,省疏具悉。卿其勿辭行公。
戊申九月十六日巳時,上御重熙堂。左承旨入侍時,左承旨李時秀,假注書白慶楷,記事官李相璜·金祖淳,以次進伏訖。上曰,昨日試射入格人役及頒賞諸具,皆已待令乎?時秀曰,皆於閤外待令矣。上曰,然則出去頒賞,可也。命退,承史以次退出。
戊申九月十六日午時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,差使員守令入侍。賤臣承命出,與高原郡守柳範休,偕入進伏。上曰,年事,何如?範休曰,未免慘凶矣。上曰,何以辨凶?範休曰,霜降太早,故節晩之穀,逢霜爲凶矣。上曰,還穀則可以捧上乎?範休曰,耳牟三千餘石,已爲畢捧。秋還則方欲捧之,而無盡捧之望,萬萬罔措矣。上曰,當捧之還,爲幾石?範休曰,各色皮穀,爲一萬二千餘石矣。上曰,十分一則當捧乎?範休曰,某條捧上計料矣。上曰,稍實邑,何處云乎?範休曰,安邊·咸興稍熟云矣。上曰,比癸卯何如云耶?範休曰,有甚於癸卯年云矣。上曰,何以接濟。範休曰,萬萬罔措矣。上曰,北關所聞,何如?範休曰,傳聞則有甚於南關云矣。上曰,無論南北,盡爲設賑乎?範休曰,長鎭·德原·文川等邑,似不設賑云矣。上曰,汝今日下直,卽爲下去,可也。命書傳敎曰,北道差使員守令,當日還下送。上曰,時任大臣往見,陳年事所見,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,右承旨入侍。
承旨前望單子入之,兪漢寧落點。
以慶尙監司狀啓,右道東堂文科試官不察之失,令攸司稟處事,傳于李時秀曰,狀辭極爲矛盾,無以領略,此狀啓,下廟堂,草記回啓。
以忠淸監司狀啓,各樣軍布代捧,令廟堂稟旨事,傳于李時秀曰,所請極爲精詳,何待回啓,依狀請施行事,令廟堂行會。
李時秀,以備邊司言啓曰,兵曹草記批旨,有係是創始之請,下廟堂草記回啓之命矣。取見其草記,則以爲,取考本營中旬賞格前例,則柳葉箭片箭各一巡,騎蒭鞭蒭各一次,合四技得中,五矢以上,分等施賞。至於柳葉箭騎蒭沒技,則別單書入,閑良直赴殿試,出身加資,而獨於片箭,則雖有沒技者,若無他技之添畫,則以不滿五矢之故,初不擧論於賞典。凡他試射時,片箭沒技,一如柳葉箭騎蒭沒技之例,而施行,則獨不論於中旬。又以職箭言之,禁旅則三矢俱準一百五十步以上,出身加資,閑良直赴殿試,而其外雖一百四十九步,初無施賞之規。事甚訝惑,問于各營規式,則一百二十步以上,皆分等施賞云,而只於本營,獨無此規,終涉斑駁。片箭沒技,一體別單書入,鐵箭一百二十步以上,依他營例,分等施賞,恐合均一之道,而事係變通,自下不敢擅便,何以爲之爲辭矣。自前本營中旬時,片箭沒技之必待四技五矢以上,鐵箭之必滿一百五十步後,始許分等論賞者,視他營門,雖似斑駁。當初定式,意皆有在,久遠流來之規,有不可遽然變改。依前擧行,恐合事宜,以此分付,何如?傳曰,允。李時秀,以義禁府言啓曰,扶安縣監洪秉益,憑閱處之事,傳旨啓下矣。洪秉益時在任所云,依例發遣府羅將,拿來,何如?傳曰,允。
同副承旨兪漢寧疏曰,伏以臣伏承銀臺除旨,驚惶震懷,罔知所以自措也。豈敢不竭蹶趨承,以伸叩謝之忱,而臣與都承旨臣沈豐之,有從妹娚應避之嫌,在法當遞。玆敢隨牌來詣闕外,略入文字,冒瀆崇嚴之下。伏乞聖明,特賜鐫免,以存公格,以安私分,不勝幸甚,臣無任云云。踏啓字。
戊申九月十七日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,在外承旨許遞,前望草子入之。又命書傳敎曰,新除授承旨牌招。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李敏輔啓曰,來二十一日輪臺日次矣,敢稟。傳曰,爲之。
李時秀啓曰,來二十一日朝參日次矣,敢稟。傳曰,停。
傳于李敏輔曰,右副承旨入侍。
傳于趙衍德曰,右承旨入侍。
傳于李時秀曰,左承旨入侍。
李敏輔,以吏曹言啓曰,原春道春川幼學李益震來告,以爲,其七代祖贈諡靖僖公海安君峻延諡,今月二十四日,定行於春川地云。忠淸道永春縣監鄭述仁來告,以爲,其曾祖贈文康公齊斗延諡,今月三十日,定行於永春衙中云。原春道原州幼學金命亨來告,以爲,其五代祖贈諡毅憲公禮直延諡,來十月初三日,定行於原州地云。京畿竹山幼學黃濟江來告,以爲,其十二代祖贈諡貞毅公坦延諡,來十月初七日,定行於竹山地云矣,敢啓。傳曰,知道。
李敏輔,以奉常寺官員,以都提調·提調意啓曰,東籍親耕田所種稻豆太皮唐黍四種,今九月晦間,當爲成熟之意,敢啓。傳曰,知道。
李時秀,以兵曹言啓曰,禁軍軍兵賞試射時,射砲技藝入格之類,各其名下,依例懸註。禁軍沒技人,原單子中,一體懸註以入,而騎蒭沒技敎鍊官及鐵箭三矢一百五十步入格,額外禁軍,別單書入之意,敢啓。傳曰,知道。
李時秀,以都摠府言啓曰,去夜傳漏時,三更二點五次打下之後,加打二次,仍爲傳下。闕內更鼓,何等嚴重,而如是錯設,事極驚駭。當更衛將部長,令該府處之,當該禁漏官,令攸司科治。臣等不能檢飭,惶恐待罪之意,敢啓。傳曰,知道,卿等爲先推考。
趙衍德,以備邊司言啓曰,慶尙監司金光默狀啓批旨,狀辭極爲矛盾,無以領略,此狀啓,下廟堂草記回啓事,命下矣。取見其狀本,則以爲,卽見右道東堂文科初試入格儒生榜目,則三等第七人姓名,觸犯肅廟御諱,字雖不同,音旣相似,則儒生之妄錯,試官之入錄,俱甚駭然。儒生姓名榜目狀啓後錄中,不敢書錄。掌試都事朴猷煥,參試官金海府使羅忠佐,熊川縣監李之英,矇然不察之失,令攸司稟處爲辭矣。音雖相似,字旣不同,則古人名字,亦多不避,往在先朝,有以此請改其名,而或允或不允,則在儒生道理,固宜審愼,而遐土之人,恐不必深責。雖以試官言之,論罪一款,反涉未安,而旣請之後,不可無罰,推考警責。其人之單名雙名,初不指論,泛稱以不敢書錄者,狀辭未免糢糊,體段亦近屑越。該道道臣推考,何如?傳曰,允。遐儒不必深責,事旣登聞,原榜目改名,更爲修正上送事,分付。至於道伯擧措,自以爲過於審愼,而反不免欠敬,狀本中措語,字字駭然,句句未安,付之不審之失,爲先從重推考。該儒生,則只言不敢書榜拔與不拔,亦無皁白,可乎?此一款,自本司亦爲各別責諭,可也。
李時秀,以義禁府言啓曰,咸鏡監司李崇祐狀啓據,刑曹粘目內,穩城前府使沈趾賢,移本府處之事,允下矣。沈趾賢今方待命,卽爲拿囚之意,敢啓。傳曰,知道。
以沈趾賢囚單子,傳于李時秀曰,保放。
李時秀,以義禁府言啓曰,李光遇杖八十收贖,告身追行進奪,徒二年定配事,照律草記批旨內,依此律施行,定配則分揀,功區別減等事,命下矣。李光遇定配分揀,杖八十收贖,告身盡行追奪,而無功云矣,敢啓。傳曰,知道。
正言朴載淳疏曰,伏以臣情勢危蹙,屢違嚴命,自分廢棄,恭俟鐵銊,而聖恩天大,偏荷覆庇,逋慢之誅不加,收錄之眷逾隆。乃者薇垣除名,又下於病歸田廬之日,臣負罪叨榮,感激忘死,擔曳登道,不敢爲偃息調治之計者,寔出於情理分義之不容自已者也。然而臺端一步,卽臣鐵限,冒沒承當,初非可論。玆敢復申前懇,仰瀆崇嚴,伏乞天地父母,特垂終始之澤,亟賜鐫改之恩焉。臣以顚沛之蹤,不以官職自居,則規警之來,詬辱之至,何敢有一毫對辯之意,而向來鄭昌聖事,臨事恇怯,當途奔竄。難掩十視之目,非比三傳之虎,而臣之所論,不過據實而言,初無過中之語,則大僚問備之請,已是意慮之所不到。而至若昌聖對擧之章,不思自引之義,只肆反詈之說。自己手脚,不禁慌亂,而歸之以傳聞虛實。官師規正,不念體貌,而斷之以街巷口氣,何其責人之明,而責己之暗也?只緣臣之人微言輕,致此噂沓,其辱臺風,而羞淸朝,實非細故。臣尤何敢一日冒居,恬若無故者然乎?伏乞聖明,亟命選部,勿復檢臣於言責之任,不勝大願。臣之齟齬一言,瘡疣百出,理宜懲毖,唯竢斥退,而紀綱所在,刑政失當,目下慨惋,不能終默。噫,仙寢幸行,御路宿治者,有司之職也。而秋水乍生,津艙不完,鑾輿臨江,龍舟未發,則此固前牒之所無,而不可使聞於隣國者也。雖使方伯守令之臣,殫竭心力,奔走董督,先期整頓,十全無虞,而萬有涓涔之水,浸嚙於尺寸之地,猶不敢辭其罪。況其初不堅緻於築堤,終又稽忽於臨機,事事怠慢,節節狼狽。此其罪豈可以善地薄竄,有若微眚細愆而止哉?嶺海邊遠,不加於此,而當於何施?臣謂行遣諸臣,倂用極邊之竄,斷不可已,而至於水原府使李祖源,旣有都差員之名,則揆以常憲,豈容倖逭?亦施當律,宜矣。臣無任屛營祈懇之至。答曰,省疏具悉。首陳事,何論遠近,李祖源伊日道臣狀啓,旣不請罪,大臣擧條,亦無擧論。以此觀之,道路橋梁,各有都差員,槪可推知。不允,爾其勿辭察職。
戊申九月十八日巳時,上御誠正閣。右副承旨入侍時,右副承旨李敏輔,假注書白慶楷,記事官李相璜·金祖淳,以次進伏訖。上曰,都承旨入侍。出榻敎賤臣承命出,與兼都承旨沈豐之,偕入進伏。上曰,雜科初試,今幾畢試云耶?豐之曰,臣姑未能詳知,而醫科初試,則似於明日內當畢云矣。命退,承史以次退出。
戊申九月十八日午時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,直閣入侍。賤臣承命出,與直閣鄭大容,偕入進伏。上曰,平安道人才,何如?大容曰,老師熟儒,則多赴京試。赴於鄕試者,率多年少初學,故科作謹免妄發矣。上曰,場屋無亂場之弊乎?大容曰,不至亂場,而大體士習則不淑矣。上曰,試所何處?大容曰,監試試邑江東,東堂試邑永柔矣。上曰,實才無遺珠之歎乎?大容曰,實才則多入格云矣。上曰,沿路年事,何如?大容曰,田穀則或有不均之處,而畓穀則到處豐登。伏聞箕伯之言,巡道所見,擧皆登熟云矣。上曰,此畿邑,何如?大容曰,畿邑則無前大豐,西關亦不害爲小登之年矣。上命書傳敎曰,史官一員待命,騎馬一匹立之。命退,諸臣以次退出。
戊申九月十八日初更,上御重熙堂。左承旨入侍時,左承旨李時秀,假注書白慶楷,記事官李相璜·金祖淳,以次進伏訖。時秀曰,今日都摠府草記中,旣請衛將部將拿處,則當以何如書入,而直書敢啓者,大是做錯,臣之矇然捧入,誠不勝惶恐矣。批旨已下,元草記雖不得還給,當該摠管,不可無警,推考,何如?上曰,依爲之。出擧條命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,司謁黃德諄減下,代白景采除授。
傳于趙衍德曰,司謁白景采減下,代崔昌祿除授。
傳于趙衍德曰,左承旨入侍。
傳于李時秀曰,工房承旨入侍。
兵曹口傳政事,副司直李洪載。
趙衍德啓曰,吏曹假郞廳來言,承旨有闕,政事,取稟。傳曰,當日爲之。承旨則前望單子入之,待下批牌招察任。
承旨前望單子入之,金履正落點。
有政。吏批,判書鄭昌順病不進,參判洪秉纘進,參議曺允大病不進,右承旨趙衍德進。啓曰,判書鄭昌順,參議曺允大,俱病不來,小臣獨政未安,何以爲之?敢稟。傳曰,仍爲之。以安策爲副校理,吳載純爲工曹判書,姜鳳瑞爲禮曹正郞,宋欽書爲義盈直長,金聖準爲興陽縣監,李羽晉爲扶安縣監,金益喆爲重林察訪,金益大爲碧沙察訪。
兵批,判書李文源頒賞進,參判具㢞,參議宋瑛病,參知柳誼入直進,左承旨李時秀進。以兪漢寧爲副司直。
傳于金履正曰,右副承旨入侍。
以李魯植·李麟臣囚單子,傳于李時秀曰,附過放送。
趙衍德,以吏曹言啓曰,忠淸道忠州居前縣監金宗煜來告,以爲,其八代祖贈諡忠愍公䃴延諡,來十月初九日,定行於忠州地云,敢啓。傳曰,知道。
李時秀,以兵曹言啓曰,今九月二十日,文臣朔試射日次,而內外中日,旣已停止,不得爲之之意,敢啓。傳曰,知道。李時秀,以司僕寺內乘,以一二提調意啓曰,卽今御乘六望,無一可合。每當動駕之時,臣等惶恐罔措之心,姑置勿論,其在國體,萬萬苟艱。前後非不廣求京鄕,而尙未得近可者,國內之無良馬,推此可知。曾於使行,付送價本於首譯處,往貿燕市,非止一再,而輒致狼狽,徒費財力。此無他,譯官輩未必相馬,又未必盡心故也。臣等溯考本寺謄錄,則使行時,定送馬醫司僕,極擇貿來,備立御乘,多有可據之例,惟此一路,姑未試可。今番節使行中,使馬醫司僕一人,持厚價隨行,極力訪求。限三四匹貿得,以禮單馬及使臣賞馬窠,充塡以來,則別無弊端,庶可入用,而首譯輩,若不出力周旋,隨事指揮,則買賣之際,不無齟齬之慮。勿爲如前慢忽,着實擧行之意,爲先嚴飭首譯等處。馬醫司僕入送時,應行事件,待批下,考例磨鍊,何如?傳曰,允。
李時秀,以刑曹言啓曰,因一所巡廳啓辭,去夜二更四點,犯夜人朴萬根,移送刑曹囚禁,依更數收贖,放送事,命下矣。犯夜被捉之人朴萬根,爲先嚴囚,依更數,以笞五十照律收贖後,放送之意,敢啓。傳曰,知道。
右副承旨金履正疏曰,伏以妖逆蠱煽,銅闈奄閟,穀燧迭遷,儀節遽變。伏惟聖慈,何堪撫時?臣民之至痛至冤,日遠日甚,普徹穹壤。仍伏念臣罪深罰酷,千里扶櫬,冥頑不滅,居然外除,人理掃盡,痛苦偏切。不意玆者,新除恩命,遽加於苫愧餘喘,驚惶隕絶,惟有涕淚被面。顧臣濫第,祗是爲親祿仕,而釁郵自積,爲世所枳,將毋顚連,自分畢世,偏荷聖恩,獨勞甄拔,每承除旨,踰濫是懼。至若猥忝鴻臚,相惟慶禮,恩出記昔,特簡雄州。使報春輝,榮動優老,洪私曠絶,母子相泣,攢手瞻天,欲報罔極。嗚呼,天乎人乎?西陲一夕,遽驚星海,輟謠中堂,半月復纏。風樹之御痛,涓埃未效,罪逆尤甚,苟延頑縷,復廁周行,回瞻靑邱。鶴馭莫攀,祗奉丹誥,毛檄無喜,悠悠蒼天。此何人哉?此何人哉?孑然孤露,餘哀未盡,瓢纓結綬,何心更爲?逖違天陛,回閱星霜,一謝恩命,以伸犬馬之忱,固是義分之所不容已者,而虛薄之質自罹憂疚,疾病侵尋,形骸澌鑠,委頓床褥,無計轉身。召牌之下,末由承膺,情病雖或可哀,罪戾實所難逃。伏乞聖明,俯賜鑑憐,特遞臣職,仍治臣逋慢之罪,以肅朝綱,以安私分。臣方俟罪,有懷必達,臣子之至情。況我儲君之讎,爲昔日寮屬者,必欲決死,而討復之義,尤當如何?嘻噫,痛矣。妖媼之斷乳,必有主媒,賊醫之用藥,明有設計,則包藏綢繆,梟腸相連。賊偉之不滿,國言喧籍,妖宇之顧瞻鞫案輸款,則情節昭著,凶心莫掩,而薄施編配,尙保首領,假息三載,共戴一天。臣民徹天之痛,愈久而愈深,誓不欲俱生於一息之頃也。今此四讎之逆節如此,八域之悲憤如此,三尺之不容如此。惟殿下體天明威,俯答輿情,特一處分間事耳。臣愚死罪,竊以爲,鬼蜮難測,憂疑靡極,營獄嚴囚,曾有已例。若設一犴於各該營獄之中,姑先具格堅囚,嚴其防限,以待用刑之日,快正王法,斷不可已也。冤酷所激,戚我聖心,固知萬萬惶懍,而衷悃如焚,疾聲陳討,伏願殿下,少垂察焉。臣無任飮泣祈懇之至。答曰,省疏具悉。勿煩,爾其勿辭察職。
副司直李洪載疏曰,伏以臣猥以無似,濫廁周行,前後兠攬,罔非恩造,而邇來叨冒,尤屬匪據。天曹郞官,瀛館東壁,世所稱榮塗極選,而時月之內,歷揚迨遍。臣誠撫躬慙懼,含恩怵惕,無地自容,而不意日前,喉院寵授之命,忽下於奉使在途之際。驚惶震懍,莫省攸措,是何誤恩之愈往而愈隆也?魯鈍之姿,無所適用,衰朽之質,不堪驅策,而偏蒙佛拭之澤,遽從大天之後。在臣誠榮矣,其於朝家官人之方,得無濫觴之嫌乎?職名雖蒙恩遞,資級尙今自如,玆不得不悉暴衷曲,仰瀆崇聽。伏乞天地父母,諒臣苦懇,非出飾讓,將臣新授恩資,亟賜收還焉。抑臣自有遭罹以來,便成滓穢之蹤,間有除命,雖不免一二出膺,而或因嚴命之不敢逃遁,或値閑司之無路呼籲。至於今番試士,亦自附往役之義,則是豈可已而不已哉?今忽於爵秩愈進,恩寵愈盛之後,乃敢抛棄廉隅,冒沒貪戀,則不唯人之嗤罵,其爲放恣無忌,當如何哉?此臣所以寧伏鐵銊之誅,不忍爲冒當之圖者也。抑臣又有目下大難安之端,臣在湖南時,得伏聞右道主試之臣,以擧子之文句不滿格,至有道臣狀罷之擧。臣亦掌試之人也,始乃驚顧,取考所選試券,則優等擧子,亦有犯此科者,臣不勝悚恧之至。主試一也。違格同也,而彼則以管下,獨被道臣之請譴,而臣則倖免,在朝家綜核之政,已極乖當。而臣若因其倖逭,厭然自揜,則其不爲自欺欺天之歸乎?玆附自首之義,恭俟同罪之勘,伏願亟命有司,議臣當被之律,以重公法焉。至若被選試券,則旣違程式,揆以法例,決不可仍置榜中。監試初場一等第三人高時德,特命拔去,俾嚴科規,千萬幸甚云云。省疏具悉。年前大臣擧條,未必頒示外方。況伊時違格,拔去數人,亦不過陳試於當年殿試,遐儒無怪乎不聞知。今番右相筵奏,又在於開場日。高時德事,不允。都事不但以此坐罷,雖無申禁之朝令,豈可混置?高等不察,甚矣。爾則罷職。
戊申九月十九日巳時,上御重熙堂。左承旨入侍時,左承旨李時秀,記事官金孝建·金鳳顯·李相璜,以次進伏訖。上曰,政官入來開政乎?時秀曰,方開政矣。上曰,有守令窠乎?時秀曰,興陽縣監,今當差出云矣。命書傳敎曰,秋務方殷,此時守令,不可等待其勘律。拿處守令改差,今日政擇差,與未下直守令,明日辭朝。命退,諸臣以次退出。
戊申九月十九日未時,上御重熙堂。工房承旨入侍時,右承旨趙衍德,假注書白慶楷,記注官金鳳顯,記事官尹行任,以次進伏訖。上曰,有司堂上入侍。出榻敎賤臣承命出,與有司堂上徐有隣,偕入進伏。上曰,右副承旨入侍。出榻敎賤臣承命出,與右副承旨金履正,偕入進伏。上曰,承旨草土三年,神觀之衰萎,何其甚也?奉老之行,扶櫬而歸,予常爲之惻然矣。俄者疏辭,殆若臺言無乃過乎?履正含淚,對曰,爲今日臣子,誓不與此賊,共戴一天於一息之頃,而況臣曾參僚屬,偏蒙恩造者乎?愚憤所激,言不知裁矣。上曰,哀毁之餘,望望皇皇,無處着懷。今玆特除,寔出於寬慰之道,其須移孝爲忠,無事辭巽也。今日坐直乎?履正曰,坐直矣。命退,諸臣以次退出。
戊申九月十九日二更,上御重熙堂。右副承旨入侍時,右副承旨金履正,假注書白慶楷,記事官李相璜·金祖淳,以次進伏訖。上命書傳敎曰,備堂尹耆東,近日賓對,一不進參。如以兼管職務,有召命,始乃强赴,寧有如許事體?是無異於坐要飭敎。此後更或懸病,則不知分義也,不識道理也。國綱所在,宜有重勘,以此嚴飭。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于金履正曰,大臣·備局堂上引見。
傳于李時秀曰,左承旨入侍。
傳于趙衍德曰,右承旨入侍。
刑曹參判前望單子入之,柳戇落點。
以吏曹參議曺允大,牌不進罷職傳旨,傳于金履正曰,只推。
有政。吏批,判書鄭昌順,參判洪秉纘進,參議曺允大牌不進,同副承旨李敏輔進。以李敏佐爲司藝,河景世爲軍器主簿,申光直爲軍資奉事,洪繼善爲興陽縣監。
兵批,判書李文源點考進,參判具㢞,參議宋鍈病,參知柳誼入直進,右副承旨金履正進。副司直權噵。
備邊司,以金魯永爲水原府使。
傳于李敏輔曰,下直守令留待。
傳于金履正曰,同副承旨與下直守令入侍。
傳于李敏輔曰,明日當由逌瞻門展拜,該房知悉。
李敏輔,以弘文館言啓曰,新除授修撰申大尹,自鄕上來云。卽爲牌招察任,何如?傳曰,允。
李敏輔,以文禧廟營建廳言啓曰,本廳堂上行副司直臣尹蓍東,與郞廳戶曹正郞臣鄭東敎,進詣本廟奉審,則廟內外,俱無頉處之意,敢啓。傳曰,知道。
金履正,以兵曹言啓曰,今番中旬入格禁軍及標下軍兵等,依啓下別單,施賞之意,敢啓。傳曰,知道。
左議政李性源箚曰,伏以臣冒膺匪據,宜去不去,漫無一事之報效,徒積四方之譏議,畢竟狼狽,可立以俟。近日以來,重臣臺臣之章,左右拶逼,應接不暇。臣之所論者,卽公穀之不先請,而或云嶺海猶輕。所惜者,卽朝體之欠相敬,而或云意慮不到。尋常規警之言,便欲盛氣相加,名曰,大臣見輕,如此彈壓董正,尙何論乎?且臣於臺臣所請,行遣諸臣加律事,尤有所萬萬悚蹙者。伊日陪扈之班,臣爲時任之首,一職有曠,皆臣之罪,況因船艙之疎虞,以致鑾蹕之停留,事未前有,小大憂遑,而臣乃憒憒隨後,始旣董飭不早,末又論責不嚴,使臺臣憂紀綱,而慨刑政,此實臣之罪也。至於隋城倅,卽臣至親,若有罪倖逭,則臣之循私屈法之罪,益無所逃,當律之施,臣當先之矣。噫,臣情私窮苦,疾病癃痼,索然空殼,萬念如灰。簿書猶患不能,世道顧何可論?公然偪仄,公無一分裨益,私有百端憂畏,唯有早自引退,還臣拙分,以保生成之澤,以圖塵剎之報而已。伏乞天地父母,俯賜鑑諒,亟解臣相職,仍勘臣前後罪戾,以嚴邦憲,以安私分,不勝幸甚云云。答曰,省箚具悉卿懇。前江留疏語,豈有別意?臺臣所論,亦何必深看?卿之引以爲己嫌,千萬過中,千萬不當,安心入來,仍參賓對。仍傳曰,此批答,遣史官傳諭。
戊申九月二十日辰時,上御誠正閣。大臣·備局堂上,引見入侍時,領議政金致仁,右議政蔡濟恭,行副司直金華鎭,戶曹判書徐有隣,右參贊鄭好仁,禮曹判書李在簡,行副司直李柱國·尹蓍東,吏曹判書鄭昌順,兼都承旨沈豐之,刑曹判書李秉模,行副司直沈頤之·徐有大,開城留守李致中,行副司直李在學,江華留守尹承烈,吏曹參判洪秉纘,行副司直金持默,行副護軍趙心泰,副校理安策,右副承旨金履正,假注書李貞運,事變假注書金初燮,記事官李相璜·金粗淳,以次進伏訖。致仁等曰,霜寒稍緊,此時,聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,左相如已入來,卽爲入侍。賤臣承命出,與左議政李性源,偕入進伏。上曰,卿之箚引,無乃太過乎?性源曰,臣非敢過引也。臣待罪重任以後,曾無一事之建白,而如此小事,尙致人言之來,他尙何說乎?伏見批旨下者,誠未格天,不賜允許,繼有入參賓對之命,惶悚之極,顚倒入來矣。上曰,過矣。宋載經疏,則不必深看,而至於臺疏,亦不過就事論事,何足如是深引耶?致仁曰,宋載經不過自服之疏,臺疏亦無關係,則不必箚引之事也。濟恭曰,箚引則誠過矣。上曰,李祖源事,臺疏雖不允從,而何以處之,則爲當耶?致仁等曰,李祖源則是一路都差使員也。御路若有頉處,則可當其罪,而差使員中,旣有船艙名目,則此不必當其罪,故臣等之不爲請罪者,此也。性源曰,臣之至親,有此犯科,而置以不論,以致倖免,誠惶悚矣。上曰,旣有臺言,則其在廉防,宜有曲諒之道矣。濟恭曰,聖敎允當,顧今秋務方殷,卽許遞改,似宜矣。上曰,水原府使李祖源改差,其代,今日議薦,待下批當日辭朝。出榻敎上曰,北民事,誠可悶矣。旣有海路商船湊泊,則或可爲聊賴之資,而不至於運穀之境耶?雖當運穀,只運西穀,而不至運南穀,則亦幸矣。致仁曰,關西免歉而已,關東亦然。若豐稔之處,則只是嶺南而已。南北交濟倉,穀數雖多,而其足用與否,姑未可知。若或有不足之患,則浦項倉濟民倉穀,可以入送矣。運穀之弊,雖不可不顧,而若畢竟當運,則豫爲區劃然後,可免臨時窘急之弊。此則待道臣狀聞,可以議處矣。上曰,旣有海路,則運穀之道,似不甚難矣。濟恭曰,臣於己丑年待罪北藩時,南關交濟倉穀,船運北關,而守令中定差使員,以爲照檢,故果無事護去矣。致仁曰,南穀北運則難,而北穀南運則易矣。上曰,平安道穀,則當自何邑越去耶?性源曰,隣近邑,是寧邊·陽德·順天等處,而不過隔一嶺,故越去之道,誠便易矣。第西民,則以渠邑穀物之越去,不無民怨云矣。上曰,人情似然矣。性源曰,聞高原倅之言,則道臣已發南巡,而定平·高原·永興三邑民口一百三十餘名,已爲救急,以營還推給云。民事之急,卽此可知矣。北路之茂山,南關之長津,最爲稍勝,故饑民之流入居多,兩邑之民,亦不能堪云矣。至於鏡城·富寧·慶興等邑,則目下所見,已至難支云矣。且兩玉堂外補之後,北民尤爲難便云。蓋以歉歲穀物,易致有力守令之不爲出境故也。此亦出哀痛之意也。致仁曰,耳麥·牟麥所捧之數,不過千餘石云。此是十分之一,而此後則更無可捧之道云矣。濟恭曰,小臣之意則關以南,使監司主之,關以北,使監賑使主之,則庶爲接濟之道矣。在咸興之監司,其何以管攝於數千里外賙賑之政乎?此則必不成之事也。聖意雖在於省弊,而其在慰滿饑民之道,恐不可不送矣。蓋評事,是監營下官,雖有所見,不可與監營相較,而至若監賑使,則觀聽聳動,各邑震悚,自可修擧。至於運穀狀啓之際,亦無遲滯之患矣。堂上中,擇差以送,則似宜矣。上曰,今評事纔過一見其面,或不無憒憒之慮耶?性源曰,爲人則自是謹愼,而但於吏事,未知其鍊熟矣。上曰,此事誠難矣。向筵酬酢,領相則以爲,不可送監賑使,而左右相則以爲當送,於斯二者,當從何說耶?致仁曰,臣之何日筵奏,亦非有適莫而發也。監司命令,若難遍及於南北,則亦豈無闊狹之道耶?上曰,通一路設賑然後,始送監賑使,自是前例。抄出其年條然後,前後遇災之淺深,亦可知矣。申應顯·李在學二人外,無送監賑使之事乎?致仁曰,二人外似無之矣。有隣曰,申應顯則非監賑使,而乃御使也。上曰,御史廉察被災緩急,出沒往來,則旣無廚傳之弊,比之監賑使,亦可謂省弊矣。若欲送御使,則分等後,當卽送乎?性源曰,事當早送矣。濟恭曰,北民入冬尤難支,開春以後,則旣有海路,故少勝於冬云矣。上曰,待分等狀啓,可以決之矣。上曰,向以北評事事傳敎,汎然呼書,未及照檢,而見者錯認以評事,執一路黜陟之權者然,故追後改下矣。備局行會亦改之耶?致仁曰,臣等則有以知聖意之所在矣。性源曰,臣於待罪北藩時,流民所過各邑行關,使之接濟。壯丁則雖或不與,而老弱則無有見漏,今當此年,尤宜董念。此雖非自廟堂行關之事,而有司堂上,以書往復道臣,用此例爲之,則似好矣。致仁曰,無論彼道此道,同是國家之民庶,則在長吏之道,似當接濟矣。上曰,此當出擧條,申飭乎?致仁曰,此則自下知委,似好矣。上曰,今年綿農,大體歉歲云矣。致仁曰,湖西三十四邑之納以純錢,誠爲大惠矣。性源曰,海伯之請一路絶錢,誠太過矣。上曰,廟堂回啓,非不好也,而爲其民弊,不得已許施矣。海伯事,則果不免率爾矣。致仁曰,在道臣之道,事當詳探更啓,而旋卽狀聞,殆同朝令而夕發,誠可怪也。上曰,左相,何不善諭以送乎?性源曰,不得從頌相見,且無問議之事,故未及言之矣。上曰,兩南則預爲商量其分數,可也。上曰,海西有大同木之上納者乎?有隣曰,兩西若干有之矣。上曰,長山以北,代錢,可也。長山以南之亦爲代錢,誠無意義。此是奉使之臣,不善擧行,致有書啓之覆奏,雖異於特敎,而在於丙申正月間,便是先朝末音,故不忍改之矣。致仁曰,若是大關係者,則不可不改,而旣是不多之物,則今難猝改者,誠如聖敎矣。致仁曰,近來上言之弊,猥屑轉甚,雖如往訴於秋曹京兆之類,必皆上瀆天聽。堂陛之不嚴,誠非細故,此固臣等平日不能飭勵之罪,而喉院亦不可無責。自今四件事,凡係猥濫者,令政院一一揀拔,以杜法外希覬之習,有不可已也。濟恭曰,上言設施之法,蓋欲使有冤莫伸者,有呼籲之路也。非切悲初急之情,安敢瀆擾天聽乎?近來人心澆濫,倖門日滋,雖可呈法曹,可訴營邑之事,無不爲上言之計,而至於干恩,尤屬不美。第緣喉院,拘於私囑,不能牢却,聖朝過於如傷,或多許施。以故所謂上言,逐歲增加,今則便成風俗,此亦堂陛不嚴之一段。此後則另飭政院,苟非法式所許之事,一竝拔去,俾絶倖望,斷不可已矣。上曰,更爲出擧條,申飭政院,可也。上曰,上言之規,自列聖朝,已開此路。至於先朝,又設申聞鼓,而貢市民人,召見詢瘼,採察民隱者,靡不用極,而紀綱之嚴,則自如也。今則上言漸多,其弊至於猥屑,予則謂此可責之於卿等者也。顧今上自大臣卿宰,下至方伯守宰,一以要譽爲事,而其害甚於貪婪矣。當此之時,防民之言,欲使怨歸於上,卿等則不能杜此等之弊,而使予行刻迫之政乎?群下如有任怨者,則豈如是乎?致仁曰,承此下敎,孰敢不飭勵乎?上曰,李基敬事,可謂善成矣。其罪不載於丹書,其名不出於鞫案,則到今豈有可礙之端乎?致仁曰,此不過載於蒙放秩,則宜有蕩滌之道,聖敎誠允當矣。濟恭曰,李斗三本罪之宜伏刑章,俄已陳達。其孫之敢爲上言,固萬萬痛駭,而上言中自稱,則敢曰幼學,斗三則敢稱以枉死。渠若有嚴畏朝廷之心,安敢放恣之至此乎?臣於獻議中欲及之,而較本事猶爲枝葉,故姑置之矣。今則言端已發,終不可隱忍。其無嚴之罪,若不嚴繩,其可曰國有紀綱乎?吏曹判書鄭昌順曰,其上言之猥越,不但自處幼學,取稱冤死而已。末端辭語,尤極無嚴。至請廓揮乾斷,隱然有仰請獨斷之意。如渠孤雛逆孽,輕蔑朝廷,若是無忌,苟有一分嚴畏之心,安敢乃爾?臣於回啓,已請嚴處,而此不可尋常處之矣。上曰,右相所奏,然矣,吏判言亦好。渠何敢直請獨斷乎?依卿等所奏,各別嚴處,可也。出擧條上曰,李斗三事,右相收議,則頗嚴矣。致仁曰,臣則未知其關係之何如,故無以臆斷矣。上曰,大元帥之說,有何明證耶?濟恭曰,賊關以大元帥書之,而渠乃手自着名,則更有何辭之可以發明乎?臣之父祖,居在鄰邑,故其時奔問,且有上疏,而斗三梟首之說,臣自幼時已聞之矣。其孫之上言,前後凡七次,若不嚴繩,則來頭又將不知爲幾次矣。安有如許猥濫者乎?上曰,枉死云云之說,予則猶不深看,而至於廓揮乾斷四字,予固見之,而駭然矣。吏判所奏,可謂明透。蓋渠意,知該曹回啓之必不許施,故有此四字云云,誠萬萬無嚴矣。第其本事,則其時以訛傳訛者多。渠或不知裏面,亦似無怪矣。且此非渠之做出也。其時名碩,亦或有言之者矣。昌順曰,旣自渠手署名,則此是斷案,此而不信,反以其後名碩追傳之言,爲證據乎?大元帥三字,是何等關係,而渠豈有不察,而署名之理乎?臣則謂不但名碩之言,雖使聖賢言之,亦不可信也。上曰,昔在先朝,旱災審理時,亦有鄭熙普伸雪之事。斗三之所坐雖如此,吏判之言,則可謂甚言之之辭也。其時波蕩之中,署名僞帖者,或不至死,僞關與僞帖,亦何有異哉?上曰,宮人墨世戚屬之上言,極爲猥屑矣,渠以奉祀物力之不足,有此瀆聽,朝家當給料乎?當以員役承傳乎?大抵關於此義理者,予必欲無憾,而收錄之道,亦當見事面之如何。如此上言,初不成說,廟堂回啓當以何辭爲之乎?承旨之入奏,可謂不識大體矣。致仁曰,墨世事,誠極感歎,而朝家旣已族閭,且令給復奉祀,則至矣盡矣。而此外又望生成之澤云者,誠萬萬猥屑矣。致仁曰,趙鎭宅情理之矜惻,自上已俯燭,臣不敢更達,而聞方過葬還配,病勢沈篤,不無生行死歸之慮云,是尤愍然。向來堂箚之時,渠則晩到於寫箚垂訖之後,無所參論,與鄭萬始無異,而萬始則特命區別,鎭宅則未免被調,處分似或不均,合有參量之道矣。上曰,卿旣以趙鎭宅之不參聞,無異於鄭萬始爲奏,則區別之際,一爲一否,雖近斑駁,而及其登筵迭奏也,其中二三人,元無指的侵逼之言,而獨未蒙區別,得無反涉於斑駁之嫌乎?且其投竄之擧,出於爲世道爲世臣之深長慮,則鎭宅之情理,非不可矜,事實雖亦如許,追後區別,當乎否乎?卿等各陳意見,可也。性源曰,日前領相,以趙鎭宅事,抵書於臣,故臣亦聞之矣。不但其情理可矜,本事之無所參論,果一般,則宜有區別矣。濟恭曰,臣則意以謂,行譴諸人之中,趙鎭宅以情理之絶矜,獨爲放還,則不無斑駁之患矣。今聞首相所奏,不爲與聞,旣與鄭萬始同,則以此見原,似不爲無名矣。致仁曰,臣之所奏,非全爲其情理病勢也。其無參聞於締箚之時者,彼此惟均,而罪則不同,實有關於朝家刑政,故敢達矣。上曰,領相旣以不與聞,有分明聞知者云。到今大臣之言,不可不信,然則依爲之。出擧條上曰,故相皇甫仁不祧事,左右相則以爲當許,而領相之獨以爲不可,何也?致仁曰,不祧之例,功臣忠臣,亦自有異。至於金宗瑞不祧之事,則其神主,得之於白岳山下,事涉稀異。故金判付請依成三問例,爲之,而至於皇甫仁,則數百年之後,更造神主者,豈非猥屑之甚者乎?此而不防,則倖門希覬之習漸長矣。濟恭曰,旣有金宗瑞事,故臣意則似當援例爲之矣。上曰,右相之收議如此,故或意其神主之尙左矣。須使禮堂問之,稟于政院,可也。致仁曰,此非可問之事也。若問之,則徒增其紛紜,而易致防限之蕩然矣。致仁曰,臣聞僚相筵奏,以爲臣不造朝,則不參次對,爲辭云。以臣病狀,實無數數登筵之望。僚相旣不欲獨入次對,則廟謨有叢脞之憂,病國妨賢,罪無所逃,尤豈非惶悶者乎?惟望體諒之恩矣。上曰,左相之言雖如此,豈無勉出之道乎?今日見卿,諸節勝於所聞,亦幸矣。性源曰,臣本生疎,加以神識昏昧,雖欲殫竭,而實無自力之望。領相以此陳懇,臣之不安,尤倍於領相矣。上曰,卿之難强之時,右相亦可以啓勞矣。致仁曰,取見刑曹草記,則以爲,金川居民曺以慶等,擊錚原情內,渠等身役所納三軍門保米,定式不過六斗,而以十餘斗米,不能當六斗之納。歲登則以六七兩貿米,歲歉則蕩財傾産,依年前長湍民人例,以錢代納云。而事係民隱,令廟堂稟處,爲辭矣。三軍門保米實係窮民之苦役,其所稱冤,言雖或過,實則無怪。然而所謂長湍之例,卽繡衣書啓,覆奏定式,而至於畿甸外他道,則不許變通者,蓋以軍門無此保米,則無以成樣故也。草記內辭緣置之,保米捧上時,各別嚴飭,俾無如前過濫之意,分付各該軍門,何如?上曰,依爲之。出擧條致仁曰,頃因右通禮禹禎圭疏陳冊子,嶺南布産邑,以本色上納便否,問于道伯狀聞後,稟處事,命下矣。卽見慶尙監司金光默狀啓,則以爲,咸陽·居昌·山淸·安義等四邑,本以峽邑,專尙麻農,納布則易,而辦錢則難。法典定貢,亦是麻布,更申舊制,許令純布,實爲峽氓曠絶之恩。至若陜川·三嘉,雖非從前納布之邑,旣入原疏所論之中,兩邑民情,皆願納布。一體定式,實合便民之政,而變更土貢,事體至重,有非自下仰請者,請令廟堂稟旨,分付矣。頃以本邑上納便否,特問於道臣者,蓋慮其有民隱也。今道臣狀辭,旣曰無論豐歉,納布則易,辦錢則難,純布之請,其來已久云,則四邑民情之同然,可知。況大同定貢,本是麻布云,咸陽·居昌·山淸·安義錢布參半之規,自今除之,定以純布,永爲恒式。陜川·三嘉民願納布,旣與四邑同,則不必以非從前納布之邑,强令分之或布或錢,一從其願,似宜,以此分付,何如?上曰,右相之意,何如?濟恭曰,道臣狀啓,旣採民願,首相覆奏,亦合事宜,依此許施,似好矣。上曰,依爲之。出擧條致仁曰,頃以金海明智島鹽利,屬營門屬本府便否,發關該道,條列馳啓之意,筵稟分付矣。卽見慶尙監司金光默狀啓,則枚擧金海府使羅忠佐牒呈,以爲鹽利一事,爲弊之端。救弊之道,前後道臣,業已屢次陳聞,荐承成命。今不必覶縷,而大抵䔉倉之或屬別將,或屬本府,旋卽革罷,竟付臣營者,非直爲虛錄逋欠之端而已。各營鎭各衙門之或廉價勒貿,或無價橫奪,使島民失利,呼冤之弊,有非別將本官,所可禁遏。歸屬臣營以後,亦安保其永無弊端,而第其彈壓之勢,少戢侵困之政,島民業作,稍安於別將本官句管之時。鹽氓等仍舊之願,似或出此,而邑報未到之前,兩島鹽民,成群來訴,皆以屬府爲不便。目下民情旣如此,則恐莫如仍舊屬營之爲愈,請令廟堂稟旨,分付矣。前後䔉倉之或屬別將,或屬本府,畢竟付之於營門者,蓋以島民失利呼冤之弊也。今以道臣狀辭見之,屬彼屬此,便否昭然,邑報民情,皆願仍舊云。依前擧行之意,分付,何如?上曰,依爲之。出擧條有隣曰,昨日以信蔘價區處事,依下敎問議于領相家,而左右相家則緣日暮,未及問議矣。三大臣今皆登筵,下詢處之,何如?上曰,諸大臣之意,何如?致仁曰,臣擬以此事,陳達於今日賓對,下詢先及矣。信蔘價米,已盡作錢,入送江界云。信使行期,差退的實,則到今事勢,旣不必以蔘徵捧,徒致藏置之難便,又不可以錢逢授,反作民間之欠逋。且以蔘納者,以錢還納,則民情亦當樂從。臣意則未及上納蔘價錢,分付江界府,別儲一庫,典守之道,自巡營另加約束。犯手者繩以贜徫,壇貸者坐以重罪,俾待來頭信使之行,恐似得宜矣。性源曰,信使行期,旣已差退,則不必捧蔘,令本府以錢還捧,着意儲留,以待前頭需用之時,似好矣。濟恭曰,蔘價旣已入送江界,則想必盡數散給。今若以信使差退,許令仍置民間,待時捧蔘,則今日用錢之喜,已屬過境,他時納蔘之苦,殆若無價。此民情之所難免,而四五年之後,受錢之民,安知無流亡?絶戶則懲隣懲族,又能難免,不若及今還捧其錢,以爲後日之用,而江州之距監營,程途絶遠,不當更爲輸致,以生別弊。姑令留置本府,嚴其典守之法,則從長區處,恐無過於此矣。華鎭曰,蔘價之久儲生蟲,勢所必至。臣於年前,待罪度支時,見庫儲中,有信蔘條餘存者二十斤,擧皆蠹傷,將作空棄之物,故出給蔘契,使之定年限備納矣。今此信蔘之已捧者,勿爲如前封置,每以當年新捧,鱗次換用,則蠹傷之患非所可慮。至若蔘價錢之旣散還斂,恐致民情之驛騷,儲留本邑,難免官屬之虧欠。臣意則每年貿蔘價之入送江界者,例不下三萬四五千兩,與其還已散之錢,無寧姑置例給之價,數年計減,則似或爲公私兩便之道矣。有隣曰,江界事如是區處,便同移拖,此則自當限年擧行,而至於關西中山及關北道內卜定,未及上納。蔘之價本,錢穀間亦令各其監營,照數儲留,以待來頭需用之時,恐合事宜。一體分付,何如?上曰,依爲之。出擧條有隣曰,敗船拯劣米之待秋成收捧,翌年上納,自是規例,而間値歉歲,特蒙蕩減之恩,所餘無多。自臣曹前後關飭,不啻屢度,而外方營邑,尋常看過,慢不薰督,一年二年,因循稽納。揆以事體,極可駭然。今則三南·畿甸,俱爲大登,際此民力稍裕之時,便宜收殺,在所不已。各年條拯劣與未拯米太,一一收捧,趁未凍上納,而至若漕運處,則待明春添載上送之意,出擧條,嚴飭諸道,何如?上曰,依爲之。出擧條在簡曰,近年以來,各道漁鹽船稅,報頉日至,新現絶少,歲入漸就減縮,將至於莫可收拾之境。沿邑守令,不念事目之至重,全無句檢之實效,因循玩愒,一任奸民之隱漏,吏輩之舜弄,事之可駭,莫此爲甚。今審式年改案之時,海民休戚,公稅加減,全在於差員之勤慢。檢船差員,必以守令中綜核剛明者,各別擇差,使之遍歷各浦,躬到隱僻,一一査櫛。可頉可錄,無一遺漏,或增或減,毋或差誤,俾無虛實祖蒙之弊。改修都案,趁限上送後,發遣本廳郞廳,抽栍摘奸。如有執頉處,則當該守令,各別重勘之意,預爲嚴飭,何如?上曰,依爲之。出擧條昌順曰,頃因大臣所奏,陵別檢,如値承文參下苟簡之時,姑以直長差出事,定奪矣。目今新榜,尙未揀擇,參下甚爲乏人。此後別檢窠,當以直長差代,而事係官方,敢此仰達矣。上曰,依爲之。出擧條柱國曰,中旬時,鄕軍與待年軍,初無應試之規,而今番則幸行後,中旬設行。故隨駕待年軍及鄕軍,使之一體應試,而有謬例者,敢此仰達矣。中旬時,一營所屬,盡爲參試,只別抄別武士騎士各邑軍兵施賞,入錄於賞單中。諸將官與敎鍊官·別軍官·勸武軍官·本廳軍官·出身軍官等屬頒賞後,初不入錄於當單中,旣已一例施賞,則啓單中或入或不入,恐涉如何。此後則一體書入,何如?上曰,領相之意,何如?致仁曰,凡事固當遵例,而此則不然。許多賞木之不爲上聞,自下私施,事涉未安。此後則一體入錄於賞單中,似宜矣。上曰,依爲之。性源曰,臣意則本營曾前謬例,亦似有所以然矣。濟恭曰,將臣旣以中旬賞格事,有所陳達,臣亦有可以仰陳者矣。故相臣李浣,以訓將之任,薦授故判書柳赫然。及聞訓局設中旬,而入格者多,賞木比前倍加,軍情頗欣欣。歎曰柳赫然,亦如是耶?試才必峻考然後,賞格不多,賞格不多然後,中旬數行,中旬數行然後,技藝精鍊。今以慰悅之故,賞木優加,此不峻考之致也。從此中旬之法,必多曠闕,技藝之鍊,必不如前云矣。近日各營,以射力之乏,不設中旬,已有年所。故相當日之言,如見今時之弊矣。此實將臣之所不可不知者也。上曰,卿言亦可謂知大體,誠大臣之言矣。出擧條心泰曰,臣營中旬賞格木貸用事,雖已蒙允。其所還報之道,不可不及今拮据,而以臣營樣,雖些少財力,措備甚艱。臣營明年正月所受添餉條,關西小米一千石,若得預受,趁今發賣,推移取用,則無損於添餉,有補於賞木,而此不過數朔預下者,故敢此仰達。下詢大臣,而處之,何如?上曰,大臣之意,何如?致仁曰,摠使以添餉小米預下之意,論報備局,而無例之事,不可擅許,故纔已防題矣。性源曰,預下則有弊。以兵戶曹言之,雖一二朔預下,亦一切防塞矣。濟恭曰,兵戶曹百弊,皆由於預下二字,摠帥所請,雖曰,不過三四朔引用,此規一開,後弊難防,恐不可許施矣。上曰,右相之言,出於深遠之慮,依爲之。出擧條秉纘曰,臣於待罪松留時,以餉穀耗條中,大米則不足於應下者,近百石,而豆太則有餘。今年適値禾穀之登熟,趁此捧糴之時,以豆太依準折,量宜換作大米,則於餉穀無所損,在支放大有益,故欲爲狀請,而未果矣。時留守亦又入侍,下詢大臣後,使之狀聞處之,恐合事宜矣。上曰,大臣之意,何如?致仁曰,準折換作,有益無損。前留守旣有仰請,恐合許施,而擧條啓下,則無所事乎時留守之更爲狀聞矣。上曰,依爲之。出擧條有隣曰,時御所慶熙宮·文昭殿碑閣以下各處所,例於九月內奉審修改,而有難循例爲之,追後擧行,何如?上曰,依爲之。出擧條心泰曰,臣營中旬,今月晦前當設行,而姑未知得中多寡之如何,則賞格木限二十同,預先措備然後,可以施賞,而臣營素乏木布儲留,且値綿貴之時,亦無貿備之道。兵戶曹各軍門儲留中二十同,姑先貸用,追後貿償,恐合事宜,敢此仰達矣。上曰,大臣之意,何如?致仁曰,二十同雖似過多,此不過一時貸用,其在共濟之義,使之隨力相資,未爲不可矣。性源曰,此係共濟之義,自下推移貸用,恐無妨矣。濟恭曰,本廳中旬時,貸用賞木,從前還報,想必有前例,今亦依所奏施行,恐無不可矣。上曰,依爲之。出擧條上曰,左承旨入侍。賤臣承命出,與左承旨李時秀偕入進伏。上曰,同副承旨與下直守令入侍。賤臣承命出,與同副承旨李敏輔,東萊府使金履禧,扶安縣監李羽晉,偕入進伏。上曰,下直守令,進奏職姓名,可也。履禧進奏。上曰,聞屢典州郡,不免食貧云。予庸嘉之,故邊門重地,有此委卑,須善爲之也。羽晉進奏。上曰,此人則必善於吏事矣。上曰,興陽是弊邑,必得剸理之才然後,可責實效。金聖準未知其人之如何,不可無改差之道矣。命書傳敎曰,政官牌招開政。上曰,在外興陽縣監改差,今日政擇差,待下批當日辭朝。出榻敎命退,諸臣以次退出。
戊申九月二十日未時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上命書傳敎曰,下直守令留待。又命書榻敎曰,刑曹參判前望單子入之,待下批牌招察任。命退,諸臣以次退出。
戊申九月二十日酉時,上御誠正閣。同副承旨與下直守令入侍時,同副承旨李敏輔,假注書白慶楷,記注官金鳳顯,記事官金祖淳,刑曹參判柳戇,水原府使金魯永,興陽縣監洪繼善,以次進伏訖。上曰,下直守令進前,各奏職姓名,可也。魯永進前奏。上曰,卿若如刑參時所爲,則可謂善矣。何必更勉乎?何日交龜,而何日赴任乎?魯永曰,今夜交龜,明日赴任,而趁再明日還上來爲計矣。上曰,如是則窘束莫甚。交龜後留於城外,再明日參班後,下去,可也。繼善進前奏。上曰,誰族也。繼善曰,別無顯族,而鐵山府使臣洪繼哲之弟也。上曰,下去須善爲之也。上命戇進前敎曰,久後見之矣。戇曰,感涕之外,更無仰違者矣。上曰,卿之孤直,予深嘉尙,今玆秋曹特除,諒爲世道之波蕩,賴卿以正風俗也。其須益勵素志,期有實效也。戇曰,臣之得保喘息,至有今日,罔非聖恩,敢不黽勉早夜,圖報涓埃,而顧臣年老識蔑,竊恐辜負之益深也。上曰,年今幾何?戇曰,六十六矣。上曰,筋力,何如?戇曰,病不離身,衰頹莫甚矣。上曰,卿雖老矣,目今激頹風勵流俗,無以過卿,其須勿辭也。上曰,明日出宮門路,以協陽門爲之。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。上詣景慕宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李敏輔啓曰,輪對官來待矣,敢啓。傳曰,後日次來待。
備忘記,東萊府使金履禧,水原府使金魯永下直,各長弓一張,長箭一部,片箭一部,筒兒一箇賜給。
傳曰趙衍德曰,右承旨入侍。
以承旨房望,傳于李敏輔曰,仍。
以吏曹參議曺允大,牌不進罷職傳旨,傳于李敏輔曰,只推。
有政。吏批,判書鄭昌順進,參判洪秉纘,參議曺允大牌不進,同副承旨李敏輔進。以許混爲直講,金喆淳爲敬陵參奉。
金履正,以兵曹言啓曰,訓鍊院判官宋漢鼎,以風痺之症,屢年沈痼,勢難供職,呈狀乞遞。病勢旣如是,則不可一向虛帶,改差,何如?傳曰,允。
兵批,判書李文源進,參判具㢞,參議宋瑛病,參知柳誼入直,右承旨金履正進。以李敬養爲分副摠管,具敍五爲內禁衛將,李晟爲五衛將,黃正后爲景福將,李書九爲文兼,趙光德爲中樞都事,李顯宅爲京畿中軍,李邦幹爲訓鍊判官,僉知單張興彬,廣州中軍單崔範星,額外內禁衛李遇,賞試射入格加資事,承傳,副司直李祖源。
傳于金履正曰,坐直承旨入侍。
以丁文壽囚單子,傳于李時秀曰,保放。
李敏輔,以內醫院官員,以都提調意啓曰,駝酪粥自十月初一日,當爲封進,依前例擧行事,預爲分付司僕寺之意,敢啓。傳曰,待下敎封進。
金履正,以御營廳言啓曰,今九月二十一日,景慕宮展拜時,依兵曹啓下節目,集春營入直軍五十名,領軍把摠申晤,入直哨官姜碩璜,領赴于訓鍊都監都領陣。東營入直軍三十名除出,入直把摠金峻岳,哨官崔秀崗率領,宮大門外把守,而竝待標信出用。解嚴後,還入直間,集春營哨官崔佑梁,率該哨標下軍七名代直,東營哨官方處行代直之意,敢啓。傳曰,知道。
金履正,以御營廳言啓曰,中旬賞試才時,鐵箭遠射片箭沒技鳥銃貫三中之類,別單書入,已有前例矣。今此本廳賞試才時,鐵箭遠射片箭沒技鳥銃貫三中者,依前例別單書入之意,敢啓。傳曰,知道。
金履正,以守禦廳言啓曰,本廳試才時,鐵箭遠射鳥銃沒技之類,別單書入,曾有前例矣。今番中旬賞試才時,鐵箭遠射鳥鉉沒技人,依例別單書入之意,敢啓。傳曰,知道。
金履正,以守禦廳言啓曰,本廳京別破陣及各邑標下軍等,中旬賞試才入格者,從分數多寡,自本廳依例施賞,別單書入之意,敢啓。傳曰,知道。
金履正,以義禁府言啓曰,咸鏡道吉州牧竄配罪人趙鎭宅放送事,承傳啓下矣。趙鎭宅歸葬間給由,姑來還配,卽爲放送之意,敢啓。傳曰,知道。
領議政金致仁箚曰,伏以臣於譯院科試事,有不勝悚蹙者。日昨本院提調變通時,有備員開場之敎,而新差提調吳載純,又爲稱病,累次往復,終不進去。俄頃之間,再請變通,懼在煩瀆,不得已送言二提調金載瓚,使之依近例開試。卽此做錯,已有違於飭勵之聖意。追伏聞伊日政院承下敎,招致任譯,申諭以備員之意云。而臣則恾然不知,未更稟旨,不審之失,無所逃誅。況今赴試之提調,引以爲咎,則誤爲指揮,罪實在臣,惶慓之極,短箚自列。伏乞聖明,竝降威譴,以警具僚,以安賤心,公私幸甚。取進止。答曰,省箚具悉卿懇。譯院事,毫無可引之端,安心視事。仍傳曰,此批答,遣史官傳諭。
溫陵令崔昌國疏曰,伏以臣窮鄕疏逖,躬逢昌辰,濫竊科第,跡廁周行,而才識全昧,地處且微。祗緣聖造之如天,幸蒙甄復於廾載罷散之餘,恩踰涯分,效蔑涓埃。惟其葵藿之丹悃,非係官職之高下,塵刹之報,平素有願,而穆穆宸嚴,不但覲耿之無路,捿捿末僚,其奈效忠之無所。此政古人所謂官閑而報愈難者,俯仰慰恧,恒切尸素之懼而已。適玆待罪寢卽,竊有溯古牒而興感者,徊惶慙恧,愚衷自激,敢干雷霆之威,粗效執藝之箴。伏乞聖明,治臣猥越之罪,特軫詢蕘之義,勿以人微而廢其言焉。嗚呼,義理或屈於一時,而値諸盛代則必伸,凶逆雖容於危時,而遭夫明時則必討。如曰月之薄蝕,終有圓光之復明,若大寒之饕虐,旋見陽和之回春。此天理之常,而終古不舛者也。噫嘻,粵在丙寅,惟我中宗大王,曆數在躬,謳歌咸屬,固無待乎群下之翊戴,而噫彼朴元宗等三臣,憑恃微功,眼無天地,徒恤爲身之私計,罔念毋事之大義。煽動危言,做出奸謀,使我端敬王后受冊翌日,蒼黃出宮。玉度無瑕,空送瑤華之日月,桂魄長淪,漫悲裳巖之朝暮。七十年幽冤莫伸,數百歲悲憤益深,環東土含生,久陷於無毋之域者,是誰之罪也?先正臣金淨·朴祥,合辭抗章,辭旨激慨,凜乎如秋霜烈日,扶萬古之綱常,而言未見採,只功志士之恨。暨我英宗大王己未,因儒生金台南之陳疏,上遵先志,俯循群議,追復顯冊,久屈之坤儀復圓,祗奉太室,未伸之輿論快從。神人胥悅,景命申休,五十載巍蕩之治,安知其不基於此也?猗歟盛哉。先大王復陵時,垂涕下敎曰,每想糟糠二字,不覺痛心,子孫私情,已極感傷。而雖以義理言之,故相臣中琓,以三勳之事,只爲謀身之計云者,可謂忠厚,申奎追罪三功臣之說,誠然矣。爲人臣者,豈有請廢國母者乎?此等義理不明,則後世爲國母者,豈不難乎?臣伏讀未半,不勝飮泣,而抑塞矣。噫,金淨·朴祥,比三賊於董曹,謂之萬世罪人,此乃千古直筆,而至若申奎之疏斥三凶,辭嚴義正。縱以難愼之意,未垂允兪之音,而斥凶徒扶倫彝之聖意,溢於絲綸之間,使天下萬世,有以知三賊之罪,不可逭也。彼三賊者,殺母后之父,而立其朝,慮有他日之禍,曲爲自全之地。釀出凶謀,使聖母未保關睢之德音,錮廢私第,幽鬱百年,而渠輩則官秩自如,侑食廟宇。雖有翊戴之微勳,而實負廢母之臣罪,眞所謂切不掩過者,則三賊之於端敬王后,劇怨也讎賊也。而乃反列食於端敬之廟庭,陟降盻蠁之際,抑豈無慼慼,而不自安者乎?思之及此,倍切痛惋,恨不得手磔三賊,以洩輿憤也。仍伏念天尊地卑,卑高以陳,父天母地,彝倫以敍。彝倫也者,撑天地亘古今,而不可一日泯者也。此箇義理,不明於世,則人不得爲人,國不得爲國,豈不大可懼哉?坤位廢置,專由於三賦之簸弄,則徽號旣復之後,宜施三凶之誅殛,而不但誅殛之不暇,反令庭食之晏如。王章久屈,公議未伸,輿憤愈深,此實先朝未遑之典,而抑亦有待於今日耶?惟我聖上,光臨九五,道冠百王,智周庶物。淵鑑瀅澈,鬼蜮自照其奸狀,乾斷赫然,魑魅莫逃其隱情。天綱克擧,罪人咸服,而獨於三賤臣,尙稽當律之施,臣竊慨然也。噫,三賊萬古之罪人也,請罪三賊,百世之公議也。是豈如臣微末孱官,所敢與論,而祗緣直守仙寢,彌增肅敬之思,瞻依象設,每激悲憤之懷,未暇出位之嫌,敢犯瀆擾之誅。伏願聖明,穆然深思,赫然英斷。朴元宗·成希顔·柳順汀三凶,追削其官,撤去庭食,以紓公共之憤,俾亂賊有所懲畏,則千秋萬世,其將永有辭矣。抑臣又有所慨歎者,伏念建陵必有碑,自是國朝常典,蓋所以揄揚聖德,昭示後世,以垂監法於不朽者也。肆惟列聖陵寢,皆屹龜頭之顯刻,雖有未遑處,或因疏請而追建,或出睿斷而特豎。獨於本陵,尙今闕焉,雖緣復陵未久,因循不遑之致,而復陵今旣五十年矣。禧·泰二陵,亦皆建牌,則伏況本陵元妃也,而迄猶未豎。玆豈非典禮之爲欠,而事體之有損乎?於戲偉哉。先大王之遵遺志復陵號,實是以聖繼聖之盛德大業也。今若無誌記休蹟,永垂來世,則臣恐年代寢遠之後,有泯滅無傳之歎矣。惟我殿下於揚先之道,莫不畢擧,繼述之事,靡不用極,而獨此欠缺之典,寔爲臣民之憾。臣微沈耿耿,敢此附陳。伏願聖上,亟令有司,修擧闕典,以光聖孝,以副輿望。千萬幸甚云云。答曰,省疏具悉。溫陵復位,卽先大王盛德偉烈也。伊時亦有下敎於廷臣者,而三人者之未施黜享之擧,聖意似在難愼。大抵當黜未黜,奚特輿憤之所積菀?予亦嘗所耿耿。然先朝未遑之典,有不敢輕決,當問于大臣附陳。本陵建碑事,先朝已有受敎,各陵未及建碑處,皆命次第豎立,而陵寢數處外,姑未擧行。其事實委折,許令該曹,詳考文跡,議大臣稟處。爾以本陵之官,有此條陳,其心可取,其誠可嘉矣。
大司成金載瓚疏曰,伏以臣見帶譯院提擧之任,而今番譯院試事,有萬萬不審之失,悚蹙之至,靡所容措。象譯之設科取人,卽係國試,堂上之齊會參考,自是法典。而況日昨本院稟旨之批,又有備員進去之敎,則臣之未及周思,徑先獨行,雖緣於試日已迫,僚堂有病,而跡涉擅便,罪關違越,揆以邦憲,合被重譴。臨事而迷不致愼,過境而晏然自掩,則罪上添罪,尤增惶恧。玆敢不避煩瀆,短章自列,伏乞聖明,亟降威罰,重勘臣罪,以昭法紀,以安微分焉。仍伏念不備考官,冒行科試,有損國體,且關後弊。恐不可仍置其榜,使科試重典,緣臣而壞了也云云。答曰,省疏具悉。卿其勿辭行公。
戊申九月二十一日卯時,上詣景慕宮。展拜入侍時,兼都承旨沈豐之,左承旨李時秀,右承旨趙衍德,左副承旨尹行元,右副承旨金履正,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣徐鼎修·鄭東浚,直閣鄭大容,待敎尹行任,以次隨駕。上具翼善冠·衮龍袍,乘輿出宣化門。藥房都提調金熤曰,今朝涼氣稍緊。伏惟聖體,若何?上曰,一樣矣。出協陽門,由建陽門,出弘化門,由逌瞻門,詣齋室。少頃,上出就版位,行再拜禮,仍詣宮內奉審。上曰,本宮都提調入來乎?豐之曰,病未入來云矣。上還詣齋室。命書傳敎曰,本宮提調入侍。景慕宮提調尹塾進伏。上曰,今秋則別無植木之事乎?塾曰,此非動土之時,且樹木旣茂且蔚,待明春更植,似好矣。上出齋室,乘輿。命書傳敎曰,政官牌招開政。時秀曰,工曹判書吳載純,除拜後,過三日不爲出肅,依定式推考警責,仍卽牌招,何如?上曰,依爲之。出擧條出逌瞻門,入弘化門,由建陽門,入協陽門,由宣化門入內。諸臣以次退出。
戊申九月二十一日辰時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上命讀領議政箚子訖。命書批答。又命書司譯提調金載纘疏批。上曰,吏批望筒中,泰陵參奉望筒,改擬以入事,分付。賤臣承命出傳。上曰,兵判入來開政事,分付。命退,諸臣以次退出。
上在昌德宮。停常參·經筵。
大殿誕日,內閣·政院·玉堂·朝廷二品以上·六曹堂上·奉朝賀單子問安。答曰,知道。王大妃殿·惠慶宮·中宮殿,內閣·政院·玉堂·朝廷二品以上·六曹堂上奉朝賀口傳問安。答曰,知道。中宮殿,藥房口傳問安。答曰,知道。
傳于李時秀曰,右承旨入侍。
傳于李時秀曰,坐直承旨入侍。
戊申九月二十二日辰時,上御重熙堂。右承旨入侍時,右承旨徐鼎修,記事官金孝建·金鳳顯·尹行任,以次進伏訖。上曰,北關年事,聞甚慘歉,而道伯尙未發巡云,殊可悶也。道伯病勢,何如云耶?鼎修曰,昨逢李在學聞之,則病情尙未差可,似難從近作行云矣。上曰,招致備郞,以關問發巡日子之意,傳于大臣事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏輔啓曰,今九月二十四日,祿都目政事,爲之之意,敢啓。傳曰,知道。
傳于李時秀曰,左承旨入侍。
傳于趙衍德曰,右承旨入侍。
傳于趙衍德曰,右副承旨入侍。
金履正,以禮曹言啓曰,今此大殿誕日陳賀,諸道所封箋文中,咸鏡道南兵使姜五成,慶尙道右兵使李延弼,以應封官兼別軍職,故各爲封箋。平安道楚山府使吳穀常,朔州府使金燨,雖非應封官,亦以別軍職封箋矣。一體看品捧入之意,敢啓。傳曰,知道。
金履正,以備邊司言啓曰,因摠戎使趙心泰狀啓草記,回啓事,命下矣。卽見其狀本,則以爲,本廳所管,北漢各倉及平倉·臨津·長山兩鎭餉穀,各年停退未捧及戶曹貸去數甚夥多。昔之五萬二千餘石,今爲二萬七千餘包,逐年耗縮,誠非細憂。今年畿農豐登,就其中壬寅·丙午兩年停退條,九千六十五石零,爲先收捧,爲辭矣。本廳餉穀,本自體重,各處未捧,至於此多。當此畿農豐稔之時,其所收捧,在所不已,而今此九千六十餘石分排數,亦不至太過,依狀請另飭準捧之意,敢付,何如?傳曰,允。
金履正,以禁衛營言啓曰,依傳敎,捉致本營三牌巡邏牌將別騎衛卓文周,京標下軍張壽雄·金喆得等,嚴問取招,則以爲,渠等去夜初更量,發巡上去時,逢着別監與白衣人於鄕校洞口,問其夜行曲折,則別監出示夜標,以製藥事,與白衣人同爲急去云,故不敢執捉,仍卽放送云。若不執捉,則必無遲滯不去之理,卽放之說,決是誣罔。有標別監,初敢執捉,末又粧撰納招者,極爲駭痛。旣有査實嚴治之命,當該巡邏將卒等,爲先除汰後,一竝嚴囚本營,待用刑各別嚴棍計料,而臣亦有常時不能檢飭之失,惶恐待罪之意,敢啓。傳曰,知道。勿待罪。
戊申九月二十三日申時,上御重熙堂。右承旨入侍時,右承旨趙衍德,假注書白慶楷,記事官尹行任·金祖淳,以次進伏訖。上曰,兵曹判書使之待令,可也。賤臣承命出傳。上曰,發遣吏郞,馳詣關王廟,諸執事淸齋與否,摘奸以來。賤臣承命出專。上曰,兵曹判書入侍。賤臣承命出。與兵曹判書李文源,偕入進伏。上敎文源曰,卿之質實,予所深貴者,勿以人言,小勤其心,固守素志,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李敏輔曰,傳香承旨,馳詣受香所,奉審摘奸以來。
傳于趙衍德曰,獻官仍佩往來,訓將則都提調兼察,摠使則守使兼察,捕將則前大將李漢泰權察,竝牌招聽傳敎,或從事官發牌聽傳敎。
傳于李時秀曰,左承旨入侍。
傳于李時秀曰,右承旨入侍。
有政。吏批,判書鄭昌順進,參判洪秉瓚,參議曺允大病,同副承旨李敏輔進。以鄭如淵爲軍器判官,朴興福爲厚陵令,李榮祚爲內資奉事。
兵批,判書李文源進,參判具㢞,參議宋瑛病,參知柳誼入直,右副承旨金履正進。以李潤瑞·沈景民爲訓鍊主簿,同知單黃正垕,僉知三單李魯植·黃世中·韓景禹,副護軍李迪,副司勇柳曾模。
李敏輔,以內醫院都提調·提調意啓曰,因本院草記批旨內,招見其身手,如可合,內醫加出差下,待闕陞實,可也事,命下矣。故醫官柳重臨·孫曾模,依下敎,臣等招見其身手,則可合內醫。議藥同參鄭忠周汰去代,柳曾模差下,令該曹依例付軍職,冠帶常仕,何如?傳曰,允。
李敏輔,以戶曹言啓曰,故醫官崔始崙,丙子年差備待令時,恩賜田四結,尙未受出矣。慶尙道永川郡陳田八十二負,淸道郡閑陳田一結五負九束,合一結八十七負九束,呈狀願受,故査問該道,打量成冊,今已來到,依例折給,何如?傳曰,允。
刑曹參判柳戇疏曰,伏以皇天不佑我宗祊,惟我文孝世子,奄棄匕鬯,居諸不淹,祥禫奄過。伏惟聖情止慈,何以堪抑?臣民痛冤,彌久彌深。仍竊伏念臣,言行不孚,平素過福,合招身殃。向來遭罹,實非人臣之所忍聞者,而臣不能剖腹穴胸,以明其赤心,冥頑視息,縮伏訟愆,今至凡年于玆矣。獨伏蒙聖明在上,無微不燭,前後疏啓之批,曲賜昭釋,末稍薄竄之曲,旋命蕩滌。拔諸人鬼之關,尙逭金木之誅,萬死一生,何往非恩?生死肉骨,猶屬例語,闔門感泣,不知死所。只緣有罪未勘,進身無路,三年庭內之班,一未能隨參諸臣之後,少洩罔極之痛,臣分虧矣,人理絶矣。又況近年以來,亂逆層生,榮·德二凶,實是萬古所無之元惡,而未施肆市之律。窮天地亘古今,開闢以後所未有之極逆大憝,接踵而發,而只行跪斬之典,尙稽适·雲之律。逆宗之終逭天誅,醫媼之竟靳覈斷,以致賦帥之潛謀稱兵,偉·宇之綢繆肆凶,卽環東土含生之倫,莫不沬血飮泣,擧切食肉寢皮之願,大小臣工,一辭齊憤。至于末輿儓下賤,竸叫天閽,聲討不暇,而臣獨罪蟄江外,不敢相隨於沐浴之列,忍憤茹痛,冥烈苟活於溝壑之間。有臣如此,生不如死。千萬不自意,聖度天大,誤恩荐加,中樞寵除,逈出格外,摠管榮銜,便蕃繼下。十行絲綸,字字恩言,雖使臣抆血納供,自鳴其冤枉,尙何望萬一彷彿於聖旨之曲盡無餘,畀以生路,噓春華於旣枯之木,燃生意於已死之灰也哉?臣感激惶隕,他不暇顧,天牌之下,竭蹶趨肅略伸叩謝之忱。曾未幾何,秋官佐貳之命,又下於夢想之外,此生此世,報答無由,不顧傍觀之嗤笑,未免一例而承膺。臣雖萬萬無似,亦是人耳,豈不知廉防之至重,惶愧之彌切,而恩山德海,未敢言私,殆若不識人間有羞恥事者然,臣情到此,吁亦慼矣。且況小司冠之職,爲任甚重,有非人人之所可濫叨,雖使平人當之,猶且難副其責。況如臣罪累之踪,遽當此不敢當之任,則人必曰,夫夫也以黨逆名,遽敢以滓穢之餘,妄治他人云爾,則臣雖有百喙,將以謝人言而擧顔面,少副我殿下委畀之盛意也哉?暫膺雖急於伸分,祈免實由於量已。伏惟殿下,天地於臣父母於臣,特軫終始曲保之念,將臣實兼所帶之職,亟賜盡許鐫削,勿使復廁於周行。臣當歌詠聖德,沒齒田野,以圖他生結草之報,不勝至願,臣無任云云。答曰,省疏具悉。卿其勿辭行公。
戊申九月二十四日午時,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。上曰,左承旨入侍。賤臣承命出,與左承旨李時秀,偕入進伏。上曰,禁營中旬,何日爲始云耶?時秀曰,自二十六日爲始云矣。上曰,都提擧親往云乎?時秀曰,都提調躬自監試云矣。上曰,風雨如此,雹災可慮,秋收今到何境云耶?衍德曰,姑未盡收云矣。命退,諸臣以次退出。
戊申九月二十四日未時,上御重熙堂。左承旨入侍時,左承旨李時秀,記事官金孝建·李相璜·金祖淳,以次進伏訖。上曰,政官尙不入來,極可駭然,申飭開政。時秀曰,參議懸病,判書姑無去來云矣。上曰,坐直,誰也?時秀曰,臣與右副承旨也。命退,諸臣以次退出。
上在昌德宮。停常參·經筵。
夜自一更至四更雷光,五更雷動電光,灑雨下雨,測雨器水深二分。
中宮殿,藥房口傳問安。答曰,知道。
金履正啓曰,備遣司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李敏輔曰,右副承旨入侍。
傳于金履正曰,右承旨入侍。
以慶尙監司狀啓,草溪郡守李廷範罷黜,其罪狀,令攸司稟處事,傳于李時秀曰,鄕試亦國試,凡有弄奸,自有科場之律,而況以守宰,作此奸謀。所當拿致王府,嚴訊取服,如律勘斷,而姑非其時。爲先令該府,以科場用情之律照勘。刑推則待用刑擧行事,分付。
吏曹口傳政事,以尹敬喆爲草溪郡守。
金履正,以兵曹言啓曰,今日開門時,具彝錫爲名人,持幼學號牌,冒着冠服,攔入闕中。究其行跡,極爲叵測,擊鼓於咫尺閤門之外者,尤萬萬驚心。莫重闕門,常時不能檢飭,致有此無前之擧,臣方惶懍待罪,而本曹入直郞廳及當該守門將,爲先汰去,令該府拿問處之。具彝錫出付攸司,嚴覈得情,何如?傳曰,允。卿則勿待罪。
金履正啓曰,卽者閤門把門武藝廳來言,今日開門後,有一人具冠服,擊鼓於閤門。搜見其號牌,則卽幼學具彝錫,故方結縛以置云。冒着冠服,已極叵測,而閤門至近之地,有此擊鼓之擧者,尤爲驚駭,閽禁之蕩然,至於此極。臣等之常時不能檢飭,誠萬萬惶恐。兵曹入直堂郞及當該守門將,所當重勘,而本院請推之外,無他可施之罰,何以爲之?敢稟。傳曰,雖曰前銜,無職而假着,已極駭然。在前擊錚,則雖於閤外爲之,廢錚復鼓之後,攔入閤外,尤萬萬駭然。擊鼓人具彝錫,依兵曹草記,令攸司推問科罪。旣着冠帶,則無怪其難辯,而況此騎堂,豈有歇後於門禁而然。然後弊所在,不可無飭,入直堂上禁推,郞官爲先汰去,令該府拿問重勘,以懲日後。
以兵曹參知柳誼禁推傳旨,傳于金履正曰,不應爲公律勘放。
李敏輔,以吏曹言啓曰,今此宗廟冬享大祭大祝,以前校理李尙度塡差,而時無職名,令該曹口傳付軍職,何如?傳曰,允。
李敏輔,以吏曹言啓曰,京畿監司趙鼎鎭移文內,贈諡忠壯公鄭撥延諡,來十月初八日,定行於麻田地云矣,敢啓。傳曰,知道。
金履正,以兵曹言啓曰,同知中樞府事辛錫箕,僉知中樞府事韓錫地·朴聖興,俱以病伏鄕廬,末由上來。西樞雖是閑局,不可一向虛帶,竝今姑改差,何如?傳曰,允。
金履正,以兵曹言啓曰,新除授文臣兼宣傳官李書九,方在罷散中,而臣矇未覺察,備擬受點,惶恐待罪,原望筒勿施,何如?傳曰,允。卿則推考。
李時秀,以刑曹言啓曰,猥濫上言人罪人斗三之孫李養馥,各別嚴處事,命下矣。取考其律文,則大典通編訴冤條,有曰,冒濫上言,事理重者,杖一百徒三年。李養馥依此律,原春道平海郡徒三年定配,卽爲押送。杖則待用杖,令配所官擧行之意,分付,何如?傳曰,允。
金履正,以義禁府言啓曰,兵曹參知柳誼,不應爲公律勘放事,命下矣。柳誼今方待命,卽爲拿囚,而以不應爲事理重公律,杖八十收贖,放送之意,敢啓。傳曰,知道。
戊申九月二十五日辰時,上御重熙堂。右副承旨入侍時,右副承旨金履正,假注書白慶楷,記事官李相璜·金祖淳,以次進伏訖。上命書政院啓辭批答及兵曹草記批答。仍敎曰,今此兵曹草記中,結束色書吏及近伏軍士請罪條,雖以不足責之意,特命抹去,而豈以渠輩之全然無罪耶?承旨出去,招致渠輩頭目,以此意嚴飭,以勵日後,可也。命退,承史以次退出。
戊申九月二十五日未時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上命讀慶尙監司狀啓訖。仍命書傳敎曰,草溪郡守之代,口傳擇差,待下批明日辭朝。命退,諸臣以次退出。
上在昌德宮。停常參·經筵。
自辰時至午時雨雹,未時灑雪。
中宮殿,藥房口傳問安。答曰,知道。
金履正啓曰,摠戎使趙心泰,以賞試射事,鍊戎臺出去矣。兼帶左邊捕盜大將所佩命召及大將牌傳令牌,來請還納,何以爲之?敢稟。傳曰,仍佩往來。
傳于李敏輔曰,同副承旨入侍。
李敏輔,以禮曹言啓曰,溫陵令崔昌國上疏批旨內,本陵建碑事,先朝已有受敎。各陵未及建碑處,皆命次第豎立,而陵寢數處外,姑未擧行。其事實委折,許令該曹,詳考文蹟,議大臣稟處事,命下矣。依聖敎詳考文蹟,議于大臣,則領議政臣金致仁以爲,陵寢建碑,旣有先朝受敎,至今遷就,特緣於未遑耳。顧今寒事漸催,日晷甚短,待明春稟旨擧行,而續續設廳,不無弊端。三陵碑役,一時竝始,次第豎建,俾無欠闕,恐爲得宜,伏惟上裁云。左議政臣李性源以爲,各陵寢建碑之命,寔出於先朝追遠之聖孝,而三陵之尙未豎建,特因未遑,別無委折。事體至重,成命已久,令有司相時擧行,恐不可已,伏惟上裁云。右議政臣蔡濟恭以爲,先朝受敎,亶出於尊奉寢園之孝,而有司之臣,至今因循,三陵尙不豎碑,似由於年或値歉,財有未逮之故,而其爲未安則甚矣。然此非一時竝立之事,自明年經紀物力,費數年次第奉行,而若其宜先宜後,一經稟旨,似爲得當,伏惟上裁云。領中極府事臣鄭存謙,行判中樞府事臣徐命善,領敦寧府事臣洪樂性,行判中樞府事臣李福源,病未收議。行判中樞府事臣金熤以爲,本陵建碑,各陵寢未及建碑處,次第豎立,旣有先朝成命,則尙未擧行,似非別般委折,特未遑耳。恐不可又復因循,伏惟上裁云。行判中樞府事臣李在協以爲,三陵之尙未豎碑,特因未遑,而然及今經紀,次第擧行,在所不已,伏惟上裁云。行判中樞府事臣兪彦鎬以爲,溫陵建碑,已有先朝成命,而特未遑者,則及今擧行,恐不可已,伏惟上裁云。謹考臣曹庚寅閏五月謄錄,則各陵寢未及豎碑,貞陵·思陵·恭陵·順陵·溫陵,而其時有先東二陵次西三陵,次第擧行之敎,故五陵設廳之意,草記入啓。又有待秋擧行之敎,而同年九月,因特敎貞陵先爲擧行。辛卯九月,又因特敎,思陵立碑,而西三陵則至今尙未建豎矣。諸大臣之議如此,上裁,何如?傳曰,大臣諸議,大體純同,而或云一時竝始爲可,或云經紀財力,次第始役爲可。卿曹與度支,更加商度,事勢財力指一,入侍稟處,可也。
趙衍德啓曰,禮曹判書李在簡,依收議草記批旨,來待矣。傳曰,入侍。
傳于趙衍德曰,戶曹判書入侍。
傳于金履正曰,北道年分狀啓,戶判就往大臣家,一一討議,雖至晩暮,各錄意見,與原狀啓持入,宰臣旣經該道使事,備堂李在學,亦令同往大臣家,問議後來待。
李敏輔啓曰,戶曹判書徐有隣,備局堂上李在學,依下敎就議大臣後來待矣。傳曰,入侍。
以忠淸道平安道年分狀啓,傳于趙衍德曰,以草記回啓。
金履正,以御營廳言啓曰,本廳來十月十一月兩朔應立,右部左司屬忠淸左道五哨軍兵六百七十名,已爲逢點整齊矣。十月初一日,與前司軍兵,替代立番後,舊軍放送之意,敢啓。傳曰,知道。
金履正,以御營廳言啓曰,本廳來十二月己酉正月兩朔應立,右部中司屬忠淸左道五哨軍兵,十一月二十五日,京中逢點。十二月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
金履正,以禁衛營言啓曰,本營騎士·別武士·別騎衛·京標下軍兵等賞試才,今日設行,而風雨一向不止,雖欲開場,不但有不能各盡其才之患。應試軍兵等,趁曉待令,日已過午,不無凁濕致病之慮。姑令罷還,依下敎,待明日設行之意,敢啓。傳曰,知道。
金履正,以禁衛營言啓曰,來十月當七番,中部右司屬原春道五哨軍兵,逢點實數六百五十二名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金履正,以禁衛營言啓曰,來十二月當八番,中部後司屬原春道五哨軍兵,來十一月二十五日,京中逢點,依例準二朔立番之意,本道監司處,預爲知委,何如?傳曰,允。
李時秀,以刑曹言啓曰,因承政院啓辭,閤門外擊鼓罪人具彝錫,依兵曹草記,令攸司推問科罪事,命下矣。彝錫雖曰,前銜旣佩,幼學號牌,則不可不自臣曹先爲究覈。故卽爲開坐推問,則所告內,渠以前參奉,爲先世山訟,冒犯此境,而號牌則乃是幼學時號牌云。咫尺閤外,何等嚴肅之地,而廢錚復鼓之後,有此無前之擧者,已萬萬驚駭。假着官服,幻佩號牌,尤極殊常,所當更加嚴覈,而旣是朝官,移義禁府處之,何如?傳曰,允。
戊申九月二十六日辰時,上御試正閣。同副承旨入侍時,同副承旨李敏輔,假注書白慶楷,記事官李相璜·金祖淳,以次進伏訖。上曰,他承旨入侍。出榻敎賤臣承命出,與左承旨李時秀,偕入進伏。上命讀公事,書判付訖。命退,諸臣以次退出。
戊申九月二十六日午時,上御重熙堂。戶禮判入侍時,右承旨趙衍德,記事官金孝建·尹行任·金祖淳,戶曹判書徐有隣,禮曹判書李在簡,以次進伏訖。上曰,俄於大臣詢問草記,有措辭批旨,而各陵寢石役之一時竝擧,非但財力之難支,亦似有紛紜不精之弊,故召卿等問之矣。在簡曰,溫陵建碑事,大臣收議批旨,有與度支,更加商度,入侍稟處之命矣。西三陵碑役,旣有先朝受敎,事當一體豎建。目今冬節不遠,勢將待明春,次次設廳擧行,而年前弘陵·永陵碑石改豎時,有不設廳,令道臣擧行之例,恭俟上裁。而至於財力經記等節,戶判今方入侍,可以仰達矣。有隣曰,三陵碑役,事體莫重,何敢以財力贏屈,有所仰達,而一時營始,不無相値之慮。依禮判所奏,待明春次次擧行,恐合事宜矣。上曰,設都監之弊,已自先朝軫念。碑閣之役,或命戶禮工三曹堂郞董役,或命度支專當,已例不一。年前弘陵碑·永陵碑,追改追建也,其時兵判,以監董堂上在京監刻,與道伯·地方官,眼同建閣豎碑。今亦依此例,勿設都監,而碑石則自度支從便經記。建閣等事,道伯地方官專管。前面及陰記,當親撰親書,令內閣臨時稟旨,始役日子,從便觀勢擇入,不必一時竝擧,以爲次次擧行之地。先自溫陵,待開春擇吉爲之事,分付,可也。出擧條有隣曰,日前筵中,行司直金華鎭,以江界未貿納信蔘價,仍留民間,作爲年例貿蔘之需事,陳達。此雖出於目下從便之意,而雖數年之間,許多錢貨,留付民間,自不無爲弊之端。臣意則終不如捧置官庫,每年例貿蔘價米,勿爲作錢區劃。以此次次計給,事甚便當,而領相之意亦如此,故敢此仰達矣。上曰,依爲之。出擧條命退,諸臣以次退出。
戊申九月二十六日初更,上御重熙堂。戶曹判書備局堂上入侍時,右承旨趙衍德,假注書白慶楷,記事官李相璜·金祖淳,戶曹判書徐有隣,備局堂上李在學,以次進伏訖。有隣曰,咸鏡監司李崇祐災實分等及賑穀請劃狀啓,有戶判就議諸大臣,各錄意見,與原狀啓持入之命矣。依下敎,就議于諸大臣,則領議政金致仁以爲,北伯分等及所請諸條,極其精約,分等依狀請許施。元還餉交濟各穀,分數代捧事,鏡城以北內寺奴貢,限明秋停退事,元軍餉交濟穀,從附近參酌移劃事,籍單退捧於麥秋後,璿源錄以下單子退行於後式年。軍兵歲抄及式年應改案者,退行於秋成後事,交濟久置條,經宿里社,各其倉捧留事,明川以南進捧吏姑停事,北關已蒙移配之澤,而南關尤甚·之次邑,京外勿定配所事,推奴徵債,限明秋防禁事及交濟散在條,二衙門當年耗折米,限五千石,備局句管私賑穀折米限一萬石,許劃賑資事,本營當年月課及兵營句管各邑月課,依已例補賑事,本營所在,官船稅錢七百兩貿鹽事,竝依施。空名帖一千張稍過,限八百張成送爲宜云。左議政李性源以爲,北伯年分狀啓,極其精約,民事之姑不至於目下遑急之狀,可以領略,比之當初所聞所慮,誠爲萬幸。所請賑穀折米一萬五千石,要當爲皮雜穀四萬石內外,南北關飢民之以此穀救活,有不敢知,而道臣所請,必有料量,姑先依狀請許施。其餘所請諸條,件件得當,竝許準施,恐合事宜云。右議政蔡濟恭以爲,北伯狀啓所請諸條,果皆精約,竝依狀辭許施。空名帖二百張,亦不必靳持,一體許施,似合事宜云矣。上曰,三相意見,別無參差,道伯所請,亦甚精的,竝依狀請施行,仍以此意,卽爲行會,可也。出擧條有隣曰,北關使星差遣當否及使與御史間,以何品差遣當否,依下敎問議于諸大臣,則領議政金政仁以爲,一道賑事,旣已專委道臣,則北關之別爲差遣,或不無令出多門之慮,故當初淺見,以不必差遣,爲宜矣。日前賓對,僚相之議,多主差遣,而利害便否,未能的知,則亦不敢自信己見,以恭俟上裁,仰達,而如或必爲差遣,則前後已例,皆是御史,使名則出於一次特敎。今番亦以御史,另擇差遣,恐合事宜云。左議政李性源以爲,巡營之於六鎭,不但道里絶遠,間以數三峻極之嶺,凡係大小關牒往復,動費一月。饑民賙救,當如救焚拯溺,不可時日差過,故曾於筵席,以監賑御史事,屢經陳白。日前賓對退出後,亦有相議於首相者,苟得其人,些少廚傳之弊,有不可顧。今亦別無他見,以御史另擇差遣,恐合事宜云。右議政蔡濟恭以爲,賑飢一事,時日以爭,而北關距巡營絶遠,列邑往復,必有緩不及之歎。別遣監賑,在所不已,故日前賓對,已有所仰達者矣。至於使與御史當否,毋論堂上堂下,惟人是擇,品秩高下,恐不必較計云矣。上曰,苟益於慰民情奠民居,廚傳之弊,令多之慮,顧何必商量。以北關慰諭御史差遣爲定,而歲前救活,難於歲後云。從近發送,稍待賑政,就緖復命。先以此意,行會該道,使列邑守宰,知所警惕,各自殫勵,可也。出擧條命書傳敎曰,北道慰諭御史,直閣鄭大容差下,賫去事目,令廟堂,參考磨鍊以啓。有隣曰,領相又有轉奏之事矣。上曰,何事耶?有隣曰,溫陵令崔昌國疏批中,有擧故儒臣疏辭下敎者,而故儒臣則只請南·尹·崔三相黜享,而元不擧三勳,恐是未及俯察,而有非自下所敢擅改者。如有入侍之便,警咳爲當云,故敢此仰達矣。上曰,果然云乎?有隣曰,判府事李在協,見疏批覺察,送言於領相,而領相取考疏軸,則果的實,故卽者言之於臣矣。上曰,然則當改下矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏輔啓曰,來初一日,輪對日次矣,敢稟。傳曰,爲之。
傳于李時秀曰,左承旨入侍。
傳于趙衍德曰,右承旨入侍。
傳于趙衍德曰,備局有司堂上備堂李在學,直閣鄭大容入侍。
傳于金履正曰,今日印進冊子擧行,萬萬駭然,入直閣臣推考。
李時秀,以義禁府言啓曰,因刑曹啓辭,閤門外擊鼓罪人具彝錫,旣是朝官,移本府處之事,允下矣。具彝錫今方待命,卽爲拿囚之意,敢啓。傳曰,知道。
以具彝錫囚單子,傳于李時秀曰,考律勘放。
李時秀啓曰,卽者義禁府都事來言,具彝錫考律勘放事,命下,而判義禁未肅拜,次堂例不得擧行云。判義禁李命植,卽爲牌招,何如?傳曰,許遞,政官牌招開政。
以吏曹參議曺允大牌不進罷職傳旨,傳于李時秀曰,只推。
有政。吏批,判書鄭昌順,參判洪秉瓚進,參議曺允大牌不進,同副承旨李敏輔進。以韓光會爲判義禁,崔時淳爲禮曹佐郞,申驥顯爲兵曹佐郞,李永錫爲穆陵參奉,北道慰諭御史單鄭大容。
兵批,判書李文源進,參判具㢞入直,參議宋鍈,參知柳誼病,右副承旨金履正進。以尹得逵爲同知,李紳·鄭泓爲僉知,李鏡邦·沈應鎭爲武兼,南益福爲部將,宋翼孝爲文兼,金得範爲守門將,同知單李晟,副司直李太亨。
金履正,以吏曹言啓曰,全羅道光州居幼學金擇鳴,來告以爲,其從五代祖贈諡忠壯公金德齡延諡,來十月十九日,定行於光州地云矣,敢啓。傳曰,知道。
李時秀,以備邊司言啓曰,平安監司金履素,災實分等狀啓,有草記回啓之命矣。取見其狀本,則江界等七邑,置之尤甚,義州等十二邑,置之之次,平壤等二十三邑,置之稍實。仍以爲後錄諸條,竝請令廟堂,稟旨分付矣。其一,新舊還竝督,災民事勢,誠多難支之慮。尤甚邑鎭及之次邑鎭尤甚面里舊還,特許停捧事也。其一,各邑鎭還穀之流來代捧者,昨年因備局關,限五年還作本色,而今年則黍粟告歉,米還之本色畢捧,其勢誠難。尤甚邑鎭限折半,之次邑鎭限三分一,以相當穀,準折代捧事也。其一,尤甚邑,限明年勿定配所事也。其一,推奴徵債,限明秋防塞事也。本道以田多畓少之地,今年雨水,浹月支離。雖幸秋候之調和,不至失稔,至若邊峽之各穀,未免俱損。其所分等,儘有斟量,依狀請施行。尤甚邑鎭及之次邑鎭尤甚面里舊還停退事,想其民情,新舊還竝督之難,恐非過語。不必靳持,特爲許施,而面里區別之際,虛實易蒙,奸僞多端。若非守令,親執照檢,實惠將無以下究,以此意嚴飭道臣,惕意擧行。尤甚邑鎭及之次邑鎭還穀代捧事,本道代捧之謬例,便成積痼之巨瘼,有難容易許施,而今此所請,旣異於通一道代捧,則亦不可一切防塞,而分數稍過。尤甚邑鎭限三分一,之次邑鎭限四分一,以相當穀,準折許代,待明年還作本色。尤甚邑勿定配所事及推奴徵債限明秋防塞事,竝依狀請施行之意,分付,何如?傳曰,允。觀於前後狀辭,參以分等啓語,本道農形,槪可領略。尤甚邑鎭,如不別般周恤,別般蠲免,民之得免顚連,未可必。尤甚邑尤甚面里中,新還最難捧民戶,三分一特許停退。自本司將此批旨,措辭行會,令道伯謄關嚴飭守宰,雖一夫一婦,有不得其所之患。似此守宰,自有隨現重繩之道,莫曰京師夐越,王化未洎,苟欲考其勤慢,豈無按兼之岐乎?目今又安知無衣繡之虒,狎其境臨其傍乎?各邑守宰,雖欲放心,其可得乎?亦令一體嚴飭。向於北伯狀啓,亦有回諭者,守宰中不堪任者,莫如早卽論罷之,爲懲他而勵後。本道尤甚邑,亦奚異是?其中不堪任之人,須卽狀聞事,分付,可也。
李時秀,以備邊司言啓曰,忠淸監司洪檍,災實分等狀啓,有草記回啓之命矣。取見其狀本,則牙山等八邑,置之之次,永春等四十六邑,置之稍實。仍以爲事目災一千七十結外,不足災三千三百一結五十負三束,特許加劃。後錄諸條,竝請令廟堂,稟旨分付矣。其一,牙山貢津倉所屬七邑,大同與田稅,同爲裝載事,曾有惠廳行會,而難於一時竝督,明春則姑令依前擧行事也。其一,癸未移轉江都米,盡是舊逋,該府雖以某穀物代劃移文,而非可擅便,依前仍留,待明年擧行事也。其一,行營軍餉米,分俵各邑者,遠地轉運,民弊不貲,姑許仍留,待明秋輸納本倉事也。其一,推奴徵債,限明秋防塞事也。分等依狀請施行,本道今年年事,雖不可謂全無災頉,而大體論之,通一道均豐。今此加請災結之至爲三千三百餘結者,稍過所料。竝與元劃災,準四千結許劃,以爲酌量分排,一一均俵之地。牙山貢津倉所屬七邑大同裝發,依前擧行事,癸卯行會之後,一未遵行,誠甚未安,而稅大同收捧,自有先後之別,則該道之每以爲請,亦出於事勢之不得不然,今姑依所請施行。江都米依前仍留事,本米名色,雖在舊逋,旣貸不還,終涉未安。江都事勢,亦不可不念,沒數輸送,雖似爲難,舊還分排時,此米亦當在收捧之中。且其元數,不過爲千餘石,限折半先爲運納,其餘則許令仍留,待明年擧行。行營軍餉米,仍留各該邑事,目下民弊,雖曰不貲,餉穀事體,本自嚴重。如此登稔之歲,又復因循,則將無本倉輸納之日,決不可更爲許留。使之另飭各該邑,趁時輸納。推奴徵債限明秋防禁事,依狀請施行之意,分付,何如?傳曰,允。江都米事,去癸未殆近卅載,雖非舊逋,寧或見存。況代劃一款,亦云不敢擅便,則到今督捧,事勢似難。今番則依狀請施行,此後代劃,則指一知委,俾無如前因循之弊,可也。
金履正,以御營廳言啓曰,本廳哨官具命德,身病甚重,勢難察任,改差,何如?傳曰,允。
李時秀,以刑曹言啓曰,頃因昌原民人金龍煥擊錚原情,判付內,所謂鄭泰元段,旣稱宰相傔人,則其矣所犯之若此,明若觀火。捉來査實後,爲先遠配絶島,以懲牟利輩虐民之習爲旀。作俑諸漢,一體痛治事,判下矣。鄭泰元及作俑人朴世應等,前已下往昌原地,故發關該道,待捉來擧行事,草記蒙允矣。鄭泰元·朴世應等,今纔押來,故嚴加査實,則鄭泰元招內以爲,司圃署求得田土時,李光旭爲名者,來言曰,梁山·蔚山等地,自訓局出物防堰,而吾以本局監官,未及作畓之前,本局方欲以本錢,推出此堰,移付本署爲好云。故與光旭·世應,同往蔚山,則本府居崔斗河,言于光旭·世應曰,昌原人金國臣,求仕錢一千五百兩,付置其叔仁大處。若以國臣,爲物主後,此錢假托官錢,推出爲好云,則光旭·世應,樂聞其說,傳于矣身。故果與國臣相約後,矣身以該署提調傔人,敢生奸計,乃以防堰錢一千五百兩,國臣貸用不報。卽爲推給之意,圖出關文,下送本道後,與世應同往昌原地國臣之叔仁大處,圖囑本官,勒捧定日,果爲的實,而作俑人則朴世應·李光旭·崔斗河外更無他人云。朴世應招,則與鄭泰元招,別無異同矣。泰元以牟利無賴之徒,圖得關文,干囑本官,欲徵千萬不當之錢於金仁大處。畢竟仁大之致死,以至其子之鳴冤,則究厥罪狀,死無足惜。依判下慶尙道巨濟府定配所,卽爲押送。取考律文,則大明律詐欺官私條,有曰,凡用計詐欺官私,以取財物者,竝計贜准竊盜論,竊盜贜一百二十貫,罪止杖一百流三千里。朴世應依此律平安道朔州府,流三千里定配押送,杖則待用刑,令配所官擧行。李光旭所當一體照勘,而曾經僉使,又以訓局所納之未及收殺,方在該營拘留中,分付該營,待畢捧,移義禁府勘處。崔斗河令道臣卽爲推覈後,照律重繩,何如?傳曰,允。鄭泰元不可徑配,作奸委折,待用刑,嚴刑推覈次,姑爲仍囚,可也。
金履正,以義禁府言啓曰,時囚罪人具彝錫,考律勘放事,命下矣。具彝錫刑曹啓辭內,咫尺閤門外,何等肅嚴之地,而廢錚復鼓之後,有此無前之擧者,萬萬驚駭。假着官服,幻佩號牌,尤極殊常,而旣是朝官,移義禁府處之。罪取考律文,則大明律宮殿門擅入條,有曰,擅入宮殿門者,杖六十徒一年。越訴條,有曰,若擊登聞鼓申訴,而不實者,杖一百。大典通編戶籍條,有曰,號牌職役,不以實書者,杖一百徒三年。名例,有曰,二罪以上俱發,以重者論。大典通編推斷條,有曰,犯私罪杖一百以上決杖,告身盡行追奪。雜令條,有曰,王府決杖者,代以金贖云矣。具彝錫從重論杖一百收贖,告身盡行追奪,黃海道豐川府安山驛,徒三年定配,而以刑曹啓辭內辭意,具罪目,依例發遣府羅將,押送配所,何如?傳曰,允。如有功議,各減一等。
備邊司啓目,粘連咸鏡道民弊,旣已登聞之後,不可不釐正。自今年,一依法典施行,何如?判付啓,三條所請,俱有所據,卿等回啓,亦言其當施,竝依回啓施行,而其中奴婢一事,如是救弊,固好矣。或有因此,一分貽弊之端,此責在道伯,此意,措辭申飭爲良如敎。
金履正啓曰,今日政新除授判義禁,待下批牌招,何如?傳曰,允。
戊申九月二十七日辰時,上御重熙堂。右副承旨入侍時,右副承旨趙衍德,記事官金孝建·尹行任·金祖淳,以次進伏訖。上曰,直閣入侍。賤臣承命出,與直閣鄭大容,偕入進伏。上曰,北關民事,不能弛心,昨遣有司堂上,問議大臣,則皆爲送御史慰諭,兼監賑事爲宜云。故擇差以送,與備堂相議,下去後擧行節次,預爲商量,無負特遣之意,可也。大容曰,謹當竭力奉行,而才識不逮,恐有僨事之慮,伏切悚惶矣。上曰,問於年前監賑使李在學,則可知諸邑穀簿數爻。民戶多寡,十分周詳,無使一民一夫,有顚連之歎也。命退,諸臣以次退出。
戊申九月二十七日辰時,上御誠正閣。左承旨入侍時,左承旨李時秀,假注書白慶楷,記事官李相璜·金祖淳,以次進伏訖。上曰,同副承旨入侍。出榻敎賤臣承命出,與同副承旨李敏輔,偕入進伏。上命書傳敎曰,昨聞有司堂上回奏之言,領相以三陵碑閣役事之次第始役,以致賞典之頻施,有近於監屑之慮爲言云。此言亦好,無論明春明秋,令度支拮据三處碑閣財力後,以日子何間推擇,草記稟旨事,分付。命退,承史以次退出。
戊申九月二十七日午時,上御誠正閣。左承旨與有司堂上直閣入侍時,左承旨李時秀,假注書白慶楷,記事官李相璜·金祖淳,有司堂上徐有隣·李在簡·鄭昌順·李秉模,備局堂上李在學,直閣鄭大容,以次進伏訖。上曰,御史賫去事目,有可據前例乎?有隣曰,以癸卯監賑使賫去事目,參考添刪爲計矣。上曰,蠲恤之道,欲與卿等相議,癸卯已例,果已考出否?有隣曰,其時諸條擧行及北關所下綸音,彙成冊子以置矣。方待令閣外矣。上曰,入之。賤臣承命持入。上曰,覽此則誠無加施者矣。有隣曰,伊時蠲減之聖德,至矣。更無以加之矣。在學曰,臣於其時,奉命監賑,凡係出於民者,皆有蠲減之命,今何以加之乎?上曰,爲此事,召卿等矣。別無更議者,賫去事目草,戶判往議于領右相家。左相則方在中旬試所,待入城徐議。御史亦往見大臣,可也。上曰,同文彙考,果畢印乎?昌順曰,皆已粧䌙,今方進上矣。上曰,監印廳別單持入,可也。賤臣承命持入。上命書傳敎曰,同文彙考,今旣印進,自此事,大交隣文字之公私散逸者,得以蒐羅會統。且況每式年編次,卽金石之典,幾百年未遑之事,始能修明。諸臣校正監印之勞,不可無嘉奬。校正堂上吏曹判書鄭昌順,大豹皮一令賜給。前判書洪良浩,咸鏡監司李崇祐,或有故或外遷,俱未見完工,竝勿論。監印堂上吏曹判書鄭昌順,行副司直李在學,各半熟馬一匹賜給。原春監司李度默,兒馬一匹賜給。郞廳校書於理成大中,已經四品,右職調用。校正譯官玄啓桓·金倫瑞,效勞不些,竝加資。崔杞齡令本衙門,草記論賞。寫字官計士唱準員役工匠等,參考大典通編監印時賞典,令該曹分等施賞。六十卷巨秩,事功速就,可知其效勞,其中最效勞唱準,特爲加資。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,有司堂上徐有隣,領右相家問議後來待矣。傳曰,入侍,左相家亦當問議,有司堂上李秉模,亦爲入侍。
傳于李敏輔曰,同副承旨入侍。
傳于金履正曰,坐直承旨入侍。
以慶尙監司啓本,昌原良人金達宗,擊錚內辭緣,査實馳啓事,傳于李時秀曰,近來國綱,雖曰解弛,在藩臣道理,凡於朝令,事當星火擧行,猶恐或緩。而諸道査啓,過限爲事,該曹不能據法論罪,事之駭然,莫此爲甚。如是之故,諸道擧行之稽忽,愈往愈深。刑曹當該堂上,從當隨現嚴處,而過限處未過限處,爲先令該曹,具別單草記書入,該曹之掩置者,該房亦卽依例請勘事,更爲申飭。雖以此査啓言之,特敎判下,措語諄複,該道尤宜惕念。而不但遲滯之許久,且其査案,多有疎漏,法外之刑,非命之死,雖曰摘發取服,而旣聞廾二日三字,不問前一日用藥與否,十一日事,亦無皁白,此兩端跋辭,亦竝拔之,此固可駭。吏鄕之於守令,雖有城化之分,因傳敎行査,事體何如?則一任粧撰之招,傳謄封啓而已,更無窮覈細究之意者,亦萬萬寒心。此蓋査官輩,捧招時不能盡心之致,査官之罪,尤爲駭悖。渠輩若有嚴畏之心,措辭判付,豈敢視若尋常乎?如許不畏法之類,若不嚴處,何以懲後?然而査事尙多未了,三政且當其時。故初欲以兩査官,卽其地定配,姑且參酌,此啓本還下送,本事未査諸件,更以鄭華淳等,定査官,逐一嚴査於吏鄕等處,酷刑器杖及擧措其他事端,一一捧遲晩以聞。現發之事旣如此,此外必多枉死之魂,齎菀飮恨者,各別究問。萬一以塞責彌縫之言,經先磨勘,而現露於別岐廉査之行,則査官等拿致王府,嚴加牢囚,以待用刑,嚴問得情。國有法,渠輩焉敢容奸乎?卽令該曹,嚴關該道,竝與此啓本,星火下送,使之星火擧行。至於鄭駿釆之罪,可勝誅哉?渠之人品,詐黠特甚之,故年前雖已除汰於近侍之職,而渠若有人心,則其所持身,宜別凡弁。而居官殘酷,恣行不法,甚至廾一十一之說,旣登於囚供,無論事之十分信然,其心可知,其跡叵測,姑不拿覈,可謂失刑。嚴飭配所官,保授處各別囚置,若或疎忽,新下去地方官,當同律一體嚴飭,仍令別軍職廳,墨名於題名錄。
以慶尙監司啓本,昌原良人金龍煥擊錚內辭緣査實弛啓事,于李時秀曰,所謂金國臣之罪,無異於殺其叔,雖非用意,而手犯由我之律,烏可免乎?國臣生出獄門,所謂風化,何以修明?與京中牟利輩,符同作奸,特不過緦功之察。國臣則分付該道,嚴囚營獄,以待用刑時處分。鄭泰元昨因刑曹草記,有牢囚之命,而時値藏刑,一味牢囚,徒有獄老生奸之慮,爲先依初下敎發配,待用刑捉來,嚴刑得情。吏鄕諸招之掩諱,無異於俄者還下送査啓,此啓本亦爲還下送,仍令前査官,各別窮査,待直招封啓,萬一如前疎漏,査官等,當與鄭華淳等同罪,亦爲嚴關申飭。
吏曹口傳政事,以金明遇爲昌原府使。
以洪秉益囚單子,傳于李時秀曰,考律勘放。
李敏輔,以禮曹言啓曰,溫陵令崔昌國上疏批旨內,溫陵復位,卽先大王盛德偉烈也,伊時亦有下敎於廷臣者。而三人者之未施黜享之擧,聖意似在難愼。大抵當黜未黜,奚特輿憤之所積菀,予嘗所耿耿。然先朝未遑之典,有不敢輕決,當問議于大臣事,命下矣。依聖敎發遣郞廳,問議于大臣,則議政府領議政臣金致仁以爲,三勳臣黜享之論,始自溫陵復位之後。幾百年間,人心積憤,今於公議之復發,夫孰有異辭。第伏念惟我先大王,克擧列朝未遑之禮,盛德偉烈,更無餘憾,而獨於此事,終始難愼,則聖意所在,有可仰見,到今輕議,無已未安?事係重大。伏惟上裁云。左議政臣李性源以爲,崔昌國所論三臣事,前後議者,辭嚴義正,而廟庭從享,至重典也,三臣以中興元勳,與於配食之列,已至數百年之久,昔當復陵之日,豈不照燭三臣之罪,而處分不加,聖意有在,到今追黜,實涉重難。伏惟上裁云。右議政臣蔡濟恭以爲,朴元宗·成希顔·柳順汀三臣之請廢坤殿於受冊之翌日,干犯倫常之罪,備悉於金凈·朴祥兩先正疏論之中,臣不必到今架疊,而第伏念端敬王后位復中壼。尊配太室,每當大享之際,陟降之靈。俯視庭下,則所謂配食之三臣,以私則戕國舅也,以公則廢國母也,而尙且晏然,猶舊列侍當室,則聖后悲菀痛惋之心,當如何也?雖以三臣者言之,仰瞻聖后之儼然在上,不違咫尺,則其敢安心於尊爵籩豆之間,而若固有之,如前日之爲乎?神理人情,本無異同,情所不安,理豈不然?夫以先大王永錫爾類之孝,卓絶百王之識,溫陵旣復之後,此等義理,豈無所灼見於淵衷者,而徒揭十行之敎,未行竝黜之典者,似由於撥反之勳,宜在追念,舊遠之事,難以輕議。然以臣愚見,倫常重勳勞輕,以平日勳勞之微,掩百代倫常之變,古今天下國家,未嘗聞如此事矣。聖訓曰,事死如事生,事亡如事存。以聖上恭承宗廟之孝,仰以體端敬聖后之心,則三臣之竝黜庭配,必不待廷臣之請。然事係莫重典禮,聖問之下,何取臆對。伏惟上裁云。領中樞府事臣鄭存謙,病未收議。行判中樞府事臣徐命善,病不收議。領敦寧府事臣洪樂性,病未獻議。行判中樞府事臣李福源,病不獻議。行判中樞府事臣金熤以爲,伏以溫陵復位之後,三臣黜享之擧,不但義理之所不容已,亦係事勢之所不得不然者,而應行之典,訖今未擧,臣抱玆耿耿,嘗欲一陳,而咨且因循,緘默苟度,每自循省,只訟不忠不誠之罪。卽伏見溫陵令崔昌國疏批下者,至有議大臣之命,臣不勝欽誦讚歎,繼之以感涕汍瀾也。嗚呼,彼三臣者,端敬聖母之劇逆也,血讎也,於赫聖母,享于宗廟,而使聖母之劇逆血讎,庭食於聖母之廟,求之義理,寧有是也,參以事勢,行不得矣。今或有難之者曰,三臣有勳勞於王家,以其勳而庭享矣,今若黜其享,其於勳勞何?是有大不然者,勳勞自勳勞,罪惡自罪惡,何可以翊戴之小勳勞,掩其廢國母之大罪惡耶?又或曰,庭享重典也,年代已久矣,在先朝未行之事,今不可輕議。嗚呼,是何言也。溫陵復位,實莫重莫大至難至愼之擧,而先大王體聖祖遺意,斷而行之於數百年之後,使東土一域,彝倫復敘,義理復明。至於三臣黜享,卽復位後次第節目間事,則尙可以重典也久遠也,而留難於其間耶?況乎,先大王聖敎,有曰,故相所謂三勳事,爲謀身計,可謂忠厚,申奎追罪三臣之說,誠然矣。聖意所在,可以仰揣於辭令之間,此事之未卽擧行,特未遑耳。今殿下追先朝未卒之志,行先朝未遑之典,則是眞前聖後聖,其揆一也,豈不誠于湯有光也哉?微衷所激,語涉煩蔓,惶悚無地。伏惟上裁云。行判中樞府事臣李在協以爲,溫陵復位之初,廷議或及於三臣黜享,而終始難愼,聖意必有所在。今於五十年後,以臣膚淺之見,不敢妄有臆對。伏惟上裁云。行判中樞府事臣兪彦鎬以爲,三臣黜享之論,其來已久,及夫聖后復位祔廟之後,事面尤別,公議愈峻,今此陵官之疏陳,可謂不易之正論,而旣是數百年未遑之典,亦係先王朝靳持之事,惟在博詢而裁處,俾有以明義理而伸輿情焉云矣。諸大臣之議如此,上裁,何如?傳曰,三人者之罪,可謂難掩,國乘載焉,野史傳之,大夫國人之所共知,知之者無不咨嗟慨惋,以撤黜之尙遲爲闕典欠事,人情所同,公議可見。然今玆遍詢之命,不獨難於獨斷,別有深量而熟講者。先大王己未下敎,大體統指溫陵復位當否也,至於三人事,元無明的之聖敎。間因故相李宗城筵奏,雖有上下酬酢,當黜二字,亦未嘗槪及於聖意,於此十分難愼,庶可以仰認。今又取考政院日記,先朝下敎,若曰存勳名去配食,此半上落下,議於昔時則可矣,今時則不可。況於復位之後?三臣者不過庭食而已,怵然之心,宜在三臣,高高在上,有何怵焉?又敎以聖后弘量懿德,豈區區於此等事乎?在嗣王之道,重中興之業,體弘懿之德,可謂繼述也。聖謨洋洋,昭在記注,及今奉覽之後,始敢自信前見。早知有此敎,豈必收議乎?三臣黜享一款,今無可論,此草記置之,可也。
李時秀,以義禁府言啓曰,時囚罪人洪秉益,考律勘放事,命下矣。洪秉益,忠淸監司洪檍狀啓據,戶曹粘目內,今番扶安稅船裝載者,雖是都監,船隻以有限,上納拖至六月晦間,不載他船,必待此船者,極涉駭然。至於濫載一款,四十餘石雖曰不多,過千石則一般,道臣結辭,又以船隻不完爲言,則以此以彼,不可無罪。當該守令,拿問處之罪,取考律文,則大典通編漕轉條有曰,發船過限守令奪告身,實載以一千石爲限,過數守令論罪。大明律制書有違條有曰,凡奉制書,有所施行而違者杖一百。不應爲條有曰,凡不應得爲而爲之,事理重者杖八十。名例有曰,二罪俱發,以重者論。大典通編推斷條有曰,犯私罪杖一百,告身盡行追奪。雜令條有曰,王府決杖者,代以金贖云矣。洪秉益從重論,杖一百收贖,告身盡行追奪,放送,何如?傳曰,允。如有功議,各減一等。
李時秀,以義禁府言啓曰,具彝錫杖一百收贖,告身盡行追奪,黃海道豐川府安山驛,徒三年定配事,照律草記批旨內,如有功議,各減一等事,命下矣。具彝錫七代祖宬,扈聖功臣陵安府院君八寸親云,功議各減一等,杖八十收贖,徒二年定配之意,敢啓。傳曰,知道。
咸鏡監司李崇祐疏曰,伏以,來日卽流虹聖節,遙想在廷群工,小大歡欣,獻山斗之籌,祝震索之慶,臣適遠滯,不得同忭末班,永夕南望,寸心耿結。念臣衰朽癃痼,夫豈堪於北門鎖鑰之重,而除旨之初,事會滚急,未暇一陳肝膈,遂致遽奉符節。按豐沛之故壃,摠關塞之列郡,若可以容易擔荷然者,居然歲欲周矣,未效攬轡之志,徒作養病之坊。架漏之營務,集毛之民瘼,一未下手,無異尸居,寤寐愧懼,不寒而栗,向於經霖傷濕之餘,痞漲宿症,挾感益肆,飮啜專廢,床笫委身者,蓋數旬矣。雖當各陵殿奉審之月,斷無戒程之望,方思陳懇之計,乃因恤災之聖念,俯飭省部之行期,恩諭屢降,責勉愈摯,當此南北俱歉,乙丙靡安之時,如臣之頂踵皆恩者,顧戀殘喘,臨事引去,義有所不敢,遂乃拚棄安危,力疾驅策,纔遍南界,轉審北地,而賤疾又闖發。蓋臣病祟,祟在勞動,凡於行役,少有飮啖,則必致關格。故登道之戒,先在節食,終日所延命,不過數呷糜粥,以是信宿之地,猶能自力,及至長程多日,胃氣不接,眞元自脫,則外邪輒乘之,今行日閱三旬,路涉數千,入北纔數宿,又遇初寒朔風,頑痰塞胸,積塊又肆,欲進則無望自力,欲留則無路醫治,忽忽自危,誠恐委命草莽,遂不得不擔舁復路,間關還次。臣於春巡時,必欲抵慶興,奉審碑閣,而到鏡城疾作,未免徑還,今又如此,來春監賑之不如此,又未可知。噫,人臣之涓埃報答,政在於此等處奔走殫竭,而事與心違,生不如死。況北民之望朝廷如日下,其所以承聆德音,惟旬宣之行是俟,而以疾痛必呼之心,値禾麥俱無之歲,不得見道臣一面,以導達其危急,爲道臣者,又不能親問疾苦,以效其救焚拯溺之義,則邊民之鬱悒何如,國體之苟簡何如?此其罪,不但病駘之不堪久駕,鉛刀之不足屢試而已,則至如賤軀疾病,有不暇論,伏乞聖明,亟命攸司,削臣之職,治臣之罪,使賑事不至玩愒,私分得以少安焉云云。答曰,省疏具悉。行部之入北關,中路扶病輟還云,民事雖可悶,方有別遣使行,此時南關事,專委方伯,不可徑遞,卿其勿辭,調理察任。
正言朴載淳疏曰,伏以,臣卽伏見王府啓本,則有逆醫廷楫,移配昌城之命。噫,廷楫國家之劇逆也,臣民之血讎也,萬剮千斫,不足以贖其罪,食肉寢皮,不足以洩此憤。臣固知明命之雖出於恤北民之盛意,而王章未伸之前,不得已移之,則窮海絶島耳,何可自北而西,稍近一步哉?朝紙見名,心瞻俱,善地許移,怨恨益激,側聽屢日,宜有爭執之論,而寥寥無聞,臣安得默無一言,上負我世子在天之靈,下遏環東土罔極之憤哉?臣謂逆醫廷楫,亟命有司,押囚於海外絶遠之地,斷不可已也。且臣抑有私義之難安者,不得不附陳焉。臣之向時疏辭,只因職忝臺地,遇事一言,乃有大僚追後請推之擧,近規罕覯,有難終默,略以數字,竊附避嫌之義,而及伏見大僚箚本,則過自引咎,殆若指臣以用意者。臣於此,實不勝瑟縮不安也。臣所謂意慮不到者,何嘗影響於拶逼盛氣等語,而至若百端憂畏之句,遣辭切緊,臣不知可憂可畏於臣疏者,果何事也。且都差員事,何關於大臣,而替當當律,尤非凡腹之所度也。以大臣休休之量,何不諒臣之本心,而深看之至是也,臣自信無他,不必多卞,而大僚巽章,旣緣臣疏,則臣何可一日晏然於職名乎?伏乞聖明,亟賜鐫斥,因治臣罪,以肅朝綱,以安微分焉云云。答曰,省疏具悉。所陳事勿煩,爾其勿辭察職。
戊申九月二十八日午時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,有司堂上入侍。賤臣承命出,與備局有司堂上李秉模,偕入進伏。上曰,北關賑事,往問於左相,具意見書入爲可。秉模承命退出。上曰,戶判入侍。賤臣承命出,與戶曹判書徐有隣,偕入進伏。上曰,領右相處,果往議否?有隣曰,臣承命往問於領相,則領相以爲,北關民事,誠爲可悶,送慰諭御使時,一依癸卯年監賑事例,使之慰諭後,留在北關,監其賑事。右相之意,亦如領相矣。命退,諸臣以次退出。
戊申九月二十八日午時,上御誠正閣。同副承旨入侍時,同副承旨李敏輔,假注書白慶楷,記事官李相璜·金祖淳,以次進伏訖。上曰,右副承旨入侍。出榻敎賤臣承命出,與右副承旨金履正,偕入進伏。上曰,近來院中紀綱,殊甚懈弛,其須以猛濟之,漸就收拾之方,可也。命退,承史以次退出。
戊申九月二十八日申時,上御重熙堂。坐直承旨入侍時,右副承旨金履正,假注書白慶楷,記事官李相璜·金祖淳,以次進伏訖。上命書傳敎曰,民與國之維持防範,一則風敎,二則典刑。近來爲守令者,不畏朝廷,恣行己私,貪虐成習,懲艾無聞。向於賓筵,以三令之意,先發言端,而至於鄭駿采事,觀此嶺伯査啓,駿采所爲,不可但以駭妄言,違越三百六十州揭板受敎,非啓下文書,非廟堂行會,而謂以圃署莊土望呈,偏聽囑托,賊害平民。此固難赦之大罪,而猶屬第二件事。以其悖姪之訐引,築殺無罪之猶父,風化可謂掃地矣。不杖不刑,捧築棍撞,期於斃而後已。此外事,因他條査現,而酷刑致命者又有之,典憲亦可謂蔑如矣。本府土俗,素稱梗頑,尙猛之治,雖似無怪,猛亦有許多般,駿采之年前湖邑駭擧,已不近於常性,今番現發,又如是其無狀。況十一廾一之說,旣登於査案,事實之十分信然,方令更査,而渠亦人耳,何以得此?又況曾經近侍之人乎?時値藏刑,姑難拿來嚴覈,其罪狀,道啓旣請攸司稟處,何待回啓。昌原府使鄭駿采,爲先卽其地方定配,待用刑,令該府拿來究問,以懲他守宰不畏法之類。又命書傳敎曰,再明日次對,進定於明日。上曰,昌原府使之代,令該曹口傳擇差,待下批明日辭朝。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于金履正曰,大臣·備局堂上引見。
傳于李時秀曰,同副承旨入侍。
傳于趙衍德曰,右承旨入侍。
李時秀啓曰,卽伏見刑曹別單,則各道査啓之過限不修上者,至於九度之多,該道之許久稽滯,該曹之不爲論勘,俱極未安。各該道道臣及該曹當該堂上,竝推考,何如?傳曰,允。遲滯委折,令該曹該府,査問各該道臣處,使之據實狀聞。其中殺獄回啓之尙不爲之,雖過矣,猶可說也。其他行査之至今不爲,尤爲未安,嚴飭諸道,使之斯速封啓,可也。
以守禦使狀啓,南漢軍餉丙午停退各穀收捧,令廟堂稟旨事,傳于金履正曰,摠廳舊還,纔已分排,本廳之竝擧於一時,在畿民雖甚疲困,兩廳所管地方,旣有南北之殊,此狀啓,當依此許施,而分數多寡,果相當乎?令廟堂草記稟處。
以原春監司狀啓,十月令宗廟薦新及進上生銀魚,節序差早,限內不得封進,惶恐待罪事,傳于金履正曰,勿待罪事,回諭。
李敏輔,以景慕宮郞廳,以都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,故御覽植木帖子,不得請出之意,敢啓。傳曰,知道。
李敏輔,以漢城府言啓曰,依下敎,上言行査本道後,限未滿未及回啓處,別單書入之意,敢啓。傳曰,知道。自本府催促,此後無敢遲滯,過限處,自本府草記,請推道伯。如是申飭之後,又復因循,本府堂上,難免重勘,以此惕念,可也。
李敏輔,以賑恤廳言啓曰,各道行査査啓,未及上來者,別單書入事,命下矣。本廳行査未限滿處,別單書入之意,敢啓。傳曰,知道。
李敏輔,以禮曹言啓曰,各道孝烈上言行査人,別單書入之意,敢啓。傳曰,待明年歲首査啓,旣有定式,此草記還給。
金履正,以兵曹言啓曰,平安道撥軍金載倜等撥弊事,上言回啓,姑未上來,別單書入之意,敢啓。傳曰,知道。依院啓批旨擧行,可也。
金履正,以備邊司言啓曰,因守禦使金鍾秀本廳餉還丙午條收捧事狀啓批旨,有分數多寡,令廟堂草記之命矣。卽見其狀本,則以爲軍餉設置,法意甚重,而近因年事荐歉,停退居多,收捧無期,徒擁虛簿。今年穡事,比前豐登,各年未捧三萬九千四百餘石中,丙午停退各穀一萬二千五百八石零收捧事,請令廟堂稟旨分付矣。今此一萬二千五百餘石之數,雖似稍過,本州地方,非比小邑,則迨此登棯之歲,準捧最近之條,庶不至於民力之大窘,依狀請施行之意,分付,何如?傳曰,允。
李時秀,以刑曹言啓曰,依傳敎,諸道行査,已過限未過限處,別單書入之意,敢啓。傳曰,知道。依院啓批旨擧行,而此後又復有過限之弊,則不卽摘發論罪,卿等難免重勘,以此惕念,可也。
李時秀,以義禁府言啓曰,洪秉益杖一百收贖,告身盡行追奪事,照律草記批旨內,如有功議,各減一等事,命下矣。洪秉益七代祖瑞龍,靖社原從功臣云,減一等,杖九十收贖,奪告身四等之意,敢啓。傳曰,知道。
禮曹啓目,粘連黃州幼學皇甫淙上言回啓,大臣之議如此,上裁,何如?判付啓,諸大臣之議,各有參差,分明除良,無主而造主,仍定不祧,果有可據之例乎?自卿曹,詳考可據文跡,論理指一回啓爲良如敎。
又啓目,粘連洪州幼學金邦彦上言回啓,大臣之議如此,上裁,何如?判付啓,依大臣議施行爲良如敎。
戊申九月二十九日辰時,上御誠正閣。大臣·備局堂上,引見入侍時,右議政蔡濟恭,戶曹判書徐有隣,右參贊鄭好仁,延豊君李,禮曹判書李在簡,行副司直李柱國,吏曹判書鄭昌順,行副司直尹蓍東·金尙集,刑曹判書李秉模,行副司直沈頤之·徐有大,吏曹參判洪秉纘,行副司直金持默,校理徐配修,右副承旨金履正,同副承旨李敏輔,假注書李貞運,事變假注書金初燮,記事官李相璜·金祖淳,以次進伏訖。濟恭曰,數日日氣猝寒,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,首相旣不入次對,臣則凡於朝廷事體,民國機務,茫無知覺,而獨登賓筵,實多不安之忱矣。近伏見殿下,宵旰憂勤,大小事務,無時日之或滯,雖以尋常備局回啓判付下者見之,處分得中,無不允當,臣固欽仰之不暇,有何一分輔相之道乎?上曰,卿言過矣。大體賓對之規,領左相不入之時,右相之獨參,古例則然。且領相則無以數數登筵,而左相則推讓已太過,雖以地位言之,其在分勞之義,卿豈可辭巽乎?濟恭曰,臣非敢效例讓也。大體左右相,則各陳所見而已,至於稟裁決斷,則領相主之,此則國體然矣。且俄見備局文書,無時急覆奏之事,雖緣來會之有命,敢此入來,而無以成次對之樣矣。上曰,卿新卜之後,雖以近來一二事見之,其所以聳動觀瞻,允叶物情者大矣。前後筵席,雖不得有懷畢陳,而言必有中,此予所以感歎而倚卿爲重者也。此誠大臣之責,至於回啓與否,亦何關係之有哉?從古以來,聲望易減,在帝王亦有十漸之戒,至於相業,或不無初晩之別,在卿之道,惟當加勉,擴以充之,以固其根基好矣。濟恭曰,聖敎及此,益切惶愧,不知死所。相業二字,是豈如臣無似之所可當者乎?小臣惶恐,竊以爲聖人之敎,不可或過,過則猶不中也。臣幸際聖明,萬機獨運,朝野升平,臣於未死之前,隨行覲光,榮耀已極,何敢以相業,擬於臣身乎?上曰,三臣黜享事,予於批旨以不可輕議爲敎,而收議於卿等矣。崔昌國之疏,其言亦好。三臣之罪,予豈不知,而終有所難愼者,此事在先朝,非但未遑而已,實有聖意之堅定者。取考己未日記,洪啓裕有黜之疏,而十行批旨,益仰聖謨之深遠。蓋此路一開,則請黜之論,不但止於三臣而已,來後之弊,有不可遏。予之自初意見已如此,及覽下敎,予敢自信前見。早知有此敎,則初何必收議乎?蓋在貞陵·莊陵·溫陵復陵之時,不無異同之議,而皆出於獨斷明決,猗歟列聖朝盛德,至矣盡矣。國勢之維持,實賴於此,而至於三臣事,尤可見聖意之攸在。下敎中怵焉之心,宜在三臣之敎,益不勝欽仰矣卿之收議,則雖曰當黜,而予則以爲今不可更爲議到也。濟恭曰,自上旣有收議之命,義理所在,三臣庭享,實爲未安,故敢陳意見。而此事旣在三百年之前,先朝亦不許黜享,則宜有諸大臣持難之議,而今承聖敎,實爲允當矣。上曰,昌國疏中,備擧十行下敎,而考諸日記,初無此敎之載錄,只有故相李宗城奏對時,上下酬酢若干而已。濟恭曰,昌國以本陵陵官,有此上疏,則似於陵誌中,見此文跡矣。上曰,承旨取考陵誌以入,可也。濟恭曰,方伯愼擇,何時不然,而至於歉歲,饑民命脈,全係道臣,尤不可不愼擇也審矣。近以北路民事,廈氊之憂,宵肝憧憧,而連見北伯條陳狀聞,則所言綽有條理,節節中窾,饑歲委畀之政,竊幸其得人,而自數朔以前,已聞其有圖遞之意。日昨見其還營狀啓,則纔及吉州,以病撤巡。病勢難强與否,臣能未知,而吉州·北關初到邑也,當此深北窮民,顒俟巡斾之際,回車復路,終涉遽然,臣謂咸鏡監司李崇祐,推考警責宜矣。上曰,昨見辭疏,極爲駭然,寧有如許事體,初欲直施譴罷之典矣。病非托辭,此時本道,難付生手,姑此止之。聞卿所奏,卿言甚得宜,依爲之。出擧條上曰,推考雖是薄警,而卿言之扶朝體則亦大矣。至於罷職則太過乎?濟恭曰,罷職則過矣。且當此歲,難得如此監司矣。上曰,北民歲前尤難支云,御史當早送乎?濟恭曰,聞御史言,則十月初,欲下往云矣。上曰,御史名以慰諭,而實兼監賑之責。領相則以爲三四月間,可使回還云,卿意則,何如?濟恭曰,自前賑恤之時,暗行御史之行,非可一日遍審,而守宰吏屬,不知御史之的在何地。故餽粥分穀之際,其所擧行,自多惕念,及其上去之後,則不無懈弛之患矣。今番御史,旣有監賑之責,則三四月之於五六月不甚遠,留見畢賑,始爲還朝似宜矣。上曰,此則當觀勢爲之,至於賑穀,則似不至船粟之境矣。三南雖曰稍稔,若至於移粟,則豈非可悶乎?有隣曰,北穀比癸卯甲辰,所剩至累萬石,似不至於船粟矣。濟恭曰,多少闊狹,見饑民數爻,然後始可知之。姑先以本道穀賑之,及其不足,然後始可取用於他道,此則不必豫加聖慮也。上曰,北俗歉歲則雖愛穀,而豐年則有狼戾之患云,然否?濟恭曰,果然矣。大抵北穀,異於他道之穀,不可陳食,且磨天以北,不爲行錢,故穀物甚賤。至於歉歲,則北民無以措手。蓋一邊是大海,一邊是長白山,旣無三南貿遷之路,故民之所望生活者,只是朝家之德澤而已。濟恭曰,今年年事,三南·畿甸,雖曰登熟,晩時風雨,未必無災損,道臣之加請災結,勢固難免。而聖上以如傷若保之意,不問有司,有請輒許,此實深仁大惠也。第念國綱,近益解弛,外邑守宰,稍有勢力,惟意所欲,全不畏法,然此皆士夫,臣不以災結置疑,而如或威不束下,惠反歸虛,雖把束之微,有消瀜之患,則該守令之論以當律姑勿論,其責當全歸道伯,以此另加申飭,使營邑各自警惕,恐不可已矣。上曰,卿言果好,依此所奏,各別嚴飭,俾有實效,可也。出擧條濟恭曰,西北邊戍卒襦衣紙衣之自京下送,祖宗朝深恩厚澤,無異挾纊。而近聞襦衣運致之際,不過以禁軍一人,領刷馬軍以送。故自高陽站,已爲作奸,坼其衣縫,刮出所編去核,及至江邊戍卒之得以掩體者,直無絮之裌衣而已。至於北關,以白木與去核送之,而初不針縫,故雖無坼出之事,去核則半歸閪失云。蓋此是貢人年例所納,備局使郞廳,秤其重數,合於法式,然後竝與本秤而下送該道監營,以爲秤後傳給之地,而監營未必親自檢秤,又未必察飭領去之人。故畢竟奸弊至此,寧不痛駭?自今爲始,所經各邑,必令座首,眼同率去,交付於前站郡邑,受其無弊到付文跡,前站以次如之。運及於監營,則道伯親檢其重數,分送各該鎭,而必行其各邑交付之法,待戍卒之得着身上,其去核重數之合式與否,各鎭將報于地方官,地方官報于監營,以此詳細狀聞,使惠澤不至無實,奸竇無敢如前,恐合事宜,故敢此,仰達矣。上曰,西北戍卒烽軍之自朝家歲冬給襦衣,俾免呵凍之苦,制法之聖意,猗乎盛矣。記昔我先大王,每諭予小子,若曰,若當寒威栗烈,遙念邊邑把防軍卒之衣乏掩體,雪上頓足,中夜自不覺捲衾撤帷,蹶然而起,仍誦諭唐人詩,城上風威冷,江中水氣寒之句,頻遣宣傳官備卽,內自闕門把卒衛所巡軍所着,以至西邑下送件,皆命摘奸,此不但予小子承聆而仰覿,卿等亦必至于今欽頌而不敢忘矣。予於御拯之後,仰體聖意,時或摘奸,間又申飭,而今聞卿所奏,奸弊如許,此雖一事,有違於勤咨提飭之聖意,豈勝惕然而悚然。依卿言,出擧條,拔例申飭。我國法令,稍久輒弛,今番飭禁,又安知不更有如前之弊乎?此後當時遣摘奸於西北諸邑,戍卒烽軍等所着襦衣,斤兩則秤量輕重,絮品則點視新舊,執頉處地方守令,以矇然捧給之罪,先罷後拿,竝與不察之道伯當重勘,仍令書揭各該地方官府,以爲常目遵行,無或扺罪事,卽爲嚴飭行會,可也。出擧條上曰,襦紙衣之何時下去,件數之幾何,何邑之分給,有司堂上知入,可也。秉模承命出,回奏曰,北道則木三十七同零,去核棉花二千三十七斤,紙衣七百二十二領,而九十月分再運禁軍,領付於巡營,巡營分給於六鎭三甲等處,西關則襦衣三百八十五領,紙衣四百領,亦於九十月分再運禁軍,領付於巡營,巡營則分給於江邊七邑云矣。履正曰,臣於待罪定州時,有烽臺軍襦衣分給之事,而大抵貢人所着之綿,全不成樣,千里載來,自至消融。今番則襦衣下去前,先爲摘奸重勘,則似有實效矣。上曰,如未及下去,廟堂推栍摘奸,可也。在簡曰,使行禁物事目,每年自臣曹,例爲啓下,而昨年自備局,釐正啓下後,因傳敎,印本賫去事定式,則自今以後,不必啓下,故敢此,仰達矣。上曰,依爲之。出擧條秉模曰,因燕岐幼學鄭弘達上言,其先祖故相臣鄭苯宗派辨別事,禮曹以自臣曹,兩造明査,指一決處之意,覆啓蒙允矣。取考公私文跡,則燕岐之鄭,與晉州之鄭,曾以此事,訟于嶺營,兩皆見斥矣。往在乙酉年間,長興人鄭奎煥,因他山訟,自官掘見其九代祖光露墳誌石,則光露以故相之子,匿跡逃命,仍以泯沒,爲子孫者,亦不知其爲故相血孫,而誌石出後,始乃知之,呈于禮曹,筵臣以此陳達,至有錄用之命,載在國朝寶鑑,則不待兩造推辨,無容更議。今此弘達之追提已定之案,復事煩籲,極爲猥越,上言內辭緣勿施,自臣曹勘處,何如?上曰,依爲之。出擧條上曰,嶺伯事,雖不足深責,而以儒生拔去事狀啓,可謂駭然矣。卿亦見之否?所謂字雖不同,而姓名觸犯御諱云者,雖緣不照檢之致,而豈非妄發乎?濟恭曰,以判付下者見之,處分誠至當矣。上曰,下直守令入侍。初燮承命出,與昌原府使金明遇,偕入進伏。上曰,昌原民俗頑悍,素稱難治,須勉爲之也。鄭駿采事,可謂常性之外,渠以曾經別軍職,全不畏法,其殘酷至於此極,而時値藏刑,姑不得嚴問,如或拘於顔私,有所顧藉,則爾亦難免重勘,各別保囚,以待用刑,可也。命敏輔宣諭訖,明遇退出。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,同副承旨,馳詣宗廟·景慕宮,奉審摘奸以來。
傳于趙衍德曰,右承旨入侍。
以禁府都囚徒,得于金履正曰,趙燮·沈趾賢·丁文壽·白光澤,考律草記勘放,申大龜·白仁章,旣已汰去,放送。
以濟州牧使狀啓,本島三邑癘疫寢息緣由馳啓事,傳于李敏輔曰,其在一視之意,島民亦吾民也,遘癘而扎瘥,至於此多,聞甚驚惻。五月以後,雖曰稍息,其前數朔,因病廢農,可推而知,不惟農事爲然,本島專尙鮑作之利,如是之際,漁業亦豈能如意乎?大抵本島進貢物種,如魚鰒等品,在御供別無所關,在島民徒滋苦瘼,每見來貢之物目,輒先蹙眉,未暇念及於味之適口與否,今年因病死亡之類,別加存恤。其貧無依窮不聊,而或未收瘞者,自官助給葬酬。且其因病,失農業者失漁業者,特竝量減稅額,每朔物膳,追鰒引鰒烏賊魚等種,切勿以擅便爲拘,準此減稅數爻,須卽減封,俾朝家一視之澤,無有遐邇之別事,令廟堂三懸鈴行會。
金履正,以景慕宮朔祭獻官言啓曰,太常所進柚子薦新,今方來到,而或當祭享之時,則例有兼薦之儀,而宮門已閉,不得擅開,何以爲之?敢稟。傳曰,開門捧入。
李敏輔,以文禧廟營建廳言啓曰,本廳堂上戶曹判書臣徐有隣,與監造官繕工監監役臣趙鎭奎,進詣本廟奉審,則廟內外俱無頉處之意,敢啓。傳曰,知道。
金履正,以兵曹言啓曰,依下敎,本營中旬時,禁軍將校等,別技入格單子,修正以入之意,敢啓。傳曰,知道。
李時秀,以壯勇營言啓曰,本營支放不足之數,不可不請得取用矣。關西遼軍木三十同,別餉木二十同,別餉錢二萬兩,依領相議,準此數移劃本營,以爲需用之地,何如?傳曰,允。
李敏輔,以摠戎廳言啓曰,本廳京標下軍及北漢標下軍僧軍等,中旬賞試才入格者,一從分數多寡,自本廳依例施賞,別單書入之意,敢啓。傳曰,知道。因御將筵奏,批旨旣有依施之命,則其後各營門擧行,但當依朝令釐正,觀此別單,只以軍兵鳥銃入格書入,然則將校以下騎步射技,本營獨不爲乎?難免不察。卿則從重推考,別單更爲修正以入。若此兵曹守禦廳未入啓將校等射技,雖已頒賞之後,一體書入別單,以爲自今爲式之地事,令政院分付,可也。
金履正,以摠戎廳言啓曰,本廳將校軍兵及北漢將校軍兵僧將校軍兵等,中旬賞試才設行後,別單書入之意,敢啓。傳曰,知道。
金履正,以摠戎廳言啓曰,本廳試才時,鳥銃沒技之類,別單書入,曾有前例矣。今番中旬賞試才時,鳥銃沒技軍,依例別單書入之意,敢啓。傳曰,知道。
李時秀,以刑曹言啓曰,金在深自本曹遠地定配事,命下矣。依傳敎,金在深全羅道海南縣定配所,卽爲押送事,分付道臣之意,敢啓。傳曰,知道。
李時秀,以義禁府言啓曰,昌原前府使鄭駿采,爲先卽其地方定配,待用刑,令該府拿來究問,以懲他守宰不畏法之類事承傳啓下矣。鄭駿采自任所未及上來,以承傳內辭意,具罪目,依例發遣府書吏,卽其地方昌原府,爲先定配之意,敢啓。傳曰,知道。
李時秀,以義禁府言啓曰,保放罪人趙燮·沈趾賢·丁文壽,時囚罪人白光澤,考律草記勘放,申大龜·白仁章,旣已汰去,放送事,命下矣。申大龜·白仁章放送,而趙燮傳旨內,無論罪之輕重,定配罪人之兩次逃躱,寧有如許紀綱,該郡事,萬萬駭然。令該府拿來重繩,罪沈趾賢,咸鏡監司李崇祐狀啓內,罪人防守之節,何等嚴重,而本邑定配罪人白伐男,到配未幾,有此逃失之患,已極可駭,而見失三朔後遞歸,而終不得譏捕,還配者,尤爲駭然。罪取考律文,則大典通編逃亡條有曰,定配罪人逃失邑守令,以制書有違律論。大明律制書有違條有曰,凡奉制書,有所施行而違者杖一百。大典通編推斷條有曰,犯私罪杖一百決杖,告身盡行進奪。雜令條有曰,王府決杖者,代以金贖云矣。趙燮·沈趾賢,各杖一百收贖,告身盡行追奪放送。丁文壽傳旨內,誠可駭然,渠雖只帶實職,去就宜不敢擅便,況以診筵出入之醫官,不受由於提調,任自還鄕,一去不還,此亦紀綱處,不可尋常處之,令該府拿問,另加重勘。罪取考律文,則大典通編給暇條有曰,不待受由,任意下鄕者禁推。大明律制書有違條有曰,凡奉制書,有所施行而違者杖一百。大典通編推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖云矣。丁文壽杖一百收贖,告身盡行追奪放送,白光澤平安監司金履素狀啓據,刑曹粘目內,李壽鵬之對校鄕酬酢,雖極駭妄,身爲土民,以其本倅之言,互相傳說,劉遇良則言之於白光澤,光澤則言之於兵營,事端登徹,至於査究之境,後弊所關,不可無懲,拿問嚴勘。罪取考律文,則大典通編訴冤條有曰,邑民切已冤抑者外,以自已不干事,告其守令者,杖一百徒三年。推斷條有曰,犯私罪杖一百以上決杖,告身盡行追奪。雜令條有曰,王府決杖者,代以金贖云矣。白光澤杖一百收贖,告身盡行進奪,黃海道長連縣朴山驛,徒三年定配。而以道啓內辭意,具罪目,依例發遣府羅將,押送配所,何如?傳曰,允。有功議者,各減一等。
戊申九月三十日午時,上御重熙堂。右承旨入侍時,右承旨趙衍德,假注書白慶楷,記事官尹行任·金祖淳,稟事閣臣金載瓚,以次進伏訖。上曰,陞試今至幾抄耶?載瓚曰,已試五抄矣。命衍德讀公事,書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,同副承旨入侍。
傳于李時秀曰,右副承旨,與輪對官入侍。
傳于李時秀曰,右承旨入侍。
傳于李敏輔曰,右副承旨,與有司堂上入侍。
李時秀啓曰,明日大駕詣宗廟入齋室後,王大妃殿·惠慶宮問安。何承旨進去乎?敢稟。傳曰,同副承旨進去。
以吏曹假郞廳望筒,傳于李敏輔曰,實郞廳敍用,還付入直,此望筒勿施。
吏曹佐郞韓用龜還付事承傳。
吏曹口傳政事,以徐有隣爲分內醫院提調。
傳于金履正曰,發遣吏郞,諸執事淸齋與否,摘奸以來。
以北評事朴基正狀啓,慶興等邑蠲恤諸件,令廟堂稟處事,傳于金履正曰,俄見狀本,且問大臣,前此年分稟處之時,停退一款,業欲處分,而姑且遲待者,評事狀聞之未及來到故耳。今則民情,槪可想得,豈待御史之下去乎?初欲參用已例,區別分數,而更思近於零瑣,眩於知委,且與年前之彼優此劣異焉。慶興一邑之爲道內最尤甚可知,新還餉三分二停退,南北關尤甚邑折申,之次邑三分一,稍實邑則尤甚社里,稍實社里,視右例次次遞減停退,而形止使之追後狀聞事,分付,狀聞中,田稅米布云云。語不別白,只言田稅,則大同何以區處乎?慶興田稅,大同米布,特爲全數停退,南北關尤甚邑則折半,之次邑三分一,稍實邑尤甚社里,四分一停退,慶興一邑,旣命全數停退,其餘尤甚邑最難捧民人,亦許全數停退事,竝爲分付。各驛形止案,待明秋磨勘事,依狀請施行。其餘諸條,因道伯狀請,廟堂已爲稟處,竝以此意,三懸鈴行會,俾北民,恃而安土,以待慰諭使下去事,措辭令付。
金履正,以兵曹言啓曰,五衛將鄭景仁,素抱痰癖之症,當寒添劇,時月之內,無望供職,呈狀乞遞。宿衛輪番之任,不可久曠,今姑改差,何如?傳曰,允。
金履正,以兵曹言啓曰,今十月初二日,大駕詣宗廟,省牲省器時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,挾輦軍八十名,以金虎門入直軍爲之,禁軍二番隨駕,弘化門·建陽門外,各營入直馬步軍,各留五名,訓將都領隨駕,留陣置之,可也。
金履正,以兵曹言啓曰,明日動駕時,各門把守,例以入直軍磨鍊,而金虎門入直軍一百名內,八十名,以挾輦軍出用,弘化門入直軍一百名內,除留五名,以前後廂出用,故各門把守,無以分排,何以爲之乎?敢稟。傳曰,以餘數,推移分排,可也。
金履正,以訓鍊都監言啓曰,今十月初二日,宗廟擧動時,因兵曹節目,金虎門軍八十名,將官率領,挾輦侍衛,弘化門軍九十五名,南營馬兵四十五名,廣智營軍四十五名,北營標下軍三十五名,各其將官,率領赴陣,還宮後,還入直所,而竝待標信擧行之意,敢啓。傳曰,知道。
李敏輔,以禁衛營言啓曰,明日宗廟擧動時,依兵曹節目,銅龍門入直鄕軍一百十四名內,除建陽·回泰等門把守及營直五名,元入直將官率領,仍直,其餘軍兵及西營入直鄕軍四十名,本營入直,騎士二十五人,京標下軍二十八名,鄕軍三十七名內,各除營直五名,其餘軍兵,出番將官,竝爲領赴訓鍊都監都領陣,而銅龍·西營入直鄕軍及本營入直騎士,待標信擧行,還宮後,還入直之意,敢啓。傳曰,知道。
金履正,以守禦廳言啓曰,依傳敎,本廳中旬賞試才時,諸將校以下,射技入格之類,別單書入之意,敢啓。傳曰,知道。
李敏輔,以左邊捕盜廳言啓曰,本廳從事官金爀,身病猝重,勢難察任,改差,何如?傳曰,允。
李時秀,以義禁府言啓曰,趙燮·沈趾賢·丁文壽輩,各杖一百收贖,告身盡行追奪。白光澤,杖一百收贖,告身盡行追奪,黃海道長連縣,徒三年定配事,照律草記批旨內,有功議者,各減一等事,命下矣。沈趾賢十一代祖澮,佐理功臣云,功減一等,杖九十收贖,奪告身四等。趙燮·丁文壽·白光澤等,無功議云矣,敢啓。傳曰,知道。
左議政臣李性源箚曰,伏以大享隔日,聖慕益新,傳香省牲,親行有命,孝思維則,普切欽仰。臣自數日以來,偶得感冒,重觸風寒於試藝往來之際,諸症越添,委頓床席,明日陪班,蠢動末由,將無以仰瞻齋明之容,俯效駿奈之誠,義分都虧,伏枕惶隕。且臣之日前箚引,諒非獲已,而及見臺章,轉益張皇,臣不欲更費往復,以重傷大體,而緣臣罷懦,貽羞廊廟,尙可以徒恃寵靈,一味蹲據乎?伏乞聖上,遞臣難冒之職,勘臣闕禮之罪,以安私心,以警具僚焉。取進止。答曰,省箚具悉卿懇,臺章遣辭,必是生疎所致,卿何不深念自重之義,而有此箚引,重貽朝體之壞損乎?所愼固知一時微痾,安心善攝,俟少間參班。仍傳曰,此批答,遣史官傳諭于左議政。
戊申十月初一日辰時,上御誠正閣。同副承旨入侍,右副承旨,與輪對官同爲入侍時,右副承旨金履正,同副承旨李敏輔,假注書白慶楷,記事官李相璜·金祖淳,輪對官宗廟令趙恪,承文校檢白師敏,司宰僉正朴英秀,禁府都事趙厚鎭,司饔僉正朴宗榦,社稷令宋畊玉,繕工監役成雲柱,宗簿主簿李敬心,宗親府典簿李集星,漢城府庶尹丁載遠,以次進伏訖。上曰,輪對官進前,各奏職姓名職掌及所懷,可也。恪曰,職掌則五日奉審,逐日修掃,而所懷則無矣。師敏曰,職掌則本朝箋文及事大交隣文書,而無所懷矣。英秀曰,別無職掌而無所懷矣。厚鎭曰,掌奉敎推鞫,而無所懷矣。宗榦曰,無職掌所懷矣。畊玉曰,職掌則五日奉審,逐日修掃,而無所懷矣。雲柱曰,職掌則還下色,而無所懷矣。敬心·集星·載遠等曰,無職掌所懷矣。上命輪對官先退。命書傳敎曰,久曠親享,情禮缺然,事勢所拘,雖不得如禮,躬省牲器,前亦行之,明日親傳香後,詣太廟省牲省器,以此分付。上曰,明日親傳香處所,以仁政殿月臺爲之。出榻敎命退,承史以次退出。
戊申十月初一日巳時,上御重熙堂。右承旨入侍時,右承旨趙衍德,假注書白慶楷,記事官尹行任·金祖淳,稟事閣臣徐有防,以次進伏訖。有防曰,本閣畫員,只有三窠之祿,而取才入格者,例爲受食,故其外空役者居多,渠輩無以聊賴,臣意則,本廳永付司果三人祿之還付該曹窠者,移付本閣畫員,以爲輪回均分之地,恐合軫念之道,故敢此仰達矣。上曰,令該曹詳考草記稟處,可也。出擧條命退,諸臣以次退出。
戊申十月初一日酉時,上御重熙堂。右副承旨與有司堂上入侍時,右副承旨金履正,假注書白慶楷,記事官李相璜·金祖淳,有司堂上徐有隣,以次進伏訖。上敎有隣曰,北道事誠可憫,其所蠲恤等節,依癸卯例,參酌磨鍊,可也。上曰,明日出宮門路,以協陽門爲之。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大駕詣宗廟後,王大妃殿·惠慶宮,遣承旨問安。答曰,知道。入齋室後,內閣·政院·玉堂·藥房口傳問安。答曰,知道。展謁罷後,內閣·政院·玉堂·藥房口傳問安。答曰,知道。省牲省器罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
金履正啓曰,司僕寺內乘來言,捲簾取稟。傳曰,捲三面。
金履正啓曰,來初五日朝參日次矣,敢稟。傳曰,停。
金履正啓曰,訓鍊大將徐有大,以中旬賞試才事,明日慕華館出去矣。兼帶右邊捕盜大將命召及大將牌·傳令牌,何以爲之乎?敢稟。傳曰,仍佩往來。
傳于李時秀曰,左承旨入侍。
傳于李時秀曰,右承旨入侍。
信川郡守單李義鳳。
吏曹口傳,以趙岱爲德源府使。
傳于金履正曰,坐直承旨,與德源府使入侍。
以原春監司狀啓,平昌國舅祠宇完役事,傳于趙衍德曰,平昌國舅祠宇,寧越六臣祠,嚴戶長旌閭所在處,致祭,當令禮曹,擇吉草記,承旨一兩日內當下送,以此知悉擧行,而題主則道內守令察訪中,以善書人差定執事擧行,國舅祠宇祭品別單,則參以時行之制,略加存省,依此定式,兩節設行,以從近例爲定,祭物則合設,而羹飯餠麵則各設,旣合於精簡永久之義,揆以禮制,亦有可據,卿其知悉。其餘諸條,竝依狀請施行事,令該曹,今日內行會。
金履正,以禮曹言啓曰,原春監司李度默狀啓判付內,平昌國舅祠宇,寧越六臣祠,嚴戶長旌閭所在處致祭,當令禮曹,擇日草記,承旨一兩日內當下送,而以此知悉擧行,而題主則道內守令察訪中,以善書人差定執事擧行,國舅祠宇祭品別單,則參以時行之制,略加存省,依此定式,兩節設行,以從近例爲定,祭物則合設,而飯羹餠麵,則各設,旣合於精簡永久之義,揆以禮制,亦有可據,卿其知悉。其餘諸條,竝依狀請施行事,令該曹,今日內行會事判下矣。平昌國舅祠宇,寧越六臣祠,嚴戶長旌閭所在處致祭,吉日,卽令日官推擇,則平昌國舅祠宇致祭吉日,今十月初七日,六臣祠·嚴戶長致祭吉日,同月初九日爲吉云。以此日定行,而祭物及執事官,竝令本道差定進排,嚴戶長致祭時祭文,令藝文館撰出,何如?傳曰,允。
金履正,以備邊司言啓曰,慶尙監司金光默,災實分等狀啓,有草記回啓之命矣。取見其狀本,則淸道等五十三邑,置之稍實,梁山等十八邑,置之之次,仍以爲各頃條件後錄馳啓,請令廟堂,稟旨分付矣。其一,今年穡事,未免穴農,之次邑中最失農之類,另加精抄,以相當精實穀,依昨年例,分數代捧,待明年還作本色事也。其一,山倉軍餉,在前豐歲,亦無一時畢輸之例,各山城,今年當捧之穀,限折半姑爲仍留平倉事也。其一,推奴懲債,依前防塞事也。分等,依狀請施行,還穀代捧,乃是歉歲不得已之政,則當此道內均登之時,以如干被災之處,引以爲請,未免輕遽,且昨年已例,卽之次邑被災面里三分一代捧也。視此爲例,亦過分數,所當勿施,而道臣旣己登聞,則民情想必懸望,之次邑中,最被災至難捧之戶,精略抄出,限五分一相當穀許代,待明秋還作本色,軍餉之盡輸山倉,非曰無弊,而一向因循,決非設置山城之本意,今年則盡數輸納,斷不可已,以此分付,推奴徵債之姑爲禁斷,依狀請施行,何如?傳曰,允。狀辭所請,不至過濫,竝依狀請施行,若此則湖西宜無異同,城餉亦令折半輸納事,分付,可也。
金履正,以禁衛營言啓曰,賞中日時,六兩一矢,一百五十步,二矢一百四十五步以上,馬銃貫三中沒技者,啓稟直赴,曾有定式矣。今此本營賞中日時,勸武軍官閑良禹文圭,六兩三矢入格,牢子兼司僕黃尙彬,貫三中沒技,依例別單書入之意,敢啓。傳曰,知道。
同副承旨李敏輔疏曰,伏以,臣一常蔭耳。以質則樗櫟之散也,以齒則犬馬之冗也。成一老洫,無所自樹,朽癃跧蟄,萬念灰冷,惟是十數年前,出入桂坊,昵侍胄筵,爲臣平生至榮,每一回憶,如隔前生,向於臣子入侍時,存問微喘,德意鄭重,闔門惶感,至今莊誦不意,淵衷垂記,愈久愈摯,銀臺特擢之命,忽下於伶麾陛立之際,拔諸泥塗,陞之雲霄,格外恩造,曠絶今古,天牌初降,班聯皆驚,感激嚴畏,顚倒趨承,乃以糞土之賤,驟近日月之光,前席恩言,首及先故,臣以首頓地,疑若夢寐,委蛇邇列,倐有三十有餘日,寵諭特軫於舊物,視遇殆同於家人,奏對之疎猥而輒賜寬暇,職務之抛曠而曲加庇覆,或許以擺稅院規,或使之退息私次,隆恩異眷,多是夙夜諸僚之所未曾得,身被寵光,口誦德音,醉瀲灔之恩波,擎便蕃之殊錫,每自公退,與宗族鄰里,誇耀聖澤,感極而涕,不知死所,而殘齡垂盡,圖酬無階,則又未嘗不凄然而自傷也。噫,臣之所遭遇,罔非先蔭之所暨,而職名旣係非分,年限又有公格,廉防所關,豈容蹲仍,而始緣感結之忱,未敢牢辭,絡承慰勉之勤,不忍便訣,陪扈之班,起居之辰,節次牽連,訖至于玆矣。中間屢煩牌召,而違傲是懼,亦不免遲徊淟涊,則臣誠自愧,人謂斯何,今則義分粗伸矣,筋力已殫矣。名器久玷,不可以若固有也,譏議易集,又不容恬然視也。顧臣去就,復雖欲不犯逋慢之誅,其何可得哉?又自昨日班退之後,重觸寒感,身瘁之餘,症形忒苦,委頓床席,蠢動無望,玆敢不避猥越,略具短籲,仰煩崇嚴之聽。伏乞聖上天地父母,念臣感祝之忱,察臣疾痛之呼,亟遞臣職,以安私心,不勝幸甚。嗚呼,此生此世,報德何由,結草之願,惟期他日,臨疏涕隕,不知所云,臣無任屛營祈懇之至,謹昧死以聞。答曰,省疏具悉。年已滿,一出不可復入,爾其勿辭,調理察職。
戊申十月初二日卯時,上詣宗廟,親臨省牲省器,入侍時,左承旨李時秀,右承旨趙衍德,左副承旨尹行元,右副承旨金履正,同副承旨李敏輔,記事官金孝建,假注書白慶楷,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修·鄭東浚,待敎尹行任,以次隨駕。上具翼善冠·衮龍袍,乘輿出協陽門,駕至仁政殿,降輿詣月臺傳香所,行元以香跪進,上受之,跪授初獻官,初獻官判府事兪彦鎬,跪奉以出,上詣祗迎所,祗迎訖,上乘輿,出仁政門外,降輿乘輦,出敦化門,詣宗廟前降輦所,降輦乘輿,入廟大門,降輿御齋殿,改具冕服,詣太廟就板位,行四拜禮,仍詣廟內,奉審訖。上曰,本署提調戶禮堂入侍。賤臣承命出,與宗廟提調李,戶曹判書徐有隣,禮曹判書李在簡,偕入。上奉審英宗大王辛丑玉印,紅紬四幅,外袱改備庚申尊號玉冊,庚申尊號玉寶,壬申尊號玉冊,壬申尊號玉寶,丙子尊號玉寶,壬辰尊號玉冊,壬辰尊號玉寶,丙申尊號玉冊,丙申尊號玉寶,丙申上諡金寶,已上無頉貞聖王后辛丑玉印,紅紬四幅,外袱改備丙午金寶,庚申尊號玉寶,壬申尊號玉冊,壬申尊號玉寶,丙子尊號玉寶,丁丑上諡玉冊,丁丑上諡玉寶,壬辰尊號玉冊,壬辰尊號金寶,甲辰玉冊,已上無頉眞宗大王乙巳竹冊,乙巳敎命,乙巳玉印,己酉諡竹冊,己酉諡玉印,丙申竹冊,丙申銀印,丙申追上玉冊,丙申追上金寶,已上無頉孝純王后丁未冊嬪竹冊,丁未冊嬪玉印,丁未敎命,乙卯玉印,壬申諡竹冊,壬申諡玉印,丙申竹冊,丙申銀印,丙申玉冊,丙申金寶,已上無頉訖。仍詣尊所及祭器所奉審,仍詣永寧殿,就板位行四拜禮,詣殿內奉審。上曰,本署提調戶禮堂入侍。·有隣·在簡承命入。上奉審明宗大王乙酉金寶,無頉仁順王后乙酉金寶,外袱紅紬單袱改備元宗大王甲戌玉寶,無頉仁獻王后壬申玉寶,無頉訖。還御齋殿,改具金冠朝服,詣省牲所,省牲訖。上曰,祭報府入之。行元跪進。上曰,初獻官入侍。彦鎬承命進前。上曰,拘於事勢,雖未將事,而不任缺然,卿須申飭諸執事,各別虔誠,無或有怠慢之弊好耳。彦鎬退出。上還御齋殿,改具翼善冠·衮龍袍。還宮時至,上乘輿出齋殿。命書傳敎曰,嗣服後,各室冊寶奉審,自戊戌冬享親行時,至今年冬享,攝行,幸而告完,今後依定式,間三年自壬子春謁,又當次次奉審,以此載之本署儀軌祀享儀式,守護凡節,以至廨宇修葺,守僕隷講等事,無不銳意修擧,廟官柳曾養,效勞爲最,伊時則因其久任,頗有成效,其後徒有久任之名,未見責效之事,如是而安得不生疎,安得不蒙昧乎?時官中,直長沈周賢,擧行頗甚勤幹,仍爲久任,雖於出六之後,仍陞令窠,而守令除講,詞訟勿拘,亦依前例爲之事,分付,尋常效勞,猶有記錄之擧,況莫重處莫重事乎?惜其人已故,不得復用,廟官柳曾養,如有子,年紀已屆,蔭仕調用,十年之間,奔走之勞,宜有軫念,奉審時,廟內擧行事知守僕等,令該曹,米布從厚題給。駕出廟大門,至乘輦所,降輿乘輦,由敦化門至協陽門外,降輦乘輿入內,諸臣以次退出。
戊申十月初二日午時,上御重熙堂。右承旨入侍時,右承旨趙衍德,假注書白慶楷,記事官尹行任·金祖淳,以次進伏訖。上曰,戶曹判書入侍。賤臣承命出,與戶曹判書徐有隣,偕入進伏。上命書傳敎曰,摠管之寶劍望懸頉,以冀其因此許遞,誠一痼弊,而年前因兵判所奏,已有申飭,至於今番寶劍摠管李聖圭事,尤萬萬駭然。昨日受點,到曉稱頉,雖未知實病之如何,揆以事面,焉敢若此。當該摠管,爲先罷職,下義禁府推考,此後非公故應頉外,懸註則政院切勿捧入,敢以有頉二字,懸註之無於例之謬例,斯速釐正,設或有眞箇實病,宗臣文宰武將以上,受點後上疏或擔羿到闕下,言送政院,猶之,可也。武臣亞將閫帥呈辭,或擔到言送,亦可也。焉敢於未受點非呈辭上疏,徑自稱頉書入乎?該房知悉。更爲嚴飭摠府。又命書傳敎曰,今日侍臣班,意謂進參,欲爲召見,聞承宣言,知其不參,向來坐枳,到今特滌復用之後,義不敢以情勢言,而不入直不參班,不設庠試,館職一窠,無異權減,此分義乎,道理乎?屢次申飭,徒損國體,校理李義鳳,信川郡守除授,當日辭朝,時任郡守,遞付京職。以刑曹德源府使崔重敎,移義禁府處之事,回啓啓目,命書傳敎曰,觀於北伯査啓,與臺章,雖無十分不爽,一二擧措疵政,足可推知,此時本道守令,不可不另擇,迎送雖有弊,遲待照勘,反有曠官之害,爲先罷黜,其代,令該曹口傳擇差,待下批使之當日辭朝,仍令給馬下送。命退,諸臣以次退出。
戊申十月初二日酉時,上御重熙堂。坐直承旨與德源府使入侍時,右副承旨金履正,假注書白慶楷,記事官李相璜·金祖淳,德源府使趙,以次進伏訖。上命進前,敎曰,德源素稱難治之中又値大無之年,必也益懋乃心,期有實效,可也。命讀七事,讀之。上曰,德源府使,一司除署經。出榻敎命先退。上曰,同副承旨留院上疏入之。出榻敎賤臣承命持入。上命書批答訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
金履正啓曰,宗廟大祭後,臣以祭器洗滌及廟庭修掃事,進去下直之意,敢啓。傳曰,知道。
金履正啓曰,平昌郡國舅祠宇·寧越六臣祠·嚴戶長旌閭所在處,遣承旨致祭事,命下矣。何承旨進去乎?敢稟。傳曰,右副承旨進去。
傳曰李時秀曰,左承旨,與信川郡守入侍。
傳于李時秀曰,大臣有司堂上,直閣入侍。
金履正啓曰,領議政金致仁,左議政李性源,右議政蔡濟恭,有司堂上徐有隣·李在簡·鄭昌順·李秉模,直閣鄭大容,依下敎來待矣。傳曰,入侍。
有政。吏批,判書鄭昌順,參判洪秉纘進,參議曺允大,牌不進,右副承旨金履正進。以李殷模爲校理,徐有寧爲知敦寧,李文源爲宗簿提調,李之珃爲典籍,黃顯基爲光陽縣監,林道浩爲東學校授。
兵批,判書李文源進,參判具㢞病,參議宋瑛病,參知柳誼入直,左承旨李時秀進,李秉鼎爲都摠管,金箕昇·李尙履爲五衛將,黃翼振爲忠壯將,李宗爀爲都摠都事,李鎭璧爲江華中軍,僉知單金錫憲,副司果尹行儼,副摠管李秉鼎。
傳于李時秀曰,坐直承旨入侍。
以北評事狀啓,慶興飢民,更加精抄,排巡接濟之意,知委本府事,傳于李時秀曰,目下民勢旣如此,則何待慰諭御史下去,北關最尤甚穀少邑,令道伯,無論關北稍裕邑,南關隣近邑,先卽拮据,至於北關賑穀,御史旣請交濟穀二萬石,已許施行,將行會,先以此意,三縣鈴分付道伯評事處,南關新還餉之分數停退,舊還餉之全數停退,稅大同奴婢貢之分數停退等事,其他蠲減條件,因特敎因擧條,或已行會,或未行會,到卽曉諭民間,俾各恃以安接。萬一守令,遲滯宣布,現發於按査之行,該守令當重勘,卽令廟堂,措辭嚴飭,俾小民無或有不聞知令前輸納之弊。
趙衍德,以漢城府言啓曰,因中部居沈光彬,其父年九十加資事上言,本府草記批旨內,問于該道,下批事,命下矣。沈光彬父守銀之名字相左,抄啓時,遺漏委折,詳査回移事,知委原春道矣。卽接本道監司移文,則守銀名字相左事,守銀在淮陽時,自壬午式至庚子式,以先捧入籍,乙酉式,以壽啓入籍,移居金城後,祭卯式,始改以守銀入籍,而四祖則前後籍無異同,年歲則今果爲九十四歲,至於丙午·丁未老人抄啓時,遺漏事,守銀旣不在淮陽,而移居金城,其移居,只爲一式,則不可以單帳籍,遽然憑信,故置而不論云矣。今以道臣査移觀之,一守銀而三變其名,雖極可駭,此則專由於峽民蚩蠢之致云,而且其兩邑帳籍中,中祖年歲,旣無差錯,則不可以名字之相左,置而勿施,依傳敎加資下批之意,分付該曹,何如?傳曰,允。
金履正,以兵曹言啓曰,五衛將李晟,素抱風病,當寒添劇,時月之內,勢難供職,呈狀乞遞。宿衛輪番之任,不可久曠,今姑改差,何如?傳曰,允。
李時秀,以兵曹言啓曰,去秋等能磨兒考講時,都摠府經歷李運春,都事安百漢,訓鍊院僉正李東榮,判官李海容·具達遠,主簿李潤瑞,武臣兼宣傳官鄭宅昌·權就一·李潤默·具弘漸,部將牟應麟·洪格·黃處中,守門將金光屹·鄭惟輟,通禮院引儀安秀民等,一次不通。禮賓寺主簿金星白,內贍寺主簿高殷泰,都摠府經歷李國培·李彦瑛,訓鍊院僉正尹芮基,主簿沈擇之·鄭宅慶,武臣兼宣傳官李垸·白泓鎭·李榮大·金志學·成夏鎭·李厚培,部將沈尙之·鄭治臣·崔光烈,守門將朴東旭·陳景文·李長炫,軍器寺主簿金益喆等,二次不通。武臣兼宣傳官鄭景龍,三次不通。訓鍊院判官具載敬,武臣兼宣傳官李漢圭,守門將南耆喆等,四次不通。武臣兼宣傳官張允誠,部將金命復等,五次不通。依定式,一次二次三次不通人,從重推考,四次五次不通人,越俸一等,何如?傳曰,允。四五次不通人越俸置之,竝拿處,可也。
金履正,以奉常寺官員,以都提調·提調意啓曰,東籍親耕田所種稻打作,則所出爲三石十四斗,豆打作則所出爲二石六斗,皮唐黍打作,則所出爲七斗之意,敢啓。傳曰,知道。
李時秀,以刑曹言啓曰,昨日動駕時,西部居匠人洪聖潤等,擊錚於衛外,所當捧供以入,而月前聖潤等,以得參鑄所事,猥越呼籲,故臣曹,以原情勿施,考律重繩之意,草記入啓,而只命勿施,特出寬典,則纔過一朔,又此煩籲,揆以民習,萬萬痛駭,此等之類,不可循例勘罪而止,狀頭洪聖潤,依律定配,何如?傳曰,允。
李時秀,以刑曹言啓曰,昨日動駕時,京畿高陽居良女趙召史,擊錚於衛外。故取考其原情,則以爲其夫姜厚奉,以興陽縣稅船沙工,率監色沙格十三名,稅米元上納九百九十四石零,竝船價米,三月裝載,六月到京江,長霖連注,潦水漲滿,船觸稜巖,一船裝載,盡爲水沈之時,倉官適在倉栧,見此舟覆,使江頭雇軍,拯出一千一百八十三石,每石捧價三兩八錢,發賣民間,元上納,旣已準數畢納,則至於船價米,其夫所當次知,而戶曹初不出給,反以無名色七十餘石,上納之意,移送刑曹,下囚典獄,完決無日,久囚獄中,一日一食,尙難得之,令該曹核其事實,生出獄門云矣。莫重稅船之到江致敗,實是前所未有之擧。故該曹,以故敗情節,待用刑嚴覈得情,草記蒙允後,監色沙格等,移送臣曹。又以未拯米之爲七十餘石,文移督捧,則渠以未畢納未勘處之罪人,幻其事實,縱妻呼籲,究厥罪狀,尤極巧惡,其妻自臣罪,照法嚴勘,何如?傳曰,允。
李時秀,以刑曹言啓曰,昨日動駕時,京畿抱川居良女崔召史,擊錚於衛外。故取考其原情,則以爲渠夫金光運,年邁七十,且有百二歲老母,菽水無繼矣。素親南毅鎭·田雨顯等,稱有田畓放賣處,汝若以畓主一言對答,則必得厚利,百般叮囑。故渠夫,本昧世事,卒口肯諾矣。上年十一月,毅鎭等,以僞造賣畓罪,現捉,累延渠夫,迄今滯囚,畓主一款,雖爲罪案,僞造顚末,實無參涉,亟令該曹,分揀放送云矣。光運興南毅鎭·田雨顯等,僞造印信,盜賣田畓,待用刑推覈次,方在嚴囚,而稱以爲夫,猥濫呼籲者,極爲痛駭,自臣曹,考律嚴勘,何如?傳曰,允。
李時秀,以刑曹言啓曰,慶尙道龍宮縣殺獄罪人張龍大獄事,因判下,令本道更査事,今七月二十一日發關,而今已過限,尙不封啓,當該道臣,爲先推考,何如?傳曰,允。
李時秀,以刑曹言啓曰,昨日動駕時,全羅道全州居幼學李徽鑑,擊錚於衛外。故取考其原情,則以爲渠父基正,己亥因臺疏,竄配渭原,在於渠叔基敬,遭堂疏坐謫數月之後,而渠從兄德鑑上言,特令大臣獻議,罪名蕩滌之恩,先及於渠叔,渠父則以殘蔭罷散之蹤,不過爲渠叔之孤注,然而有罪無罪,天日在上,而渠父十年絶塞,尙戴覆盆,氣息奄奄,朝暮將盡,亟令渠父,生還故土云矣。其叔基敬,向蒙曠絶之澤,至有蕩滌之恩,則又此呼籲,請放其父者,揆以隄防,極爲無嚴,原情勿施,自臣曹嚴勘,何如?傳曰,其叔蒙釋於身後,爲其子者,爲渠父,欲被一視之澤,不可謂之干恩,而姑且退待事,嚴飭分付,放送,可也。
李時秀,以刑曹言啓曰,昨日動駕時,忠淸道黃澗居馬兵金老郞金,擊錚於衛外,故取考其原情,則以爲渠等所居安寧·寶賢兩里鄕廳,假稱除役,春秋每收六兩錢,民耕結卜,以穀物預捧,乘値凶年,奪畓三十五斗落,定式鄕屯後,賭地租二十餘石每年秋收,兩里中量字畓五結餘數,福字田畓四結餘數,稱以立案起墾,一斗五升隨卜收取,卜多者十餘石,卜小者六七石,故去甲午年,兩里民,離去陳廢,則鄕任,革罷養戶,誘納五升穀於一卜之地,而民若拒納,杖囚督捧,去甲辰鄕任朴思稀等,年分看坪時,兩里田畓,皆稱鄕屯,別錄案冊,使不得賣買,故居民,齊訴監營,題辭極嚴,則甲辰·乙巳兩年,鄕廳不得收稅,至丙午,鄕任朴思稀等,更擧前習,甲乙未收督捧,故又爲齊訴,則自營門,捉致座首孫厚振,鄕任朴思稀·孫厚觀·閔昌烈等,詳考量案及文券,明知鄕所輩抑奪之狀,四人等,各嚴刑,其僞券營上後,決立案成給渠等,而今二月朴思稀等,誣訴營門,定査官於懷德,則不問曲直,畓券文案,奪置紙筒,決給於鄕廳,永作鄕屯,乞令推給,所謂鄕廳仰屬洞內之規,春秋六兩收納之事,竝爲革罷云矣。係是四件外事,所當勿施,而果如原情,則鄕廳之勒奪作屯,査官奪券反案,無怪其稱冤,令道臣,詳査決給後,狀聞其猥越之罪,自臣曹,考律重勘,何如?傳曰,允。
正言柳疏曰,伏以臣空疎迷闇,無所肖似,寵命荐辱於耳目,愧懼徒積於尸素,居常懍惕,若隕淵谷,見職虛縻,亦已閱月,而未嘗出言論事,以效一日之責,古人所謂飽食終日者,正爲臣道,顧其才識淺短,雖欲指陳得失,而其於螢爝之莫補於太陽,涓涔之無益於河海,何哉?然而聞見可及,妄有憂嘆者,竊附相規之義,仰瀆蓋高之聽。伏乞聖明,勿以人微而廢言焉。易曰,開國承家,小人勿用,此正爲扶安縣監李羽晉準備語也。以其奸黠之性,兼有側媚之態,東西趨附,甘作傳令之卒,晝宵揣摩,罔非饕利之事,出沒逆偉之門,托爲敢死之士,威勢之藉賣,莫敢誰何,氣欿之簸弄,無所顧忌,如渠卑微之閥,蟣蝨之賤,雷肆之淸銜,瀛館之極選,惟意兠攬,平步做去,則凶徒之極爲吹噓,將欲何用?擧世之公傳唾罵,恬不知恥,及夫座主之敗,倖逭黨與之誅,則在渠道理,固當縮伏自靖之不暇,而乃反依舊跳踉,左右閃忽,外售聲討之論,內有顧戀之意,其見利忘義,背公死黨之習,誠不忍正視,且況其家之富饒,衆所共知,腴邑遞歸,纔過數歲,而至以菽水難繼,肆然乞郡,謂天可欺,敢干錫類之恩,究厥所爲,節節痛惡,此而不論,則實有難言之慮,不測之憂,凶國害家,恐非別人,臣謂李羽晉改正三司之望,亟施屛裔之典,斷不可已也。且典牲直長朴宗祿,人旣麤鄙,性又憸邪,家庭悖子,科場亂賊,爲世指目,厥惟久矣。一番充軍,行事可知,百計鑽穴,惟利是趨,及夫仕籍之濫通,而意慾無厭,惡習不悛,昏夜奔走,惟事龍斷,譸張謊說,罔非害人之謀,惎間親知,要爲納媚之計,有識之竊歎,世道之貽害,容有極哉?目今化理淸明,朝著寧靖,如此之類,不可以官卑而不論,臣謂朴宗祿,施以邊遠定配之典宜矣,臣於昨年,待罪宗廟令,不無一二愚見,敢此附陳焉。春秋奉審修改後,莫重祭器之葺補,專委於守僕之手,虛實之相蒙,姑舍是,道理之屑越,莫此爲甚。臣意則本署久任郞廳,與戶·工曹郞官,眼同修補,以重事面焉,罷祭後餕餘,每爲混奉於祭器庫,而及其飮福分膰之時,半日騷撓於肅敬之地,揆以事體,亦極十分未安,臣謂徹床後,餕餘,還奉于典祀廳,以爲分膰之地,恐合事宜,而凡此數事,俱係變通,下詢大臣與提擧,昭詳講確,務歸至當宜矣。抑臣於均廳事,又有所駭歎者,本廳各樣稅納,所關不輕,國家經用,專靠於此,則固當謹其出入,無或虧欠,而比年以來,該色郞廳,初不隨到隨捧,卽出尺文,留置外庫,經年閱月,一任等牌輩之作爲囊橐,恣意幻弄,其爲逋負,殆過數萬,今始摘發,尙未準捧,許多歲入之公貨,反歸此輩之私用者,事之驚駭,莫此爲甚。臣謂元犯等牌,移送法司,刻期懲捧,溯考犯逋年條,慢不覺察之前後郞廳,一竝拿問,施以不謹典守之律,其中數三郞廳,非徒不能禁飭,乃反私自貸用,傳說喧騰,事涉擅弄,宜令該廳,査實現告,照律重勘,斷不可已也云云。答曰,省疏具悉。李羽晉事,論人不當若是迫切,且非指贜執跡之說,非爲其人恐啓挾雜濫從,施非可論。朴宗祿事,不惟莫曉其裏面事情,幺麽末官,何煩朝家處分附陳兩件事,大臣纔自筵退,禮判往見問議後,草記,均廳稅納逋欠事,謬例未知始於何年,雖難一一追勘,爾言旣若此,元犯事依施,前後不察郞廳事,亦爲依施,均郞私用人事,誠有是也,極爲駭然。爾其勿辭察職。
戊申十月初三日辰時,上御誠正閣。左承旨與信川郡守入侍時,左承旨李時秀,假注書白慶楷,記事官李相璜·金祖淳,信川郡守李義鳳,以次進伏訖。上敎義鳳曰,久後見之矣。義鳳泣對曰,臣之得保喘息,至有今日,莫非我聖上曲庇偏護之澤,感泣之外,無他仰達者矣。上曰,年今幾何?義鳳曰,五十六矣。上曰,下去須善爲之也。命時秀宣諭訖,仍命先退,義鳳退出。上命書傳敎曰,今聞有入侍之命,而卿則不爲簉朝云。未知所愼加減何如,而一時表症,想臻勿藥,北道蠲恤事,有下詢者,且於禁營中旬賞單,纔已啓下,軍校之許久等待,亦不可不念,民國重事,卿豈可言私,卿須諒此,如可强也,必卽簉朝,本營頒賞,亦於明日爲之事,遣史官,傳諭于左議政。命退,承史以次退出。
戊申十月初三日巳時,上御誠正閣。大臣有司堂上入侍時,領議政金致仁,左議政李性源,右議政蔡濟恭,戶曹判書徐有隣,禮曹判書李在簡,吏曹判書鄭昌順,刑曹判書李秉模,慰諭御史鄭大容,左承旨李時秀,假注書李貞運,記事官李相璜·金祖淳,以次進伏訖。上曰,右副承旨入侍。賤臣承命出,與右副承旨金履正,偕入進伏。致仁等曰,朝氣頗寒,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。致仁曰,昨日動駕,時刻太早,當此初寒,恐有妨於節宣之道,下情誠不勝悶迫矣。上曰,有冊寶奉審之事,不得不夙駕矣。上曰,左相事誠過矣,獨不念朝體之重耶?性源曰,不但有賤疾,揆以廉隅,實難抗顔矣。上曰,臺言,歸之生疎好矣,何乃自巽之至此,朝廷之不尊,未必不由於是矣。性源曰,臣雖疲然,豈爲臺言,至於煩懇乎?精力病狀,轉益難强,惟望體諒之恩矣。上曰,過矣。領·右相之意,何如?致仁曰,臺臣初疏,不必爲引,而再疏則顯有抑揚之意,似不可無箚引矣。至於宋載經疏,則只是自服也,尤不當引義矣。濟恭曰,臣亦俄者言於僚相,初箚則過,而再箚則似不可無矣。上曰,僚席之間,所見之各異如此,如此而安得使朝廷尊乎?予意則終涉太過,玆以面諭,須念朝體,勿復爲引,至於重臣再疏,予未得見,措語果何如云耶?致仁曰,臣亦未見,而似無別語矣。上曰,予之所大懼者,朝廷之因此不尊也。頒賞亦係重事,須卽擧行,更勿過引,領·右相,亦以此曉解好矣。性源曰,前後筵席,屢已陳懇,人言之外,疾病誠難强,懇乞體諒矣。上曰,豈有體諒之理哉?如是相持,徒傷事面而已。命書傳敎曰,寧越致祭承旨,先詣莊陵,陵上丁字閣碑閣,奉審形止,仍卽狀聞。上曰,有何覆奏者乎?致仁曰,廟堂事,幾皆回啓,而海西分等狀,纔入來矣。致仁曰,此黃海監司李敬倫災實分等狀啓也。谷山等四邑,置之尤甚,康翎等八邑,置之之次,延安等十一邑,置之稍實,仍以爲元劃災一千結外,不足災四百五十三結五負三束,及綿田災五百三十七結七負二束,特許加劃,後錄條件,竝請令廟堂,稟旨分付矣。其一,當此田穀之失稔,新舊還竝納,實有騷擾之慮,稍實之次邑,舊還當分數徵捧,而尤甚邑舊還,限明秋停退事也。其一,黍粟,通一道判歉,本色責納,其勢末由,尤甚邑三分一,之次邑四分一,以精實穀,準折代捧,待明秋還作本色事也。其一,牙兵入防,其弊不些,特許停止事也。其一,推奴徵債,限明秋防塞事也。分等,依狀請施行,災結加請,雖似不多,其實則海西畓結,不過萬五千結,而道路傳聞,皆稱登稔,則元劃災二千結,似無不足,而道臣所請如此,二百結,更令加給,綿農被歉,宜所軫念,綿田災五百三十七結零,特爲準許,尤甚邑舊還停退事,黍粟尤甚邑三分一,之次邑四分一準折代捧,待明秋還作本色事,牙兵入防停止事,推奴徵債防塞事,亦竝許施爲宜,以此分付,何如?上曰,左·右相之意,何如?性源曰,臣之待罪海營時,請災之數,亦過二千,今此道臣所請四百之數,似不至過濫矣。濟恭曰,海西畓總,原數不過一萬五千結,而今年畓穀,不至失稔,前給一千結外,若加給二百,則似可免白徵之患矣。上曰,禮判曾經海伯,亦陳所見,可也。在簡曰,以畓總論之,則一千二百餘結,亦不可謂不多,而海州·延白等處,素多舊初不,今此加請之數,似不爲過濫矣。上曰,禮判所奏如此,於卿意,何如?致仁曰,所謂舊初不名色,諸道皆有之,奚獨海西而已乎?然重臣之言如此,其在寧失於民之義,二百結外,加給五十三結零,似好矣。上曰,依爲之。出擧條致仁曰,北關舊還,稍實邑外,似不可擧論,以此分付,何如?上曰,依爲之。出擧條致仁曰,守·摠兩營狀啓舊餉還徵捧事,纔已覆奏依施,而近聞畿農消息,及其收獲,所出無實,大不如向來傳說,然則兩營請捧之舊還,未免過多,就其元數內三分一,減捧似宜,以此分付,何如?上曰,左·右相之意,何如?性源曰,臣亦無異見矣。濟恭曰,當初覆奏,臣則固慮其或爲過多,領相之減數改請,其意誠好矣。上曰,依爲之。出擧條上曰,各營砲放之貫三中者,皆爲十人,少不下八人,而禁營則只有一人,禁營才藝,遜於他營而然乎?性源曰,得中者果止一人矣。致仁曰,向日右相所奏故相李浣之言,誠好矣。中旬本爲試藝,兼寓慰悅,而近來則只爲慰悅,禁營中旬之務精誠好矣。性源曰,禁營勸武,無一人入格,事涉埋沒,故都監勸武之善射者,臨時傳令,僅得一人入格矣。上曰,中旬,都監爲主,禁·御兩營次之,守·摠兩營,則時因特敎擧行矣。今則請得賞木,比例於都監,誠極無謂,此後則無得如此之意,卿宜提飭矣。致仁曰,守禦使金鍾秀送言,以爲南漢軍官,春秋都試,昨今年皆未設行,今則八道兩都,皆已設行,南漢不宜異同,仍要臣經稟,故敢達矣。上曰,使之設行,可也。出擧條致仁曰,同文彙考校正譯官崔猉齡,有令本院草記論賞之命,而考之院例,堂下譯官,則固有高品付祿等施賞之規,堂上譯官,則加資外,無可施之賞矣。臣於猉齡事,欲一仰稟而未果,諸學譯官,不以本院事而以他技,自他司覆奏加資者,向在乙丑·辛未間,先臣,再次筵達,還收加資,出擧條申飭,爲本院定式,則猉齡不有院規以公廨修補之勞,至被加資之典,駭妄甚矣。事不在於目下,故雖不請罪,其加資則不可不還收,故敢達矣。上曰,依爲之。而校正之勞,當施何賞耶?致仁曰,馬帖似過,弦弓似宜矣。上曰,左右相之意,何如?性源曰,施以弦弓之賞,似好矣。濟恭曰,弦弓之外,似無可施之賞矣。上曰,依爲之。出擧條致仁曰,臣之兼帶譯院都提調,累煩私懇,未蒙允兪,臣固惶恐,宜不敢更達,而第今各學等第,多有見窠,不但公而有掣肘之端,渠輩缺望,尤有甚焉,而以臣疾病精力,萬無試取塡闕之望,須速變通,庶免益滯,特加體諒,臣實顒俟。上曰,左右相之意,何如?性源曰,臣於該院事所昧昧,而臣之從兄,年前兼帶時,聞之則,果多事矣。濟恭曰,領相陳懇雖如此,遇事則聰明精力,靡或不及,恐不必副其懇矣。上曰,卿懇旣若此,特許所請,左相爲都提擧,斯速設行,俾無等待之弊,可也。出擧條上曰,禹禎圭疏中髢䯻一款,有爛商回啓之敎矣。其果何以爲之耶?致仁曰,髢䯻之弊,夫孰不言,昔年施禁而旋弛者,蓋以可代之無洽好物事故耳。今自上特下傳敎,嚴禁髢䯻,其可代者,亦爲明敎,則無論士夫閭巷,自當遵行,一番定制,痼弊可以永除矣。性源曰,髢䯻一事,實爲目今痼弊,不可不及今變通矣。濟恭曰,臣於髢䯻一事,業欲一陳所懷,而頃問領相,則領相有持重之意,故姑且趑趄,而實有耿耿者矣。蓋見今莫大之弊,蔑有加於髢䯻者,委巷之間,雖儒生至窮之家,非六七十兩錢貨,無以買賣,如欲成樣者,則不得不費了數百金,其勢賣田賣宅之外,無他道理,而有可賣之田宅者,亦幾人乎?以故,有子者,雖或娶婦,以其不得爲髢䯻,無以捲髪婚嫁,六七年之間,不得行見舅姑之禮,以至廢倫者,指不勝屈,聖上深居九重,豈知其弊之若是之痼乎?今當宵旰孜孜,勵精圖治之辰,凡有民瘼,雖絲毫之微,盡心除去,如恐或遺,而乃於此莫大之弊,未有明命,有若置之於無奈何之域者,抑獨何也?諸議以爲爛商可代之物,然後始可行之,然所謂可代者,人見各自不同,雖經歲閱年,萬無歸一之理,若自上斷然決定,使一國之內,不復戴髢䯻,則可代之物,特節目間一號令間事,不如是,則臣恐今日明日,未有究竟之期矣。上曰,有司堂上,亦陳所見,可也。有隣曰,髢䯻誠爲目下痼弊,而況有先朝已行之禁,到今申明,孰敢不不可,但代用一款,議者携貳,先講代用之制,仍著禁髢之令,恐合事宜矣。在簡曰,髢䯻之弊,不可不及今變通,而況以繼述中一事下敎,惟在斷而行之耳。昌順曰,臣於日前賓對時,亦以此事,有所酬酢於大臣者,領相之意,亦非以爲不可禁,而但可代之制,未有的定,故有所持疑,苟欲祛奢,莫先於此,臣以大僚酬酢,傳於諸宰,則莫不聳聽皆言當禁,諸宰之言如此,則一世之議,可以推知,家長之見皆然,則婦女之論亦必無異,髢䯻之當禁,孰不以爲然乎?雖是婦人之服,亦係儀章之制,不可各從所好,人各異製,博詢群議,從長折衷,可代之物,永爲定制好矣。秉模曰,髢䯻之弊,難以勝言,臣豈有他見,先定可代之物,斷而行之,則繼述之德,孰不欽仰乎?上曰,右相之言,不但的確,予之必欲復舊制,前此筵席,屢示微意,此無他深意,在於明聖志紹盛烈,何謂明之,大抵中撤之本非聖意,自右相以下逮事而及聞者,孰不知其委折乎?伊時逆賊麟漢,敢以宮樣等語,乘間創發,上以侵犯,下以鉗制,於是乎,筵臣莫敢有異辭,禁遂弛而令遂廢,此蓋賊麟,貪慾無比,僭奢又無雙,至於加髢之大其制侈其式高其䯻,自謂有素癖,故去侈去䯻之禁令,心常不平,畢竟有此沮格之擧,卽此一節,無臣分可知,況以事理言之,同氣之間,兄則仰贊,弟則請罷,是不但朝廷之罪人,抑亦私室之悖弟,雖小於此之法制,聖斷赫然,令甲一定,則爲群下者,有不敢較計於些兒見聞之生熟,而輕加雌黃之論,況以濫腸猾手,患不能窮其所慾,必欲壞敗而後已。予則曰,惟此事,賊麟可誅,今方別下傳敎,申復舊制,沿革顚末,須有一番敷示後生少年之未詳事實者,庶得以知所未知,聞所未聞,初欲含忍,今予不言,今人孰肯言之,先以此擧條,頒示朝紙,俾各曉然,可也。出擧條上曰,予以此事,久已有定,而未及發說矣。減布濬川,卽我先大王盛德至意,而禁酒互婚罷髢,此三事,亦出於我先王保世臣爲生民之至仁聖意,而禁酒則因厚謙祀玆酒之言,旋卽還寢,罷髢則因麟漢宮樣之說,亦復不行,禁婚則亦因龜柱之言而還寢,不得如減布濬川之遂爲定制,此豈我先王本意哉?予嘗痛之,思所以明聖志紹盛烈,而禁酒禁昏,有難遽行,獨髢䯻一事,不可不及變通,宮樣云云。豈成說乎?君上之所御笠子,朝臣士庶,亦皆通着,獨於簇頭里,何嫌宮樣乎?當時豪貴之家爭相務勝,一髢之費,或過千金,而其中麟漢之家爲尤甚,故以其僭侈之心,肆發脅持之說,遂使我先王祛奢爲民之至誠美制,有始無終,寧不痛哉?以是之故,常所耿耿,今則予意已牢定,而姑未博詢,故尙此遲之矣。大抵去髢一事,終歸崇儉,決無益奢之理,一罷之後,則決不撓改,各思可代之物,可也。致仁曰,不必以某物代之,自朝家知委,但禁髢䯻,則自當有代之者矣。有隣曰,雖是婦女所着,不可無指一的定,以成一王之制矣。上曰,簇頭里最好,而此則燕居所着,至於盛服,則亦當有收飾之流,自今以後,上自命婦,下至公私賤,無得以別䯻加於頭,然後法始可行,此則予當有別下傳敎,而擧行條件,自備局爛議成節目以進,可也。亦不可今日出令,明日設禁,自亞歲,京外貴賤,一竝除之,則其間足可準備他物,以此爲定好矣。命書傳敎曰,加髢之禁,一言而蔽之曰,亟可復也,天下無萬全之法,亦無兩便之事,予於是禁,獨以爲反是,由奢入儉,非萬全乎,用夏變夷,非兩便乎?況吾先王成憲,而未克永遵而久傳,卽予耿菀輪囷,嘗欲復其舊而後已者。於乎,先大王五十年神功大業,非予小子所敢模劃,而謹稽成憲之大者,其目有五,曰減疋也,曰濬川也,曰禁酒也,曰互婚也,曰去髢也。上二件,擧而措之,累數十年,民蒙字恤之澤,人免沈墊之患,而下三件之暫施旋格,非出先王本意,攷之國乘,可按而知之,然行酒,重祀典也,重民命也。禁亦聖德,行亦聖德,決不敢更或議到,互婚利害,姑未敢質言,最是宜革而易祛者,莫勝於加髢。故曰禁加髢,卽明聖志紹盛烈之一端云爾。然因廷議之不一,齎志多年,迄今因循,近幸鴻臚抗論,端揆繼陳,予一聞而㸷然,再聞而渙然,今筵乃歷詢大臣諸臣,斷以決之,大抵加髢之爲樣,見於禮經乎,法書乎?溯其本,本非美制,始也緝髮之容,便成重首之飾,爭尙夸大,滋致翔貴汰靡者,不顧傾産,貧窶者幾至廢倫,弊斯極矣。在所矯救,國中婦女加髢,一切草祛,祛髢專爲祛奢,制雖殊而飾如舊,烏在乎申令之意,若其禁制與代式,付之廟堂,定成事目以聞令行日字,京師限以陽復日,諸道限以關到後二十日,莫曰婦女服飾無關於政治,惟予斷斷苦心,在於明聖志紹盛烈,此六字,而從今以往,可以由奢而入儉,用夏而變夷,奚但搢紳大夫之怵惕榮幸,感欣交中,雖在婦人女子,亦庶幾風動而影從,豈不誠休哉美哉?法令輒以不持久爲口實,而令出惟行,不惟反,金石可泐,此禁不可弛,凡厥臣僚之立予朝者,孰敢更以加髢一事煩聞乎?典則已完,期日且定,令後不從令者,家長坐罰,卽有司存焉,咨爾中外臣庶,須各聽悉,莫犯邦憲。上曰,北路事情,猶未詳知,欲問於卿等,故今日召見者此也。致仁曰,連見道臣評事狀聞,則慶興果爲尤甚矣。上曰,穀簿比癸卯,增得幾何?有隣曰,比癸卯增二十九萬石矣。上曰,嶺南僅得稍豐,又煩民力,誠所不忍,北關穀,若不足於冬前,則當以南關穀先輸以繼之,又不足然後,始可運南穀,自當拖至春間,亦何晩乎?然不可不先以南關運穀,嶺倉船粟之意,使北民知之,恃以奠安矣。交濟倉穀數,爲幾何?致仁曰,北關則爲八萬石,南關則爲七萬石矣。性源曰,其中亦有久置條散在條十五萬數,不可謂全有,而嶺南包項穀,亦無留儲,獨濟民倉稍裕,時留爲五萬七千餘石矣。上曰,北路異於他道,濱山挾海,貿遷無路,豐年則有穀賤之患,歉歲則輒致如此,古人有養北民,如養蠶之說矣。性源曰,此古宰臣李彝章之言也。賑南民如鵝鴨,養北民如養蠶,此言誠善喩矣。上曰,故相李宗城,爲北關御史時,募入私商,此可謂方便規劃,古則無論道臣御史,皆必自爲規劃,以爲生穀之道,近來則輒請公穀區劃,且白給之例,亦非古規也。至於蠲減等節,乃是特恩,而近來便成已例,不得不然矣。且內需司財力,乃是應稅中割出者,故予則以爲不可他用,只當用於民事,年來因內下賑資,所用殆過五六萬,今所餘者,似不過二萬餘數,而今年北路,亦不可不又用數千矣。還穀停退,雖有成命,道臣·守令,方急於捧還,不無不卽宣布之慮,欲擇別付料中可合人,慰諭使下去前,先令往布,此果何如?致仁曰,御史之行,不日當發,臣意則不必先送別人矣。上曰,此非筵席之所可及者,而奉命之臣,亦不可無觀勢便宜,還上雖有折半停退之命,民邑形勢,苟不至十分地頭,則不必拘此,雖折半或有難制之民,則亦不可一例催督,此則惟在奉使之臣矣,御史發行前,必十分商量,熟講隨事陳稟,可也。旣發之後,雖有狀啓,亦不如面陳之詳矣。上曰,別付料中,若欲送之,則果有可合者否?性源曰,穩城人田應洙,臣爲問北路事,昨日招見,則頗了了矣。上曰,此人是水使之孫,而忠壯將,尙且不得爲,可怪矣。致仁曰,西北之人,文不得爲槐院,武不得爲宣薦,臣嘗怪之,北道固是龍興之鄕,西關亦是緩急得力之地,而朝廷之待之如此,豈不缺望乎?濟恭曰,雖西北,亦豈無可用之人乎?性源曰,旣有言端,敢此,仰達矣。關西一路,無論文武,近年以來,久未聞表表調用者,已非惟才一視之意,而雖以蔭路言之,道內人士,亦有讀書修飭者。以臣所見,前參奉李膺擧,以其家則三世忠臣旌閭,以其人則文行有稱,如此之人,宜有收用之擧矣。上曰,蒐羅一念,嘗所惓惓,聞卿言,此等人須有別般收用,可以奬勵道內人士,況一門三忠,尤可知其名家。令該曹,卽爲調用,分付道伯,仍卽起送,可也。出擧條大容曰,北關三手軍錢蔘價布,曾有留作賑資之例,今亦依此擧行,何如?上曰,大臣之意,何如?致仁曰,依癸卯監賑時例,許施似宜矣。性源曰,兩色錢布,旣有留作賑資之例,許施似宜矣。濟恭曰,癸卯已例,別是特恩,不必每每援用,而見今爲北民宵旰之憂,靡所不至,依御史所請,許施,似好矣。上曰,依爲之。三手軍錢蔘價布,尤甚邑蕩減,之次邑,分數停退,餘數取用,可也。出擧條大容曰,空名帖一千張,道臣旣已請得,臣與道臣相議,分用於南北關,何如?上曰,依爲之。出擧條大容曰,臣旣奉慰諭監賑之命,則慰悅民情,專在於穀物之預劃,而北關之時留穀簿,視癸卯,雖曰稍優,年事之慘被歉荒,比癸卯殆無異焉。今以癸卯已例,南關穀二萬石,姑先劃給,則臣當隨民情之緩急,以爲移粟賙賑之資,而北關之穀,如可分排,則不必盡輸,如或有不足之患,從當加請矣。上曰,卿等之意,何如?致仁曰,固當依其請許施,而嗣歲之慮,亦不可全忘也。性源曰,自朝家劃給之後,北運之遲速多少,惟在繡衣之斟量緩急,準許,似好矣。濟恭曰,朝家雖許運穀,若其審察南北關事勢緩急,或運或置,惟在御史酌量處之,今姑依請許施,恐無妨矣。上曰,依爲之。出擧條性源曰,本營木邊留儲見之,今番頒賞木,以封不動中,姑先取用,何如?上曰,依爲之。出擧條在簡曰,平昌國舅祠,題主式祝文式,纔已書入矣,當依此用之乎?上曰,依爲之。祝式則令內閣撰進,承旨下去時,齎去藏置本祠,兩節日,以此用之定式,可也。出擧條上曰,政官牌招開政。出榻敎命退,諸臣以次退出。
戊申十月初三日申時,上御重熙堂。坐直承旨與有司堂上入侍時,右承旨趙衍德,假注書白慶楷,記注官金鳳顯,記事官金祖淳,有司堂上徐有隣,以次進伏訖。上曰,檢校直提學入侍。賤臣承命出,與檢校直提學徐有防,偕入進伏。上命書傳敎曰,御史下去時,若令齎去傳敎,則慮有後時之歎,南北關每朔朔膳,三名日物膳方物,兩本宮別差所管海戶納各等進上,內寺奴婢京上納物種,限明秋蕩減,御甲冑價米布方物價布,一體停止,留作賑資,內寺奴婢貢錢米,州倉入上條,日前道狀,只擧鏡城以北,而南北關他邑何異,尤甚之次邑,亦依鏡城,以北例停退,而道狀,言米不言布,難免疎漏,米錢布,通同停退事,分付。命退,諸臣以次退出。
戊申十月初三日酉時,上御別軍職廳,右副承旨入侍時右副承旨金履正,假注書白慶楷,記注官金鳳顯,記事官金祖淳,以次進伏訖。上曰,兵曹判書入侍。賤臣承命出,與兵曹判書李文源,偕入進伏。上命招入北道別付料軍官進前,仍命宣傳官,歷問年事及民間疾苦訖。上命宣傳官諭之曰,今年年事,七道則或豐登或免歉,若使汝等所居之地,雖難其稔,猶能免荒,則庶可弛宵旰一念,而旣觀道啓,又問汝等,慘歉甚於癸卯云。予實食息靡甘,夙夜憂虞,凡係北路之所進貢者,悉皆停免,至於御服御供之需,亦悉蕩減,又於常賑之外,罄出內帑之儲,付御史以作別賑之資,然而道里悠悠,王化難曁,所謂守宰,未必皆其賢良,慮或有從中弄奸,致使予苦心,閼而未宣。玆予召爾等面諭,以蠲減停免之數,爾等出而語親朋,歸而告鄕隣,勿謂年荒,俾各奠接也。仍敎文源曰,旣飭道臣,又遣御史,然而予猶恐其僻峽窮巷,想必有不周之患,卿其就渠輩中擇其詳明了了者二人,給草料下往該道,使之曉諭,其未及曉諭者,兼以詳探民情後,上來,可也。命退,諸臣以次退出。
上在昌德宮。停常參·經筵。
夜五更,流星出天中淡雲間,入東方天際,狀如拳,尾長三四尺許,色赤光照地。
中宮殿,藥房口傳問安。答曰,知道。
傳于金載瓚曰,卿等旣已本司坐起來會,明日次對,進定於今日,使備郞傳諭。
傳于沈豐之曰,都承旨·左承旨,與節目修正備堂,入侍。
傳于金載瓚曰,左承旨,與有司堂上入侍。
傳于金載瓚曰,左承旨·右承旨入侍。
傳于金載瓚曰,摠廳舊還,依守廳例,所請中減三分一分捧之意,昨筵,領相已有所奏。俄因守使入侍,亦有下敎,今年畿農,或謂之優於免歉,而禾穗雖似盛茂,食實擧必些略,軍餉事體,非不知體重,兩年條之一時催督,爲畿民誠有不忍,今年當捧條中,壬寅條,特爲勿捧,丙午條,依大臣筵奏,使之分捧,而本道分等狀啓,姑未入來,如有難捧處,道伯必須闊狹,具由狀聞,萬一以壬寅條,依前關辭,有混捧之弊,又或以道臣來頭狀請停退條,混捧之弊,當該守令,隨現重繩,混捧與否,從當遣宣傳官摘奸,此意令廟堂,分付摠使及畿伯處。
傳于李時秀曰,在外承旨許遞,前望單子入之。
承旨前望單子入之,金載瓚落點。
李時秀,以禮曹言啓曰,郊壇四孟朔,遣禮郞看審有無頉,自該曹,草記事定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門,俱爲無頉,墻垣階砌之間,小小有頉處,各別修補,俾無如前之弊,此後看護等節,着意擧行事,申飭之意,敢啓。傳曰,知道。
李時秀,以訓鍊都監言啓曰,本局別將吳載熙,身病猝重,勢難察任,改差,何如?傳曰,允。中旬設場參試宜擇,其代,各別擇差,可也。
戊申十月初四日辰時,上御誠正閣。大臣·備局堂上引見入侍時,左議政李性源,右議政蔡濟恭,戶曹判書徐有隣,右參贊鄭好仁,延豐君李,禮曹判書李在簡,行副司直李柱國,吏曹判書鄭昌順,兵曹判書李文源,行副司直尹蓍東·金尙集,漢城判尹徐有防,兼都承旨沈豐之,刑曹判書李秉模,行副司直沈頤之·朴祐源,吏曹參判洪秉纘,行副司直金持默,行副護軍趙心泰,守禦使金鐘秀,副校理安策,左承旨李時秀,假注書李貞運,事變假注書金初燮,記注官金鳳顯,記事官金祖淳,以次進伏訖,性源等曰,昨日向夕以後,日氣頗陰冷,夜間聖體,若何?上曰,一樣矣。上曰,事目已晝講究耶?性源曰,備堂中多有懸病者,故未及相會講確矣。性源曰,今日本司坐起,懸病堂上,至於十三人之多,事體誠爲未安,從重推考,竝與未肅拜堂上,一體牌招,何如?上曰,依爲之。出擧條上曰,大抵立法定制,貴於速成,若待議論之歸一,則便同作舍道傍,終無可成之望矣。試以文獻備考言之,雖或疎漏,而不如是,則不能成矣。須於今日內會同,釐正事目以入,可也。濟恭曰,此雖若小事,而去百年之痼弊,立一王之定制,斷自聖衷,克追先謨,甚盛事也。臣伏奉夜下綸音,此正先王之制,我惟行之,猗歟盛哉。臣反復感歎,竊不勝欽仰之至矣。上曰,卿等,昨日何時得見綸音乎?濟恭曰,臣於開東時,始得覽矣。性源曰,臣則於三更四點得覽,而此則承旨送示矣。上曰,備局擧行,誠可謂遲滯矣。上曰,昨夕適召見北人,問北路事,以致日晩,故綸音中,予之所輪囷,雖未能盡書,而大抵此敎,卽用夏變夷,服先王之正制也。右相則逮事最久,其時事,想必記憶矣。蓋此法一出之後,行之無弊,而其時豪奢之家,專以侈靡務勝,其中麟漢女與婦之首䯻,價至於千金,此實一世之所共知也。是故,以渠貪侈之心,乃敢不滿此法,倡爲宮樣二字之說,以爲上下脅持之計,此法行之六年,仍爲停罷,不得與減匹濬川之美制,式傳至今,可勝痛哉?蓋其時豪奢之習,轉爲僭偸,僭偸之弊,至於濁亂,必欲與朝家角勝,一轉再轉,以至有丙丁之徒出矣。予於其時,在沖齡,未能詳記,而至於宮樣之說出,則已知麟漢之爲凶逆矣。此事欲載之傳敎,而猶涉如何,不免旣書而更抹矣。備局事目成後,略爲序文,仍載此說則可矣。予以此事,耿耿者久矣。屢示微意,而大抵治化,亦必待承佐之效,幸而有禹禎圭,力言於前,繼以右相,入告於後,使予得以去奢而崇儉,有以明聖志而紹盛烈者,惟右相之功也。予固感歎之不已,以此言之,則右相向來之微發言端,始知非無心而發也。領相則初雖持難,而末乃歸一,左相則亦不過曰,其弊之當改而已,曷嘗如右相之力主此議乎?今予此擧,非但禁奢尙儉而已。此則猶屬餘事,亦所以丕變世道,維持名義者也。濟恭曰,下敎節節中理,聖慮深遠,有此風移俗易之擧,凡爲臣子,孰敢有異議乎?上曰,予於此法,必行之乃已,而意見難齊,則或以右相此奏,看作不好者,亦必有之矣。性源曰,禎圭疏後,筵臣迭奏,無不一辭稱美,而若論力言,則是右相也。豈有不好看得之理哉?上曰,旣欲丕變積弊,則無論貴賤,所謂別䯻,不可留在也。如是立法之後,若或有不便美制者,則與向來濁亂之徒,無以異矣。性源曰,旣禁髢䯻,則此是大關捩,至於可代之物,不過節目間事,別無可憂,而但士夫之外,公私賤之屬,無區別之道,雖同着簇頭里,稍異其樣,則似好矣。上曰,去奢之道,亦當有別般禁止之道,今者雖禁髢,而用簇頭里,若有二條髻之別垂,則其價無異髢髻。且簇頭里,又有絡以七寶之擧,此雖不可戶說,而婚姻時,若禁貰用之路,則可革此弊,家莊七寶者,亦豈多乎?第其中最難禁者,卽眞珠也。古語云,宮中好高髻,四方高一尺,顧今宮中,全無珠翠之飾,而外間侈風之日熾者,不啻與古語相反,此雖由於敎化之不行,而亦豈非可怪者乎?濟恭曰,若欲禁七寶之絡,則不過一號令間事,有何難禁之端乎?上曰,兵判之言,以爲簇頭里,亦當從夫職分其品序,以金玉玳瑁羊角,着於其上云,然則當雙着乎,當單着乎?若雙着,則近於金吾下隷,若單着則,近於胡人徵子矣。然笠子之玉鷺,亦懸一,似無此嫌矣。性源曰,網巾亦通用於燕服公服,而着圈子,則婦人之簇頭里,亦何異於是哉?上曰,簇頭里,不過是燕服,何有表職之道乎?雖婦女之服,亦有燕服盛服之別,知禮家多行之,戚里夫人,亦皆然矣。文源曰,以臣所覩,少年婦女,或爲此制,而至於四五十婦女,則未嘗爲之矣。簇頭里,雖是燕服,而亦豈無表等級之道乎?上曰,此皆節目間事,其大體則當以簇頭里爲定耶?性源等曰,然矣。文源曰,人家或有用笄,而其制亦不一云矣。上曰,若以簇頭里爲定,則笄亦當設禁乎?文源曰,雖或有尙笄者,不過行於其家而已,何必設禁爲哉?上曰,予意則在於去奢尙儉,用夏變夷,而明聖志紹盛烈六字而已。此後則更無他議,此則斷然行之而已。上曰,均廳事,旣有臺言,其委折,果何如?性源曰,臣則茫未聞知,才聞均堂酬酢,則等牌之逋欠,至於數萬餘兩云,郞廳不謹典守之罪,果有之矣。聞以此事,方爲査覈,而或知其去處者有之,亦有不知去處者云矣。上曰,此果始自何時云耶?在簡曰,年條實難詳知矣。上曰,若欲自久遠一一論勘,則其中未生存者,亦似多矣。當自私庫之創出以後,捧現告矣。且其犯於私用之科者,其罪比不察尤較重矣。蓍東曰,以臣所聞,原州判官閔百準,私用六十兩,而卽爲還償云矣。上曰,私用者,豈止於此耶?必覓出數三人,可也。大抵均廳逐日所入,極爲零瑣,郞廳亦何以一一致察耶?逋欠之弊,亦由於此矣。等牌當如臺言,移送法司乎?性源曰,領相則以爲當送捕廳,而堂上則以爲自本廳推治,然後有可捧之道云矣。濟恭曰,逋欠之至於數萬,非小也。臺疏雖以爲當送秋曹,而秋曹何以究覈乎?若送捕廳,或値物故,則無處可覓,永作逋欠而止矣。付之本廳,然後始可有捧出之路矣。上曰,臺言旣如此,決不可不捧,限以來月,以爲收殺之道,若過限則送之秋曹或捕廳,以其法處之,可也。此便是几上肉,必無不言之理,勿爲移送他司,使本廳郞廳,嚴覈期於速速收殺,可也。上曰,南漢還穀,旣行闊狹之政,北漢亦不可異同,摠廳舊還之未捧,爲幾何?心泰曰,壬寅·丙午兩年條,皆未捧矣。上曰,守廳旣減三分之一,而只捧丙午條,摠廳亦依此例爲之,而雖已發令,卽使還收,可也。鍾秀曰,廣州軍餉還耗,今秋陵幸時,旣有蕩減之命矣。本府各樣例下之以還耗取用者,折米爲一千五百七十餘石,留營保恤庫僧倉耗條,軍校支放之需,亦爲七百九十餘石。取考本廳謄錄,則己亥年還耗,特命蕩減時,自本廳報備局後,上項數爻,以元餉中給代。今亦似當依此例擧行,而砥平屯給代米三百七十餘石,今年耗條中,取用之數,亦爲一體磨鍊似好,下詢大臣處之,何如?上曰,大臣之意,何如?性源曰,旣有前例,且本廳事勢,取用元餉之外,他無推移之道,依所請許施,似好矣。濟恭曰,本廳事勢旣然,已例亦有可據,依所請許施,似好矣。上曰,依爲之。出擧條鍾秀曰,南漢軍官都試,旣經大臣稟定,將以今初旬前設行,而每年春秋都試,昨年以來,皆未設行矣。溯考前例,則一年兩等之內,一等闕行之時,雖多而元無追設之例,至於一年兩等皆闕,則無可據前例,丁未條都試追設當否,臣不敢擅決,何以爲之?敢稟。上曰,大臣之意,何如?性源曰,昨年春秋都試,旣未設行,則到今追試,似無可據之例,雖以各道言之,當年內若因事未設,則自在勿施之科矣。濟恭曰,凡諸都試,當年不得設行,則因爲勿施,卽各道通行之例,而再昨年關西兵營都試,以有特敎,追設於翌年矣。上曰,他道旣有特敎,則有追試之例,本廳宜無異同,依此擧行,可也。鍾秀曰,然則丁未·戊申兩年條,今番當竝爲設行乎?上曰,今年則只設丁未條,而戊申條,則待明年合設,可也。出擧條鍾秀曰,本廳馬兵都試,例自京營設行矣。雖無砲技,而式年科試外,城內試射,姑罷其例,依中旬例,城外設行,何如?上曰,依爲之。鍾秀曰,馬兵都試,曾無闕行之例,而每年各邑,初擇上送,乃是定式,故丁未條,各邑初擇,成冊上送,今已經年,空棄可矜,兩年條合設,恐合事宜矣。上曰,依爲之。出擧條文源曰,宣薦禁軍創始之初,一內禁軍及二內之半番,皆是宣薦之人,故二內久勤窠,移給別抄矣。今則二內都是禁軍,故渠輩久勤窠,欲爲還推,事理固然,而別抄輩,朝房待令,亦足爲執言稱冤之端,臣意則朝房待令,自今永罷,久勤窠則還給二內禁軍似好,敢此,仰達矣。上曰,大臣之意,何如?性源曰,臣因兵判之來問,已聞此事矣。二內禁軍,本久勤窠之移屬於別抄者,雖已多年,今當二內復舊之日,獨無久勤窠,則宜乎有稱冤之端矣。濟恭曰,別抄久勤窠之推給二內,不過還本主而已。在禁軍,理當必推,則別抄輩,安敢有稱冤之端乎?上曰,依爲之。出擧條昌順曰,故忠臣皇甫仁二子復官事,因其後孫上言,收議施行,已有下敎,固當卽爲擧行,而上言中,本職,以參判書之,領相則以爲參議,而非參判云,考之皇甫仁碑文,亦只言二子被禍,不書官職,久遠之事,無以考據,且參判·參議之爲某曹,自臣曹,無以考出,問其後孫,亦不能詳知,姑待可考文蹟,徵信其職名,然後可以書入單子,而成命之下,未卽奉行,故惶恐敢達矣。上曰,旣復官,忠臣之家,豈可拘於文蹟顯晦乎?況六臣祠致祭,承旨今適下去事,亦可謂不偶然,故相箚辭,書以參議云,復官官敎,亦以參議書之,招其子孫,如得徵信文蹟,則使之持呈該曹,更以參判啓下,可也。出擧條命退,諸臣以次退出。
戊申十月初四日未時,上御誠正閣。都承旨·左承旨,與備局堂上入侍時,兼都承旨沈豐之,左承旨李時秀,假注書白慶楷,記注官金鳳顯,記事官李相璜,備局堂上徐有隣·鄭昌順·尹蓍東,以次進伏訖。上命書傳敎曰,北道進上蠲減中,臘肉一款,未及下敎,未捧邑蕩減,已捧邑留作賑資事,一體分付北伯,亦令下去御史知悉。又命書傳敎曰,兩本宮進上,旣命停減,在前蠲惠時,皆因慈敎,殿宮封進條,一體擧行,今豈可異同爲敎,慈敎旣如此,今番亦令停免事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李時秀啓曰,左議政李性源,右議政蔡濟恭,有司堂上徐有隣·李在簡·鄭昌順,備局堂上尹蓍東,漢城判尹徐有防,備局堂上沈頤之·趙心泰,直閣鄭大容,依下敎來待矣。傳曰,入侍。
傳于趙衍德曰,右承旨與有司堂上入侍。
傳于沈豐之曰,都承旨與京畿監司入侍。
傳于趙衍德曰,左副承旨入侍。
傳于趙衍德曰,坐直承旨入侍。
以慶尙監司狀啓,還穀移貿時,減價分給守令監色等,懲礪事,傳于趙衍德曰,觀此狀辭,道伯事萬萬駭然。雖無別下飭敎,爲道伯,理宜拔例防奸,着意詳察,使還多穀小之邑,有裒多益寡之效,然後方可謂彼此兩全,民國俱便,而始則任他無言,至使減價之說,登徹於筵席,末又不能到底嚴覈密探,乃以自首之兩守令,塞責報聞,寧有如許道理,苟有嚴畏,又豈敢乃爾,不査則已,旣査之後,豈可使之流漏乎?此狀啓還下送,當該監司金光默,爲先越俸十等,道內之事,決無難知之理,若能多歧採察於民間,亦當有登時知得者,朝令之下,敢以不知探狀聞乎?今番則除尋常,不多日內,査出摘發以聞,慶州·巨濟兩守令之自首,比他守令之欺隱,不可同日而語,兩守令,竝勿論,更査之後,又復如前掩諱,當自道伯,施以欺蔽之律,此意回諭。
兵曹口傳政事,副司直金載瓚。
李時秀,以義禁府言啓曰,前宣惠廳郞廳閔百準·曺允精·金載久等,照律重勘事,傳旨啓下矣。金載久今方待命,卽爲拿囚,而閔百準,以原州判官,時在任所,曺允精,以金山郡守,時在任所云,依例發遣府羅將,竝拿來,何如?傳曰,允。
戊申十月初五日卯時,上御誠正閣。都承旨與京畿監司入侍時,兼都承旨沈豐之,假注書白慶楷,記事官李宗烈,記注官金鳳顯,京畿監司趙鼎鎭,以次進伏訖。上曰,畿邑年事,果如何耶?鼎鎭曰,風雨爲災,所望稍減於初秋,而快爲免凶矣。上曰,比昨年何如云耶?鼎鎭曰,年事則勝於昨年,而災處與昨年無異,蓋昨年覆沙處,今年未及起墾而然矣。上曰,守禦使入侍。賤臣承命出,與守禦使金鍾秀,偕入進伏。鼎鎭曰,摠戎廳舊餉還,旣因特敎,壬寅條勿捧,丙午條,又爲分捧,實出於我聖上若保之惠澤,至於守禦廳所管山城丙午條舊餉還,纔有三分一減給之命,在民情,亦爲莫大之惠,而應捧之數,猶爲八千餘石之多,一邑民人之獨當備納,視諸摠廳舊還數十邑之分納,不啻倍蓰,來頭準捧,實無其路,若蒙酌量處分,則實爲少紵民力之道,下詢廟堂而處之,何如?上曰,守禦使旣登筵,亦陳所見,可也。鍾秀曰,昨日筵中,自上業已洞燭廣民偏重之實狀,而有姑待巡堞還處分之敎矣。昨日右相所對,與今日道臣所奏,亦可以俯悉民情矣。雖令守廳舊還,更減折半之數,其數尙與摠廳同,而摠廳則十八邑分納,守廳則廣州一邑獨納,其難易可見,畢竟儻或不得準捧,則小民之霑實惠,終不如初頭酌定之爲周均矣。臣非不知城餉漸縮之爲深可憂,而聖意旣出於或慮民力之重困,則恐不必遲待矣。上曰,依爲之。出擧條鼎鎭曰,今年畿農,始有稍登之望,及其收穫,大違初料,統而言之,不過爲中年,目下民事,僅可彌縫於新還,而至於癸卯移轉之江都米,一時竝督,則往來轉輸之際,爲弊甚多,實爲窮民難支之端,故元還則捧留本邑,耗條則輸納江都者,已成近例,今年亦依此爲之。甲辰移轉一萬石耗條,逐年輸送,限十年充報元數之後,仍作本道會付穀者,蓋因畿邑穀簿之不敷,而有此定式,今此癸卯條一千五百七石零,丙午停退條六百二石零,亦依甲辰例,限年送,耗元穀充報之後,仍錄本道會付,則似爲便好。臨津·長山餉穀,係是陰雨之備,兩鎭事勢,雖不可不念,而峽農遜於野邑,今若一竝輸納,則險路負戴,客地留連之弊,亦所當恤,姑令捧留本邑,待明秋輸納,則可爲一分紵力之道,下詢廟堂而處之,何如?上曰,左右相,今方入侍,各陳所見,可也。左議政李性源曰,江都餉米之漸就耗縮,雖甚可悶,畿甸事勢,亦不可不顧,耗條之輸納,元穀之移屬,旣有已例,今此癸卯條丙午條之限年送耗,仍錄本道者,道臣所奏,亦有所據,竝依甲辰例許施,臨津·長山餉穀之捧留本邑,待明秋輸納,亦爲畿民紵力之道,依所請準許,似好矣。右議政蔡濟恭曰,耗條之限年輸送,元穀之本道會錄,在江都可充原數,在本道大係民願,道臣旣引已例,有所陳請,則何可許施於前而靳持於今乎?至於臨津·長山餉穀之待明秋輸納,亦可紵民力,道臣所請,竝爲準施,恐無妨矣。上曰,依爲之。出擧條命退,諸臣以次退出。
戊申十月初五日巳時,上御誠正閣。大臣·有司堂上入侍時,左議政李性源,右議政蔡濟恭,戶曹判書徐有隣,禮曹判書李在簡,吏曹判書鄭昌順,行副司直尹蓍東,兼都承旨沈豐之,漢城判尹徐有防,行副司直沈頤之·趙心泰,慰諭御史鄭大容,左承旨李時秀,假注書李貞運,記事官李相璜·金祖淳,以次進伏訖。上曰,御史何日發行耶?大容曰,以初十日發行矣。上命濟恭,讀綸音訖。性源曰,北民雖甚愚迷,承此綸音,必感泣矣。濟恭曰,百姓至愚亦神,豈無感激而涕泣者乎?字字懇惻,節節摯到,自古史牒,亦豈無恤民之辭令,而未有如今日之綸音也。臣竊以爲與典謨相表裏也。上曰,昔在先朝,曾有語及民事,玉淚自下之敎,承先朝五十年字恤之餘,予雖欲泛看,得乎?予雖萬萬不及聖德,而當此歉歲,若無字恤之擧,則是豈繼述之義乎?綸音中,爾飢猶飢,爾寒猶寒之敎,寔予實心也。性源等曰,若非視民如子之至仁聖意,則孰能形容之至斯乎?水旱之災,亦有歲運之不免,而若善修人事,則或有轉移之道,自上惻怛之誠,可感天心,則北民必不至塡壑之境,況七道同豐,惟北獨歉,道臣御史,必盡心接濟,庶可釋慮矣。大抵北路,累被朝家之恤典,父母孔邇,渠豈不知乎?性源曰,非但賑民之爲可恤,國家之可恃者,卽還民也。顧恤此屬,然後可無嗣歲之憂矣。濟恭曰,惟我聖上,萬機之暇,夙宵憂勤。雖以昨日言之,臣等告退之後,又復召見北路別付料,以至夜深。臣等竊以爲自上寢睡時絶罕,下情不勝悶迫矣。上曰,予則不難於勞力,惟勞心最難,使民生奠安,朝廷無傾軋之習,則至於勞力,何害之有哉?且再昨則是大享日也。昔在先朝,寶齡已躋八旬,而將事前,未嘗寢睡,予於是日,豈可安寢乎?上曰,御史其間更有商量否?下去後,惟當便宜闊狹,雖其三分一及折半停退者,民力若難辦,則亦不可無量減。如或少勝於所聞,則雖三分一之中,捧其二,亦未爲不可矣?性源曰,旣有成命,則雖或少勝,不可更捧矣。上曰,蕩減之中,如或有已先捧者,當何以爲之耶?性源等曰,其中先納者,必其力稍裕者也。旣捧之物,不可還給矣。上曰,其中奴婢貢蔘價,朔饍物膳中先納者,御史當何以處之?同是民也,而或捧或不捧者,旣欠均平,且或有民則出納,而本倅則不知,吏緣爲奸者,不可不推給於民矣。濟恭曰,旣納於官者,不可出給,以明年移施,若其民納而官不知者,使百姓呈訴,而推給則好矣。上曰,此等處,正是御史之責,至於三分一,四分一之類,旣已盡爲區劃,若無他闊狹之道,則實惠亦難下究矣。性源曰,每當荒歲,流丐之類,如有富民中,收養濟活者,則地方官之成給立案,乃是事目,而近來賑畢歲登之後,地方官之勿施立案者居多,富戶視以爲戒,流乞無處依歸,旣非朝家本意。又妨饑歲賑政,北關御史,方入侍,今番則嚴飭列邑,申明舊式,俾免如前無實之歸,何如?上曰,卿言甚好,以此出擧條卽爲申飭行會,御史下去後,亦須另加察飭,俾有實效,可也。出擧條上曰,昨聞有司堂上言,婦女簇頭里上,隨品着圈事,三大臣之意,皆以爲好,而諸議或有不一云,此當何以爲之耶?卿等各陳所見,可也。性源曰,婦女髢䯻之屬,專無貴賤之別矣。今幸積弊永祛,品式大備,今若依領相之見,無論金玉銀,各從夫職,以表命婦之品飾,似好矣。濟恭曰,我國婦女儀章,本無等威,今當改制,若以金玉銀,從夫職以表貴賤,則事涉便好,首相之意亦如此云矣。上曰,諸宰以次陳之,可也。有隣曰,朝臣妻從夫職表等級之議,臣亦別無異同,依此添入於節目中,似合事宜,而玉則用燔,金銀則用鍍,允合於祛侈崇儉之本意矣。在簡曰,今此禁髢之擧,實出於祛侈風省冗費之聖意,而我國婦女服飾,本無等威,今不必創出無前之制,又生一弊矣。昌順曰,從其夫職,明其等威,大臣之言,諸宰之見,旣以爲好,則今於節目中,似當添入此一條矣。蓍東曰,僉議純同,臣不敢異議,而我國婦女之服飾,本無等威,今不必創行於禁髢之時,且無章服而只表首飾,恐有上下不稱之嫌矣。有防曰,臣於昨日賓廳,與諸宰,亦以此酬酢,而我國婦女服飾,元無等夷,今若因此而從其夫品秩,以金玉等屬,區而別之,似好矣。豐之曰,今此玉金銀從夫職之議,固好矣,而若用圈子,則男女服飾之通用,恐涉如何,似宜區別定制矣。頤之曰,命婦服飾,宜有表章之道,故臣亦以此爲好矣。心泰曰,今此玉金銀從夫職者,出於品標之意,僉意純同,臣亦以此爲好矣。上曰,首備堂,卽往領相家問議,入侍以奏,可也。有隣回奏曰,依下敎,就議于領議政,則以爲七寶之屬,雖已設法嚴禁,而若不隨其階級,著爲令式,則末流之弊,返或有冒犯之慮,各從夫職,以銀金玉,表其貴賤,則未得受夫人恩誥者,不敢逾越,侈習僭制,不期祛而自祛,區區淺見,蓋出於永絶奢靡之意,表貴賤之義,略寓於其中,而係是儀章,恭竢上裁云矣。上曰,予意之自初持難,固非一端,禮判知申參差之論,不惟爲然,大抵加髢之申禁,出於不得已,外此無論好制不好制,凡係眼生新制,都涉不緊,此一不可也。屬之儀章,欲表貴賤,則內外命婦上衣下裳頭粧足穿等,種種隨品別異之制,用於公私大禮者,自有不易之制,如首飾大維盤子之自九至一,圓衫·長衫·唐衫之斑袖多寡,緞羅名色胸褙之宗親命婦麟澤,文官命婦雀雁鵬,武官命婦虎豹熊羆,大裳之畫雲鶴鵰鵲鸂鶒,品帶之犀金銀鐵,緞紬,佩玉之靑玉黃玉,舃鞋之黑紅縀及黑熊皮,無非表貴賤之儀章,內朝之禮久廢,惟有空文,藏在內府,今於便服之便服,褻衣之褻衣,簇頭里,忽以如碁大玉片金塊付之,此二不可也。意在慮患,欲祛僭汰,則雖男人之章服,塗人耳目者,市井白徒之嫁娶,近俗稱以借吉,帽袍品帶,乃敢無難服着,獨此婦女簇頭里上,金玉圈,寧有不借用之理,然則何異於七寶粧之貰用乎?此三不可也。男人着網巾,故便於貫纓圈子之制出,婦女之效以懸圈,甚無謂,此四不可也。女象地,地形方,命服葱珩,古制必取方玉,況於頭上之飾,借用男人之物,大違方佩之本意,此五不可也。玉用磻玉,金用鍍金,設令嚴主科條,俾無得違越,閨門之內,禁吏不入,眞玉純金之屬,雖家家人人濫用,安得以知之,此六不可也。一品命婦,始許懸玉,文蔭武卿宰夫人應懸者,數必零星,況以實職爲限,如祿射陞品老職同樞納粟衛將等,崇政以上妻,當無不懸之,然則名士大夫三品以下妻,反不若此輩,此七不可也。用夏變夷,綸音旣言之,以簇頭里上懸頂子,亦果無反違本意之嫌乎?此八不可也。有一於此,不可爲,況兼有八不可之嫌乎?僉議非曰,無所據,予則決知其不可用,簇頭里上懸金玉一款,亟置之,可也。出擧條昌順曰,竝與花冠,各從所好爲之,似無妨矣。上曰,花冠則易至生弊,此則禁之好矣。上曰,簇頭里七寶之飾,不可不嚴禁,七寶貰用之路,先爲禁防,而使之轉相聞知,毋得犯禁,可也。心泰曰,事目頒下後,自臣廳當嚴禁矣。心泰曰,今以女僧事,適發言端,敢此仰達矣。臣廳囚禁罪人張世輝,素來頑悍,凌級犯分,無所顧忌,每有酒醉,隣近士夫,不被其侵逼者尠少,末乃有拔劍酗辱之擧,罪實難赦,而且男老嫗手段,渠之伎倆,盜劫有夫之女,而爲其夫者,忍憤含辱,莫敢誰何,究其所爲,尤萬萬絶悖。故七月間,自臣廳譏察捉囚矣。因其妻擊錚稱冤,自刑曹,以從速査處事,回啓蒙允,則臣之不卽擧行,非不知惶悚,而渠不過一常漢,以賤凌貴,以强侵弱,都萃渠身,而曾以男老嫗自來有名者,則不可容易決放,姑爲仍囚,從重勘繩,恐不可已,敢此,仰達矣。上曰,移送刑曹照律,配所以絶島磨鍊,可也。出擧條命退,諸臣以次退出。
戊申十月初五日未時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,以次進伏訖。上曰,有司堂上入侍。賤臣承命出,與有司堂上徐有隣,偕入進伏。命書傳敎曰,今年畿農,謂之中年則可也,謂之豐年則未可,昨與再昨,連以守摠舊還事,屢詢不卽決者此也。朝筵召問守使畿伯,與所料無間,雖曰丙午停退條,爲最近云,而以萬二千石餉穀之竝督於廣州一府民,勢必當末由,昨日有三分二分捧之廟議,然猶當捧爲八千數,予則曰,此亦爲難,不惟是也。秋幸時,廣·果兩邑民之所授還穀,特命除耗,廣民當除條,數至數千云,旣除還耗,反捧舊餉,而當捧之數,累倍於當除,烏在其軫恤之意,況年事又未可以大熟言乎?廣州山城軍餉停退條,追分排八千餘石中,更減四分三,一以重軍餉,一以抒民力事,分付。又命書傳敎曰,向因輪對官李鎭宅所懷,有道伯秋巡時,奉審後稟處之命,今聞道伯所奏,亦如前聞,久遠陵寢修改,不可遽議,水道之順行,亦旣有功,省事易就之方,自下雖不敢擅請,如是爲之,實合便好,齊陵裳石縫綻稍下處,來頭曲墻修改時,以精潔油灰,從便鋪塡事,分付該曹,預令知悉。又命書傳敎曰,以其叔均郞事現告,兼帶方引義云,傳旨未下前,勢似然矣。左承旨許遞,前望單子入之。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,同副承旨李敏輔,由限已過,不爲仕進,卽爲牌招,何如?傳曰,今聞承宣言,勢難仕進云,許遞,前望單子入之,待下批牌招察任。
承旨前望單子入之,丁範祖·李昌漢落點。
趙衍德啓曰,事變假注書金初燮,身病猝重,勢難察任,今姑改差,何如?傳曰,允。
金初燮改差,代以李羲觀爲事變假注書。
傳于尹行元曰,都承旨,與來待有司堂上及備堂,入侍。
傳于尹行元曰,左副承旨入侍。
傳于趙衍德曰,坐直承旨與收議有司堂上,入侍。
以均役郞廳兪彦鉉·洪應辰·李明中·兪漢葛·趙德洙·尹㫛·李學源·李廷恢·洪秉殷·李遠培·李元采·李樂培·徐簡修·朴師沃·李在亨·李溆·尹文東·李復永·李昌會·金煹·閔百準·金思義·金基厚·金履鐸·曺允精·朴宗·金載久等,拿處傳旨傳于趙衍德曰,謬例之出,至於數十年之久,一一追勘,不但無義而已。創例郞官,如有生存,罷職,餘竝分揀。
兵曹口傳政事,副護軍金孝儉。
尹行元,以禮曹言啓曰,因正言柳疏批,臣在簡,就議於時任大臣,則領議政臣金致仁,左議政臣李性源,右議政臣蔡濟恭,以爲太廟春秋修改之規,本署提調,戶·禮曹堂郞,眼同奉審,執頉及其修改之日,提調戶·禮·工三曹堂郞,眼同擧行,則臺疏所請戶·工郞眼同修補者,未知其何在,而器皿等屬可修補者,令入直本署郞,看檢匠手,俾無虛實相蒙之弊爲宜,至於餕餘之移奉於典祀廳,撤床時事勢,似有行不得者,古例之乍奉於祭器庫,似亦有由,此後則依臺臣所請,分膰於典祀廳,恐爲合宜云。大臣之議如此,依此施行,何如?傳曰,此雖小事,不可不深量審處,更待下敎,可也。
趙衍德,以內醫院官員,以都提調·提調意啓曰,依下敎,故鍼醫金鼎新子光溫,鍼醫加差下,令該曹,依例付軍職,冠帶常仕,待有闕陞實之意,敢啓。傳曰,知道。
趙衍德,以賑恤廳言啓曰,藝文館廳直孫宗澤婚需題給事,命下矣。孫宗澤處,錢二十兩,木五疋題給之意,敢啓。傳曰,知道。今始聞之,渠祖,以陪吏隨行於先朝後,以承傳爲廚院吏,五十年隨行,仍又特除內需司書題云,可謂不偶然,宗澤父,令廚院依舊事,今日加付,從後令內需司,收用事,分付,可也。
同副承旨李昌漢疏曰,伏以臣於待罪薇垣之際,忽伏承銀臺除旨,天牌儼臨,驚惶感激,靡所措躬,固當竭蹶承膺,而第臣與左副承旨臣尹行元,有舅甥應避之嫌,揆以公格,自在當遞,隨詣禁扃,敢陳短章。伏乞俯賜鑑諒,亟命照例遞改,千萬幸甚云云。踏啓字。
戊申十月初六日辰時,上御誠正閣。都承旨與有司堂上入侍時,兼都承旨沈豐之,假注書李貞運,記注官金鳳顯,記事官金祖淳,戶曹判書徐有隣,吏曹判書鄭昌順,行副司直尹蓍東,以次進伏訖。上曰,備堂沈頤之入侍。賤臣承命出,與行副司直沈頤之,偕入進伏。上命考草節目訖。上曰,節目不過小事,而延至多日,今日則必完成節目,可也。娘子䯻絲樣䯻,皆是未笄之式,不可用之,以編髪束後之制,爲之好矣。常賤則皆以本髮加首,可也。吏判,謄出草本,審量刪裁,今日內正書以入也。上曰,右副承旨入侍。賤臣承命出,與右副承旨尹行元,偕入進伏。命書榻敎曰,前醫官金孝儉,還屬本院,令該曹口傳付軍職。命退,諸臣以次退出。
戊申十月初六日申時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,以次進伏訖。上曰,都承旨入侍。賤臣承命出,與兼都承旨沈豐之,偕入進伏。上命書傳敎曰,關東年分狀啓來到,有司堂上,分往大臣家,問議後,入侍稟處。命退,承史以次退出。
戊申十月初六日酉時,上御重熙堂。坐直承旨與有司堂上入侍時,右承旨趙衍德,假注書白慶楷,記注官金鳳顯,記事官金祖淳,有司堂上徐有隣·李秉模,以次進伏訖。上曰,大臣之意果何如?有隣曰,此原春監司李度默,災實分等狀啓也。杆城等四邑,置之尤甚,寧越等十二邑,置之之次,原州等十邑,置之稍實,仍以爲元劃災四百結外,不足災三百七十六結八十四負八束,特許加劃,田農之失,甚於畓農,其中木花,擧皆全棄,各邑所報之災,從略裁減,猶爲二百七十八結三十七負九束,而事目至嚴,不敢遽然仰請,恭俟處分,後錄諸條,竝請令廟堂,稟旨分付矣。其一,無論尤甚之次邑,舊還之與新還竝督,其勢末由,稍實邑雖云免歉,無異災年,舊還之竝捧,實爲可矜,分數捧納,未知何如,而還政體重,不敢指一仰請事也,其一,還穀本色捧納,其勢誠難,尤甚邑折半,之次邑三分一,稍實邑四分一,準折代捧事也。其一,尤甚之次邑,勿定配所事也。其一,推奴徵債,限明秋防塞事也。臣依下敎,就議大臣,則領議政金致仁,以爲分等,依狀請施行,畓災亦依狀請加劃,而綿災以一百七十八結零,許給舊還,尤甚邑,許令停退,之次稍實邑,待廟堂從略分數,知委擧行,還穀代捧,最爲幻弄之弊端,尤甚邑三分一,之次邑四分一,稍實邑五分一,許令代捧,定配罪人,只許尤甚邑,勿定配所,推奴徵債防塞事,許施爲宜云矣。秉模曰,臣依下敎,就議于左右相,則左議政李性源,以爲狀請諸條,俱甚精約,綿災雖不可輕議,海西田災,旣蒙許施,恐不可異同,還穀代捧,分數稍過,尤甚邑三分一,之次邑四分一,稍實邑五分一,許代,其餘舊還事及尤甚之次邑,勿定配所事,推奴徵債防塞事,竝許施爲宜云。右議政蔡濟恭,以爲本道今年年事之幸得免歉,實非始料,道臣狀請,亦甚精的,而道內畓摠本少,加請災三百七十六結零,似稍過,一百結減給,田災旣許海西,今不可異同,舊還之稍實邑,分數收捧事,還穀代捧事,尤甚之次邑,勿定配所事,推奴徵債,限明秋防塞事,竝依狀請許施爲宜云矣。上曰,道臣所請,旣甚精約,大臣意見,別無異同,而災結事·舊還事·代捧事,勿定配所事,三相各有所見,給災則百結加損,不必較量,畓災及綿災,竝準請許施,舊還則依左右相議施行,代捧事,依領左相議施行,尤甚邑則依狀請許施,勿定配所事,依領相議施行,可也,出擧條有隣曰,臣於問議之行,領相適有以加髢申禁節目中,一二條附奏者,故敢此仰達矣。娘子䯻名色,卽婦女已成婚未加髢之前,所用者,則乃是目今所許之制,而反載於禁條,似合商量,至於年老頭童,其髮不能如式成䯻,則亦宜定其年限,許以環加一路,俾無難便之端,恐爲允當云矣。上曰,娘䯻制,同男子之雙童䯻,此笄前之飾也。兩條編髮,卷端盤屈作環狀,簪以貫之,纓以垂之,若令通用於笄後,中年以上婦女,未知如何,本髮加髢,不可不禁,而老妻孀婦,宜有闊狹之論,領相言亦固有見,然用小貼髢,則反有添髮之益,用小盤䯻,則亦合守制之義,不改亦無妨乎?發遣備郞,問于諸大臣,卿等明日入侍時,稟處,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,來十一日,輪對日次矣,敢稟。傳曰,爲之。
李時秀啓曰,來十一日,朝參日次矣,敢稟。傳曰,停。
趙衍德啓曰,知敦寧徐有寧,除拜後,過三日不爲出肅,依定式,推考警責,仍卽牌招察任,何如?傳曰,允。
趙衍德啓曰,左議政李性源,右議政蔡濟恭,依下敎來待矣。傳曰,入侍,來待有司堂上·備堂,同爲入侍。
傳于趙衍德曰,右承旨入侍。
承旨前望單子入之,李亨元·南鶴聞落點。
以吏曹參議曺允大牌不進罷職傳旨,傳于李時秀曰,只推。
有政。吏批,判書鄭昌順,參判洪秉纘,參議曺允大進,左副承旨趙衍德進。嚴思晩爲大司諫,金熹爲大司成,尹師國爲同義禁,李庚運爲殷山縣監。參議皇甫錫,直長皇甫欽,以上復官爵事承傳。故府使南瑞,贈兵參例兼,慶尙左兵使南志默考,承文提調單鄭昌聖·徐有寧·鄭好仁·李在簡·鄭昌順·李文源·尹蓍東·金尙集·徐有防·李秉模·閔鍾顯·沈頤之·李敬養·洪檢·尹師國·朴祐源·金憙·李在學·申大升·洪秉纘·金載順·李秉鼎·金思穆·南玄老·尹尙東·金載瓚。
兵批,判書李文源,參判具㢞,參議宋瑛病,參知柳誼入直進,左副承旨趙衍德進。副司直金履正·李昌漢·李敏輔·林道浩,副司勇金光溫。
趙衍德,以承文院官員,以都提調意啓曰,本院提調,近甚數少,拜表不遠,事多苟艱,前提調行司直鄭昌聖,知敦寧府事徐有寧,工曹判書吳載純,議政府右參贊鄭好仁,禮曹判書李在簡,吏曹判書鄭昌順,兵曹判書李文源,行副司直尹蓍東,行副司直金尙集,漢城府判尹徐有防,刑曹判書李秉模,行副司直閔鍾顯,行副司直沈頤之,行副司直李敬養,行副司直洪檢,行副司直尹師國,行副司直朴祐源,行副司直金憙,行副司直李在學,行副司直申大升,吏曹參判洪秉纘,竝還爲差下,行副司直金載順,行副司直李秉鼎,行副司直金思穆,漢城府左尹南玄老,工曹參判李得臣,同知中樞府事尹尙東,行副司直金載瓚,亦爲差下,使之察任,何如?傳曰,允。
趙衍德,以備邊司言啓曰,加髢申禁節目,磨鍊書入之意,敢啓。傳曰,知道。
趙衍德,以御營廳言啓曰,因兵曹判書李文源所啓判下,駕前別抄朝房待令,自今日爲始,撤罷之意,敢啓。傳曰,知道。
趙衍德,以右邊捕盜廳言啓曰,本廳兼從事官朴宗和,身病甚重,勢難察任,改差,何如?傳曰,允。
趙衍德,以義禁府言啓曰,咸鏡監司李崇祐査啓據,刑曹粘目內,德源前府使崔重敎,移本府處之事允下矣。崔重敎,時在任所云,依例發遣府書吏,拿來,何如?傳曰,待待命拿囚。
戊申十月初七日未時,上御誠正閣。大臣有司堂上,來待備堂入侍時,右承旨趙衍德,假注書李貞運,記注官金鳳顯,記事官金祖淳,左議政李性源,右議政蔡濟恭,戶曹判書徐有隣,禮曹判書李在簡,吏曹判書鄭昌順,刑曹判書李秉模,行副司直尹蓍東,漢城判尹徐有防,行副司直沈頤之,以次進伏訖。上曰,都承旨入侍。賤臣承命出,與兼都承旨沈豐之,偕入進伏。性源曰,寒氣少解,此時聖體,若何?上曰,一樣矣。上曰,禁髢之後,節目尙未成,諸堂之議論,自多携貳云。今日召見卿等,欲聞一定之論矣。何以則有易曉易行之道耶?性源曰,禁髢是大關節,至於節目間事,不必費聖慮矣。有隣曰,因領議政金致仁加髢申禁節目中,一二條附奏有問于諸大臣,入侍稟處之命矣。依下敎,發遣備郞,問議于諸大臣,則左議政李性源,以爲娘子䯻,雖是未加髢之飾,而例多添綰他髮,載之禁條,蓋以此也。至於頭童婦女之限年許加,則節目已成之後,恐不宜闊狹,以啓紛紜。伏惟上裁云。右議政蔡濟恭,以爲法者貴在劃一,今番定制,只是禁髢䯻,代以簇頭里而已。若區別老少,生出名色,則臣恐法久之後,髢䯻隱而復現,惡在其畫一之義也,況娘子䯻,非束得最長髢髮,不得成樣云,其在禁條也無疑。伏惟上裁云。領府事鄭存謙,判府事徐命善,領敦寧洪樂性,判府事李福源,病未收議,判府事金熤,以爲女子之嫁者笄,未嫁者未笄,禮也,而笄是簪髮之具也。以此觀之,則必是上髮於首,卷而簪之,是謂之笄也。然則禁髢事目中,所謂本髮加首,恐非當禁之條,至若娘子䯻,束髮雙卷,䯻而簪之者,猶有近古之意,且髮長者,不添髢而亦可成䯻,詩所謂不屑髢也者,正指此也。雖或髮短添髢,所添無多,則爲費不大,以此而爲笄後,老少通用之制,則不但儀容之不甚鹵莽,亦可無笄未笄無以別之嫌矣。若是年老婦人頭童髮短者,添髢成䯻,勢所然也,而編髪環首,後起前結,亦是從前私家通行之例,則成䯻與環髮,惟當許其從便而已,何必自朝家,拘拘於定其年限,區以別之耶?髮之盛衰,人各不同,年未及而髮甚短者,亦或有之,恐不須限以年紀,致有窒礙,蓋此婦女冠䯻之儀,必有中朝一定之制,而今無以考據倣行,惟當因俗爲禮,從便成制,以爲一王之典章,今若娘䯻無禁,老少通用,則制簡而不眩,事便而易行,惟是孀居女子,凡諸儀容之飾,一切屛去,則娘䯻亦係飾首之容,不宜施之,孀婦首上,只令一依其前狀,不必別設爲新制,實似便宜。伏惟上裁云。判府事李在協,以爲娘子䯻,果是只以本髪爲䯻,而不屑髢者,則不必載禁條,至若婦女之年老髮童,不合成䯻者,宜有弛張,不必禁矣云。判府事兪彦鎬,以爲娘子䯻,果是未加髢前所用者,則不必載於禁條,然娘子䯻,亦有大小奢儉,自小漸大,由奢入儉之弊,恐不可不念,至若婦女之老禿不合成䯻者,則似宜有弛張闊狹之道。伏惟上裁云矣。上曰,大抵娘子䯻本制,盤結雙條髮作兩環狀,以一釵,洞貫兩環,卽當婚女子之粧束,而今番節目中所謂嫁前之制,不可用之者是也。領相所云娘子䯻,必指近俗轉訛渾稱之婚後髢前䯻樣,而節目中所謂卷髪後䯻是也。是䯻雖最逼古,元無定稱,故强立別名,以卷髮後䯻書之,然則領相之說,不期行而自行,誰料領相之明識達見,過信訛稱之說,至有附奏之擧也。極呵極呵,又若金判府獻議中,以娘子䯻,通用於老少之請,未知爲是,誠如是說,我國婦女便服頭飾,將使冠童無別,予則曰,萬萬非確論,下款收議事,年限不必定,儀飾不必備,竝置之可也。出擧條上曰,節目之綱領旣成,今日內必盡磨鍊,使之曉然易知,而此不必家喩,判尹會首母於公廨,敎其制樣,仍使轉敎於城中大小諸家好矣。性源等曰,先敎首母,則自可傳習矣。上曰,簇頭里着圈之說,終是行不得之事,卿等試思之,豈不然乎?濟恭曰,臣等未及周思矣,及承批旨中八不可之敎,誠允當矣。上曰,公賤服色,旣以加里亇爲定,當束髮而着之乎,當以本髪,加首而着之乎?性源等曰,旣着加里亇,則已表公賤,不必禁本髮之加首矣。有隣曰,若許本髮加首,則有次次張大之慮矣。昌順等曰,左相言好矣。旣表公賤,則本髪加首,似不必禁矣。上曰,大體可者多而不可者少,依此爲之,而節目中,書以公私賤,則以本髪加首,而公賤則着加里亇,可也。上曰,節目,幾日可頒行乎?昌順曰,不過五六日,可以印頒矣。上曰,在外承旨許遞,與未差之代,前望單子,待下批,牌招察任,出榻敎上曰,政官牌招開政,出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,左承旨入侍。
傳于南鶴聞曰,右承旨入侍。
傳于趙衍德曰,左副承旨入侍。
南鶴聞啓曰,漢城判尹徐有防,依下敎來待矣。傳曰,入侍。
南鶴聞啓曰,刑曹判書李秉模,持草供來待矣。傳曰,入侍。
傳于南鶴聞曰,政官,牌招開政。
有政。吏批,判書鄭昌順,參判洪秉纘,參議曺允大進,同副承旨南鶴聞進。李晩榮爲典籍,李端亨爲假監役,申翊寧爲大靜縣監。
兵批,判書李文源,參判具㢞,參議宋鍈病,參知柳誼入直進,同副承旨南鶴聞進。副司直丁範祖。
備邊司,白師謹爲濟州牧使。
備邊司,李一曾爲濟州牧使。
咸鏡監司狀啓,今十月令薦新生銀魚,節序差早,限日不得封進,惶恐待罪事,傳于南鶴聞曰,勿待罪事,回諭。
咸鏡監司狀啓,今十月令薦新生文魚,生大口魚,日氣尙暖,限日不得封進,惶恐待罪事,傳于南鶴聞曰,勿待罪事,回諭。
南鶴聞,以吏曹言啓曰,成均館典籍趙彦哲,呈狀內,素患痰癖之症,挾感添劇,萬無起動供職之望云,依例改差,何如?傳曰,允。
南鶴聞,以司甕院官員,以監膳提調意啓曰,漁夫契貢人等呼訴內,卽今冬節己廟,魚族隱入,設網累日,終未捉得,闕供生事,迫在朝夕云。每年如此之時,以他可合之魚及活鷄,例有參半代捧之規,而莫重御供,自下不敢擅便,惶恐,敢啓。傳曰,代封。
李時秀,以備邊司言啓曰,諸道舊還都數,屬至一百五十五萬八百餘石,當此諸路豐登之時,雖令準捧,未爲不可,而數旣夥然,民力宜顧,就元數中,限二十一萬六千石,分排磨鍊準數徵捧之意,分付諸道,至於關北,旣因特敎,全一道停退,分排一款,非所可論,海西之尤甚邑,關東之尤甚之次邑,關西之尤甚邑及之次邑之尤甚面里,依分等狀啓,覆奏,勿爲徵捧之意,分付,何如?傳曰,畿邑舊還分排後,更爲草記。他道,癸卯以前條,亦勿擧論,仍於俵下諸道時,措辭分付,俾無虛實相蒙,强弱相混之弊,可也。
李亨元,以備邊司言啓曰,京畿監司趙鼎鎭,災實分等狀啓,有草記回啓之命矣。取見其狀本,則以爲今年農形,南北東西,均無豐儉之區別,不爲分等,流來舊頉,爲七百餘結,每年新災中,混同磨磨,自來謬例,昨年川浦落未蒙永頉數,亦不些,新災亦至一千五百餘結之多,比諸地部劃下八百結,其所不足,爲一千五百三十二結,特許劃下,舊還毋論,還餉丙午停退條中,限四分一,酌定準捧,推奴徵債及各宮房凡係擾民之事,亦當禁斷,竝請令廟堂,稟旨分付矣。毋論某道,流來舊頉,亦豈無之,而旣以七百餘結歸之於舊頉,又以昨年反浦,分而言之者,未免架疊,新災一千五百三十餘結,亦過所料,大抵今年畿農,雖云少減於始望,別無災名之可言,加劃一千二百結,以準二千結,則新舊災頉,似可分排,以此數劃給,舊還,今方從略分排,使之待知委擧行,推奴徵債及各衙門各宮房,凡係擾民之事,竝依所請禁斷,而所請諸條之後錄條陳,自是各道通行之例,今此狀辭,有違定式,該道臣,推考,何如?傳曰,允。回啓中,災結所減,不過三百餘數,此不必較量,依狀請準數施行,舊還事,廟堂所分排者,雖未知如何,而必準丙午條四分一之數,可也。
李亨元,以一所巡廳言啓曰,去夜二更四點量,犯夜人別監李景樞執捉,何以爲之?敢啓。傳曰,知道。厥漢之前後所爲無形,乃敢犯夜於禁令至嚴之時,尤爲痛駭,令該廳,爲先除名,移送刑曹嚴囚,以待處分,行首別監,令該廳科罪,司謁,令攸司科治,可也。
南鶴聞,以刑曹言啓曰,咸鏡道穩城府,流三千里定配罪人白伐男,逃還擊錚,仍又逃躱之狀,頃於京畿監司趙鼎鎭啓本回啓中,已有論列,而伐男,自臣曹纔已跟捕捉得矣。月前北關罪人移配時,伐男,移定配所於平安道嘉山郡,仍前移定,卽爲押送,而編配罪人之任意逃躱,至有呼籲之擧者,前所未有,待用刑,令配所官,各別嚴刑懲礪之意,分付道臣,何如?傳曰,允。
南鶴聞,以義禁府言啓曰,忠淸監司洪檍査啓據,刑曹粘目內,燕岐前縣監金宗範·金克行等,移本府處之事允下矣。金宗範·金克行等,今方待命,卽爲拿囚之意,敢啓。傳曰,附過放送。
南鶴聞,以義禁府言啓曰,大靜縣監張漢喆,爲先拿問嚴勘事,傳旨啓下矣。張漢喆,時在任所,依例發遣府羅將,交代後拿來,何如?傳曰,允。
南鶴聞,以義禁府言啓曰,開城府留守李致中査啓據,刑曹粘目內,濟州前判官韓有樞,卽令該府,拿問嚴處事允下矣。韓有樞,今方待命,卽爲拿囚之意,敢啓。傳曰,保放。
諭咸鏡南北關大小民人等綸音。王若曰,咨爾北方之人,役車其休,歲亦暮止,此政村酒社皷山樞互答之日,而胡罹此仳㒧顚連之苦也。關以北數千餘里,野無遺秉,居無宿糧,幾千萬生靈,嗷嗷然如在水火,道臣評事之啓,交聞迭奏,乙丙之枕,遑可一日安乎?予觀農政之書,旱宜田種,澇宜水穀,失之野而收之峽,歉於此而登於彼,故曰周乎農者,凶年不能殺,斯乃諸路之所罔然,而獨本道,則一遇恒雨,百穀俱痒,貧富惟均,公私遍竭,重以山海兩阻,貿遷無路,假令箱有餘布,場有餘畜,化居不得,束手以竢,此又諸路之所未有,而惟本道爲然也。然則今之所謂稍實也,之次也,尤甚也,特强以名之耳。其實一也,北關之歉,甚於南關,慶興諸邑,又北關之最,方秋而流亡者有之,未冬而浮黃者有之,蓋不待北來之言,而地勢民情,可推知也。嗚呼,今夏之雨,何道無之,而畿湖·嶺南,一是豐登,關東·兩西,亦旣免歉,使本道,雖遜於湖嶺,可方於東西,則豈不同享有年之樂,少寬北顧之憂,而造化每惜全功,接濟茫無涯畔,咎實在予,民則何罪,玆予命以奎章閣直閣鄭大容,爲北關慰諭御史,往撫大小民庶,留管賑政,爾尙是依是庇,毋予云遐。嗚呼,言語之於感人,末也,今以九重之邃,千里之遠,乃欲憑數行文字,慰諭爾奠接爾,誠疎矣,然敷心之謂言,敷言之謂文,文之所宣,心有相感,予雖否德,爲爾父母,心之所往,亦豈無自然通應之妙也?賙活之具,面授規劃,蠲免之政,另循優典,御服御供之需,留作別賑,更以內帑錢二千緍,綿布一百疋,胡椒三十斗,付御史齎送,別貿穀物,俾辦粥飯,饋之於餞廷之際,咨爾北民,知予懷保之苦心,少須臾各安其堵,各守其業,容竢東作,服力田畝,且勤且勸,無失其時,則上天至仁,有願必從,來牟之告熟,理之常也。咨爾北民,明聽無譁,爾飢若予饑,爾飽若予飽,爾困若予困,爾安若予安,予以爾與共休咎,爾等縱不欲以予心爲心,得乎?呼燭申申,亶由腔赤,咨爾北方之人。
弘文館應敎臣李宗燮,副應敎臣李敬五,校理臣徐配修,副校理臣安策·臣沈興永,修撰臣申大尹,臣閔昌爀,副修撰臣金啓洛·臣宋翼孝等,伏以臣等卽伏見大臣筵奏,實不勝萬萬驚駭,髮豎而膽掉。噫嘻,痛矣。宇賊窮凶之罪,渠已自服此實已承款未伏法之劇逆大憝也。尙今假息於海岱,三尺之典刑,久而未伸,八域之憤痛,去而愈酷,寢皮食肉,擧切其願,而不意今者,換錢之札,又何凶謀,窮島棘中,無難敢書,綢繆寄托,乃是錢貨之相換,則未知其所營爲者,果是何事,其所排布者,果是何謀,跳踉之跡,若是狼藉,陰祕之計,今又現捉,目下難言之憂,寧有旣也。拿致嚴覈,一時爲急,大僚所請,宜卽從施,而及承批旨,又此靳允,臣等抑塞悲憤,實欲叫閽碎首而不可得也。伏乞亟從大僚之請,拿鞫正刑,不容少緩,而當該地方官及牧使之不能嚴束於常時,敢此棘中通書之變者,亦極驚心,國家法令,若有一分嚴畏之心,豈或任其縱恣,謾不察勅之至於此哉?地方官之拿問嚴覈,旣蒙允許,而至於牧使,則不可罷職而止,爲先削職,一體拿問,斷不可已也。取進止。答曰,省箚具悉。宇鎭之減死酌處,非無商量,而渠敢肆然募人,傳通書札,妖惡甚矣,放恣極矣。朝筵雖有左相所奏,不許所捉書札之登覽者,以其渠有老父,意或不忍遠刑之情私,有此冒死探問之擧故耳。令見刑曹草供,聞該堂言,原書札中,無一語及於渠父生死,但斷斷於換錢等事云,固知渠之別種,而猶不料無人心無人理之愈往愈甚也。卽此一事,殺亦無惜,渠罪自渠罪,處分自處分,不允,附陳事依施。
今十月初八日巳時,上御誠正閣。左議政入侍時,左承旨李亨元,假注書李貞運,記注官金鳳顯,記事官金祖淳,左議政李性源,以次進伏訖。上曰,今日何爲請對耶?性源曰,昨夕烽火時,隣洞居喪人金觀鎭,忽請見曰,濟州人方來傳宇賊之書,書中,請換錢百五十,不勝驚駭,捉置其人,執其書而來告云,凶賊之自棘中,通書於京洛,敢要換送錢貨者,是何等變怪,何等凶慝,已承服罪人之尙不伏法,一向假息於島中者,已是萬萬失刑,況擧國悲憤,瀝血雪涕之章,堆積公車,而天聽愈邈,王章不加,臣民憤痛,三載如一日,而今玆換錢之書,本罪之外,尤可見其跳踉縱恣,締結排布之跡,若不及今拿致嚴覈,則絶海窮島,實有難言之憂,發遣金吾郞,卽卽拿來,先問換錢之因何事用何處,其前後窮凶情節,締結陰謀,一一覈出,夬正已款之罪,亟施久逭之章,何如?上曰,伊時處分,意有所在,不必如是煩請矣。性源曰,宇鎭是何等凶逆,而敢自棘中,通書京洛,地方官,若有嚴畏國法之心,安敢一任其縱恣跳踉,乃至於此?牧使,摠治一島,常時若能檢束,寧有如許變怪?當該地方官,爲先拿問,牧使,一體罷職,何如?上曰,依爲之。性源曰,金觀鎭之所捉納傳書者,濟州人二名爲先出付捕廳,窮覈其傳書情節及換錢委折,一一取服,何如?上曰,爲先令刑曹,嚴覈得情,可也。出擧條性源曰,昨以此事,議于領右相,則以爲只是換錢之事,則三公之竝請對,涉於張大云,故臣獨爲入來矣。向來純鎭事,處分太輕,今番則決不可仍置矣。上曰,手記持來,人若送捕廳,則有觀鎭頭面等事,不如付諸刑曹之爲當矣。命退,諸臣以次退出。
戊申十月初八日午時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,以次進伏訖。上曰,戶曹判書入侍。賤臣承命出,與戶曹判書徐有隣,偕入進伏。上曰,歲幣封褁已畢耶?有隣曰,纔已畢捧矣。上命衍德,讀公事書判付訖。命退,諸臣以次退出。
戊申十月初八日酉時,上御重熙堂。坐直承旨入侍時,左副承旨趙衍德,假注書白慶楷,記注官金鳳顯,記事官金祖淳,以次進伏訖。上曰,漢城判尹待敎入侍。賤臣承命出,與漢城判尹徐有防,待敎尹行任,偕入進伏。上曰,首母事,依昨日下敎擧行,而今則士夫家,果能聞知於節目未頒之前耶?有防曰,臣於昨夕,知委五部,使之趁今朝多聚首母,則五部都合爲三十三人矣。自內局,出送見樣於典醫監,醫女及先學之老醫女,故使各部待令諸首母,一一隷習,而大抵首母,自是慣熟於此等處,故暫時見之,暫時習之,已爲曉解,而各部首母,次第如之,終朝之內,三十三首母,一齊手鍊矣。仍爲嚴飭於渠輩,使之今日內,各其丹骨士夫家及閭巷諸處,一一遍行,一一傳習,俾無一處不知之弊事,分付,則渠輩以爲,日力未長,往處甚多,限以明夕,則似當遍行云,故依其言寬其限,而以無論某家,不時伻問,首母果有不來之事云,則當問其丹骨首母名字,而嚴勘事,另飭以送矣。俄者一朝官來言,首母果已來過傳習云云矣。上曰,然則不日內,似當遍傳矣。有防曰,近來侈風,大是痼癖矣。俄伏聞傳言,則路上有一隷,持涼簇頭里去,而以泥金繪畫云,豈非萬萬駭然者乎?上曰,所聞果的實矣。朝者有如此者,見捉於營門云矣。上曰,刑曹判書,持草供入侍。賤臣承命出,與刑曹判書李秉模,偕入進伏。上曰,草供入之,衍德取進。上曰,厥漢果卽輸款乎?秉模曰,厥漢極奸狡矣。初則以手記之受出,渠身則不入棘中,抵死發明,五招以後,始乃自服,而果然入見受來矣,其手記則以白紙中最薄者,長廣纔數寸,細細成文,而手記辭緣,則大體以爲用此漢麤木二十疋,其價當償百五十錢,使其弟換送云云矣。又有多受困阨於此輩,雖恨奈何等說,此則必是妖賊,恐其發露,先爲掩跡之地矣。上來兩漢,一則本府假吏,一則總角矣。上曰,假吏則何以出入往來云耶?秉模曰,名雖假吏,以行商往來云,而總角漢之隨來,見誘於此漢,而此漢則年近五十,言語貌樣,極奸黠矣。搜其身,則囊中又有貞喆弟家書一通,而此漢受手記出來,至咸平破船之後,欲與總角漢上京,而總角漢,問其委折,則此漢誑之曰,上京則有千餘兩換錢之物,若上去,可以得食錢兩云云。則總角漢,果爲隨來,而至銅雀,使總角漢,來傳於金觀鎭家,而又戒以汝往此家,則主人兩班,見此後,當有所問,勿言一句,只曰令監多食酒肉云云。則當有出給錢兩之事受來爲當云,則總角漢,如其言,來傳見捉矣。此外則姑無別般端緖矣。上曰,手記中有問渠父生死之語乎?秉模曰,換錢事外,無他語矣。上曰,卽此一事,尤可謂入理滅絶矣。上覽草供訖,敎曰,此漢等,旣已輸款,今夜內,移送捕廳,而出問趙心泰之爲何邊大將,出付,可也。秉模,承命先退。命書傳敎曰,禁加髢事目印役將始,而稟事與擧行之際,如是錯誤,承旨以多人之故,不能專一而然,監印閣臣一員,依閣誌,卽爲啓下,印出頒布等節,主管入稟,俾無遲滯之弊。又命書傳敎曰,更思,新除之人,方在外邑,等待其上來,不但曠官可悶,徒有迎送之弊。舒川前郡守白師謹,仍任前職,濟州牧使之代,更爲議薦事,言于廟堂。又命書傳敎曰,才難不其然乎?可謂九原難作,今番北道綸音頒布事,慮或不能領會,以無於例之傳敎,別爲書下,此猶不足,筵席口授面敎,則營邑鎭驛件,當只書營邑鎭驛,以爲官上之地,而抽栍取見,則各以內賜職姓名書之,然則此後此冊,不在於官,遞任後當持來,焉有印給廣布之意乎?社名不書邑號,外此疎漏之端,不一而足,前此京外許多綸音頒布時,以故待敎之善爲擧行,予則不費精力,今於屢敎之後,擧行如是草草,豈不駭然?才分雖非强爲之事,苟能盡心,如許小事,豈或如是,待敎尹行任從重推考。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,同義禁尹師國,除拜後過三日不爲出肅,依定式推考警責,仍卽牌招察任,何如?傳曰,允。
傳于李亨元曰,左承旨入侍。
傳于李亨元曰,左副承旨入侍。
傳于南鶴聞曰,同副承旨,與節目釐正堂上監印閣臣,入侍。
傳于南鶴聞曰,禁髢綸音事目,楮注紙粧䌙件二百件,不粧件三百件,白紙不粧件一千件印出事,令內閣知悉。分付監印廳。
李亨元,以兵曹言啓曰,景福宮衛將黃正垕,在鄕未上來,輪番之任,不可久曠,改差,何如?傳曰,允。
李亨元,以備邊司言啓曰,諸道舊還分排草記批旨,畿邑舊還,分排後,更爲草記,他道,癸卯以前條,亦勿擧論事,命下矣。京畿舊還餉丙午停退六萬七千三百三十二石,依下敎,以四分一分排,則當捧爲一萬六千八百三十二石,以此分付收捧,外此諸道,亦依下敎,以癸卯以後條,酌量分排,則其數爲十四萬四千九百五十八石,比當初磨鍊,所減爲七萬一千四十二石,以此分付收捧,俾知朝家特加軫念之澤,何如?傳曰,允。
李亨元,以刑曹言啓曰,因一所巡廳草記,犯夜人別監李景樞,嚴囚以待處分,司謁令攸司科治事,命下矣。依傳敎李景樞,卽爲嚴囚,司謁崔昌祿,係是出身,移義禁府處之,何如?傳曰,待用刑,令兵曹決棍,可也。
南鶴聞,以義禁府言啓曰,濟州前牧使洪仁默,一體拿問事,傳旨啓下矣。洪仁默,時在任所,依例發遣府書吏,交代後拿來,何如?傳曰,允。
刑曹啓目,罪人李顯大原情云云。地方官一體拿問,嚴處爲白乎旀,宇鎭及貞喆保授主人,自本道,捉致營獄,嚴加究覈後狀聞之意,分付道臣,何如?判付啓,竝只依回啓施行爲旀,其中金後文·金亮基等,所坐又果何如?則敢生傳書之計,有此募人之擧,卿等之當問不問,雖因昌甲之未捉,論以事體,難免疎忽,未捉是在昌甲身乙,待捉來,嚴覈以聞爲旀,顯大處,此一款,嚴問得情事,分付捕廳爲良如敎。
司諫院行大司諫臣嚴思晩,司諫臣金復休,司憲府掌令臣趙武範,持平臣吳泰彦,司諫院獻納臣申禹相,正言臣朴載綧,正言臣柳等,伏以臣等,卽伏見晝紙所出者,以大靜縣荐棘罪人宇鎭通書事,至有大僚筵奏之擧,臣等聚首相看,不覺驚駭之至。噫嘻,痛矣。渠之罪犯,是何等劇逆,而尙今假息,已是失刑,乃敢肆然通書,求換錢貨,不知將欲何用,而渠若有一分嚴畏之心,焉敢若此?當此國人齊憤,憂虞轉深之日,決不可一向仍置,臣等謂亟命王府,拿來嚴覈得情,快正王法,斷不可已也。至若傳書二人及該縣監該牧使,旣允大僚之請,臣等姑不敢更煩,而所謂觀鎭,則渠雖有發告之擧,旣以宇鎭之親族,不能以大義滅親,交通書札,接應凡事,其平日綢繆和應之狀,據此可知,知情之律,烏得免也?臣等謂金觀鎭,先治黨與之律宜矣。取進止。答曰,省箚具悉。勿煩。
大司憲趙瑍疏曰,伏以臣之虛縻臺職,居然三朔于玆矣。一疾沈痼,委頓床席,屢經危域,與死爲隣,徒積瘝曠之罪,未伸叩謝之忱,論以邦憲,合被重典,惶隘震越,只竢誅罰之遄加而已。嗚呼近年以來,誅討太寬,隄防不嚴,逆孼凶徒,無所畏戢,至於今者,宇賊換錢之變而極矣。渠之淊天之惡,極地之凶,已悉於前後三司之請,臣亦月前略效必討之義,未蒙曰兪之音,使千古所無之逆,尙今假息於覆載之間,王政之失刑已極,神人之齊憤愈激,渠以承款之妖逆,敢生叵測之凶計,乃於海島棘圍之中,通書京洛,恣意換錢,其跳踉放肆之罪,已無可論,而締結陰圖之跡,盡露無餘,潛聚錢貨,將用何處,暗通私訊,將營何事,排布之祕謀,旣至此極,將來之隱憂,實有難言,臣請亟令王府,卽爲拿來,換錢之情節,先加嚴覈,快正已款之罪,一洩一國臣民積年憤冤之痛焉。且宇賊,旣貽書於金觀鎭,則觀鎭之於宇賊,其情志之相通,明若觀火,渠雖先爲發告,而第其書中所言,若是陰祕,則非至切至密之間,而夫豈有遠地書托之理哉?其平日和應之跡,昭不可掩,亦卽究覈,施以當律。至若濟州兩漢之潛通劇賊,受來私書,固已萬萬痛惡,而事旣綻露,跡又凶祕,揆以獄體,不可付諸秋曹,請依大僚所奏,移送捕廳,一一究問,期於得情,斷不可已也云云。答曰,省疏具悉。堂批悉言之矣。附陳金觀鎭事,渠旣登時往言左相,似無同情之跡,當觀査事出場矣。
執義宋銓疏曰,伏以宇賊之棘中通書,誠一大變怪也。圍籬之法,防守至嚴,絶不得與人相通,則筆札從何求得,寄致亦何容易,妖譎之性,尙藉窮熖,足以誑誘遐俗,䝱使島民,書尺達於都下,飛錢通於絶海,此而不已,亦將何所不至耶?此賊之尙今假息,是國無三尺也,旣已承款,旋卽傅生,當初刑政之失,已無可言,而伊後無窮之慮,可執契以俟,今果有通書之現捉,而亦未知從前凶慝之作何跳踉也,寧不大可寒心?錢貨換用,明有叵測之情,文字往來,灼見排布之跡,昨筵大僚之請,實出於洩輿憤杜後慮之意,而又此靳允如前之爲,誠不勝泄鬱之至。伏願亟揮乾斷,卽命拿來,待用刑更加窮覈,夬施常刑焉。至若傳書換貨之情節,自有秋曹之嚴究,而該牧使之專管一島,初不檢束之罪,與地方官無異,不可罷職而止,竝令拿問重勘宜矣。噫嘻,臣民之沬血灑涕,積冤茹痛者,三載于今矣。逆醫則移配西邊,殆若尋常罪謫,時偉則薄竄近島,初不一番究覈,當律未施之前,等是地上所配,遠近雖不足論,而一日二日,國人共戴之憤,當如何哉?惟願卽加三思,竝允群請,少洩神人之限焉。仍伏念臣之自來情勢,固宜永劃臺端,而素患癖積之症,逐歲漸痼,向因暑痢而凘頓,近又寒感之添劇,腰腹痞結,神形瘦鑠,少觸風冷,輒卽牽痛,以情以病,束帶供職,其道末由,前後除旨,徒積逋傲,見職虛縻,亦已數朔,而一向蟄伏,莫效趨承,瘝曠之罪,維鈇鉞是俟。伏乞聖明,俯垂矜諒,遞臣之職,治臣之罪,以安私分,以肅朝綱,千萬幸甚云云。答曰,省疏具悉。勿煩,爾其勿辭察職。
掌令鄭景祚疏曰,伏以臣卽伏見,昨日大臣入侍筵奏逆宇事,始焉駭痛,中焉訝惑,繼之以有無窮之慮,不測之憂也。渠是已承款之凶賊,尙今容貸於覆載之間,已是神人之所齊憤,國家之大失刑,則其何敢惟意跳踉,私通書札,至於百五十換錢,將欲何用,其陰慝之罪,叵測之情,不可不及時嚴覈,鉤得情節,當初曲貸之處分,已失太寬,而到今凶跡綻露之後,尤何可一刻仍置,不思所以懲亂賊嚴隄防之道乎?臣謂凶賊宇鎭,亟命王府,拿來嚴囚,前後窮凶情節,一一盤覈,私書之任自相通,換錢之用於何處,竝皆鞫覈,夬正王法,斷不可已也。觀鎭,以逆宇之至親,書札之往復,錢貨之交通,旣是萬萬放恣無嚴,逆宇情跡,必無不知之理,爲先捉致該曹,嚴覈得情,待宇賊拿來,更加質問宜矣。地方官之不能防守,該牧使之不能糾察,已因大僚之請罪,雖已或拿或罷,大抵濟州一島,素多凶賊輩竄配,其所防守之嚴,糾察之密,非比尋常,如宇賊之至妖大慝,猶且任其通書於京洛,則日後之弊,難言之慮,有不可勝言,竝卽拿覈,嚴施當律焉云云。答曰,省疏具悉。勿煩。
戊申十月初九日巳時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,檢校直閣徐鼎修,以次進伏訖。上曰,北道綸音,將頒賜於文蔭武前銜以下,白紙件三十件,加爲印出事,分付。賤臣承命出傳,鼎修曰,綸音亦於御史下去時,齎往乎?上曰,御史辭朝日,亦當出付,其前封褁以置,可也。命書榻敎曰,未肅拜知敦寧許遞。命退,諸臣以次退出。
戊申十月初九日申時,上御誠正閣。同副承旨與節目釐正堂上,監印閣臣,入侍時,同副承旨南鶴聞,假注書白慶楷,記事官李相璜·金祖淳,節目釐正堂上尹蓍東,監印閣臣尹行任,以次進伏訖。上曰,頒布數成冊,其果已畢,而亦無漏落之患耶?蓍東曰,纔者已畢,而姑據吏曹官案修正,故或不無漏落之慮矣。且伏念今此頒賜之聖意,貴在普傳而廣布,故侍從以上,雖在削職之人,亦爲入錄矣。上曰,果然矣。且諸道所頒件,今欲一時竝印,而件數甚多,難可速完,侍從臣,則自京印給,而諸路郡縣所下者,則各給一件於該道,使之自該道印給無妨乎?蓍東曰,如是則工省而事便,誠好矣。上曰,京畿則使道伯印去,而北道則凶荒可悶,些少之弊,亦極可慮,自京印給,其餘諸道,則各下一件,使該道摸印頒布爲可,而侍從以上文武蔭,當自京印給,卽令備局,以此意行會各道,使之頒下之後,各卽摸印可也。上命蓍東·行任先退。命書傳敎曰,忠壯公金德齡,賜諡之行將發,宣諡日,仍令賜諡官爲獻官,賜祭以來,忠勇澟然,常所歎尙,祭文當親撰以下,以此分付,御製祭文,令道伯書揭,祠與院間當揭處,一本印上事令內閣,分付。命退,承史以次退出。
戊申十月初九日酉時,上御重熙堂。左承旨與監印閣臣入侍時,左承旨李亨元,假注書白慶楷,記事官李相璜·金祖淳,監印閣臣尹行任,以次進伏訖。上曰,印役今至何境耶?行任曰,印出僅爲二百餘卷矣。上曰,其須另飭,務期速完也,諸道所下件,須於明日內,卽爲行關下送,可也。上曰,直閣何日發行乎?行任曰,明日發行云矣。上曰,別賑物,使之預量卜數,磨鍊知委,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,大臣·備局堂上引見。
傳于李時秀曰,右承旨入侍。
備邊司,李喆模爲濟州牧使。
政院啓曰,漢城判尹徐有防,馳詣鍾街,聚會民人,依傳敎一一曉諭,此後假稱禁吏捕卒,凡常賤女人,露面出入之類,奪取髢髮者,依亂廛例,使民人等,隨現捉納本府及他法司之意,申申分付,仍令各部官,別加知委於各其坊曲後,來待云矣,敢啓。傳曰,入侍。
以兵曹侍衛節目,傳于李亨元曰,訓鍊大將代領,雖有命,此與陣上代領有異,不必牌招聽傳敎,將官,發牌,分付。
以禁府都囚徒,傳于趙衍德曰,鄭德壽·崔昌奎,更限六十日姑放,韓有樞·具載敬·李漢書·南耆喆·張允誠·金命復,付過放送。
以京畿監司啓本,車弘濟充軍事,傳于李時秀曰,不過申飭,本事出於無情,放送事,分付。
傳于趙衍德曰,諭北道綸音,楮注紙粧䌙九十件內,五件內入,五件五處史庫,一件弘文館,咸鏡監司李崇祐,咸興判官兪漢敦,永興府使任屹,吉州牧使李殷福,鏡城判官趙雲紀,慶源府使洪聖淵,會寧府使李潤慶,鍾城府使安廷玹,穩城府使鄭潤弼,北靑府使柳知養,安邊府使朴宗來,慶興府使徐㬦,富寧府使李光爕,德源府使趙,端川府使李汝節,甲山府使黃泰彦,明川府使沈能翼,三水府使具明遠,茂山府使柳心源,長津府使李敬懋,文川郡守李師曾,高原郡守柳相燁,定平縣監李禹昌,洪源縣監洪允復,利城縣監朴光迪,高山察訪宋益中,居山察訪安仁宅,輸城察訪宋應昌,咸興監收官具馨遠,北兵使洪和輔,南兵使姜五成,北虞候李文協,南虞候趙岱,北評事朴基正,城津僉使李翼純,高嶺僉使姜膺煥,訓戎僉使崔孝達,潼關僉使韓世昌,柔遠僉使朴天柱,美錢僉使盧世甲,乶下僉使姜道瑊,魚遊澗僉使金聲大,西北僉使趙齊歧,惠山僉使張翼大,別害僉使徐潤載,波知僉使崔禹鉉,雲寵萬戶李萬吾,仁遮外萬戶洪龍河,神方仇非萬戶金樂,水羅暖萬戶金昊吉,魚面萬戶曺允彦,鎭東萬戶盧尙樞,梨洞萬戶李重植,撫夷萬戶金斗靜,阿吾地萬戶朴輔天,道山萬戶李茂春,朱乙溫萬戶趙齊崙,阿山萬戶徐慶殷,森森坡萬戶高善興,農山萬戶康思周,古豐山萬戶劉道平,防垣萬戶鄭昌仁,廢茂山萬戶高齊興,在德萬戶金亨三,永達萬戶尹宗鐸,吾村權管朴處義,寶化堡權管禹昌世,梁永萬洞權管朴信規,乾原權管康就日,安原權管康元堯,黃拓坡權管尹聖佐,西水羅權管金成鼎,雙靑權管吳性寬,黃土岐伊權管金貴泰,小農堡權管朴明勳,自作仇非權管成履福,廟坡權管金永玉,同仁權管尹弘心,舊坡知權管金志和,江口權管李喆懋,各給一件。楮注紙不粧六十件內,八件內入,一件備邊司,一件外閣,一件承政院,領議政金致仁,領府事鄭存謙,判府事徐命善,領敦寧洪樂性,判府事李福源·金熤·李在協·兪彦鎬,左議政李性源,右議政蔡濟恭,提學金鍾秀,檢校直提學徐有防·李秉模,檢校直閣金載瓚·徐鼎修·鄭東俊,直閣鄭大容,待敎尹行任,監印承旨李時秀,各頒一件。三十件,御史齎去,監兵營邑鎭驛上,白紙不粧五百七十件內,十件內入,一件外奎章閣,九件西庫,一件成均館,原任提學吳載純,原任直提學鄭民始·徐浩修·朴祐源,原任直閣金憙·金勉柱·徐龍輔,都承旨沈豐之,左承旨李亨元,左副承旨趙衍德,右副承旨尹行元,同副承旨南鶴聞,翰林李相璜·金祖淳,有司堂上徐有隣·李在簡·鄭昌順,監印堂上沈頤之,外閣官成大中,咸興府三十二社,永興府十三社,吉州牧七社,鏡城府六社,慶源府十三社,會寧府十六社,鍾城府十四社,穩城府十七里,北靑府二十一面,安邊府十三社,慶興府八社,富寧府九社,德源府五社,端川府十社,甲山府十五社,明川府七社,茂山府十七社,三水府十六社,長津府五社,文川郡六社,高原郡五社,定平縣九社,洪原縣六社,利城縣三社,各頒一件,二百四十二件,南·北關文蔭武未出身前銜時仕人分給,十五件,御史加數齎去,量宜分給,本閣別印四件內,一件外奎章閣,三件西庫,內閣及內入件,合附以入。
傳于李亨元曰,坐直承旨入侍。
趙衍德,以文禧廟營建廳言啓曰,本廳堂上行副司直臣尹蓍東,與郞廳副司果臣李晩秀,進詣本廟奉審,則廟內外俱無頉處之意,敢啓。傳曰,知道。
趙衍德,以訓鍊都監言啓曰,今十月十一日,景慕宮展拜時,因兵曹節目,弘化門軍三十名,把摠鄭㵙,哨官兪鉉商,率領挾輦侍衛,弘化門軍五十名,哨官李光進,領赴排立信地,還宮後,還入直所,而竝待標信擧行之意,敢啓。傳曰,知道。
趙衍德,以御營廳言啓曰,今十月十一日,景慕宮展拜時,依兵曹節目,弘化門入直軍五十名,集春營入直軍五十名,訓鍊大將臣徐有大,代領分左右排立,東營入直軍三十名除出,入直把摠申晤,哨官鄭行儉率領,宮大門外把守,而竝待標信出用,解嚴後,還入直間,集春營哨官河龍珠,率該哨標下軍七名代直,東營哨官陳澤文,代直之意,敢啓。傳曰,知道。
李亨元,以御營廳言啓曰,依傳敎,本廳中旬時,騎芻沒技人,別單書入之意,敢啓。傳曰,知道。
趙衍德,以左左邊捕盜廳言啓曰,罪人李顯大·金石伊等,草供持入之意,敢啓。傳曰,知道。移送刑曹,照律草記,可也。
吏曹判書鄭昌順疏曰,伏以臣於銓職,情有難冒,義在必遞,筵對疏籲,衷懇畢暴,而恩敎嚴批,怵迫轉甚,至有臣子所不敢承聞者,情疑于慢,跡涉於要,顧念義分,不敢爲徑直之行,惟期積誠,庶或有感格之望,遂不得不拚棄廉隅,冒沒出膺,臂如入籠之鳥,色擧無路,游釜之魚,煎熬更急,靦顔周行,羞對僚寀,愧心餒氣,無面可顯,情景如此,職務奚論?臣亦自知一番出脚,四維掃盡,破檢壞守,餘無可言,而倘蒙聖上哀憐體恤,曲垂恩造,亟許鐫免,則終全微諒,猶勝貪冒,追訟愆尤,尙或賠補,區區祈祝,惟在於是,惟聖慈之早賜諒處焉。臣旣神精耗落,隨事昏錯,昨日政假監役末望金宗敬,卽是金宗德,而誤以敬字,書入望單,雖未蒙點,做錯則大,一點誤書,古人猶稱死罪,況於人名之錯記誤書乎?此非特一時不察,偶失照檢之比。伏乞聖明,亟命原望單,付標改下,仍治臣昏謬不職之罪,以重銓注,以安私分焉云云。答曰,省疏具悉。卿其勿辭行公。
戊申十月初十日辰時,上御誠正閣。大臣·備局堂上,引見入侍時,領議政金致仁,左議政李性源,右議政蔡濟恭,戶曹判書徐有隣,右參贊鄭好仁,延豊君李,行副司直李柱國,兵曹判書李文源,行副司直尹蓍東·金尙集,漢城判尹徐有防,兼都承旨沈豐之,刑曹判書李秉模,行副司直徐有大·朴祐源·李在學,吏曹參判洪秉纘,行副司直金持默,行副護軍趙心泰,副校理沈興永,右承旨李亨元,假注書李貞運,事變假注書李羲觀,記事官李相璜·金祖淳,以次進伏訖。致仁等曰,朝氣頗寒,此時聖體,若何?上曰,一樣矣。致仁曰,王大妃殿氣候,若何?上曰,一樣矣。致仁曰,惠慶宮氣候,若何?上曰,一樣矣。上曰,賓對屬耳,別無他事,而卿等之今日來會,未知緣何。致仁曰,日前僚相,以宇賊書札事求對,而其時通知於臣等,故議于右相,則以爲三相之一時請對,事或張大,易致聽聞之驚動云,故以短箚略陳,而未承批旨,至有還下之命,臣等誠不勝憂憤之至矣。此賊實不可一刻留置於覆載之間,而尙今戴頭假息者,不可但以失刑言,而此時異於他時,故竝與公車聲討之章,而仍爲寂然,此莫非臣等誠淺,未能格天之致也。蓋丙午之獄事根柢,卽此賊也。明謙·以謙,則是其枝葉,而已施顯戮,至於根柢,則尙此晏然,古今天下,寧有是哉?臣民之憤痛,日甚一日,已無可言,而又有此通書之變出矣。渠若有一分人心,則惟當縮首島中恭竢天誅,而敢以已承款之極逆,肆然爲換錢貨之計者,抑何心膓,旣生此計,則何事不可爲耶?其跳踉縱恣之至此,則締結排布者,何所不至乎?此實非臣等之過慮也。趁此時卽速拿來,其逆節凶圖,窮加訊問,則七字刀割始可究得他日不逞之根脈,亦可覈出,而君讎可復,王章可伸,惟願亟降明命焉。性源曰,雖以玉堂批旨下者見之,此賊之無人理可知,世豈有如許凶慝妖惡之物乎?卽此一事,已不容誅矣。濟恭曰,宇賊逆節,在於臣蟄伏之時,而其窮凶極逆之狀,擧國皆憤,臣亦豈不聞知乎?王章不用假息海島,臣常仰屋竊歎,而又有今番事出矣。伏見玉堂批旨,猶以秉彝,責之於渠,渠若知有父,則其逆節豈至於此乎?使渠若有一分嚴畏之心,以承款戴頭之蹤,又安敢通書京洛,換用錢貨乎?千里重溟之中,暗地排布之狀,推此可驗,本來逆節之外,又有此見捉,則國人之憤痛,尤倍於前。伏願誕降兪音,窮覈情節,夬正王法焉。上曰,當初酌處之時,頭緒未定,而猶且貸死,況今番事,不過換錢,則何必如是煩請乎?致仁等曰,其時不由王府,直命史官,使之出獄,故六字刀割不得究覈,若一加拿問,則根脈自可尋覓,此事之關係,果何如?非但爲渠逆節之當誅而已。有隣等齊聲進奏曰,渠已承款,非一日可貸於覆載之間,而其窮凶叵測之心,又有此通書換錢之事,則暗地排布,必無所不至,其無窮之慮,尤非前日之比矣。決不可一刻容貸,亟降明命,夬施顯戮,是乃臣等之願也。上曰,備堂與臺閣有異,不可以次齊籲,卿等就坐,可也。時秀曰,渠以已承款之極逆,敢生圖錢貨之計,則何事不可圖乎?伏願亟允大臣之請焉。上曰,向於次對及禹禎圭疏回啓時,已微發其意,卿等似或領略矣。惟予一念,只在全保,故但以安在爲喜,而遠離之思,有不可顧矣。至於中外後世之譏,則尤所不恤,蓋譏議之嫌小,全保之事大故也,非但此也。中夜思之,予心常沸,悲苦之情,忍住以過,卿等須知予此意,可也。今於宇鎭,有何顧惜,而若越一層而問之,則其事端,當屬於何處,此非爲宇鎭也。實有商量者存,故創出無前之例,至於逐送之境者此也。向以純鎭事求對也,未知末梢之有甚葛藤,不無驚動,而旣聞之後,事歸沒捉,故始乃安心,至於此事,初亦驚動,而及聞委折,則亦不過以木換錢及送死衣服等事也。卿等取見刑曹草供,則可以知矣。向於純鎭事,卿等以爲不可送捕廳,而此有不然者,送之捕廳,然後此事自可磨滅,若送王府,則諸宰之論,一國之討,何以抵當乎?凡事當觀終條理之如何,當初酌處,必有料量,宇鎭事,今不可更言也。致仁等曰,連愛之徑斃,實爲疑案,若一加嚴問,則情節必露,而臣民之悲冤,亦可以少慰,下敎每以爲,自當綻露,而尙此未究,誠不勝抑鬱悲憤之至矣。且見刑曹草供,則濟州之人,呼之以令監云,渠之縱恣無嚴,卽此可知,此非但錢貨交通之爲罔赦而已。上曰,渠書中只及錢貨,而無老父二字,世豈有如許凶漢乎?性源曰,此是無人理無人心之極逆,則豈可以思父而責之於渠乎?臣於再昨筵奏,初承依允之批旨,而竟至還收,尤不勝憂憤之至矣。上曰,予之此敎,初非許以拿來者也。上曰,忠壯公金德齡之貞忠,常所嘆賞,且在孝廟朝,隱卒之典,可謂盛矣。欲於宣諡日,以數行文字,親撰賜祭,昨見賜諡官望,問吏郞之何日下去,則承旨以爲今日當下去云,故急爲搆撰,以致夜深而不寐矣。更聞之,則在於念後云矣。承旨當的言光州宣諡之在何日,而混同以奏,可謂不成說矣。上曰,慰諭御史賜諡官入侍。羲觀承命出,與慰諭御史鄭大容,賜諡官韓用龜,偕入進伏,上曰,吏郞進前。用龜進伏,上曰,何日當抵光州耶?用龜曰,今日先向麻田,十二日自麻田發向光州,二十三四日間,似可得抵矣。上曰,其家必有古跡及記實文字,必爲謄來,如有遺藁之未刊者,亦爲詳問。孝廟朝隱卒之典,若是隆重,傳敎及祭文,若有留藏者,亦謄一本以來,可也。致仁曰,自古名將,無不文之人,臣亦得見其數丈草藁,則文亦善矣。上曰,本家之必受諡狀於戶判者,何也?有隣曰,金德齡遇禍時,有發軍以執之議,而臣之先祖,以爲一武夫足矣。其家以是爲感,受狀於臣,似由於此矣。上曰,忠武公事,則與金德齡相反,此非故相柳成龍之所奏,而乃元均之所讒也。蓋其時卽東西分黨之初,故雖當播越之日,至開城府,猶有合啓攻擊之擧,御製詩,至有群臣今日後,忍復各西東之句矣。往事不須言,而此可爲今日上下加勉之道矣。蓋黨目以前,只是賢邪之分而已。黨目出後,因成忠逆之判,此可見古今之不同也。上敎用龜曰,宣諡之行,今至幾次乎?用龜曰,前後合爲十六次矣。上曰,宣諡之爲十六次,前所未見,行還後,不可無陞敍之道,吏參以此知之,可也。上曰,向於娘子䯻收議擧條,有批旨,卿果見之乎?致仁曰,娘子䯻,臣亦未詳其何樣,而似是俗所稱編髮後䯻之類,旣許此制,又載禁條,未知其如何,故臣果略陳愚見矣,及見批旨,始知兩件之各自不同矣。上曰,娘子䯻與後䯻,初不相同,似是卿之未及詳知矣。至於限年環加之論,尤是行不得者也。且簇頭里着圈之說,終涉可怪,殆近於徵子樣,去髢之制,卽所以用夏變夷,則豈可行着圈之制乎?致仁曰,批旨誠允當矣。濟恭曰,臣於日前,聞婢僕之言,則年少無賴之輩,自稱法司,禁亂閭閻婦女之未及去髢者,拔其蒙蓋,刼奪以去,而或稱捕廳所屬,或稱刑曹下隷,姑未詳知其屬於何寺,故雖未請罪,而事極警駭,不可不禁斷矣。且節目旣限以陽復日,則設令未袪髢,不可以犯禁言也。上曰,捕將聞之乎?捕廳卽所以治盜之地,此輩亦當以其法治之。捕校中,或有此等無賴之輩乎?須另加察飭,可也。上敎有防曰,大臣旣以此爲奏,須於鍾街上,大會市民,明加曉諭,而三堂會同擧行,亦令五部官,曉諭坊曲,可也。上曰,不入來備堂,催促入參。羲觀承命出,回奏曰,宋載經有實病,鄭民始病,且有拘忌,李在簡則方呈疏,鄭昌聖有情勢,鄭昌順病狀云矣。上曰,當初只命三人入來,而自下知委,至於此多備郞,似不善擧行而然矣。致仁曰,臣以惠廳吏輩之不善擧行,有囚吏之事矣。惠堂引作自己處義,至於治疏之境,誠過矣。上曰,事誠駭然矣。體統所在,爲大臣者,不可一言耶?旣聞之後,事當譴罷,而係是重任,故姑止之矣。致仁曰,此惠堂,精約謹愼,誠爲稱職,重任豈可輕遞乎?惠廳等牌,臺疏以爲當送法司,而惠堂則以留囚本廳,然後可以捧出爲奏矣。今聞等牌,咋舌不言,而日日推問,終不尋一處,故惠堂,至令一廳員役,均布以捧云,此殆近於徵族之謬例,而實非王政之法意,只當査出其符同者,罪之而已,豈可使有罪無罪,同爲分捧乎?此係大事,而初不通知,故臣果有囚吏之擧,而惠堂之以此懸病呈疏者,誠是意外矣。上曰,向令刻期徵捧後草記,而不必出名,推移收殺之意,言于惠堂,此非謂使之布捧也。蓋此是上聞之事,則公貨決不可不捧,若不於限內捧出,則亦將以其法處之而已。此是節目間事,惟在闊狹之如何,限內不可以收殺耶?蓍東曰,員役布捧之不可,一堂上亦豈不知,而或意因此有捧出之道故也。上曰,與一堂上,相議收殺,須於二十日廳坐前,草記,可也。上曰,均廳之外,他廳則無此等逋欠之弊乎?致仁曰,他廳亦豈無弊乎?今承下敎,敢略仰達矣。惠廳諸郞俸廩,不爲不厚,所用剩米,亦且夥然,而數外加用,不卽還報者,往往有之,遞去之後,至使員役替當,此爲各廳之痼弊。向來故相,爲惠堂時,郞廳如有非法之事,則卽令勒遞,故其時則擧懷畏憚云矣。上曰,吏屬亦吾民,此非民瘼乎?以卿筵奏,出擧條各別嚴飭,而殘司冷蔭之似此手段,尙以爲駭痛,況惠郞,自是腴職,用必有剩,則名以士夫,豈忍爲此陋習謬規乎?可謂不可使聞於他人,蔭官亦有羞恥聞此下敎,後復不悛,如許沒恥之人,豈寘朝官之列乎?在京職時若此,則及其出宰州郡,其所剝割,特次第事,此非贓吏而何,貪官而何?然則烹阿之典,不施於渠輩而何所施乎?朝家旣聞之後,決不可泛然聽過,此後郞官之數外加用者,冒禁借貸者,繩以犯用公貨之律,不飭之堂上,卽故相鄭領府之罪人也。焉逭溺職之罪也?以此傳敎,揭板本廳,因此又有申飭者,惠局郞之本取履歷稍稱解事者,間有似此擧措,則外此錢穀衙門之侵徵下屬可知,雖非錢穀衙門,亦安知無細鎖苛酷之習乎?卿等嚴飭各司,無敢復踵前習,期有祛太甚之效,貢物衙門,年前有別般飭禁,其後擧行,果能遵守乎?亦令貢市堂上,嚴加廉査,犯者自本司論理請勘,凡事一擧,當反隅看,爲各司吏屬及貢人等,有此飭敎。軍與民一也。曾聞各營收斂之弊,甚於各司云,各營將臣,如能盡心嚴戢,則其所釐弊,至易於各司,卿等各有所管營門,以此知悉。申加禁斷,俾有實效,可也。出擧條致仁曰,濟州牧使李一曾,聞有篤老之親,不可强令赴任,改差,何如?上曰,依爲之。出擧條有隣曰,卽接京畿監司趙鼎鎭文移,則崇義殿改建事,已經筵稟,令道臣相議戶曹擧行事啓下矣。所入材木,有有區劃,而至於樑木體木之類,圓經尺量,旣大且長,畿內私養山,初無可斫之處,分定各邑,頉報踵至,若無別般變通,實無完役之望,伊川·鐵原等邑畿甸接界地,私養山,限數十株,給價斫來之意,筵稟行關爲言矣。事勢旣如此,依此數給價,貿斫取用之意,分付兩道道臣,何如?上曰,大臣之意,何如?致仁曰,此不過從便修葺而已。關東之許入斧斤,事涉重難,朔寧等處,使之推移覓用,恐宜矣。性源曰,關東則稍遠,朔寧近處如兔山等邑,亦必有可合之材矣。濟恭曰,麻田去關東數邑,壤雖接連,係是他道,殿役不過修葺,則恐不必求材於他道,而兔山則甚便近云矣。上曰,依爲之。出擧條致仁曰,此咸鏡監司李崇祐狀啓也。以爲明春還賑之資,當以癸卯已例,假令排比,而至於南關,則人口之加於北關者,爲八萬口,米摠之減於北關者,爲五萬石,比之癸卯穀簿,又減萬餘石,其爲苟艱則明矣。依癸卯例,請得寧遠·孟山·陽德田米五千石,以分定平·永興·高原·文川等四邑,而寧遠等四邑,捧糴時,各儲於接界倉,待春煦稍長,許令定平等四邑,移運分給事,請令廟堂稟處矣。西粟之移北民,癸卯已例也。固不必靳持,而但其所請三邑,俱是尤甚邑,其爲尤甚,彼此惟均,則三邑移粟,似非可論,令道臣往復關西道臣,以三邑外稍近邑區劃,而不必全送小米,參以折米磨鍊。以此分付,亦爲知委於關西道臣,使之商量停當後,狀聞,何如?上曰,依爲之。出擧條文源曰,御營廳今番中旬時,本營勸武軍官閔喆,騎芻五中入格,而御將,以其異姓四寸親,遠嫌拔去云。遠嫌拔去,反歸於循私之科,事係武士,則無論各該營門,本兵無不主管,故敢此仰達。御營大將李柱國推考,勸武軍官閔喆,沒技施行一款,下詢大臣處之,何如?上曰,大臣之意,何如?致仁曰,閔喆係是至親,則御將之嫌不欲擧論,或似無怪,而至於日久之後,追許直赴,則凡事當從文蹟,況科試之重乎。恐難遽許矣。性源曰,軍門中旬沒技之直赴,卽國典也。旣沒技之後,御將以其至親,任自拔去於別單中者,事體恐不然矣。濟恭曰,御將之事,出於遠嫌之意,容或無怪,至於直赴之有難追許,領相所奏,誠得宜矣。上曰,卿言亦有意見,予則曰無論如此如彼,私嫌輕,公典重,豈可輕先拔去乎?後弊所關,不可仍置,亦有關於嚴科場之道,御營大將李柱國,罷職,可也。出擧條命書傳敎曰,御將姑勿出代,都提調兼察,從事官,發牌聽傳敎。又命書傳敎曰,國試至嚴且重,主試之官,子姪若有勿拘許赴之規,而赴場得捷,則豈可以子姪而拔去乎?設有拔去之式,亦豈自下拔去乎?子姪猶然,況姓不同之四寸孫乎?朝廷旣聞之後,決不可仍置,以啓後弊,御將纔已處分,旣處分之後,閔喆亦宜有區處,領右相,雖以追赴賜第,爲持難,而予則曰有用情之跡,則施以用情之科,無其跡則依例賜第,斷不可已也。豈可置人於非及第非用情之間乎?試冊取見,出於審愼之意,御廳中旬騎芻五中人閔喆,特爲直赴殿試,令該營別單追書啓下,以爲憑後之地,仍自政院,卽爲捧傳旨,直赴板,亦卽啓請,今日內印給。上曰,御史進前,大容進伏。上曰,北路事已言之屢矣。關以北數千萬生靈,賑貸賙活之責,專在御史,必悉心接濟,以體宵旰之憂,毋負委寄之心,可也。先朝語及民事,玉淚汍瀾,北路民生,亦皆先朝字恤黎元之若子若孫也。不使至於捐瘠之境好矣。大容曰,歉荒之歲,或有內奴婢收贖免賤,以爲賑資之例,此則下去後,當觀事勢爲之,故敢達矣。上敎在學曰,卿向經監賑,收贖一事,果何如?在學曰,收贖之爲效少,奴婢之見失多,臣意則不必爲之矣。上曰,右相之意,何如?濟恭曰,今因言端,略有可陳矣。近來國綱解弛,爲郵官者,托以公用,許贖驛奴婢,仍以染指者,往往有之故,驛奴之凋弊,實由於此,臣實痛歎,諸道驛弊如此,則況北路以遐遠之,故此等不法,有尤甚於諸路者,一番嚴査痛繩,以爲懲後之圖,恐不可已矣。上曰,領相之意,何如?致仁曰,此弊,臣亦知之,不可不嚴禁重繩矣。上曰,聞已駭然。今日以前,屬之令前,此後犯者,依卿所奏,以爲隨現重繩可也?有隣曰,今日以前,屬之令前,則已擅贖者自在,雖在令前,擅贖者之査實還賤,恐不可已矣。致仁曰,令前所犯之郵官,雖不可一一追理,而至於擅贖奴婢,雖在令前,亦宜一倂還贖,此後則郵官之擅贖者,隨其現發,施以重律宜矣。上曰,依爲之。還贖亦宜有一分區別,使之修成冊報本司,卿等看詳,如有不違法式者,依前還贖,餘竝依所奏施行,可也。出擧條大容曰,饑民生活,多賴財貨之貿遷,而北商往來時,沿路官府,憑藉搜驗,往往有操縱留滯,廉價勒買之患,故行商之失利者多,因此興販絶少云。自今嚴飭各邑,俾商賈輩,便意行貨,毋或有如前侵漁之弊,則實爲荒年賙救之一助,故敢此仰達矣。上曰,依爲之。大容曰,朝家特軫北路之歉荒,蠲恤之政,靡不用極,道內大小邑,豈可爲其私用,不念益下之道乎?凡係關市之征,限畢賑,一切禁斷,何如?上曰,大臣之意,何如?致仁曰,關市之征,未必盡歸私用,有難懸度。御史下去後,與道伯相議,可禁斷者則禁斷宜矣。性源曰,本道關市之征,不過萬歲橋谷口站而已。依領相所奏,御史下去時,與道臣相議處之,似好矣。濟恭曰,關市之征,不過爲營邑公私之需,當此宵旰北顧之時,內帑之藏,至命頒下,則關市不征,恐不必靳許矣。上曰,依爲之。出擧條大容曰,狀啓公牒,有時急去來者,而近來撥路,聞甚疎虞云。令廟堂,各別嚴飭,此後如有遲滯之患,則當該地方官,狀聞論罪,何如?上曰,依爲之。出擧條上曰,御史今行,非一時往來之比,賑濟之外,又不可不收覓人才。北路雖有弓馬之才,讀書之士,朝家何以知之乎?至於純孝卓行之人,亦似有之,必爲採探以來,待其賑事之稍紓,所過各邑,設白日場,以爲勸奬,可也。命書傳敎曰,今聞因領相囚吏事,今日賓對,懸病已過矣。飭敎之下,又以辭疏爲說,尤過矣。體統所在,豈可以囚吏如是乎?徵逋之混及不干之員役,聞亦疎忽,惠堂李在簡,爲先從重推考,申飭行公。秉模曰,今番査事,李昌甲爲名漢,當捉付捕廳,而本曹及捕廳,合力跟捕,尙未捉得,統記元無昌甲名字,以致遲滯,事甚惶悚,故敢達矣。興永曰,臣於聯箚,略貢駭憤之忱,而尙有未盡之蘊,敢此仰達矣。凶逆之承款而假息者,古今天下,只有宇賊而已。綢繆逆偉,潛售擬帥之凶計,締結賊復,常懷顧瞻之陰謀,已從渠口,吐盡無餘,而未伸跪斬之當律,只施島配之輕典,刑政之乖謬,已無可言,擧國之憤痛,愈往轉激,雖無通書換錢之事,拿致正刑,不容暫已,而況此今番現捉之書,尤可見其凶譎叵測之狀也。防守如彼其不嚴,通信若是其無難,則其未現捉之前,潛通書信,將未知爲幾次也,換用錢貨,亦未知爲幾許也。通書將營何事,圖貨將欲何用,思之及此,寧不掉栗。且窮海絶嶼,人心素極蚩蠢,以其妖慝,潛售誘惑,則其爲隱憂,亦無不到。伏願聖明,更加三思,亟允群下之請焉。且金觀鎭者,今雖捉納書札,旣係逆宇至親,人心莫測,變詐多端,無或以形跡之難掩,故爲此先發之巧計乎。此不可以捉納書札,仍而置之,更乞亟命有司,嚴覈得情焉。臣於此又有反隅者,以荐棘中凶孼,尙有換錢取用之擧,則況彼時偉之初不荐棘乎?論其負犯,孰非罔赦,而至於不滿邦慶而極矣。未施王章,已是失刑,而加棘之請,亦不允兪,則其通書換錢等凶節,安知不倍蓰於宇賊乎?拿致正法,雖待用刑,而先加荐棘,且令地方官,嚴飭防守,俾無交通之患。且其兄時俊,以劇逆之同氣,其敢曰在家不知,而爵秩如舊,便同無故,內外相應,尤所當慮,聲息交通,正宜嚴防,先施屛裔之典,恐不可已矣。上曰,已於箚批盡之矣。命書傳敎曰,明日當由逌瞻門,展拜景慕宮,該房知悉。命退,諸臣以次退出。
戊申十月初十日巳時,上御重熙堂。漢城判尹入侍時,漢城判尹除有防,左副承旨趙衍德,記事官金孝建·李相璜·金祖淳,以次進伏訖。上曰,首母等,果送兩班家,詳細知委乎?有防曰,申飭各坊首母,無有一家未聞知之歎。有防曰,俄伏聞閣僚言,加髢申禁事目,只給各坊首契,而各契則不爲頒給云,雖一坊之內,契有多小,一契之中,戶有衆寡,則以一冊子,輪示許多契戶,已涉苟艱,且年前字恤典則之逐契頒給,便成前例,今亦依此擧行,恐合事宜,故敢此仰達矣。上曰,依爲之。此以分付監印所,可也。出擧條命退,承史以次退出。
戊申十月初十日酉時,上御重熙堂。坐直承旨入侍時,左副承旨趙衍德,假注書白慶楷,記事〈官〉李相璜·金祖淳,稟事閣臣徐有防,以次進伏訖。上命書傳敎曰,一有相奏臺疏,皆欲永劃,不復彈冠,則將使頹綱日頹,啞俗日啞,寧有如許事理乎?日前見其弟,有飭敎,似已聞知矣。未徹之故,雖不處分,再斯過矣。近於賓對,連事懸頉,及有申飭,輒言實病,病亦有可强不可强,俱非篤老,則屢召不膺,亦有關於國體。知事鄭昌聖·宋載經,竝從重推考,待開門牌招,違牌勿捧傳旨。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。上詣景慕宮。展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
南鶴聞啓曰,輪對官來待矣,敢啓。傳曰,後日次來待。
傳于李亨元曰,出宮門路,協陽門爲之。
傳于李時秀曰,左副承旨入侍。
傳于李時秀曰,坐直承旨入侍。
以李聖圭禁推傳旨,傳于李時秀曰,分揀。
李亨元,以兵曹言啓曰,今十月十一日,武臣賓廳武經講書日次,而內外中日,旣已停止,不得爲之之意,敢啓。傳曰,知道。
南鶴聞,以守禦廳言啓曰,本廳左別將金㷞,身病猝重,勢難察任,今姑改差,何如?傳曰,允。
李時秀,以左邊捕盜廳言啓曰,因刑曹判書李秉模所達,濟州罪人昌純四寸李昌甲,捉來究覈,而昌純父宗裕,居生於昌甲家,故一體捉來,捧草供以入之意,敢啓。傳曰,別無更問之端,竝放送。
南鶴聞,以左邊捕盜廳言啓曰,罪人李昌甲·李宗裕等,捧供草記。傳曰,別無更問之端,竝放送事,命下矣。罪人李昌甲·李宗裕等,放送之意,敢啓。傳曰,知道。
李時秀,以左邊捕盜廳言啓曰,罪人李顯大·金石伊等,捧供草記。傳曰,知道。移送刑曹,照律草記可也事,命下矣。依傳敎,罪人李顯大·金石伊等,移送刑曹之意,敢啓。傳曰,知道。
李時秀,以刑曹言啓曰,因左邊捕盜廳罪人李顯大·金石只等,捧供草記,移送刑曹,照律草記事,命下矣。卽當依下敎擧行,而第念宇賊募人換錢之擧,情跡叵測,不知何祿排布,何樣經營,伏在何地,則其所推覈,不容一毫未盡,而右漢等凶獰特甚,半呑半吐,凶謀情節,尙未輸款,決不可徑先酌處,以貽無窮之憂,姑爲嚴囚,待用刑更加訊覈,何如?傳曰,允。
李時秀,以義禁府言啓曰,因刑曹啓目,罪人顯大等,敗船地方官及罪人貞喆配所地方官,一體拿問嚴處事判付內,依回啓施行啓下矣。顯大敗船地方官咸平縣監朴宗正,貞喆配所地方官靜義縣監申大䄵等,俱在任所,朴宗正,發遣府羅將拿來,申大䄵發遣府書吏,交代後拿來,何如?傳曰,允。申大䄵,待待命拿來。
南鶴聞,以義禁府言啓曰,京畿監司趙鼎鎭査啓據,刑曹粘目內,春川前府使李東馨,方在罪謫,令義禁府,稟處事允下矣。罪人李東馨,負犯至重,雖在罪謫,今此現發之罪,係是壓良爲賤,則不可不拿覈嚴勘,慶尙道機張縣竄配罪人李東馨,卽爲發遣府書吏,拿來,何如?傳曰,允。
以慶尙監司慶州囚柳相萬原獄案別單判付內,啓下刑曹爲旀,殺死之獄,疑眩者强半,揆理參情,模索執定乙仍于,難保其一一平當,此獄段,反於是,蔽一言曰,兇身不可赦,杖打前二日,手以捽足以踼,忿頭當下,其勢之獰猛無顧忌,特次第件事,重之有兩指大燈油木,幾度之毒打,大抵丁三,不死於初逢打時,而拖命於再逢打日,亦云太遲矣。況旀時丁庚暑,體無完膚,長闊過寸尺,色澤皆紫黯,考之屍帳,不翅狼藉,殺丁三者,一則權哥,二則權哥,權哥之償死,不須問,漢法明律而斷焉,寧有更容他喙?然殺人者死,重王法也,旌奬烈節,重天倫也。王法有時裁酌,天倫萬古撑亘,法可屈,倫不可壞,朝家於此獄,亦以爲云,權是遺腹子也,權之母金,痛不將死,對衆誓告,乃投前川而死,死之者,非爲子,爲舅祀也,臨死一言,足令聞者隕涕,此豈非烈乎節乎,豈可諉之浪死乎?前此似此獄案,一犯兩死,未嘗不屈法傅生是去等,烈如金節如金,而終不獲活其子於必難活之境,則烏在乎重天倫也?朝家方急於敷倫,何暇拘於屈法,慶州囚權相萬,特爲減死,令道伯,施以次律事,分付爲旀,朝廷之上,所貴相敬,內外職何異?監司之於守令,尤爲截然之等別是置,報牒之謾辭,題音之弄語,在尋常文簿,尙不必如是,殺獄事體,何等嚴重,而觀此原案邑牒則䑛活,道題則嘲侮,莫曰齊楚之失惟均,錄啓卽奏御文字,而以此本徹聽,其可乎?且況道敎是曾莅云云。大妄發也,舍己從人云云。大失言也。該邑之因牒反駁,不惟可駭,巡營之聖人自況,萬萬無理,俱不可無警飭,慶尙監司金光默,慶州前府尹李秉鼎,竝減辭從重推考爲旀,仍自本曹,以此判付,行會諸道,此後檢牒與道題,務從審察敬謹,無若嶺啓之礙眼事,措辭嚴飭爲良如敎。
行判中樞府事金熤箚曰,伏以,臣頃以寢處失宜,嬰得表氣之感,歷日已多,症勢轉劇,閉戶負席,委頓呻楚,昨日日次問候,亦不能趨參,已不勝悚惶竢勘,而夜來諸症,一向添苦,裏熱外寒,神瞀氣綴,今日閟宮展拜之時,實無以自力進身,早朝風寒,聖體勞動,而身帶保護之任,竟闕起居之禮,臣罪至此,益無所逃,玆敢短箚自列,仰請譴何。伏乞亟降威命,以警其僚,千萬幸甚,取進止。答曰,省箚具悉卿懇,愼節殊庸奉慮,卿其安心善攝。仍傳曰,此批答,遣史官,傳諭于金判府事。
知中樞府事鄭昌聖疏曰,伏以臣自有所遭,追訟愆尤,杜門跧伏,分甘廢棄矣。聖恩天大,簪履記存,樞銜籌差,次第牽復,而簡書是畏,廉防難壞,一味屛蟄,不敢爲叩謝之計,不料區區去就,至煩誨諭。日前家弟,歸傳筵敎,伏地承聆,自不覺感涕之被面,神精之隕越,而滓穢之蹤,無路轉動,辜負恩命,恭竢重勘,慈覆之天,曲加涵貸,不惟不降威罰,今玆飭敎,諭之以事理,責之以頹綱,至有違牌勿捧之命,臣誠感激驚惶,罔知攸措。噫,臣之逖違耿光,將近半歲矣。犬馬戀結之忱,豈不欲竭蹶趨承,一伸義分,而人言之僇辱,一之再之,愈往愈甚,臣雖疲劣,跡雖滄浪,猥從卿大夫之後,而受侮孔多,一至此極,言之虛實,今不欲更爲較絜,而以何面目,復廁周行,重貽請朝之羞哉?千思萬量,末由進身,玆於召牌之下,席藁陳懇。伏乞聖明,俯賜矜諒,特許屛退,俾盡自靖之義,仍治臣罪,以警逋慢之習,千萬幸甚云云。答曰,省疏具悉。人言之過中,業已知之,卿其勿辭,入來肅命。
刑曹判書李秉模疏曰,伏以臣兄羅州牧使正模,以前任順興府使時,寺奴頉案事,頃自本曹發緘矣。緘答今纔來到,卽當回啓,而在臣私義,有不可冒當,玆敢略具短章,仰瀆崇嚴。伏乞聖明,特命遞改臣本職,俾査事毋滯,千萬幸甚云云。答曰,省疏具悉。緘答,令次堂擧行。
同義禁尹師國疏曰,伏以臣犯自作之辜,而身各謬辱,荷曲庇之恩,而性命全保,坑坎之陷,則惟殿下袵席之,滓穢之累,則惟殿下滌濯之,爲解僨敗之職,特移喉司,深軫兢蹙之情,旋許鞶裭,臣銘佩洪私,默訟愆尤,閉門跧伏,謝跡周行,爲息黥補劓之圖,而無奈乎處事無狀,行己未孚,靑衿峻嚴之論,一層轉加,白簡糾正之言,二疏迭發,緣臣而査啓泮堂,被越俸之典,緣臣而被抄諸生,有付罰之擧,薄罷旋敍,未足勘罪,群議衆謗,無以擧顔,震剝之心,殆若窮人之無告,危臲之蹤,無望榮塗之復玷,乃者金吾除命,忽及於日夕俟罪之中,不肖如臣,何以得此,闔門聚首,有泪如瀉,噫,於必死之地而乃生者,父母之愛也。以衆棄之身而復起者,天地之仁也。區區感隕之忱,豈不欲姑舍廉防,粗效竭蹶,而第臣之得罪多士者,已經疏暴,雖蒙照燭,至於兩臺疏臣罪狀者,孰非危悚之端,而最是錯解之失,謂非眞情,草記之辭,論以不實,夫非眞,詐也,不實瞞也,詐與瞞,人臣之極罪,此而無辨,何以自立,蓋當多日空齋之時,飭敎截嚴,擧行爲急,臣實愚昧,且緣忙錯,下敎辭意,未能詳審,勘入等節,且違格例,以此罪臣,臣固無辭,乃以無情之事,看作有心,迷識則反曰詳明,誤認則律以虛僞,同朝之間,未獲相信,胡至於此?又若草記一款,伊日開場之初,場外儒生,傳語於臣,謂以處義,送言於場內,使之出來,臣問傳語之儒生,爲幾人,則首僕對以數三,故草記中傳語之儒生,則只憑此數,及其通文之時,入場還出之儒,自外入來之士,其數甚多,勢或然矣,而通文旣無列錄之事,其多其少,無以的知,以是通文之儒生,初不擧數指陳,則向所云數三儒生,卽指傳語之儒,非謂發通之士也。臣於草記中,自以謂煞有分開,只緣文辭短拙,使見者未曉,言者不諒,以至儒單,則謂以加禍,臺殫則斥以不實,疑之以故犯,斷之以欺天,及夫本館之行査也。泮僕之所告者,不分始末,混稱數爻,此所以草記與査稟之額數,自致逕庭者也。況其從便二字,臣之所不言也,理之所必無也。僕隷之所言者,臣不可費辭分疏,以傷事面,而旣是與儒生往復之言,則儒生在,烏可誣也?臣僇人也,以公議則不可復廁朝班,以私義則只合退守微分,方當中外顒祝之際,姑此低回京輦,而起居之禮,久虧常分,陪扈之班,莫效奔走,今此恩命,特出拂拭之眷,而情地若是危蹙。賤疾方又沈淹,徒辱三日之牌,未伸一謝之誠,恩重罪大,生不如死,玆不得不披瀝肝血,仰首哀鳴,窮隘之情,不避瀆撓,疾痛之呼,庶蒙矜憐。伏乞聖慈,俯察危苦之懇,特垂生成之澤,亟將臣職,先行鐫削,仍命選部,永祛朝籍,俾臣得以屛處畝畝,歌詠聖化,以謝人言,以全微諒,千萬至祝云云。答曰,省疏具悉。卿其勿辭行公。
戊申十月十一日卯時,上詣景慕宮。展拜入侍時,兼都承旨沈豐之,左承旨李亨元,右承旨李時秀,左副承旨趙衍德,同副承旨南鶴聞,假注書李貞運·白慶楷,記事官李相璜·金祖淳,一提學金鍾秀,檢校直提學李秉模,檢校直閣金載瓚·徐鼎修·鄭東浚,以次隨駕。上具翼善冠·衮龍袍,乘輿出協陽門,出建陽門。上曰,行首宣傳官,承傳宣傳官,記過。駕前下敎由弘化門,入逌瞻門,降輿入齋殿。展拜時至,左通禮,啓請外辦,上出就版位,行再拜禮,仍詣宮內奉審訖,還御齋殿。命書傳敎曰,本宮都提調李判府事入侍。賤臣承命出,與景慕宮都提調洪樂性,判府事李福源,偕入進伏。樂性等曰,侵早動駕,此時聖體,若何?上曰,一樣矣。上曰,其間有禁髢䯻新節目矣。物情果何如?樂性等曰,此實出於祛侈崇儉之聖意,凡爲臣子者,孰敢有異議乎?上曰,設令後䯻之來後有弊,旣非別䯻,則似不至於如前張大矣。樂性等曰,然矣。樂性曰,臣於日前,適聞士夫家婚行時,轎前女婢之排雙者,下着彩服,而顯上則只以本髮加首,所見頗不似云矣。上曰,此則太不成樣,似有變通矣。福源曰,婚行時童婢,則例着簇頭里,一時借着,則豈無其道乎?上曰,然則以加里亇借着無妨,以此出擧條,可也。出擧條鶴聞曰,知事鄭昌聖,飭敎之下,謂有情勢,來到闕下,屢度催促,終不承膺,事體所在,誠極未安,推考,何如?上曰,聞極駭然。從重推考,更加催促,使之卽爲謝恩,可也。出擧條上曰,漢城判尹入侍。賤臣承命出,與漢城判尹徐有防,偕入進伏。上曰,聞首母輩,閣臣家外,尙多不往云,此豈成說乎?自今定三日限,聚集京中首母,大小諸家,使之均往,可也。上曰,五部官員,自政院發牌,分其坊曲,使之趁卽分送,無或遺漏,可也。樂性等退出。還宮時至。左通禮,啓請外辦,上乘輿出齋殿,由逌瞻門入弘化門,由協陽門入宣化門,還內,諸臣以次退出。
戊申十月十一日午時,上御重熙堂。左副承旨,與校正堂上入侍時,左副承旨趙衍德,假注書白慶楷,記事官尹行任·金祖淳,校正堂上徐有隣,以次進伏訖。上曰,節目印出,爲幾件耶?有隣曰,內入件,姑未畢印矣。臣等則屢次校閱,而諺本中,尙多誤字,致勤下敎,不勝惶悚矣。上曰,各司私印件,皆來印乎?有隣曰,壯營最先到,餘則今日始沓至,而臣及監印諸臣,亦皆私印若干件,備郞來見臣等,而各請一件,故自本司,亦爲出物力印給計矣。上曰,然則似當廣布矣。有隣曰,各司外朝官及士庶輩,亦多送紙印去之人,廣布,不患不足矣。上曰,李在學,俄命待令,如已入來,入侍,判尹當在典醫監,亦爲入侍。賤臣承命出,與備局堂上李在學,漢城判尹徐有防,偕入進伏。上曰,北關消息,更爲得聞否?在學曰,數日間,則姑無更聞者矣。上曰,南北關民情,的爲如何云耶?在學曰,臣亦不能料度,蓋或者太過於騷擾,或者以爲不至於大端,實難稱量。大抵歉則歉矣。至於人相食云云。誠是不近之說也。頃見御史,則不無生疎之慮,人品亦似遲鈍矣。有隣曰,生疎則無怪,而聲望所曁,民情自然依賴,遲鈍底意思,少無所妨矣。在學曰,關市蠲稅之請,似不達事理矣。若無此稅,則支放恐太不足矣。上曰,此則予亦不知裏面,故使於下往後,與道伯相議爲之矣。上曰,首母盡爲申飭耶?有防曰,方於分付之際,入侍命下,故入來,而聞渠輩所告,則領敦寧家,丹骨首母則身故,其家且在喪中,故不往云,而渠輩言內,雖終日遍往,不過四五處,蓋習䯻之際,自然遲滯許多時故也。城中首母,竝奉足合爲四十人,五部人家殆近五萬餘家,雖使一人,日往四十家,不過四千餘家,三日內,則恐難遍往矣。上曰,此則似然,五六日後,更爲抽栍,無論某朝士家,探問首母過去與否,如有不往之處,雖不定配,各別嚴治,可也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,左副承旨入侍。
傳于南鶴聞曰,設置芸閣,全爲印書之役,前後冊子,開刊何限,而未有如今番擧行之無形,千餘件印出,拖至四五日,甚至北道綸音,混同作編,豈有如許紀綱?監印堂上沈頤之,罷職,當該閣臣禁推,館官先汰後拿,首唱準首館吏,令攸司,嚴囚待畢役後,放送罷拿,事過後捧傳旨。
南鶴聞啓曰,卽者中樞府錄事來言,判府事徐命善,以爲嚴敎之下,萬萬惶懍,走伏金吾門外,恭俟威譴云,係是大臣去就,敢啓。傳曰,卿以司僕二提調推考事,如是引義,過矣。名以御乘,稱以封進,所謂實預差,一是蹇鬣,一是病馬,該兵使所爲,極爲痛惡,是誠何心乎?渠若有一分嚴畏之心,以若處地,有若犯科,初欲卽其地定配,以勵國綱,姑令改納,意在含垢,而本寺之無一言捧納,致有修單經覽,亦可謂做錯,一時警飭,烏可已乎?以卿平日休休之量,何如是過引?卽爲安心還第事,遣史官傳諭。大抵趙圭鎭事,追後更思,誠莫曉也。此雖徵事,果不近於故犯乎?此等處,卿等,不必泛然看過矣。
南鶴聞啓曰,卽者義禁府都事來言,判府事徐命善,今方待命於金吾門外云,係是大臣去就,敢啓。傳曰,知道。
傳于趙衍德曰,坐直承旨入侍。
南鶴聞,以吏曹言啓曰,典牲署直長朴宗祿呈狀內,矣身,素患痰癖之症,當寒猝添,萬無起動供職之勢,卽爲入啓遞改云,依例改差,何如?傳曰,允。
李亨元,以扈衛廳別將,以大將意啓曰,本廳別將李始喆,身病猝重,勢難察任,改差,何如?傳曰,允。
南鶴聞,以備邊司言啓曰,慶尙監司金光默狀啓,有草記稟處之命矣。取見其狀本,則以爲今年水災,無減於昨年,而又有風損醎沈之害,該曹所俵二千一百結,雖欲塗抹分排,其勢末由,四千七百七十九結八十五負,特許加劃,綿農便成一道失稔,各軍門·各衙門所納身貢軍布錢木參半者,從民願,錢木間隨所納捧上,訓局保布,事面與他有別,錢木參半收捧,俾紵民力事,請令廟堂,稟旨分付矣。今年本道之登熟,在三南爲最,所謂水沈醎損之災,亦不過沿江濱海若而邑,則加請災結之至於四千七百餘結,過於所料,元劃災外,加給三千九百結,俾準六千結之數,則優可比方於近年中豐時所劃之結,以此數劃給,以爲裁酌均俵之地,至若綿農,雖曰失稔,視他道亦爲最勝,而各軍門·各衙門所納,皆許從民願上納,則幾何不爲純錢乎?訓局保布,事面尤別,除非穡事綿農俱歉之時,有不可輒許錢木之參半,且以本道之大,豈無彼此優劣之可言也?綿歉尤甚邑,無論各軍門·各衙門,從民願錢木間,隨所納捧上,其餘各邑,依前錢木參半,訓局保布,最尤甚處參半外,竝令純木上納,而尤甚邑區別,若欲更待狀聞,則恐致民間許久等待之弊,先擧行後狀聞之意,分付,何如?傳曰,允。訓局外各司各營納,從民願事依施,而稍勝邑,則亦依草記所論,切勿一任邑宰,只觀民情事勢,務盡裁量,十分審察,如難參半處,則先代捧後狀聞,使都下免無綿之苦,使民間無白徵之患事,詳細措辭,嚴飭分付,災結事,近七千,非曰不多,道伯必有商量,則遙度臆削,致有白徵,甚非顧恤之意,且閱三十年來災摠,未滿六千之數,不過是庚辰等數年而已。況今年穡事,雨澤濛洽,沿江一帶,往往有蟄溺之處,則道伯所請,似不至太孟浪,以朝家爲民寧失之意,何必較挈於九百結存減乎?姑依狀請施行,令道伯,更加裁酌,霜晩食實處,如能從後區別,雖至還納,亦何不可,以此嚴飭行會,可也。
南鶴聞,以備邊司言啓曰,全羅監司徐龍輔狀啓,有草記回啓之命矣。取見其狀本,則以爲本道綿農,已判大歉,各該司各軍門所納貢布保布,特許純錢代納事,請令廟堂,稟旨分付矣。本道綿農之歉,考之狀辭,參以所聞,則比嶺南殆有甚焉。視湖西,可謂伯仲,所許於嶺南·湖西者,有難靳持於本道,而通一道純錢之請,決不可輕議綿歉,尤甚邑,則各該司·各軍門所納,一從民願,錢木間,隨所納許令捧上,稍勝各邑,則依前錢木參半,訓局保布,事面自別,只許尤甚邑錢木參半,其餘則竝以純木上納之意,分付,而若其尤甚邑區別,不必更爲登聞,以致後時之歎,使之先擧行後狀聞,何如?傳曰,允。各司各軍門所納純錢之請,誠如草記所論,年年代納,果甚重難,蓋許多朔布雇布,軍校奉足衣資等資賴之類,未免落莫,爲外邑之民,不念都下民情,尤有十分難處,而綿農之不及昨年,朝廷之所知,則在昨年稍勝則許之,在今年不及則不許,南民亦豈無向隅之歎乎?京司,帑有餘儲,庶可推移,而民間事勢,無異龜刮,不忍坐視其催督,依狀請特爲竝許純錢代納,而稍勝邑區別事,亦依回啓施行,不必拘於參半之數,道伯,務加審量,無或有一民之白徵事,措辭嚴飭,如是處分,而强欲區別,吏從以售奸,現發於來頭繡衣之行,先自道伯,首被其罪,使之一體知悉。惕念擧行。大同木,自來參半,今年有難膠守,尤甚邑尤甚處,特許闊狹,無若昨年嶺南之混說元折半處折半之謬例,細加裁酌,以其代納形止,追後狀聞事,亦爲分付,可也。
南鶴聞,以備邊司言啓曰,全羅監司徐龍輔災實分等狀啓,有草記回啓之命矣。取見其狀本,則長興等十七邑,置之之次,全州等三十六邑,置之稍實,仍以爲事目災二千一百結外,不足二千九百二十七結十三負六束,特許加劃,一二條件之關係擾民者,開錄于後,竝請令廟堂,稟旨分付矣。其一,各司所管年久逋負,奴婢身貢,限明秋停退事也。其一,推奴徵債,限明秋防塞事也。分等,依狀請施行,加請災結,亦頗精納,準數加劃,俾無把束白徵之意,另加申飭,各司所管,年久逋負,奴婢身貢指徵無處者,年事雖曰豐登,擾民實爲可悶,姑爲限明秋停退,推奴徵債防塞之請,一體許施,何如?傳曰,允。
南鶴聞,以義禁府言啓曰,咸鏡監司李崇祐狀啓,據刑曹粘目內,慶興前前府使安橚,移本府處之事,允下矣。安橚,今方待命,卽爲拿囚之意,敢啓。傳曰,考律勘放後,草記,可也。
刑曹啓目,慶州前府尹李秉鼎緘答云云。旣已遲晩,所當照律施行是乎矣。係是二品,上裁,何如?判付啓,道題之僭擬,似昧簿書間格例,而至於前慶尹段,素嫺文辭,又經藩任,而有此非細做錯,亦由於異於衆,後勿如是之意,嚴飭爲良如敎。
戊申十月十二日辰時,上御重熙堂。左副承旨,與監印閣臣入侍時,左副承旨趙衍德,假注書白慶楷,記事官李相璜·金祖淳,監印閣臣徐有防·尹行任,以次進伏訖。上命書傳敎曰,加髢申禁事目,宗親儀賓及文以侍從以上,武以邊地以上,蔭以牧使以上,文蔭武時仕人員,五部坊契,當自內閣,以戶曹印出件頒給,而忠義廳·觀象監·內醫院·兩醫司·司譯院·圖畫署·寫字廳·計士錄事·律官·內需司等雜職時仕,令各其司提調及堂上親執,自各其司印出,一一分給後,以分給人姓名,具別單草記,或來稟事,該房申明分付,各營堂上將官以下及扈衛廳捕廳,亦依俄下口傳下敎,令各其營大將,着銜分給後,以其分給姓名,具別單草記事,亦爲分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
夜二更,電光。
傳于李亨元曰,右承旨入侍。
傳于李時秀曰,左副承旨入侍。
傳于趙衍德曰,坐直承旨入侍。
南鶴聞,以戶曹言啓曰,加髢申禁事目,雜職時仕,令各其司提調及堂上親執,自各其司印出,一一分給後,以分給人姓名,具別單草記事,命下矣。加髢申禁事目,六十一件印出,計士六十人,分差錄事一人處,分給而分給人姓名,別單書入之意,敢啓。傳曰,知道。各司分差錄事,則自政府樞府,一體印給事,昨日承宣,旣聽筵敎,必已分付,此草記,混書何也?似此微事,做錯如此,宜乎今番擧行之事事未妥,況校正與監印,所掌自異,則同爲來看,事近越爼,若有印役促敎,則承宣筵奏,必擧戶判以奏,旣如是替行印堂之事,則印役之無形,可謂前無後無,而何不董飭乎?雖以誤字釐正事言之,特下付籤冊子,則至于今仍前本用之,何也?編冊之換張,猶屬餘事,況冊張分類,稍知類合者,孰不爲之,而一任數小唱準之手,命下幾日,訖未完工,此豈成說乎,亦豈可使聞於他人乎?若此則字恤典則屢千件,三日告完,寶鑑通編等許多巨秩,亦皆不日告完,在其時,則重臣鄭昌聖,以一人兼管許多印役,猶無遲滯後時之事,彼重臣,有別般人所未知之才幹而然乎?以此以彼,節節未安矣。
南鶴聞,以內醫院官員,以都提調·提調意啓曰,依傳敎,本院三廳醫官等處,加髢申禁事目,一一印給後,姓名別單書入之意,敢啓。傳曰,知道。
南鶴聞,以漢城府言啓曰,東部·北部郊外之有契而無坊名處,一體定其坊名事,命下矣。取考兩部,無坊名之契,則東部驛一契·驛二契·私契·馬場里契·踏十里契·典農里契·淸涼里契·祭基里契·中浪浦契·長位里契·新設契·安巖里契·御倉契·鍾巖里契·加五里契·水逾村契·陵洞契·沙阿里契·伐里契·牛耳里契,合爲二十契。北部宣惠廳契·經理廳契·造紙署契·訓倉契·禁倉契·御倉契·弘濟院契·梁哲里契·驛契·私契·佛光里契·葛古介契·新寺洞契·末屹山契·阿峴契·細橋里一契·細橋里二契·延禧宮契·嘉佐洞一契·嘉佐洞二契·城山里契·甑山里契·水色里契·鵂巖里契·舊里契·望遠亭一契·望遠亭二契·望遠亭三契·合井里契·汝矣島契,合爲三十契矣。參互道里之遠近,酌量民戶之多寡,分排各坊,而東部則興仁之門外,有仁昌·崇信兩坊,只各有一契,而無他附合者,今不必更定坊名,分其大路南北,驛一契·驛二契·私契·馬場里契·踏十里契·典農里契·淸涼里契·祭基里契·中浪浦契·長位里契十契,則屬之仁昌坊。新設契·安巖里契·御倉契·鍾巖里契·加五里契·水逾村契·陵洞契·沙阿里契·伐里契·牛耳里契十契,則屬之崇信坊。北部則宣惠廳契·經理廳契·造紙署契·訓倉契·禁倉契·御倉契六契,爲一坊。弘濟院契·梁哲里契·驛契·私契·佛光里契·葛古介契·新寺洞契·末屹山契八契,爲一坊。阿峴契·細橋里一契·細橋里二契·延禧宮契·嘉佐洞一契·嘉佐洞二契·城山里契·甑山里契·水色里契·鵂巖里契·舊里契,望遠亭一契·望遠亭二契·望遠亭三契·合井里契·汝矣島契十六契,爲一坊。竝爲三坊,恐合事宜,而坊名則自臣府,不敢擅便,何以爲之乎?敢啓。傳曰,知道。宣惠廳契以下六契,屬坊名定以常平坊,弘濟院契以下八契,屬坊名定以延恩坊,阿峴契以下十六契,屬坊名定以延禧坊,自今番帳籍,以此坊號稱用事,分付,可也。
李亨元,以壯勇營言啓曰,依下敎,加髢申禁事目,本營堂上堂下將官及將校軍兵等處,印給後,數爻別單書入之意,敢啓。傳曰,知道。
南鶴聞,以訓鍊都監言啓曰,依傳敎,新刊加髢申禁事目,本局從事官中軍堂上堂下將官參軍及知彀官旗牌官別軍官處,則每一員,各一件印給,其外將校軍兵員役等處,則各廳各哨色各所,一件式印給,數爻別單書入之意,敢啓。傳曰,知道。
南鶴聞,以禁衛營言啓曰,依下敎,加髢申禁事目,本營從事官中軍以下將官及別軍官敎鍊官旗牌官鍼醫藥房計士等處,每一員,各一件印給,其餘勸武軍官別武士別騎衛及馬步軍兵等處,每廳每哨色,各一件印給,別單書入之意,敢啓。傳曰,知道。
南鶴聞,以御營廳言啓曰,依下敎,加髢申禁事目,本廳從事官中軍以下,諸將官及別軍官敎鍊官,每一員各一件,其餘將校及軍兵,每廳每哨每色,各一件印給,數爻別單書入之意,敢啓。傳曰,知道。
李亨元,以守禦廳言啓曰,依傳敎,新刊加髢申禁事目,本廳中軍以下,京外將官將校及武士各廳軍兵各色分給,數爻別單書入之意,敢啓。傳曰,知道。今日之守法,可謂卿營爲最,此雖小事,可見奉公之一端,卿則特賜上弦弓一張,閤外親受,疲殘如守廳,及期擧行,訓禁御摠及壯營龍營之尙無皁白,禁御則都提調兼管,雖不致責,壯勇營餉色提調,龍虎營主管判堂及訓將摠使,竝推考,可也。
李亨元,以摠戎廳言啓曰,依傳敎,新刊加髢申禁事目,本廳中軍以下京外將官將校及武士各廳軍兵各色分給件數,別單書入之意,敢啓。傳曰,知道。
李亨元,以左邊捕盜廳言啓曰,依傳敎,新刊加髢申禁節目,從事官部將,分給件數,別單書入之意,敢啓。傳曰,知道。
南鶴聞,以右邊捕盜廳言啓曰,依傳敎,加髢新禁事目冊,從事官三員,部將四員處,各一件印給後,別單書入之意,敢啓。傳曰,知道。
李時秀,以刑曹言啓曰,唱準一竝畿沿散配,而沿邑不足,則近沿陸邑,充配事,命下矣。校書館唱準張文郁京畿富平府,申大中高陽郡,趙穎仁川府,金時潤安山郡,金鎭漢陽川縣,張文燁南陽府,鄭益蕃交河郡,劉象澤金浦郡,李文敷果川縣,鄭春敷衿川縣,竝定配所,卽爲押送之意,敢啓。傳曰,知道。
李時秀,以義禁府言啓曰,時囚罪人安橚,考律勘放後,草記事,命下矣。安橚,咸鏡監司李崇祐狀啓,據刑曹粘目內,罪人防守,何等嚴重,而定配罪人朴守夏,初旣致此逃失,末又不得譏捕,揆以法意,萬萬可駭。移義禁府處之,罪取考律文,則大典通編逃亡條有曰,定配罪人逃失邑守令,以制書有違律論,大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣。安橚,杖一百收贖,告身盡行追奪,放送,何如?傳曰,允。如有功議,各減一等。
南鶴聞,以義禁府言啓曰,安橚,杖一百收贖,告身盡行追奪事,照律草記批旨內,如有功議,各減一等事,命下矣。安橚十三代祖孟聃,靖難原從功臣云,功減一等,杖九十收贖,奪告身四等之意,敢啓。傳曰,知道。
判府事徐命善箚曰,伏以臣於兼帶諸務,尸位虛縻,固已久矣,而至於今番太僕事,其忽所重怠厥官之罪,尤無以自解,噫路馬事體,何等至嚴,毛齒之籍記,駑驥之品別,專係於選擇之如何,則顧彼西閫封進之蹇足側驄捧納,尙無論,固當請勘該帥之不暇,而奈臣之病裏精爽,若墜烟霧,看色之時,矇不覺察,反使僚堂,替受其罰,如臣之主管本寺者,晏然倖逭,殆同無故,臣心之震懍恧縮,猶屬餘事,揆以朝家刑政,豈容若是乖舛哉?泥首金吾,恭俟嚴譴,聖度天大,開釋備至,雖不敢深夜瀆撓,冒還私次,而念臣餘景報效之地,惟在於一日未退,自殫其職分之所當爲而已。況且馬政疎虞,卽臣之素嘗耿耿者,而心手不應,迷錯轉甚,似此易知易行之事,竟亦不免於慢忽之科,撫躬悼歎,如不欲生,玆敢猥入文字,冀被常憲。伏乞亟降威命,重勘臣罪,以爲不職者之戒,千萬幸甚云云。答曰,省箚具悉卿懇。趙圭鎭事,經宿思之,駭痛甚矣。本寺則以其封進捧納而已,何如是深引乎?卿須安心勿辭。仍傳曰,此批答,遣史官傳諭。
判府事徐命善,左議政李性源等箚曰,伏以加髢申禁事目,印給各營將士之命,寔出於廣其德意,施及靺韋之聖心,而臣等適忝兼務,不善董飭,成命經宿,尙未擧行,卽此而臣等不能事事之罪,著矣。諸營將臣,俱被問備,而臣等,以猥忝大官之故,獨免郵罰,揆以公法,決不容倖逭,滿心慙惶,靡所容措,玆敢聯陳短箚,略暴徵懇。伏乞聖明,俯垂諒察,亟降威罰,以爲不職者之戒焉云云。答曰,省箚具悉卿等之懇。兼管兩營事,引義過矣。,卿等安心勿辭,視事。仍傳曰,此批答,遣史官,傳諭于禁·御兩營都提擧。
行司直金鍾秀疏曰,伏以臣疎迃迷闇,觸處憒憒,御乘事體,何等至重?況目下馬政,尤爲渴悶,而乃反臨事矇然,全欠審愼,致煩嚴敎,伏自循省,臣罪萬死。罰止問備,縱荷聖度之寬假,罪著慢忽,冞切私心之懍蹙,玆敢猥入文字,仰請威譴。伏乞聖明,亟命攸司,議臣當被之律,以肅王綱焉云云。答曰,省疏具悉。卿其勿辭行公。
戊申十月十三日辰時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,檢校直提學徐有防,以次進伏訖。上曰,北關還上停退傳敎,卽爲頒布否?衍德曰,卽爲分付於備邊司矣。上曰,御史方往何處云耶?衍德曰,姑未聞知矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,卽者副校理安策,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李時秀曰,左副承旨入侍。
以禁府都囚徒,傳于南鶴聞曰,此時守令,不可一刻曠官,臺言旣如許,則還官非可論,不可等待其照律,時囚罪人閔百準,本職改差,未及拿囚中金山郡守曺允精,亦然一體改差,政官,牌招開政,與他守令未差之代,擇差,待下批,仍令不多日內辭朝。
趙衍德啓曰,吏曹判書鄭昌順,參判洪秉纘,參議曺允大,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
有政。吏批,判書鄭昌順牌不進,參判洪秉纘進,參議曺允大牌不進,同副承旨南鶴聞進。啓曰,判書鄭昌順,參議曺允大,竝牌招不進,小臣獨政未安,何以爲之?敢稟。傳曰,仍爲之。又啓曰,原州判官,今當差出,而本州以營下劇邑,素稱難治,不可不擇差,他道有聲績未準朔已準限守令,竝擬,何如?傳曰,允。以尹蓍東爲知敦寧,丁範祖爲禮曹參議,申晤爲監察,朴天維爲典牲直長,李太源爲原州判官,李性淳爲金山郡守,尹行醇爲高山縣監,趙元珣爲旌義縣監,李顯益爲蔚珍縣監,李泰懋爲昌寧縣監,尹光孚爲臨陂縣監,濟州牧使單李喆模,舒川郡守白師謹,仍任事,承傳。
兵批,判書李文源,參判具㢞,參議宋鍈病,參知柳誼入直進,左副承旨趙衍德進。副護軍成德雨·韓用龜,副司直李一曾。
南鶴聞啓曰,卽者晝直摘奸史官來言,校書館校理成大中,謂以俟勘出去,以致闕直云,依例罷職傳旨,捧入之意,敢啓。傳曰,芸閣入直一事,曾欲下敎而未果,名以輪番之職,以實校理一人,限己身入直,使不得推移,豈有如許官制與法式乎?疾病事故,人所不免,則芸閣之番次,將空官而後已。且近來中庶無,參下有,亦不分館,芸閣番次,一番定式,斷不容已,令提擧,論理稟處事,分付,校理成大中,則雖與無端闕直有異,亦不可無飭,從重推考,可也。
南鶴聞啓曰,監印閣臣尹行任,事過後禁推事,命下矣。依定式奎章閣待敎,遞差傳旨,捧入之意,敢啓。傳曰,北道綸音頒給,果有做錯,以才難之意,至有追思故待敎之敎,而仍命問備矣。今番頒冊時,果有勞而無罪,大抵一件張數,不過十八張,而千餘件印出,動費五六日,此芸閣設置以後,所未有之事,監印所之擧行,如是稽緩,則頒冊勢將因此遲滯,此傳旨分揀,兼官亦官員,常時若能申飭,豈有無於前之擧措乎?卽令與一二提擧副提擧相議,斯速釐弊,俾勿如前事,嚴飭,可也。
以監印堂上沈頤之罷職傳旨,傳于南鶴聞曰,非不知勞而無功,擧措則前所未聞,若此不已,此後監印之役,將不得爲之,寧有如許國綱乎?印堂譴罷,胡大事也?校堂之替往監董,已無義,替欲引義,又駭然。印堂被加等之罪,則校堂又作何許處義乎?將出城外乎,越江外乎?十八張冊子之過五六日不畢役,終有關於後弊,以此以彼,印堂譴罷,失於太輕,施以不敍之典,傳旨更爲捧入,蓋由吏頑匠悍之致,唱準等,昨已發配,而館吏等,亦不可仍置,竝令攸司,考律嚴治,以懲日後。
傳于南鶴聞曰,渠輩何足責,莫非官員常時不能檢飭之致,公事堂郞,爲先從重推考,發配唱準,行首外,分揀事,分付。
南鶴聞,以議政府言啓曰,加髢申禁事目,印出分給後,以分給人姓名,具別單草記事,命下矣。加髢申禁事目十五件印出,錄事十五人處,一一分給,而分給人姓名,別單書入之意,敢啓。傳曰,知道。
李亨元,以中樞府言啓曰,加髢申禁事目,印出分給後,以分給人姓名,具別單草記事,命下矣。加髢申禁事目,十七件印出,錄事十七人處,一一分給,而分給人姓名,別單書入之意,敢啓。傳曰,知道。
南鶴聞,以惠民署官員,以提調意啓曰,加髢申禁事目,雜職時仕,令各其司提調及堂上親執,自各其司印出,一一分給後,以分給人姓名,具別單草記事,命下矣。加髢申禁事目十二件印出,祿官十二人處分給,而分給人姓名,別單書入之意,敢啓。傳曰,知道。
李亨元,以扈衛廳別將,以大將意啓曰,依下敎,加髢申禁事目,本廳別將所任軍官付料軍官,每一員各一件,其餘軍兵等,每色各一件印給,數爻別單書入之意,敢啓。傳曰,知道。
李亨元,以兵曹言啓曰,依下敎,新刊加髢申禁事目,禁軍別將以下各番將及將校,每一員各一件,禁軍正領各色軍兵牌頭等處,各一件,能麽兒郞廳,每一員各一件,交龍旗馬上奉持·步下奉持·標旗奉持·左右有廳軍官,扈輦隊牌頭等處,各一件印給,數爻別單書入之意,敢啓。傳曰,知道。
李時秀,以刑曹言啓曰,加髢申禁事目,雜職時仕,令各其司堂上親執,自各其司印出,一一分給後,分給人姓名,具別單草記事,命下矣。依傳敎印出,本曹所屬律官等處,一一分給後,分給人職姓名,別單書入之意,敢啓。傳曰,知道。
南鶴聞,以刑曹言啓曰,設置芸閣,全爲印書之役,前後冊子,開刊何限,而未有如今番擧行之無形,千餘件印出,拖至四五日,甚至北道綸音,混同作編,豈有如許紀綱?首唱準首館吏,令攸司嚴囚,待畢役後放送事,命下矣。首唱準,日前因傳敎,已爲散配,首館吏金得臣,爲先嚴囚之意,敢啓。傳曰,知道,今日內,收贖放送。
副校理安策疏曰,伏以臣之八耋偏母,素患痰癖,積年沈痼,近因寒暖不適,將攝失宜,篤老筋力,一倍澟綴,卽接家信,症情越添,達宵叫苦,促臣來視,臣聞報驚惶,神精飛越,玆不得不忙陳短章,徑出禁扃。伏乞聖慈,亟賜鐫免之恩,以便救護,仍治擅離之罪,以肅朝綱焉云云。答曰,省疏具悉。爾其勿辭,救護母病。
戊申十月十四日巳時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,何承旨傳香乎?衍德曰,右承旨傳香矣。上命書傳敎曰,傳香承旨,馳詣宗廟·景慕宮,奉審摘奸以來。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,備邊司郞廳來言,今日賓廳日次,而領議政金致仁,有身病,左議政李性源,右議政蔡濟恭,奎章閣奉審進,不得來會云矣,敢啓。傳曰,左右相旣已入來,次對食後來會,日寒如此,領相則勿爲入參事,使備郞傳諭。
傳于李亨元曰,大臣·備局堂上,引見。
傳于李時秀曰,左副承旨入侍。
傳于李亨元曰,右承旨與奉命承旨入侍。
傳于趙衍德曰,坐直承旨入侍。
以吏曹參議曺允大,牌不進罷職傳旨,傳于李時秀曰,只推。
以成大中囚單子,傳于李時秀曰,保放。
傳于趙衍德曰,三政方張,此時守令,不可一刻曠官,未下直守令,濟州三守令外,皆令待明朝辭朝。
李亨元,以左右捕盜廳言啓曰,今八月二十三日,一所越墻罪人金宗純,令左右捕廳捉得事,刑曹草記。傳曰,允。金宗純之逃躱,國綱所在,萬萬痛惡,出付禁亂所之人,作黨奪去,此非勢力人所爲乎?自明日限三日,令左右捕廳,刻期捉納,萬一愆期限,兩捕將,當施重勘,以此各別嚴飭,待其捉來,形止先爲草記,仍卽開坐,直爲施威,從何人隨入,爲何人所救,情節一一究覈,捧直招以草供捧入,如有疎漏,卿等難免不職之責,惕念擧行可也事,命下矣。罪人金宗純,今始捉得,移送秋曹之意,敢啓。傳曰,前後譏捕何限,而未有如厥漢之無形影沒把捉,號牌非眞號牌,姓名亦假姓名,居住如此,役名如此,當初發捕之命,雖出於嚴國法信王言之意,每過一番定限,輒加一層責飭,而畢竟捕納,未嘗期必,卿等能於限內跟捕,今捕廳紀律,可謂不減於古捕廳。大抵他賊可捉,厥漢不可捉云,而卿等之如是捉納,豈不可嘉?此等處,若無別般論賞之典,何以勸後而奬他?卿等各賜大虎皮一令,捕校賞加,令政院依例捧傳旨,其中先捉捕校一人,令該曹準瓜,邊將作窠,口傳擬入,捕卒令兵曹,各別施賞,首捕校等定限保放之類,卽爲分揀,渠輩盡心效勞,旣如許,前此以捕廳發配,或除汰之人,一竝分揀,仍本役,可也。
兵曹口傳政事,以鄭德壽爲荏子島僉使。
趙衍德,以弘文館言啓曰,本館上番校理臣徐配修,以兼南學敎授,今日儒生試取事,晝仕出去之意,敢啓。傳曰,知道。
趙衍德,以承文院官員,以都提調意啓曰,依下敎,加髢申禁事目,本院寫字官,各一件印給,數爻別單書入之意,敢啓。傳曰,知道。
趙衍德,以司譯院官員,以都提調·提調意啓曰,依下敎,加髢申禁事目,本院訓上堂上譯官,常仕堂上譯官,堂下祿官及等第譯官處,各一件印給,數爻別單書入之意,敢啓。傳曰,知道。
趙衍德,以觀象監官員,以領事提調意啓曰,今此加髢申禁事目,依傳敎,本監天文學·地理學·命課學及禁漏官等,有祿時仕人六十五人處,各一件式印給後,別單書入之意,敢啓。傳曰,知道。
趙衍德,以禮曹言啓曰,加髢申禁事目,雜職時仕,各其司提調堂上親執,自各其司印出,一一分給後,以分給人姓名,具別單草記事,命下矣。本曹屬圖畫署畫員三十一人處,加髢申禁事目,印出分給後,姓名別單書入之意,敢啓。傳曰,知道。
趙衍德,以忠勳府言啓曰,加髢申禁事目,雜職時仕,令各其司提調及堂上親執,自各其司印出,一一分給後,以分給人姓名,具別單草記事,命下矣。加髢申禁事目二十四件印出,入番嫡長忠義衛十八人,香室月令忠義衛三人,文禧廟入番忠義衛二人,本府書寫忠義衛一人處分給,而分給人姓名,別單書入之意,敢啓。傳曰,知道。
李時秀,以刑曹言啓曰,十八張冊子之過五六日不畢役,蓋由吏頑匠悍之致,館吏等,亦不可仍置,竝令攸司,考律嚴治,首館吏,今日內收贖放送事,命下矣。取考律文,則大明律制書有違條有曰,稽緩制書者,一日笞五十,每一日加一等,罪止杖一百,依此律,首館吏金得臣,爲先收贖放送,館吏丁致厚·徐舜卿·崔仁宅·朴再榮·朴世周·李文成·白好信·宋道協·禹弘道等,竝依此律勘處之意,敢啓。傳曰,知道。
趙衍德,以刑曹言啓曰,因捕盜廳金宗純捉得啓辭,渠輩盡心效勞,旣如許,前此以捕廳發配或除汰之人,一竝分揀,仍本役可也事,命下矣。取考各道徒流案,則捕廳所屬中,無一人自本曹定配未蒙放者,而昨年九月,以譏捕延拖事,捕校朴文曾·金壽亨,俱以曾經萬戶,移義禁府發配矣,令義禁府擧行,何如?傳曰,允。
戊申十月十五日辰時,上御誠正閣。大臣·備局堂上,引見入侍時,左議政李性源,右議政蔡濟恭,行司直金華鎭,戶曹判書徐有隣,右參贊鄭好仁。延豐君李,禮曹判書李在簡,吏曹判書鄭昌順,兵曹判書李文源,行副司直尹蓍東·金尙集,漢城判尹徐有防,兼都承旨沈豐之,刑曹判書李秉模,行副司直徐有大·朴祐源·李在學,吏曹參判洪秉纘,行副司直金持默,行副護軍趙心泰,副修撰金啓洛,左承旨李亨元,假注書李貞運,事變假注書李羲觀,記事官李相璜·金祖淳,以次進伏訖。性源等曰,今朝日氣,始叶冬令,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。上曰,卿等今日適入來,故特有來會之命矣。性源曰,次對屬耳,其後連以草記稟處,故別無他事矣。性源曰,頃因右通禮禹禎圭疏陳,以湖南鎭安·長水·茂朱·龍潭等四邑,純布上納便否,詳探民情,論理報來後稟處之意,行會本道矣,卽見全羅監司徐龍輔牒報,則以爲道內大同納布,只是長水·雲峰,而兩邑,自是山峽之地,素勤麻絲之業,每以半錢之辦納,還賣全疋之麻布,況法典定貢,本是麻布,更申舊制,許令純布,實合事宜爲辭矣。鎭安·茂朱·龍潭等邑,則道臣,初不擧論,可知其本非布産邑,而長水·雲峰,則地乃山峽,業是麻絲,而錢布參半,果違民願,依嶺南四邑例,許令以純布上納,似好矣。上曰,右相之意,何如?濟恭曰,嶺南布産之邑,旣許以純布上納,湖南兩邑,似不可異同矣。上曰,依爲之。出擧條性源曰,知事鄭昌聖·宋載經,日前旣因飭敎肅命,而今日次對,又爲懸病,推考警責,何如?上曰,依爲之。出擧條性源曰,臣俄聞北道消息,則牟還當捧之數,爲十四萬石,而已捧者爲十萬石,至於南關守令,則亦或以準捧爲期云,以此推之,北民事,似不至於捐瘠之境,誠幸矣。上曰,若然,則向來騷動,無或太過耶?濟恭曰,今番禁髢,雖係婦女首飾,卽一王制度,毋論士夫與閭巷,方以簇頭里爲新制,而或言筵席,旣有花冠勿禁之敎,則花冠,亦所當着,以故,欲捨簇頭里,造用花冠之議盛行云,花冠雖未知的是中華之制,旣與加䯻有異,則未必爲防禁之物,而若與簇頭里,一時雙行,則亦非定制本意,故敢達矣。上曰,左相之意,何如?性源曰,臣於閤外,亦聞右相之言,新頒事目,乃是定制,令行不多日,士夫家婦女,一是遵行,如花冠等小名色,雖是禁條之外,似無捨此趨彼之理,而但聞花冠之制,價廉而工省,若然則閭巷之間,亦不無盛行之慮矣。上曰,花冠不載禁條,雖不必一一禁斷,元事目,旣以簇頭里定制,此固時行之式,新令之下,何可捨此趨彼?況簇頭里,亦一中華制度乎?以卿所奏,更加嚴飭,期於遵令,至於花冠,或塗彩或傳金云,未必不爲尙侈之一端,有司堂上,旣承筵敎,分付工曹,造作匠手等處,亦爲各別嚴飭,可也。出擧條上曰,花冠雖不必設禁,而若至於一世之靡然從之,則烏在其定制之意乎?蓋上衣下裳,無非宮樣,則至於簇頭里,何可嫌避乎?況簇頭里,未嘗非華制者乎?花冠之法,雖未知所自出,而其本則似非婦人首飾也,花冠之花字,或以華字而稱之云,何說爲得耶?濟恭曰,此是中華之制,故稱之以華冠者有之,或以有花紋,謂之以花冠云矣。上敎昌順曰,花冠之說,蓋自卿出,而予亦以不必設禁爲敎矣。若以此,遂謂之許着花冠,則豈可乎?此制若至盛行,則卿不得辭其責矣,分付匠手,使毋得造出,可也。上曰,頃以事目頒布之遲滯,有將臣問備之罰,而左相之以此箚引,誠過矣。蓋事目張數,不多,一二日內不難畢役,而延至五六日,前所未聞,此則監印堂上,不善擧行之致,而至於校正堂上之替當引義,誠無意義,故傳敎,以印堂被加等之罪,則校堂,其將出城而越江外爲敎矣。濟恭曰,校堂,則不必引義者,誠如聖敎矣。上曰,芸閣番次,誠不成說,或有一人之近十年長番,安有如許番規乎?雖以成大中言之,入直許久,不可無變通之道矣。性源曰,此由於芸閣參下無人之致,而事甚苟難,實合變通矣。濟恭曰,臣嘗有所耿耿者,敢此,仰達矣。惟我殿下,自御極之初,銳意釐革者,最以科弊爲第一急先務,而迄無好道理,不免因循而至今,蓋緣科制之猝難更張,而及至今年監試,一二所儒生之致命者,至於十餘人之多,此何等驚心者乎?場屋,卽古所稱禮圍之地,而名以靑衿,前後傷命者,非止一再,此不可使聞於隣國也。除非出征將士,而無異橫尸陣前者,於古豈有哉?王者奉天之道,當以重人命爲先,寧可立視其死,而不至救乎?科制莫重,固難猝然爲大更張,而雖於節目間,當先釐正,以祛蹂躪之患,係是不可已者,小臣惶恐,竊以爲此若默運淵衷,博詢在廷,則必有矯救之方矣。上曰,左相之意,何如?性源曰,十餘儒生之場屋中致命,實爲驚心,右相所奏,誠甚得宜,而若其救弊之方,則右相亦以面試爲好矣。上曰,大抵法制,當以根本爲重,而近來不幸,事變疊出,故凡於政令,務從鎭安,有罪者不死,便同無法,而加之以朝廷之上,專事要譽,自大官以下,不欲爲礙眼之事,如是而國何以有法乎?予嘗以爲要譽之害,甚於貪婪者,此也。朝廷如此,則可謂國無法也,國無法,則場屋之亂雜,固宜也,安得無儒生蹂躪之患耶?非但此也。至於通塞,係是朝廷大事,當有防限之曉然易知,而近來朝廷,全無規模,雖某也塞,某而問之,則曰吾不知也,尤可切痛者,向來宇鎭之見枳也,一世皆不知見枳之由,前後銓堂數十人,亦皆曰不知,則夫孰有知之者乎?蓋於其塞也,不知塞而塞,於其通也,不欲自其手爲之者,此誠近來之痼弊,故予之向來疏通,非徒爲疏通而已,通之之中,亦欲明塞之之本也。如此然後,隄防可嚴,義理可固故也。蓋因循之弊,轉爲要譽,要譽之害,甚於貪婪,上自大臣,下至百執事,苟能任怨,則弊豈至斯乎?朝廷之如是,而雖欲士習之歸正,其可得乎?苟欲使科場之法嚴明,則當先自升學爲始,而近來升學,專不成說,大司成學敎授之最無良者,先爲嚴繩,然後科弊可革,士習可正,此雖若迃遠,而如是然後,可以責效於大比之科也。近來之言科弊者,輒主面試之論,領相之意,亦以此爲好,而終非慰悅多士之本意,故非不留意,而尙未果矣。蓋及第殿試,與面試一也,而至於生進,則無此規,雖未一一面試,抽栍爲之,亦無不可,而未知物議之果如何也。予之本意,謁聖增廣之外,至於庭試,卽日唱榜科,以不設爲定,而昨年,緣於事勢,未免破格而行之,而實非本意也。顧今監試之弊,至於此極者,蓋赴擧之儒,半是卿相子弟,而只看朝廷模樣,故亂雜之患,良有以也,寧不寒心哉?濟恭曰,聖敎以朝廷之要譽爲憂,而臣則以爲此與要譽有異,而專是謀身也。只知有國而不知有身者,顧今朝廷,有幾人乎?其中亦豈無先公後私之心,而若不謀身,則其害必至,故不得不混歸於一套矣。科弊之當自升學釐正,聖敎誠切當,近來升學課試之法,大異於前古之庠製,則不爲等等各設,一時之選,多或至五六十人,故爲敎授者,擧其所知之外,亦有得人材之效,多士不無聳動矣。今則庠製,逐月逐等而設行,故所取不過詩賦各五人,取其所知,亦患不足,何暇擇人才乎?以此言之,實不如多選之爲愈也。上曰,等等各設,此是柳戇泮長時所行也。性源曰,右相之言,非不爲好,而此亦一編之論也。今日朝廷,雖無規模,爲殿下臣子者,豈有盡爲謀身之理哉?臣忝在大官,一未嘗糾正不如法者,則亦難辭其責矣。至於庠製,只係敎授之公私而已,豈在於選數之多少也?上曰,卿等之言,皆好矣。濟恭曰,吳隱之雖酌貪泉,而其操不改,苟使敎授,有公正眼目,則不係於選數之多少者,果如左相所奏矣。上曰,科弊之言端旣出,何以則有矯救之道耶?入侍諸宰,各陳所見,可也。華鎭曰,科制莫重,何敢臆對,而以臣愚意,則赴擧儒生,自五部成冊,成冊之外,若有亂入之摘發,則京兆五部官員,隨現論勘,似或爲一分救弊之道矣。有隣曰,科弊莫如近日,固當矯救,而未及講究,不敢指一以奏矣。好仁曰,科弊果如右相所奏,蓋自升學,已長年少輩澆競之風矣。若其救之之道,則臣已於年前仁政門朝參時,略有所陳,大司成學敎授,擇其公正者,限三四年久任,則似好矣。上曰,近來泮長之久任者,無如閔鍾顯,其果有成效之著見耶?性源曰,計劃榜出後,始有某也公,某也私之論,而至於閔鍾顯,則其成效,未詳其如何矣。濟恭曰,以臣所聞,徐有防之爲泮長也,最善考試,多士尙今頌之云矣。上曰,諸宰,亦知閔鍾顯泮長時事乎?有隣曰,閔鍾顯之泮中擧職,不過士子用度節目間事,而至於館宇,亦不能修戢,則未可謂有成效矣。曰,臣於科弊,未有料量,不敢仰對矣。在簡曰,科弊則果當改,而實未知何以則爲好矣。昌順曰,科弊不可不釐正,故臣於都承旨待罪時及禮堂收議時,略陳所見矣。面試之法,雖無不可,而蹂躪之弊,由於勢家子弟,多率隨從之致,則不可以面試而禁此弊,略倣鄕擧之古法,使隨從無由混入,則庶可少勝矣。文源曰,臣無講究,不敢爲對矣。蓍東曰,我國科制,實是金科玉條,而法久弊生,不可無更張矣。然而節目之釐正,終不若紀綱之先立,若不先立紀綱,則雖正節目,而弊又生焉,博詢處之,似好矣。尙集曰,臣則以爲禹禎圭疏中論科弊一款,爲第一義,臣固犂然而當於心矣。其所謂邑倅選送於監營,監營面試上送於禮曹云者,不無所見矣。臣於待罪嶺藩時見之,則文學之士,多至黃䤋,此實科場用私,有此遺珠之患故也。京師,卽四方之表也,苟以有文識公明者,爲泮長敎授,依倣鄕擧之法,仍行面試之制,則自近及遠,可期風動,而借述隨從之弊,可以禁止矣。上曰,此則然矣,而未赴擧之類,則於士農工賈,無所歸屬,不免半上而落下,將何以處之耶?濟恭曰,大化陶鎔,雖無物不遂,而至於此輩,渠旣自棄,則亦不可恤矣。有防曰,科弊果極矣,而無講究者,不敢爲對矣。上曰,金鍾秀,以爲選赴擧之士,使各部成冊云,此與鄕擧之意同矣。豐之曰,以臣愚見,實無救弊之責矣。在學曰,或言面試,或言鄕擧,而未知何說之爲宜也。祐源曰,科制係是更張,則不敢遽然爲對矣。秉纘曰,臣意則科制雖難猝改,而外方能文之士,不赴本道試而入京觀光者,多歸於有勢家,自今以後,大比之科,各自其道赴試,不得使入京,則似無紛雜之弊矣。性源曰,京師四方之根本,則鄕儒之觀光者,豈可禁止乎?上曰,吏參之言,好矣,而聞左相言,則事固如此,不可行矣。濟恭曰,京師乃標準之地,則不可禁其赴試者,果如左相所奏矣。鄕擧之法,非不近古,而終涉窒礙,適足爲增其躁競之歸,面試,亦非不可,而古之學禮講設行,亦面試之意,而終無實效,殿試亦與面試無異,而近來殿試,無見落之事,今雖行面試,安知其後之不如學禮講及殿試之樣也?若欲釐改,則無出於二者,而亦未知其必可行也。上曰,此皆節目間事,大體先立紀綱之言,好矣。上世則導以德齊以禮,而至於後世,則不得不齊之以刑,雖不可嚴法以威,而使士子知懼,則似或少勝矣。若論立制之本意,則雖照訖講,亦未嘗不好,不必別立法制,惟在因舊修明之如何矣。自前謁聖時,入門收券之數,少不下數萬,而予於戊戌初,行謁聖,其時先期收錄名成冊,使無亂入之弊,故收券不過千餘丈,入門時,靑陽門無喧沸之聲,猶可見申飭之效,而且丁酉年監試,使兪判府及鄭民始,爲考官,而赴擧之流,不敢任意攔入,至於近來,場屋亂雜至此,髢䯻之弊雖極,而猶不如科弊之甚矣,此無他,朝廷之無法故也。若使朝廷,有一分規模,則其弊豈至於此乎?濟恭曰,法制雖不可猝然更張,而惟在聖心之彌綸而已,亦豈無矯救之道乎?上曰,此亦在於卿等矣。大抵政令,不可獨運,雖以禁髢一事言之,亦賴右相陳奏之效,承佐之功,果如斯矣。若使朝廷之紀綱少勝,則科弊特其一事,自可有矯救之方矣。近來之以不崖異沒稜角爲事者,誠一痼弊,若用崖異有圭角之人,則或不爲無助耶?濟恭曰,崖異與正直有異,終不能無弊矣。上曰,崖異雖曰有弊,猶勝於沒稜角矣,直腸之人,何可盡得耶?上曰,場屋逃躱之人,其時失捕,而易月之後,能爲捉得,捕廳事不料其如是,誠可賞也。性源曰,捕廳之如是擧行,實非始料矣。昌順曰,伏見咸鏡監司李崇祐狀啓,則以爲道內各邑,皆有例兼敎養官,而長津今旣陞邑,則宜有敎養官,令臣曹稟處云。長津,本以咸興分割之地,今已陞府,高山察訪,旣兼咸興敎養官,則長津敎養官,亦以高山察訪差定,以爲兼管事,分付,何如?上曰,依爲之。出擧條心泰曰,臣營別驍衛及馬兵都試初抄,已自各鎭報來,而兩年會試,尙不得設行矣。依守禦廳例,今月晦前,城外設行試取,似好,故敢此仰達矣。上曰,依爲之。出擧條上曰,王大妃殿進御人蔘粟米飮,自今日停止。出榻敎命退,諸臣以次退出。
戊申十月十五日午時,上御重熙堂。右承旨與奉命承旨入侍時,右承旨李時秀,假注書白慶楷,記事官李相璜·金祖淳,奉命承旨金履正,以次進伏訖。上曰,莊陵陵上奉審時,無有頉處否?履正曰,無頉矣。上曰,兩處董役,果皆一新乎?履正曰,平昌則已完役,寧越則或有小小未畢者矣。上曰,戶長亦參祭乎?履正曰,以幞頭藍袍犀帶,參祭於外班,而舊犀帶,則櫃藏於祠版之側矣。上曰,六臣墓致祭時,儒生輩,多有來參者乎?履正曰,參祭儒生,幾爲數百,可知其聳感矣。上曰,往返爲幾日乎?履正曰,十三日矣。上曰,沿路民情,何如?履正曰,臣旣承詢察之命,故沿路探問於民人,則今年秋事,優於免歉,民情固無可憂,渠輩小小所願,道臣多已狀請於分等時,故別無可達者矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,大司憲執義掌令二員,持平二員俱未差,監察茶時之意,敢啓。傳曰,知道。
李亨元啓曰,臣以入直禁軍戎器點考,進去下直之意,敢啓。傳曰,知道。
李亨元啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于南鶴聞曰,下直守令留待。
傳于沈豐之曰,都承旨入侍。
以承旨房望,傳于南鶴聞曰,仍。
李亨元啓曰,假注書白慶楷,身病猝重,勢難察任,今姑改差,何如?傳曰,允。
假注書白慶楷改差,代以趙台榮爲假注書,李亨元啓曰,假注書趙台榮,時無職名,令該曹,依例付軍職,冠帶常仕,何如?傳曰,允。
李亨元啓曰,有司堂上徐有隣,問議大臣後,依下敎,來待矣。傳曰,入侍。
南鶴聞啓曰,未下直守令,今日辭朝事,命下矣。高山縣監尹行醇,昌寧縣監李泰懋,兩司俱不得署經云,未署經外未肅拜呈告人員,竝卽牌招,以爲署經之地,何如?傳曰,許多行公臺諫,豈可請牌乎?竝遞差,政官牌招開政,待下批,牌招署經。
傳于南鶴聞曰,未肅拜未署經兩司,竝許遞,今日政差出,待下批,一體牌招署經。
李亨元,以兵曹言啓曰,羽林衛將李章漢,素抱痰癖之症,當寒添劇,時月之內,勢難供職,呈狀乞遞,宿衛領軍之將,不可久曠,今姑改遞,何如?傳曰,允。
有政。吏批,判書鄭昌順進,參判洪秉纘式暇,參議曺允大進,同副承旨南鶴聞進。啓曰,臺諫多窠,今當差出,而擬望之人乏少,外任竝擬,何如?傳曰,允。以金載瓚爲大司憲,金魯永爲大司諫,尹行履爲執義,沈埉爲司諫,崔昌國·趙彦哲爲掌令,李永穆爲獻納,徐邁修·申驥顯爲正言,趙景鎭爲刑曹正郞,黃瑗爲健元陵令,李聖龜爲長興奉事,趙格·朴柱遇爲持平。
兵批,判書李文源進,參判具㢞,參議宋鍈病,參知柳誼入直,左副承旨趙衍德進。以李喆純爲羽林衛將,趙昌簡爲景福將,李漢奎·申相文爲訓鍊主簿,僉知金箕昇單付,副司直徐有寧,副司果李近胄。
以大司憲金載瓚牌不進推考傳旨,傳于南鶴聞曰,無端違牌,何也?更爲牌招,申飭署經。
兩司·玉堂前望單子入之,大司諫鄭存中,正言申應祜·李升運,執義朴長卨,掌令池應龍·鄭德弼,持平趙恒鎭·韓德厚,校理沈興永,落點。
玉堂前望單子入之,副校理宋翼孝,副修撰金履成,落點。
以禁府囚徒,傳于趙衍德曰,成大中,以不應爲公律勘放。
傳于趙衍德曰,坐直承旨入侍。
南鶴聞,以內閣言啓曰,芸閣番次定式,令提學,論理稟處事,命下矣。目下單郞廳獨入直,恰滿兩年,已是各司古今所未有之事,郞廳有故,則假官入直,乃是各司通行之例,而莊書重地,或有不時國役,則假官入直,殆與不入直無異,雖欲援用他司,實官有故,則兼官代行之例,閣臣之分直內外閣,亦是行不得之事,唯是分館之積滯已久,槐院揀擇之後,如有當屬於芸閣者,則方可免單郞獨直之弊,而分館早晩,亦未可知,外此,則毋論如此如彼,事係官制變通,有非本館所敢擅議,定式一款,末由指一稟處,不勝惶恐之意,敢啓。傳曰,知道。揀坐之尙不擧行,事甚未安,況今三公備員,揀擇坐起,明日設行事,言于政府,雖於揀擇之後,當付者數必零星,正字以下等窠,何以分排?設或分排,一以四館去館,一以奉常除本仕,如是之際,校理一人之獨番,將無已時,變通事,宜問于大臣,更爲稟處,可也。
李亨元,以兵曹言啓曰,今十月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
李亨元,以備邊司言啓曰,外方徵債防塞時,京司一體擧行,而年分回啓後,自本司,草記知委事,因特敎定式矣。今年外方徵債,旣已限明秋防塞,京司徵債,亦爲一體防禁之意,分付法司,何如?傳曰,允。
李亨元,以刑曹言啓曰,逃躱罪人金宗純,自捕廳,今已捉得矣。羅將金興相,依下敎,放送之意,敢啓。傳曰,知道。
李亨元,以義禁府言啓曰,因刑曹啓辭,捕校朴文曾·金壽亨,定配分配事,命下矣。慶尙道昌原府充軍罪人朴文曾,平安道熙川郡充軍罪人金壽亨等,竝卽爲放送事,分付各該道道臣之意,敢啓。傳曰,知道。
刑曹啓目,罪人金宗純原情云云。所供如此,上裁,何如?判付啓,觀此供招,林淳浩,難免匿置之罪,而參以事實,求之言外,不無可疑之端是如乎,淳浩若欲故匿,則衿川土民之還送衿川,固非難事兺除良,使之如常出入於街上云云。亦不近理,此或爲淳浩自明之一端,而淳浩干科,宜用加倍之律,初不識何狀,而以愛才之意,特簡帳外之軸,旋授筮仕,渠若隨處小心,隨處圖報,則爲部官,不知部內民人之跟捕,其罪一也。使此漢,當初犯科,亦由於不守法,其罪二也。啓下與否,縱未知得,身爲士子,攘奪旣拘執之人,此乃渠至親所爲,而不惟不能禁戢,乃反不卽登時捉送法司科罪,其罪三也。欺隱之律,姑不直勘,前後罪狀,亦不可尋常勘斷,南部都事林淳浩,施以徒三年定配之律事,分付該府爲旀,場外奪出時,旣有同參之跡,寧有如許士習?林漢浩等,自本曹,考律勘放爲旀,其餘各人等,別無可問之端,竝只放送爲旀,逃躱是在金宗純,限己身絶島,永屬官奴,待用刑,令配所道伯,嚴刑三次事,分付爲良如敎。
戶曹參判魚錫定疏曰,伏以,臣素以鹵下之姿,猥叨輔行之任,往役義重,不敢爲祈免之計,而專對責大,竊不勝愧懼之心。今者拜表有期,出疆不遠,離違象魏,行將隔歲矣。方當擧國彌月之祝,益切微臣瞻天之戀,仍又伏念臣父母葬,在於京畿豐德地,未暇請由,久闕省掃,每値霜露四時之變,尙切悽愴之思,況當幽燕萬里之役,曷禁孺慕之私?惟彼豐德,在臨湍·松都之間,自直路迤邐數十里可到,苟得一上丘墓,哀省奠酹,則幽明無憾,榮耀罔涯,而竊念銜命體重,迃路有禁,匪敢專擅,冒死呼籲。伏乞聖慈,特許歷省,俾伸至情,千萬幸甚,臣無任屛營祈懇之至。答曰,省疏具悉。卿其依所請歷省。
戊申十月十六日辰時,上御誠正閣。都承旨與守禦使入侍時,兼都承旨沈豐之,假注書白慶楷,記事官李宗烈,記注官金鳳顯,守禦使金鍾秀,以次進伏訖。上曰,日昨事目,印給,卿營獨能先之,實深嘉尙矣。鍾秀曰,飭敎之下,偶爾先完,本非有意於邀勞,而叨蒙賞典,臣不勝悚恧之至矣。鍾秀曰,南漢九寺,乃是各樣軍器所在僧徒,又是有事時守堞之卒,而近年以來,僧徒漸次流散,過半減縮,臣於待罪本任以後,屢次傳令南漢營邑與下輩,侵責僧徒之謬弊,一切痛禁,而猶未有還集之效矣。今番巡堞行,聞州尹之言,則僧徒本料窠及逐朔試射放付料之窠,比北漢,幾乎半之,今若稍增此等料窠,則可爲還集之一助云,而城餉近漸減縮之中,元數許劃,旣甚重難,戶還本來猥多之中,加分取耗,亦添弊端,實未知何以爲之則可,而南·北漢,等是保障之地,而僧徒料窠之懸絶如此,到今雖難多增料窠,比準北漢之數,如有量宜增窠之道,則似有益於還集之道,故敢達矣。上曰,問于曾經守使,令廟堂,草記回啓,可也。出擧條鍾秀曰,臣頃以馬兵都試丁未條,各邑初擇,旣已設行,合設於今年條都試之意,稟達,蒙允矣。取考營門謄錄,則癸卯條,已經初擇,而未行都試者,筵稟後,一體許赴於甲辰條都試矣,今亦依此例擧行,何如?上曰,依爲之。此事道各異例,不可無一定之式,初擇則合設,居首則單取處多有之,此蓋馬兵都試新創之故,外方擧行,亦如是不均,此後前年都試,合設於翌年,則每年條,各取居首一人,以爲依事目賜第之地事,定式施行,居首而未準規矩者,亦依事目論賞事,令廟堂,知委諸道,可也。出擧條命退,諸臣以次退出。
戊申十月十六日午時,上御重熙堂。左副承旨與有司堂上入侍時,左副承旨趙衍德,記事官金孝建·尹行任·金祖淳,戶曹判書徐有隣,以次進伏訖。有隣曰,鑄所常銅,專靠於安邊永豐店,而因北路之慘歉,烟軍,將有渙散之慮,不可不及今接濟,俾無撤役之患,而關西·海西之接界處,皆是尤甚,只關東之伊川,相距不遠,穀物稍裕各衙門所管中,折米限五百石,劃付本店,使之助給糧資,着意採取之地,事甚便當,以此就議於領相,則以爲此非但裨益於採銅之役,亦是拯濟北民之一端,依此筵稟,請得爲宜云,敢此,仰達矣。上曰,依爲之。出擧條有隣曰,咸鏡監司李崇祐,北評事朴基正狀啓,有問議大臣稟處之命矣。依下敎,問議于領議政,則以爲北關穀物,以道臣狀聞見之,穀摠民戶,有有餘而無不足,設或若干不足之邑,新還所捧,自當添入,且茂山·鍾城兩邑折米數三千石,爲移轉捧置東界倉,則推移拮据,不無其路,道臣所請折米一萬五千石,北關當取其半,而此旣是爲賑資措備者,則餘外穀物,自當專意於巡分,御史所請南關移轉穀物,似不至貽憂於宵旰,至於評事狀啓,所請諸條,開賑前接濟之策,雖令守宰擧行,而此距歲前,洽滿數朔,有難專責於守宰,令道臣詳察各邑民情事勢,以如干穀物,量宜劃給,俾無開賑前捐瘠之患,茂山移居民人區處事,評事所論列,儘有意見,使之依此擧行,而雖在無恒産流散之類,元居邑開賑之前,勒令刷還,不無彼此不及之慮。刷還一款,歲換後,趁開賑爲之爲宜,穀簿事,因道臣狀聞,已有附奏者,而屢回量度,北關穀物,似無不足之慮。設或不足,自當以南關穀,推移入送,南關不足,然後方可議到於嶺穀,此待新還了畢後,道臣狀聞而處之,慶興兵營納白米十三石零,目今事勢,決難責出於赤地之民,依所請慶源·穩城·鍾城·會寧·茂山等五邑,姑令只今年分排移定。明年以後,使之復屬本邑,慶源大同布幻弄事,萬萬驚該,而入己與否,有難懸度,令道臣,各別嚴覈後狀聞,而所逋穀物,期於一一準捧,前前府使李迪,爲先拿問,待査啓照法重勘,前府使李顯福掩置不報之罪,亦爲拿問處之,會寧支差之弊,今年異於常年,民邑事勢,宜有闊狹,所謂廉價或白徵之類,竝令自本曹措備,明年以後,依定例擧行,鍾城海面造山一社魚鹽稅,別收庫會錄米,限明秋停退事,依狀請施行之意,竝爲分付於道臣評事,允合事宜云,故敢此,仰達矣。上曰,依爲之。出擧條有隣曰,日前閣臣,以畫員永付司果祿三窠之還付本曹者,移給待令畫員之意陳達,而批旨內,有令該曹,詳考稟處之命矣。取考前後文書,則畫員永付窠三人有闕之後,果無代受之事,而此非應付遞兒者,以效勞最著之人,因特敎,一時加設,而所受者有頉,則自歸減省之科,故除非特敎,則筵稟勿施,連有受敎,還屬三窠之移給待令畫員,有難遽然許施,故敢此,仰達矣。上曰,先朝受敎旣如此,永付司果,非特敎,例不得仍作元窠,依卿所奏,移屬一款置之,然待令畫員之人多窠窄,在所當念,況許礛手格,雖未必特異,其所顧念,每出尋常,無他,實有退思昔日之事,金德成,旣付永付,則許礛,豈或異同?自今朔,特付永付司果,如此則許礛元祿窠,自當有闕,內閣預差三人,陞付本署祿官,以爲通同試取事,分付本署,一以酬待令效勞,一以添本署祿窠,可也。出擧條命書傳敎曰,數遞可悶,行大司諫金魯永,水原府使仍任,前望單子入之,待下批,一體牌招。命退,諸臣以次退出。
戊申十月十六日初更,上御重熙堂。坐直承旨入侍時,左副承旨趙衍德,假注書趙台榮,記事官李相璜·金祖淳,檢校直提學徐有防,以次進伏訖。上命書傳敎曰,守令尙未署經云,未肅拜兩司諸臺許遞,玉堂未肅拜及在外人,亦爲許遞,前望單子入之,待下批,牌招。上曰,明日槐院,揀擇坐起爲之與否,知入。賤臣承命出,回奏曰,領右相,則以身病不得爲之,左相,則以領·右相之不參,不能爲之云矣。上曰,玉堂有闕之代,前望單子入之。出榻敎有防曰,東部·北部郊外契,無坊名處,依草記批旨,已爲擧行矣。至於門內外坊無契名處,不可不一體定契名,而或有依坊名因契名,或有依俗名因契名之例,東部仁昌坊·崇信坊兩契,則依坊名,以仁昌坊仁昌洞契,崇信坊崇信洞契施行,昌善坊,則本坊無契名,又有二里契,此則以昌善坊昌善洞一契,昌善坊昌善洞二契施行,於義洞契,則前屬建德坊矣,壬寅年景慕宮坊名稟定後,尙無所屬處,依前以建德坊於義洞契施行,北部廣化坊·陽德坊·嘉會坊·觀光坊·鎭長坊五坊,無契名,此則依本洞俗名,廣化坊苑洞契,陽德坊桂生洞契,嘉會坊齋洞契,觀光防部契,鎭長坊三淸洞契,施行事,分付各部,何如?上曰,依爲之。出擧條上曰,未肅拜在外玉堂,許遞,政官牌招開政。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來二十一日輪對日次,而拜表相値,頉稟之意,敢啓。傳曰,知道。
李亨元啓曰,來二十一日朝參日次矣,敢稟。傳曰,停。
李亨元啓曰,右承旨李時秀,今日不爲仕進,卽爲牌招,何如?傳曰,允。
南鶴聞啓曰,明日方物看品時處所,以何處爲之乎?敢稟。傳曰,熙政堂爲之。
傳于趙衍德曰,同副承旨入侍。
傳于李時秀曰,右承旨入侍。
傳于南鶴聞曰,在外臺諫許遞,今日政差出。
傳于趙衍德曰,左副承旨入侍。
南鶴聞啓曰,吏曹判書鄭昌順,參判洪秉纘,參議曺允大,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。參議只推,一體牌招。
南鶴聞啓曰,吏曹判書鄭昌順,參判洪秉纘,參議曺允大,再牌不進,推考傳旨及罷職傳旨,今方捧入,而開政命下之後,連事違召,不卽擧行,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
傳于南鶴聞曰,政官,更爲牌招開政。
有政。吏批,判書鄭昌順,參判洪秉纘,揀擇坐起進,參議曺允大進,同副承旨南鶴聞進。啓曰,判書鄭昌順,參判洪秉纘,揀擇坐起進,小臣獨政未安,何以爲之?敢稟。傳曰,只出緊任,以徐有成爲大司諫,成德雨·韓用龜爲掌令,李琬爲持平,郭龍濟·尹悌東爲正言,李東稷爲副校理,李尙度爲副修撰,李得休爲兵曹佐郞,朴喆源爲監察,洪彝浩爲南部都事,金明著爲原春都事,柳頤玄爲高敞縣監,水原府使金魯永,仍任事承傳。
李亨元,以兵曹言啓曰,僉知中樞府事鄭泓·尹昌垕,俱以病伏鄕廬,末由上來,西樞雖是閑局,不可一向虛帶,竝改差,何如?傳曰,允。
兵批,判書李文源進,參判具㢞,參議宋鍈病,參知柳誼入直,左副承旨趙衍德進。以申晥·權惇爲僉知,李近胄爲武兼,李時菡爲守門將,李相豐爲原春監營中軍,同知單趙昌簡,僉知金宗洙·張齊白·金楗,以上加設減下,副護軍宋銓·尹行履·金復休·鄭景祚·趙武範·趙彦哲·崔昌國·池應龍·鄭德弼,副司直趙瑍·嚴思晩·申禹相·李殷模·宋翼孝·申曮·吳泰彦,副司果金履成·柳·朴載淳·徐邁修·李升運·申膺祜。
以趙台榮囚單子,傳于李時秀曰,分揀放送,使卽赴坐。
內閣啓曰,因本閣啓辭,芸館番次事批旨,問于大臣,則領議政金致仁,以爲博士以下,雖隨窠備員,每都目遷轉,不能久於其職,勢也。唯於校理加出一窠,然後人自不乏,番亦可替,且正字中,付太常參奉者,太常則官員旣多,番次不至苟簡,除本仕之規安徐,使之移直於本館,則庶可無曠直與獨直之弊矣。正職窠加出,非不重難,而不如是,他無變通之道云。左議政李性源,以爲昨日筵席,以芸閣番次苟簡事,至承下敎,而變通無策,泯默而退矣。今於詢問之下,亦無以指的仰對,而參下官,旣無久於其職之勢,則參上官,不可不加設,而事係官制,不敢臆對云。右議政蔡濟恭,以爲芸閣單校理,長年獨番之規,如欲變通,則加設參上一窠之外,更無他道,而但加設言則雖易,事則甚難,臣意則恐不如仍舊貫之不至於別生弊端,詢問之下,臆對如此,不勝惶愧云矣,敢啓。傳曰,一提學,亦具意見回啓。
李時秀,以刑曹言啓曰,因本曹都囚徒,李慶燁下送本道,嚴覈得情狀聞事,命下矣。依傳敎,罪人李慶燁,出付邸吏,下送全羅監營,使之嚴覈得情狀聞事,分付道臣之意,敢啓。傳曰,知道。
李時秀,以刑曹言啓曰,因金宗純等供辭,場外奪出時,旣有同參之跡,寧有如許士習?林漢浩等考律勘放,其餘各人等,別無可問之端,放送。金宗純,限己身絶島,永屬官奴,待用刑,令配所道伯,嚴刑三次事,判下矣。取考律文,則大明律劫囚條有曰,若官司差人,捕獲罪人,聚衆中途打奪者,杖一百流三千里,依此律,林沔浩,慶尙道金山郡,林漢浩,平安道殷山縣,竝定配所押送,而沔浩,時在全羅道長興府,令該道道臣,使之押送其配所,杖則竝收贖,張德中奴加五金等放送。金宗純,全羅道珍島郡金甲島,永屬官奴,定配押送,待用刑,各別嚴刑三次事,分付配所道臣之意,敢啓。傳曰,知道。
李時秀,以義禁府言啓曰,刑曹啓目判付內,南部都事林淳浩,施以徒三年定配之律事,命下矣。林淳浩,黃海道文化縣延陽驛,徒三年定配,而以判付內辭意,具罪目,依例發遣府羅將,押送配所,何如?傳曰,允。
李時秀,以義禁府言啓曰,保放罪人成大中,以不應爲公律,勘放事,命下矣。成大中,以不應爲事理重公律,杖八十收贖,放送之意,敢啓。傳曰,知道。如有功議,各減一等。
領議政金致仁箚曰,伏以槐院揀擇坐起,今日設行事,有命,而第臣近日以來,賤疾越劇,本症辛苦之外,頭疼惡寒,阻食失寢,閉戶委席,生意索然,束帶赴坐,實無其望。前後公故,每使僚相賢勞,私心愧悚,已不勝言,而今於特敎申飭之下,又未克祗承,伏枕兢惶,如無所容。伏乞聖明,俯加諒察,亟降威譴,俾具僚知警焉云云。答曰,省箚具悉卿懇。勿參先有傳語,所愼昨亦聞知,僚相之不參,豈或爲卿引義之端乎?且今改圈有命,已完圈啓下言送僚相,須趁午前開坐,無使朝令行於槐院,不得行於政府,則此亦振頹綱息鬧端之一道,卿其在家董飭,安心勿辭善攝,竢少間,視事。仍傳曰,此批答,遣史官傳諭。
吏曹參判洪秉纘疏曰,伏以臣之冒膺見職,已數月,而猥當獨政,亦屢次矣。瘡疣百出,愧懼徒增,未嘗敢臨政違命,瀆擾崇聽,而昨日之政,適緣式暇,未得參政,乃於朝房齊會,多臺通擬之時,則臣亦參坐與聞矣。及其歸家之後,得接政眼,則大司諫副末望,忽地改擬,非臣與聞,臣方訝惑之際,簡通始至,落點繼下,擬望諸人之實合是選,臣豈有異議,而但簡通之義,本出於相議可否,則固當待其回報,始爲擬入,而今此先擬後報之擧,有乖簡問歸一之義,此莫非如臣無似,見輕僚堂之致,其在廉隅,有難行公。天牌屢降,進身無路,荐犯違傲,尤增死罪。伏乞聖明,亟削臣職,以安微分,仍治臣瀆擾之罪,以肅朝綱焉云云。答曰,省疏具悉。諫長改望事,旣因特敎,簡通之未及往復,自政廳停當,事勢似然,卿其勿辭,入來開政。
吏曹判書鄭昌順,參議曺允大等疏曰,伏以昨日政,諸臺通擬,三堂齊會,與之爛商,而至於大司諫望,則入啓之後,入侍史官,來傳望單,促令改入,故臣等相議擬入,而參判臣洪秉纘,適以式暇,不參政席,故一邊簡通,一邊擬入,簡問之規,本自如此,未嘗坐待回報,而況昨日,則望單旣入,促敎旋下,雖欲待其回通,亦不可得矣。今聞亞銓,以不待回通,先爲擬入,有乖簡問之義,謂以見輕,引義違牌云,臣等臨事疎率,致令僚堂,深引至此,臣等之不可晏然行公,則決矣。玆於政牌之下,荐犯違傲,伏地惶霣,靡所容措,隨詣闕外,短章聯籲。伏乞聖明,亟降威罰,以存政格,以安私分焉云云。答曰,省疏具悉。先停當後簡通,事勢使然,卿等勿辭,入來開政。
戊申十月十七日辰時,上御誠正閣。同副承旨入侍時,同副承旨南鶴聞,假注書趙台榮,記事官李相璜·金祖淳,以次進伏訖。上曰,槐院分館圈記,斯速持入。台榮承命出,回奏曰,槐院官員,未及齊會,故姑未會圈云矣。上曰,傳命注書,拿問處之。出榻敎上曰,他注書入侍。事變假注書李羲觀,進伏。命鶴聞書傳敎曰,大臣事誠慨然矣。揀坐之待朝擧行,固非入勞難能之事,則兩大臣經宿無開坐之擧,是豈所期於左右相者哉?幺麽圈事,致煩酬應,不已憊乎?大臣則雖以敬禮之意,不欲云云。竝與小官,而豈或莫得誰何乎?大抵圈坐之閱歲因循,無他,間有金裕已事故耳。設有世累,累及於後,猶不可,況當者生時,無礙做官,忽於其孫,竝與分館而塞之,殊非近日陶成鎔鑄之意,況大於此之干係釁犯者,無不滌蕩,則醜正之累,豈有浮於關係隄防乎?予之待先正,亦豈損於今日朝廷乎?目今息鬧之道,宜有拔例之擧,昨年春槐院分館記,自政院取來爻周,更令槐院會圈,今日日出前完圈,待完圈,大臣仍行揀坐事,分付該院。上曰,下直守令入侍。出榻敎羲觀,承命出,與殷山縣監李庚運,昌寧縣監李泰懋,蔚珍縣監李顯益,臨坡縣監尹光孚,高山縣監尹行醇,偕入進伏。命奏職姓名,庚運等,進奏職姓名。命奏七事,庚運等仰奏。上曰,須各勉爲之也。命鶴聞宣諭訖。上曰,假注書白慶楷仍察。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,左副承旨入侍。
以戶曹郞廳鄭東敎·李良會·李周憲·洪樂敎·李東鉉等,拿處傳旨,傳于李時秀曰,分揀。
內閣啓曰,因芸館番次事,大臣收議啓辭批旨,一提學,亦具意見回啓事,命下矣。以外閣目下事勢言之,則參上官加設,固是不可已之論,而正職加設,事係創制,在所難愼。今番分館揀擇之後,若有當屬於芸館者,則替番不患無人,所欠者,芸館參下,以數少之故,遷轉比三館太速耳。遷轉遲速,略加闊狹,則猶可爲目下救弊之道,而四館計仕之法,亦係官制,非本閣所敢擅議,何以爲之?敢啓。傳曰,領左相收議中,校理一窠加設之論,右相收議中仍舊之無別生弊端云云。俱有意見,領相議中,太常兼帶,勿許除本仕云云。亦好,卿議中計仕之法,略加闊狹云云。抑或一道。更令副提調及時任閣臣,各具所見,稟處,可也。
內閣啓曰,因芸館番次事,一提學,亦具意見回啓事,啓辭批旨,更令副提調及時任閣臣,各具所見,稟處可也事,命下矣。副提調臣李秉模,以爲正職加設,有難輕議,計仕闊狹,亦違定制,太常兼帶,勿許除本仕之議,最似爲宜,參下無人之時,弊雖如前,猶賢於一直單番,此則恐不足恤矣云。臣朴祐源,以爲芸閣番次之苟艱,不可不及今變通,而參下官,每患數少,參上一窠,加出,則事或便好,而係是官制,不敢擅議云。檢校直提學臣徐有防,以爲外閣單官,無人替直,其勢不得不變通,而校理一窠之加設,參下朔數之闊狹,諸議各有所據,臣見亦無別般,而但芸閣參下,旣在四館之列,今以番次之苟艱,獨減其仕日,不得竝擧於大政去館之中,則揆以官制,恐涉如何?至於加設一事,大凡官職,或有昔存而今無者,或有權設而旋減者,卽以本館言之,判校一窠,尙在權減,今不必疊設校理,只就此窠,依舊例姑爲差擬,使之輪回替直,待參下有裕之時,有闕勿補,則或可爲目下矯救之道,而係是官方,惟在博詢而處之云。檢校直閣臣金載瓚,以爲芸閣單郞之經歲滯直,無路替代,實是行不得之事,到今變通,在所不已,而目下旣無好策,諸議又此多岐,臣不敢指一仰對,而本館參下遷轉之路,略加闊狹,則非不便當,似或矯救,而第參下官計仕遷轉,法意亦重,今欲推移於番次,反爲闊狹於朔數者,揆以事面,終涉苟艱,臣意則就參上窠,加設一員,以爲輪回入直之地,恐或無弊云。臣徐鼎修,以爲芸館單番,在所變通,而參下計仕之闊狹,太常兼官之移直,旣多掣礙,終涉苟艱,校理一窠,今姑加設,使之輪回入直,此後則隨館官多少,以時存減,恐合事宜,而係是官制變通,臣不敢指一仰對云。臣鄭東浚,以爲外閣番次,合有變通,而校理之增置一窠,雖係創制,兼帶之移直本館,或可救弊,以臣愚昧,不敢指一仰對云。待敎臣尹行任,以爲外閣空番,允合變通,校理之增置一員,參外之更定朔數,恐似得宜,而如臣眇末,無以指一仰對云矣,敢啓。傳曰,今番收議之本意,不但出於爲一成大中番次也。大抵一人之限己身入番,卽無於古無於今之制,變通推移,固不已,此猶止於實校理一人番次之疎數而已。予之本意,蓋以許多庶名之參上積滯者甚多,三曹郞一窠移劃,無異鳥足血,郡守以上,雖許通擬,每必見奪於侍從,日前筵中,以校理加設,抑或爲矯弊之端云矣。領左相議,亦果不謀而同,次見右相收議,所陳甚有意見,姑且趑趄,更有此歷詢之擧矣。觀此諸議,其中判校窠復設之論,最爲得宜,此是恒有之窠,則旣無新創之嫌,中間減省,亦不過一時權宜,況階是正三品,又況同是判校,則準三十朔,自當陞資,勝於外職牧府,如是復舊,則優可爲疏通之一端,又可爲進秩之一岐,外閣番次之從此稍裕,卽第二件事。近以疏通,爲矯俗之時措,獨於庶名,未思恰好道理,此擧可謂一擧兩便,雖問于大臣,豈有參差?校書館判校窠,復設,待開政差出,準限遷轉等事,依他職正三品承文判校通禮各司正之例事,分付銓曹,可也。
李時秀,以弘文館言啓曰,副校理安策,由限已過,與新除授副修撰李尙度,一體牌招察任,何如?傳曰,允。
李時秀,以弘文館言啓曰,新除授副校理李東稷,時在京畿抱川地,經筵入番事緊,請斯速乘馹上來事,下諭。傳曰,依啓。
趙衍德,以禮曹郞廳,以左右相意啓曰,御覽方物還下白綿紙八百七十三卷,白細苧布十二匹,黃細䇡布八匹,精擇改備,其餘物種,一一看品,同爲封褁,而其中黃細綿紬七十匹,紫細綿紬二十匹,待明日御覽還下後,當爲封褁之意,敢啓。傳曰,知道。
趙衍德,以賑恤廳言啓曰,宜寧幼學徐命祿上言判付內,猥則猥矣。關係民事,其在爲民之意,不可仍置,令賑廳,査問本道,論理草記事,命下矣。依傳敎,去九月初九日,發關該道,使之査問矣。卽到慶尙監司金光默査報內,枚擧關辭,知委該邑,使之査報,則同縣監李敦源牒呈內,本縣邸吏折衝姜泰濟之捐財救民,在於縣監未到任之前,而取考前後狀牒,詳知其事實,丙午之慘歉,丁未之毒癘,逃死絡續,烟火蕭條,殆有十室九空之歎,而惟正當納之米,結役應捧之錢,數甚夥然,而姜泰濟,以一邸人之徵,能生濟衆民之意,特捐四百五十兩之錢,以補四百五十結之役,大同外受,又値窮春,米直騰踊,民力匱竭,而泰濟,時以貢人,又助每石三錢之數,以救邑人弩末之急,其數爲五百四十一兩四錢六分,泰濟之前後防役,合爲九百九十一兩零之多,環一邑上下齊民,莫不感頌,呈官呈營,俱有奬許之題,縣監莅任之後,宜續前人之報,以副衆民之願,而事屬旣往,荏苒至此云。上項姜泰濟,特以卑微之類,能知恤窮之義,捐出近千金錢貨,防給許多民徭役者,顧其誠心,有足嘉尙,而民人之跋涉呼籲,可想輿情之感服,邑宰之歷陳顚末,尤見實蹟之表著,其在激勸之道,宜有奬褒之典云矣。今此折衝姜泰濟,乃以一邸吏,能捐千金之錢,防給衆民之役,一邑賴以支存,似宜有褒嘉激勸之道,而此與私賑補賑之類,名色有異,不可遽然論賞,置之,何如?傳曰,實蹟旣如此,極甚可嘉,特爲加資,可也。
李亨元,以司僕寺內乘,以一二提調意啓曰,今此冬至使行,本寺馬醫司僕隨往時,應行事件,考例磨鍊之意,草記蒙允矣。考見本寺謄錄,則馬價銀子載持刷馬,都卜刷馬,各一匹,自京畿·黃海·平安三道,次次題給,馬醫司僕所騎驛馬一匹及牽夫巨達一名,竝以供饋草料,自該曹題給矣。今番亦依例題給事,令該曹,知委三道監營,馬醫司僕所騎驛馬及牽夫巨達供饋草記,亦令該曹,依例題給,何如?傳曰,允。
李時秀,以義禁府言啓曰,成大中杖八十,以公律收贖,放送草記批旨內,如有功議,各減一等事,命下矣。成大中,無功議云矣,敢啓。傳曰,知道。
李時秀,以義禁府言啓曰,時囚罪人金載久·閔百準,竝保放事,命下矣。金載久·閔百準,竝卽保放之意,敢啓。傳曰,知道。
戊申十月十八日卯時,上御熙政堂。方物封裹看品入侍時,
戊申十月十八日午時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,諮文正本査對時,承文院官員,盡數進參事,分付。上曰,政府封褁時,六曹堂郞及承文提調,進不進擧案捧入事,分付。命書傳敎曰,若待曺允精之拿來,冬寒滯囚,不可不念,時囚罪人金載久·悶百準,竝保放。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,同副承旨入侍。
傳于李亨元曰,左副承旨入侍。
兩司前望單子入之,大司憲金載順,大司諫尹㬦,掌令李級·權世規,持平李冕膺,正言尹宗彦,落點。
兵曹口傳政事,副司直金載瓚。
南鶴聞啓曰,兩司前望中,正言尹宗彦,纔已受點矣。追聞宗彦,作故已久云,前望之尙不修正,誠極未安,當該銓官,推考,何如?傳曰,允。
李時秀啓曰,未署經臺諫,署經事,命下矣。未肅拜臺諫,例不得署經云,正言尹悌東,卽爲牌招,何如?傳曰,允。
獻納李永穆啓曰,臣與正言臣尹悌東,有翁壻應避之嫌,而今以悌東署經事,庚牌儼臨,揆以私義,不可參坐。且新除授大司諫臣尹㬦,有四寸娚妹應避之嫌,以此以彼,不可仍冒,請命遞斥臣職。答曰,依啓。
南鶴聞啓曰,未署經臺諫,署經事,命下矣。大司憲金載順,持平李冕膺牌不進,大司諫尹㬦,掌令權世規·李級在外,獻納及正言一員未差,不得備員擧行,何以爲之?敢稟。傳曰,在外人許遞,與末差之代,前望單子入之,待下批,與違牌人牌招。
兩司前望單子入之,大司諫奇彦鼎,掌令申匡堯·李寬,獻納李東稷,正言趙錫晦,落點。
南鶴聞啓曰,未署經臺諫,署經事,命下矣。持平李冕膺,再招不進,大司諫奇彦鼎,掌令申匡堯·李寬,獻納李東稷,正言趙錫晦,俱在外,無以備員擧行,何以爲之?敢稟。傳曰,竝許遞,明日政差出。
南鶴聞啓曰,閔事,未知果是夢龍之孫,而遠近直支,亦未可知,比之昨冬事,有同異之別乎?當問于大臣決之,銓官事,勿論知與不知,其通擬委折,先令政院,問于參政銓官以啓事,命下矣。問于吏曹判書鄭昌順,則以爲臣冒膺匪據,跨閱三朔,黽勉供職,瘡疣百出,早晩顚沛,臣亦自料,卽伏聞都憲之疏,盛論閔掌通之失,聲罪旣嚴,遣辭甚緊,至有參政政官問啓之命,臣誠惶隕恧蹙,靡所容措。臣旣闇於掌故,疎於世耗,閔姓名,臨政始聞,問其踐歷,則分隷槐選,曾經外臺,臣固只信傳言於資歷之踐深,初不致疑於世累之有無,苟使臣知其然者,雖其年代旣遠,世澤已斬,而大僚之奏,爲日未久,懲羹之戒,在臣尤切,雖甚愚妄,亦何敢率爾通擬,不少難愼,重得罪於主持名義之論也?無情無妄,自陷大戾,知與不知,均之爲罪,反躬慙悚,更何較辨?今此憲疏請譴,可謂責臣備而餉臣厚也。問啓之下,略控事實,伏地隕越,不知所達云,問于吏曹參議曺允大,則以爲臣,本以無似,猥叨銓職,三朔供職,病告居多,而一遭參政,釁尤狼藉,至有因臺疏問啓之命,惶恐震悚,無地自容。臣於日昨政,三堂會議之時,多臺俱闕,勢將通擬,意在通融,恐或不均。果以閔,有所擧似,則諸議歸一,更無參差,之踐歷,臣所諳悉,槐選外臺,曾無人言,臣只知資歷之可合,未詳世閥之有累,且況掌憲之望,有異持正,故率爾擧擬,不復斟量矣。臺疏出後,始聞世閥,則果爲夢龍之八代孫云,比之昨年通擬之人,世代尤遠,較諸持正新通之望,難愼差殊,論以五世澤斬之義,似無一切痼枳之法,而臺疏聲罪,旣嚴且重,至以夷狄禽獸之說,致憂於今日,則辭意峻整,令人愧服,始知臣輕易通擬,罪無所逃,伏地戰恐,不知所達云矣,敢啓。傳曰,知道。觀於判堂對辭,亞堂疏語,始知其事實,不可但以不知言,三銓主薦之時,如有分明酬酢,長亞堂,到今寧或如是爲言乎?吏曹參議曺允大,亟施不敍之典,禮使之義,一伸之方,俱難强責,其不可强,況不知而不言,無間於參政·不參政,朝房停當,又無彼此,判書鄭昌順,參判洪秉纘,竝許遞。
南鶴聞啓曰,依下敎,遣史官,問議于時任大臣處,則領議政金致仁,以爲都憲疏,閔事,臺閣之論,宜其如此,而第臣區區微見,昨年韓德厚事,下詢時,已以五世斬之義,仰對矣。考之世譜,閔爲夢龍之八代孫,則過五世又遠,淸顯之外,恐不必一切枳拘云,左議政李性源,以爲閔,果是夢龍之裔,則夢龍,以昏朝特相,罪關倫義,無論其遠近子孫,宜不可遽議淸選,而之世派,臣所未詳,不敢指的仰對云。右議政蔡濟恭,以爲臣,以近十年田野之蹤,凡於新進諸人,不惟矇眛,其世閥竝與姓名而有所不知,故雖見政眼,莫辨善否,昨夕始聞日前掌憲新通人閔,爲夢龍後孫,心有所訝惑,都憲之疏出矣。蓋夢龍之主張凶論,斁滅彝倫,今於數百年之後,婦孺亦知澤斬之義,恐不可援用於此等凶逆,都憲所請,永拔勿用,儘是不易之正論,至於昨冬事,同異之下詢,伊時諸大臣筵奏,頒示朝紙,俱有可據,韓孝純,若果罪同夢龍,癸亥以後,子而爲蔭仕守令,孫而爲灣伯東京尹,外孫而爲相臣,而未聞有枳礙,則與夢龍同歸,似爲其子孫之稱冤,聖詢之下,敢陳淺見,不勝惶恐云矣,敢啓。傳曰,知道。領相之意,旣以臺言爲是,且聞史官附奏之言,更陳銓官通擬之爲非,特於世代遠近,略加區別,而及見右相獻議,辭嚴義正,引據頗似明白,今欲人其人明其義,則澤斬之限,聖訓只及小人世宥之典,傳記不言名宦,予意本自如此,以此令銓曹,知悉,可也。
以持平李冕膺牌不進罷職傳旨,傳于南鶴聞曰,只推。
以曺允精囚單子,傳于李時秀曰,保放。
以開城留守狀啓,嘉山郡定配罪人白伐男,乘間逃走事,傳于南鶴聞曰,卿則推考,嚴飭刻期跟捕,如或愆限,討捕使,難免重勘,以此知悉事,回諭。
李亨元,以兵曹言啓曰,今十月二十日,文臣朔試射日次,而內外中日,旣已停止,不得爲之之意,敢啓。傳曰,知道。
李亨元,以扈衛廳別將,以大將意啓曰,本廳別將李迪,以前任慶源府使時,事方在拿問中,番次苟艱,有難等待其出場,爲先改差,何如?傳曰,允。
李亨元,以都摠府言啓曰,當夜三更二點,都事李宗爀,巡檢至景化門外,有一別監犯夜,故多般詰問,則謂以奉命,終不言姓名,亦不出信標,執捉而至于府門,使書吏使令執留,而入言于臣等之際,被捉者,徑自走去,未及更捉,臣等不能檢飭之失,惶恐待罪,而當該郞廳,旣捉還失之罪,極爲駭然。都事李宗爀,令該府,勘處,何如?傳曰,旣曰奉命,則何故執捉,旣曰別監,則服色如何?更爲草記,可也。
李亨元,以都摠府言啓曰,臣等卽伏見本府草記批旨內,旣曰奉命,則何故執捉,旣曰別監,則服色如何?更爲草記可也事,命下矣。査問于巡檢都事李宗爀,則所告內,渠雖曰奉命,而旣無信標,亦不言其姓名,以其所言,無由憑信,旣無憑信之資,則私行與否,無以明知,巡檢事重,不敢不執捉,其服色則頭着氊笠,身着深紅色軍服云矣,敢啓。傳曰,知道。
李時秀,以義禁府言啓曰,慶源前前府使李迪,爲先拿問,待査啓,照法重勘,前府使李顯福,亦爲拿問處之事,傳旨啓下矣。李迪,今方待命,卽爲拿囚,而李顯福,自任所,未及上來云,依例發遣府書吏,所到處拿來,何如?傳曰,允。此時北道貽弊可悶,嚴飭沿路地方,使之所到處,星火督送,待拿囚,以爲照法嚴繩之地,可也。
刑曹啓目,粘長鬐前縣監柳煥輔,移義禁府處之,何如?判付啓,依允爲旀,柳煥輔所爲,極爲無狀,此而染手,執爲己物,外此貪墨,不難知矣。爲先卽其地方,勿限年定配,待用刑,令該府拿來,嚴覈重繩爲旀,同物價段,嚴飭道伯,準數推給後狀聞事,分付爲良如敎。
李時秀,以義禁府言啓曰,慶尙監司金光默査啓,據刑曹粘目判付內,長鬐前縣監柳煥輔,爲先卽其地方,勿限年定配,待用刑,令該府拿來,嚴覈重繩事,命下矣。柳煥輔,卽其地方長鬐縣,勿限年定配,而以判府內辭意,具罪目,依例發遣府羅將,押送配所之意,敢啓。傳曰,知道。
大司憲金載瓚疏曰,伏以,臣伏承除旨,以臣爲司憲府大司憲者,臣於是職,實海鳥之鍾皷,山猿之章甫,駴惑震惕,莫省所以也。臣聞我朝憲長,在漢都御史之職也。司天憲而振紀綱,植風聲而明敎化,責在是職,先正所謂憲長得人則治者,蓋以此耳。世級寢降,人物眇然,趙忭之鐵面,張綱之埋輪,雖不可責之於今人,而何嘗有如臣奊詬,濫竽於其間也?顧今聖明,獨勞於上,治效不應於下,義理晦而刑政弛,倫綱斁而亂逆肆,朝象乖刺,而寅協無期,民生焦瘁而拯濟沒策,人心日益陷溺,世道日益推蕩,如狂瀾旣倒,隻手難回,此誠忱臣志士,太息流涕之時也。當此之時,雖使風采言議,憚壓百僚者,居是任而盡其職,尙難一半分救得,況可以無似如臣者,擬議於是也?豸冠鷺車,專席臺垣,在臣身則榮矣,其如國事何,世道何?自顧慙惶,人將謂何?臣聞命以來,始焉駴惑,終焉慙惶,左右思惟,不敢冒昧承當,召牌之下,荐違嚴命,跡涉慢傲,益增隕越,玆敢略暴情實,仰請譴荷。伏乞聖慈,天地於臣,父母於臣,特垂鑑裁,亟命鐫削臣職名,仍治臣逋慢之罪,以肅朝綱焉。臣於日昨政注,有不勝駭惋者,略此附陳焉。自有凶逆以來,未有如昏朝時諸賊,而諸賊之中,亦未有如爾瞻·纘男·夢龍者之窮凶劇逆,此實百世不宥者也。今忽以賊龍之孫閔,通擬於掌憲之望,掌憲,卽淸朝耳目之官,霜臺,法從之班也。世類地閥,在所當擇,乃以凶孽賤品,汲汲注擬,若將不及,前年奬拔逆純之裔,今年吹噓賊龍之孫,將使凶逆遺種,充斥朝著,彝倫從此而益斁,名義由是而益墜,幾何而中國不變爲夷狄,人類不化爲禽獸耶?爲今日銓官者,抑獨何心,必欲如是做去耶?有識之憂,不但在於政注之淆亂而已。臣謂閔臺望,永拔勿用,當該銓官,嚴加譴責,使今世之人,咸知彝倫之重,名義之嚴,實世道之幸也云云。答曰,省疏具悉。閔事,未知果是夢龍之孫,而遠近直支,亦未可知,比之昨冬事,有同異之別乎?當問于大臣決之。銓官事,勿論知與不知,其通擬委折,先令政院,問于參政銓官以啓,卿其勿辭行公。
吏曹參判洪秉纘疏曰,伏以,臣卽伏見僚堂問啓之辭,則以閔掌憲通望,謂之諸議歸一,更無參差。噫,臣於伊日,祗承政牌,果詣朝房,則長僚與三銓,亦皆來到,以爲今此多臺之闕,不可不通擬云,故臣亦曰可,而至於閔,則出自三銓之口,而臣則不但不識其門閥資歷之如何,竝與其姓名而初聞,故未敢可否於其間,一任僚堂之取捨,適因私故,未參政席而歸矣。今此啓語,有若臣亦停當者然,事實爽誤,何乃至此?大凡通擬之規,一或持難,則便是見塞,伊時臣意,則欲以崔昌國,直通持正,而僉曰掌憲亦無妨,臣亦不力爭,而至於朴柱遇之擬議也,臣又以旣有通擬銓長疏引見枳之事,則恐不可輕議重通,且以申驥顯之不必單通之意,屢屢爭難矣。及其政望之出,非徒諫長望之不待簡問,而先爲擬入,臣所難愼者,亦違初料,此臣所以自知見輕,荐違召命,至犯瀆擾之罪,今其爲言,渾稱歸一,不少區別,臣誠莫曉其所以也。然臣言雖不得行,臣身旣至朝房,則謂之與聞,臣何敢辭?今於僚堂問啓之命,獨安得晏然乎?伏乞聖明,諒臣情跡之難安,亟命遞斥臣職名,以安微分,仍治臣瀆擾之罪,以肅朝綱焉云云。答曰,省疏具悉。本職已許遞矣。
獻納李永穆疏曰,伏以天休滋至,景籙維新,小大顒祝,曷有其極?仍伏念臣,庸愚譾劣,百無一能,尋常奔走之役,尙患不堪,淸朝耳目之任,尤非可擬,而前後冒玷,徒積瘝曠,居常愧恧,如負大何。迺者納言除旨,每下於夢想之外,顧職名則掄揀稍重,以私義則承膺無路,適當署坐有命,天牌儼臨,怵畏義分,黽勉出肅,俯仰慙悚,無地自容,因仍冒據,豈有是理?且臣伏見昨日政目,則臣之女壻臣尹悌東,爲本院正言,彼以未署之人,雖無行公之例,而一司同臺,義在當避,臣於今朝,詣臺呈避,喉院謂無前例之可據,終至啓單之還給,雖不得不見阻而退,翁壻仍帶,有乖法意,以情以勢,其不可仍冒也,決矣。伏願聖明,俯垂諒察,亟賜鐫免,以安私分,不勝幸甚。臣於祈免之章,何敢贅他,而事在目下,義重懲討,不容泯默,敢此附陳焉。噫,義理明而亂賊知畏,隄防嚴而刑政得宜,近年以來,變怪層出,凶逆接踵,而天網極恢,王章太寬,義理因此而湮晦,隄防由是而不嚴,致使亂賊,更肆跳踉,其爲國家之隱憂,庸有旣哉?雖以今番宇賊事言之,誠一亘古所無之變怪也。渠本妖慝之物,兼以陰譎之性,包莊凶心,暗售媒婚之圖,綢繆逆節,至有擬帥之擧,以至顧瞻他日四字之供,而斷案已成,輸款照然,則千剮萬斫,尙云輕矣,而只施島棘之典,未用肆市之律,古今天下,寧有是哉?王政之乖當,已無可言,人心之憤惋,去而益切,此所以搢紳章甫之以疏以啓,不得請,則不知止者也。一日二日,懲討漸歸於恬憘,一年二年,防閑自就於疎虞,及至募人通書,換貿錢貨之事而極矣。棘裏本非外人之可接也,島中亦非書尺之可通也。換用錢貨,視若容易,傳通書信,圖之無難,據此一節,凶逆之尤不可一日寬貸,以貽無窮之憂也,審矣。其間情節之暗地排布,傳書兩漢,豈有不知之理,而嚴査之下,終始抵賴,已極痛惡,至若金觀鎭,則渠於平日,有所密勿交通之事,故有此錢貨遠托之擧也。今者發告,雖若自明,前此相關,斷無可疑,更令捕廳,竝加鉤覈,期於得情而後已也。此事旣發之後,宇賊窮天極地之罪犯,決不可一任其假息。伏願聖上,亟允群請,拿致王府,快正典刑焉。至於時偉,則尤何等凶逆也,而薄竄海島,依舊偃息,國人共戴之憤冤,顧如何哉?假托戚里,其計濫猾,圖占戎權,其心凶譎,聞邦慶而顯有不滿之心,當冊禮而肆發太早之語,稠廣之凶言一播,醞釀之逆節昭著,爲我東臣子,有秉彝之心者,孰不欲食肉寢皮,而未伸常刑,徑先酌處,已是失刑之大,而況此宇賊通書事出,則濫猾如偉賊,凶譎如偉賊,而處在近島,且非圍棘,則其防守之不嚴,交通之狼藉,比宇賊,尤不啻倍蓰矣。其爲隱憂深慮,無所不到,適當藏刑之時,雖不得趁今拿來,快正邦刑,而荐棘嚴防,不容少緩,臣謂亟允三司之請,先施荐棘之典,宜矣。抑臣又有所區區仰陳者,日前兩司諸臣之再次聯箚,雖未知措語之如何,而槪其要,則似不過聲討宇賊之事,而疾聲陳請者也。已過屢日,尙靳賜批,臣愚死罪,恐有欠於優待臺閣之盛意也。伏乞亟降批旨,以光聖德焉。且秋間三司疏箚之一日迭呈也,致煩聖衷,至有亂法二字之嚴敎,格例之違越,雖極未妥,辭敎之截嚴,恐涉過中,儒臣諫臺,雖已陳請,而未蒙收還之音矣。亦願更加三思,亟降兪音焉。路馬事體,何等嚴重,而西閫之以蹇足側驄封進者,大是可駭,主管之提擧,俱有待勘之章,而封進之該帥,獨逭欠敬之典,揆以刑政,寧有是理?臣謂平安兵使趙圭鎭,爲先施以刊削之典,宜矣云云。答曰,省疏具悉。宇鎭事,自初徑決,今又持難,豈或惜渠而然?臺箚之姑未下批者,亦非商量而然,日前領相,盛言極論也,有多少下敎,筵臣庶皆諦聽,今欲究問,初何發配乎?予意不忍形諸文字,爾須問於聞者,次陳諸條,勿煩,向來傳敎中,亂法二字,還收之請不允,不以常憲爭執者,烏可不斥之以亂法乎?趙圭鎭事,不盡心猶可駭,況若故不盡心者然,迹固難恕,未知事實委折,不允。爾其勿辭察職。
前大靜縣監朴尙春疏曰。伏惟我殿下,承遺大投艱之業,宅惟休亦恤之基,勵精圖治,十有二年于玆矣。錦玉靡甘,廈氊靡寧,凡所以制民保邦之道,抑末反本之政,靡不用極,其風行草偃之美,盂方水正之化,庶可以四三王而六五帝矣。卽伏見禁髢䯻聖敎下者,特以由奢入儉四字,爲十行中要語,頒示中外,志在繼述,有光聖孝,其辭旨截嚴切至,有足以貫金石孚豚魚,而況含血於覆幬生成之中者,孰不皷舞歡忭,欣欣然相告曰,大哉王言,一哉王心乎,於乎盛矣。今日,卽五百之運,千一之會也。殿下以此心行此政,內自部坊,外至遐陬,莫不一於祛奢,則國儲可裕,民産可饒,人心世道,自可歸厚,貪風汚俗,自可移易,本固邦寧,擧此措矣,豈不盛且休哉?嗚呼,今此昭儉之敎,雖均爲八域救弊之本,而最關北道者,大矣。臣生居北道,少習閭里之艱難,深慨俗尙之侈靡,思欲以弊源救條,爲殿下一陳之,而只以出位有嫌,揆分不敢矣。今我殿下,特軫北道之歉荒,爰命閣臣,敷以慰諭之澤,畀以往哺之恩,凡係貢上,一竝蠲下,或慮一民庚癸之戚,益切九重乙丙之憂,而至有捐帑別貿,以饋餞迓,惟彼蚩蠢之肥瘠,何關國家之損益,而又以飢飽困安,若已有之爲敎,綸音之頒,至及微臣,拜稽奉讀,不覺感激兢惶,嗚咽涕泗,直欲糜身粉骨而不可得也。竊伏念,臣以北人,獨爲未及於天陛招詢之日,烏敢無言於聖敎懇惻之下乎?玆暴芹葵之忱,冒進芻蕘之說,屑越僭妄,死罪死罪。伏惟聖明,垂察焉。臣竊以爲天災流行,何處無之,而獨北民之遭歉益艱,實有北民不務本之罪,而其弊不一,何者?北道是一路坑塹,四阻山海之地,而厥土則高者嵴薄,下者沮洳,厥民則惟習勤勞,專尙儉嗇,衣蘆絮啖草根,古多有之,夫何利竅漸開,而貨物坌集,大朴漸散,而奢麗成習,甚至冠屨倒置,文章雜亂,衣廣袖長,不復執來,甕釀盤膳,專事糜穀,富者益復恣橫,貧者轉至失業,廢農之家,十居四三,爲弊最大,此其一也。其他病民害農,亦有多端,輕租薄賦,所以恤貧,而山墾火田之執卜,鋤農俠起之徵稅,轉至增加,無土之辛苦粒粒,都歸箕斂,此其二也。厚糶平糴,所以爲民,而科外私分之取耗,從中濫捧之割剩,漸成謬例,猾吏之因緣爲奸,其害滋長,此其三也。至若耕墾,專用耦牛,而連海漁箭之屠殺,里社歲時之宰分,千百殆盡,餘存無幾,則價寡者,無以辦得,束手長歎,此其四也。又況犂鋤,造自鐵冶,而不惟匠役之層苦,亦緣店稅之過重,鎔鑄垂廢,倍蓰其價,則粟少者,無以交易,亦難借得,此其五也。使民以時,本爲農作,而役事或煩,奔走不暇,則耕播之愆期,耘穫之失時,亦職由此,爲害不少,此其六也。至於醎鹽,最切民生,不惟和醬而調味,以之啖藜而咬根,則所賴救荒,功倍菽粟,而均廳稅外,又有土稅路稅柴稅之多故,其貴如金,民鮮得食,此其七也。老弱癃殘之無依行乞,勢固可矜,而銀壙金穴之敗徒,逃租避役之健男,成群如林,時肆攘奪,則所過閭巷,極其騷然,居者多不得自安,此其八也。其餘爲弊,指不勝屈,以此之故,貧者之言曰,與其農而飢,不若乞而飽,坐而苦,不若行而逸,道路之上,負戴相續,軍丁之闕額,穿窬之接跡,亦此故也。以上諸條,分而言之,則雖若薄物細故,而合而言之,則實爲巨弊大瘼。目今通計遊民與農民,則未免乎一人耕之,幾至於百人食之,雖在年登之時,尙有穀貴之歎,況一遭凶歉,其何能貿遷有無,相資爲命乎?惟以貽憂我殿下,仰哺我殿下,爲流例常事,竊爲之痛惜痛惜。臣竊伏念,災不虛生,惟人所召,雨暘不時,一則北民之罪,稼穡卒痒,一則北民之罪,北民之仳㒧顚連,莫非自取,則其爲誠可惡,而其情或可慽矣。假使上天,又復降瘥,則我殿下北顧之憂,其將何時而少寬乎?嗚呼,食爲八政之先,而民不知本,農是七事之首,而官或不務,許多傷農病民之端,不一而足,誠不勝憂近而慮遠也。臣聞不服田畝,越其罔有黍稷,又聞周于農者,凶年不能殺,若使北民,深知務農之爲本分,食力之爲當然,無一夫一婦,遊手之習,而耕耘以時,糞芟得宜,服昏作勞,以祈有秋,則貽年受明,必自上帝,而禾知人功,地無遺利,芄芄之苗,穰穰之年,自可致之,又可以儉其衣食,稍存贏餘,節其用度,以備不虞,則十年之內,必有三年之儲矣,復何患凶年之能殺乎?伏願殿下,際玆昭儉之日,凡在北民之近於奢汰者,一切痛禁,使之棄末歸本,亟令道內各邑,酌減量外田濫稅,以資貧民,永韋法外還耗,剩以祛民害,申明屠禁,以致牛畜之大蕃,亦免鐵稅,以利器用之自足,必於農隙而役民,毋使有失時廢業之歎,至於鹽場,尤宜量定薄稅,俾令隨處煮海,漸致與土同價,至若流徒之作拿村閭者,與盜同罪,而另加禁止,刷還本土,而使各奠接,則失所者得所,無土者有土,侈者儉,怠者勤,居其居力其力,各有恒心,以保恒産,而必於生穀之道,作者衆,食者寡,爲之疾用之徐,仰事俯育,自有餘饒,齊境達犬吠之聞,魯野無菜色之憂,愛土物臧厥心,而人和可致,若時雨廡庶草,而天災可弭矣。夫然後,詰爾戎兵,陰雨可備,衆心成城,邊圉可固,其如是,則復豈有我殿下北顧宵旰之憂乎?臣謂八弊乃祛,一道可安,爲民救瘼,莫此要切,夫父母之於赤子,濕則欲其燥,飢則欲其飽,劬勞提抱,欲其便適者,自是至情,而至於或痛或痒,有未及知,但哺乳以求其止啼,不若適中其痛處而療之,細審其痒處而搔之。今我殿下,父母於八域,逖矣北民,亦赤子於殿下,而臣之所陳,實爲赤子之痛痒,則其療之搔之,惟在於父母。伏願殿下,熟講而亟行之。臣聞知之非艱,行之惟艱,若及繡衣之下去,因降絲綸而竝諭,則雖老嬴癃疾,莫不扶杖聽詔,願少須臾無死,冀復見樂歲者,其必塡街溢巷,咷者笑跛者躍,先食而飽,不纊而煖,一道胥悅,萬姓徯應,特一轉移間耳。非直爲從後懷保之大要,抑或爲及今慰撫之一道,孰不仰日月之明,遍照陰崖之遠?孰不沾雨露之澤,均洽芽甲之枯者乎?臣又竊伏念一隅旣擧,三隅可反,環東土八域之內,亦難保其必無此弊,若令盡革奢逸之習,咸囿樂業之地,則其將時和而歲豐,家給而人足,可以爲億萬年無疆治平之國矣。周書所謂四方無虞,一人以寧之休,豈專美於古昔也哉?伏惟聖明,少垂察焉。臣不避狂僭之誅,敢進愚迷之見,猥屑之極,罪合萬殞云云。答曰,省疏具悉。爾以疎逖之蹤,陳此北路矯俗之策,極爲可嘉,苟無憂國愛君之誠,豈能辦此?原疏下廟堂,使卽稟處。兩司聯箚,批原本未下。答曰,省箚具悉。勿煩。
戊申十月十九日辰時,上御誠正閣。同副承旨入侍時,同副承旨南鶴聞,假注書白慶楷,記事官李相璜·金祖淳,以次進伏訖。上曰,左承旨入侍。出榻敎賤臣承命出,與左承旨李亨元,偕入進伏。上命書傳敎曰,臺章中臺箚,賜批之請,言則是矣。日前兩司聯箚批答,自政院,以勿煩頒布。又命書傳敎曰,有未署經臺諫云,在外及未肅拜人員許遞,前望單子入之,待下批,與行公諸臺,牌招署經。命退,承史以次退出。
戊申十月十九日酉時,上御重熙堂。左副承旨入侍時,左副承旨趙衍德,假注書白慶楷,記事官李相璜·金祖淳,以次進伏訖。上命書傳敎曰,吏曹參判·參議,前望單子入之,待下批,待開門,牌招開政。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
夜五更,有霧氣。
李亨元啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李亨元啓曰,事變假注書李羲觀,身病猝重,勢難察任,今姑改差,何如?傳曰,允。
南鶴聞啓曰,前掌令申匡堯,初不入於掌令望,而掌令未行入書入之際,誤爲混書,以至蒙點,事甚未安,當該銓堂,推考,何如?傳曰,允。
傳于李亨元曰,左副承旨入侍。
傳于李時秀曰,都承旨沈豐之,爲先從重推考。
傳于趙衍德曰,近日臺諫前望點下中,居中人,竝蕩滌調用。
傳于趙衍德曰,發令多門,列邑眩於擧行,別星廚傳,弊亦不些,在前監賑御史下去時,兼管市事,評事,則有先爲上來之例云,今番亦依此爲之事,令廟堂行會。
傳于李時秀曰,各道之創設馬兵都試,今爲七年,此蓋馬兵之役,人皆厭避,不可無別般勸奬,兼欲因此興起,無馬者有馬,昔疲者今壯故耳。近年見都試啓本,南北兵營外,所謂居首登科者,非別將哨官,則旗牌官也。至於馬兵,入格絶罕,豈其將官將校,則皆一才,馬兵則皆下愚而然乎?抑馬兵則果然疲劣,不能操弓而然乎?宜有一番申飭,令廟堂,措辭,分付諸道,今此飭令,亦非將領,則勿令入格之謂,但勿若前日之偏多事,分付。
以吏曹參議徐鼎修牌不進罷職傳旨,傳于南鶴聞曰,只推。
趙衍德啓曰,正言尹悌東署經事,命下矣。今日政新除授臺諫,竝待下批牌招,以爲署經之地,何如?傳曰,允。
傳于趙衍德曰,旣有指名,無礙收用之敎,而尙不檢擬,司饔主簿見窠擬入,諸道成冊,姑未來到,雖不處分,而老人之事,不可知,文復職見窠,亦以京中先抄出成冊中,年歲登科落仕最多人,擬入事,分付。
有政。吏批,判書未差,參判李在學進,參議徐鼎修牌不進,左副承旨趙衍德進,以宋載經爲吏曹判書。啓曰,新判書命招,同參政事,何如?傳曰,允。又啓曰,判書宋載經,參議徐鼎修,竝牌招不進,小臣獨政未安,何以爲之?敢稟。傳曰,仍爲之。以申思運爲大司諫,權坪·任希遠爲掌令,鄭晩錫爲持平,尹行晉爲獻納,鄭來百爲正言,李彦祐爲副校理,李顯靖爲副修撰,李義綱爲刑曹參議,李敏輔爲戶曹參議,申昕爲校書判校,尹之鉉爲宗廟令,宋徵一爲溫陵令,趙慶遠爲章陵令,申昔爲監察,宋時淵爲繕工主簿,李趾源爲掌苑別提,李昌漢爲安岳郡守,任靖周爲司饔主簿,洪命馥爲奉常主簿。
兵批,判書李文源,參判具㢞,參議宋鍈病,參知柳誼入直進,右承旨李時秀進。副護軍申匡堯·權世規·李級·成德雨·韓用龜·李寬,副司直鄭昌順·洪秉纘·奇彦鼎·徐有成·尹㬦·李永穆·李東稷·李埦,副司果趙錫晦·郭龍濟·沈鐮。
以持平鄭晩錫牌不進罷職傳旨,傳于趙衍德曰,與在外人員許遞,前望單子入之,待下批牌招署經。
兩司前望單子入之,大司諫李獻慶,掌令趙鼎耉,獻納李魯述,持平柳光澺,落點。
兵曹,御營大將單,李柱國。
趙衍德啓曰,御營大將李柱國,時無職名,令該曹口傳付軍職,何如?傳曰,允。
兵曹口傳政事,副司直李柱國。
傳于李時秀曰,坐直承旨入侍。
以李敬一囚單子,傳于李時秀曰,保放。
大司憲金載順啓曰,臣姿性駑下,言議巽懦,本不合於淸朝耳目之任,況以罪累深重,志氣摧頹,臺端一步,便成鐵限,而向來特點,曲荷湔拂之洪造,繼以誨責諄勤,霜露皆敎,跼天蹐地,冒沒叩謝,畢竟聯籲之擧,致速截嚴之敎,職是風憲,罪著亂法,至今追思,惶愧欲死。忽於周衛直中,伏奉復授之恩旨,廉防難壞,公議可畏,冒犯違傲,恭竢大何,聖度天大,不賜譴罰,深夜再召,義不敢逡巡,雖不得不章皇出膺,而自孽難贖,餘愧尙切,以何顔面,晏然仍冒於臺次乎?請命遞斥臣職。答曰,勿辭,亦勿退待。
南鶴聞,以文禧廟營建廳言啓曰,本廳堂上戶曹判書臣徐有隣,與郞廳戶曹正郞臣鄭東敎,進詣本廟奉審,則廟內外,俱無頉處之意,敢啓。傳曰,知道。
李亨元,以兵曹言啓曰,今十月二十一日,武臣賓廳講書日次,而內外中日,旣已停止,不得爲之之意,敢啓。傳曰,知道。
南鶴聞,以均役廳言啓曰,本廳役人等牌金漢興,逋欠錢一萬五千三百九十四兩零,今纔畢捧之意,敢啓。傳曰,知道。
李亨元,以訓鍊都監言啓曰,本局別將李潤禧,身病甚重,勢難察任,改差,何如?傳曰,允。
戊申十月二十日辰時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,戶判入侍。賤臣承命出,與戶曹判書徐有隣,偕入進伏。上曰,方物封裹紫紬黃細布改色者,品亦不好,此後申飭該司,俾無如前之弊爲可。有隣曰,年年申飭,而每每如此,可悶矣。命書傳敎曰,政官更爲牌招。又命書傳敎曰,今因言端聞之,平康年前燼餘穀中下等,名雖分給,無異灰土云,且聞本邑年事,旣未登穰,則此時督微,其勢末由,特爲蕩減事,卽爲分付,俾無催科時相混之弊事,亦爲嚴飭。命退,承史以次退出。
戊申十月二十日申時,上御重熙堂。坐直承旨入侍時,右承旨李時秀,假注書白慶楷,記事官李相璜·金祖淳,以次進伏訖。上命書傳敎曰,前大將李柱國敍用,復授御將之任,牌招傳授命召。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
自辰時至申時,灑雨下雨,測雨器水深四分。
自三更至五更,灑雨下雨,測雨器水深三分。
傳于南鶴聞曰,三使臣留待。
傳于南鶴聞曰,三使臣入侍,參班大臣,同爲入侍。
傳于李亨元曰,左承旨入侍。
傳于南鶴聞曰,近因諸道成冊,鱗次入啓,先見海西冊子,殷栗金國熙,旣經實職,年爲八十一,而以堂下懸錄者,極爲可訝,每歲首,以朝官年八十以上,啓聞加資,自是定式,則昨今年,何故不爲擧論,致此遺漏乎?地方官,不可無飭,其委折,卽令該曹,査問該道,使之査實狀聞,老職加資,仍令今日政,下批。
傳于南鶴聞曰,兵曹判書批下,牌招參政。
南鶴聞啓曰,吏曹判書宋載經,牌不進,推考傳旨,今方捧入,而開政命下之後,如是違召,不卽擧行,事甚未安,更卽牌招,何如?傳曰,允。
南鶴聞啓曰,吏曹判書宋載經,再牌不進,推考傳旨,今方捧入,而開政命下之後,連事違召,不卽擧行,誠極未安。所當更請牌招,而係是一日三牌,何以爲之?敢稟。傳曰,更爲牌招。
南鶴聞啓曰,吏曹判書宋載經,三牌不進,推考傳旨,今方捧入,而開政命下之後,屢違召命,不卽擧行,事體所在,極涉未安。所當更請牌招,而係是一日四牌,何以爲之?敢稟。傳曰,無端違牌,此何道理?此傳旨勿施,仍以前牌,催促,斯速開政。
以副校理李益運牌不進罷職傳旨,傳于南鶴聞曰,只推,更爲牌招。
以黃海監司狀啓,甕津·長連編配罪人金汝凡·史弘曄逃躱事,傳于南鶴聞曰,現納守令勿論,其中閫帥,不可全然勿論,推考,竝嚴飭跟捕,使之限內捉納,兼官等,竝令捉納過限一體論罪前官事,依狀請施行事,回諭。
傳于南鶴聞曰,召對爲之。
掌令任希遠啓曰,臣姿性庸愚,言議巽軟,本不合於淸朝耳目之任,而臣之向叨是職也,適會北苑齋宿之時,流來謬規,未免因襲,朝而呈告,午卽出齋矣。及其有呈告人員許遞傳敎,則臣之職名,自在應遞之科,而政院不捧現告,又緣門鑰之已下,無由周旋,不獲已進參於翌曉陪班,仍呈避辭,見却喉院,伈泄而退,繼値太廟動駕之日,不敢言私,義分是懼,冒沒隨參於侍臣之班,去就之郞當,臣自知之,果致人言,聲罪狼藉,至有請罷之擧,臣實自取,尙誰尤哉?滿心惶恧,若無所容。乃者恩敍未幾,除旨又下,署經有命,天牌儼臨,臣含恩畏義,雖不得不章皇出肅,而舊愆方訟,餘愧尙在,豈敢爲因仍蹲冒之計,而昨緣夜深,今始來避,所失尤大,以此情踪,其何可一刻晏然於臺次乎?請命遞斥臣職。答曰,勿辭,亦勿退待。
李亨元,以兵曹言啓曰,卽者金虎門入直哨官李光進所告內,今夜軍號四張,受出於本曹郞廳,一張傳于南營,一張留置金虎門直所,二張例使入直掌務軍士,從建陽門隙,傳給于弘化門·集賢門兩處入直所矣。金虎門掌務軍士李發龍,中間一張閪失,只以一張,傳給弘化門軍士云。不能詳審,致此閪失之境,事極驚駭,亦關後弊,不可仍置,亦不可以軍士之閪失,金虎門哨官,難免其不能檢飭之罪。至於弘化門哨官金吉行,夜已向深,軍號相應,渠獨不受,當受之軍號,默無一言,其罪難掩。李光進·金吉行,竝拿問處之,該營大將,常時若能嚴飭,則豈有此弊?從重推考。軍士李發龍,自該營,各別嚴治,軍號則集賢門·弘化門入直哨官,均是訓局所管,今夜一張雖失,一張尙在,以此輪看之意,分付,何如?傳曰,允。入直軍士,大將例不得統察,況下鑰以後事乎?入直堂上,爲先從重推考,軍號頒布,專係郞官,則遺漏雖在頒布後,後弊所關,不可無飭,當該郞廳,先汰後後拿,可也。
南鶴聞,以備邊司言啓曰,卽見守禦使金鍾秀所啓,則以爲南漢僧徒,漸次流散,過半減縮,而聞僧徒本料窠及逐朔試射放付料之窠,比北漢,幾乎半之,今若稍增料窠,則可爲還集之一助,而城餉漸縮之中,元數許劃,旣甚重難,戶還猥多之中,加分取耗,亦添弊端,而南·北漢,等是保障之地,僧徒料窠之懸絶如此,如有量宜增窠之道,似有還集之道爲辭,而批旨問于曾經守使,令廟堂,草記回啓事,命下矣。問于曾經守使,則判府事徐命善,領敦寧洪樂性,病不收議,行副司直徐有寧,以爲僧徒料窠,較北漢懸絶,宜有從略區處之道,而城餉除出,非所可議,加分取耗,亦添弊端,似無從他變通之方云。行副司直鄭民始,以爲僧徒料窠之不足,自前多以爲言,而元穀旣難許劃,加分尤有弊端,又無他變通之道,則料窠之加增,似難遽議云矣。保障守護之地,僧徒之若是減縮,誠非細悶,還集之道,果不出於稍增其料窠增料之道,又不出於元餉許劃,與加分取耗而已,而廣州糴多之弊,實爲民人難支之端,爲軫居僧之生理,反添民間之巨瘼,非計之得,勢將於元餉中,劃出若干石,以爲霑丐之資,而聞時守使之言,則如得五六十石米,可以略略措置云,而多數許劃,尤涉重難,每年四十石,特爲劃給,以爲取用之地,其本料窠及試射放料窠,增置之數,使卽報本司,何如?傳曰,允。
李亨元,以御營廳言啓曰,本廳千摠李夏保,冬至正使軍官帶去,軍任不可久曠,改差,何如?傳曰,允。
兵曹判書李文源疏曰,伏以臣自有向來罪犯,分甘沒身謬廢,何顔復廁於淸朝衣冠之列,而恩造去益罔極,一身不得自有,始焉分司之唐突,轉有諸曹之兠攬,而其縱恣無恥,至於中權之冒據而極矣。每一循省,不覺面騂而背汗,日者憲長之疏,遣辭聲罪,轉益嚴峻,臣何敢不思自反,更思煩瀆,而宜去不去,致此屢悔,皆臣自取,尙誰尤哉?惟有亟解重任,永謝榮塗,庶爲臣一分自靖之圖,天地至仁,無物不遂,體諒之恩,何待臣辭之畢乎?況今內外從之分長兩銓,尤爲臣難冒之端,以職任,則東銓爲重也,以私義,則少弟當遞也。反復參倚,自劃已審,特飭之下,末由趨承,略具短籲,猥瀆崇聽。伏乞聖明,曲賜鑑諒,亟許斥退,以重公議,以安私分,不勝幸甚云云。答曰,省疏具悉。前此旣受而爲謝,況字句間略提乎?謝過但當如初,附陳引義,卿豈敢爲此格外之說,不念有損國體乎?一疏足矣。勿辭,斯速入來開政。
持平趙恒鎭疏曰,伏以日月迅駛,文孝世子祥禫奄過,時序已換,睿儀永閟,止慈之聖懷曷極?仇賊未討,茹痛之輿憤冞切。臣以苫堊餘喘,雖不死滅,尙有見聞,公私交憤,忽然忌生。今於千萬夢寐之外,忽伏承持憲特除,手奉恩誥,誰與爲榮?感惶之極,益痛冥頑之甚。區區悲苦之情,豈有冠帶趨公之念,而署經時急,召牌夜臨,怵畏義分,章皇祗肅,而因仍冒據,義所未忍,玆敢冒死,哀籲於天地父母之前。伏乞俯賜矜憐,亟行鐫改,俾臣得以退伏楸廬,以全株守,不勝幸甚。臣於見職,副急暫出,何敢妄有他說,而積惋在中,忍耐不得,敢此附陳焉。嘻噫,痛矣,計臣三霜之間,國勢轉益孤危,世變尤復驚懍,言之膽墜,思之淚逬。矧今五九月之兩朞過,而帀域含生,心無依係,情若癡狂,天經地義,一任斁滅,君讐國賊,看作尋常,似此悲冤,似此擧措,古今天下,寧有是耶?惟彼凶醫逆楫之久戴頭領,尙在地上者,爲擧國腐心之痛,而向聞北來共傳之言,渠於赴謫以後,自處醫人,鬻技衒術,無所顧忌,卽此而可知爲窮凶極惡,無所不爲之逆,而今乃移置近地,殆若雜犯罪人之遇歉遷配者然,刑政之乖繆,胡至於此?其他諸醫之同惡作變者,竝與妖媼而置之不問,久貸當律,其可謂國有法乎?臣實憤迫,繼以痛哭。至於宇鎭父子,則國家何負於渠,而七字刀割遂作復明之窩窟,大逆之案,已輸於鞫招,而絶海之竄,不悛其陰圖,密募島人,圖取錢貨棘中之書,來自重溟,京裏之人,互通聲氣,叵測之謀,若是妖譎,難言之憂,殆亦危懍。大臣筵奏,三司箚爭,舊惡新慝,有不可晷刻容貸,而聖批靳允,一向如前,目下駭惑,已不可言,將來憂虞,容有極哉?若時偉,卽臣袒免之族也。渠之千罪萬惡,一國已言之,三司已誅之,臣亦隨搢紳後,粗效滅親之義,而蓋其凶害之罪,實爲家國之讐。今叨言地,益激公憤,臣實昏昧,雖無輔族之先見,平日隱憂,固知欒氏之必敗,而豈料其畢竟罪犯,直爲儲君之讐賊,以貽闔門之恥辱,至此之極乎?且宇鎭之爲妖爲逆,已自四五年前,路人皆知其心,同朝猶恐或浼,若其深惡而痛斥者,則同朝之中,臣族爲最,偉獨何心,密地綢繆,互結腸肚,外瞞儕類,內欺親族,及至擬帥之眞贓露,而遂與已結案之賊,同爲大不道之逆,此臣所以扼腕而憤,切齒而痛,比他人尤有所萬萬者也。伏願殿下,穆然深思,赫然夬斷,醫媼窮凶之節,宇·偉悖逆之罪,待用刑,一倂拿來,窮覈正法,以洩悲憤,以正倫彝,沬血以祝,逆楫謫中行醫之狀,宜令道臣,嚴加査實,俾遐方人民,皆知賊醫之不可近,雖於用刑之前,此賊之仍置善地,大關刑章,爲先絶島安置,以待究覈之日,斷不可已也云云。答曰,省疏具悉。勿煩,爾其勿辭察職。
戊申十月二十一日辰時,上御誠正閣。三使臣參班大臣,同爲入侍時,冬至正使李在協,副使魚錫定,書狀官兪漢謨,左議政李性源,右議政蔡濟恭,判府事兪彦鎬,同副承旨南鶴聞,假注書李貞運,記事官李相璜·金祖淳,以次進伏訖。在協等曰,冬候猶暖,此時聖體,若何?上曰,一樣矣。上曰,卿萬里銜命,日寒如此,慮不能弛,須善爲往返也。在協曰,臣將半年離陛,下情耿結,伏願愛惜精神,保嗇聖躬焉。上曰,卿言好矣,可不體念?上曰,乾隆稱慶之退行與否,詳爲知來,然後當有別使之行矣。在協曰,入去後,可以探知矣。在協曰,典牲署奉事曺允植,臣於今行帶去,而祭享進排官,或有苟艱之時云,他司中相換事,分付該曹,何如?上曰,依爲之。出擧條上曰,閔事,世代遠近,干犯淺深,旣未明知,則其界限之區別,誠難矣。收議中,領相則以爲,名宦外,不必盡枳,左相,則以爲不敢指的,右相,則所據頗似明白,而亦只以韓孝純子孫之從宦,爲較量而已,此是大義關頭,不可放過,此而放過,則其弊將至於禽獸夷狄矣,本事詳知然後,始可定界限矣。收議批旨,以惡固然矣,善亦無關於世類爲敎矣。聞見之者,皆誤解此義,視之以其先之有釁累者,雖百世之後,不可使從宦者然,此非予敎之本意也。蓋予之意,謂其先世雖有勳勞,其子孫若不肖,則不可以其先之勳勞而皆爲名宦,以此反隅,則雖其先世有釁累,其子孫若有可用者,則亦不可以其先之釁累而竝廢其孫也,此可反隅看之義,而見者皆不免錯解而深看,亦可怪也。昨聞吏參言,則問於右相,而始知此義之如此云,右相所見,果何如?濟恭曰,惡固然矣之敎,不外於澤斬之義也。至於世宥,不言名宦之敎,亦謂不可以其先之勳勞而皆可爲名宦之義也,善旣如是,則惡可反隅,臣則如是解之矣。上曰,卿言得之矣,聖人澤斬之訓,只及小人,則蓋古無惡逆之故也。夢龍負犯,若果罔赦,則今於其裔,豈可顧迫切之嫌,而本事界限之淺深,詳知然後,可定其從宦與不從宦之別,旣未斟量其分數,則有不可遽登文字,故臺批,雖以問于大臣決之爲敎,而收議批旨之勿出於朝紙者,此也。彦鎬曰,收議批旨,臣姑未及覽,而都憲疏,誠是不易之論,臺通則不可擬議也,明矣。性源曰,夢龍本是仁弘之所吹噓,而爲相時,年不過六十,不可以老昏,有所容貸,其孫之不可通臺選,誠如都憲之言矣。濟恭曰,夢龍事,野史所載狼藉,有非其然豈然之比也。本以爾瞻之黨,力主凶論,至於入相後,負犯彰著,則雖其世代稍遠,不可更議於淸路矣。至於韓孝純,則西宮之變,在於戊午,而孝純之名,入於己未合啓中,光海批答,亦曰,扶護西宮,不獨一孝純云,若與奸凶同謀,則至於己未,豈有此啓乎?蓋孝純於二十三啓,皆不參,至二十四啓,始參云,則不可與夢龍比論矣。上曰,韓孝純,是西平之叔,且其時老昏,容有可恕之端?至於夢龍,則事實旣未詳知,且其子有伏法者,此果合於臺疏所謂百世不宥者乎,若比於爾瞻·纘男輩,則或不無區別耶?濟恭曰,比之於此輩,則果不無差輕,閔若有可取,則郞署州縣,亦無不可,而但臺通,則決不可許之矣。上敎彦鎬曰,趙貞相事,究其本,則由於卿等,旣與同患難,而卿之前後居銓,一不檢擬,誠是歉德·貞相,今始通淸,可謂善爲矣。彦鎬曰,然矣。上曰,予於李益運事,尙今嘉賞矣。向於右相事,一世無不波蕩,而益運,能辦人所難,可謂有所不爲者也。若不用右相則已矣,右相登庸之後,益運,有何罪而枳廢乎?此事,尙載其時日記,一按可考,此等人收用然後,可以勸起末俗,而若急加擢用,則有非次次調劑之本意,故姑未爲之矣。上曰,槐院分館事,可謂無弊善成矣。性源曰,此本非有弊之事也。上曰,予於先正,果誠心尊慕,而至於金范甲,其累不過醜正,則此與惡逆有異,在惡逆亦有淺深輕重之別,況此事乎?此非予尊慕之或後於卿等而然也。當者生時,猶無礙做官,今當大疏通之時,其孫之不許槐圈,誠爲不可,故日前傳敎,良以此也,兪判府之意,何如?彦鎬曰,槐圈之竝塞,臣亦以爲過矣。性源曰,芸閣番次事,今得釐正,誠幸矣。上曰,右相向於庶類通淸時,有持難之議云,然否?濟恭曰,臣意以爲,不可防限之蕩然,而非謂此輩之永塞也,亦不可無闊狹之道,商量博詢,以成一定之制,好矣。上曰,大抵世事,窮則變,變則通,天道互環,無往不復,豈可以人力防之乎?非但此也,顧今名宦,不出石竇之外,在先朝多有除授之命,故無勢者,以是聳動,今則此擧甚罕,故今日明日,無開眼之事,豈非可悶乎?濟恭曰,臣於少時,見故相趙顯命之居銓行政,則誠心求才,以爲收用,故其政目中所擬之人,必皆一能一藝之士,四方聽聞,莫不興起,而近來居銓者,初不留意於得人,只從此中檢擬,故非但人才之未得,反啓躁競之風,此實銓官之責。上曰,不獨人才之眇然,銓官之眼目甚卑故也,誠可歎也。上曰,副使書狀進前。錫定·漢謨進伏。上曰,我國不患無書冊,不緊冊子,勿爲出來,紋緞之屬,亦是新令之初,另加禁斷,可也。上曰,右承旨入侍。賤臣承命出,與右承旨李時秀,偕入進伏。上曰,拜表時,旣未親臨,班次必申飭,使之整齊,可也。上曰,在外臺諫許遞,政官牌招開政,出榻敎命退,諸臣以次退出。
戊申十月二十一日午時,上御誠正閣。左承旨入侍時,左承旨李亨元,記事官金孝建·李相璜·金祖淳,以次進伏訖。上命書傳敎曰,今日俗習之最先矯最先醫者,在於閑鶻突不誠實六字,粉飾假僞,口然心不然,以此伎倆,用於朝廷,用於交際,淊淊不已,其漸至於何所不爲,予不欲誣一世,雖不曰人人皆然,亦惟曰免者絶稀云爾。朝筵適仍言端,以矯救之方,略酬酢矣,隨衆則利在其中,背必害及,而能辦崖異之擧,獨於年前李益運事,頗稱之,雖在右相大拜前,宜爲假借,況近日乎?此擧非爲右相地,意在矯俗正習,欲使知如是爲利,不如是爲害,此正羲傳所謂美利,一則爲世臣,一則爲世道,前持平李益運,副校理除授,牌招入直。又命書傳敎曰,未肅拜在外玉堂,許遞。又命書傳敎曰,飭已施,前監印堂上沈頤之敍用,兼管竝仍任。命退,承史以次退出。
戊申十月二十一日酉時,上御誠正閣。召對入侍時,檢校直提學李秉模,參贊官李亨元,侍讀官李益運,檢討官閔昌赫,假注書李貞運,記事官李相璜·金祖淳,以次進伏訖。上命益運等,讀節酌通編,自第一卷與延平李先生書,止第三卷答陳同甫書,上命陳文義。益運曰,朱子初筵第一義,卽格致二字也,蓋格致然後,萬事萬物,無扞格之患矣。伏見殿下,聖學高明於格致之工,已窮源頭,而第以近日事見之,君讎國賊,尙未伏法,當斷不斷,則臣未知殿下,格致之工,或有欠於眞知而然耶?伏願益闡眞知之道焉。上曰,所陳,好矣。昌赫曰,上番所陳已盡之,臣則別無可達矣。命書傳敎曰,今番復授之後,屢召輒違,更令申飭行公,則忽提甲辰所遭於今日,謂以夏間行政,爲伸分,而今不可復出云。處義之倒錯,引據以逕庭,姑勿論,深夜寒殿,如是酬應,是豈分義之所敢出乎?吏曹判書宋載經,爲先從重推考。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于沈豐之曰,都承旨入侍。
傳于李亨元曰,左承旨入侍。
李羲觀改差,代以徐有聞爲事變假注書。
有政。吏批,判書宋載經進,參判李在學査對進,參議未差,同副承旨南鶴聞進。以李時秀爲吏曹參議,趙貞相爲掌令,柳星漢爲持平,成德雨爲獻納,鄭福煥爲副校理,宋翼孝爲副修撰,尹之鉉爲兵曹正郞,李柱國爲軍器提調,尹在明爲兵曹佐郞,同春秋沈頤之,掌樂提調李在學,以上仍任事,承傳。副校理李益運,除授事承傳,典牲奉事曺允植,內贍奉事金龍淳,以上相換。
兵批,判書李文源進,參判具㢞,參議宋鍈病,參知柳誼入直,左承旨李亨元進。以權噵爲知事,金思穆爲副摠管,許翕爲同知,副護軍權坪·趙鼎耉,副司直沈頤之·申思運·李彦祐·李魯述·尹行晉·鄭晩錫·柳光澺,副司果李顯靖。
南鶴聞啓曰,卽伏見相換單子還下者,內贍奉事金龍淳之淳字,以柱字誤書,臣之矇然捧入,不勝惶恐,而莫重入啓單子,如是不察,事甚未安,當該銓官推考,原單子,使之改修正以入,何如?傳曰,允。
傳于趙衍德曰,左副承旨入侍。
以全羅監司啓本,罪人順得,古群山移配事,傳于南鶴聞曰,如是移配之後,順得萬一逃躱,地方官姑舍是,竝與道伯,難免重勘,古群山如不實,更令道伯,量宜移定配所後,狀聞事,分付。
李亨元,以義禁府言啓曰,開城府留守李致中狀啓,據刑曹粘目內,開城府經歷韓鼎運,移本府處之事,允下矣。韓鼎運,今方待命,卽爲拿囚之意,敢啓。傳曰,考律勘放。
李亨元,以義禁府言啓曰,時囚罪人韓鼎運,考律勘放事,命下矣。韓鼎運,開城府留守李致中狀啓內,平安道嘉山郡,流三千里定配罪人白伐男,自長湍府,押到本府,故仍卽着枷,押送於前站金川郡矣。到本府靑石洞林木深邃處,乘間逃走,本府經歷,不能拔例嚴飭,莫重啓下編配罪人,至於中路見失之境,誠極駭然。其罪狀,令攸司稟處。罪取考律文,則大典通編逃亡條有曰,定配罪人中路逃躱,地方官,拿問嚴處。大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖云矣,韓鼎運,杖一百收贖,告身盡行追奪,放送,何如?傳曰,允。如有功議,各減一等,可也。
戶曹參判魚錫定疏曰,伏以,臣方叨地部佐貮之任,而帶職出疆,素無其規,登途乞免,自成已例,玆從縣道,敢陳短章。伏乞聖明,特命照例遞改,以便公私,幸甚云云。答曰,省疏具悉。疏辭下該曹,稟處。
大司諫李獻慶疏曰,伏以天心克篤於眷佑,邦慶方切於顒祝,臣民欣企之情,率濱惟均。臣於杜門病伏之中,忽承諫長特授之命,不知聖上何所取於視蔭餘生,有此優異之渥耶?甄錄之下,感極收簪,逖違之餘,喜甚瞻天,署經有命,顚倒入肅,少伸叩謝之忱,而第臣區區微諒,有必退之義,無仍冒之勢,不得不悉陳衷懇,冀蒙矜許,惟聖明垂察而體諒焉。臣跡本疎逖,性又迃拙,寡合於世,無援於朝,而幸蒙先大王簡拔之恩,猥廁侍從之列,毛髮頂踵,咸歸造化,洎乎我聖上嗣服之初,過垂拂拭,頻叨昵近,承討論之英音,荷顧問之殊私,一無可稱之善,而行之以華衮之奬,未有可紀之勞,而縻之以鞶帶之錫,十數年來,陞緋玉而躋金紫,居然進廁於卿宰之間矣。反復循省,愧懼交積,恩山德海,酬報無路。惟有隕結之心,實無便訣之意,而但念犬馬之齒,已滿七旬,此乃禮經告老之年也。先王定制,設此防限,以爲人臣進退之準的,則禮意甚嚴,終難放倒,古人以年至不去,譬之夜行不息,臣之宜退,一也。臣自少羸弱,夙嬰沈痾,四十以後,鬚髮盡白,今則精神已耗,筋力全衰,貞疾轉至於深痼,暮氣無望於振刷,藥餌爲命,多臥少起,則陳力就列,寧可勉强,臣之宜退,二也。臣以常調,本無奇節,非敢欲描畫古人,兠攬美名,政如老牛之不堪服箱,倦鳥之急於投林,臣之情私,有足矜憐。竊覸殿下聽卑之天,無微不燭,體下之仁,無願不遂,豈於臣衰老之喘,危苦之辭,或有所遺照而靳許也哉?伏乞聖慈天地父母,俯諒瀝血之懇,特降賜骸之命,使得優遊暮齒,歌詠聖德,以卒生成之澤焉。臣於告退之章,不宜贅及他說,而愚衷耿耿,不能自已,又此附陳焉。臣記曩歲侍講春秋書也,臣進曰,春秋大義,專主懲討亂賊,而孔夫子不得位,故載之空言而已。今殿下,有位之夫子也,以此義理,見諸行事,赫然誅討,則豈不愉快矣哉?殿下不以臣言爲不可,敎之以體念,臣退而竊喜,以爲大一統之義,庶幾復明於東方數千里之域,夷考近來,政刑處分之間,頗相逕庭,殿下知此義甚明,何其悅而不繹,使臣言無效耶?臣竊訝惑焉。懲討義理,自是天經之所以樹立,人紀之所以振肅,而顧今亂逆層生,誅討不嚴,适·雲之例,不加於劇逆,黨與之誅,多失於寬貸,人心疑懼,國勢岌嶪,至如逆醫妖媼,神人之所必誅,而一未盤覈,尙令假息,歲月寢久,人情易忸,迄無一人沬血力爭,得請乃已者,此固群下不誠之罪,而亦殿下終始堅拒,有以致之也。春秋不書葬之義,何時而可伸,臣民不共戴之憤,何時而可洩耶?臣竊痛心焉。宇鎭·時偉,窮凶絶悖之罪,已悉於諸臣章奏,無待臣更事指陳,而許多般罪惡之中,雖有其一,已不容誅,況糾結如蛇虺,陰祕如鬼蜮,不滿大慶之言,肆發於稠坐,顧瞻他日之供,自服於鞫庭,凶圖難掩,逆節畢露,而久稽肆市之典,尙置覆載之間,致有今番通書換錢之事,其陰譎閃倐之跡,若是放恣,又安知何樣禍機,冥伏於何地,闖發於何日耶?思之澟然,言之寒心。伏願殿下,廓揮乾斷,亟允群請,以絶亂萌,以洩與憤,不勝萬幸,臣無任屛營祈懇之至,謹昧死以聞。答曰,省疏具悉。所陳勿煩,乞骸事,筋力尙旺,卿其勿辭行公。
戊申十月二十二日辰時,上御誠正閣。都承旨·左承旨,與守禦使入侍時,兼都承旨沈豐之,左承旨李亨元,假注書白慶楷,記事官李宗烈,記注官金鳳顯,守禦使金鍾秀,以次進伏訖。鍾秀曰,臣前以南漢還耗蕩減後,給代數爻中,留營支放外,雜費條,査櫛計減之意,陳達矣。留營穀中,管餉米之未及移送者,及別庫貸來米兩項,皆爲七百石,此兩項耗米各七十石,雖係留營不時公用之需,比之逐朔支放數內,可謂有間,則元餉穀中,割出給代,事涉重難,而別庫米耗,今旣劃給僧倉,須有今年耗條,然後方可及時添料,只管餉米耗條七十石給代之數,就當初給代數磨鍊之擧條,元數爻內,計減後,改付標啓下,何如?上曰,依爲之。出擧條鍾秀曰,南漢僧料增窠事,廟堂纔以每年元餉穀中,四十石劃給事,覆奏蒙允矣。當此餉穀漸縮之日,每年除出,誠極重難,留營穀中,以支放不足,貸來別庫米七百石,取耗七十石補用,已多年所,而目下則支放之數,僅可支用,別庫貸來米耗七十石,年年劃給僧倉,以爲僧料添窠之地,元餉穀中,每年四十石劃給事,今姑置之,似合事宜,故敢達矣。上曰,依爲之。出擧條命退,諸臣以次退出。
戊申十月二十二日午時,上御重熙堂。左副承旨入侍時,左副承旨趙衍德,記事官金孝建·金鳳顯·尹行任,以次進伏訖。上曰,政官出去否?衍德曰,下直未下,故姑未出去矣。上曰,兵判先爲出去,吏判使之待令政院事,分付。賤臣承命出傳。上曰,今日坐直誰也?衍德曰,臣與同副承旨南鶴聞也。命書政院啓辭批旨訖,使之退去,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,來二十五日朝參日次,而國忌齋戒相値,頉稟之意,敢啓。傳曰,知道。
南鶴聞啓曰,吏曹假郞廳來言,承旨有闕,政事,取稟。傳曰,前望單子入之,待下批,牌招察任。
傳于李亨元曰,左副承旨入侍。
南鶴聞,以弘文館言啓曰,新除授副修撰宋翼孝,卽爲牌招察任,何如?傳曰,允。
南鶴聞,以義禁府言啓曰,黃海監司李敬倫狀啓,據刑曹粘目內,甕津前府使宋載岳,長連前縣監李彦祐等,移本府處之事,允下矣。宋載岳·李彦祐,今方待命,卽爲拿囚之意,敢啓。傳曰,考律勘放。
南鶴聞,以義禁府言啓曰,韓鼎運杖一百收贖,告身盡行追奪事,照律草記批旨內,如有功議,各減一等事,命下矣。韓鼎運祖命斗,揚武原從功臣云,功減一等,杖九十收贖,奪告身四等之意,敢啓。傳曰,知道。
戊申十月二十三日午時,上御重熙堂。左副承旨入侍時,左副承旨趙衍德,假注書白慶楷,記事官尹行任·金祖淳,稟事閣臣徐有防·鄭東浚,以次進伏訖。上曰,內閣所在北關邑誌,持入,可也。賤臣承命出持入,上命衍德,讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,卽者副校理李益運,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于李亨元曰,左副承旨入侍。
傳于李亨元曰,左承旨入侍。
傳于南鶴聞曰,左副承旨,聞有實,許遞,前望單子入之,待下批,牌招察任。
承旨前望單子入之,李祖承·李洪載,落點。
李亨元啓曰,新除授同副承旨李洪載,方在罷散中,何以爲之?敢稟。傳曰,敍用。
傳于南鶴聞曰,此時守令,曠官可悶,不可遲待其照律,咸平縣監朴宗正,改差,今日政差出。
南鶴聞啓曰,吏曹判書宋載經,參判李在學,參議李時秀,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書。參判,竝更卽牌招,何如?傳曰,允。
南鶴聞啓曰,吏曹判書宋載經,參判李在學,再牌不進,推考傳旨,今方捧入,而開政命下之後,如是屢違,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
以同副承旨李洪載牌不進罷職傳旨,傳于南鶴聞曰,只推,更爲牌招。
以副校理李益運牌不進罷職傳旨,傳于南鶴聞曰,只推。
以崔重敎囚單子,傳于李亨元曰,保放。
李亨元,以義禁府言啓曰,時囚罪人宋載岳·李彦祐等,考律勘放事,命下矣。宋載岳·李彦祐,黃海監司李敬倫狀啓內,甕津府定配罪人金汝凡逃躱,在於前府使宋載岳在任時,長連縣定配罪人史弘燁逃躱,在於前縣監李彦祐在任時,編配法意,何等嚴重,而不謹防閑,任其逃走者,論以法綱,萬萬駭然。其罪狀,竝令攸司稟處罪,取考律文,則大典通編逃亡條有曰,定配罪人逃失邑守令,以制書有違律論。大明律制書有違條有曰,凡奉制書,有所施行而違者,杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。宋載岳·李彦祐等,各杖一百收贖,告身盡行追奪,放送,何如?傳曰,允。如有功議,各減一等。
李亨元,以義禁府言啓曰,宋載岳·李彦祐等,各杖一百收贖,告身盡行追奪,照律草記批旨內,如有功議,各減一等事,命下矣。宋載岳十代祖繼祀,佐翼原從功臣,李彦祐祖宜迪,揚武原從功臣云,竝功減一等,各杖九十收贖,奪告身四等之意,敢啓。傳曰,知道。
戊申十月二十四日三更,上御重熙堂。左承旨入侍時,左承旨李亨元,假注書白慶楷,記事官李相璜·金祖淳,以次進伏訖。上曰,吏判之一向違召,其果有何故耶?亨元曰,聞有實病云矣。上命書傳敎曰,今聞判書,果有實病,今政勢難進參,參判更爲牌招,今已夜深,待開門,入來開政。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李亨元曰,右承旨入侍。
以吏曹參議李時秀,牌不進罷職傳旨,傳于李洪載曰,只推。
有政。吏批,判書宋載經牌不進,參判李在學進,參議李時秀牌不進,同副承旨李洪載進。啓曰,判書宋載經,參議李時秀,竝牌招不進,小臣獨政未安,何以爲之?敢稟。傳曰,仍爲之。以林道浩爲副修撰,李秉鼎爲戶曹參判,崔時淳爲宗廟令,成德雨爲西學敎授,柳匡天爲開城經歷,黃昇源爲成川府使,沈錫爲咸平縣監。
兵批,判書李文源,參判具㢞,參議宋鍈病,參知柳誼入直進,左承旨李亨元進。副司直魚錫定·趙衍德。
以京畿監司狀啓,高陽郡守任焴,爲先罷黜,其罪狀,令攸司稟處事,傳于李洪載曰,站漢之愚蠢無識,何如秩高曾經捕將之平兵乎?平兵,猶不識路馬之體重,以蹇足側驄,具實預差封進,彼站漢之與理馬鬪鬨,特屬次第件事,俗所謂法之不行,自官犯之者,此也。如許兵使,竝與薄警而倖漏,今於蚩蚩站氓,如是聲罪,其罪及於地方官可乎?高陽炭幕,亦西邑沿路,則名以平兵,封進御乘馬,所牽來者,卽蹇側之駑駘也。站漢,亦有目,寧或不見?凡以御乘稱號,則站漢輩,皆認爲不足致敬之物,至有此相詰之擧,此狀啓還下送平安兵使,改立馬,尙不來納,當初退限,雖在晦間,迄今延拖,尤可見不惕念之一端,更令司僕寺,嚴飭。
李洪載,以兵曹言啓曰,來十一月十二月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
正言尹悌東疏曰,伏以,臣本以無似之賤,早竊不幸之第,濫廁榮途,觸處生疣,畢竟自作之孽,乃陷罔赦之罪,論其辜犯,誅殛猶輕,而聖度天大,曲恕顓蒙,北地薄竄,未足贖其萬一,自天恩宥,必欲保其軀命,歸伏私次,母子相對,攢手顒祝,感淚化血,槁木之生花,窮谷之回春,無以形容其生成之澤,杜門屛蟄,於分已足,復進淸要,夢想亦斷,不料收敍之恩,復叨前望之點,感激殊渥,冒沒出肅,而只緣格例之有拘,未效情實之仰暴,旋蒙遞改之命,益切悚蹙之私,迺者新除荐辱,召牌儼臨,署坐已經,進身有路,幸於逖違之餘,獲伸叩謝之忱,而顧此職名,責在諫諍,臣之癡蠢蔑裂,無所知識者,何敢自處以臺閣,晏然爲蹲冒之計哉?一再肅命,只出感祝之悃,言責重任,決無可堪之勢。伏乞聖明,天地父母,諒臣不稱之實,察臣由中之懇,亟命鐫改,勿復檢擬,使此庸騃之賤,卒蒙陶甄之惠,不勝幸甚。臣旣不以諫職自居,豈敢妄論他事,而但懲討一事,關國家之安危,係義理之公憤,雖芻蕘輿儓,皆得以言之,區區所懷,亦安得不盡言於聖明之前哉?蓋自丙丁以來,亂逆層生,醜類凶孽之徒,凡幾賊矣,前後爭執之論,亦幾年矣。十餘年之間,未聞一臺啓之允兪,一罪人之夬戮,如是而亂賊何所懲畏,刑章何以修明乎?輿情之憤鬱,已不勝言,而至於再昨年五九月之變,尙忍言哉?逆醫之妄投熱劑,妖媼之徑斷乳道,國人之所共討,王章之所難貸,此非如渠輩所可獨辦,而尙靳鞫庭之盤覈,遽致善地之量移,此實失刑之大者。噫彼逆宇,以妖惡之種,締結凶徒,顧瞻之計,已輸於鞫招,廣樹賊黨,擬帥之說,莫掩其情節,此特未伏法之復謙,而尙逭嚴誅,假息海島,圖換錢貨,窮寇之凶計莫測,通信京洛,他日之隱憂無窮,三司之請討,寔出公議,而二字之例批,猶靳快允,此固不能無憾於天地之大,而至若凶偉,本以陰譎之性,濟以濫猾之習,自處戚里,藉賣其威福,咆哮一世,虛張其聲勢,識者之憂,固已久矣,而不滿之色,顯示於同慶之日,太早之說,肆發於定號之時,衆證昭在,國言喧騰。況臣以舊日宮僚,倍切延頸之忱,而未效碎首之願,祥禫已闋,萬事都休,俯仰穹壤,此何人斯?此時瀆擾之請,非不知貽慼於聖心,而其在沐浴之義,有不容自已,今因自引之章,略效同聲之討。伏願殿下,亟加三思,廓揮乾斷,竝允三司之請,夬正四凶之罪,俾倫彝明而國冤雪焉,臣無任云云。答曰,省疏具悉。勿煩,爾其勿辭察職。
戊申十月二十五日巳時,上御重熙堂。右承旨入侍時,右承旨李祖承,記事官金孝建·尹行任·金祖淳,以次進伏訖。上命書傳敎曰,政官牌招開政。上曰,政官牌去來催促,使之斯速開政,玉堂多窠,以在京無故人,各別擇差事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,摠戎使趙心泰,以本營都試,明日慕華館出去矣。兼帶左邊捕將命召及大將牌·傳令牌,何以爲之乎?敢稟。傳曰,仍佩往來。
李亨元啓曰,事變假注書徐有聞,身病猝重,勢難察任,今姑改差,何如?傳曰,允。
李祖承啓曰,明日抄啓文臣課講,何承旨進去乎?敢稟。傳曰,同副承旨進去。
傳于李洪載曰,右承旨入侍。
傳于李亨元曰,右副承旨入侍。
戊申十月二十六日辰時,上御誠正閣。右副承旨入侍時,右副承旨南鶴聞,假注書白慶楷,記事官李相璜·金祖淳,以次進伏訖。上曰,他承旨入侍。出榻敎賤臣承命出,與同副承旨李洪載,偕入進伏。上命書傳敎曰,京納保布之代錢,出於寧忽於都民,不欲白徵於遐民,道臣·守令,果能體悉此意,使民得蒙實惠乎?昨見湖西狀本,往往有尺數載錄處,豈其本道,則分數代錢而然乎?如是之際,安知不因此容奸,亦安知不因此受困乎?令廟堂,嚴飭該道,嶺南·湖南,似因程途稍遠,姑無槪錄之狀,而兩道則旣無分數代錢之事,則不可以疑眩論,其間果依草記批旨,已爲詳細頒令乎?亦令廟堂,申飭兩道道伯處,俾無以不謹擧行,從後有飭責之弊。又命書傳敎曰,奉命發行,已有日矣,行到何地,沿路所見民情,比所聞何如?慰諭之節,亦果着意擧行乎?須卽一一條列狀聞事,令廟堂,分付北關御史處。又命書傳敎曰,未下直守令,皆令一兩日內辭朝。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李洪載啓曰,來初一日,輪對日次矣,敢稟。傳曰,爲之。
傳于李洪載曰,課講入侍。
傳于李亨元曰,右承旨入侍。
李洪載,以弘文館言啓曰,新除授副修撰林道浩,卽爲牌招察任,何如?傳曰,允。
以副修撰林道浩,牌不進罷職傳旨,傳于李祖承曰,只推。
以刑曹,慶尙監司金光默緘辭啓目,傳于李洪載曰,觀此嶺伯推緘,功則以三代祖懸錄,議則以四代孫懸錄,三代祖四代孫之稱,今始初聞,該曹之循例回啓,大是不察,當該堂上,從重推考,此回啓勿施,原公事,還下送,使之釐正上送,誤錄委折,査問草記。
以慶尙監司狀啓,十一月令薦新進上及同月朔饍進上生靑魚,限內不得封進,惶恐待罪事,傳于李洪載曰,勿待罪事,回諭。
李洪載,以弘文館言啓曰,新除授副校理鄭福煥,時在全羅道昌平地,經筵入番事緊,請斯速乘馹上來事,下諭。傳曰,依啓。
李亨元,以壯勇營言啓曰,來十一月當京畿砥平一哨軍兵逢點實數一百二十七名,已爲點閱整齊,來十一月初一日,外營立番之意,敢啓。傳曰,知道。
李祖承,以刑曹言啓曰,南部居良人鄭三山呈狀內,以渠妻之同生女人,負債逃亡事,前縣監尹昌淳家,招去其妻,結縛回示云,故捉來其婢子,査問委折,則婢卜禮以爲,鄭哥妻兄處,許貨錢兩,而仍爲逃走,招來鄭哥之妻,暫時結縛納供矣。毋論男女,私門結縛,邦憲至嚴,尹昌淳家,欲捧私債,至犯公法,所當論勘,而係是朝官,移義禁府處之,何如?傳曰,允。
李祖承,以義禁府言啓曰,因刑曹啓辭,前縣監尹昌淳,移本府處之事,允下矣。尹昌淳,今方待命,卽爲拿囚之意,敢啓。傳曰,知道。
刑曹判書李秉模疏曰,伏以,臣向以順興府査事,緘答之不可冒當,猥陳短章,而本事査啓,纔又啓下矣。臣之私義,視前無異,今若煩瀆是懼,不卽仰控,以致回啓之緣臣稽滯,則其在國體,當如何也?玆不得不復此唐突。伏乞聖明,亟遞臣職名,以重査體,以安賤分,千萬幸甚云云。答曰,省疏具悉。順興回啓,令次堂擧行,卿其勿辭行公。
副校理李益運疏曰,伏以,臣跡本疎逖,性又顚妄,釁咎山積,與世抹摋,風波憂畏,杜門息影,自分爲明時之棄物,居然七年于玆矣。向者騎省除旨,迺在逖違之餘,束帶周行,豈臣素計,而第以郞潛之散秩,有異法從之淸銜,臣故黽勉供職,行且三箇月矣。忽於千萬夢想之外,玉署特除,又及於百無肖似之身,臣驚惶震懍,五內失守,實不知措躬之所也。仍伏念臣妙齡倖第,學昧一經,曾忝抄啓之列,縱沐牖蒙之化,遲鈍之質,去益難矯,愚迷之識,依舊樣子,功令畫葫之文,歷日而成藁,經傳平易之旨,屢讀而粗解,講製之役,輒居人下,臣之本末長短,殿下旣盡知之矣。該司末銜,亦云濫竽,況乎瀛館淸選,地望自別,資啓沃而備顧問,豈有如臣蔑裂,而稱俗所謂學士者哉?此猶屬第二件事耳。臣豈忍琢辭飾文,以效前輩之例讓,而抑臣別有所慙愧欲死者,臣於肅命之際,始伏見傳敎下者,一百九十有餘言,鄭重隆摯,至有能辦崖異,矯俗正習之敎,若臣有別般異於人者然,此尤臣難進之一端。今若以一時處義之信心冥行,不問人器之如何,才望之稱否,苟然擢置於經幄之列,臣心增忸,固不足言,而在淸朝用人之方,寧容如是?藉使臣,有或一半分彷彿於此者,端揆枚卜之後,臣又揚歷淸顯,則有愧古人同其退不同其進之義。況臣當日處義,無絲毫之可取,而叨此特異之誤恩,人縱不言,臣安得不內省而顔發騂也?噫,臣之兄弟三人,俱被不世之恩,雨露偏及於凡卉,頂踵都歸於造化,蚤夜相對,呼嵩祝聖,但願以一死,報我殿下洪造之萬一,臣之一身,臣不敢自有,夷險燥濕,顧何所擇,而至於見叨之職,卽臣鐵限之地,一謝恩命,雖出感激之私,因仍蹲冒,大壞廉防之重,昨因僚寀之引嫌,陳疏而見阻,違牌而只推。臣於此際,轉益郞當,以情則有自劃之義,以嫌則有必遞之端,官職去就,今無可論。且臣有萬萬煎急者,臣之老父,素患痰癖之症,遇寒闖發,咳喘苦劇,食飮全廢,神精昏瞀,委頓床褥,臣方左右扶將,日事刀圭,雖非如右難强之勢,實無目下供職之望,申控日前未徹之章,冒死呼籲於天地父母之前。伏乞聖明,俯賜鑑諒,亟削臣匪分之職,以重公器,仍治臣瀆擾之罪,以肅朝綱,以便救護,千萬幸甚云云。答曰,省疏具悉。爾其勿辭,救護父病。
戊申十月二十七日辰時,上御誠正閣。抄啓文臣課講入侍時,右副承旨南鶴聞,同副承旨李洪載,假注書白慶楷,記事官李相璜·金祖淳,以次進伏訖。引儀,唱抄啓文臣,課講試官以下,入就位,行四拜禮,試官原任提學吳載純,率文臣李書九等,入就位,行拜禮訖。上曰,課講試官,何故只一員入來耶?鶴聞曰,試官李秉模,以疏批未下,不得入來云矣。上命書疏批,仍命書傳敎曰,課講試官,只有一員入侍,而不先提稟,入直閣臣推考,上直首吏,令攸司科治。上曰,課講試官李秉模,旣已承批,卽爲入來開講。出榻敎上曰,課講入侍,姑爲權退,待試官備員入來,開講,可也,承史及試官以下,承命少退。上曰,課講入侍。諸臣承命進伏。試官檢校直提學李秉模,入就位,行拜禮,命開講,講畢。命退,諸臣以次退出。
戊申十月二十七日辰時,上御春塘臺。軍士房承旨入侍時,左承旨李亨元,假注書白慶楷,記事官李相璜·金祖淳,以次進伏訖。上曰,前京畿監司入侍。賤臣承命出,與前京畿監司徐有防,偕入進伏。上曰,砥平縣監入侍。賤臣承命出,與砥平縣監尹守翼,偕入進伏。上命砥平上番軍進前排立,仍命宣傳官勞問訖。上敎守翼曰,聞汝治績,殊極仔詳云,深庸嘉尙,爾須益殫乃力,毋懈初心也。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,假注書白慶楷,身病猝重,勢難察任,今姑改差,何如?傳曰,允。
白慶楷改差,代以孫會慶爲假注書。
徐有聞改差,代以申星模爲事變假注書。
傳于李洪載曰,下直守令留待。
傳于李洪載曰,同副承旨入侍。
傳于李洪載曰,尙衣二提調入侍。
傳于李洪載曰,戶曹判書入侍。
傳于李洪載曰,政官牌招開政。
李洪載啓曰,吏曹判書宋載經,牌不進,參判李在學陳疏入啓,參議李時秀牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書,更卽牌招,何如?傳曰,允。
吏曹參判前望單子入之,洪秉纘落點。
傳于李洪載曰,一番違牌足矣,吏曹參判,更爲牌招,同參政事。
有政。吏批,判書宋載經進,參判洪秉纘,參議李時秀牌不進,同副承旨李洪載進。以李在學爲右尹,趙瑍爲同春秋,洪秉纘爲典牲提調,朴尙春爲禮曹佐郞。
兵批,判書李文源,參判具㢞,參議宋鍈病,參知柳誼入直進,左承旨李亨元進。以李運昌爲留營別將,副司直金魯淳·李在學。
傳于李洪載曰,召對爲之。
傳于李洪載曰,吏曹判書入侍。
以知事權噵,初度呈辭,傳于李洪載曰,西樞閑局,政合養病,呈告之徑先捧入,不可無飭責,捧納承旨推考,此呈辭還給,每聞一味强壯,韶顔若昔云,如是丐免,其可乎?待日暖,使之肅命。
以尹昌淳囚單子,傳于李祖承曰,以兔山前任時,不治査事一款,姑未出場,則又有此徵債虐民之擧,似此地處,不能小心乃爾乎?本事委折,雖未捧供,要之不能謹愼,渠焉逭其罪?考律嚴勘,以草記擧行,使此輩,知所懲畏。
以朴宗正囚單子,傳于李祖承曰,罷職放送。
以摠戎使狀啓,南陽等邑馬兵都試入格人,令該曹稟處事,傳于李亨元曰,昨年都試之退行於今年,非渠輩,故守廳都試及摠廳都試,兩年條,各有賜第一人,卽是法典,如以未準式一年條,或有全闕處,矢數及役姓名,具由草記事,分付守·摠兩營。
以京畿監司狀啓,江都米癸卯甲辰兩年耗條,代錢輸納事,傳于李亨元曰,依狀請施行。
以全羅監司狀啓,加髢申禁事目,頒給事,傳于李亨元曰,履歷邊將外,只頒鎭上件,而京中營校,亦皆頒給,渠輩雖非士夫,皆是佩符掌印之官,豈不若營校乎?各鎭邊將及各山城別將,一體印給,他道準此施行,北道·京畿兩道,則自內閣及各該道府印頒事,令內閣,卽爲行會。
以全羅右水使加髢申禁事目,祗受狀啓,傳于李洪載曰,旣自內閣行會,則當以摛文院,開拆封啓,而此狀本,以承政院書之,似因謬例,不可無飭,該水使推考,原狀啓,還下送。
李洪載,以弘文館言啓曰,副修撰林道浩,旣有只推之命,卽爲牌招察任,何如?傳曰,允。
李洪載,以觀象監官員,以領事提調意啓曰,寧越胎室加封事,今春陳達,旣承待秋成擧行之命矣。今則滌場不遠,分付該曹,使之卜日擧行,何如?傳曰,待豐更稟,可也。
李亨元,以訓鍊都監言啓曰,本局從事官金恕行,身病甚重,勢難察任,改差,何如?傳曰,允。
李亨元,以壯勇營言啓曰,本營,以新設營門,事多草創,諸將官加設窠,遷轉之規,尙未稟定。謹稽大典通編,訓鍊院加設僉正一窠,判官一窠,主簿三窠,以各營門有薦哨官十二朔仕滿,能通講陣者,備三望,報兵曹備擬,主簿判官,已經主簿人擬望,僉正,已經判官人擬望,每都目,遞減遞付,主簿三窠內,禁·御兩營,各每都目一窠,訓局間都目一窠,守·摠兩營,各間三都目一窠,軍門哨官知彀官旗牌官,仕滿六百,陞六品云矣。本營哨官知彀官旗牌官,仕滿人陞六及哨官每都目,備擬加設窠,主簿陞付,加設判官僉正,一依通編所載法文,擧行,何如?傳曰,允。本營凡事,不煩經費,故領軍哨官,亦不自戶曹給祿,祿雖如此,至於虛銜加設,無礙於公私,依草記施行,而若於原加設窠數中,通融擬望,則雖是虛銜,不無奪與之歎,自僉正至主簿壯營窠,各加一窠爲之事,分付兵曹,可也。
李亨元,以守禦廳言啓曰,摠戎使馬兵都試狀啓。傳曰,昨年都試之退行於今年,非渠輩,故守廳都試及摠廳都試,兩年條,各有賜第一人,卽是法典,如以未準式一年條,或有全闕處,矢數及役姓名,具由草記事,分付守·摠兩營事,命下矣。今番都試時,以依甲辰例擧行之意,陳達蒙允,而甲辰都試時,只以癸卯初擇人,合付於當年條都試而已,元無區別年條之事,而當初批旨中,此後每年條,各取居首一人,賜第事,定式之敎,臣之迷見,則認以爲當,自明年擧行,故今番都試時,亦只依甲辰已例,通融試取,初無一二年條區別之事,畢竟居首一人之狀聞,便是兩年條都磨勘,則一年條全闕處矢數役姓名,具由草記一款,到今擧行,實無其路,此莫非臣昏謬不審之致,惶恐待罪之意,敢啓。傳曰,批答中此後云云。卽自此以後之謂也。卿之錯看,不是異事,勿待罪,兩年試取試記,必有之,就其中,區別草記,可也。
李亨元,以守禦廳言啓曰,本廳草記批旨內,批答中,此後云云。卽自此以後之謂也。卿之錯看,不是異事,勿待罪,兩年試取試記,必有之,就其中區別草記可也事,命下矣。取考試記,則居首直赴人姜德潤,乃是戊申條,而丁未條初擇人,則楊州馬兵邊光福,柳葉箭邊二中爲居首,當入於居首人,雖未準式軍任陞差之中,而緣臣做錯,只依甲辰例,不爲區別年條,通同試取,故狀啓中,初不擧論矣。今因再次提敎,始爲論列,尤不勝惶恐之意,敢啓。傳曰,知道。明日次對時,卿入侍,則當詢問處之矣。
李亨元,以義禁府言啓曰,時囚罪人尹昌淳,囚單子判付內,以兔山前任時,不治査事一款,姑未出場,則又有此徵債虐民之擧,似此地處,不能小心乃爾乎?本事委折,雖未捧供,要之不能謹愼,渠焉逭其罪?考律嚴勘,以草記擧行,使此輩知所懲畏事,命下矣。尹昌淳,刑曹啓辭內,毋論男女,私門結縛,邦憲至嚴,欲捧私債,至犯公法,所當論勘,而係是朝官,移義禁府處之,罪取考律文,則大明律威力制縛人條有曰,若以威力,制縛人,及於私家,拷打監禁者,杖八十。制書有違條有曰,凡奉制書有所施行而違者,杖一百。名例有曰,二罪俱發,以重者論。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖云矣。尹昌淳,從重論杖一百收贖,告身盡行追奪,放送,何如?傳曰,允。如有功議,各減一等。
李亨元,以義禁府言啓曰,尹昌淳杖一百收贖,告身盡行追奪事,照律草記批旨內,如有功議,各減一等事,命下矣。尹昌淳高祖衡覺,靖社原從功臣云,功減一等,杖九十收贖,奪告身四等之意,敢啓。傳曰,知道。
刑曹啓目粘,至於鄭持淳,身在字牧之任,已決之公案,忽地反改,私婢之誣招爲寺婢,兩徐未免別配,極爲可駭,所當請勘,係是朝官,移義禁府處之,何如?判付啓,竝只依回啓施行爲旀,徐明胤等分揀放送事,朴駿別配事,亦竝依施爲旀,地方官鄭持淳之擧措,雖極駭然。自來狷滯之爲長處,已在桂坊時,熟知之,臨民聽決,用此手段,安得無執物爲病乎?至於衙客作弊一款,似由激於訟民,不能專心防禁之致是置,然觀此査啓,本邑吏屬供招,旣無異辭,於朝家處分,不可原其心而恕其罪,事旣登聞,其在爲民杜弊之道,亦不可勿問,令該府處之事,依回啓爲之爲有矣,不應得爲而爲,可謂準備律令,以此律公罪勘放事,分付爲良如敎。
李亨元,以義禁府言啓曰,刑曹啓目判付內,順興前府使鄭持淳,不應得爲而爲,可謂準備律令,以此律公罪勘放事,命下矣。鄭持淳,今方待命,卽爲拿囚,而以不應爲事理重公律,杖八十收贖,放送之意,敢啓。傳曰,知道。如有功議,各減一等,可也。
李亨元,以義禁府言啓曰,鄭持淳,杖八十以公罪收贖事,照律草記批旨內,如有功議,各減一等事,命下矣。鄭持淳十代祖蘭宗,佐理功臣達城尉異姓五寸親云,功議各減一等,杖六十收贖之意,敢啓。傳曰,知道。
吏曹參判李在學疏曰,伏以臣於見職,乍解旋縻,已累遭矣。冒膺則憂懼冞積,當政則醜拙輒露,每自循省,如集于木,蹲據縱愧於不稱,辭巽徒涉於飾文,苟非有情私之萬萬難强,則何敢猥自干冒,殆若規避者然哉?臣母素抱貞疾,到老益痼,痰癖蛔積,轉成胸腹之痛,少失將攝,如期輒發,方其劇時,衝亘昏窒,不辦傍人,奄奄有頃刻難支之慮,多灌藥餌,始乃稍減,而數年以來,頻經危域,衰氣旣虛,雜症漸加,以月計之,寧日無多,臣常誦古人事親日短之語,實欲乞身救病,少效人子之誠,而嚴畏囁嚅,含意莫遂,每當束帶赴公,竟日經宵之時,則方寸如灼,不能暫安,夙夜之任,卽臣所常殫竭處,而邇來入院,不得耐過旬日,此實聖鑑之所俯燭也。近因日候之不調,重添外感,宿症闖發,寢食俱失,達夜苦劇,一倍澟綴,轉側隨人,而臣弟纔已往護父病,在傍扶將者,惟臣一身而已。臣若暫離,則飮啖醫藥之節,多失其時,目下焦迫之狀,萬無供職之勢,政牌之下,末由趨承,玆不得不疾聲仰籲於仁覆之下。伏乞聖慈,俯賜諒察,亟遞臣見叨之職,俾便救護,仍治臣瀆擾之罪,以肅法綱,不勝幸甚云云。答曰,省疏具悉。卿其勿辭,救護母病。
戊申十月二十八日辰時,上御誠正閣。同副承旨入侍時,同副承旨李洪載,假注書白慶楷,記事官李相璜·金祖淳,以次進伏訖。上曰,右副承旨入侍,出榻敎賤臣承命出,與右副承旨南鶴聞,偕入進伏。上曰,下直守令入侍。出榻敎賤臣承命出,與安岳郡守李昌漢,旌義縣監趙元珣,偕入進伏。上曰,下直守令進前,各奏職姓名,可也。昌漢·元珣,以次進奏。上曰,下去須善爲之也。命洪載宣諭訖。命退,諸臣以次退出。
戊申十月二十八日午時,上御誠正閣。尙衣提調入侍時,同副承旨李洪載,假注書白慶楷,記事官李相璜·金祖淳,尙衣提調鄭昌順,以次進伏訖。上敎昌順曰,以玉帶事召卿矣,想卿姑未諦悉,卿則退去,可也,昌順先退。上曰,左承旨,與前縣監朴尙春入侍。賤臣承命出,與左承旨李亨元,前縣監朴尙春,偕入進伏。上敎尙春曰,汝居在遐逖,能進急務之疏,實深嘉尙矣。仍命尙春,條奏疏中所陳,尙春進奏訖。上曰,此事,當令大臣,入侍稟處,汝今往見時任大臣,條陳疏中臚列,可也。命書傳敎曰,北道弊瘼,因前縣監朴尙春上疏,纔有回啓,今日又爲召見,以一丈稟處謄本,頒示該道,則營邑視若文具,難保其留意於矯俗釐弊,仍令朴尙春,往見時任大臣,大臣消詳講磨,次對時入侍稟處,再明日次對,進定於明日,曾經北伯人,竝令同爲登對。命退,諸臣以次退出。
戊申十月二十八日未時,上御重熙堂。右承旨入侍時,右承旨李祖承,記事官金孝建·李相璜·金祖淳,以次進伏訖。上曰,來待有司堂上入侍。賤臣承命出,與有司堂上徐有隣,偕入進伏。上曰,北道御使狀啓未到,往問大臣,商量民情,卽爲回啓,可也。命書傳敎曰,昨今始行冬令,無衣之類,中寒之苦,初寒每甚隆寒,分遣摘奸,勞問入直衛士,仍察絮綿着身與否,而只着單袴者甚多,卽此尤稔絮綿之絶貴,民豈有遠邇之殊,而都下則接濟,異於外方,雖至發帑傾國,易於爲力,故昨今兩年之稅木身布,輒許代錢者,意蓋此也。然而都民無衣之弊,若無別般軫念,都民其不曰何不恤我,烏在乎自近及遠之意?觀於衛士所着之如許,都下許多士庶呵凍,若在目中,反隅之政,不施於此等處,則是何異於見牛未見羊乎?連歲代捧,儲蓄之不敷,亦未暇恤,戶惠廳各軍門所在木綿,來朝,多數散賣民間,俾免無衣之患,令廟堂,主管申飭後,分給形止,草記事知悉。又命書傳敎曰,屢次飭敎之下,如是違拒,萬萬該然,扶安縣監李羽晉,卽其地定配,當日押送。又命書榻敎曰,受由亞銓許遞,前望單子入之,待下批,牌招察任。命退,諸臣以次退出。
戊申十月二十八日酉時,上御誠正閣。召對入侍吏曹判書同爲入侍時,檢校直閣金載瓚,參贊官李洪載,侍讀官沈興永,檢討官金啓洛,假注書李貞運,記事官李相璜·金祖淳,吏曹判書宋載經,以次進伏訖。上敎載經曰,卿之處義,太涉顚倒,自今以後,勿復爲引,可也。命書傳敎曰,雖過矣,無怪乎一欲遞解,然於深夜,屢召輒違,事體不然,向來辭疏,雖出明其參差之由,可否停當,終始與聞,則歸一二字之過加分疏,殊欠相敬,題外說話之拖到,雜引諸人姓名,亦可謂不先不後,初欲以此提飭而未果,今於如是處義之後,以此以彼,不可無略施責罰,吏曹參判洪秉纘,罷職。上命載經先退,命興永等,讀節酌通篇,自第三卷與范直閣書,止第五卷答吳晦叔書。上曰,文義陳之也。興永曰,此論一貫忠恕,卽指道學體用,而亦可見大聖人修己及人之盛德也。今我殿下,聖學高明,已造於一貫之域,而忠恕二字,尤有緊於王者出治之謨,伏願體念焉。啓洛曰,先知後行之說,朱子此書,論之詳矣,而蓋知行二字,實爲道學之第一義,曾傳,言格致誠正,而格致知也,誠正行也。思傳,論明善誠身,而明善知也,誠身行也。然而學者進德之工,聖王出治之謨,每患知己及而行或未盡,故傅說之告商宗,惟曰非知之艱,行之惟艱,其所尤致意於行一邊者,深得勉聖學之本,伏願益加體念焉。載瓚曰,朱書一編,專以明正學闢異端,爲主,此實苦心血誠,而今去朱子之世,益遠矣。今我殿下,居君師之位,闡朱子之道,則其所體驗之方,亦不可以寂寥編章求之也,惟在於三晝晉接,講劘義理,而近來經筵之開講絶稀,殊非日新之要,從今以後,頻御晝筵,益闡聖學,是臣之願也。上曰,所陳皆好矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,濟州前牧使洪仁默拿來事,禁府草記,允下矣。奪符次,宣傳官當爲下去,標信密匣,請出之意,敢啓。傳曰,知道。
傳于李亨元曰,大臣·備局堂上引見。
傳于李洪載曰,下直守令留待。
傳于李亨元曰,右承旨入侍。
孫會慶在外,代以趙台榮爲假注書。
傳于李洪載曰,同副承旨,與下直守令入侍。
傳于李洪載曰,召對爲之。
李洪載啓曰,咸平縣監沈錫,今已過限,尙未下直,其委折,爲先問啓可也事,命下矣。問于沈錫處,則以爲臣本職除授後,拘於兩司署經,朝廷歷辭,不得爲之矣。署經後,始乃歷辭,而猶多未及爲之處,今日未得下直,致有此問啓之命,不勝惶恐云矣,敢啓。傳曰,知道。
吏曹口傳政事,大靜縣監辛翊寧,沃溝縣監李昌會,相換事,承傳。
李祖承,以刑曹言啓曰,卽接禮曹移文,則以爲全羅道臨陂縣降定水軍朴奎秀奴名呈狀內,去乙巳式監試初試時,其上典朴奎秀,以闌入罪,降定水軍於臨陂縣矣。今式年,全羅右道東堂初試時,其上典,赴擧參榜,依法典許免事呈狀,據相考榜目,則朴奎秀,果入格於全羅右道榜目中云矣。凡係水軍罪人之初試後免役,已有定式,朴奎秀依例免役之意,分付道臣,何如?傳曰,允。
戊申十月二十九日辰時,上御誠正閣。大臣·備局堂上引見入侍時,領議政金致仁,左議政李性源,右議政蔡濟恭,行左參贊韓光會,行司直金鍾秀,戶曹判書徐有隣,右參贊鄭好仁,延豊君李,禮曹判書李在簡,兵曹判書李文源,行副司直李柱國,知敦寧尹蓍東,行副司直金尙集,漢城判尹徐有防,兼都承旨沈豐之,刑曹判書李秉模,行副司直沈頤之·徐有大,江華留守尹承烈,行副司直金持默,行副護軍趙心泰,校理沈興永,左承旨李亨元,假注書李貞運,事變假注書申星模,記事官李相璜·金祖淳,以次進伏訖。致仁等曰,數日寒事,夬叶冬令,此時聖體,若何?上曰,一樣矣。致仁曰,王大妃殿氣候若何?上曰,一樣矣。致仁曰,惠慶宮氣候若何?上曰,一樣矣。上曰,朴尙春疏中所陳北路弊瘼八條,皆有意見,昨旣召見條問,其對頗詳悉,次對之特命進定,蓋爲是耳,卿等逐條稟處,可也。致仁曰,取見疏本,則其條有八,而其一,北民全尙儉嗇,衣蘆啖草,古多有之,而利竇漸開,奢麗成習,衣廣袖長,不復執耒,甕釀盤膳,專事糜穀,近於奢汰者,一切痛禁,使之歸本事也。北關之俗,最稱質儉,衣或服皮,食則咬菜,有日用飮食之美風,而利竇一開,侈靡成習,以服田爲拙謀,以糜穀爲義氣,北來之言,果如疏論,目下救荒之道,日後裕食之要,無出於丕變此俗,然此非可以朝令而夕除者,必也使大小民庶,咸知奢之爲可恥,儉之爲可貴,彼之有切害,此之有百利,然後始可如水漸漬,不令自行,以此意嚴飭道臣御史,凡於分賑或慰諭之時,悉心曉譬,俾各激感,期有棄末歸本之效,而其中頑不承敎者,摘發嚴繩之意,爲先分付似宜矣。性源曰,疏中所論,切中北民之弊,而此非猝乍間可以矯救者,惟在營邑漸磨丕變,御史亦方作慰諭之行,依領相所奏,先以此分付,似好矣。濟恭曰,祛奢就儉,此是敎化中一事,然敎化之所不及,亦不可不以法禁補之,必令先之以敎化,次之以法禁,使民俗,知奢之爲可羞,而儉之爲可貴者,惟在乎道臣·守令盡心導率之如何,以此嚴飭,恐不可已矣。上曰,北俗素稱淳厚,意謂尙有古雅,觀此疏辭,豈勝寒心?大抵反儉爲奢,捨質趨華,未見有皮服咬菜之俗者,莫非敎化不行,字牧失宜故耳。朝家旣聞之,不可無別般董勵之擧,先令道伯邑宰,以文以言,誠心勸飭,使遐土人士,知如此爲是,不如此爲恥,漸磨浸漬,日計月計之雖不足,退以歲計,優覺有反本之效,則豈不誠休哉美哉?今若急於矯俗,設爲禁網,句束維縶,如京法司禁亂之爲,而徒資一場惹鬧而止,效姑無論,弊益滋大,此尤大不可,竝以此意申飭,可也。致仁曰,其一,山墾火田之執卜,鋤農挾起之徵稅,轉至增加,酌減量外田濫稅,以資貧民事也。火稅太濫,固是小民難支之端,而挾起之徵稅,尤爲殘氓切肌之苦。大抵火田,陳起無常,而官以比摠責徵,吏以加括自利,不問其處,遙執其卜,所謂鋤農,不過鋤治溝塍間隙地,萬一僥倖於升斗之收,而又從而勒稅之,豐猶可矜,歉當何出?嚴飭道臣御史,山田之稅,一從時起執卜,雖是把束之微,如有白徵者,一一推給後,小則懲治吏鄕,大則狀聞論罪,鋤農挾起之稅,則毋論豐歉,一切革罷,永爲定式爲宜矣。性源曰,火稅遙執之弊,不獨本道爲然,而本道以峽多之故視他道爲尤甚,不可不嚴法痛禁,至若鋤農,本非可以徵稅者,而如是勒徵,極爲可矜,永爲革罷,斷不可已矣。濟恭曰,火田之必欲高摠,自是貪官之事,朝廷遠在千里之外,何以一一盡知?其中無良者之不問豐歉,比摠白徵者,道臣若能詳察,嚴其殿最,則庶可有畏憚之效,至若鋤農挾起,本非可稅之地,此等謬規,使之永革,恐不可已矣。上曰,元稅之囫圇,爲生民切苦之瘼,猶以爲悶且憐之,況於量外之稅乎?不聞則已,旣聞之後,若不別加嚴飭痛戢,民何以裕産而足食乎?自今令下之後,守令犯者,道臣隨卽狀聞,施以非理斂民之律,匿不以聞,矇未覺察,而現發於來頭暗行御史之行,竝與道伯論罪,斷不容貸,此弊豈獨北道爲然?諸道山郡,必當無邑不然,在朝家一視之方,寧忽反隅之擧乎?自廟堂,北道及諸道,一竝嚴飭,仍以此條批旨,添載於暗行齎去事目,以爲永久察飭之地,至於鋤農挾起之稅,尤合亟革,一體行會,可也。致仁曰,其一,科外私分之取耗,從中濫捧之割剩,漸成謬例,其害滋長,永革法外還耗,以祛民害事也。私分之禁,本自至嚴,而從中濫捧,取其餘剩,尤極可駭。未知本道此弊,始自何時,而旣已登聞朝廷之後,決不可任置,爲先令道臣,嚴加査實,另講矯救之策,論理登聞後,稟處,似宜矣。性源曰,本道剩穀之弊,其來已久,而民之受困,去而益深,必有一番懲創之擧,然後可責來效,爲先令道臣,詳査狀聞,爲好矣。濟恭曰,加分法禁,本自至嚴,如有現發,自當依律論勘,而本道所謂剩穀名色,大係不法,固當永革之不暇,而聞北各邑事勢,亦有掣肘者云,此則不可遙度,令道臣,詳細狀聞後,稟處,似好矣。上曰,依爲之。至於剩穀名色,旣登於疏章,又發於筵席,聞而任置,何異敎使爲之乎?自守令身犯,吏鄕何言?唉彼受困者惟小民,喫苦者惟小民,不革此弊,其可曰朝廷有懷保之政乎?然其謬習,便成恒式,所用未必盡。是私用云爾,則別劃充代,俾得旋容,亦或爲一道。第令廟堂,嚴飭道臣,一從斂民名色,詳細條聞,仍以救弊之策,附陳意見事,分付。守令斂民,不但如此,殘鎭薄堡之邊將,侵虐土卒,尤可推知,合設之議,其來已久,雖非猝乍間決定者,而苟能悉心商度,必當有採施之端。且況數包廩況,決難養廉,朝家,每以爲不合竝,則宜加給云耳。長津府使,自元戎出補,豈令徒然便處?待寒事稍解,須卽遍察形便事情,具意見,狀聞後稟處,每於本道邊倅事,欲一詢問定式而未果,在前則銓官猶多恢公之人,故間有爲官擇人之效,近來及是,了了武弁,有勢閥者之差送北邊者,卿等果見之乎?吏才雖不關於勢閥,而其愼前程顧身名,必勝於迫年限至單寒之類,此後本道邊地守令武臣窠,別樣擇差,必令準瓜,而屢考居最,間無貶題,則直陞防禦,著而爲式,似好,而自某某岐出送,方可謂擇差乎?連上準瓜陞擬一款,亦果何如乎?卿等問于銓官武將,仍具意見,論理指一草記稟處,可也。致仁曰,其一,沿海漁箭里社,歲時之屠殺牛畜,千百殆盡,價寡者無以辦得,申明屠禁事也。屠牛之禁,年前行會,何等申嚴,而況本道開市之需,牛畜爲多,地又磽确,倍用牛力,屠禁之蕩然,誠亦寒心,此則直是一號令間事。令道臣,申嚴法禁,持久勿弛,俾有牛畜蕃息之效爲宜矣。性源曰,法禁本嚴,只在營邑,按而行之矣。濟恭曰,外方牛禁之蕩然至此,良可寒心,嚴飭道臣,各別禁斷,俾無犯禁之弊,斷不可已矣。上曰,依爲之。致仁曰,其一,鐵店店稅及匠役過重,鋤犂垂廢,免其鐵稅,以足器用事也。匠役店稅,雖曰通行之邑規,層高過重,專由取足於官用,今之守宰,實兼古田畯之職,因其稅役,廢其犂鋤,豈可聞於人乎?令道臣,親執詳査,可存者存之,可減者減之,可革者革之,一一釐正後,形止狀聞爲宜矣。性源曰,匠店之稅,固不可一切廢之,而其中層加過重處,痛加省減,在所不已矣。濟恭曰,匠役店稅,他道亦有,此不可一切禁斷,而若因過重,至廢鋤犂,則汚吏之厚己薄民,誠甚可痛,使道臣,量宜存減後,具由狀聞,似好矣。上曰,依爲之。致仁曰,其一,官役或煩,農作愆期,必於農隙役民,無使失時廢業事也。以朝家如傷之德,雖於畿輔,古來應行之役,亦必會減其役米,未嘗一民之輕用,則今此耕耘失時云云。誠有是也。該守令,不可但以不法論,亦令道臣,嚴飭各邑,除非國役之登聞朝廷者,則毋敢擅役,設有公廨修理等不得不使民之處,亦必報于巡營,嚴束吏輩,毋使有憑藉作奸之弊爲宜矣。性源曰,各邑雖或有不得不役民處,守令若能嚴束吏輩,則豈有夤緣濫用之弊乎?此專在於守令之如何,摘發論勘之責,亦惟在於道臣矣。濟恭曰,守令若能善治,則雖或有不得不使民處,豈可使吏輩弄手於其間乎?本道民弊,旣如此,此後則凡有動作,必論報道臣,得許題然後,始爲使民,而亦無敢拖至多日之意,定式分付,恐宜矣。上曰,依爲之。雖報營受題,不得不應有之役,歲不過三日,過三日以上役事,報廟堂然後許施,如是定式之後,犯者,以擅發民丁律論事,嚴飭分付,可也。致仁曰,其一,醎鹽,最切民生,而均廳稅外,又有土稅·路稅·柴稅,故其貴如金,量定薄稅,俾令隨處煑海,漸致與土同價事也。均廳鹽稅外,土稅·路稅·柴稅等稅,多是他道所無之名色,而其中柴稅,尤爲無義,爲先革罷,其他兩稅,本道事情,猶未及詳知,令道臣,商量存罷當否,論理狀聞後,稟處爲宜矣。性源曰,臣意,亦無異同矣。濟恭曰,土稅·路稅名色,或不無所據,而至於柴稅,決不可仍置,革之,似宜矣。上曰,依爲之。致仁曰,其一,銀礦金穴之敗徒,逃租避役之健兒,成群如林,時肆攘奪,流徒之作拿村閭者,與盜同罪,另加禁止,刷還本土事也。礦店之弊,朝家業已洞燭,年前飭敎,遍下諸道,則疏中云云。似是舊壙舊店之謂,而荒年之政,莫先於嚴戢暴子弟,一依所請,竝與避租避役無賴之類,各其地方官,各其社里,如有成群攘奪,作拿村閭者,捉納官府,施以行盜之律,亦自官府,時時詗察,或刷還本土,或別般奠接,使之各有歸屬,爲宜矣。性源曰,御史方在道內,亦令一體禁戢爲宜矣。濟恭曰,無賴成群,與盜何異?各別嚴飭之意,申飭道臣與御史,宜矣。上曰,依爲之。開礦設店之必欲嚴防,卽予爲民苦心,議者或曰,地利不必藏塞云,而此非達論,求銅則有倭銅,求銀則有燕銀,何必地無遺利,然後方可謂富吾國乎?近年以來,有司之臣,撕得朝家本意,礦店一事,雖不敢發於筵席,若聞某處産銅,某處出銀,則稱以看審,輒遣差人,外方營邑,亦皆如是之故,至有此朴尙春之疏論,且以疏語觀之,非已設之謂,卽將設處爲弊之乃爾,其言是矣是矣。自今嚴立科條,無朝令之經稟頒示,而京而有司,外而營邑,甘聽牟利之說,假稱看色,發送差使者,有司之臣及該道臣,直施制書有違律,五等奪告身,功議勿爲分揀,不禁或自犯之守令,拿致營門,從重決杖,禁錮三年,各該差人,嚴刑一次定配,計士營裨,同律,無賴輩之無論因官令無官令,逗遛於此等處者,令各該討捕營,直施治盜之刑,首唱人充軍事,定式施行。禁府戶刑曹及巡營討捕營,以此揭板,稍俟頒令之限,別遣摘奸於可送處,此意自廟堂,拔例嚴飭於本道及諸道,俾有實效,可也。出擧條上曰,曾經北伯人,亦陳所見,可也。光會曰,臣待罪北關,已經十餘年,近來弊瘼,雖未詳知,而大抵北俗,稍稔則穀賤如土,少歉則穀貴如金,此專由於平時常多糜財之弊,不思儲穀之道,惟在守宰之禁其太甚,預講備荒之策,爲宜,而北路之不均,在諸道爲最甚,臣於按道時,以改量事,狀請蒙允。將有設施,而尋値朝家有事,未免中撤,稍待年豐,更爲下詢而擧行,似好矣。曰,朴尙春疏本,未及見之,而只見備局回啓,則其中數三件事,可合採用。大抵北路民俗,古則大朴未散,尙質少文,挽近以來,漸多虛僞,轉學侈靡,無論南·北關,常漢非貧窮之類,則擧皆着笠曳長,白徒經軍門之任,則便着驄帽襒衣。且於婚之家,輒爲宰牛盛備,其所財産之虛耗,專由服食之踰濫,此弊不可不洞禁。御史今已下往,與道臣商確,以爲從便禁斷之地,似好矣。所謂山田及挾起徵稅之事,北路年分,自前比摠,故以此爲藉,若是量內,則容有可據,而至於量外,則新墾之後,許以三年耕食,自是朝家法例,而近來外邑,纔聞起墾,便令納稅,有違法意,大關民弊,此則申明事自,另加嚴飭,勿令限內徵稅,亦爲實惠之一端。至於鹽稅·土稅·路稅,無或爲怪,而柴稅一款,極爲瑣屑,營邑所捧,一切革罷,則於官雖小損,而在民有大益矣。致仁曰,昨日朴尙春來見,諸條與之消詳,則其所說弊,與疏中所陳無異,所謂救弊之說,則只是自上嚴飭,而別無他語矣。大體其疏,以禁奢爲第一條,而此則非可覆奏者也。其外諸條,或有可革可減者,而遠地事情,亦難料度,此則惟在道臣與繡衣,商量事宜,可罷者罷之,可減者減之,以爲成冊,送於備局,而狀聞,好矣。上曰,其中可罷可減者,指何條耶?致仁曰,私分係是禁令,則不可不嚴禁,柴稅比路稅·土稅,尤涉無義,則似合蠲減,至於剩穀,則名色最是不正,合於革罷,而聞北路官府,或賴此成樣云,亦難遽議其釐革,此則道臣詳探事情,狀聞,好矣。至於火田之以高摠執卜,尤爲痼弊,係是不可不革矣。濟恭曰,火田之弊,無邑不然,淸白守令,則視其豐歉,定其高下,而貪汚之類,則必以高摠執卜,逐年如此,亦難自備局年年申飭矣。上曰,此弊非但北路爲然,蓋自均廳設置後,魚鹽諸稅,盡爲上納,守令之所可容手者,只是火田,故雖昨起今陳者,一竝執卜,良以此也。濟恭曰,昨年旣有所耕之人,則今年必以其摠推覓者,誠是痼弊矣。蓋均廳之設,雖爲生民之極惠,而營邑之凋殘,亦由於是矣。厚外薄內之規,蓋欲使無侵犯百姓之弊,而今則外方之凋弊如是,故百端弊瘼,皆由是出,防一弊則又生一弊,實無十分好道理矣。至於剩穀名色,臣未詳知,而聞或至百石千石之多云,穀物斗量之際,易致減縮,豈有餘剩之理乎?此必是浚民之物也。旣聞之後,不可不罷,而聞北邑,或有以此成樣,若革罷此名色,則不知又有何樣之弊出矣,實未知何以則爲好也。在前李光溥,爲慶興府使,罷剩穀之法,鄭夏彦,爲其交代,其言以爲,罷剩穀,是行不得之事云,此兩人,俱是吏治之綜核者,而或罷之,或以爲行不得,此誠難於遙度矣。上曰,剩餘名色,果無數矣,若一番革罷,則無更出之慮乎?致仁曰,昔在先朝,隱餘結釐革之令,何等嚴飭,而非久還出,此等處,若使永遵,則好矣,而非但不能遵守,又有由小入大之慮,實無可救之道矣。性源曰,北路剩穀之弊,亦由於年豐之時,粒米狼戾,民不愛穀之致也。上曰,故相李徽之,每說順川剩穀之弊矣。濟恭曰,順川此弊,臣亦知之,李堯憲,新爲革罷,今雖無此弊,而蓋守令,不用剩穀,則易歸於姦吏之囊橐,故臣以此反隅於他道矣。上曰,尙春所陳八條,可問於道臣者,問之,可決者,決之,好矣。蓋奢侈,自京先禁,可也。京師,四方之標準也,標準之地,侈風轉盛,則安可禁北路之奢汰乎?如欲禁之,適足爲撓民之歸矣。然北民本自貿貿,如有道臣·守令之嚴飭,則或可少戢乎?至於火田之弊,朝家旣聞之後,寧容仍置乎?此與剩穀亦有異焉,嚴立科條,如有白徵之患,以贓律論,比摠之法,永罷,好矣。至於剩穀,固是當罷,而北塞絶遠之地,爲守令者,無所着手,則此亦爲難處之一端矣。若罷剩穀,而更爲裕其廩用,則足可爲養廉之道,此有變通之方耶?性源曰,此專在守令之如何,北邑雖殘,亦有月朔之捧,此外又有餘裕,則亦豈無多多益判之慮乎?上曰,此則無良者之所爲,若裕其用,則朝廷之致責少勝矣。至於邊將,亦是官長名色,土兵亦是軍卒,而北民切骨逼肌之苦,莫此屬若,然此亦非邊將之過也。若非侵虐鎭卒,則渠輩,何以容手乎?此亦不可無闊狹之道矣。致仁曰,邊鎭之可以合竝者,則合竝而已,豈可輕議其闊狹耶?性源曰,其情則雖可矜,而猝難變通矣。上曰,其次屠禁事,此則本有朝令,鐵店重稅,亦係傷農之一端,則亦不可無量宜裁減,至於使民以時之說,奚特可施於北?一體嚴飭諸道,好矣。上曰,礦店之利,當與民共之,而自前每爲無賴輩之作弊,其害及於鄰里矣,前則銀店之有補於戶部,大矣。今則經用之銀乏絶,銀店雖多,何益之有哉?徒爲民弊而已,此則塞之,好矣。上曰,木綿發賣事,卿等果消詳而入來乎?致仁曰,臣等已與之商量,而必須先定同數多寡,與出給便否而後,可以擧行。臣則以爲,此係軫念當寒都民之持恩大惠,目今各衙門儲蓄,雖曰蕩然,決不可若干塞責而止,雖少不可減於五百同之內,出給之道,抄戶給廛二條之外,似無他策,而以實惠,則抄戶,好矣。上曰,左右相之意,何如?性源曰,諸路各樣軍布,各樣身布之特許以純錢代捧者,已是莫大之惠澤,窮民寒女,擧懷挾纊之恩,而至於都下民人之未及授衣者,亦煩廈氊之曲軫,至有各衙門·各營門留儲木散賣之命,此誠曠絶不常有之惠也。若依抄戶發賣之例,令京兆五部,精抄無依呵凍之類,一一散賣,則澤洽惠遍,實合於京外一視之道矣。濟恭曰,臣於昨夜,伏見所下傳敎,不勝欽歎萬萬,以衛卒衣薄之故,推以念及都下貧窮之類,無衣呼寒之苦,有此特恩大惠,挾擴之澤,人孰不感戴乎?聖意之勤懇如此,都民之顒祝尤切,則各衙門儲蓄,雖曰無多,決不可若干塞責而止,至若散賣之道,或曰出給廛人爲便,或曰抄戶救急爲便,而臣意則出給廛人,或有權利之弊,終不如抄戶之庶可實惠下究矣。上曰,訓御兩將,先陳所見,可也。柱國曰,抄戶發賣,則惠及小民,似勝於廛人處出給,而以年前賑穀發賣時言之,該洞任掌輩,從中作奸,不無虛實相蒙之弊,且貧寒無衣之類,實無價錢辦出之路,臣意則減價出給廛人,木價使不得操縱,則庶救一分木荒之道,且免目下高騰之弊矣。有大曰,出給廛人而發賣,則利歸於廛人,而至於貧殘之類,以其價本之猝難辦得,不能及時賣取,則今此軫恤無衣之聖恩,恐未下究於都下窮民,臣意,則莫如抄貧戶發賣矣。鍾秀曰,御將之言,意思非不闊大,而以事情論,則利害之實,誠如左相所達,且以減價言之,目下木價極貴,假令價直三兩者,以二兩發賣,已減三之一,詳定本價外,更爲減價,似爲太過,且綿農告歉,軍木之純錢代捧,已及三年,來頭豐歉,有未可料,戶·兵曹三軍門舊儲之發賣,亦合有撙節之道矣。有隣曰,散賣之道,不出於給廛抄戶兩件事,而實惠下究抄戶,似勝於給廛,減價一款,減於時價之謂,而米一石,以詳定價三兩錢發賣,則木一疋價,恐不必又減於詳定價二兩錢矣。好仁曰,今此木綿發賣之擧,實是曠絶之盛恩也。若出給於廛人,殘戶,必無沾漑之理,抄戶爲好,而第以向來發賣米事觀之,至殘獨戶,不能判五七戔,還賣所受米而納之者,多矣。今若使之備納二兩錢,則恐有難判之慮,二兩之中,量宜少減,然後實惠可以下究矣。曰,若給廛人,使之發賣,則恐有未能廣布之慮,另飭京兆五部,精抄最貧之民,以爲發賣之地,好矣。在簡曰,以外面言之,則出給市民,似爲正當,而必有榷利之弊,恐難實惠之廣被,似不如抄戶均給之爲精矣。減價云者,比時直減殺之謂也,不當減於詳定之價矣。文源曰,出給廛人,則利歸於廛人,若欲實惠之及於窮民,則莫如抄戶之爲得宜矣。蓍東曰,出給廛人,窮民必不得絲身,果如諸臣所奏,而抄戶發賣,則米木各異,米則雖殘獨之類,每等得一二升沾漑,猶足爲大惠,木則貧戶難辦全疋之價,至於割裂,却恐無效,而反生弊端,臣於兩端,俱不敢以恰好爲達,若論彼善於此,則抄戶爲勝,又於分給時,以今時直之踊貴,謂二兩本價,猶爲減價而出賣,則其於特敎施惠之曠擧,事體或似苟艱,關西封不動木,終必爲陳久發賣之歸者,抄戶分排之間,可以取來,以此量宜減價而分給之,恐合事宜矣。尙集曰,抄戶發賣,不無虛實相蒙之弊,而比諸出給廛人,猶可爲彼勝於此,而至於價本,則二兩之內,減給然後,似有實惠矣。有防曰,給廛抄戶,俱不無掣肘之端,而若論其均及之道,則抄戶差勝矣。豐之曰,略減其價,抄戶發賣,則窮民可蒙實惠矣。秉模曰,如欲波及窮民,抄戶似勝於給廛矣。頤之曰,惠澤旣無以廣布於國內,則抄出最無衣之類而發賣,似好矣。承烈曰,出給廛人,則貧民猝難判價,抄戶出給,恐爲實惠矣。持默曰,今此木綿發賣之命,係是軫念都民之特恩,臣意則抄出貧窮無衣者,以爲發賣,則似好矣。心泰曰,若欲實惠之下究,則抄戶發賣,似宜矣。上曰,依爲之。御將一人外,僉議詢同,豈可膠守初見?更思之,廣布均給之方,莫如抄戶,依卿等言擧行,可也。出擧條致仁曰,今聞有司諸臣之言,四五百同木布推移,亦似苟艱,關西木頗有餘儲,今若發關知委,急速取來,則抄戶之間,庶可無未及之患矣。上曰,左右相之意,何如?性源曰,昨日聖敎,都下窮民,已多承聞者,德意所曁,顒祝方深,關西木若趁期輸來,不日散賣,則誠好矣。濟恭曰,京布不敷,關木有裕,抄戶之際,當費日字,飛撥申飭,若能及期輸置,則不害爲兩便矣。上曰,依爲之。然則關西木,星火取用,可也。出擧條上曰,木綿發賣,旣欲均爲貧民之惠,則雖不及千同,決不可零瑣,各司軍門所儲之數,先爲商量,然後可以取用矣。有隣等曰,大臣之議,皆以爲不可下於五百同,而戶惠廳各軍門所儲之數,實難分排推移矣。上曰,各衙門營門之木,非但數爻之不敷,其中好否相混,品等不均,分給之際,自多參差之患矣。關西木,旣頗有裕,以此取用,則混爲一通,似無彼此不均之弊,而但愚民不知此意,以關西木之品劣,必視不若京司之木矣。致仁曰,關西木價廉,在貧者,尤爲大惠,必以爲幸矣。致仁曰,木荒之外,錢荒亦甚,此又爲都民切至之患,或有公貨散貸之議,而各軍門給債,曾有先朝禁令,非所擧論,均廳則儲蓄最優,而事目嚴重,亦不可擬議於此等,此甚可悶矣。性源曰,日前貢物主人輩,呈狀盛言錢荒木荒之弊,木荒則目下散賣,庶爲矯救之方,而至於錢荒,亦不可無推移應副之道矣。濟恭曰,目今錢木俱荒,都下民人,無以聊生,此實可悶。使戶惠廳各貢上下之際,多以錢邊出給,則庶可爲救急之道矣。上曰,卿等言旣如此,爲先令戶惠廳,錢邊從多,限幾等先卽上下,俾有波及之效,可也。出擧條致仁曰,頃日筵中,右相,以婦女花冠事,陳稟,有分付工曹,嚴飭匠手之敎,此於事面,恐涉苟艱,當禁則禁之而已,禁其造作,近於示弱矣。今番禁髢,代以簇頭里,卽一王制度,作爲事目,頒之京外,體段之重,又非前比,大小貴賤,惟當遵而行之,況簇頭里,無他許用,則餘外名色,便屬禁制,臣意,則所謂花冠䯻冠等異樣別制,倂加嚴禁,俾一其法,爲宜也。上曰,左右相之意,何如?性源曰,花冠事,臣於日前筵席,已陳微見,而旣已定制之後,事面甚重,他餘名色,皆宜一切禁斷,以杜雜亂之弊矣。濟恭曰,臣意本與領相所奏,無異,故頃日筵中,已有所陳達矣。上曰,卿等言,好矣。禁之無難,更加嚴飭委巷之間,閨門之內,千百中一人,或有犯禁者是亦法不行之一端,當初咨且者,此也。出擧條致仁曰,日前觀象監草記批旨,又有待年豐之敎,雖仰聖意之攸在,而事面之重,恐不可不顧矣。上曰,此是不急之事,稍待豐稔,好矣,在先朝,亦至十年之久矣。且今年,則有六臣祠拜䳌樓修改之役,待來秋之登熟,可也。有防曰,抄戶之事,擧條啓下後,令五部官員,自今日爲始抄出乎?上曰,唯。致仁曰,臣於刑曹判付林淳浩處分,有區區微見,金宗純,自場外逃躱,至命譏捕,此事人孰不聞知,而淳浩初旣匿置家中,又以當部都事,親自考籍,終不發告,欺君之律,渠安得辭,而畢竟勘斷,止於徒配,此已失之太寬。至於林漢浩·沔浩,身爲士子,攘奪被拘之人,雖甚駭悖,未知啓下與否,則容有可恕之端,而該曹照律,至爲流三千里,比之淳浩所犯,未免輕重倒置,儻令換施徒流,庶可各當其罪,事係刑政,故敢達矣。上曰,卿言亦然,林沔浩兄弟之流配,予亦以爲太重,林沔浩·林漢浩,以徒年改錄,中道磨鍊,至於林淳浩,如是末勘,出於原其心,太寬則誠太寬,卽其配所地方,以勿限年改錄,可也。出擧條性源曰,在前發賣時,軍門則有各其營門抄戶之例矣。今番抄戶時,亦以無料軍兵中,中旬時未沾賞者,精抄移送京兆,何如?上曰,依爲之。出擧條亨元曰,未下直守令,旣有一兩日內辭朝之命,而咸平縣監沈錫,今已過限,尙未下直,雖未知事故之如何,而事體所在,極爲未安,所當重勘,而本院請推之外,無他可施之罰,何以爲之乎?敢稟。上曰,其委折,爲先問啓,可也。出擧條命退,諸臣以次退出。
戊申十月二十九日未時,上御重熙堂。右承旨入侍時,右承旨李祖承,記事官金孝建·尹行任·金祖淳,以次進伏訖。上曰,次對擧條中,西關木取用事,先爲書入,啓下後,卽爲頒布事,分付。賤臣承命出傳。上曰,咸平縣監,今不下直,令該曹,問其委折以入,下直守令,竝令留待事,分付。上曰,抄戶擧條,卽出朝報,使坊曲民人,皆有拮据周旋之地事,申飭京兆。命退,諸臣以次退出。
戊申十月二十九日申時,上御誠正閣。召對入侍,坐直承旨,與下直守令入侍時,檢校直提學徐有防,參贊官李亨元,侍讀官沈興永,檢討官閔昌赫,同副承旨李洪載,假注書李貞運,記事官李相璜·金祖淳,成川府使黃昇源,濟州牧使李哲模,大靜縣監辛翊寧,以次進伏訖。上曰,守令以次進前。昇源等,進奏職姓名訖。上敎翊寧曰,爾年幾何?翊寧曰,六十二歲矣。命書傳敎曰,其人極了了,不患不堪任,而問其年過回甲,又有年矣。磨勘於島邑可惜,隆冬越海,別有不堪任之慮,大靜縣監辛翊寧道內守令中,令該曹,今日內口傳相換,與相換守令,竝令除朝辭赴任。上命守令先退。上命興永,讀節酌通編,自第五卷答李深卿書,止第六卷答黃商伯書。上曰,文義陳之也。興永曰,別無可陳者矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李洪載曰,左承旨,馳詣宗廟·景慕宮,奉審摘奸以來。
李洪載啓曰,右尹李在學,除拜後過三日不爲出肅,依定式,推考警責,仍卽牌招察任,何如?傳曰,纔移銓任,近來亞卿之人,問于大臣,銓地久次中,加望以入。
傳于李亨元曰,同副承旨入侍。
傳于李洪載曰,明日當由逌瞻門,展拜景慕宮,該房知悉。
傳于李洪載曰,右承旨入侍。
傳于李洪載曰,有司堂上入侍。
李洪載啓曰,判尹徐有防,率郞廳及五部官員,依下敎,來待矣。傳曰,入侍。
李洪載啓曰,卽者校理沈興永,謂有自劃之義,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李洪載曰,政官牌招開政。
以吏曹參議李時秀,牌不進罷職傳旨,傳于李洪載曰,只推。
傳于李洪載曰,承旨前望單子入之,待下批,牌招察任。
承旨前望單子入之,李時秀落點。
吏曹參判前望單子入之,李在學落點。
傳于李洪載曰,三銓望乏人,無以備員排望云,今日政許遞,擬入銓郞,曾經在京人勿拘通融擬入。
傳于李洪載曰,侍從堂上堂下,違牌坐罷人,竝敍用。
傳于李洪載曰,副摠管中有實職人許遞,今日政亞尹加望人中擬入,未肅拜分摠管,亦爲許遞,一體差出。
傳于李洪載曰,北關有下詢事,新除授吏曹參判,卽爲牌招,參政後入侍。
李洪載啓曰,卽考兵曹郞廳來言,本曹判書李文源,入來開政事,命下,而身病猝重,不爲入來云,卽爲牌招開政,何如?傳曰,允。
李洪載,以弘文館言啓曰,本館上番闕直,事甚未安,應敎李宗燮,副應敎李敬五,校理徐配修,副校理李益運,竝卽牌招,以爲推移入直之地,何如?傳曰,允。
李洪載啓曰,本館上番闕直,事甚未安,修撰申大尹,副修撰金啓洛,竝卽牌招,以爲推移姑陞入直之地,何如?傳曰,陳疏人員許遞,與踏下之代,今日政差出,可也。
李洪載,以禮曹言啓曰,卽接典牲署所報,則來十一月初三日,行景慕宮冬享大祭犧牲,本曹堂上,與本署提調,明日當爲眼同看品,而提調有闕未差云,本曹堂上,有難獨進看品,本署提調,令政院稟旨差出,以爲及時擧行之地,何如?傳曰,今日政差出。
有政。吏批,判書宋載經,參判李在學進,參議未差,同副承旨李洪載進。以李祖承爲吏曹參議,李時秀爲右尹,鄭大容爲副應敎,徐美修爲校理,林道浩爲副校理,鄭東觀爲副修撰,金憙爲典牲提調,兼春秋單柳頤玄。
兵批,判書李文源進,參判具㢞,參議宋鍈病,參知柳誼入直進,左副承旨李祖承進。以鄭昌順·徐鼎修·任嵂爲副摠管,尹尙東爲分副摠管,卞至健爲內禁將,李灌爲五衛將,韓用龜·鄭東觀爲文兼,僉知單李尙履,副司直鄭存中,都摠管單鄭昌順。
傳于李洪載曰,以北道事,詢問有命,雖已入來,由限未過,情理難强云,吏曹參判李在學,許遞。
傳于李洪載曰,動駕在明,遷轉承旨竝仍任,右尹前望單子入之,待下批,牌招察任。
行左承旨李時秀,左副承旨李祖承,仍任事,承傳。
右尹前望單子入之,徐鼎修落點。
傳于李洪載曰,違牌亞尹,更爲牌招。
傳于李亨元曰小宦內官金得九,所爲駭悖,遠地充軍。
傳于李洪載曰,當該中官,從重推考。
以禁府都囚徒,傳于李洪載曰,囚單子,卽有放送之命,則至今滯囚,可訝,其委折査問,李得休卽爲放送,金虎門哨官汰去放送,弘化門哨官,分揀放送。
李洪載,以文禧廟營建郞廳言啓曰,本廳堂上知敦寧府事臣尹蓍東,與郞廳副司果臣李晩秀,進詣本廟奉審,則廟內外,俱無頉處之意,敢啓。傳曰,知道。
李洪載,以司僕寺內乘,以一二提調意啓曰,平安兵使卜定馬,使之今月內,以合御乘者,改封進,過限,則自本寺草記,圭鎭,卽其地方定配,俾知路馬之所重事,命下矣。昨接平安兵使趙圭鎭移牒,則卜定馬實預差二匹,改封進云,故臣等,取見其馬匹,則實差赤多馬,步才姑勿論,體樣比退馬尤小,項短尾尖,不可擬議於御乘,預差靑驄馬,體尤小而品尤劣,雖邊馬,亦不可備立,當初臣等,未能詳審,致勤嚴敎,尙不勝萬萬惶悚,而趙圭鎭,身爲閫任,莫重貢獻馬,固當誠心廣求,極擇封進,而初旣以玄黃妙小側驄蹇足,苟充上送,及奉嚴敎,尤宜惶恐惕念,抄擇封進於限內,而以此不合之馬,無難上送,究厥所爲,誠極駭痛,所封馬匹,纔已退却,而該兵使趙圭鎭,依前下敎,安州牧定配之意,分付義禁府,卜定馬,待新兵使赴任,更爲封進之意,嚴飭,何如?傳曰,直御乘豈易乎?比之初次,果優矣。初旣不論,稍優,後何必用律?然渠若竭誠求之,豈敢不以直御乘者封進乎?爲先定限,使之改封進,此雖微事,亦三令之意,自本寺,限前若能頻頻嚴飭,渠何敢不從令乎?不合御乘,更勿草記,可也。
執義朴長卨疏曰,伏以日月迅駛,文禧廟祥禫奄闋,臣民痛冤,與日俱深。伏惟我聖上止慈之情,尤何堪抑?仍伏念臣間在草土,陪祭之班,一未躬參,轉眄之頃,園草再宿,私心痛缺,有倍他人,臣於夏間,再叨諫職,或在楸廬,或蒙旋遞,哀疚餘喘,念絶名塗,屢速違逋,罪戾冞重,莫暴情私,悲苦轉深。不意今者,中丞擢除,遽出特點,繼以署經有命,天牌夜臨,他不暇顧,章皇出肅,因仍蹲冒,月已將改,一味含默,殆若伏馬之不鳴,鎭日分臺,便同磨驢之踏跡,瘝曠至此,愧懼冞積,區區必遞之義,不但爲風樹之哀而已也,玆敢冒死哀籲於天地父母之前。伏乞俯賜體諒,亟行鐫改,以安私分,以肅朝綱,千萬幸甚。臣方丐免,不宜贅陳,而義重沐浴,誠出秉彝,竊冀聖明之垂察焉。嗚呼痛哉,追惟丙午,心膽俱裂,臣於其時,蟄伏苫堊,亦有見聞,惟我王大妃殿下諺敎下者,有曰,五九月慘變,凡百症形,自初怪底,惟此怪底二字,諸逆之眞贓,綻露無餘矣。嗚呼,疹候調補,自有常方,而妄進熱劑,逆醫之罪,難容覆載,沖年保護,專靠乳道,而徑爲斷停,妖媼之罪,宜伏刑戮,試以當時縉紳章甫之交章聲討觀之,逆醫妖媼,一使訊鞫,則盤窩深窟,庶可覈出,而一味靳允,尙令假息,致使喪三年而讎怨未復,擧一世而倫義莫闡。矧以北土之歉荒,反許善地之移配,有若尋常罪謫之遇荒量移者然,刑政之失宜,已無可言矣。逆宇之妖腸逆心,千億其態,欺君瞞父,構成啓草,罪犯倫綱,萬剮猶輕,締結凶偉,潛蓄異圖,謀擬戎帥,要作內外之和應,十字刀割,坐擁兵衆宿將,挾其姪而作變肘腋,久秉匂軸老相,與其子而稱亂呼吸,宗社安危,殆同一髮,而國家之所以治之者,不過誅復·謙兩賊,而結案之宇鎭,只置島棘,拖至今日,凶賊無所懲畏,隄防漸益解狃,日前觀鎭之告出,而其叵測之情,難言之憂,尤不可以一刻容貸矣。噫彼妖賊,雖不可以常情責之,旣欲通書而換錢,則不於其父,不於其弟,必於觀鎭者,是其平日腸肚之相連,情跡之繆綢,明若觀火,十目難掩,而惟彼觀鎭,昏夜曳衰,奔告相門者,亦必有知其難掩之跡,罔赦之罪,而要爲死中求生之計也。是宜拿囚宇賊,待用刑,夬正典刑,嚴覈觀鎭,捧口招亦施當律,而前後諸臣箚疏迭請,只下例批,大小抑鬱,倘復如何?臣於昨日,始伏聞通書兩漢,則移囚典獄,觀鎭則略加平問,旋卽全釋云。揆以王法,尤豈非萬萬疎虞之甚者乎?至於偉賊,自是潛忒頗僻,凶國害家之人也。糾結妖宇,暗圖擬帥,藉賣權勢,脅持威福,已是人臣極惡大憝也。一自儲位有慶之後,失圖憤懣,隨事怨毒,乃於庭候之日,肆發何足爲賀之說,及其冊禮之日,又發何其太蚤之言,揚臂公座,極口亂嚷,顯有不滿之色,潛蓄不利之圖,凶肚逆腸,昭不可掩,而薄竄海島,三載容息,君讎無可復之日,王章無夬伸之期,臣民憤冤,容有其極?臣於年前,待罪掌憲,痛其氣勢之鴟張,略論陞庠之用私,大爲凶徒之所恚忿,迫脅威喝,使之聞之左右旁伺,詈之嚇之,孤畸一身,幾陷不測,至今追思,夢魂猶悸。噫,臣之伊時所論,不過官師相規,而臣本見識孤陋,言議拙訥,恨不能先事直陳,逆折奸萌,而猶不意凶國禍家之竟至於此也。今玆致討,亦後於人,臣罪至此,不誠大矣,豈敢望孚格天心,克回崇聽也哉?然而義理終不可不明,冤憤終不可不洩,讎賊終不可不誅,臣愚死罪。伏未知殿下,何所顧惜而尙此靳持耶?抑以端緖之未究,根窩之未覈,爲宇·偉容貸之資而然耶?先乎斷乳而潛釀禍祟,後乎熱劑而闖逞凶計,則豈可謂端緖之未露,根窩之未彰耶?矧今妖宇之棘中通書,已多難測之憂,而凶譎如偉,陰鷙如偉者,薄竄近島,旣無籬圍之嚴防,敢與居民而雜處,則又安知無通書換錢,出沒行凶之變,十倍於妖宇者乎?其在杜後患懲亂逆之道,不可容置於島配,一任其往來相通,臣謂宇·偉,一倂拿來,嚴囚王府,觀鎭,則更令該曹,嚴覈得情,逆醫,則移竄於遠島,宜矣。伏願聖上,廓揮乾斷,亟從諸臣之請,姑待用刑,一一究治,各正邦刑,以洩輿憤,以復深讎焉。噫,近來劇賊同姓之親,輒稱古人別族之義,古之別族,在於先事而見幾,今之別族,出於已敗而怵禍,旣是不幸近出,則惟當縮伏畏愼,以俟公議之如何,今此輔果之證,無或有後時之歎也耶?其爲有傷於風敎,貽羞於朝廷,亦非細故也。從今以往,如此弊習,一切嚴禁焉。趙圭鎭之從前負犯,固何如,而過蒙涵貸之恩,坐鎭雄閫,若固有之,已多輿論之惋歎,而今番御乘之進上,其無嚴不敬之罪,固難容貸,蹴芻必誅之義,雖不足責之於渠輩,而蹇蹄病鬃之苟充供奉,是豈臣分之所當爲者乎?日前納言之疏,亶出重事面之義,而不賜允從,許令更進,恩實曲貸,遷延後時,一向慢謇,至下令本寺更飭之嚴敎,以致貽惱於重宸,古有是否?臣實痛之。退限已迫,雖或更進,向前罪犯,不可參恕,平安兵使趙圭鎭,亟施竄配之典,宜矣。近來臺通,極其混淆,年前朴柱遇之始通臺望也。政眼一出,物情大駭,伊時銓長,旋卽自劾,永拔臺望,其淸選之不可不愼,公議之不敢不從,槪可推知。今番重通,不少留難,遽然首擬,有何私好,汲汲如是耶?臣謂伊時參政銓官,竝施譴罷之典,宜矣。惟我聖上,其於大小祀典,靡不殫誠,祭官分排,每飭銓曹,在銓家奉行之道,固當恪勤差擬,而臣於文廟秋菜,猥差享官,伏見韓宗纘,亦差堂上執禮之任。噫,文廟享祀,何等嚴重,淸朝侍從,不爲無多,而必以年久枳廢之人,惟恐不及,必差乃已,咫尺明倫堂下,寧有如許道理?臣亦謂其時差祭銓郞,捧現告罷職,斷不可已也。省疏具悉。首陳勿煩,次陳別族之說,隱晦甚矣,何以嚴禁乎?趙圭鎭事,明知其故犯,則當直加嚴處,豈待臺章請譴乎?銓官事,朴柱遇已犯與世累間,緣何坐枳?雖難的言,觀於一擬再擬,擬輒有對駁,庶可知其委折,注擬者亦非矣,能免踪跡之嫌乎?然擧措之橫缺,處義之擔越,大有關士大夫去就廉防,前亞銓洪秉纘所失,倍甚於注擬之銓官,彼而斗護,此而斷斷,何也?銓官無論如此如彼,本事何關於爾乎?銓郞事不允。近日朝象稍靜,而忽以銓官事,間日次換面迭呈,古人豈不云乎?天下本自無事,爲喜事者所乖了,爾非喜事中一人乎。
戊申十月三十日巳時,上御誠正閣。漢城判尹率郞廳及五部官員?入侍時,右副承旨南鶴聞,假注書趙台榮,記事官李相璜·金祖淳,漢城判尹徐有防,判官吳晉秀,中部都事張錫周,東部都事鄭斗榮,奉事李集命,西部都事金晉柱,奉事徐季修,南部都事洪彝浩,奉事李晩祥,北部都事尹玄錫,以次進伏訖。上曰,郞廳進前,各奏職姓名。晉秀等,以次仰奏訖。上曰,今此木綿之發賣,古所未有之事,何以則實惠不究乎?惟在爾等奉行之如何,而此與米發賣有異,抄戶等節,亦似難便矣。雖依家之民,應有露身之歎,其間眞僞,有難的知,逐戶考察,無或見瞞,可也。有防曰,雖令從實抄戶,難望其盡善矣。斗榮曰,或有無籍而無衣之類,則何以爲之乎?上曰,此等之民,亦爲抄給,而籍法甚重,先令入籍後發賣,可也。上曰,賞功罰罪,終當有下敎,爾等須各悉心奉行,可也。有防曰,各部官抄戶之役,自今爲始,本府郞廳,亦當以時摘奸,而抄戶後,又當分給矣。限畢抄給間,本府郞廳及五部官員差祭,姑爲安徐事,分付,何如?上曰,依爲之。出擧條命書掌令朴長卨疏批訖。命書傳敎曰,原狀還下送之故,書目旣不頒布,傳敎亦勿出朝紙,則因臺章始聞之,乍頒旋收,徒眩瞻聆,政院事,極爲駭然。當該承旨罷職,下吏,令攸司從重科治。命退,諸臣以次退出。
戊申十月三十日申時,上御誠正閣。右承旨與守禦使入侍時,右承旨李祖承,假注書趙台榮,記事官李宗烈,記注官金鳳顯,守禦使金鍾秀,以次進伏訖。上命書傳敎曰,吏曹參判前望單子入之。鍾秀曰,本廳草記批旨中,有入侍時詢問處之之敎矣。向來擧條中,臣以依甲辰例擧行爲請,而批旨中,依爲之三字,其下,有此後每年條,各取居首一人之敎,故臣則誤看此後二字,認以自明年如是擧行矣。臣之矇然不審,大段做錯,固不勝萬萬惶悚,而摠戎廳,旣已兩年各取一人之後,守·摠兩營之擧行斑駁,事面終涉未安矣。上曰,此似由於擧條之未分曉,而到今何以爲之,則好耶?鍾秀曰,今番一依甲辰已行之例,通瀜試取,故一人之竝入於丁未·戊申兩年初擇中者,只行一番試取,則到今丁未條初擇,自當在於未經都試中,且廳屬七邑馬兵中,丁未年初擇成冊上送,只是五邑,而二邑則未行初擇,今若分付兩邑,丁未條初擇,使之追設,成冊上送。竝與兩年,竝入於初擇,而只經戊申都試,未經丁未都試者,設行丁未都試,則可追補歸一,至於只被選於丁未初擇者,旣赴戊申都試而見落,則今不當更試於追設之都試,致有一初擇再都試之弊矣。上曰,依爲之。出擧條上曰,吏曹參判李在學,以北關事,方有下詢者,卽爲入來肅謝事,分付。命退,諸臣以次退出。
戊申十月三十日二更,上御重熙堂。左副承旨與吏曹參判入侍時,左副承旨李祖承,假注書趙台榮,記事官李相璜·金祖淳,吏曹參判李在學,以次進伏訖。上曰,卿旣經監賑使,今年北路事,亦必聞之,御史下去後,民情何如云耶?在學曰,臣近聞北來傳說,且見御史所報,則慰諭蠲恤之澤,逈出尋常,故一路民情,莫不感祝,而第新還所捧,大違始料,來頭還賑,多有不贍之患,此誠萬萬可悶,而南關商賈輩,貿穀分往三南,陸續輸去者,不啻爲累萬財,民間裕食之道,多靠於此,各邑地土船,私相募得,則船主亦非不樂從,而輒爲本官之所奪執,又爲下屬之所操縱,萬無私力可得之勢,商賈之客地留滯者,非但狼狽,北民之指日顒企者,擧皆落莫云,此雖私貿,旣係民命,則各邑之不給船隻,恐非仰體德意之道,行會申飭,且有舊例。今亦自廟堂,關飭於三南道臣,星火知委於道內沿海邑,各於北商所到處,覓給船隻,趁今發送,則其有補於賑濟者,誠大矣。且聞穀物私貿,或有自官防禁之弊云,荒歲貿遷,何可禁之乎?此亦一體申飭,似好,適有所聞,故敢此,仰達矣。上曰,向於御史辭陛之前,此事亦有面諭,意謂其間,已有措劃,尙不知委本道及三南諸道,可謂太泛忽,故宰臣李彝章監賑之績,至今最稱善,而其政,最先於搜集商舶一事,首尾陸續,爭先販貿,上不煩公家之勞,民亦不知爲饑歲云爾。今似後時,亦猶可及,自廟堂,一邊飭諭繡衣處,一邊行會本道及三南諸道,凡係入北之船,無得執留如是,萬一操縱,不卽回泊,本道伯,卽爲據實狀聞事,一體申飭,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,來初七日,朝參日次矣,敢稟。傳曰,停。
李洪載啓曰,輪對官來待矣,敢啓。傳曰,後日次來待。
傳于李亨元曰,出宮門路,以月覲門內爲之。
傳于李洪載曰,侍衛軍兵毛具。
傳于李時秀曰,左副承旨入侍。
傳于李洪載曰,右承旨入侍。
執義朴長卨啓曰,臣姿本庸愚,識又淺短,本不合於淸朝耳目之任,而過蒙洪造,屢叨言責,前後尸素,居常愧懼。今於見職,歷日虛縻,義重懲討,不容泯默,略控憂憤,仰瀆崇聽,尾附數語,以備察納,而智未周物,辭不達意,及承批旨,辭敎截嚴,誨責備至,臣滿心慙恧,無地自容。第其別族事,臣雖不拈出其姓名二字,以其偉族之前後章奏中,輔果之,證觀之,事旣彰露,人皆嗤點,而以大義則親可以滅,以近出而族不可別,故臣果以傷風敎羞朝廷等語,有所仰達,而至於論銓官之重擬朴柱遇事,實緣物論之齊駭,竊附官師之相規而已。初豈有彼此之別,而獨不爲之言乎?自顧臣身,比若虛舟,不足有無於當世,本無愛惡於其間,而愚衷所發,粗效一言,不惟不賜允兪,乃反嚴批,致勤責敎。此莫非臣之誠意淺薄,言議拙訥,不能見孚於君父之致,以此情踪,其何敢一刻晏然於臺次乎?昨緣日暮,今始來避,所失尤大,請命遞斥臣職。答曰,避辭之罄說未罄之蘊,雖曰古例卽然,今之臺閣,豈若古之臺閣乎?非挾雜則黨私也,風裁則不及古人,口氣則乃欲效倣,可乎?責敎之下,但當引罪,豈敢曰,如此如彼乎?
李洪載啓曰,漢城府判尹徐有防,左尹南玄老,右尹徐鼎修,庶尹丁載遠,判官吳晉秀,主簿朴宗敬·兪漢輔,依下敎來待矣。傳曰,入侍。
傳于李洪載曰,發遣吏郞諸執事,淸齋與否,摘奸以來。
李亨元,以兵曹言啓曰,卽者副司果韓宗纘,着帽帶,自金虎門入來,擊進善門傳漏皷。凡擊申聞皷之例,自敦化西挾門入來,擊申聞皷,然後令攸司稟處事草記,而今此韓宗纘,則雖帶軍銜,不由敦化西挾門,自金虎門入來,肆然擊傳漏皷,究其所爲,萬萬驚駭。本事依例勿施,而其罪狀,令該府,拿問嚴處,所帶下隷,則身佩章標,故問之,乃是借得本曹佐郞李福潤色丘也。福潤,方帶禁喧之職,而借隷於人,有此率入擊皷之境,後弊所關,不可仍置,亦令該府,拿問處之,何如?傳曰,此與攔入有異,亦與向來具彝錫事有異,而皷非當撾之皷,門非當入之門,此一款,有違設皷時定式之受敎,請罪事依施。至於借隷一事,此非擊皷時所借,卽呈疏時所借,郞官何以知韓宗纘心內事乎?請拿似過矣,爲先從重推考,可也。
李亨元啓曰,卽者副司果韓宗纘,入來政院,謂以訟冤,投呈一疏,故卽爲退斥矣。出去之路,忽打進善門內傳漏皷,事未前聞,極爲驚駭。兵曹常時不能檢察,致有此違例擊皷之擧,後弊所關,不可無飭,當該入直堂郞,從重推考。至於宗纘,雖是時帶軍銜,敢自擅入闕中,肆然擊皷之狀,萬萬駭痛,所當重勘,而本院請推之外,無他可施之罰,何以爲之?敢稟。傳曰,此豈違例乎?政院之啓辭,可謂違例,閑散白徒,鄕谷小民之鳴冤者,皆許擊皷,閽禁雖嚴,豈可禁止?況旣過皷在之傍,擊之固無怪,然皷非當撾之皷,此爲不可恕之端,因兵曹草記請罪,已下批矣。
以韓宗纘囚單子,傳于李洪載曰,付過放送。
李洪載,以弘文館言啓曰,新除授校理徐美修,時在京畿抱川地,經筵入番事緊,請斯速乘馹上來事,下諭。傳曰,依啓。
李洪載,以弘文館言啓曰,本館上番闕直,事甚未安,新除授副校理林道浩,副修撰鄭東觀,竝卽牌招,以爲推移入直之地,何如?傳曰,允。
李洪載,以弘文館言啓曰,本館上番闕直,事甚未安,修撰申大尹·閔昌爀,竝卽牌招,以爲推移姑陞入直之地,何如?傳曰,允。
李亨元,以御營廳言啓曰,來十一月初一日景慕宮展拜時,依兵曹節目,集春營入直軍五十名,領軍把摠金峻岳,入直哨官河龍珠,領赴于訓鍊都監都領陣。東營入直軍三十名除出,入直把摠李商五,哨官陳澤文率領,宮大門外把守,而竝待標信出用。解嚴後,還入直間,集春營哨官鄭行儉,率該哨標下軍七名代直,東營哨官李昌謙,代直之意,敢啓。傳曰,知道。
李洪載,以刑曹言啓曰,因平安道龍岡居金思訥擊錚原情,其七代祖景瑞旌褒事,依判下,今八月十九日,行査本道,而今已過限,尙不封啓。當該道臣,爲先推考,何如?傳曰,允。
李洪載,以刑曹言啓曰,小宦內官金得九,所爲駭悖,遠地充軍事,命下矣。依下敎,罪人金得九,慶尙道昆陽郡遠地充軍,卽爲押送之意,敢啓。傳曰,知道。
李洪載,以刑曹言啓曰,因領議政金致仁所啓,林沔浩兄弟之流配太重,以徒年改錄,中道磨鍊事,命下矣。林沔浩,原春道洪川縣,林漢浩,黃海道延安府,改定配所,竝卽押送之意,分付各該道臣,何如?傳曰,允。
李洪載,以義禁府言啓曰,扶安縣監李羽晉,卽其地定配,當日押送事,承傳啓下矣。李羽晉,全羅道扶安縣,卽其地定配,而以承傳內辭意,具罪目,依例發遣府羅將,當日押送之意,敢啓。傳曰,分揀,仍令所到處,依前下敎,使之星火還宮事,嚴飭,可也。
李洪載,以義禁府言啓曰,黃海道文化縣延陽驛徒三年定配罪人林淳浩,卽其配所地方,以勿限年改錄事,擧條啓下矣。林淳浩徒流案中,以勿限年定配改錄事,分付該道道臣之意,敢啓。傳曰,知道。
行左承旨李時秀疏曰,伏以天休滋至,慶運方新,凡在臣民,益切忭祝。臣於千萬夢外,忽伏承亞尹寵擢,旋又有喉司仍任之命,臣始焉惝惑,繼以震懼,誠莫知置躬之所,聖明御世,綜核名實,冗司庶僚,罔不愼擇。況此貳卿之班,乃是命德之器,地望旣別,責任寢重,一或匪人,國體爲輕。如臣者才識疏闇,志氣荏弱,以年則纔及强仕,以望則不踰下品,碌碌浮沈,尺寸無稱。試以百執事之末,尙難堪任,況可以遽承重擔乎?置之下大夫之列,猶懼驟躐,況可以更進一步乎?噫,以臣無似,厚蒙鴻造,隨事而詔導,有罪而庇覆,隆恩異渥,若偏臣身,而邇來十年之間,遍踢淸華,濫躋緋玉,一差除一陞遷,皆出造化之典成。臣感激銘鏤,身不自有,惟以殫竭奔走,推君所命,爲涓埃報答之圖。前後踐歷,罔非僥冒,而有除輒膺,未嘗辭巽。今玆加望之命,實出特授之恩,深夜除旨,榮動鄰里,苟使臣,有一分可堪之才,則顧何敢備例飾讓於殿下之前,而蚊不可負山也,鶴不可乘軒也。恩數不可以太濫也,名器不可以太褻也。仰懼聖簡之玷辱,俯念物議之駭笑,雖欲承膺,末由也已。且臣家世受恩,門戶太盛,居常懍惕,如集于木,臣若又不量己分,徒恃寵靈,節次冥升,晏若固有,則招損之懼,過福之憂,奚但負乘之愧而已哉?動駕時値,陪班義重,章皇一肅,雖非獲已,因仍冒受,能無其望,今始略披肝血,仰瀆聰聽。伏乞聖上,天地父母,特垂體下之仁,曲察由中之懇,將臣新授資級,亟許收止,以重公器,以安私分,不勝大願。答曰,省疏具悉。卿其勿辭行公。
右尹徐鼎修疏曰,伏以臣於昨日,忽伏蒙亞尹加望之命,繼以有前望特點之恩,臣半夜祗承,惝怳懍惕,誠不知措躬之所也。臣本譾劣,左右無當,而幸際聖明,內外兜攬,涓埃之報,久而逾蔑,造化之私,去益偏被。年未强仕,已躋下大夫之列,而亦且承乏苟充於銓佐之末矣。寒門之榮已極,過福之憂彌深,況可以更進一步,有若歷試旣編,績庸俱著者然乎?銓地之以久次推遷,非爲其官之淸且顯也,卽取其人之才以賢也。乃以如臣僥占之類,便作循例推排之階,則朝廷命德之器,只將觀其所經所歷之職之如何,不須問公議物情之叶不叶也。聖朝官方,寧有是也?殿下於臣,父母也,父母之前,豈容一辭之備例飾讓,而臣之所大懼者,非獨爲一身地也。誠恐貽累於愼簡則哲之明,而其流之弊,必使庸品凡夫,皆有倖望之心也,豈細故也哉?義重陪駕,雖不得不冒沒一肅,因仍承膺,決非私分之所宜出,玆敢不避瀆撓,略暴情實。伏乞聖明,收還臣升擢之命,以重公器,俾保微諒,千萬幸甚。答曰,省疏具悉。卿其勿辭行公。
戊申十一月初一日辰時,上詣景慕宮。展拜入侍時,兼都承旨沈豐之,行左承旨李時秀,右承旨李亨元,左副承旨李祖承,右副承旨尹行元,同副承旨李洪載,記事官金孝建,假注書趙台榮,記事官李相璜·金祖淳,一提學金鍾秀,檢校直提學李秉模·徐有防,檢校直閣金載瓚·徐鼎修·鄭東浚,待敎尹行任,以次隨駕。上具翼善冠·衮龍袍,乘輿出靑陽門,由月覲門,入逌覲門,詣齋殿外,降輿入齋殿。少頃,出東挾門,就板位,行再拜禮,詣宮內奉審訖。還御齋殿,命本宮都提調洪樂性進前。樂性進伏奏曰,早朝勞動,聖體,若何?上曰,一樣矣。樂性曰,本宮員役及凝鑾橋居民,則劃給關西木五十同,以爲生活之地,而獨此宮底十戶民之尙未蒙均施之澤者,蓋緣渠等所願得者,率多有弊者,且是已作他民産業者,故不敢仰請,至今遷就矣。若以海西監營會錄木二十同,兵營會錄木十同,依凝鑾橋民人輩例,劃給十戶民,以爲資生之道,則似無掣礙之端,均被一視之惠,故敢此,仰達矣。上曰,令該曹,稟處,可也。出擧條上曰,有司堂上入侍。出駕前下敎上曰,漢城府堂上,率郞廳入侍。孝建承命,與有司堂上徐有隣,左尹南玄老,郞廳吳晉秀·丁載遠·兪漢輔·朴宗敬,偕入進前。上敎晉秀等曰,民戶,幾何摘奸乎?晉秀等曰,摘奸纔爲數日,故未及周覽,而姑難知其虛實矣。命書傳敎曰,木綿發賣之擧,非不知無於前,而無於前之擧,亦非不知十分難愼。然其均沾遍及之方,抄戶勝於給廛,博詢僉議,以此歸一。昨日召見京兆堂郞,各部官,申諭而面飭,俾令有均遍之效,而聞其筵退後擧行,部官之未能諦悉,可以推知。今番木發賣,異於年前米發賣,米則只抄殘獨饑困不聊生之類,而木則雖於實戶之中,人口多資産乏,而不得備冬衣者,必有之,似此處,倍給無妨。漏戶挾戶新入無籍,而不入於當抄秩者,亦必有之,似此處,竝給無妨。外此應抄家戶,若或有易辦置不願買者,亦不必勒令受去。要之今番抄戶,比之已前各年賣米,須必務從闊廣,然後可以責實效,可以示本意,更以此意,申飭各部,以錢荒之弊,次對時,亦有詢問散貸一款,因廟議之據法防啓,雖不下敎,今若爲此賣木,收置價錢,則錢之荒爲弊,反甚於木之貴,是何異於以弊救弊乎?況錢旣出自民間,更散民間,有何不可?木發賣所收錢,特令有司之臣,待收捧,仍卽散貸,實合兩便之擧,以此分付。發賣時減價事,亦有筵敎,而宜令民間,知此措備,比詳定價本,減於半事,亦爲分付,仍令京兆,曉諭民間。命有隣等退出。亨元曰,兵批開政,成命已下,今至經宿,尙不擧行,事體所在,誠甚未安,兵曹判書李文源,推考,何如?上曰,旣已承膺政牌,違牌勿施,仍以前牌,申飭開政,可也。出擧條上出西挾門,乘輿出日瞻門,入弘化門,由建陽門,入協陽門還內。諸臣退出。
戊申十一月初一日初更,上御重熙堂。右承旨入侍時,右承旨李亨元,假注書趙台榮,記事官李相璜·金祖淳,以次進伏訖。上曰,明日傳香,右承旨爲之,仍爲奉審以來,可也。上曰,明日戶判,待下敎入來事,分付。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李洪載曰,傳香承旨,馳詣景慕宮,奉審摘奸以來。
李洪載啓曰,執義朴長卨旣未承退待之命,而徑先出去,固已未安。出去之時,又不喝導,事體所在,不可無警,推考,何如?傳曰,允。
傳于李亨元曰,左副承旨入侍。
傳于李亨元曰,左承旨入侍。
以李顯福囚單子,傳于李洪載曰,保放。
李亨元,以戶曹言啓曰,內需司及壽進宮所屬,各寺刹免稅結收捧時,有無弊別單書入草記批旨內,諸寺免稅結數,比元案減數處,詳査釐正,收捧有弊處,往復矯弊。諸寺免稅結來歷文迹,詳錄報來後,與成冊草記入啓事,命下矣。各道寺刹來歷成冊,今纔齊到,故竝爲捧入,而其中杆城乾鳳寺,醴泉大谷寺,順天仙巖寺等,諸般僧弊,旣因特敎,竝皆釐正,今無可論,而至於免稅結加減者之査實釐正,收捧時有弊者之從便矯救處,修正入錄於別單中,而淮陽圓通寺免稅,雖非元案所載,旣自該道成冊報來,故一體捧入之意,敢啓。傳曰,知道。依前單施行。
李洪載,以戶曹言啓曰,依下敎,本曹所管各貢契,今十一月十二月等及來己酉正月等,合三等貢價中,錢邊二萬四千七百五十五兩,引等上下之意,敢啓。傳曰,知道。
李洪載,以宣惠廳言啓曰,依下敎,本廳所管各貢契,今十一月十二月受及來己酉正月受,合三等貢價中,錢邊八萬七千九百六十五兩零,引等上下之意,敢啓。傳曰,知道。
戊申十一月初二日午時,上御重熙堂。左副承旨入侍時,左副承旨李祖承,假注書趙台榮,記事官尹行任·金祖淳,檢校直閣鄭東浚,以次進伏訖。上曰,昨日詣臺臺臣,不承留門待罪之批,任自出去,而政院無一言警咳,是何故也?其委折,問于政院以來。賤臣承命出,回奏曰,臺諫出去時,不爲喝導,故政院初未知得,纔爲察飭云矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,下直守令留待。
傳于李時秀曰,同副承旨入侍。
傳于李時秀曰,右承旨,與下直守令入侍。
傳于李洪載曰,坐直承旨,與問議備堂,入侍。
傳于李洪載曰,向因金判府筵奏,外方狀啓跋辭衍語,纔有申飭,而備局文書亦然,十行百行,無非題外皮膜,夷考歸趣,則都沒着落,意似在於鋪張纖悉,而眩晦反益甚焉。日前見北道弊瘼回啓,尤極矣。欲爲申飭,而因還給未果,當該有司堂上,從重推考,此後無論啓目回啓草記回啓及關辭,更以不緊敷衍說話,製出如一篇文字然者,一切嚴飭各司,亦爲載之政院故事,以爲捧入時退却之地。
李亨元,以兵曹言啓曰,同知中樞府事許潝,僉知中樞府事申晥·李紳·權淳,俱以身病猝劇,勢難供職,呈狀乞遞。西樞雖是閑局,不可一向虛帶,竝今姑改差,何如?傳曰,允。
司諫沈埉疏曰,伏以臣才庸識淺,百不猶人,而屢叨臺地,輒生瘡疣,向者譴削之典,非罪伊榮,杜門訟愆,以圖息補之計,而薇垣新除,忽下於夢想之外,署經有命,義分是怵,冒沒出肅,廉隅掃地。噫,正色立陛,抗論時政者,固是諫官之責,而如臣蔑效之迹,又復苟充,臣身羞恥,固不足恤,而其於辱淸朝汚臺閣,儻如何哉?伏願先削臣職名,仍令選部,勿復檢擬,以重言責焉。臣旣不以言官自居,則顧何敢開口妄論,而竊有區區所懷,略陳目下之弊,惟聖明裁擇焉。噫,國之治亂,專係於人才之得失,而本朝用人,別無他岐,只有科擧一路,祖宗朝設施培養,非不盡善,而到今人心不古,巧僞百出,法愈密而弊愈甚,國體徒損,士習益壞。先儒所謂科目,非所以取士,乃所以壞人心術者,不幸近之矣。顧今矯救之道,若不大加更張,則將至莫可收拾之境,古之鄕貢之法,里選之制,猝難行之於今,略倣其規,則紛竸循私之弊,庶可止矣。爲擧業者,雖非箇箇通才,而各有一技,隨其技而取之,則自無虛實之相蒙。今也則不然,無文而濫入,隨衆而觀光,以至於入門雖多,呈券未半,蹂躪之患,亦未必不由於此。如當大比之科,則內而京師,外而八路,精抄實才,修正冊子,京師則自四學,轉報於太學,八路則自本官,轉報於監營。自禮部,收聚京外擧子,考其冊子,使之許赴會試後,仍設面試,如有不文而猥忝者,內而四學太學,外而該邑該營,嚴加重勘,則士子有讀書之實效,座主無濫擧之謬弊。伏願特垂澄省,令廟堂,爛加商確,以爲永遵之道,則鄕貢里選之制,不必專美於古,而亦可復行於今矣。雖泮庠言之,隆寒盛暑,不設課試,旣有定式,而近來,則必於歲末而設行,事違一定之規,士失三餘之業。弱者不免於生病,病者或至於難醫,此豈非大加軫念處耶?更令申飭,期於未寒前畢試焉。至於童蒙敎官,朝家設施,意在養正,而近來禮部解弛,便作冗散,無實甚矣。臣謂四敎官,分屬四學,與本學訓導,分番遞直,常時則訓導敎誨學生,敎官聚會童蒙,訓迪授業,敎授學製時,亦令敎官,講製童蒙,分等施賞,則必有實效矣。殿下臨御以來,凡文武蔭仕之濡滯沈屈者,隨時變制,曲施疏通者,不止一再,而近年以來,蔭路頗廣,仕滿而未試守宰者,殆過半百,白首殘蔭,積仕多年,不試一邑,是豈臣朝家甄用之意哉?且銓家,惟循顔私,不問才能,故侉毗者,筮仕未久,圖占腴邑,恬雅者,詞訟屢載,不得一擬,政注之乖當,生民之受困,未必不由於是。另飭選部,初倅未疏通前,勿許牽復守宰,凡州牧以下,皆令遞陞作窠,量其久近,審其能否,循次差遣,俾免積薪遺才之歎也。且以都雇事言之,貿賤賣貴,取息要利,專出於富漢之手,操縱之,舞弄之,恣意定價,價出都雇,百物踊貴,職由於此,貧戶殘民,何以聊生耶?前後言者,非不多矣,廟堂之議,亦欲必罷而不罷者,此無他。富漢輩,百計圖囑,自成一套,迄于今民受其害,寧不痛歎?臣願亟令有司之臣,嚴立科條,革罷都雇,俾有實惠焉。近聞各軍門貿米公文,下去外邑之後,私相賣買,一切禁斷,甚至於持錢入場市,未免空手而歸。亦以京貢米言之,該廳,以錢折給穀留庫中,故米價常踊,豐凶別無異同,雖當平歲,民安得一飽哉?請令備局,行會各道,俾無外邑禁買之患,仍除貢米代給之弊,以爲小民一分之益焉。省疏具悉。其中不無一二可以申飭者,令廟堂,回啓稟處。爾其勿辭察職。
校理沈興永疏曰,伏以,臣才本疏迂,質又庸愚,瀛館極選,固知其萬萬非據,何敢爲晏然兜攬之計,而始緣感激恩造,間亦怵畏義分,玆不免黽勉周行,放倒廉隅,是豈私義之所敢出也?況其幼而失學,壯而荒嬉,遂因十載蔭路,工業蔑如,凡在文字,全所昧昧,非但自知者明,抑亦同朝之所知,而近於兩次召對,猥以倥倥,濫廁講討之列,而句讀之全不成樣,音義之太涉未瑩,自有講官以來,豈有如臣者乎?醜拙畢露,其所自取,而實莫逃於淵鑑之下矣。然而尙靳威罰,曲加涵貸,牖昏發蒙,殆若慈父之迷子,而赬面惶汗,自分法筵之累蹤,安敢以偏荷優異之渥,而徒懷幸免之私,重犯孤聖恩,而損講體之科也?臣於此,滿心惶愧,求死不得,則一步金華,便成鐵限,玆敢忙陳短章,徑出禁扃。伏乞聖慈,察臣之無用,許臣之至懇,亟降明命,以治臣擅離之罪,仍命選部,勿復檢擬於館銜,以肅朝綱,以重官方,千萬幸甚。省疏具悉。爾其勿辭察職。
戊申十一月初三日辰時,上御誠正閣。右承旨與下直守令入侍時,右承旨李亨元,假注書趙台榮,記事官李相璜·金祖淳,原州判官李太源,以次進伏訖。上曰,守令進奏職姓名。太源仰奏訖。上曰,臨坡年事,何如?綿農,亦何如?太源曰,秋農旣不如初料,木綿可謂大無矣。上曰,大同木一疋,價至幾何耶?太源曰,一疋價殆過三兩,故民情擧切遑遑,及承代錢之命,俱爲歡祝,不勝萬幸云矣。命亨元宣諭訖。命退,諸臣以次退出。
戊申十一月初三日巳時,上御重熙堂。左副承旨入侍時,左副承旨李祖承,記事官金孝建·李相璜·金祖淳,以次進伏訖。上曰,戶判入侍。賤臣承命出,與戶曹判書徐有隣,偕入進伏。上曰,關西木,先爲上來者,何如?有隣曰,尺短太甚,或至數十尺,或至十餘尺,太不成說矣。上曰,尺短者,使之連尺,準一匹尺數後,始可分給矣。命退,諸臣以次退出。
戊申十一月初三日未時,上御誠正閣。同副承旨入侍時,同副承旨李洪載,假注書趙台榮,記事官李相璜·金祖淳,以次進伏訖。上曰,問議有司堂上入侍。賤臣承命出,與戶曹判書徐有隣,偕入進伏。上曰,左承旨入侍。出榻敎賤臣承命出傳,左承旨李時秀進伏。有隣曰,臣以關西木價本,酌定數爻,受置分給衙門,發賣後,散貸處所,還捧後,區處便否,依下敎就議于領相,則以爲關西木品,雖曰低下,當此木綿極踊貴之時,詳定價折半減給,恐不免太歇,雖以一兩五錢許賣,惠於民大矣,而一兩一疋,旣出特恩,又經榜示,今不敢更事煩聒。受置分給衙門,關西庫儲,素補外度支,戶曹與京兆,相爲隣比,招集民人,事甚便好,受置分給等節,令度支擧行。散貸一款,已於日前,略陳愚見,而取考有司堂上所抄出各衙門錢儲所錄,則訓局及守摠兩營,本自零星,兵曹及禁·御兩營,有略干留儲,而軍兵不虞之備,不可不念。內司則時遺在爲三千餘兩,歲前應下,亦在此中,不可但以些略言。補民庫,略有留儲,而係是聖上特捐內帑,爲備水旱之資,則容易遷動,尤非可論。設令有裕軍門,給債自有先朝之飭敎,通融散貸,尤係非常之特恩,俱不可輕議,況各處蓄儲,如是不敷者乎?且貢人,則旣有十一萬兩貢價,例下,自可救弊,而貢市一般市民,獨漏,今此木價錢,毋論多少,隨其所捧,散給六矣廛爲好。此旣與度支之請得取用有異,移補經費,亦近無名,散貸市廛,限周年還捧後,付之有司,就三南京畿中,年豐穀少處,依詳定貿米,以爲度支不時之需,恐合事宜云,故敢此,仰達矣。上曰,依爲之。出擧條有隣曰,臣以鑄所始役遲速,畢鑄後,自戶曹每年限幾萬兩,以弓角契生銅,鑄取當否,先鑄新錢,先爲行用與否,依下敎就議于領相,則以爲鑄役之尙未更設,由於倭銅之不足,而卽聞一萬四千餘斤,纔已出來於萊府,信蔘停止之後,蔘路稍裕,被執差勝云。已出來者,速令運致,未出來者,鱗次飭貿,則庶幾次第入用,且三四十萬兩工役,多則至三朔,少不下二朔餘,歲前收殺,實無其路云。先令鑄所,趁歲前限一朔設鑄,開春後,更始,二月望念間,期於撤鑄,而四十萬兩盡鑄,則固好矣。如其不然,餘數,付之戶曹,而戶曹,本有鑄錢所名色,每年限五六萬兩,竝與弓角契生銅,而開鑄,另擇本色郞廳,使之監董,歲以爲常,則經費不無補益,泉貨亦足流行。至於先鑄新錢行用事,字標旣改,則若無所拘,而終不如一齊行用,鑄所須悉此意,抄出各衙門所在新舊錢多寡,如可以舊錢,推移取用,則姑待畢鑄,一齊行用。如不相當,終致掣礙,則明春開鑄時爲始,先爲行用,亦無不可。竝以此分付鑄所,似合事宜云,故敢此,仰達矣。上曰,依爲之。出擧條命書傳敎曰,發賣後散貸一款,纔有下敎,而都民則發賣後,必有一分派及之效,貢人則十餘萬兩引等,猶可爲解渴。至於市民發賣,旣不擔當,抄戶大未免見漏,均是民也,得無斑駁乎?今日遣備堂,問于領相,所見別無異同,今番發賣所收錢,散貸以市民處分給之意,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏采啓曰,再明日文禧廟仲朔祭,親祭祭文,毓祥宮酌獻禮祭文,當爲製進,藝文提學吳載純,卽爲牌招,何如?傳曰,允。
傳于李時秀曰,軍士房承旨入侍。
傳于李時秀曰,左副承旨入侍。
吏曹堂上前望單子入之,參判朴祐源,參議李洪載,落點。
李亨元啓曰,吏曹假郞廳來言,承旨有闕,政事取稟。傳曰,前望單子入之,待下批,牌招察任。
承旨前望單子入之,李敏采落點。
以隨駕假承旨望筒,傳于李敏采曰,假銜豈有年限?戶曹參議李敏輔,假承旨差下。
李敏采啓曰,近來守令下直時,別監中禁輩,食物求覓,轉成弊習。甚至有遮擁挽執之擧,固已可駭,而卽聞原州判官李太源下直時,有一別監,與院隷符同,僞着該倅手署,成出行下云。事未前聞,誠極痛駭,院隷,已自本院,各別嚴治,而當該別監,亦不可不懲治,卽爲問名,出付該曹,從重勘罪,何如?傳曰,前後以掖隷事,申飭何如,而所犯又如此,可謂無奈。大抵名以掖隷者,近來以飭禁之嚴截,除汰之頻數,而不得行胸臆之故,便作化外之氓,可謂誠非細故。日前有肅拜事,昨日有掌務官事,今日又有此擧,今之掖隷,無異於古之保民,自設置前,刑曹漢城府吏隷,奸僞百出,甘爲盜賊之事,寧不痛駭乎?事旣現發,不可不嚴治,出付攸司,照律各別重治,以懲日後。肅拜事,大關後弊,掌務官事,渠輩亦人,必知從前凶宦輩,符同醫官,蹊逕通路外朝之舊習,則所謂掌務官,雖以聽瑩,有所來問之事,豈敢更言於中官乎?此等處,一或放過,非生道殺人之意,該別監白聖奎·李禧謙,竝令該曹,杖一百收贖,今日內發配,當該司謁,亦令攸司,決杖收贖放送。
以禁府都囚徒,傳于李亨元曰,李迪爲先遠地定配,以爲待用刑究覈之地,鄭觀采·金載久·閔百準·曺允精,考律勘放,李敬一削職放送,崔重敎似與自渠意創犯有異,査啓旣不得脫空,罷職放送,李顯福,如非首犯,以次律勘放。
以咸鏡監司狀啓,道內各邑遺棄兒等,給料數爻開錄事,傳于李亨元曰,字恤之政,在常年猶不可放過,況今年本道年事乎?典則刊頒,曾未數年,諸道擧行,多不若初,此已萬萬可駭。至於本道,尤宜場念,令廟堂,嚴飭道伯及御史處,俾爲誠心搜得,着意接濟。況典則事目中,行乞兒,以十歲爲限,只於荒年,限麥秋留養事,已爲定式,觀此狀辭,只言遺棄,不言行乞,何也?此意,一體申飭行會。
李時秀,以禮曹言啓曰,今十一月初六日,毓祥宮酌獻禮親行時,自上當有散致齋之禮,而正日只隔二日,散齋則勢未及依例磨鍊,殿下,自今日,散齋一日於別殿,致齋一日於齋殿。凡散齋,有司不啓刑殺文書,致齋惟啓享事,諸享官及近侍之官應從升者,竝散齋一日於正寖,致齋一日於本司,陪享百官諸衛之屬,各於本司,淸齋一宿事,知委,何如?傳曰,允。
李祖承,以吏曹言啓曰,今此文禧廟冬享祭親行敎是時,執尊以李尙度塡差,而時無職名,令該曹口傳付軍職,何如?傳曰,允。
李敏采,以吏曹言啓曰,卽接掌藥院牒報,則明日擧動時,協律郞,本院正,例以進參,而正兪漢謨,今已赴燕,宜有變通之道云,正兪漢謨改差,其代,口傳擬入之意,敢啓。傳曰,知道。
吏曹口傳政事,以尹蓍東爲分內醫提調,以成穎爲掌樂正。
李敏采,以承文院官員,以都提調意啓曰,交易咨文,纔已出來矣。回咨,依例撰出,正書安寶後,定禁軍騎撥下送于使行所到處,使之同爲齎去之地,何如?傳曰,允。
李敏采,以兵曹言啓曰,今此慶熙宮經宿時,內外巡邏,一依時御所例擧行之意,分付,何如?傳曰,允。
李敏采,以兵曹言啓曰,卽接訓鍊院牒報,則本院正金燨,以前任价川郡守,去六月都政,除拜本職,而上來之際,重得風病,中路委頓,萬無上京之望云。實病旣如是,過限已至屢月,依法典改差,何如?傳曰,允。
李敏采,以兵曹言啓曰,禁軍春秋都試,本曹及政府,連因有故,不得設行矣。在前如此之時,有仍停都試,代行祿試射之例,今亦依此擧行,何如?傳曰,允。
李敏采,以兵曹言啓曰,景福宮衛將朴昌烈·趙昌簡,俱以老病沈重,時月之內,萬無起動供職之望,呈狀乞遞,輪番之任,不可久曠,竝今姑改差,何如?傳曰,允。
李敏采,以訓鍊都監言啓曰,今十一月初五日,慶熙宮擧動時,依兵曹節目,金虎門軍五十名,弘化門軍五十名,南營馬兵二十五名,廣智營軍二十五名,北營標下軍二十名,各其將官,率領,臨時移直於慶熙宮內外直所,巡邏等節,依例擧行,而金虎門軍五十名中,三十名,挾輦將官,率領侍衛,解嚴後入直。崇義門則永肅門局出身二十二人,依定式除出,局別將率領移直,還宮後,各還本處,而竝待標信擧行。廣智營軍二十五名出用,則宮墻頹落處,巡察及巡邏,無以分排,以新營守直軍,推移行巡之意,敢啓。傳曰,知道。局出身入直,置之,可也。
李敏采,以御營廳言啓曰,今此慶熙宮擧動時,內外入直及巡邏等節,一依時御所例擧行事,自兵曹草記矣。東營入直騎士十五人及鄕軍三十名,集春營入直鄕軍二十五名,竝待標信除出,各該將官,率領分直於東營·北二營宮墻外,巡邏等節,依時御所例擧行之意,敢啓。傳曰,知道。
李敏采,以義禁府言啓曰,時囚罪人李迪,爲先遠地定配,以爲待用刑究覈之地。保放罪人鄭觀采·金載久·閔百準·曺允精等,考律勘放,李敬一削職放送,崔重敎罷職放送,李顯福如非首犯,以次律勘放事,命下矣。李敬一削職放送,崔重敎罷職放送,而李迪慶尙道昆陽郡遠地定配,以傳旨內辭意,具罪目依例發遣府書吏,押送配所,待用刑拿來究覈。李顯福,旣非首犯云,以次律,黃海道松禾縣維安驛,徒三年定配,而以傳旨內辭意,具罪目,依例發遣府書吏,押送配所。鄭觀采,傳旨內,四月間聞黃海兵營,有步品良馴之馬,卽爲發關上來,步品則良馴,而一耳見割,御乘初非可議,而邊用則優如,捨之可惜,仍爲備立。至於割耳事,妄意此馬,鄭觀采亦必貿得於他處,未知割耳之的在觀采之手,又未知的在關文承覽之後,故姑置勿論矣。今則人言旣發,至登於臺章,事體所在,不可不査問嚴處,令該府,拿覈照律重勘。黃海監司李敬倫査啓內,當初割耳,今屬李潤度,而太僕關文到付,在於今年四月二十三日,而適其時馬有蹇病,五月初十日,始爲上送云矣。割耳一款,雖云脫空,厩馬事體,何等嚴重,而關文旣到之後,稱有馬病,不卽上送者,揆以道理,極爲駭然。罪取考律文,則大明律不應爲條有曰,凡不應得爲而爲之,事理重者,杖八十。大典通編推斷條有曰,犯私罪杖八十,奪告身三等,犯枉法受贓外,笞杖竝收贖云矣。鄭觀采杖八十收贖,奪告身三等,放送,閔百準·曺允精·金載久等,傳旨內本廳各樣稅納,所關不輕,國家經用,專靠於此。則固當謹其出入,毋或虧欠,而比年以來,初不隨到隨捧,卽出尺文,留置外庫,經年閱月,一任等牌輩之自歸囊橐,恣意幻弄,其逋負,殆過數萬。今始摘發,尙未準捧,許多歲入之公貨,反歸此輩之私用者,事之驚駭,莫此爲甚,非徒不能禁飭,乃反私自貸用,傳說喧騰,事涉擅弄,照律重勘。罪取考律文,則大明律不應爲條有曰,凡不應得爲而爲之,事理重者,杖八十。私借錢糧條有曰,凡監臨主守,係官錢糧,私自借用者,竝計贓。以監守自盜論,監守自盜贓五貫以上,杖一百,七貫五百文以上,杖六十徒一年,十貫,杖七十徒一年半。名例有曰,二罪俱發,以重者論。大典通編推斷條有曰,犯私罪杖一百以上,決杖,告身盡行追奪。雜令條有曰,王府決杖者,代以金贖云矣。閔百準,貸用錢六十兩,曺允精貸用錢八十兩,金載久貸用錢一百兩云。閔百準從重論杖一百收贖,告身盡行追奪,放送。曺允精,從重論杖六十收贖,告身盡行追奪,忠淸道鎭川縣長楊驛,徒一年定配。金載久,從重論,杖七十收贖,告身盡行追奪,忠淸道新昌縣昌德驛,徒一年半定配,而竝以傳旨內辭意,具罪目,依例發遣府羅將,押送于各其配所,何如?傳曰,允。如有功議,各減一等。
李敏采,以義禁府言啓曰,李顯福黃海道松禾縣維陽驛,徒三年定配。鄭觀采杖八十收贖,奪告身三等。閔百準,杖一百收贖,告身盡行追奪。曺允精,杖六十收贖,告身盡行追奪,忠淸道鎭川縣長楊驛,徒一年定配。金載久,杖七十收贖,告身盡行追奪,忠淸道新昌縣昌德驛,徒一年半定配事,照律草記批旨內,如有功議,各減一等事,命下矣。李顯福祖行儉,揚武原從功臣云,功減一等,徒二年半定配。鄭觀采曾祖纘述,揚武原從功臣云,功減一等,杖七十收贖,奪告身二等。閔百準曾祖維重,保社原從功臣驪陽府院君曾孫云,功議各減一等,杖八十收贖,奪告身三等。曺允精父命敎,揚武原從功臣,永安尉異姓五寸親云,功議各減一等,加杖減,徒杖九十收贖,奪告身四等。金載久高祖弘錫,寧國原從功臣,延興府院君六寸親云,功議各減一等,加杖減,徒杖一百收贖,告身盡行追奪之意,敢啓。傳曰,知道。
副司直鄭昌順疏曰,伏以臣向叨銓地,怵迫嚴命,微諒莫守,尤悔日積,世路難平,嘖言時聞,憂在僨轅,懼甚集木。果因臺通一事,遂致人言三至,罪著昏謬,罰止遞免,雖荷庇覆之洪私,益切愧悚之微忱。伊時事狀,已悉問啓之辭,無容架疊,重煩崇高之聽,而銓家通擬之規,雖重三銓,可否停當之議,專在長僚,則凡有咎責,臣實爲首,而今使參聞之末僚,獨被郵罰,乃以主事之首席,倖逭重勘,在古人罪則歸己之義,不但有愧,以朝家政懋綜核之道,亦恐有乖。臣方跧伏私次,恭俟嚴譴,又以朴柱遇之臺望,重速憲臣之論斥,而考諸政案,初無刊拔之事,則自是舊望,何謂重通?聞其鳴冤,本無醜正之論,則聖世錮人,何故及嗣?自有公眼,不必多辨,最是亞堂自明之疏,實多私心滋惑之端,而此皆如臣無似,猥玷長席,聲望無素,忱信未孚,不能調劑酸醎之致。臣固自訟,何暇尤人?一則臣罪,二則臣罪,罪之不加,爵之反縻,日昨宿衛之除,乃在訟愆之際,廟所親祭,鑾蹕將戒,陪扈義重,駿奔誠切,而情蹤轉蹙,進身無路,伏地兢惶,尤增罪死。伏乞聖明,亟勘臣前後辜犯,以謝衆怒,仍削臣兼管諸任,以靖私義。答曰,省疏具悉。卿其勿辭行公。
京畿監司趙鼎鎭疏曰,伏以仲冬之月,文禧廟享禮親行有命,聖情疚傷,益復何堪?寒宵勞動,必將有損,跡阻陪班,下懷徒切。臣得伏見執義朴長卨疏本及避辭,以臣向來一疏,聲罪峻嚴,責臣言之不早,謂臣心之有怵,律以傷風,斥以貽羞,何其言之不諒人也?念臣爲人至闇,見事不明,未先知幾,晩始有言,此臣前疏所以引古人而自訟者也。以此罪臣,臣所不辭,大論方張之時,職在言責,不容不言,臣則斷以公義,信心直行,事非常有,跡涉唐突,人言之來,何足爲異,而若其怵畏禍福,計較利害,非臣之情也。噫,臣以狼狽之蹤,荷剪拂之私,銓望則旣拔而還復,藩任則匪材而濫授,殫竭奔走,雖非盡分,淟涊盤礴,殆若饕榮,儻來臺評,亦云晩矣,而身居宣風之地,罪著傷風之目,辜負恩造,玷累治化,撫躬慙悼,生不如死。臣方引義廢衙,祗俟譴何,抗顔居藩,非所可論,公務抛却,今爲屢日,重任瘝曠,又添一罪,玆不得不冒具文字,略暴危懇。伏乞聖慈,天地父母,哀臣憐臣,先將藩職,亟行鐫改,仍命刊臣朝籍,勘臣辜犯,以謝臺議,以敦治敎,千萬泣祝,臣無任瀝血祈懇之至。以京畿監司趙鼎鎭上疏,傳于李祖承曰,事勢情地,人孰不恕之?未卽先發,由於趦趄,入臺後言,亦由畏愼,此人此擧,寧有雌黃乎?人言之近於吹覓,已深斥之,況別無指名之指的者乎?到今更事引義,至於廢衙,揆以道理,事體萬萬未安。此上疏還下送,此後更以引義二字煩徹,當別樣重勘。以此嚴飭。上疏捧納承旨推考。
戊申十一月初四日辰時,上御重熙堂。軍士房承旨入侍時,右承旨李亨元,假注書趙台榮,記事官李相璜·金祖淳,以次進伏訖。上,以香室初六日文禧廟仲朔祭,傳香單子,命書傳敎曰,再明日毓祥宮酌獻禮,依前年例爲之,明日,當詣慶熙宮,親行仲朔祭,以此,分付。百官行禮置之,隨駕則六曹堂郞各一員爲之。又命書傳敎曰,明日動駕時,別雲劍外侍衛,皆以入直爲之,雲寶劍置之。以西營東營軍爲先後廂,訓將都領禁軍,此闕入直五十人,先詣直所事,分付。挾輦軍,以金虎門軍三十名爲之事,分付。日寒若此,出番軍切勿出用,慶熙宮入直,以此闕內外營軍,折半除出,臨時移直事,亦爲分付。又命書傳敎曰,明日動駕時,槍劍軍置之。上曰,局別將扈衛軍官等,亦勿隨駕事,分付。命退,承史以次退出。
戊申十一月初四日午時,上御重熙堂。左副承旨入侍時,左副承旨李祖承,記事官金孝建·尹行任·金祖淳,以次進伏訖。上命書傳敎曰,吏曹參判·參議,前望單子入之。出榻敎上曰,明日動駕,兵曹節目,修正以入事,分付。賤臣承命出傳。上曰,日寒乍劇,明日軍兵之徹夜者,當有呵凍之歎,皆以入直,從最小例磨鍊以入事,分付。又命書傳敎曰,今因言端思之,纔命不祧,新造祠版,寧遠伯奉祀孫李萱父子,因事皆落仕,聞其家貧,不能自存云,豈不矜悶乎?內外之職任,緊歇輕重自異,李萱,聞已節飮,其心可取,光遇則可謂眚,災勅庫所關至嚴,雖難全釋,亦豈無霑祿之道?萱則特爲給牒,軍門將官,卽日作窠擬入,光遇則敍用,令該曹,待窠先卽復職,造版後,尙未致祭,遣禮官當致祭,祭文亦當製下,以此,分付。命退,諸臣以此退出。
戊申十一月初四日未時,上御誠正閣。假承旨入侍時,假承旨李敏輔,假注書趙台榮,記事官李相璜·金祖淳,以次進伏訖。上曰,原州判官,今已下去乎?敏輔曰,今日果發行矣。上曰,承旨容貌,比前差勝矣,寢睡近,果何如?敏輔曰,睡至達宵矣。上曰,近見奉朝賀趙暾乎?敏輔曰,十餘日前果往見,則以爲好在云矣。命退,承史以次退去。
上在慶熙宮。停常參·經筵。
中宮殿,藥房口傳問安。答曰,知道。
大駕詣慶熙宮後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣孝昌廟入齋室後,內閣·政院·玉堂·藥房,朝廷二品以上·六曹堂上口傳問安。答曰,知道。
奠酌禮罷後,內閣·政院·玉堂·藥房口傳問安。答曰,知道。
還慶熙宮後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨夕問安。答曰,知道。
仲朔祭罷後,內閣·政院·玉堂·藥房口傳問安。答曰,知道。
傳于李亨元曰,出宮門路,協陽門爲之。
李時秀啓曰,今日大駕詣慶熙宮後,王大妃殿·惠慶宮,問安,何承旨進去乎?敢稟。傳曰,假承旨李敏輔進去。
李亨元啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
李亨元啓曰,司僕內乘來言,捲窓毛帳,取稟。傳曰,捲三窓。
傳于李亨元曰,待下敎,只入外辦。
傳于李亨元曰,侍衛軍兵,毛具。
李時秀啓曰,今日王大妃殿·惠慶宮,夕問安,何承旨進去乎?敢稟。傳曰,同副承旨進去。
李敏采啓曰,臣以王大妃殿·惠慶宮,夕問安進去下直之意,敢啓。傳曰,知道。
李時秀啓曰,明日王大妃殿·惠慶宮,朝問安,何承旨進去乎?敢稟。傳曰,同副承旨進去。
李亨元啓曰,入直將官軍兵,旣有分半出用之命,則率領將官,亦當以入直中推移率領,而訓鍊都監,以出番將官率領,事關紀律,不可無警,該營大將,從重推考,何如?傳曰,允。
李亨元,以兵曹言啓曰,今此慶熙宮經宿時,興元門北邊宮墻二間許,又一間許,武德門西邊二間許頹圮樹柵處,當爲軍兵把守矣。令各該營入直軍中,隨其字內,量宜定送,嚴加守直之意,分付,何如?傳曰,允。
李亨元,以訓鍊都監言啓曰,今此慶熙宮經宿時,因兵曹草記,武德門西邊宮墻二間許頹圮樹柵處,西營入直軍八名,將校一人率領,嚴加守直,而本處入直軍二十五名內,八名,以把守除出,則宮墻外巡邏,無以分排,以新營守直軍,推移行巡之意,敢啓。傳曰,知道。
李亨元,以御營廳言啓曰,今此慶熙宮經宿時,興元門北邊宮墻二間許,又一間許頹圮樹柵處,令該營入直軍,隨其字內,量宜除出,嚴加守直事,自兵曹草記矣。北二營入直軍八名除出,二間頹圮處五名,一間頹圮處三名,將校二人率領,限還宮間,嚴加守直之意,敢啓。傳曰,知道。
戊申十一月初五日卯時,上詣慶熙宮,擧動入侍時,行左承旨李時秀,右承旨李亨元,左副承旨李祖承,同副承旨李敏采,假承旨鄭東浚·李敏輔,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修,待敎尹行任,以次隨駕。上具翼善冠·衮龍袍,乘輿出協陽門。藥房都提調金熤,提調沈豐之,副提調尹行元,進前奏曰,日寒漸劇,此時動駕,聖體,若何?上曰,一樣矣。卿等,留在本院也,降輿乘轎,出敦化門,詣鐘閣前路。上曰,漢城判尹,率貢市民人進前,如有弊瘼之書來者,使之呈納也。漢城判尹徐有防,進前奏曰,貢人未及齊會,弊瘼亦未有書來云矣。上曰,然則卿率此民人,來待于慶熙宮,可也。駕入興化門,由廣達門,入興泰門,入內,諸臣退出。
戊申十一月初五日辰時,上御興政堂。左副承旨入侍時,左副承旨李祖承,假注書趙台榮,記事官尹行任·金祖淳,以次進伏訖。上命書傳敎曰,昨日過宮禫,今番植木後,亦未臨視,食後當臨孝昌墓,承史時服隨駕,路由敦義門,道路切勿修治,假家亦勿毁撤。此乃仰遵懿昭墓擧動之例,此後,由敦義門墓所擧動時,皆依此爲之。一以遵故事,一以除民弊事,分付漢城府,百官隨駕及祗迎,竝置之,只大臣六曹堂上,各一員隨駕。上曰,侍衛別雲劍外,只入直磨鍊軍兵,以興化門入直軍五十名,爲先後廂,餘竝各留直所,城外屛門把守,置之。出榻敎上曰,判尹如未及來待,右尹入侍事,分付。賤臣承命出,與右尹徐鼎修,偕入進伏。上曰,卿先卽出去,看審道路,路上假家,無或毁撤事,分付。命退,諸臣以次退出。
戊申十一月初五日辰時,上詣孝昌墓擧動入侍時,行左承旨李時秀,右承旨李亨元,左副承旨李祖承,同副承旨李敏采,假承旨鄭東浚·李敏輔,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修,待敎尹行任,以次隨駕。上具戎服,乘輿出廣達門,降輿乘轎,出興化門,由敦義門,詣孝昌墓齋室,降轎,御齋室。少頃,乘輿臨孝昌墓,行奠酌禮如儀。命左議政李性源,行望燎禮。仍詣宜嬪墓,行奠酌禮,還御齋室。命書榻敎曰,今日還宮時,嚴時刻置之,待下敎,只入外辦。又命書榻敎曰,兩墓守僕以下及守護軍,依例施賞。上曰,京畿監司入侍。賤臣承命出,與京畿監司趙鼎鎭,偕入進伏。上曰,卿之一番辭疏,無或爲怪,而至於所引太過矣。鼎鎭曰,終始生成之澤,偏及臣身,無容更達,而旣被傷風敎之目,則何敢晏然於旬宣之任乎?上曰,在卿非同堂之親,有何傷於風敎乎?更勿爲引也。命鼎鎭先退。上曰,還宮後,朝廷問安,勿爲之。出榻敎命書傳敎曰,朝廷問安,旣命停之,今夜行祭時,明日行禮時,只東西班隨駕堂郞,參班事,分付。命書榻敎曰,明日親祭罷後,朝廷問安及經宿問安,竝勿爲之。少頃,乘輿出齋室,降輿乘轎進發,由敦義門,入興化門,入廣達門,還內,諸臣退出。
戊申十一月初五日申時,上御興正堂。左副承旨入侍時,左副承旨李祖承,假注書趙台榮,記事官尹行任·金祖淳,以次進伏訖。上曰,漢城判尹推考。出榻敎上曰,貢市人所懷持來。賤臣承命出持入。命書傳敎曰,今番詢瘼,意專在於爲市民貢人,特第二件事,旣聞之後,豈可循例回啓乎?大抵綿荒錢荒,爲都民切痼之瘼,木綿則予之本意,必欲減價給廛,要令派及,而廟議不一,惟一備堂外,皆從抄戶之議。予則曰,給廛亦豈不派及?且如是然後體面正大,若論其奸弊,則抄戶分給,亦無是弊乎?然今則遂事,不必追提,而朝家於市民,設疑則極矣。況貢市人,不入於抄戶中云,貢人已引等,猶可說也,市民之發賣錢散貸,何異鳥足血?此所以爲市民矜悶不已者。且今詢瘼,亦不如願善決,市民等,豈無向隅之歎?以其所呈弊瘼,卽令有司堂上,往問于大臣,入侍稟處。其中立廛所訟事,最合商量,毛衣匠相訟,年前已有處分,而紬廛相訟,不難決也,則該堂之不有該署明決,如是翻案,誠莫曉也。百廛雖不顧藉,此一廛,不可無別般軫念,立之一字,本自有諺,如欲顧名思義,先救本廛之弊,次及他廛,可也。本訟,今日內,爲先決給,廟堂,以復舊富饒之策,還宮後,卽爲草記,稟處。貢物引等,上下,雖有下敎,觀於所籲,特以今三朔內無堂下之需,似有未霑一視之澤,此等之類,宜令戶惠廳,加一等分給事,分付。命退,諸臣以次退出。
戊申十一月初五日初更,上御興泰門。同副承旨,與貢市堂上,漢城判尹入侍時,同副承旨李敏采,記事官金孝建·李相璜·金祖淳,貢市堂上李在簡,漢城判尹徐有防,以次進伏訖。上曰,立廛市民,使之入來聽傳敎。市民等,俯伏殿庭。上命在簡,諭市民等曰,今番關西木,發賣,朝家則欲給廛人,使之定價發賣矣。廟議以爲,抄戶勝於給廛,已爲停當,今雖不可更張,而廛人則因此失利,此已可念,而至於立廛設置,在於百廛之首,諺稱與國家偕立,顧名思義,尤當軫念,而汝等之廛,近甚凋殘中,明紬皁色,又爲失利於毛衣匠云。年前毛物之決給毛匠,係是軍門,故雖決給於毛匠,而因貸關西銀子,以爲生息補用之資矣。今又失造色之利於毛匠,萬萬不成說,此後則造色等物,毛匠輩,若又亂賣,依亂廛例,捉納京兆,則當以法治之,以此知悉。所貸銀子,年限已滿云,限十年加貸,則於汝輩,爲蒙利之道乎?市民等齊聲奏曰,聖念及此,惶感不知仰奏矣。上又命在簡,問市民曰,貸銀之外,又有所益於汝等之事,無以爲難,詳細仰陳,可也。在簡,傳命後還奏曰,市民等,以爲加貸銀子,已蒙罔極之恩德,更無可以仰請之事云矣。命在簡,率市民出去。命退,諸臣以次退出。
戊申十一月初五日初更,上御興政堂。有司堂上入侍時,左副承旨李祖承,假注書趙台榮,記事官尹行任·金祖淳,有司堂上徐有隣,以次進伏訖。有隣曰,今番詢瘼時,市民等所懷,左右相,適在闕中,卽爲問議,入侍稟處,可也事,命下矣。依下敎,就議于左右相,而立廛市民所懷內,矣廛與毛衣匠,相訟一節,辛丑年詢瘼後,自廟堂,以此後則毛物皁色外,緞錦涼揮項造成者,照法嚴處之意嚴飭,故毛匠涼揮項亂賣者,隨現懲治矣。至於今年,毛匠輩,不遵朝令,緞錦涼揮項,恣意亂賣,誠極無據,且瞑幄纓巾,乃矣廛主管買賣者,而綿紬廛潛染黑色瞑幄纓巾,亂賣,故呈于本署,則提調,洞察市弊,黑色瞑幄纓巾之屬,竝不得亂賣之意,嚴飭,而綿紬廛市民,越訴於廟堂,瞑幄外黑紬,則染賣之意許題。今此瞑幄纓巾涼揮項之屬見奪,則渙散之勢,指日可待云,而左相則以爲毛匠輩,旣賣緞錦於本廛,則造成轉賣,恐不必歸之於亂廛,瞑幄纓巾,雖是立廛物種,而綿紬廛,若以綿紬,染黑造賣,瞑幄纓巾,則立廛,亦不宜禁斷云。右相則以爲毛匠所業,只毛物,立廛所管,卽緞錦,毛匠輩,以造成毛揮項之故,仍以濫及於涼揮項,所謂涼揮項,非緞屬不可成者,此豈非奪取立廛之業者乎?立廛稱冤,勢所必然,此後則毛匠,只造毛物,不得賣涼揮項之意,嚴明定式,斷不可已。至於瞑幄纓巾,亦是立廛所管,紬廛之欲爲奪取,在所當禁云矣。上曰,右相言,政合予意,俄於平市提調入侍,已有決給之處分,此事今無可論,而辛丑詢瘼時,關西銀限年貸給,目今蘇救之時,先從此事,闊狹爲好,更令退限十年,可也。有隣曰,帽子廛市民所懷內,各廛買賣物種,一從市案有無,而矣廛物種中,針子一種,東床廛人,符同該吏,刀擦渠廛中貫子之貫字,冒錄矣廛中針子之針字。幻弄之廛人該吏,侤音尙在,而本署提調,以通共發賣之意,筵稟定奪,矣徒等,以本廛與渠通共,寧不冤抑,而事經筵稟,不敢更煩。床廛人,反生榷利之計,紛紜呈訴,有反案之題辭。渠等,稱以亂廛,持椎突入,任情掃蕩,矣徒等,以有市案本廛,反爲無市案,盜賣之類所橫侵。取考市案,竝考文案,先治幻弄之罪,仍禁亂賣之習云,而左相則以爲,帽子廛·床廛,旣以通共買賣,筵稟定奪,則兩廛人之復爲起鬧,必欲都執云者,誠爲可痛,兩治兩存,恐合事宜云。右相則以爲,帽子廛·床廛,以針子一種,互相爭辨,而臣於年前,待罪平市提調也,累閱流來文券,則床廛之次知針子,不知爲幾年。毋論市案之彼此有無,帽子廛之前所不禁者,今乃爭訟,事涉非理,故論理嚴題,決給於十二床廛,使之依前斥賣,今豈有他見乎?上曰,旣載市案,可謂主人,旣不買賣,亦不可謂主人,訟理姑無論,帽廛則凋弊,床廛則稍勝云。左相言,實合蘇救之政,依此決給,可也。有隣曰,簇頭里廛人所懷內,綿紬廛市民,皁色抑賣事,與立廛相訟,而又生非理之心,矣廛皁色,稱以亂廛,不時搜樻,其所閪失,不知其數。且綿紬廛,有紅藍綠白紫的黃色等疋紬,而市案外之物種,恣意濫禁,使殘弱之女人,不能支保云,而左相則以爲簇頭里廛原情,所謂綿紬廛所業,只是紅藍綠白紫的黃色云,而獨不及黑染綿紬者,恐不成事理,而毛衣匠之買緞於立廛,造賣揮項者,旣不可禁,則簇頭里廛之買黑色於綿紬廛,造賣簇頭里者,似當一體許之云。右相,則以爲簇頭里廛所訴,臣不知彼是此非,而綿紬廛物種,旣無黑染之事,則簇頭里廛之不欲失染皁之業,在所當然云矣。上曰,立廛決給之後,如線隨針,自在得決之中矣。有隣曰,綿紬廛市民所懷內,養送之具,或用緞或用紬,或用木布,立廛,以黑緞裁瞑握行賣,矣廛,以黑紬裁瞑握行賣,於理不咈。苟使瞑握緞綿外,無他可爲之物則已,稱家有無,富用緞貧用紬,理所然也,而立廛不知緞紬之異,不計貧富之勢,欲使衆民,皆用緞,而不用紬,專非專利之計乎云,而左相則以爲綿紬廛事,已陳立廛條云。右相則以爲紬廛所訴,只是瞑握一種,而瞑握之爲立廛所管,已陳於立廛原情,論斷之中,不必更煩云。毛衣匠等所懷內,以爲矣等生業,不過毛涼兩色揮項,而立廛市民,欲爲禁斷,其可成說乎?涼揮項所入緞色,渠旣斥賣,而反欲禁其造賣者,專出於兼竝奪利之計,使之更勿橫侵云,而左相則以爲毛衣匠事,已陳於立廛條云。右相則以爲毛匠事,已陳立廛原情論斷之中矣云。月外廛市民所懷內,矣廛,國家嘉禮吉禮髢髮及勅使求請月外,專當進排,而今因加髢之禁斷,屢千金物貨,無可用之地,公私負債,亦至萬餘金之多,特蒙天恩云,而左相,則以爲月外廛所訴,則極涉猥越,加髢雖已永革,小貼髢娘子䯻所用,尙有交易之道,則新令之下,敢此呈訴者,可罪而恐不可聽施云。右相則以爲月外廛失業,非不矜憐,而實無區處之道,情原中天恩生成等語,極爲猥越云,內外魚物廛市民所懷內,矣廛所賴,只是乾鹽魚兩種,而鹽魚船到泊京江,則矣廛,付利卸下,買取轉賣矣。年前因江民之誣訴御史書啓,一依露梁·銅雀例,以錢酌定施行。矣廛,以兩種猶難支撑,而一種見奪於船人之手,日阽危亡,鹽魚一種,依前付利和賣,得以保存云,而左相則以爲內外魚廛原情,則玆事,年前已有定式,恐不宜隨訴隨改云。右相則以爲內外魚物廛原情,繡衣旣有書啓,朝家亦已酌定,則今此呼訴,不當聽施云。上米廛市民所懷內,矣廛之收稅於雜穀廛,依前復稅事,昨春,自廟堂覆奏蒙允,而雜穀廛人,萬端行惡,拒稅不納,指揮旅主,移設一肆於下米廛家內,以矣廛所捧之稅,兩廛分食,已爲十餘朔。雜穀則依前設肆於矣廛基址,大米則任自移設於矣廛基址之外,名以雜穀之廛,兼占大米之稅,安在其復古規奉朝令之義哉?矣廛入來之雜穀,渠旣隨入收稅,則渠廛之入來大米,亦如雜穀收捧之規,然後可得復稅之實效,更令究覈處分云,雜穀廛市民所懷內,上米廛人等,敢以從賣收稅復舊之說,誣罔天聽,革罷癸巳年七百兩定稅之法,又不如意,則誣訴京兆,欲創隨入收稅之事,自歸落訟之科,則又懷叵測之心,半包之米,責以一包,未賣之穀,諉以已賣,虛錄增額,欲徵白地之稅。矣廛米商旅主等,撤家移業於下米廛基址,則上米廛人,反以矣廛,拒稅移市,或呈備局,或呈本署,亟令本署從公處決云,而左相則以爲,取考上米廛所訴及雜穀廛原情,則咫尺之間,雜穀則依前,大米則移設者,論以訟理,雜廛恐在落科云。右相則以爲,上米·雜穀兩廛所訴,爭端已久,曲折纖瑣,有難咄嗟間決定,而但備局斷訟,旣在昨年,則廛人輩,不爲聽從,又事爭辨,事涉猥越云。銀麯廛市民所懷內,矣廛合設之後,亂賣麯子,雖以限十圓定式,而惟彼奸民輩,一日之內,十圓行賣,不知幾許次,而甚至以數十圓,作米八石,周行潛賣,城內外酒肆之人,無一人來買於本廛,將至渙散之境。雖一圓潛賣,必以亂廛律,各別痛繩云,而左相則以爲銀麯廛所訴,則十圓定式之後,一圓之必欲歸之於亂廛者,誠爲可駭,恐不可聽施云。右相則以爲銀麯廛之欲以一圓,歸之亂廛者,語極可駭,此則可罪而不可聽施云矣。上曰,竝依左右相議,施行,可也。出擧條有隣曰,關東蔘契貢人,司僕寺貢人,鉢里廛市民等,皆以貢價之未蒙引等,願蒙一視之澤云,而特下傳敎,有加一等上下之命。三貢若在二月等,則自當蒙恩,別無可以回啓者,而其中鴨島契貢人所懷,以爲本監刈取鴨島所産正草薍,每年給付矣貢,各處所用草飛乃把子等物,編結進排,而戶曹,只以編結價,從實上下,逢授外加進排草物,則一未受價,渙散迫頭,加進排草物價,依他貢例上下云,故敢此,仰達矣。上曰,令該監稟處,可也。有隣曰,司圃署菜蔬貢人所懷,以爲當初矣貢兩殿兩宮供上菜蔬價,合四千兩磨鍊,而如有加出供上,則自本署,添給其價矣。今當三殿三宮供上之時,本署罄竭,他無上下之道,不足貢價,每年至爲一千六百餘兩之多,區劃變通,俾免白地進排云,故敢此,仰達矣。上曰,令該署提調,後日登對時,稟處,可也。有隣曰,工曹小筆契貢人所懷,以爲矣貢進排內入小筆,每當束筆,則自本曹,便同權設都監,各樣所入物種貢人等,專爲擔當,而匠手輩,恣意點退,一年落本,至爲四五百兩。從前連黃毛一釜所出,筆四百四五十柄,而見今所出,不滿三百,該色交遞之後,則前等所造之筆,仍爲舊遺在前後退筆,陳腐見棄,所負公私債,至於七八千金,不攻自破之勢,迫在朝夕。內入筆之貢,許給匠人,則決無生梗之理,容或不然,則依書筵筆元貢例,自束自進排,而工曹所在恒留筆一千柄,移置書房色,貢人等,亦限一千柄,措備隨用進排云,故敢此,仰達矣。上曰,本事無異已熟之饌,尾閭尙可說,貽瘼旣至此,此後宜有一定之式,令戶判,較數朔之用量,定柄數,以爲排朔例入之地,可也。有隣曰,小筆若釐正,則大中筆,亦似一體釐正,故敢此,仰達矣。上曰,依爲之。有隣曰,三南方物紙契貢人所懷,以爲方物紙未收及營本官許多僧役,一切釐革事,今春詢瘼時,逐一條陳,自備局,嚴關該道,而今年方物紙未收,比前倍蓰,營本官紙役,無一減除,更加嚴飭,俾蒙支撑之澤云,故敢此,仰達矣。上曰,卿旣登筵,稟處,可也。有隣曰,方物紙契,年前從貴變通之後,庶可蘇救,而目下難支之弊,專由於紙物未收之居多,紙物未收之居多,專由於僧徒之凋殘,僧徒之凋殘,專由於營本官雜役,故前因詢瘼時呼籲,發關禁斷,非止一再,而尙未釐革,又登所懷,事之寒心,莫此爲甚。今番則勿令仍循,劃卽釐革,形止使之枚報本司,從後如有侵漁之事,則勿論營邑,隨現論勘,寺弊蠲除之後,各年未收紙物,一依貢人所告,計年徵給之意,一體分付於嶺南·湖西兩道臣,何如?上曰,依爲之。出擧條命退,諸臣以次退出。
戊申十一月初五日四更,上臨文禧廟。親行仲朔大祭入侍時,行左承旨李時秀,右承旨李亨元,左副承旨李祖承,假承旨鄭東浚·李敏輔,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修,待敎尹行任,以次侍立。上詣神位前,三上香,執酌奠酌,行祭如儀訖。通禮,告禮畢,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大殿,內閣·政院·玉堂·藥房經宿問安。答曰,知道。
王大妃殿·惠慶宮遣承旨問安。答曰,知道。
上詣毓祥宮,義烈宮酌獻禮罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李敏采啓曰,臣以王大妃殿·惠慶宮,問安進去下直之意,敢啓。傳曰,知道。
李敏采啓曰,大司憲金載順,執義朴長卨,掌令任希遠,持平趙恒鎭呈辭,掌令趙貞相陳疏留院,持平柳星漢未署經,監察茶時之意,敢啓。傳曰,知道。
李亨元啓曰,司僕寺內乘來言捲簾毛帳,取稟。傳曰,捲三面。
傳于李時秀曰,左副承旨入侍。
李敏采啓曰,吏曹判書宋載經,參判朴祐源,參議李洪載牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
傳于李敏采曰,吏曹參議疏批已下,更爲牌招。
李亨元啓曰,軍門將官之受點入直,係是宿衛,事體至重,而都監哨官趙常翼,連以有頉懸入矣。今日番單子,循例書入,至於受點,故査問於該營,有頉則如前,而以無頉省記者,事關紀律,極爲駭然。原單子,使之改修正以入,而當該大將,常時不能檢飭之失,不可無警,從重推考。兵曹之矇然修正,亦甚未安,入直堂郞,推考警責,何如?傳曰,允。將官番次,皆有次第,故點下時,偶或越點·疊點,則使該營,須卽來稟,以待處分,曾有定式。龍虎營則其後果提稟,而今日,訓局番單子,有受點之人,而亦不卽來稟,可謂兩罪俱發,該營大將,越俸一等。
以吏曹參議李洪載牌不進罷職傳旨,傳于李敏采曰,只推,更爲牌招。
以李東馨囚單子,傳于李敏采曰,保放。
以次知中官金明佑拿處傳旨,傳于李亨元曰,莫重進膳,使守直中官替行,萬萬駭然,不可拿處而止,以罷職,捧傳旨。
李亨元,以兵曹言啓曰,依下敎,侍衛禁軍及武藝別監內吹兼內吹近仗軍士等處,設粥分饋之意,敢啓。傳曰,知道。
李亨元,以兵曹言啓曰,羽林衛將李喆純,老父身病猝重,勢難離捨供職,呈狀乞遞,宿衛領軍之將,不可久曠,今姑改差,何如?傳曰,允。
李享元,以兵曹言啓曰,宣傳官李儒敬,時帶別軍職薦會,當前職務相妨,勢難兩處供職,呈狀乞遞,宣傳官之任,今姑政差,何如?傳曰,允。
李亨元,以訓鍊都監言啓曰,依下敎,內外入直將官軍兵及兼內吹等處設粥分饋之意,敢啓。傳曰,知道。
李亨元,以禁衛營言啓曰,依下敎,隨駕本營兼內吹及延和門南營入直軍兵等處,設粥分饋之意,敢啓。傳曰,知道。
李亨元,以禁衛營言啓曰,依下敎,景福宮北墻外,本營別禁松將卒,自今日撤罷之意,敢啓。傳曰,知道。
李亨元,以御營廳言啓曰,依下敎,兼內吹及北二營東營入直將官軍兵等處,設粥分饋之意,敢啓。傳曰,知道。
李亨元,以御營廳言啓曰,依下敎,景福宮墻外,本廳日次定送禁松將卒,撤罷之意,敢啓。傳曰,知道。
文禧廟仲朔祭親行敎是時,亞獻官左議政李性源,終獻官右議政蔡濟恭,贊禮禮曹判書李在簡,典祀官奉常正李壽咸,執禮副司果李書九,執尊副司果李尙度,大祝待敎尹行任,祝史副修撰金啓洛,齋郞正言鄭來百,爵洗位二禮曹正郞鄭㝡成·李鎭宅,亞終所盥洗位兵曹正郞尹之鉉,贊者二引儀崔珽·金東覽,謁者二引儀成元柱,假引儀申大復,贊引二假引儀李英孝·吳持常,祭監監察許策·朴喆源。
吏曹參議李洪載疏曰,伏以臣本以庸下之姿,偏荷陶鑄之澤,淸班要津,兜攬殆遍,戴貂頂玉,遽然廁下大夫之列矣。雖使才諝學識,稍可堪承者當之,猶宜逡巡退縮,以驟升爲懼,誤恩爲愧,而況臣之無似,非徒自知蔑蔑,出入前席,亦已屢矣,醜拙本末,寧有一毫見逃於聖鑑之下哉?猶且湔滌愈勤,寵遇益摯,至於三銓新命,此豈臣夢想之所到也?人器不稱,姑舍不論,得解郞官,纔過數朔,復忝銓堂,殆若古之名碩,不次晉用者然,臣雖欲貪恩饕榮,據若固有,而其於亟走顚躓,勢所必至,冥行僨敗,理固無疑,終負簡拔之渥,厚招嗤點之來,何哉?此臣所以死不敢爲冒進之計也。噫,辨別賢邪,黜陟臧否,對揚恢蕩之化,贊成嘉靖之治者,其任專在於銓官,而若其激揚之責,元無長亞之別,則是豈昏謬如臣,所可擬議者哉?然此猶屬飾讓例套,臣之自來情勢,前此屢煩呼號,輒被嚴敎,到今更提,極知惶悚,而恩寵之去益隆重,爵秩之去益淸要,在臣,尤豈不爲招殃促禍之道乎?念之及此,心骨俱驚,反復思惟,進身無路,召牌儼臨,坐犯違傲,臣罪至此,益無所逭,玆敢略陳短章,仰暴衷曲。伏乞天地父母,諒臣至懇,將臣新授職名,亟賜鐫改,仍治臣逋慢之罪,以肅朝綱,以安私分,千萬幸甚。省疏具悉。爾其勿辭察職。
獻納成德雨疏曰,伏以月建陽生,運屆泰來,彌月之慶,指日以待,帀域顒祝,大小惟均。仍伏念臣,阿睹宿疾,已成隆痼,前後除拜,一未承膺,悚蹙之私,已悉於年前辭疏,不但通朝之所共知,抑亦聖明之所俯燭。春初館職之黽勉一肅,非以昔疾之今愈,蓋欲微分之粗伸,伊後宣諡之行,掌試之任,義在往役,誠切奔奏,擔輿來往,殆五千餘里矣。溽暑外爍,勞熱內熾,膜瞖復盛,眵疼轉劇,今則左視遂廢,右目亦眊,兼以偏頭之症,受風闖發,閱月叫苦,不省人事。近日以來,府垣除旨,乍遞旋辱,揆以義分,固宜竭蹶,而病狀如右,尙未出肅,伏枕惶蹙,如負大何。此際憲疏,以向來韓宗纘差祭事,論臣持臣,遣辭甚峻,臣實瞿然,莫知其所以也。蓋當仲秋之月,文廟社稷陵殿諸享,文官應差,其數甚多,臣於行役之暇,初當是事,抄出在京無故從前見差之人,分排報府,而韓宗纘,名在從案,前後差享,非一非再。且其族人之通文籍者,亦有二人,而文廟享官,未嘗有礙,故臣亦按例分差,初非有心,今此臺言,實是意慮之所不到也。若曰,病昏生疎,不能審擇,則臣當受以爲過,而其曰惟恐不及,必差乃已,有若臣心有顧惜,必立己見者然,臣與宗纘,聲聞不及,則有甚關緊,而必欲見差,如臺臣之言耶?臣固不欲與之較辨,而職在臺地,名登白簡,滿心慙恧,無地自措,官職去就,尤無可論。噫,時序易邁,仲冬又屆,文禧廟享事,親行有命,栗園寒日,法駕遠勞,而臣以雷肆舊僚,職忝法從,蟄在床玆,跡阻陪扈,有臣如此,生不如死。賤疾沈淹,如在昏霧,數行辭章,末由自力,今始收召精思,略暴情病。伏乞聖慈,俯賜鑑諒,亟削臣本兼諸職,以謝人言,以靖私義焉。噫,以臣所遭,固不敢以言職自居,而懲討大論,夫人可言,且臣向隨賓僚之末,粗效沐浴之義,而忱誠未孚,讎賊自如,今當文字之猥陳,豈以煩縷而終默?嘻噫痛矣,誅逆而未破窩窟,治獄而未覈根柢,自丙丁至于今,實爲難言之憂,不測之慮,而三司故紙,殆積公車,二字例批,便成文具。至於窮凶極憯之若醫若媼,元惡巨慝之曰宇曰偉,眞贜畢彰,斷案已成,而尙逭當律,毛髮不傷,只施薄竄,首領猶存,此實擧國臣民沬血飮泣,如不欲生者也。惟彼四凶之千罪萬惡,國人知之,諸大夫言之,臣不暇更事掇拾,徒貽煩聒,而試以天德王道論之,春生秋殺,四時之所以成功也,仁喣義斷,聖人之所以成化也。若或當殺而不殺,則生物不得遂焉,當斷而不斷,則仁道無以行焉,慈聖十行之敎,半夜誕降,則此賊之罪,其可不殺乎?臣子一天之冤,三年未洩,則此逆之案,其可不斷乎?竊瞷我聖上,睿知邃學,卓絶百王,天人精微之際,靡不洞究,事物酬接之間,莫或遺漏,而獨於懲討一事,惟務姑息,尙靳允兪,使義理益晦,而倫彝不明,此所以不能無憾於天地之大也。嗚呼,無情之日月如流,有限之禮制已訖,以春秋不書葬之義言之,旣葬而祥,旣祥而禫,蹉過今朔,此歲又將盡矣,而凶醫則移置善地,妖媼則任渠自在,顧瞻他日鞫庭結案之賊,書貨潛通,隱憂無窮,不滿邦慶,文書有證之逆,籬棘不加,防守太疎,三尺之典憲,無時可伸,一國之悲惋,與歲俱深。嘻噫,此何事也?伏願殿下,穆然深思,赫然夬斷,亟允三司諸請,以洩冤憤,以昭倫綱,不勝幸甚。省疏具悉。旣非新除,又非久枳,則陳談懲討,不但有違飭禁,如此辭職,尾謄數行,又萬萬未安,爾則罷職。
掌令趙貞相疏曰,伏以陽復不遠,邦籙維新,臣民顒祝,此時尤切。仍伏念臣,愚魯癡鈍,百無一能,僥倖一第,二十六年,狗馬賤齒,六十有三。到今耳目昏聵,手足蹇滯,屛伏窮廬,萬念都灰,有時從遊於扶杖聽詔之列,歌詠聖德,庶終餘生。迺者千萬夢想之外,特地恩榮,有隕自天,頃伏奉薇垣除旨,今又承柏府新命,華誥聯翩,闔門驚感,未知糞土賤臣,何以得此於聖明也,臣百拜隕越,莫省措躬之所也,分義所在,不暇他顧,章皇出肅,粗伸叩謝之忱,而第念淸朝耳目之任,如非年少聰明剛方正直之人,不可苟充而備數也,決矣。況如臣之譾劣昏聵,卽一聾瞽,出言論事,非所可論,謄傳古紙,亦難勝任,畢竟貽羞搢紳,汚辱淸朝而已。不能則止,亦是事君之義,臣安敢爲飾讓祈免之語哉?玆敢不避瀆撓之罪,冒控難冒之實。伏乞聖慈,特垂諒察,亟許遞改,以安賤分焉。嗚呼,沬血之義,賢愚同情,必討之請,不敢後人,玆於乞免之章,不顧贅陳之嫌。伏惟省察焉。噫,唐堯之世,亦有四凶,亂逆之徒,何代無之,而未有如今日世變之層生疊出,經年閱歲,廓淸無期者也。伏惟我殿下,誕承丕緖,亶聰有臨,于今十三年于玆矣。粵自代聽之時,沮遏之賊,無非王室至親,伊後臨御之日,梟獍之徒,俱是喬木世家,臣每中夜思惟,心骨俱寒,天日高懸,鬼魅莫或遁情,太阿在手,醜類宜卽盡殲。第伏見包容之德,失於太寬,安側之念,欠於剛克,凶如鄭妻,假息內地,逆如德·能,只誅其身。其他元惡大憝,雖或伏法,妖腰亂領,尙逭典刑,甚至於不滿邦慶之凶偉,偃息海島,未就金木之誅,已爲輸款之妖宇,通書京洛,恣行跳踉之習,乳媼之置而不問,逆楫之移配善地,俱是失刑之大者。窮覈無期,一味伈俔,三尺之王章莫伸,八域之冤憤益深。伏願我殿下,差待用刑之日,廓揮乾斷,亟允前後三司之請,以洩神人之憤焉。噫,世道益下,人心日溺,只知利害,不知義理,以此施措,何事不病,而目下弊源,科目爲最,繼述之法,明經之制,最初設置之意,夫豈徒然?士子進身之方,國家用人之道,亶由於此,以祖宗盛際言之,名臣碩輔,皆從此出,磊落相望,煥然可記,而奈之何近世科臼之中,發身之人,以今視昔,不啻天淵,此其故何哉?洪勻賦與,本自不貧,聰明才智,代不乏人,則古家世族,凡民俊秀,亦豈或古有而今無哉?惟在培養成就之如何耳。大抵人生幼少之時,知覺未著,先以義理之文,耳提面命,誘掖將勸,所講者,事君事親之道,所讀者,入孝出悌之訓,習慣自然,根本旣立,然後從事於科臼中文字,不取浮華,專尙理趣,挽回之機,未必不在於此矣。臣穉少時,聞父兄長老之言,則中古以前,每當試圍,爲士者如射者之不怨勝己,主試者,如銓衡不失錙銖,科榜未出之前,預占誰某之可捷,及其坼號,一如公議,魚目不混於良玉,駑駘不參於駿乘。夫如是,則躁竸之風,何從而生?冒眞之患,不令而自止矣。今也不然,上自國都,以及遐陬,敎兒之方,不過風花雪月,訓子之語,擧皆富貴功名,蒙騃之時,聞見如是,成壯之後,樹立何責?是以廉防倒置,躁進成習,內而陞庠,外而州試,衆僞冒眞,請托公行,裒然選首者,多非三餘讀書之人,主張試院者,巧作四色分排之術,發軔之初,擧措若是,登庸之後,成效何望?況乎三年大比之科,法意尤重,書取楷畫,文取實材,苟非自寫自製之人,不許入場。挽近以來,無論文筆有無,唯以觀光爲主,鄕曲蠢愚之徒,或爲閭里之觀瞻,五部閑遊之類,或爲所親之隨從,爭誇氣力,自稱先登,試門一開,驟如風雨,向來秋圍士子之多數致命,專由於此。臣愚賤慮,以爲此習不革,日後之弊,有不可言。然而設科之規,流來已久,亦不可因噎而廢食,挽淳之期,亶在於培養根本,此是今日急先務也。恭惟我先大王,深戒士習之漸淆,特軫古道之挽回,斷自宸衷,創立講規,小科則以小學應講,大科則以三經中自願應講,法式一定,士皆勤苦,父敎兄勉,家誦戶讀,只緣廷議之多端,行之未久,仍又寢格,此豈我先大王本意也哉?以今番禁髢一事觀之,先大王行之,我殿下繼之,十行纔頒,四方風動,趨奢之習,一朝痛革,昭儉之化,百世可傳,帀域臣民,孰不欽誦?顧此講規,亦係我殿下繼述中一事。伏願殿下,深加睿量,下詢廟堂,繼以行之,是臣區區之望也。噫,臺閣去就,關係不輕,其不可放倒也,明矣。凡避嫌之規,承退待之批,然後始歸私次,不特法例卽然,揆以處義,固當如此,日昨執義朴長卨之詣臺陳避也,所下批旨,明見肺肝,嚴如霜雪,不賜退待二字,則在臺臣道理,雖至多日,固當惶愧悶蹙,坐在臺廳,恭俟發落,而乃反不爲前導,潛出禁門,如許臺體,古所未聞,不可以喉院例推而止。臣謂朴長卨,亟施削職之典,宜矣。省疏具悉。首陳事,勿煩。科講事,非不曰好矣,前此旣行旋寢,不止一再,所以持難,每在於此矣。朴長卨事,似因生疎,格例則掃地,依施,爾其勿辭察職。
戊申十一月初六日辰時,上詣毓祥宮,擧動入侍時,行左承旨李時秀,右承旨李亨元,左副承旨李祖承,同副承旨李敏采,假承旨鄭東浚·李敏輔,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣金載瓚·徐鼎修,待敎尹行任,以次隨駕。上具翼善冠·衮龍袍,乘輿出廣達門,降輿乘輦,出興化門,詣毓祥宮大門外,降輦乘輿,入宮門。命書駕前下敎曰,奉安閣展拜時,參班諸臣,依例行禮,延祜宮·義烈宮展拜時,百官行禮置之。降輿就板位,行再拜禮,入神門就板位,行再拜禮,詣神位前三上香,執酌獻酌,降復位,行再拜禮,復行再拜禮。詣奉安閣,就板位行四拜禮,入閣內奉審,出門外。命書傳敎曰,諸司預備。上乘輿,由東挾門,詣延祜宮,降輿入神門,就板位,行再拜禮。詣神位前,三上香,執酌獻酌訖,出宮門,乘輿。仍詣義烈宮,降輿入神門,就板位,行再拜禮,還御齋室。少頃,乘輿出宮門。上曰,當該次知中官拿處。出駕前下敎命書駕前下敎曰,當該領軍大將推考,駕後宣傳官拿處,降輿乘輦,進發至彰義宮前路,降輦步過,復乘輦。敎曰,左承旨,詣藏譜閣·懿昭廟,奉審以來。駕詣敦化門外,命出標信解嚴,入協陽門還內,諸臣以次退出。
戊申十一月初六日未時,上御重熙堂。左副承旨入侍時,左副承旨李祖承,假注書趙台榮,記事官尹行任·金祖淳,以次進伏訖。上曰,王大妃殿進御一錢重人蔘粟米飮,依前方,自明日一貼式煎入。出榻敎命書傳敎曰,當該承旨推考。又命書傳敎曰,嶺南穀多邑,民弊殆甚於穀少,問于廟堂,詢及營邑,使之從便移貿,意在爲民,而若使詳定本價,不及於民間,則是何異奪取吾民口吻中物?手犯之罪,尙何言哉,而雖以吏緣爲奸言之,苟能嚴畏朝禁,實心致察,寧有是弊乎?況於初査時,不卽自看,以致道伯之摘發,由前由後,節節駭然。觀此嶺伯狀啓,機張則雖已後時,名以自首,固城則雖非手犯,身是法從,俱不可拿處薄勘而止,兩邑守令,爲先削職,禁錮一年。至於金海,當初差遣,旣因拔例擇差,渠宜圖報之不暇,而無論眞箇防役,眞箇吏奸,違法之事,矇眛之失,可謂兩罪俱發,又如作錢立本,前此朝令,何等申嚴,而現發如此,謬例有無,豈或區別?該府使羅忠佐,卽其地定配,一以嚴法禁,一以謝嶺民,關西穀多邑,近亦有減價作錢之擧,其在反隅之義,宜有先事之飭,令廟堂,措辭嚴飭,使實惠下究。又命書傳敎曰,李提督家致祭,纔有下敎,召問其孫,斗屋升庭,可知不蔽風雨,受祭之苟艱姑勿論,我朝功臣,猶且賜第,況提督之功之績,軒天地較日月,而使藏主無所,豈非大是欠事?尹忠貞,節士也,先朝猶命贖還其等,且況提督家體貌乎?令該曹,購給一等,仍令主家,建屋藏主,亦令量給物力事,分付,以示朝家記感之意。購給後,受祭日字草記事,一體,分付。又命書傳敎曰,守令多窠,政官牌招開政。命退,諸臣以次退出。
上在昌德宮。停常參·經筵。
大殿,內閣·政院·玉堂翌日問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,侵早動駕,當寒臨廟,離次經宿,躬行廟享,追先興慕,拜宮展禮,伏未審夜間,聖體,若何?連日勞動之餘,不瑕有所損?寢睡·水刺之節,亦何如?今日臣等,率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
李敏采啓曰,來十一日朝參日次矣,敢稟。傳曰,停。
李時秀啓曰,來十一日輪對日次矣,敢稟。傳曰,爲之。
李時秀啓曰,開政之命,已至經宿,尙不擧行,誠極未安,吏曹判書宋載經,參判朴祐源,更卽牌招,參議李洪載,罷職傳旨,旣有勿施之命,一體牌招,何如?傳曰,允。
傳于李時秀曰,左副承旨入侍。
備忘記,濟州牧使李喆模,下直,長弓一張,長箭一部,片箭一部,筒兒一箇賜給。
傳于李敏采曰,同副承旨,與來待諸臣,入侍。
李時秀啓曰,吏曹判書宋載經,參判朴祐源,參議李洪載牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,判書聞有實,參判亦然,只參議只推,牌招開政。
以校理宋翼孝,修撰李東稷牌不進罷職傳旨,傳于李敏采曰,與在外·未肅拜許遞,政官,待開門,牌招開政。
以吏曹參議李洪載牌不進罷職傳旨,傳于李時秀曰,只推,更爲牌招。
李祖承啓曰,同副承旨李敏采,今方入侍,臣吏兵批兼進之意,敢啓。傳曰,知道。
有政。吏批,判書宋載經牌不進,參判朴祐源牌不進,參議李洪載進,左副承旨李祖承進。啓曰,判書宋載經,參判朴祐源,竝牌招不進,小臣獨政未安,何以爲之?敢稟。傳曰,只出緊任。以申禹相爲執義,金光岳爲獻納,韓用龜爲校理,宋翼孝爲副校理,李東稷爲修撰,韓用龜爲東學敎授,申大順爲金海府使,尹九宗爲固城縣令,柳煥寅爲機張縣監,李元膺爲金井察訪。
兵批,判書李文源進,參判具㢞,參議宋鍈病,參知柳誼入直進,左副承旨李祖承進。啓曰,訓鍊正,今當差出,而擬望之人乏少,外任竝擬,何如?傳曰,允。又啓曰,知訓鍊,今當差出,而當品中可擬之人乏少,從二品,竝擬,何如?傳曰,允。以李柱國爲知訓鍊,安廷輝爲同知,崔成元·權衍·鄭弘謙爲僉知,劉宗大·元弼孫爲景福將,李東善爲訓鍊正,權裕爲文兼,李健秀爲宣傳官,李益懋爲羽林將,副司直李在學,副司果申若樞·李益恢。
李敏采,以弘文館言啓曰,本館上番,連日闕直,事甚未安,今日政,新除授玉堂,待下批,仍卽牌招,以爲推移入直之地,何如?傳曰,允。
李敏采,以弘文館言啓曰,本館上番闕直,事甚未安,校理徐美修,自鄕上來云,卽爲牌招入直,何如?傳曰,允。
李敏采,以禮曹言啓曰,觀此晉州幼學鄭瑾上言,則以其五代祖忠毅公文孚,親盡不祧,爲請矣。文孚當壬辰之亂,以評事,募兵戮力,斬叛賊殲倭胡,關北一路,賴以平定,其嵬勳壯烈,與趙憲·高敬命·黃進·李福男一般,而四人旣蒙不祧之盛典,則今其子孫,援此爲請,不必爲濫,而不祧體重,非臣曹所敢擅便,議大臣,稟處,何如?傳曰,允。
李敏采,以禮曹言啓曰,因慶尙道儒生李鎭東等上言,依判付辭意,招見狀頭儒生,取考所納冊子,則歷敍安東等十三邑,戊申倡義時,部署約束,通諭文字,尾附道內某某人忠義事蹟,著成一冊,而儒生言內,以爲嶺南倡義事蹟,今春道啓中,全然見漏,多士不勝抑鬱,相率陳疏,不得登徹,致此上言,初非有希望之心,惟願上徹天聽,使一方效忠之蹟,得免湮沒之歎云矣。嶺南,以鄒魯之鄕,當戊申亂逆之日,同時倡義,至於十餘邑之多,當時文蹟,俱有可據,忠義奮發,極涉嘉尙。惟我聖上,愴舊甲之重回,特下表忠綸音,追酬之典,遍及京外,本道事蹟,雖未能詳細登徹,而冊子中諸人,亦多有已蒙褒贈之恩者,則朝家固已俯燭其事實。今此多士上言,雖與一二人干恩有異,揆以事體,有違格例。且以冊子登覽爲請,亦涉猥越,上言內辭緣,置之,何如?傳曰,日昨輦路,因多士上言,付之該曹,稟處,俄筵聞禮判言,始取見之,纔開卷已聳目,以次逐張考閱,擊節嗟賞,自不覺夜漏之向闌,嶺南之爲鄒魯爲冀北,夙所稔聞,而壬辰已事尙矣,戊申之蹟,尤卓乎凜如,如過一兩月,便非今歲,豈不後時乎?多士之封章,旣無一毫干恩之事,則許久不捧,烏在其惟允之義?該房承旨,令政院査出,一竝從重推考。觀於冊子,安東等十三邑,各自奮義,而今春紀錄之擧,只及於贈參判柳升鉉,贈參議權萬,已不免斑駁,外此贈職或存恤之典,至及探蹤守埤之人,而安東前掌令金侃等三十一人,事蹟行誼,何等表著?間亦有至今生存者,而竝在勿論之科,尤豈成說乎?紙頭爲先付籤以下,問于大臣,分等稟處,前此旣許隨聞追啓,因其疎漏,亦有推考之擧,則爲道伯,何不盡心擧行,有此掩置乎?且況生存人,雖係從征,應募之麾下小卒,無論京外,竝給帖加,況別錄中諸人之獨未一視乎?以此以彼,道伯事,大失旬宣之責,當該道臣,越俸一等,可也。
李敏采,以刑曹言啓曰,再昨日,動駕時,泮村居婢盛連,擊錚於衛外,故取考其原情,則以爲黃興坤,爲渠之再從甥,而行事悖戾,竊慕渠之姿貌,其無人,夜欲强奸,故渠夫鄭盤奉,見此光景,扶曳逐出,則渠反自仆自顚,延至數十日,謂以致斃,至成誣獄,四年滯囚,亟令該曹酌處云矣。鄭盤奉,卽是已承款未結案之罪人,特以干連金光得之未及推覈,尙在未究竟之中,而今此原情,乃是獄案所無之說也,前此呼籲時,自臣曹,勿施請勘,則又復煩徹,極爲無嚴,考律處之,何如?傳曰,允。
李敏采,以刑曹言啓曰,再昨日動駕時,罷市簇頭里廛人金聖鳳,擊錚於衛外,故取考其原情,則以爲皁色物種,皆是女人針線之事,故名雖女廛,實爲渠等作業,而鼠破蠧傷,染色行賣,則衣服自衣服,皁色自皁色,與衣廛無干涉,衣廛人瞞告平市,互相立落,誣達天聽,謂以亂廛,暗誘女人,退斥渠等,乞令依舊行賣云矣。所謂簇頭里廛,本是女人之廛,原非男人之事,而特以奔走使喚之故,女人輩,募得閒雜男人,與之同事,向因衣廛人呼籲,自京兆,嚴禁男人之與女人同事,衣廛及簇頭里廛,今旣各安其業,則此輩之復此呼冤,極爲無嚴,自臣曹,各別嚴繩,以杜紛紜之弊,何如?傳曰,允。
李敏采,以刑曹言啓曰,昨日動駕時,成均館典僕黃仁壽等,擊錚於衛外,故取考其原情,則以爲矣等數萬餘口,以懸房一路,生理無計,己丑年分,鹽醢廛,給價買得於麻浦江人等處,而與舊市人子孫之居生本江者,相爲同廛,彼此分利矣。今夏京人吳哥及鄭德涵等,募聚閑雜人,假稱麻浦江人,敢生還退之計,誣罔天聽,而自本曹,認其舊市人子孫,以退給之意,至有回啓施行之境,渠輩,以非理健訟之徒,冒稱麻浦江人,欺天售奸,至此之極,其爲狡惡,當如何哉?設使渠輩,雖謂舊市人,斥賣數十餘年之物,還爲退去,旣無法文,況非本江之人乎?伏乞嚴勘其魁首,同廛,卽爲推給云矣。江民泮人之以此事相訟,已多年所,而前前判書臣金鍾秀,因江民擊錚,以依本價還退事,江民處決給之意,覆啓蒙允,則今此呼籲,極爲猥越,原情勿施,考律嚴處,何如?傳曰,不有官決,有此煩籲,民習極可駭,自本曹,科罪,初何心斥賣,又何故還推也?斥賣旣分明,則還推果無義,此訟立落,惟在斥賣眞僞。況泮人,其麗不億,此似一事,渠輩生理,所關非細,前判堂回啓之時,果以斥賣眞僞,査實云乎?且是未出代之知館事,卿其更爲往復停當,論理草記回啓,俾泮人無至失業之境,可也。
李敏采,以刑曹言啓曰,再昨日動駕時,平安道寧遠居土校朴同伊,擊錚於衛外,取考其原情,則以爲乙巳年,江東縣公廨修補次,請得營門檜木板子公文,招募願從者,故渠等三十三人,給價貿取,江東縣收稅,則預爲作錢七百十一兩,備納本道監營,又以什二收稅,用於亞營改建之役,而其餘出給之意,措辭行會于沿邊各邑,使之流下矣。殷山縣,以收稅例,板子四十六家執留,故以此意,呈訴營門,則營門,卽爲出給事,屢次嚴題,終不出給,又到江東,則本縣,又爲疊稅,終不出給,故不勝冤鬱。去五月,上煩天聽,自秋曹,發關本道,自監營,亦爲嚴飭兩縣,而一向不爲出給,兩邑所執板子八十九家四立,卽爲推給,使殘民均被聖恩云矣。朴同伊,今五月,以此事呼籲,故令該道,劃卽決給,俾無呼冤之意,草記蒙允,行會該道矣。今此原情中,營門嚴飭,而兩邑不爲出給云矣者,極爲可駭,而其所爲說,有難準信,令道臣,本事決處形止,卽爲狀聞,四件外,屢次煩籲之罪,考律勘處,何如?傳曰,允。
李敏采,以刑曹言啓曰,昨日動駕時,西部居進士李安默,擊錚於衛外,所當捧供以入,而前此安默之以此訟呼籲,非止一再,而今九月,又爲擊錚,自臣曹,勿施請勘,今於數朔之內,如是更瀆,誠極無嚴,不可勿施而止,考律嚴處,何如?傳曰,允。
李敏采,以義禁府言啓曰,金海府使羅忠佐,卽其地定配事,承傳啓下矣,羅忠佐,時在任所云,以承傳內辭意,具罪目,依例發遣府書吏,交代後,卽其地金海府定配之意,敢啓。傳曰,知道。
禮曹,來十一月初十日王大妃殿誕日陳賀時,應行節目,參考前例磨鍊,令各該司,照例擧行,何如?判付啓,旣承慈敎,只進表裏爲良如敎。
禮曹,今十一月二十四日冬至陳賀時,應行節目,參考前例磨鍊,依此擧行,何如?判付啓。權停爲良如敎。
刑曹啓目,擊錚人徐福明原情云云。所供如此,上裁,何如?判付啓。令道臣,詳査狀聞後,稟處爲良如敎。
戊申十一月初七日辰時,上御重熙堂。左副承旨入侍時,左副承旨李祖承,記事官金孝建,尹行任·金祖淳,以次進伏訖。上命書傳敎曰,惠堂該署提調該色郎廳入侍。命退,諸臣以次退出。
戊申十一月初七日申時,上御誠正閣。同副承旨,與來待諸臣入侍時,同副承旨李敏采,假注書趙台榮,記事官李相璜·金祖淳,宣惠廳堂上李在簡,戶曹判書徐有隣,司圃提調徐有防,郎廳金致說·李遇福·姜文岳,以次進伏訖。上敎有防曰,菜蔬弊瘼,卿其詳問以來乎?有防曰,本署菜蔬貢人弊瘼所懷,加進排貢價磨鍊事,批旨內,有該署提調,登對時稟處之命矣。本貢供上進排價,以位田所出上下事,載在度支定例,而本署位田所入,不能當所出,故自本署,就戶惠廳生薑園頭等各項例受米及本署位田收稅通融磨鍊,以錢四千兩,定爲四殿進排之需,而若當各宮進排之時,則自戶曹只給十六石米而已。本署則每不得如例助給,致有此貢人輩呼訴之擧,加得位田,收稅助給,實爲矯救之經法,而土地求覓,不但有關民弊,亦非猝乍間所辦之事。臣意,則署儲有裕間,姑令戶惠廳,從長變通,恐合事宜矣。上曰,戶惠堂,各陳所見,可也。戶曹判書徐有隣曰,本署位田,日漸耗縮,貢價添給,旣無其路,故乃有戶惠廳從長變通之請,而此與元貢有異,貢價磨鍊,非所可論,如欲救無價進排之弊,則惟有例受米條,付之惠廳,從貴磨鍊之一條路矣。宣惠廳堂上李在簡曰,貢價之從貴上下,在本廳,豈無些少利害,而事係供上,有難計較。限本署位田復舊間,例受大小米,自戶惠廳,分當從貴磨鍊,則庶或爲目下矯救之道矣。上曰,依爲之。出擧條有防曰,惠慶宮菜蔬供上加進排數爻,依下敎,問于該貢人處,則朔數爲二十五朔云,而自本署,不無添價之助給者。且渠輩,亦以事關莫重,不敢望追給之恩典,故敢此,仰達矣。上曰,渠輩之無價進排,猶屬餘事,國體也,事面也,豈不萬萬屑越乎?到今追給其價,在所不已,而旣非戶惠廳所管,則追給之道,自本署區劃,明日內,追給,可也。有防曰,今此追給之敎,寔出於尊事體之聖意,固當奉行之不暇,而本署素乏蓄儲,實無趁卽上下之道,誠甚悚悶。今若依他各司例,賑廳錢,先爲稱此數貸下,以本署收稅錢中,一百兩式,某條推移,限年報償,則在貢人,獲蒙惠澤,在賑廳,別無加損,下詢賑堂處之,何如?上曰,賑堂之意,何如?在簡曰,追給貢價,旣出特敎,而該署無推移奉行之勢,則限年貸下,逐歲次次計償,亦有他司已行之例,量宜許貸,恐無不可矣。上曰,依爲之。出擧條在簡曰,臣於兼管壯勇營事,有可稟定者,本營屬公新屯,散在他處,不但收拾之非便,此等田畓,屬之糧餉廳,揆以事面,亦爲得當,以餉屯中相當田畓相換,似甚便好,已與戶判,有所相議,故敢此,仰達矣。上曰,依爲之。出擧條上命書傳敎曰,飭已行矣。前參判洪秉纘,前參議曺允大,竝敍用。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏采啓曰,大司憲金載順,掌令任希遠·趙貞相,持平趙恒鎭呈辭,執義申禹相未肅拜,持平柳星漢未署經,監察茶時之意,敢啓。傳曰,知道。
傳于李敏采曰,左右相禮堂入侍。
傳于李亨元曰,左副承旨入侍。
傳于李祖承曰,日寒如此,抄戶幾許爲之乎?令廟堂,申飭京兆文書,使之斯速磨勘,木綿,亦令不多日內上送之意,嚴飭關西伯處,發送形止,仍令狀聞。
李敏采,以弘文館言啓曰,本館上番,連日闕直,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書宋載經,參判朴祐源牌不進,參議李洪載進,左副承旨李祖承進。啓曰,判書宋載經,參判朴祐源,俱病不來,小臣獨政未安,何以爲之?敢稟。傳曰,只出緊任。以李書九爲校理,李太亨爲副校理,安策爲修撰,李膺福爲刑曹正郞,直閣單鄭大容,南公轍爲長興主簿,李光遇爲引儀,李禹鉉爲金海府使。
兵批,無政事。
以京畿監司狀啓,孝昌廟擧動時,待令前排軍兵等試放事,傳于李亨元曰,取考前例,施賞後狀聞事,回諭。
以咸鏡監司狀啓,十一月令薦新生靑魚·生瓜魚,限日不得封進,惶恐待罪事,傳于李敏采曰,勿待罪事,回諭。
李祖承,以司圃署提調臣徐有防言啓曰,依傳敎,惠慶宮菜蔬供上貢價,本署添補錢計除外,未上下餘數五百四十六兩,以賑廳貸來錢,追給之意,敢啓。傳曰,知道。
領議政金致仁箚曰,伏以金海,劇邑也,弊邑也,所當另加審擇,而昨日政新府使申大順,人雖了了,全無踐歷,未經一縣,遽置大邑,殊有乖於朝家用人之道,新入銓地,生疎無怪,而不可無警,吏曹參議推考,金海府使申大順,今姑遞改,更令各別擇差,恐不可已也,取進止。答曰,省箚具悉卿懇。李洪載·申大順事,竝依施。仍傳曰,此批答,遣史官傳諭。
戊申十一月初八日辰時,上御誠正閣。左右相禮堂入侍時,同副承旨李敏采,假注書李貞運,記事官李相璜·金祖淳,左議政李性源,右議政蔡濟恭,禮曹判書李在簡,以次進伏訖。性源曰,朝氣頗寒,聖體,若何?上曰,一樣矣。上曰,昨見嶺儒所獻冊子,則諸人之忠義,誠可偉也,而見漏於道啓,亦甚可怪,今日之召見卿等者,此也。性源曰,其時嶺賊,出於下道,倡義之類,皆在上道,故別無殉身之人,道啓之見漏,似或無怪,其中表表著見者,卽柳升鉉·權萬,而亦已褒贈矣。濟恭曰,此兩人,臣之所筵奏者,而亦不入於道啓者,以其無殉身之事故也。嶺儒言內,以爲實無一毫希覬之事,而其爲至冤者,以希亮之出於下道,故世人通視嶺南以賊窟也。其時上道人士,明知逆順之分,多效倡義之擧,若得回啓批旨,則一道之光華極矣,此外實無他意云矣。上曰,領相之意,則殉身之外,不可盡爲褒錄,而予意則不然,蓋戊申當昇平之餘,民不知兵,而能效親上死長之義者,不下於壬辰殉節之流,故以倡義殉身之竝爲狀聞,下敎者,此也。濟恭曰,朝家恩澤,不可或廣,而第當戊申初回之甲,不可無優異之典矣。上曰,嶺南,士夫府庫也,其時雖或被誑惑而爲賊,豈可以此,盡棄一嶺之人乎?予承先祖建極之治,無論彼此遠近,惟以通融收拾爲務,且大臣事業,在於以人事君,右相則於嶺南,必慣聲聞,試以一二人先奏,好矣。濟恭曰,倉卒,不敢仰對矣。上曰,冊子中所錄諸人,其於褒賞之典,何以區別抄出耶?卿等,往復領相,明日內草記,稟處,可也。性源曰,許多人,雖不可一一褒贈,冊子下送本道,以爲刊布,則或爲激勸之道矣。上曰,趙德隣,以在謫身死,尙在歲抄中,黃翼再亦然。此兩人,旣非關於惡逆之事,則不可無疏滌之擧,右相,知此委折乎?濟恭曰,德隣,則以乙巳疏語,有丙辰年臺啓,而因故相趙顯命疏,鞫問白放,而其後更因臺啓,被謫身死,故當在歲抄中。黃翼再,則入於賊招,亦鞫問白放,而因臺啓被謫,其後蒙放身故,而反入於歲抄,未蒙放秩,事實大略如是耳。濟恭曰,臣每欲以戊申忠烈人金重憲事,一陳筵席,而含意未果,今因酬酢之及於倡義,敢此,仰達矣。重憲,於戊申三月,以過客宿淸州店舍,是夜,賊殺兵使,據其城,重憲,詣軍門言曰,願爲麾下士,賊命入使階下侍,重憲之意,本欲近前,得以刺殺賊魁,至是計無所施,退以宿。翌朝又詣階下,仰而言曰,吾士夫族,不當庭立,遂上堂,與列校竝立。少頃頗睨視,眉際殺氣微動,賊疑之,叱左右急縛,探其懷有利匕首,五刑皆具,重憲不變色,以義理喩賊,喩訖,罵不絶聲,至死乃已。賊棄其尸,人閱其所佩囊,得敗紙所籍,知其姓名之爲金重憲,而其居之在信川也,廉撫使,上其事後,十餘年,宗伯臣李成中白上,贈三品職旌其閭,命錄其子孫,其忠烈之卓卓如此,而今春倡義殉身採訪之時,海西狀啓中,金重憲三字,不少槪見,或由於重憲之無子孫而然歟?抑道臣·守令,疎漏而然歟?戊申忠烈,不錄則已,若錄之,則臣恐無出於重憲之右者,申命採訪,似不可已矣。上曰,以卿所奏,出擧條,訪問該道,可也。出擧條濟恭曰,宗廟署守僕,雖曰下隷,所開何如,而俄聞政院使令一人,捕校一人,因微事修隙,潛伺守僕輩出入,捉去二人,恣意毆打,一人則無數批頰,兩邊浮高,一人則傷處狼藉,運身不得,後弊所關,不可仍置。捕校院隷,問名移法司,査實嚴治,斷不可已,故敢此,仰達矣。上曰,本署事體,至爲尊嚴,院隷捕校之作黨毆打守僕,萬萬驚駭,後弊所關,不可尋常處之,爲先令該曹,首犯校隷及作黨諸人,一竝捉來,嚴覈以聞,可也。出擧條命退,諸臣以次退出。
戊申十一月初八日午時,上御重熙堂。左副承旨入侍時,左副承旨李祖承,記事官金孝建·尹行任·金祖淳,檢校直提學徐有防,以次進伏訖。上曰,南公轍雖未出由,勿拘擬入,金海府使申大順改差,其代,今日政擬入事,分付。賤臣承命出傳。上曰,丁巳年六月日記持入。賤臣承命持入。上命祖承,考見都目日記訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李敏采啓曰,大司憲金載順,掌令任希遠·趙貞相,持平趙恒鎭呈辭,執義申禹相未肅拜,持平柳星漢未署經,監察茶時之意,敢啓。傳曰,知道。
沈豐之啓曰,左承旨李時秀,今日不爲仕進,卽爲牌招,何如?傳曰,允。
李亨元啓曰,同副承旨李敏采,今日不爲仕進,卽爲牌招,何如?傳曰,允。
傳于李時秀曰,左承旨入侍。
傳于李時秀曰,左副承旨入侍。
傳于李祖承曰,玉堂單番,已至多日,政官牌招開政。
李時秀,以弘文館言啓曰,本館上番連日闕直,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
以吏曹參議李洪載牌不進罷職傳旨,傳于李時秀曰,只推,更爲牌招。
李敏采啓曰,左承旨李時秀,今方入侍,臣吏兵批兼進之意,敢啓。傳曰,知道。
有政。吏批,判書宋載經,參判朴祐源牌不進,參議李洪載,同副承旨李敏采進。啓曰,判書宋載經,參判朴祐源,俱病不來,小臣獨政未安,何以爲之?敢稟。傳曰,只出緊任。以李殷模爲校理,李東稷爲副校理,李尙度爲修撰。
兵批,判書李文源進,參判具㢞病,參議宋鍈病,參知柳誼入直,同副承旨李敏采進。以李彦敬爲訓鍊副正,李命植爲知事副司直,洪秉纘·曺允大·韓用龜·沈興永·宋翼孝·鄭福煥,副司果李東稷。
以京畿監司狀啓,內司及各宮奴婢宣頭案,待明秋擧行,令廟堂稟旨事,傳于李敏采曰,依狀請施行事,回諭。
李敏采,以刑曹言啓曰,頃因慶尙監司金光默,緘答關文,本曹啓目判付內,觀此嶺伯推緘,功則以三代祖懸錄,議則以四代孫縣錄,三代祖四代孫之稱,今始初聞,該曹之循例回啓,大是不察,當該堂上,從重推考,此回啓勿施,原公事還下送,使之釐正上送,誤錄委折,査問草記事判下,據功議誤錄委折,發關査問於該道道臣矣。卽接回移,則以爲今此功議之誤錄,出於未諳格例,不能審愼之致,惶恐之極,不知所喩云矣,敢啓。傳曰,知道。
李敏采,以刑曹言啓曰,典僕黃仁壽等,擊錚草記批旨內,不有官決,有此煩籲,民習極可駭,自本曹科罪,初何心斥賣,又何故還推也?斥賣旣分明,則還退果無義?此訟立落,惟在斥賣眞僞,況泮人,其麗不億,此似一事,渠輩生理,所關非細,前判堂回啓之時,果以斥賣眞僞査實云乎?且是未出代之知館事,卿其更爲往復停當,論理草記回啓,俾泮人無至失業之境,可也事,命下矣。取考買賣文跡,則江民之斥賣於泮人,在於己丑,毫無可疑之端,而前前判堂之決給江民,非謂訟理之所宜還退,特以前後法司處決,皆以鹽醢物種,本屬江民舊業,泮人外居,又係法文禁條,故只請依本曹前日處決草記,施行而已。第念泮民外居,惟在泮長法官申禁之如何,至於鹽醢廛之買作渠輩基業,分授舊廛人子孫,或其他江民,初非可禁之事,何必預慮其外居,不念其生理,使之還退於二十年之後乎?以此往復於前前判堂,則亦不以爲不然,到今處決,只當以買賣之法爲據,泮人處還爲決給,俾爲支保之資,外居一款,令本館,依法察飭,何如?傳曰,允。
李敏采,以義禁府言啓曰,黃海監司李敬倫,査啓據刑曹粘目內,殷栗前縣監李鼎烈,時縣監宋啓來等,移本府處之事,允下矣。李鼎烈,今方待命,卽爲拿囚,而宋啓來,時在任所云,依例發遣府羅將,拿來,何如?傳曰,允。
以李鼎烈囚單子,傳于李敏采曰,保放。
戊申十一月初九日辰時,上御重熙堂。左副承旨入侍時,左副承旨李祖承,記事官金孝建·李相璜·金相淳,閣臣徐有防,以次進伏訖。上曰,政官入來乎?祖承曰,俄有下敎,只出參議牌矣,聞方陳疏云矣。上曰,大臣雖有請罪,不過體例間事,豈敢以此引義乎?違牌勿爲呼望,催促入來,可也。命退,諸臣以次退出。
戊申十一月初九日申時,上御重熙堂。左承旨入侍時,行左承旨李時秀,假注書趙台榮,記事官李宗烈,記注官金鳳顯,以次進伏訖。上曰,政事望筒持來。賤臣承命出持入。上曰,玉堂只有三窠與否,知入。賤臣承命出,回奏曰,又有四窠,而排望無人,只出三望云矣。上曰,兵判入來,開政事,分付。命退,承史以次退出。
上在昌德宮。停常參·經筵。
夜二更,月暈。
大殿,內閣·政院·玉堂·藥房·朝廷二品以上·六曹堂上口傳問安。答曰,知道。
王大妃殿,內閣·政院·玉堂·藥房·朝廷二品以上·六曹堂上單子問安。答曰,知道。
惠慶宮·中宮殿,內閣·政院·玉堂·藥房·朝廷二品以上·六曹堂上口傳問安。答曰,知道。
李亨元啓曰,備邊司郞廳來言,今日賓廳日次,而王大妃殿誕日問安相値,不得來會云矣,敢啓。傳曰,知道。
傳于李時秀曰,左副承旨入侍。
李時秀,以文禧廟營建廳言啓曰,本廳堂上戶曹判書臣徐有隣,與監造官繕工監監役臣趙鎭圭,進詣本廟,奉審,則廟內外,俱無頉處之意,敢啓。傳曰,知道。
戊申十一月初十日午時,上御重熙堂。左副承旨入侍時,左副承旨李祖承,假注書趙台榮,記事官李相璜·金祖淳,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
初昏,月暈。
中宮殿,藥房口傳問安。答曰,知道。
傳于李時秀曰,同副承旨,與輪對官入侍。
傳于李時秀曰,左副承旨入侍。
李敏采啓曰,諸承旨有稟達事,來詣閤外,請對矣。傳曰,已下敎於入侍承宣矣。
傳于李時秀曰,義理關係與否,豈無商量者乎?本事處分委折,亦豈無考據者乎?予之一念,惟在明天理追先志六字,事有關於追先,若或一分相妨於義理,則固不敢爲也。至於此事不然,況予之嚴於義理,豈不若今日承宣乎?昨於草記批下之後,屢請承傳色繳納,至四更不休,看作大事,然擧措殊不堪一笑。況昨日丙辰日記考出之後,尤豈敢若是?昨日坐直承旨,爲先從重推考。
傳于李敏采曰,政官牌招開政。
傳于李敏采曰,玉堂番次苟艱,在外及未肅拜玉堂許遞,今日政差出。
以吏曹參議李洪載牌不進罷職傳旨,傳于李敏采曰,只推,更爲牌招。
有政。吏批,判書宋載經,參判朴祐源病,參議李洪載進,同副承旨李敏采進。啓曰,判書宋載經,參判朴祐源竝牌招不進,小臣獨政未安,何以爲之?敢稟。傳曰,只出緊任。以金履鏞爲校理,韓用龜爲副校理,鄭致淳爲修撰,李東稷爲中學敎授。
傳于李敏采曰,玉堂排望苟艱多儲窠云,違牌坐罷人敍用,在外玉堂許遞,今日政差出。
吏批,再政。以李敬五爲副應敎,徐配修爲校理,宋翼孝爲副校理,李太亨爲副修撰。
兵批,無政事。
李敏采,以禮曹言啓曰,依下敎,以慶尙道幼學李鎭東等上言回啓,批旨內辭意,問于大臣,則領議政臣金致仁,以爲臣取見嶺儒所納冊子,則當戊申亂逆之日,十數邑前銜儒生相率倡義,聚衆部署,雖無鏖兵斬賊之功,發通曉告,各自激勵,可謂不負鄒魯之遺俗,有足可尙,而第其上言措辭與封納冊子,已是越格,別錄以下三十餘人,率多隨意崇奬,別無公私證跡,猥越甚矣。況權榘,則累出逆招,節節可疑,按撫使朴師洙,自嶺還朝,以榘獄辭之一皆飭詐,力請更拿,此竝昭載於勘亂錄,而今乃全掩事實,許以忠節,卽此一事,可反三隅。今若專信其言,追加褒賞,則適足爲傷國體,而開倖門之歸,以此冊子,下送本道,使之詳覈虛實,論理狀聞後,更爲稟處,似宜。至於金聖澤·趙德隣·黃翼再,皆在罪籍,而聖鐸則得罪名義,至於杖謫,德隣,則敢陳凶疏,語意陰慘,而肆然混置於諸人稱冤之中,欲售其嘗試之計者,情狀痛惡,狀頭李鎭東,不可不嚴加勘處,以懲日後云。左議政臣李性源,以爲取見嶺儒所納冊子,則備載倡義時上副將以下部曲姓名及檄書通文,足見鄒魯之鄕,士風之忠義激感,而第念此係私家文書,固不可憑信,倡義外別錄等諸條附陳,已不免挾雜。雖以倡義諸人言之,十三郡中安東爲首,安東之上副將,已於今春,特降超秩贈官之命,則其餘十二邑上副將,便是已蒙褒尙,今若遍加,則朝家恩典,反歸屑越。臣意,則令該曹,考出各其邑可據文蹟,刪去繁蕪,只錄姓名及諭檄文字,下送本道監營,使之刊布,則庶爲激勸感發之要矣云。右議政臣蔡濟恭,以爲嶺儒之必欲以戊申倡義一塵睿覽者,其意非出於別有希望。蓋欲暴白其嶺南士夫,當賊變之際,嚴於逆順之辨,而忠義所發,矢死靡悔之蹟也。其心雖苦,其徹無路。今乃於禮曹覆啓之批,洞悉其忠義所激,嗟賞其鄒魯餘風,十行辭旨,昭回日星,儒生輩,抱此以歸,則六十年蘊結可洩,七十州志願斯足,他日隕結之報,庶可期,士士同然。雖以朝家酬報之典,言之,華衮之褒,萬世可傳,又況所陳冊子,將使之入梓廣布,以爲他道感聳之資,則其褒忠奬義,豈可與貤贈存恤之猶屬循常者,同日道哉?臣見如此,此外無他可達矣云,大臣之議如此,上裁,何如?傳曰,取見所進冊子,多示歎賞,仍命收議大臣,意豈徒然乎哉?欲使鄒魯之鄕,忠賢之裔,得洗六十年積冤厚誣也。大抵詿誤場中,擧能超拔,至有爭先倡義之事,其氣節誠忱,可謂自別於他道,舊甲重回,舊功咸錄,以此時見此冊,烏可無拔例褒嘉之典,而今見諸議,雖有參差,亦何必求其苟同?令本道更査稟處事,撮要刊布事,竝依領左相議施行,而觀此冊子,其時號召安撫之功,趙德隣·黃翼再誠有之。翼再之橫罹,本有公證,德隣本事,雖未到底諦悉,而先朝下敎,旣許以望士,晉秩擇用,置之近密,後十年,臺臣,追提乙巳疏語請竄,而一故相,疏請拿覈,俾暴其冤,及其置對也,一故相,以幾不免枉害無罪爲說,畢竟有給馬賜米,護其行之恩典。況自乙亥以後,國是大定,而亦下給牒之命,且況近日過於此之事,苟無關於大隄防,猶且蕩滌而疏通,至於兩人事,先朝之恩眷若此,故相之擧措又如許,是年是人,政合紀錄,故承旨慶尙上道號召使趙德隣,故牧使右道召募使黃翼再,罪名歲抄中,特爲蕩滌,此乃仰述恢蕩之聖意,凡我嶺土人士,知予今日申諭之意,益勤絃誦之工,孝於家忠於國,萬子孫無斁,以答我先大王天地覆燾之盛德大恩事,知悉,可也。
兼都承旨沈豐之,行左承旨李時秀,右承旨李亨元,左副承旨李祖承,右副承旨尹行元,同副承旨李敏采等疏曰,臣等伏見大臣收議批旨下者,有被謫蒙放罪人趙德隣,罪名蕩滌之敎,臣等相顧愕眙,竊不勝憂慨之至。噫,趙德隣一疏,尙何言哉?用意絶悖,遣辭之凶慘,直與甲辰敎文中句語,一串貫來,則其詬罵天日,斁滅倫常之罪,可謂上通耳。一聞其名,毛骨懼悚,凡有血氣之倫者,莫不斷之以凶疏,目之以惡逆,則此非特先大王之罪人,實是千萬世之罪人,雖以我先大王恢弘之德,屢下決處之敎,而懲討之論,愈久愈激,丹書自在,鐵案永垂,則其何可擬議於疏釋二字乎?假使德隣,有戊申召號之擧,前此凶疏之出,逆節已彰露無餘矣,召號一事,本不足有無於其間,而始焉投章,肆發不道之說,終也揭竿,若將禦侮者然,其可以此而掩其凶疏曰,以非逆乎?人君御世之用,人臣報國之道,亦豈無以勞而赦過,將功而贖罪者,而此特薄過微罪之可赦可贖者而言也。今此德隣,則卽詬罵天日,斁滅倫常之一逆豎耳。逆者,天下之極惡也,覆載之所不容,神人之所共憤,一負此名,洗濯他不得,況其召號之勞極微細,凶悖之罪極狼藉者乎?又況其疏中不道之說,傳襲乎甲辰敎文,唱喁乎前後亂逆者乎?以此論之,其所謂召號之擧,不過出於死中求生之計,而初不可以勞勩言也。噫,嶺南,鄒魯鄕也,十三州倡義之人,在處響應,忠君報國之心,卓然可觀,而每以麟·亮之近出,爲一魚混川之恥矣。若使德隣,因此而疏釋之,蕩滌之,與褒贈諸人,同條竝貫,則忠臣義士而有知,豈不包羞齎抑於冥冥之中乎?噫,彼嶺儒之見,不曾及此,混擧德隣之名,視同無故,寧不寒心乎?至於黃翼再之所犯,關係甚重,亦豈可擧擬於蕩滌之中,使隄防由此而慙壞,義理由此而愈晦乎?臣等忝居惟允之地,不覺憂歎之至,深夜瀆擾,繳納路阻,又伏奉俄下傳敎,誨責備至,而所關至大,奉承末由,玆敢相率陳章,冒死仰瀆。伏乞聖明,亟加三思,特寢趙德隣·黃翼再罪名蕩滌之命,仍治臣等違命之罪,以肅朝綱,千萬幸甚。以諸承旨聯名上疏,傳于李敏采曰,明天理正人心,存天下之大防,扶天下之大綱,予亦略有所得於宋賢東儒之說者,豈或歇後於此等處,有昨日處分乎?憧憧一念,輒於義理邊着眼,而至於趙·黃事,切有斟量者存焉。黃固無論,趙亦可恕,先朝下敎,若曰文字罪其人,非王者美政,登筵諸臣,亦莫不贊揚,無一人立異者,其後聖敎,又若曰,乙巳疏辭中,第九條引喩,出於朱子甲寅封事第十條正名實三字,尤不可以此爲罪,蓋以是非分名實,協贊諸臣之所不免也。委官以下,同然仰贊,白放之請,至發於按法之列,逢今年述古事,有何不可之端?觀此承宣疏語,不識事實委折之如何,直以兩人名姓之罕見聞,眼瞠口呿,擾擾攘攘,殆若生出別般及案事端,而曲加疏辭者然,諸承宣事,誠大孤陋,尙有關於辛壬大義,則予之嚴防而嚴守,其可不若今日不解事之承宣輩乎?今人昧於典古爲痼疾,遇事輒如是顚倒,似此等人,難以常例,過加飭責,此上疏,爲先還給,使諸承宣,取考堂后所在乙巳·丁未·戊申·丙辰·丁巳·戊午·己巳·丙子等年日記,以解滋惑之心,可也。
兼都承旨沈豐之,行左承旨李時秀,右承旨李亨元,左副承旨李祖承,右副承旨尹行元,同副承旨李敏采等疏曰,伏以臣等,以趙德隣·黃翼再等,罪名蕩滌批旨還收事,陳疏,而未承兪音,求對而未蒙引接,荐承不敢聞之敎,衷情震剝,求死不得,終至於相率歸院,依例頒布。臣等始犯違命之誅,終有失職之罪,自顧惶恧,無地容措,聯陳自劾之章,徑出禁扃之外。伏乞聖明,亟降威罰,重勘臣等之罪,以昭法紀,以安賤分,千萬幸甚。答曰,省疏具悉卿懇。勿辭行公。
傳于李敏采曰,疏批已下,諸承旨牌招。
大司憲金載順疏曰,伏以臣卽伏見傳敎下者,知有趙德隣·黃翼再罪名蕩滌之命,竊不勝憂歎之至。惟彼兩罪人之負犯狼藉,關係甚大,實非尋常罪孽之比也。前後蕩滌之典,不止一再,而初未嘗擬議於其間者,誠以義理所關,隄防至嚴,不可以身故,而有所寬貸也。今此特命,固知大聖人權度斟裁之有在,而凶孽生希覬之心,王綱有不振之慮,餘憂所及,恐不可以不念也。喉院繳還之請,實出惟允之義,而不賜開許,群情憂鬱。伏願聖明,穆然深思,極寢成命,以光轉環之德,不勝幸甚。答曰,省疏具悉。處分,自有斟量矣。
戊申十一月十一日巳時,上御誠正閣。同副承旨,與輪對官入侍時,同副承旨李敏采,假注書趙台榮,記事官李相璜·金祖淳,奉常正李壽咸,敦寧判官鄭東保,軍資判官鄭文在,禮曹正郞鄭最成,兵曹正郞吳鼎源,校書判校申昕,戶曹正郞李東鉉,內資主簿朴英遠,議政府司錄高應觀,尙書直長金永聃,都摠經歷李國培,典設別檢黃仁燾,刑曹正郞趙景鎭,以次進伏訖。上曰,輪對官進前,各奏職姓名所懷,可也。壽咸等,以次仰奏職姓名訖。仍奏曰,無所奏矣。命輪對諸臣先退。上曰,慶尙道封章儒生入侍。出榻敎賤臣承命出,與幼學李鎭東·鄭章簡·金相寬·柳鳳祚·金應鍊·金永斗·李鎭憲,生員權運標,偕入進伏。上曰,儒生進前,各奏姓名居住及爲誰某子孫,可也。鎭東曰,居在禮安,而故監司李溟翼之玄孫也。章簡曰,居在榮川,而故相臣鄭琢之六代孫矣。相寬曰,居在榮川,而故大司憲金應祖之六代孫矣。鳳祚曰,居在安東,而故牧使柳雲龍之八代孫矣。應鍊曰,居在榮川,而故文節公金淡之十一代孫矣。永斗曰,居在順興,而故文節公金淡之十二代孫矣。鎭憲曰,居在醴泉,而故參判李堣九代孫矣。運標曰,居在寧海,而故縣監權萬斗六代孫矣。上曰,昨下批旨,爾等似未及見之,故別書一通以給,爾等詳見,可也。予若知爾等之屢朔伏閤,彷徨於闕門咫尺之外,則豈使留遲之至此耶?今當舊甲重回,褒忠紀功之日,冊子中所載諸人,皆以忠賢之裔,辦此倡義之擧,予固賞歎之不已矣。大抵黨目一出,臭味各殊,近來朝廷之視嶺南,殆同異服,誠可慨然,當初下道之賊變,專由於詿誤誑惑之致,而不知逆順之分故也。京師,根本之地,而近來凶逆,多出於京師,今不以此盡棄京師之士夫,則奚獨於嶺南,以此盡棄乎?且近所謂嶺南之收用者,不過先正子孫若而人而已,是不過慰說之意也,此豈朝廷之美事乎?每欲以此事一番下敎,而未果矣。今見爾等之章,可謂如癢得搔,鄒魯之鄕,忠義之節,從此彰著,自今以後環一路六十年積冤厚誣,可得以洗,寧不美哉?當此人才眇然之日,嶺南許多人士,必多有收用者,今若蒐致竝列於朝端,則豈不爲恢蕩之道耶?右相則於嶺南聲息,似不疎,故向日筵中,已有酬酢,爾等,亦以此意,傳布坊巷,使知有今日筵敎之如此,可也。上敎敏采曰,草記批旨及歲抄單子,已爲頒布乎?敏采袖出批旨與單子,奉置上前。仍奏曰,聖敎,雖出於恢蕩之至意,而關係莫重,隄防至嚴,批旨決不敢頒給於儒生矣。上曰,承旨新叨生疎,有何所知,而若是煩瀆乎?敏采曰,名義所關,公議至嚴,則臣不敢奉承矣。上曰,承旨但當承敎出納而已,似此擧措,極爲駭然矣,先朝下敎,昭載日記,十行渙發,至於今日,安敢更事瀆撓乎?疏中第九條引喩下敎,以甲寅封事爲之證左,第十條名實下敎,亦傳諸是非,有何更爲云云。此若關於辛壬大義理,則予豈或有所放過乎?敏采曰,渠輩之冊子中,德隣·翼再之混錄,已極挾雜,豈可以此,遽施蕩滌之典乎?且德隣凶疏,語意陰慘,非獨此數句折而已,此事何等關係,而臣豈敢遽然奉承乎?上曰,何敢乃爾?斯速傳給,可也。敏采曰,臣雖無似,只知有義理而已,雖至被罪,實無奉承之望矣。祖淳曰,臣以史官登筵,而自有區區微見,雖涉猥越,敢此,仰達矣,今此承宣所奏,實爲允當,殿下何乃催折之太甚耶?上曰,汝是乃祖之孫,予亦不得使汝勿言,至於承旨,則豈非不緊之甚者乎?祖淳曰,蓋德隣之爲逆,在於乙巳凶疏,而凶疏中所謂匪心無求云云者,是豈臣子之所敢萠諸心發於口者哉?殿下,雖以朱子封事中,有此語爲敎,此則時有同異,而德隣之凶,豈可比於朱子乎?且凶疏中又有倉卒掩涕等說,其用意之祕譎,遣辭之凶悖,實有浮於泰億之敎文,泰億之爲逆斷案,在於敎文中半夜二字,則德隣之倉卒二字,尤豈不陰險於半夜二字乎,究厥心腸,毛骨悚然,逆如德隣,而若以年久事宿之故,敢生伸雪之計,而朝家又從而放忽之疎釋之,視同尋常,若此不已,則竊恐己巳餘黨,復生覬覦之心也。上命司謁,出給傳敎於儒生,命鎭東讀訖。上曰,承此傳敎,爾等之心,皆充然有得乎?鎭東曰,感泣之極,無容更達矣。上曰,於爾等可謂與有榮矣。祖淳又奏曰,凶逆如德隣,而尊之戴之,至請伸雪者,亦是凶逆也,殿下,雖曰慰善人,使之充然於心,固不可勝爲,反欲使凶逆輩充然有得,未審殿下,欲安用而爲此乎?上曰,承旨方欲處分,而以其生疎之致,故姑不下敎矣。命退,諸臣以次退出。
戊申十一月十一日午時,上御重熙堂。左副承旨入侍時,左副承旨李祖承,假注書趙台榮,記事官尹行任·金祖淳,以次進伏訖。上曰,閤外諸承旨,屢承不忍聞之敎,而終不退去,寧有如許道理臣分乎?如是之故,義理尤益晦矣,斯速退歸,批旨,卽爲頒布,可也。命退,承史以次退出。
戊申十一月十一日初十日夜二更,禮曹收議草記批旨,有趙德隣·黃翼再罪名蕩滌之命,坐直承旨李祖承·李敏采,再次繳還,以司謁下敎曰,若更請承傳色院隷,使近仗軍士,這這捉去,復請承傳色,至再至三,而不下來。十一日都承旨沈豐之,左承旨李時秀,右承旨李亨元,右副承旨尹行元,仕進後聯名上疏,有還給之命,詣閤請對,則以司謁口傳下敎于都承旨曰,都承旨及右副承旨,旣在藥院,不當干涉於此等事,斯速退歸藥院,可也。都承旨沈豐之奏曰,趙德隣凶疏,關係至重,繳還而路已阻矣,陳疏而未蒙允矣,不得已相率請對,不得請則不敢退矣。又下敎曰,此時藥院,遽然擅離,亦非臣分之所敢出,斯速退去。豐之又奏曰,嚴敎屢下,而趙德隣關係至重,不得請之前,不敢爲退歸之計矣。其後屢下不忍聞不敢聞之敎,而輒以關係至重,不敢遽退之意,仰奏矣。左副承旨入侍退出,而又傳不敢聞之敎,故仍頒布,陳疏徑出矣。以司謁口傳下敎曰,諸承旨疏批,以前例書頒,卽爲牌招。又以司謁,口傳下敎曰,諸承旨斯速牌招,而若有牌不進呼望之擧,則院隷當各別科罪,都承旨則有別般下敎事,入來之時,勿爲前導,使之斯速入來。又下敎曰,人臣事君,只一心字而已,始不以如此人知之,以今日擧措觀之,則都承旨之心,誠有所不可知者矣,事係緊重,則碎首天陛,可也。不然則姑爲頒布,以待公議,可也。不此之爲,協陽門一步地,不肯移動,不忍聞不敢聞之敎,聽若尋常,此何擧措,此何心腸?待其入來,坐之啓板前同副承旨,傳此下敎,其心所存,使之詳陳。又下敎曰,便出閤門一步,則當不聞不敢聞之敎,而堅坐不動,屢下嚴敎,殆同樂聞,是何臣分?近來政院事,誠不成說,比如喫了飮食,須要中氣通利,然後始有滋益之效,政院則不然,中間壅遏,命令不通,安在其喉舌之義乎?向來李時秀·李亨元,皆親承飭敎,而今日擧措,又復如前,似此規模,必當一番釐革而後已,諸承旨,如不直陳其所以然之由,則當以鞫囚例治之,都承旨,如不直達其心之所在,則亦當以鞫囚治之,待其入來,使之一一指陳。又下敎曰,諸承旨入來乎?斯速知入。又下敎曰,當初下敎,不啻縷縷,皆是匪怒伊敎,出自眞情,而頑然不動,恬不知變,其可謂之有臣分乎?今日此事,非謂不干於諸承旨,最爲襯切於都承旨,今日閤門之一步不移,是何意思?此一款,使之直陳,雖有藥院許久之勞,決不可以此饒貸,使之知悉,而一一知入。又下敎曰,諸承旨入來與否,知入。又下敎曰,招致都承旨於啓板前,傳此下敎,亦令諸承旨參聞。都承旨及諸承旨,入來聽傳敎於啓板前。又下敎曰,同副承旨,與都承旨來詣閤外,諸承旨亦爲詣閤,同聽下敎,都承旨及諸承旨,進詣閤外。以司謁口傳下敎于都承旨曰,人臣事君,只一心字而已。予於都承旨,不以如此人知之,以今日擧措觀之,則都承旨之心,誠不可知矣,事係緊重,則碎首天陛,可也。不然則姑爲頒布,付之公議,可也,而不此之爲,旣上疏又詣閤請對,協陽門一步地,終不離動,不忍聞不敢聞之敎,不啻屢次,聽若尋常,此何擧措,此何心腸乎?其心所在,斯速知入。豐之奏曰,趙德隣凶疏,關係至重,而遽下蕩滌之命,故臣職在出納,不容泯默,陳疏而未蒙允,求對而不得請,以至於屢犯唐突之罪者,只出於爲國願忠之心而已,豈有他心乎?又下敎於都承旨曰,忠之一字,豈可自下言之乎?此下不忍聞之敎趙德隣之有罪無罪,姑舍之,旣承不忍聞之敎,而終不下閤門一步地,豈非樂聞不忍聞之敎而故犯耶?其心所在,斯速告達,可也。豐之奏曰,德隣負犯,極其凶慘,臣等之所以請對閤外,不卽退去者,只欲得借方寸之地,悉陳衷情,感回天聽,亟寢成命,而忱誠淺薄,未能仰格,荐承截嚴之敎,求死不得,無他可達之辭矣。又下敎於都承旨曰,予之所以嚴於辛壬義理者,豈不若都承旨乎?此下不忍聞之敎豐之奏曰,天威震疊,小臣罪合萬死矣。又下敎曰,爲國願忠,天威震疊等文字,出自何處乎?斯速知入。豐之奏曰,嚴敎至此,無辭,仰達矣。又下敎于李時秀·李亨元曰,向者以線還事,飭敎果何如耶?至有著爲定式之命,則事當銘心遵守,而不過數朔,恣意壞了,其罪尤倍於他承旨矣。都承旨雖曰一院之長,上疏與請對,一從其指揮,不思所以仰體申嚴之下敎者,其果成說乎?一從都承旨之指揮,則其果做得何許好官耶?時秀奏曰,小臣雖極迷頑,伊時飭敎,銘在心肝,凡於繳還覆逆等事,豈敢復萌於心,而關係甚大,自不覺其復陷死罪,惶懍之極,無辭可達矣。亨元奏曰,臣雖萬萬愚迷,今夏旣承丁寧之敎,繳還等事,豈敢一毫生心,而今此趙德隣事,關係至重,故不覺其自陷死罪,臣罪至此,更無可達矣。又下敎曰,旣聞不敢聞之敎,則宜有惶蹙悔悟之意,而三承宣,雖不足責,三承宣中,無一人以下敎如此,只當退去發論者,此豈成說乎?時秀·亨元等奏曰,臣等承聞不敢聞之敎,震迫抑塞,誠極罔措,而未及以退去發論者,固是臣等之死罪矣。又下敎於都承旨曰,德隣之所坐,若是惡逆,則予豈不若承宣之所知乎?若有極層凶逆,則承旨輩,將何以處之乎?豐之奏曰,臣等雖甚愚迷,旣承向來飭敎之下,豈敢或忘,而德隣所犯,實是極層凶逆,是以不得不違越飭敎,冒死煩瀆,若下此一層,則豈敢不奉承向來飭敎乎?又下敎曰,誠如都承旨言,德隣果是極層之劇逆,則屢下不忍聞之敎,而無意頒布,及聞李祖承之言,始乃頒布者,亦何故也?若然,則逆節如李玄逸·李鳳徵·金聖鐸之類,而有給牒之擧,則只憑李祖承之言,而亦將擧行乎?豐之奏曰,屢承不忍聞之敎,而不敢退去者,出於一登前席,畢陳衷情,得請乃已之計,而及聞李祖承之言,則入侍時下敎,又是不敢不奉承之嚴敎,故惶怯失措,遂至頒布,此尤臣罔赦之罪矣。又下敎於都承旨曰,古人亦有恐負翟黑子之說矣。司謁所傳,亦上敎也,承旨所傳,亦上敎也,而司謁傳命之時,則聽若不聞,終不頒布,豈非覆載難容之罪乎?且況李祖承所傳之下敎,別無加於司謁所傳之下敎,而以其一言,卽爲頒布,此是何意,卽爲直對,豈不以李祖承,頻爲入侍之故而從其言歟?都承旨陋矣。豐之奏曰,不能終始力爭,實是小臣惶愧欲死者,而難容於覆載之罪矣。又下敎曰,都承旨,旣以頒布,自處以覆載難容之罪,若然則身爲承旨,坐聞不忍聞之敎,而不卽頒布者,爲難容之罪,乎?承順下敎,而頒布者,爲難容之罪乎?此無他,專由於不畏下敎,畏怯外間物議而然也。豐之奏曰,臣雖甚無狀,豈敢以下敎與外議,論其輕重乎?亶出願忠之心矣。又下敎於都承旨曰,舊甲重回,舊功咸紀,特命諸道,使之廣採有功有勞者,皆令啓聞,載之綸音,頒示中外,此是已了當之事,而至於趙德隣·黃翼再,初不入於狀聞中,旣非朝家所知,則果誰知之而得來乎?豐之奏曰,以聖上紀功之聖念,當此舊甲之重回,誕降表忠綸音,奬勵忠節,凡在聽聞,莫不欽仰感聳,而若使德隣,竝蒙紀功之典,以至其罪名之蕩滌,則忠逆不免混淆,此臣所以憂慨不欲生者也。至於嶺儒之上來,非臣之所可知,下敎之下,無辭,仰達矣。又下敎曰,於此事,惟都承旨,獨自擔着者,果何委折乎?豐之奏曰,此豈但小臣之憤痛欲死者乎?凡有血氣之倫,秉彝之天者,必當與小臣,同此憤痛矣。又下敎曰,此是已磨勘之事,而以似此都承旨在院之故,有如此之事,此一端,詳陳,可也。豐之奏曰,聖敎至當,如臣無似,忝居喉舌,未能逆折奸萌,使凶孽生心,嶺人之今番擧措,莫非輕朝廷之致,臣罪到此,尤合萬死矣。翌朝下敎曰,昨日下敎,非爲趙德隣事也,必欲矯革政院痼弊而然也。大抵近來政院,無論事之輕重大小,惟以繳還爲事,小而罷削,大而流竄,作爲準限,己則圖免,委之他人,以爲避謗之計,襲以爲例,便成痼弊,以至命令壅遏,豈不寒心乎?繳還,故事也,予豈欲使之全然廢却乎?凡所繳還,各有其宜,有可以一番而止者,有可以再三而止者,畢竟付之公議而已,豈可一味以繳納爲事,使外間漠然不知爲何事乎?此後則其能一變此規,不復爲襲謬之擧耶?豐之等奏曰,飭敎若是申複,敢不奉行乎?又下敎曰,向日飭敎,李時秀·李亨元·洪仁浩聞之矣。今之六承宣,與洪仁浩七人,更加着意,昨今下敎及所奏之言,謄出一通,載之日記,仍載故事,使後來承宣,知悉遵守,曉諭院吏,使之依此擧行。諸承旨則退去,可也。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,左副承旨入侍。
以禁府都囚徒,傳于李敏采曰,近來宣傳官輩所爲,極爲無形,甚至莫重軍兵去就,有此遺漏之擧,尤極痛駭,而旣是混犯,容或一分可恕,爲先以公罪勘放後,草記。
兵曹口傳政事,副司果李書九·鄭東觀。
李敏采,以弘文館言啓曰,新除授副應敎李敬五,校理金履鏞,副校理宋翼孝,副修撰李太亨,竝卽牌招察任,何如?傳曰,允。
李亨元,以兵曹言啓曰,新除授五衛將李灌,老病沈重,時月之內,萬無起動肅謝之望,呈狀乞遞,宿衛輪番之任,不可久曠,今姑改差,何如?傳曰,允。
李敏采,以義禁府言啓曰,時囚罪人金鎭鼎,爲先以公罪勘放後,草記事,命下矣。金鎭鼎傳敎內,近來宣傳官輩所爲,極爲無形,甚至莫重軍兵去就,有此遺漏之擧,尤極痛駭,而旣是混犯,容或一分可恕,爲先以公罪勘放。罪取考律文,則大明律制書有違條有曰,凡奉制書,有所施行而違者,杖一百云矣。金鎭鼎杖一百,以公罪收贖,放送之意,敢啓。傳曰,知道。如有功議,各減一等。
李敏采,以義禁府言啓曰,金鎭鼎,杖一百,以公罪收贖事,照律草記批旨內,如有功議,各減一等事,命下矣。金鎭鼎,無功議云矣,敢啓。傳曰,知道。
刑曹啓目粘,金鼎鉉之乘醉鬪歐,渠旣自服,朴枝彬之挾憾批打,自有公證,李仁喆雖未下手,亦不可無罪,劉哥守僕,酗酒相鬪律照勘,王義進,均是酒徒,旣無所犯,嚴飭放送,何如?判付啓,依允爲旀,無論曲直,下手之罪,不可歇治,金鼎鉉·朴枝彬等段,從重勘律,劉哥段,分揀爲良如敎。
領議政金致仁箚曰,伏以,臣伏見該曹收議草記批答下者,至有趙德鄰·黃翼再,罪名蕩滌之敎,臣不勝驚愕憂歎之至。翼再所坐,臣固未詳其虛實,德鄰乙巳疏語,曾雖未見,第以丙辰諫啓與避辭見之,則其疏中無意匪心,倉卒飮涕等,人所傳道之三四句節外,其於正名實條,至謂之提說許多凶言,指擬叵測,爲賊檄掛書之張本云云,則其至爲陰慘,槪可推知。逮捕命下後,下敎若曰,拿鞫德鄰,不過欲受其一通供辭,以破嶺人之疑惑,果能善供,明本情之不然,則可矣,及其推問也,旣不自服其誤,又不自明其心,特以年八十難於加刑,遽命放送,先臣力陳其異於疊罪,依前發配,其後臺啓,旋請加律,至翌年金聖鐸事出,始蒙允兪矣。夫以先朝安反側之聖念,一疏三謫,尙在罪籍,其負犯之深,關係之重,何如也?今殿下,不詢在廷,徑下處分,喉院繳納,責敎嚴截,視之如薄過,俾不得有言,不料聖明之世,有此過中之擧,從此隄防之蕩然,世道之乖亂,竊恐非細憂也。雖然,臣於日昨收議,敢請狀頭嘗試之罪,而殿下不惟不從許,乃反竝本事而蕩滌之,於是乎臣之妄言之誅,無所逃矣,兢懍惶恧,蹙伏俟勘。伏乞聖上,亟賜斥退,仍降嚴譴,使公法行,而私心安焉,千萬幸甚。取進止。答曰,省箚具悉卿懇。今番兩臣處分,不惟逢舊甲紀舊勞,予之所裁量決定者,以先王之心爲心,卿可不以先卿所執爲歸乎?其詳在記注,此不更煩,而日昨獻議,卿雖盛論不當許,予見略有參差,果不得副施,此爲可歎,而在卿有何毫分難安之端?卿須安心勿辭,卽起視事。仍傳曰,此批答,遣史官傳諭。
左議政李性源箚曰,伏以臣於日昨,以嶺儒上言事,承命獻議,敢請倡義錄之令本道刊布,以示褒勸而已。至於卷末所列諸人之不係倡義者,初不論及,只以繁蕪之可刪,挾雜之宜斥,略有所陳。及伏見批旨下者,有趙德鄰歲抄蕩滌之命,此則非臣愚慮之所敢到也。德鄰乙巳疏,臣實未見,前席下詢之下,不能詳對,但以當拔冊中之意,私語僚相矣。退聞前後臺閣聲討之論,可見包藏之至凶,關係之甚重,雖以我先王涵覆之聖德,而或鞫或竄,一付公議,其名尙在丹書,其孫至拔科榜,不可以年久事宿,而輕議曠蕩之典也,審矣。重逢是歲,聖心興感,前後恩典,皆出於奬義酬功,而功罪不可相揜,彰癉不可相混,藉令德鄰,奉使有勞,所坐旣重,非勞可贖,況號召之命,出自朝廷,與挺身倡義,大有異焉。功無可紀,罪有難赦,遽然疏釋,奈隄防何?臣猥忝大官,旣不能明白敷奏於承問之初,又不能直截致討於收議之時,昏昧稽緩,罪不容誅。伏乞亟降威譴,以安賤分焉。取進止。答曰,省箚具悉卿懇。功則有可紀,罪不至難赦,彰癉未必爲相混,予雖急於恢蕩,寧有一毫放弛於辛壬之大義大防,而有是擧也?卿須休慮,安心視事。仍傳曰,此批答,遣史官傳諭。
副校理李東稷,修撰李尙度,副修撰金啓洛等箚曰,伏以臣等,於昨日趙德鄰·黃翼再等處分,竊有所萬萬憂歎者。噫,彼德鄰之乙巳一疏,旨意叵測,關係莫重,伊後鞫庭之遽宥,謫路之徑斃,尙切輿情之憤惋,其不可以歲月之稍久,事端之已陳,有所寬貸也,明矣。至於翼再,則戊申之鞫,旣未究竟,妖婢之招,又成證左,亦不可遽議疏釋,而今因嶺人之猥呈冊子,不待核實,特降異恩,遽爾全釋,臣等固知我殿下今日處分,寔出於追懷舊甲,仰述恢蕩之德意,而義理不可不明也,隄防不可少弛也。三尺至嚴,罪籍俱在,而只憑不分明之私錄,遽滌大干係之罪名,王法之隳損,物情之驚惑,當復如何?喉院之屢次覆難,亶出公憤,臺閣之交章爭執,亦是職分,而側聽經日,尙靳反汗,已不勝其抑鬱,而昨夕諸承宣重入之後,辭敎或欠於寬容,擧措亦近於摧折,臣等不料聖明之世,有此過中之擧也。憂憤轉深,愚衷益激,玆敢相率仰籲。伏乞聖上,更加三思,亟允承宣臺臣之請,還寢成命,以嚴邦憲焉。取進止。答曰,省箚具悉。不允。
正言鄭來百疏曰,伏以不可不嚴者,隄防也,不可不審者,伸辨也。事係年久,則雖或有情罪之可恕可疑者,其不可徑先容議,而尤致審愼也,明矣,而況近年以來,國綱漸益解弛,前後之名係丹書者,毋論負犯之輕重,輒皆稱冤呼籲,至煩天聽,事之猥越,莫此爲甚,此誠可禁不可啓也。今此趙德鄰·黃翼再等事,當時事情,臣固年淺,未能諦悉,而旣關隄防,且係年久,則只憑道儒之齊籲,遽令罪名之蕩滌,殊有欠於刑政審愼之道也。喉院之始而繳納,繼以陳疏,可謂得惟允之職,而乃反屢費辭敎,終靳允可,臣於是,竊不勝憂慨之至,伏願亟恢聖度,收還成命焉。臣於日昨,陪扈歸路,重得寒感,頭疼目眩,咳喘滋甚,委頓床笫,食飮全却,殆不省事,蘇完無期,歷日瘝曠,如添一病。伏乞聖慈,俯垂矜諒,亟遞臣職,俾便調理,千萬幸甚。省疏具悉。處分豈無商量乎?爾其勿辭,從速察職。
校理徐配修疏曰,原疏不載
戊申十一月十二日辰時,上御誠正閣。左副承旨入侍時,左副承旨李祖承,記事官金孝建·尹行任·金祖淳,以次進伏訖。上命時秀讀公事訖。仍命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李時秀曰,傳香承旨,馳詣永陵,奉審摘奸以來。
傳于李時秀曰,左承旨入侍。
傳于李敏采曰,左副承旨入侍。
李祖承啓曰,漢城判尹徐有防,依下敎來待矣。傳曰,入侍。
兵曹口傳政事,宣傳官柳孝臣,備邊郞洪棆,相換。
兵曹,禁衛中軍單李萱。
以平安監司狀啓,碧潼郡守李漢佐,限明年麥秋仍任事,傳于李敏采曰,依狀請施行事,分付。
李敏采,以禮曹言啓曰,咸鏡道觀察使封進今十一月令宗廟薦新生靑魚,今始來到,而景慕宮薦新靑魚,則以慶尙道所封薦進,而本道退封狀啓,頃已啓下矣。莫重薦享,不可後時,故以咸鏡道觀察使加封靑魚,今十四日,一體薦進,何如?傳曰,允。
戊申十一月十三日辰時,上御重熙堂。左承旨入侍時,左承旨李時秀,記事官金孝建·李相璜·金祖淳,通禮李光遇,以次進伏訖。上命書傳敎曰,逢今年諱辰,享事未能親行,情禮缺然,十六日,永陵忌辰祭,遣大臣攝行,祭文當親撰矣。又命書傳敎曰,是年是日,感舊冞切,況帶礪舊甲,又在是年乎?春間雖已致祭,尙未錄後,可謂欠事,豐陵府院君孫趙雲翊,初仕調用,年或未滿,限以支孫年滿人中,先爲調用事,分付。上曰,再明日,永陵諱辰,祭官獻官,以大臣差出,執禮大祝,皆以時任玉堂塡差,一依親享例爲之事,分付。命退,諸臣以次退出。
戊申十一月十三日午時,上御重熙堂。漢城判尹入侍時,左副承旨李祖承,假注書趙台榮,記事官尹行任·金祖淳,漢城判尹徐有防,以次進伏訖。上曰,各部之抄戶文書,何當磨勘耶?有防曰,今方星火修整,當於今明內,可以告畢矣。上曰,至後天氣頗寒,木綿發賣,窮民必當顒望,決不可稽緩,各別申飭,可也。有防曰,抄戶文書,當依聖敎,更爲申飭,而聞木綿數百同,先爲入來,而餘數則姑未來到,木綿齊到後,方可發賣矣。命書傳敎曰,事關民事,豈可以齋日而不言乎?抄戶之政,纔已申飭,而今聞判尹言,數日內,文書當磨勘云,木綿,則尙不齊到,朝令之下,如是稽滯,極爲未安,令廟堂,嚴飭該曹該道,俾令不多日內分給。上曰,圃署貢人加給事,已爲擧行乎?有防曰,其翌日,卽爲出給,貢人莫不感幸矣。上曰,西眞果供上事,貽弊自來多端,今年則供上日字,比前太少,貢人輩,必當紓力矣。有防曰,西眞瓜供上事,誠如聖敎,而事關御供,不敢仰達矣。上曰,日字多則弊隨而多,此不得不一番定式矣。有防曰,日字多少,惟在自上處分矣。上曰,自明年爲始,西眞瓜供上,以十五日爲限事,定式,可也。有防曰,臣旣親承聖敎,以此分付本署乎?上曰,卿旣承筵敎,不必更爲傳敎矣。上曰,戶曹判書入侍。賤臣承命出,與戶曹判書徐有隣,偕入進伏。命書傳敎曰,李提督家,旣有購第建祠之命,而不祧之典,出於義起,不可無紀實之文,提督祠堂記,玆以製給其孫,致祭日,宣讀後,揭板祠中,以華族爲同宗,其先又壬辰撰奏之李文忠,而又是原任文衡也,內閣也。判府事李福源,書之揭板,令戶曹,主管爲之事,分付。況逢今年有此擧,實出風泉之思,提督之未配宣武祠,每以爲欠典,而春初欲令別爲致祭而未果,提督家致祭日,遣承旨,一體致祭宣武祠,此正古人所謂歲暮春秋,無地可讀者也。購第等事,勿踰此歲事,申飭該曹,聞於月前摘奸史官回奏之言,廟宇荒落,所見憫然云,斯速修改事,分付該曹。平壤武烈祠,李提督兄弟及石尙書·張楊諸人,竝享云,京廟設祭之日,鄕祠亦宜竝擧,武烈祠,亦爲遣承旨致祭,祭文竝當親撰矣,日字則何必涓日乎?隴西李譜,年前出來,東國只有一本,其書中,以己酉年十二月十一日,爲提督生年月日,以今年此月日設祭,仍令禮曹,明年是日更爲提稟事,分付。原譜,自內閣致祭日,出給本家使之同奉祠宇,向於李宗胤,拔例調用,亦有下敎,中原望族,何拘我東官方爲敎?況李萱乎?生年己酉,與提督同庚,殆若爲萱存錄,而準備者然,此可謂先蔭,閫禦履歷,亦豈可云云乎?前府使嘉善李萱,亞將除授,今日內,各營門中,作窠單付事,分付。有隣曰,李提督享事,特定不祧,命度支購第建祠,親製其記文,珍藏其譜系。又以降嶽之日,仍致賜酹之恩,崇報之典,靡不庸極,絲綸渙發,瞻聆俱聳,李提督功烈,與楊經理一般,而今番建祠後致祭,事體尤爲自別,祭品依宣武祠例,擧行事,分付該曹,何如?上曰,以豕一口餠一器實果三器泡湯一器麪一器酒三酌燭二丁爲式,此後致祭時,皆用此例。自太常進排,執禮大祝,以文官未通淸參上爲之,齋祝掌牲,令以武官五品以上爲之,服用器服,旣命遣閣臣致祭,又兼將任,一提學金鍾秀進去,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李敏采曰,左副承旨,馳詣宗廟,同副承旨,馳詣景慕宮,奉審摘奸以來。
傳于李時秀曰,昨日奉審承旨入侍。
傳于李時秀曰,左副承旨入侍。
傳于李敏采曰,仕進外,當該閣臣,一竝從重推考。
李時秀,以禁衛營言啓曰,本營中軍李文德改差代,依傳敎,前府使李萱,單付啓下之意,敢啓。傳曰,知道。
李亨元,以刑曹言啓曰,因承政院啓辭,與院隷符同,僞着該倅手署,別監,出付攸司,照律重治,該別監白聖奎·李禧謙,杖一百收贖,今日內發配,司謁,亦令攸司,決杖收贖,放送事,命下矣。取考律文,則大明律詐僞制書條有曰,若詐僞五軍都督府六部文書,套畫押字者,杖一百流三千里,其餘衙門者,杖一百徒三年。依此律,當該別監崔命麟,杖一百收贖後,徒三年定配於原春道金化縣,別監白聖奎·李禧謙,各杖一百收贖後,白聖奎忠淸道洪州牧,李禧謙黃海道遂安郡,竝定配所,卽爲押送,司謁金忠大·崔昌祿,竝杖一百收贖,放送之意,敢啓。傳曰,知道。崔命麟不足責,收贖。
李亨元,以刑曹言啓曰,頃因黃海道兎山居金宗麗擊錚原情判付內,雖以前官子之事爲說,無異語侵官長,此等民習,不可不嚴繩,而大抵甲辰勅行,本邑倅,多有干科之事,擬欲摘發勘罪,因其貶第下考未果矣。本事之必無,以現發他事推之,難保其信然,令道臣,詳査報來後,稟處,上言人,亦令道伯,勘罪事,分付事,判下,據應問各人,拿致營門,逐條盤覈,詳細回移之意,行會本道矣。卽接黃海監司嚴思晩移文,則以爲支勅時,民錢貸用事,崔起興·趙德良·許橧等所納,爲九百五十兩,金宗麗,以支勅都監,自當之數,爲五百六兩,而其中許橧處八十兩,已爲還報,其餘一千三百七十六兩,果爲未報。墓舍新建時,動民赴役事,觀於諸人之招,吏校自願赴役之說,容或無怪,家舍及民田勒買事,家爲二十間半,田爲二十二日耕,而今以宋相心等所供觀之,其非勒買,的然無疑。作洑事,主張之黃士寬,前以此事,已爲定配,四口一賞之券,推來於金光義處,而朴師宅招內,水稅租,輸置於前縣監墓舍云,則似不無參涉之跡云矣。蓋金宗麗之構訴前縣監者,凡爲四條,而今觀本道査報,則墓舍之役民,田土之强買,參以諸招,自歸落空,至於洑畓水稅之私斂,勅需濫貸之不報,誠是非法,而但其時監色之招,初則初無干涉於築洑之事。又曰,所貸錢七百兩,三月分,錢主依數受去,其餘則充報於勅庫留錢之意,納供矣。及其再招,則一從宗麗之所告,或稱水稅輸納於墓舍,或稱許橧處所貸錢八十兩還報,其餘千餘兩,果爲未報云。各人等之招,前後變幻,不無可疑之端,前縣監處,不可不一番査問後,可知其虛實,而係是朝官,有非本曹所可推覈者,兎山前縣監尹昌淳,依例移義禁府,處之,何如?傳曰,已處分,此草記置之。
戊申十一月十四日巳時,上御重熙堂宣亭閣。左副承旨入侍時,左副承旨李祖承,記事官金孝建·尹行任·金祖淳,以次進伏訖。上曰,寧陵令林泰遠,使之入侍。賤臣承命出,與寧陵令林泰遠,偕入進伏。上曰,忠愍公,於汝爲幾代祖乎?泰遠曰,於臣爲高祖矣。上曰,忠愍日錄有之否?泰遠曰,臣家有之矣。命入親覽訖。上命書傳敎曰,向見先正文集中忠愍傳,有其詳在日錄之而語,忠愍玄孫泰遠,使持日錄來待,而在齋郞直所,今日始召見之,詳問其家事實,聞來益覺歎仰,名將義士,從古何限,而豈有如忠愍之功之節乎?聞忠州㺚川忠烈祠,以先朝丁未冬,賜額院宇,因子孫之貧寒,俎豆之場,鞠爲茂草,予於御極之後,令三營門,分送物力修治,秋間因宣諡事,竝及院宇之守護,今聞以至階戺墻垣,尙多未卽修葺云,自本官,隨毁除治,旣有朝令之新定式,則該道擧行之如是稽忽,極爲駭然。當該道臣推考,仍令該曹,更加嚴飭,竝與院宇,一新修葺,聞其肖像渝色,方議移模云,亦令度支長,定送畫工,模出後,形止使之狀聞事,分付。先朝特賜書院田土,尙忠之聖意,烏可不追述?聞其塋域,距院爲相望云,守塜三戶,以京保中,令該曹劃給事,分付。命退,諸臣以次退出。
戊申十一月十四日午時,上御重熙堂。昨日奉審承旨入侍時,右承旨李亨元,假注書趙台榮,記事官李宗烈,記注官金鳳顯,以次進伏訖。上曰,昨日奉審,俱爲無頉乎?亨元曰,然矣。上曰,行祭廳改建後,觀瞻差勝乎?亨元曰,然矣。上曰,所經道路,何如?亨元曰,鵂巖以西,下雪不至大段,故行路亦甚不難矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李時秀曰,傳香承旨,馳詣永陵綏吉園,奉審摘奸以來。
李敏采啓曰,賜諡官韓用龜,未付軍職,而只以兼銜肅單,遽然來呈,臣之矇然捧入,不勝惶悚,而文兼韓用龜,推考警責,何如?傳曰,允。爾亦推考。
傳于李亨元曰,左副承旨入侍。
兵曹口傳政事,副司果韓用龜。
李亨元啓曰,入直將官番單子,如有連爲受點者,則該營來言,本院以爲微稟事,已有定式,而今此訓鍊都監局別將金道煥,連爲受點仍番,而不卽來告,關係師律,誠極未安。該營大將,從重推考,兵曹入直堂上,亦有不能察飭之失,推考警責,何如?傳曰,當次人李周爀,使之當日替直,可也。
李敏采,以弘文館言啓曰,本館上番闕直,事甚未安,校理徐配修,卽爲牌招入直,何如?傳曰,允。
李敏采,以弘文館言啓曰,本館上番闕直,事甚未安,修撰李尙度,卽爲牌招,以爲姑陞入直之地,何如?傳曰,允。
傳于李敏采曰,政官牌招開政。
李敏采,以弘文館言啓曰,本館上番闕直,事甚未安,今日政,新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書宋載經,參判朴祐源牌不進,參議李洪載進,同副承旨李敏采進。啓曰,判書宋載經,參判朴祐源竝牌招不進,小臣獨政未安,何以爲之?敢稟。傳曰,只出緊任。以韓用龜·李益運爲校理,鄭東觀爲副校理,金衡柱爲龜城府使,鄭始淵爲輸城察訪。
兵批,判書李文源,參判具㢞,參議宋銓病,參知柳誼入直進。司直李殷模,司果鄭致淳。
李敏采,以兵曹言啓曰,卽接南所衛將安德鵬牒報,則金虎門南邊連接行閣簷椽之下,築墻處,土石所頹缺,四面爲尺許云,雖與金虎門,地是咫尺,晝有門卒把立,夜則門外亦有搖鈴亭,軍士守直,而其在審愼之道,不可不防遮,爲先令紫門監,以杻把子堅實補缺,犯守軍兵,則以金虎門入直軍四名除出,限修補間,嚴加守直之意,分付,何如?傳曰,允。與該門軍直所不遠,把守一款置之,只令申飭巡察,可也。
李亨元,以司僕寺官員,以一二提調意啓曰,旌義前縣監吳允國,遞任進上馬二匹,今纔上來,禾毛色,別單書入,依例內廏立養,而進獻事體,何等嚴重,兩馬俱爲孱劣,瘦瘠特甚,事極駭然。當該封進旌義前縣監吳允國,推考警責,何如?傳曰,允。
戊申十一月十五日辰時,上御重熙堂。左副承旨入侍時,左副承旨李祖承,記事官金孝建·尹行任·金祖淳,以次進伏訖。上曰,王大妃殿進御一錢重人蔘粟米飮,自明日停止,桂枝六君子湯,自今日一貼式煎入。出榻敎命書傳敎曰,昨撰李提督祠堂記,今下林忠愍扁祠表閭綸音,筵退未及歸院,金忠壯家宣諡賜祭官復命,以家藏遺稿手蹟來呈,事若湊合,而有不偶然者,予取而讀其文,見其筆,開卷便已颯颯有生意,如見伊人,一字一嗟,不覺掩卷良久,況在其後孫之心乎,一方志士之感乎?嘗聞我國介在蝶域,風氣所局,意象亦拙,重以黨私戕賢,害正之斧鉅,物我先着,淵膝逈殊,予則曰以若風氣,爲若黨私,雖使夔·卨·管·葛之才復起,難容於世云爾,不惟忠壯之被禍,由於異臭之小人,忠武·忠愍,皆莫不然,以至學問以鳴世亦然,文章以鳴世亦然,經綸事業之鳴世亦然,求其祟,在小人之黨私,寧不痛限?然不泯者公議,不沫者英爽,千歲在前,百歲在後,理有屈而必伸,冤無往而不雪,此或爲忠臣志士慰寓之一助耶?若令忠壯有知,英雄之淚,必不禁簌簌,忠壯公金德齡遺稿手蹟,令湖南伯,模刻刻頒之道內,板本,藏之忠壯院宇,林忠愍夫妻之忠烈成雙,而昨旣表其閭,況忠壯兄弟至孝,爲效忠之本,而其夫人之孝與忠,匹美俱完,兄弟夫婦之殺身殉國,而卓卓凜凜,至于今,塗人耳目,迄無旌異之典,豈非欠事?令地方官,立石,表其里曰,贈兵曹判書忠壯公金德齡,贈貞敬夫人興陽李氏忠孝之里,仍以其兄忠臣贈持平金德弘,同載碑記,以示朝家曠感,而厚報之意。又命書傳敎曰,聞義州地,有金文正·林忠愍遺祠,是地是祠,豈獨鄕人士女之指點咨嗟?朝家亦爲之激感,書院賜額,雖屬禁典,想其奕奕英爽,尙有睠顧夷猶者,似此妥侑之所,合施另異之典,況同享者,皆古之名賢也。兩祠分在州治與山城,邑人呼以南北祠云,特令攸司,就南祠宣號曰顯忠,北祠曰紀忠,宣額日,遣承旨致祭,又閱忠愍手撰遺事日錄,其夫人之被執也,對敵仰天呼曰,吾家翁,爲大明之忠臣,吾卽忠臣之妻也,當歸從良人於地下,同爲大明之鬼,遂自決,若夫若婦,可謂匹美竝休,表閭之只及貞敬,寔由未遑,令地方官,卽其閭改旌之曰,有明摠兵朝鮮國贈崇政大夫議政府左贊成諡忠愍公林慶業,贈貞敬夫人全州李氏,忠烈雙成之閭。命退,諸臣以次退出。
上在昌德宮。停常參·經筵。
夜自三更至五更,月暈。
中宮殿,藥房口傳問安。答曰,知道。
李祖承啓曰,藥房都提調金熤,提調沈豐之,副提調尹行元,爲承候來待矣。傳曰,入侍。
李祖承啓曰,領議政金致仁,判府事徐命善,領敦寧洪樂性,判府事李福源,左議政李性源,右議政蔡濟恭,爲承候來待矣。傳曰,入侍。
李祖承啓曰,時原任閣臣,爲承候來待矣。傳曰,入侍。
傳于李亨元曰,右承旨入侍。
傳于李祖承曰,左副承旨入侍。
戊申十一月十六日辰時,上御誠正閣。藥房時原任大臣,閣臣,承候入侍時,都提調金熤,提調沈豐之,副提調尹行元,右承旨李亨元,同副承旨李敏采,假注書李貞運·趙台榮,記事官李相璜·金祖淳,領議政金致仁,判府事徐命善,領敦寧洪樂性,判府事李福源,左議政李性源,右議政蔡濟恭,一提學金鍾秀,原任提學吳載純,原任直提學鄭民始,檢校直提學徐有防·李秉模,原任直閣金憙,檢校直閣金載瓚·徐鼎修,待敎尹行任,以次進伏訖。熤等·致仁等曰,日氣頗寒,此時聖體,若何?上曰,一樣矣。熤等曰,王大妣殿氣候,若何?上曰,一樣矣。熤等曰,惠慶宮氣候,若何?上曰,一樣矣。熤等曰,中宮殿氣候,若何?上曰,一樣矣。上曰,卿等今日旣已登筵,或有稟處之事乎?致仁曰,別無他事矣。日前以嶺儒冊子事收議時,略效愚見,及見傳敎中處分下者,臣之妄言之失,於是乎著矣,誠不勝惶悚矣。上曰,此是所見之各有參差而然也,豈可以妄言而自引耶?卿意則以爲處分終涉太過耶?致仁曰,收議時,德鄰疏中若干句折,只是憑信傳聞,而未見其詳矣。昨日始得見其第九條第十條謄本,則其凶憯,尤有加於所聞矣。上曰,傳敎中,旣有予以先王之心爲心,卿亦以先卿所執爲歸云云,則予意本自如是,到今卿亦何必追論其疏之深淺與否也?卿亦必有家庭之所聞記,而蓋於其時,故相趙顯命,有疏請拿鞫之事,實出爲其人暴其冤之意,先卿與故相宋寅明,同爲委官,而熙政堂入侍時,先卿,亦以一事之疊配,有如何之嫌爲奏,且幾不免枉害無辜云云之說,詳載於其時文蹟,非但此也。故相宋寅明,重臣金東弼之議,皆傅諸生路而言之矣。致仁曰,其時事,臣家有的實記錄者,先臣所奏,則以依前發配爲請,初無不可疊配之言,至於幾不免枉害云云。亦非先臣之所奏,此必是記事者之爽誤處也。上曰,近當大恢蕩之時,苟非身犯惡逆者,則咸在疏滌之科,此若事關於先朝者,今日豈可議到於蕩滌,而其時下敎,昭如日星,自下對揚,亦復如此,且不可疊配之論,先卿亦主之,則寧或有一毫有關於隄防者哉?蓋臺啓,在於丙辰,而德鄰之疏決蒙放,在於戊午,其時大臣以下,亦無一言爭執之事,及夫丙子以後,國是大定,而給牒之命,亦在是時,但其名猶在於歲抄中被謫蒙放秩,而所餘者,只是罪名之未及蕩滌而已。此與載之鐵券丹書者,大有異焉,左相箚中所云載於丹書者,誠過矣。今予此敎,亦非爲慰悅嶺南而然也,蓋欲一倂陶甄,使無彼此物我之異故也。無論京外,王者取人之方,豈可有用捨之或偏乎?卿等收議及箚子,所見之各異,無怪其如此,亦何必苟同?予意則以爲,斷斷無害於義理之隄防,故果有今番處分矣。此非或一毫不審愼,而承宣,則不知事面,以極層凶逆爭之,事甚怪駭矣。致仁曰,大體其疏之凶慘,不特數句折,文字所用處,無非陰祕矣。上曰,所謂正名實云云。有以爲甚於獜·亮者云,誠莫曉其由也。先朝筵敎若曰,此名字,非名位之名也,卽是非之意爲敎,丙辰以後,連以此事,發於筵敎者,屢矣。且於勉學條,夜氣淸明之夜字,傳之於半夜之夜字,此則可謂深看,而未免爲偏論之歸也。上曰,此疏比吳翼煥疏,則遣辭,果何如?致仁曰,翼煥之疏,雖極陰憯,而亦不至如德鄰之至陰絶憯矣。上曰,此等句語,由於嶺人鄕闇之致,所謂倉卒掩泣云云,歸之妄發,可也。別無深關於義理,卿等今皆登筵,各陳所見,可也。命善曰,臣則未見其疏,且事在久遠,不能詳知矣。福源曰,臣見領相箚子,始爲知之,而其關係淺深,未能詳知矣。熤曰,臣則見朝紙,始知有蕩滌之處分,且聞有承旨繳還之擧,而嚴敎荐下,終不回聽,臣竊不勝憂歎矣。大抵文字間成罪,實非盛世事,而至於後世,猶或有此者,蓋以不逞輩言語文字間,往往有凶言,故不得不嚴討矣,德鄰疏中,正名實條,至於匪心倉卒等句,誠是不道之言矣。上曰,此是朱子封事中句語引用者,何必如是看之乎?熤曰,匪意無心等句,初非可書於是時者也。且遂專聽斷云云,遣辭之際,亦極叵測矣。在先朝,不以文字成罪,傅諸生議,大聖人恢弘之度,臣固欽仰之不暇,而以臣愚意,則渠之疏意,若果凶憯,則一律不足惜矣。若無是心,而出於妄發者,則雖蕩滌未爲不可,而此係五十年前事,其心所在,何以明知乎?旣難明知其裏面,則恐不如仍舊之爲宜矣。今者容易處分,不少商量,大有欠於難愼之道矣,傳敎之下政院,烏可不繳還而爭難乎?伊日承旨之累度繳還,乃其職耳。達夜閤外,嚴敎荐降,多有過中之敎,大聖人辭令,恐不當若是也。上曰,其時供招及諸臣筵奏,已足爲證左,況十行下敎,昭晳無餘,則有何難知之端乎?舊甲重回,舊功咸錄,事實旣如此,有何關於隄防者乎?他事姑無論,就其召慕,慰撫一事,其功彰著,此非本心之可白者乎?熤曰,德隣之爲號召使,卽光佐之所薦引也,非德隣之無朝命而,自倡義也。上曰,故相兪拓基,亦以光佐之薦爲楊牧及忠牧,當觀其事之如何,何論薦主之誰某也?熤曰,非自倡義,因朝家之差送而有號召之名,則有何功勞之可言者耶?上曰,予亦豈不難愼而然哉?召慕慰撫之功,決不可不錄故也。熤曰,壬辰之亂,仁弘亦爲義兵將矣,以其有倡義之事,何以明知其心事耶?上曰,何如是爲言耶?仁弘,豈可伸雪耶?熤曰,臣非謂德鄰之必如仁弘也,以其倡義之名,不足以明其心之實狀也。致仁曰,得見朝紙,則處分雍容,而至於承旨事嚴敎,或涉過中矣。上曰,若藥不暝眩,厥疾不瘳,不如是,則此弊不可革矣。承旨而如此,則大臣與三司,將無所用,後弊所關,不得不如是爲敎矣。且德鄰疏,豈可與逆鏡敎文同看乎?致仁曰,疏語意脈,大體與敎文及凶檄,如出一串,蓋逆鏡維賢輩,恒爲此凶論,故嶺人爲其詿誤,至於登之章奏,則其罪豈有彼此之異乎?且以尙儉之獄,稱之以濫獄,卽此端,其心之窮凶可知,豈可輕議蕩滌乎?上曰,嶺儒之意,蓋欲明詿誤之跡,暴倡義之功也。致仁曰,其別錄中,敢稱以事蹟云者,極爲屑越,尤不成說,臣之請罪者,此也。上曰,此則鄕闇所致也。且見疏頭李鎭東,則有宰相風儀矣,此人來歷世派,右相知之乎?濟恭曰,此人是故監司李溟翼之曾孫也。上曰,鎭東則在嶺人,可謂有功矣,當此疏通之時,豈可有物我之分乎?致仁曰,聖敎誠至當,而疏通亦有許多般若是關於隄防處,則豈可一竝疏通乎?熤曰,疏通亦不可太過分數,可以疏則疏通,可以討則懲討,今番處分,臣終以爲欠於難愼之道矣。上曰,遇事難愼,非不好矣,而只主難愼,荏苒以過,則此歲已暮,逢舊甲錄舊功之義,何時而可成乎?徒歸於優遊不決而已,卿之此言,不免泄泄之歸矣。且嶺儒初秋已上來,闕外棲遑,今幾月矣,此亦不可不關念處也,其時亦有捧納之議云,而終至不捧,亦可怪也。致仁曰,冊子中列錄云云者,不成事體,則承旨之不捧,宜也。豐之進奏曰,臣以趙德鄰事,旣上疏而又繳還,屢承嚴敎,畢竟至於頒布,此實臣等無狀之罪,而若其憂慨之忱,至今未已矣。從今以後兇孽,必當擧皆生心,遐土怪鬼之輩,不知更有何等變怪,方其時聖心之憂惱,當如何?臣念之及此,實有不欲生之心矣。上曰,過矣,聖人之訓,有曰,可以無死,死傷勇,死之一字,豈可容易說到乎?且此事外,本自無事,有何深長之慮乎?致仁曰,知申慮患之意,誠然矣。鍾秀進奏曰,大臣旣奏,都承旨繼陳,臣亦有區區憂忱,敢此,仰達矣。知申所謂深慮云云,誠切當之論也。德鄰疏句語之凶慘,姑舍勿論,其罪之不可蕩滌者,別有存焉。臣見故相趙顯命疏,心常賢之矣,其爲嶺伯也,因人送言,問其疏語之委折於德鄰,則終不明言,及有臺啓後,故相之疏,以爲,此若有心而發者,則爲大逆,是無心而書者,則可爲自明之路,若於供辭,自服其誤,則可脫矣,不然,則當明正典刑云,故相此言,非爲德隣伸雪之地也,實出於辨其誣之血忱矣,及其德鄰之取招也,終不自服其誤,始也書問,而旣不爲明言,終焉鞫問,而亦不爲自服,則德鄰事,無非可疑,而其與鏡·夢·有翼輩之凶論,終可推知矣。凶如德鄰而遽降蕩滌之命,則後必有怪鬼生心之慮者,果如知申所奏,深留聖念,是臣區區之望也。上曰,此等處,惟在卿等之善爲隄防,予恃卿等如長城矣。大抵公議在下,此事外,若關於義理隄防,則亦豈有竝不聽從之理哉?上曰,光州下去宣諡官入來後,取見金忠壯家古績,則古重臣,所謂一武夫足矣云云者,果非出於惡意,其家之只使戶判撰諡狀,良有以也。大抵以忠壯之功之烈,不得見容於世,此實我國之痼弊,雖有間世之人才,亦何所施哉?誠可嘆也。命善曰,臣之先祖此奏,實出於卞白之意也。上敎福源曰,見隴西李譜,則卿與提督,爲同族,事非偶然也,卿旣與之同源,卿之先祖又撰奏文,故命卿書祠堂記者,此也。上曰,抄戶發賣事,果何以爲之耶?致仁曰,今番抄戶,聞頗從簡矣。且關西木上來者,或有不及三十五尺者,此則當連尺而出給矣。上曰,此果何故?關西木上來者,必其中極擇,而尺數之若此者,豈非可怪乎?性源曰,臣之待罪西藩也,未嘗用木,不能詳知,而其中別餉木,則大勝於遼軍木,必無不及三十五尺之理,而今番之若此者,誠可訝也。濟恭曰,將校之領木上來者,來見,故問之,則以爲尺數不齊,其長者或過三十七尺,其短者或爲三十五六三四尺云矣。鍾秀曰,大抵關西木,品本不好,只準其匹數而捧入,且有下輩弄奸之患,尺數之如此者,實由於是矣。民始曰,或有貿納者,或有代錢者,自備木別餉木之價,皆以二兩爲定,而亦不無下屬之從中弄奸,故或有尺數之踰三十五尺者,亦或有不及者矣。上曰,連尺以續,則必有減縮之慮矣。致仁曰,數十同加送之意,已爲知委矣。上曰,自何日爲始分給耶?有防曰,抄戶文書,則已盡磨勘,當待關西木畢到,作同分給矣。上曰,此必有換名相混之弊,何以區別耶?有防曰,旣有部官,且有別任任掌,庶可禁此弊矣。上曰,木綿抄戶,此是無於前之例,而諸議,皆以此爲宜,故不得已從之,而事面終不如出給廛人矣,然於彼於此,爲民惠則一也。上曰,北關御史狀啓,卿等見之乎?民情之急,推可知矣,而似可不至於船粟耶?致仁曰,姑未可知矣。且聞捧糴方張,自有惠澤以來,似無準捧之道云矣。上曰,近來銓官之違牌,誠一弊風,判書·參判,則一向違牌,若無參議,則將不得行政耶?可謂不成說矣。致仁曰,若嚴加申飭,則豈有連事坐違之理乎?上曰,此則卿等,亦爲申飭,可也。鍾秀曰,銀印諭書差備忠義,屬之內閣後,自內閣,另擇事,年前有下敎,故臣於昨年,以閣屬忠義之有所重而勞亦多,請以禮賓參奉中忠義窠,屬于內閣忠義,而忠義中地望人物優劣,自本閣,旣末由詳知,禮賓窠,又本是勳府自辟之窠,故仍請閣屬忠義,自勳府極擇望報于內閣蒙允,故今年夏閣屬忠義有闕之代,亦自勳府望報矣。今年五月所下傳敎中,禮賓參奉一窠外,順康園守奉官一窠人,移屬忠義,而有一窠,則自中地望,另擇自辟,一窠則從久勤,錄報該曹之敎矣。忠義之通仕路,只有禮賓一窠之時,尙以內閣忠義塡差事定奪,則到今又添一窠之後,一窠之當屬內閣忠義,尤無可論。且守奉官窠,旣有地望另擇之敎,而閣屬忠義,亦令自勳府,極擇望報,則守奉官之以內閣忠義望定,自合於地望,另擇之敎,而今聞守奉官見窠,自勳府,以他忠義望報吏曹云,如是則從今以往,閣屬忠義,更無區處之道,而勳府,則以爲五月傳敎中,無守奉官屬之內閣忠義之敎,故以別人望報云,此事,宜有一番稟定,故敢達矣。昨年自本閣稟定時,諸臣通同議定,入侍大臣中,亦有其時帶閣職同議之人,而臣意則以守奉官窠,屬之內閣忠義,尤可爲極擇之道。且五月傳敎下後,其時適有守奉官窠,亦以內閣忠義擬望矣。上曰,諸大臣之意,何如?致仁曰,禮賓參奉,本有之自辟窠外,守奉官一窠,又屬忠義,一則另擇地望,一則專用久次者,是昨年傳敎,而見今閣屬忠義,卽自勳府,依定式,極擇望報者也。仍以此忠義,屬之守奉之窠,則另擇自在其中,依閣臣所達處之,似宜矣。命善曰,領相所達似好,臣亦別無他見矣。福源曰,閣屬忠義,旣是極擇者,則依下敎,遷轉守奉官,其代更令勳府,擇送,似好矣。熤曰,臣於此事,無別般所見之可以仰達者矣。性源曰,臣於昨年,亦聞此議,見今銀印諭書差備,卽忠義中有地望者,五月傳敎中,旣有順康園守奉官一窠,移屬忠義,自中地望另擇之敎,守奉官,適有窠,若以內閣忠義塡差,而其代,自勳府極擇望報,則似好矣。濟恭曰,閣屬忠義,初旣極擇其地處,則以此差遣守奉見窠,其代,又自勳府極擇,以爲閣屬,待後日守奉窠出,差遣如前,俾爲永久之式,則方可以奉行聖敎,而亦足酬其勞矣。上曰,諸議旣無異同,依此爲之,可也。出擧條命退,諸臣以次退出。
戊申十一月十六日午時,上御重熙堂。左副承旨與戶曹判書郞廳入侍時,左副承旨李祖承,假注書趙台榮,記事官李相璜·金祖淳,戶曹判書徐有隣,郞廳鄭東敎,以次進伏訖。上曰,關西木,看色次入之。祖承跪進。上曰,木品之如是麤劣,誠駭然矣。有隣曰,尺數亦不滿疋,極爲怪駭,而上來者,皆如此,關西所在各樣木,亦可推知矣。上曰,盡爲連尺乎?有隣曰,俱爲連尺矣。命退,諸臣以次退出。
上在昌德宮。停常參·經筵。
申時,雷動。
中宮殿,藥房口傳問安。答曰,知道。
李亨元啓曰,來二十一日,朝參日次矣,敢稟。傳曰,停。
李祖承啓曰,來二十一日,輪對日次矣,敢稟。傳曰,爲之。
以修撰李尙度牌不進罷職傳旨,傳于李祖承曰,只推,更爲牌招。
以校理韓用龜·李益運,副校理鄭東觀牌不進罷職傳旨,傳于李祖承曰,只推,更爲牌招。
傳于李亨元曰,坐直承旨入侍。
以全羅監司狀啓,大靜縣監李昌會,以親年,法不當往赴,令該曹稟處事,傳于李祖承曰,意或有老親,伊時望單留中,問于承宣,而曰以不然云,故使之啓下矣。觀此狀辭,該曹事,難免不審,該堂推考,前縣監李昌會仍任,時縣監辛翊寧,道內他邑,卽爲相換,竝令除朝辭赴任事,分付,仍以此意,回諭。
吏曹口傳政事,大靜縣監辛翊寧,咸平縣監沈錫相換,沃溝縣監李昌會,仍任事,承傳。
李亨元,以兵曹言啓曰,禁軍別將申應周,身病猝重,時月之內,無望供職,屢度呈狀乞遞,實病旣如是,則領軍重任,不可久曠,今姑改差,何如?傳曰,允。
兵曹口傳政事,以李漢泰爲禁軍別將。
李亨元,以兵曹言啓曰,今十一月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
李亨元,以禁衛營言啓曰,本營前軍色從事官李敬五,以本職弘文館副應校罷職矣,今已敍用,仍差從事官,使之察任,何如?傳曰,允。
司諫沈埉疏曰,伏以今年,卽戊申回甲也,我殿下樹風之典,奬節之方,宜乎靡不用極,而第伏覩日昨傳敎中,有趙德鄰·黃翼再,罪名蕩滌之命,豈意聖明之世,有此過當之擧也?臣於是,竊不勝憂慨者,敢此仰陳焉。噫,彼德鄰乙巳一疏,實是窮凶不道之斷案也,其旨意之陰慘,腸肚之巧惡,眞與逆億敎文中句語,相爲表裏,後來一路之詿誤煽動,未必不嚆矢於此矣。歲雖寢久,人孰不知?今若以召號一節,遽置於疎釋之典,則百世之公議,無以可伸,而盛代之刑賞,不得其中矣。且況召號,本非渠自倡義,而別無可紀之績,則自來凶肚,豈有革悛之可言哉?今此特命,實有關於隄防者,明矣。至於翼再,則關係亦復如何?戊申鞫旣未究竟,妖賊之招,又成證左,則固不可容易議到,而伏惟我先大王,五十年治謨,不出於恢蕩二字,而惟彼翼再之名,尙在罪籍,則其罪之難贖,卽此可知,矧今義理益晦,世道漸壞之時,蕩滌其千古難貰之罪,則大聖人包容之德,非不至矣,而安知無凶孽逆裔,因此而生希覬之心哉?伏願殿下,更加三思,還寢成命,以嚴邦憲焉。因伏念臣衰鈍之狀,庸陋之實,已悉於前懇,而近日以來,昏眩痰喘,遇寒添劇,負席宛轉,殆無寧日,甚至目下一言,亦後於人,迷鈍之恥,尸素之歎,當復如何哉?以此以彼,不可因仍冒據也,決矣。更乞聖慈,察臣愚懇,亟削臣所帶職名,以重公器,以安微分焉。省疏具悉。勿煩,爾其勿辭察職。
正言尹悌東疏曰,伏以我聖上,以天地之仁,恢山藪之量,凡於曠蕩之恩,疏通之典,無微不擧,無幽不燭,擧國含生,孰不欽仰,而今此趙德鄰·黃翼再等處分,則曠蕩之過,而涉於隄防之陵夷,疏通之過,而幾於紀綱之紐解,以殿下之明聖,何不念及於此耶?彼兩罪人之當時負犯,臣以年少新進,未諳事實,不敢隨衆爭執,而今見諸臣章箚及大臣收議,則兩人之罪,決不可以歲月之稍久,有所容貸也,審矣。道儒齊籲,不免妄率之科,而特敎蕩滌,實欠番愼之政,更加三思,亟寢成命,是臣區區之望也。臣有八耋偏母,素抱貞疾,今當寒節,病情越添,完轉床笫,氣息凜綴,離捨供職,萬無其望,不合言責,猶屬例讓。伏乞聖慈,俯垂矜諒,亟遞臣職,以便救護,不勝幸甚。省疏具悉。勿煩,再其勿辭,救護母病。
獻納金光岳疏曰,伏以陽復不遠,邦籙維新,臣民顒祝,此時尤切。仍伏念臣鄕谷愚迷之人,百無可取,臺閣言責之任,萬不近似,而早竊科第,濫通臺選,頂踵毛髮,罔非聖恩,有除輒膺,未敢或辭,雖緣義分之粗伸,實多罪戾之冞積,居常悚蹙,若隕淵谷。迺者除旨之下,又復抗顔出肅,臣之廉義放倒,到此益無餘地,而乃反仍因蹲冒,則尤貽淸朝之羞辱,臣旣自知,人將謂何?況臣間經重病,尙有餘症,房闥之間,不善運動,人之見之者,莫不憂之,且自數日以來,重添毒感,寒痰內結,危形外現,頃刻有垂盡之狀。雖以臣廉隅,左右思量,實無束帶供職之望,玆敢略構短章,仰籲於天地父母之前。伏乞俯垂鑑諒,亟遞臣見帶之職,以安私分,仍治臣瀆擾之罪,以肅朝綱焉。臣方祈免之不暇,豈敢贅陳他說,而事在目下,不容終默,惟聖明垂察焉。噫,今日國事,莫過於明義理嚴隄防,而天綱太恢,王章不擧,甚至於棘中通書,而亂逆之無忌憚,極矣,群下拿鞫之請,實出公議,而尙未蒙允愈,此已失刑之大者也。況此趙德鄰·黃翼再,罪名蕩滌之命,又何爲而降也?伏惟我殿下,愴舊甲之重回,軫嶺人之齊籲,不詢在廷,乃有此過中之擧,臣愚死罪,竊不勝憂慨之至。其所謂封納冊子,當此奸僞日滋之時,其不可準信也,明矣。若其乙巳凶疏,關係至重,戊申逆招,情跡可疑,以言乎其功,則實無毫末之可紀,以言乎其罪,則尙切輿情之齊憤,其可以歲月之稍久,事端之已陳,有所寬貸乎?諸臣之所爭者,公法也,殿下之所施者,誤恩也,恩不掩公,義理固然,罪而猶寬,隄防漸壞,伏願聖上,特寢成命,以嚴大防焉。噫,近年科場之弊,奸僞百出,莫可矯救,而伏見昨秋黃海道監試榜目,則成川李百源,卽臣曾所知面者,而稱以松禾人,見參於初場,外方之只許各本道赴試之法,必考三式年入籍之意,顧安在哉?且本道之內,亦有左右道之區別,固不敢互相冒赴,況以關西之人,冒赴海西之試乎?是必符同奸吏,圖出僞籍,致有此無前之擧,推此以見,則臣之所聞所知外,亦安知無此等患耶?本邑之不能檢察,試官之不能摘發,誠極駭然。事雖稍久,不可仍置,臣謂李百源,爲先拔去於原榜中,該縣監及該試官,竝施譴罷之典,伊時從中弄奸圖籍之人,亦令本道道臣,嚴査重勘,以懲日後之弊焉。選擇守令,卽我聖上憂民之至意,臨政必飭,辭敎懇惻,秉銓之臣,非不惕念奉行,而第排擬之際,未保其皆得其人,則黜陟能否,惟在方伯之考績,而近來考績之法,太欠綜覈,過爲闊略,只以殘邑小縣,苟充一二中下,以爲彌縫塞責之計,公法之不行,民情之未厭,未必不由於此。顧今殿最之封進不遠,銓曹之大政且近,臣謂更爲嚴飭兩銓及各道道臣,其差擬之際,黜陟之間,必也毋拘顔私,勿顧地處,各別擇人,各別考績,無負聖上宵旰之憂焉。守令年限之法,自來嚴重,昭載法典,則向來蔡緯夏之差遣慈山,雖出特恩,有違公格,況其人旣衰耗,政多昏憒,不堪爲字牧之任,臣謂慈山府使蔡緯夏,爲先改差,亦願聖上,克守成憲,以嚴限年之規焉。省疏具悉。首陳事勿煩,次陳事處分,豈無意乎?李百源事,該縣監事,事關科場,不可只從所請,令道臣,詳査狀聞,後當處分,試官事,不察不是異事,其在嚴科場之道,不可無飭,依施,令本道査勘擧子地方官試官之外,更以從中容奸之人,査出勘處之謂乎?爾言旣如此,依施,考績申飭事,貶月當前,所陳是矣,以此嚴飭京外,蔡緯夏事,當初差遣,只知其人之頗可堪過,年限未及思之,至於疵政,遠外風聞,有難盡信,誠如爾言,該道有道伯,豈必處分?不允。爾其勿辭察職。
戊申十一月十七日申時,上御重熙堂。坐直承旨入侍時,左副承旨李祖承,假注書趙台榮,記事官李相璜·金祖淳,以次進伏訖。上命書獻納金光岳疏批。命書傳敎曰,守令有窠,政官,待開門,牌招開政。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于沈豐之曰,左承旨牌招。
傳于沈豐之曰,都承旨入侍。
傳于李時秀曰,左副承旨入侍。
傳于李時秀曰,中官崔鳳佐,拿處。
以崔鳳佐囚單子,傳于李時秀曰,付過放送。
有政。吏批,判書宋載經,參判朴祐源牌招不進,參議李洪載進,左副承旨李祖承進。啓曰,判書宋載經,參判朴祐源,竝牌招不進,小臣獨政未安,何以爲之?敢稟。傳曰,只出緊任。以李書九爲校理,林道浩爲副校理,徐美修·鄭致淳爲修撰,張成漢爲豐川府使,李東鉉爲康翎縣監。
兵批,判書李文源進,參判具㢞入直進,參議宋鍈,參知柳誼病,右承旨李亨元進。以閔光升爲五衛將,安百漢爲訓鍊僉正,同知二單李儒慶·元弼孫,副司正柳孝臣。
李亨元,以兵曹言啓曰,部將金宗鉉,身病猝重,時月之內,萬無起動供職之望,呈狀乞遞,病狀旣如是,則輪番之任,不可久曠,今姑改差,何如?傳曰,允。
李祖承,以左邊捕盜廳言啓曰,本廳兼從事官尹芮基,身病猝重,勢難察任,改差,何如?傳曰,允。
戊申十一月十八日辰時,上御誠正閣。都承旨入侍時,兼都承旨沈豐之,假注書趙台榮,記事官李宗烈,記注官金鳳顯,以次進伏訖。上曰,守禦使入侍。賤臣承命出,與守禦使金鍾秀,偕入進伏。上曰,近來日寒頗劇,卿之老母,連得無乎?鍾秀曰,僅得無病矣。鍾秀曰,向承孝昌墓植木之敎,而白虎邊見江處,植以小木,則難望責效,以稍大之木,種之,似好矣。上曰,唯。命書榻敎曰,同副承旨許遞,前望單子入之,待下批,牌招察任。命退,諸臣以次退出。
戊申十一月十八日未時,上御重熙堂。左副承旨入侍時,左副承旨李祖承,假注書趙台榮,記事官李相璜·金祖淳,檢校直提學徐有防,以次進伏訖。上曰,雪後日氣,頗寒矣。有防曰,昨日風雪之餘,今此寒意稍緊,而江水始有氷合之意云矣。命祖承讀公事,仍書判付訖。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李祖承啓曰,臣今日冬至望闕禮,習儀進去,下直之意,敢啓。傳曰,知道。
李亨元啓曰,卽聞去夜宣仁門外面,有白紙諺書所付者,卽三陟民人,搆捏其邑倅者云,闕門事體,何等嚴重,而奸民之乘夜潛到,敢以諺紙粘付者,萬萬無嚴,門內之守門將及門卒,雖在下鑰之後,慢不省覺,固已駭然,而門外旣有該營之考察,搖鈴之衛卒,則不能登時捕捉禁止之狀,尤極寒心,常時不善禁飭,亦不可無警,摠府入直堂上及兵曹當該堂上該營大將推考,摠府入直郞廳及當該守門將,所當重勘,而本院請推之外,無他可施之罰,何以爲之?敢稟。傳曰,允。門內之守門將,何以知之?摠府堂郞及守門將論罪事,置之。搖鈴將所管,旣在兵曹,入直堂上推考。分軍衛將部將拿處,本兵無不統察,當該判書,亦爲推考。付榜三陟民人,令兵判,斯速推捉,取招後考律處斷,以懲遐土頑民之習,該營考察,旣已摘納,大將推考分揀,可也。
傳于李亨元曰,左承旨與戶兵判入侍。
傳于李亨元曰,禮兵房承旨入侍。
傳于李時秀曰,召對爲之。
以南柱老·金鍾翕囚單子,傳于李時秀曰,分揀放送。
兵曹口傳政事,以柳鎭恒爲守禦中軍。
李亨元,以兵曹言啓曰,今十一月二十日,文臣朔試射日次,而內外中日,旣已停止,不得爲之之意,敢啓。傳曰,知道。
李亨元,以兵曹言啓曰,依下敎,水原府充軍罪人池養謙,放送之意,敢啓。傳曰,知道。
李亨元,以刑曹言啓曰,全羅道順天居金致益,良賤辨別事,任實居金召史,爲其夫朴春根殺獄稱冤事,平安道成川居李召史,爲其夫金於仁者殺獄稱冤事,俱爲擊錚,今九月初九日,因判付行査矣。日限已過,尙不封啓,各該道臣,爲先推考,何如?傳曰,允。
戊申十一月十九日午時,上御重熙堂。都承旨軍士房承旨入侍時,都承旨沈豐之,右承旨李亨元,記事官金孝建·李相璜·金祖淳,以次進伏訖。上曰,王大妃殿問安,隔間有痰滯之意,大體有外寒內熱之氣,醫官等與之相議,製進湯劑,可也。豐之曰,六君子湯,甚平順爲好云矣。上曰,然則本方中加和解之劑數種,則爲好矣。上曰,義州致祭承旨,何時發行,則爲好耶?亨元曰,趁今下往,歲前,可得復命矣。命退,諸臣以次退出。
戊申十一月十九日申時,上御重熙堂。左承旨與戶兵判入侍時,行左承旨李時秀,假注書趙台榮,記事官李相璜·金祖淳,戶曹判書徐有隣,兵曹判書李文源,以次進伏訖。上曰,王大妃殿進御桂枝六君子湯停止,加減正傳二陳湯,自明日一貼式煎入。出榻敎上曰,關西木連尺,加入爲幾同乎?有隣曰,其中或有二十七八尺之疋,故添入爲五十九同零矣。上曰,儲置關西木,欲爲不虞之用,而所在皆如此,寧有如許道理乎?有隣曰,誠駭然矣。上曰,發賣當以何日爲始耶?冬序漸闌,以速爲之,可也。有隣曰,二十一日始欲發賣矣。上敎文源曰,今番都政,初仕邊將窠,爲幾何耶?文源曰,初仕爲十二窠,邊將爲九窠矣。文源曰,禁軍七百人中實差三百五十人,則十二朔,皆有祿米,預差三百五十人,則冬三朔無祿米,只有木四疋,當初磨鍊之不均,似由於米邊之不足,而預差之前後呼訴,非止一再,朝家亦有軫念之意,本曹屢欲變通,而以經費之不敷,迄今未遂矣。今聞渠等所訴,則以爲稅大同,卸下入倉時,馬夫色掌,專當擧行,而役價則每石三合五夕,自來定式,而計之則殆近千名,除出七百石,每石定價四兩,移納於軍資倉,以預差木條,純錢上下,以爲渠等冬三朔祿米之資云。惟此預差祿米變通之論,已多年所,而米條不裕,未及變通,今此所訴,旣如此,馬夫色掌,亦欲納米受價,蓋預差之三朔所受木,合爲二十八同,而以純錢計之,則合爲二千八百兩,此可爲米每石四兩七百石之價,若以七百石,分排預差之三朔祿米,則每人一朔爲十斗,三朔合爲二石,此在禁旅實爲莫大之惠,在馬夫,便同作貢受價,可謂彼此兩便,而於經費,亦無一分所損,以此定式,永久遵行,恐合事宜,事係變通,敢此仰達,下詢大臣處之,何如?上曰,依爲之。出擧條命退,諸臣以次退出。
戊申十一月十九日申時,上御誠正閣。召對入侍時,檢校直提學李秉模,參贊官李亨元,侍讀官李益運,檢討官李太亨,假注書李貞運,記事官李相璜·金祖淳,以次進伏訖。上命益運等,讀節酌通編第六卷,答黃商伯書,自已發,止爲之也。上曰,文義陳之也。益運曰,此言聖學之工,而以中途之廢爲戒矣。詩云靡不有初,鮮克有終,書曰,爲山九仞,功虧一簣,以武王之聖,豈有執德不固之病,而蓋是召公責難之義也。臣敢以念終始典于學,六字仰勉焉,伏願體念焉。太亨曰,通編一書,論學處甚多,而裨益於政敎者有之,其答詹元善書,有曰,若人人內顧其私,各爲自逸之計,則分義廢矣,此實切中近日時弊矣。苟能爲官擇人,久任責成,俾各人人盡分,則此弊庶可以矯革矣,伏願深留聖意焉。上曰,爾等之言,皆好矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于李亨元曰,大臣·備局堂上引見。
傳于李亨元曰,左副承旨入侍。
以禁府都囚徒,傳于李亨元曰,李鼎烈罷職放送。
傳于李亨元曰,軍士房承旨入侍。
李時秀,以禮曹言啓曰,寧陵令林泰遠,以忠愍公畫像,移模旌閭看檢事,今方下往忠州地,本陵冬至祭享時,兩官不可不備員,合有變通之道,令吏曹,以他司相換,何如?傳曰,允。
有政。吏批,判書宋載經進,參判朴祐源牌不進,參議李洪載進,右承旨李亨元進。以成德雨爲應敎,尹致性爲校理,宋翼孝爲修撰,安秀民爲戶曹佐郞,李尙度爲修撰,洪昌猷爲軍器判官,鄭㝡行爲監察,閔昌爀爲東學敎授,寧陵令林泰遠,瓦署別提尹光柱相換。
兵批,判書李文源進,參判具㢞,參議宋鍈病,參知柳誼入直進,行左承旨李時秀進。以李近胄爲都摠都事,崔必濟爲部將,同知單劉宗大,知事申義淸,加設減下,副司直李敏采,副護軍兪漢謨,慶尙右兵虞候趙拓壤,今加折衝。
傳于李亨元曰,坐直承旨入侍。
吏曹參議前望單子入之,李祖承落點。
承旨前望單子入之,洪文泳·徐有成落點。
兵曹,以任嵂爲禁軍別將。
李亨元,以吏曹言啓曰,今此各陵冬至祭獻官中,時無職名人員,令該曹口傳付軍職,何如?傳曰,允。
李時秀,以文禧廟營建廳言啓曰,本廳堂上知敦寧府事臣尹蓍東,與郞廳戶曹正郞臣鄭東敎,進詣本廟奉審,則廟內外俱無頉處之意,敢啓。傳曰,知道。
李時秀,以禮曹言啓曰,義州顯忠祠·紀忠祠,宣額致祭吉日,令日官推擇,則來十二月初三日爲吉云,以此日定行,而祭文,令藝文館撰出,祭物及執事官,令本道差定進排事,知委擧行,何如?傳曰,允。更思寒節事役,不無貽弊民邑之慮,待開春擧行,臨時卜日草記,武烈祠致祭日字,可謂移易不得,依初下敎爲之,可也。
李亨元,以戶曹言啓曰,內需司手本黃海監司狀啓,多有相左,出給戶判,更爲査實草記事,命下矣。取考海伯査關,則以爲沙工孟益周,更招內,當初裝載正租爲一千石,而到安岳地,以卜重之致,移載六百石於船主梁廷華子潤己,船隻,想已到泊京江云,潤己,亦以準千包,自京備納,受尺考還之意納招,而到今潤己,只納孟益周偸用條四百石價錢,而移載穀六百石,則願與宮奴,眼同解納爲言,及到船所,稱以元無載來之事,竝願以錢代納,卽此一款,乃是相左之肯綮,故以此査問於潤己處,則以爲廷華,卽渠之父,厚己,卽渠之兄,而廷華船隻,付之沙工孟益周,厚己船隻,付之沙工方士楫,而同往海西,逢載宮納,而某邑某穀,未能詳知矣。今番敗船之後,與渠父廷華,同爲被捉,下往于海營,而孟益周納招內,旣以六百石,移載於渠之船隻爲言,故以推尋上納,納供上來矣。及到京江,詳探事實,則渠父船隻致敗,厚己船隻無事到泊,而明禮宮納,初不分載,毓祥宮納,內需司納,和順翁主房納合租一千二十石,逢載以來矣。孟益周所供,未知緣何曲折,而穀物旣不分載,本租無以備納,尺文考還,一時爲急,願爲船主分徵例,竝爲以錢代納云云。再三盤問,前後一辭,近來船漢輩,奸僞疊生層出用情,故敗種種有之,而未有如今番事之萬萬狡慝,究覈嚴斷,在所不已,而益周,旣以卜重分載,明白納供,潤己,又以到京推納,丁寧爲說,而今反以初不分載,忽地變辭,究其情狀,誠極痛惡。渠雖以厚己船隻,指以潤己,沙工方士楫,指以姜士楫,各宮房納,指以明禮宮納者,專出於孟益周誣云,而此輩巧詐之言,決不可取信,揆以査體,合有頭面決處之擧,沙工孟益周,雖已發配,亟令秋曹,發關捉來於所到處,嚴加究覈後,更爲指一稟處,船主梁廷華子潤己,亦自秋曹,嚴囚以待之意,分付,何如?傳曰,推以事理,梁潤己之說,似非誣罔,船隻設令至闊大,寧有一千二十石外,更載六百石之理乎?沙工孟益周,令該曹,星火捉來,施威捧直招,期於究竟後啓聞,而聞於今日次對時,諸臣筵奏,今年私卜臭載之夥然,前所未有云,此皆沙工輩用奸常法,不施渠輩,而何今番,則準法處斷,斷不可已,以此分付刑曹,梁潤己出場間,與廷華捉來保放,待出場勘處事,一體分付,穀物則該宮,以每石四兩徵出,極爲駭然。罪狀自罪狀,事面自事面,啓下行査之事,該宮焉敢輕自擅決乎?次知中官及首宮任,從當嚴處,爲先以錢代捧,而以該地方市直,準定事,分付內需司,可也。
李亨元,以戶曹言啓曰,因傳敎,發賣木綿,今二十一日爲始,間日分排,減價散給於五部都民及各營門無料軍兵之意,敢啓。傳曰,知道。
李亨元,以刑曹言啓曰,全羅道海南居李彦一等,以本縣縣監申處文,年久帳籍,浮作還紙事,擊錚,而因傳敎,親執詳査,卽爲狀聞之意,今九月初十日,行會本道矣。日限已過,尙不封啓,該道道臣,爲先推考,何如?傳曰,每以諸道過限請推,本曹則回啓有命,尙無一度覆奏,何也?眞所謂責人則明,恕己則昏,卿則遞差,前望單子入之,待下批,牌招察任。
刑曹判書前望單子入之。尹蓍東落點。
兵曹口傳政事,副司直李秉模,副司果鄭東觀·李書九。
李亨元,以鑄錢所言啓曰,鑄錢依定奪,今二十一日爲始,開鑄之意,敢啓。傳曰,知道。
大司憲金載順疏曰,伏以臣於向日,以還寢趙德隣·黃翼再兩罪人蕩滌之命,有所論列,而時則未及詳其本事根委,忙構短疏,粗效愚忱,及見其乙巳凶疏,則毛髮俱竦,心瞻欲墜。噫嘻,德隣之罪,可勝誅哉?今欲追提其疏中句語數三節之至凶極憯者,則誠有所不忍道者,而伊時臺啓中,爲掛書之根柢,賊檄之嚆矢云者,八字打開,無復餘蘊矣。卽此而其窮凶絶悖,覆載難容之罪,不下於已伏法之諸賊,當時失刑,已是追恨之大者,況可論到今蕩滌也哉?臣於傳敎之下,意以爲大聖人權度斟裁,別有所在,不敢以膚淺之見,有所自信矣。今見其凶疏,則竊恐聖鑑,未及深察其旨意情節之若是叵測,特以如天之德,有此疏滌之命,而臣恐從此而隄防漸弛,戊申梟獍之徒,將無所懲畏,豈不凜然而可憂也哉?愚衷所激,歷日而不自定,若黃翼再之負犯,亦屬難貰,而有未暇更陳。伏願聖明,亟加三思,特寢趙德隣罪名蕩滌之命,以彰義理,以嚴隄防,不勝幸甚。答曰,省疏具悉。趙德隣事,初批已悉矣。
戊申十一月二十日辰時,上御誠正閣。大臣·備局堂上,引見入侍時,左議政李性源,右議政蔡濟恭,戶曹判書徐有隣,右參贊鄭好仁,延豊君李,禮曹判書李在簡,知訓鍊李柱國,兵曹判書李文源,知敦寧尹蓍東,行副司直金尙集,漢城判尹徐有防,兼都承旨沈豐之,刑曹判書李秉模,行副司直沈頤之·徐有大,開城留守李致中,行副司直李在學,江華留守尹承烈,行副司直金持默,行副護軍趙心泰,校理李益運,右承旨李亨元,假注書李貞運,事變假注書申星模,記事官李相璜·金祖淳,以次進伏訖。性源等曰,數日日氣,轉成隆冬,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,昨聞宣仁門外,有三陟民粘書之變,誠萬萬驚駭之事也。其日巡邏當次,卽禁衛營,而臣忝在提擧,不能致察,誠惶悚矣。上曰,過矣。性源曰,因內司草記,咸興·永興兩本宮,祭需所用,各邑所在餘奴五百三十六口,婢一百六十九口,身貢役價,因朝令蕩減之數,變通給代事,判付內,有依癸卯年例,移報備局之命矣。取考癸卯前例,則以咸興·永興大同留庫錢,依蕩減前所捧數,移送兩本宮矣。今亦依此數移送後,卽爲狀聞事,分付道臣,何如?上曰,依爲之。出擧條性源曰,俄於閤外,聞戶判言,則自明日,又始鑄錢云,不可無主管堂上,前堂上李柱國,還差,何如?上曰,依爲之。出擧條性源曰,因兵判所奏,冬三朔無祿預差禁軍三百五十人所受木,合計則爲二十八同,以純錢上下,則合爲二千八百兩,請移送此錢於軍資倉,換來馬夫色掌所受米七百石,以爲三朔祿米分排之地矣。果是彼此之相議停當者,則禁軍,則無祿而有祿,馬夫,則納米而受錢,實係兩便,依此許施,何如?上曰,右相之意,何如?濟恭曰,臣亦與左相之見無異矣。上曰,依爲之。出擧條上曰,發賣自明月爲始云,抄戶,果何以爲之,而物情何如云耶?性源曰,聞是廣抄矣。濟恭曰,初則頗簡抄,及有領相分付之後,更無所聞,似不至太簡矣,大抵抄戶之十分盡善,亦難矣。上曰,抄戶雖曰無遺漏,亦安知其盡入與否乎?予意則終始與卿等異,而御將一言,吾無間然矣。濟恭曰,出給廛民,非不爲宜,而臣近聞江上民人,至有感激涕下者,此眞挾纊之惠也,以是言之,則實惠之下究者,終莫如抄戶之爲得也。上曰,若論其爲民惠,則給廛與抄戶,一也,使吾民不知不覺之中,自得沾漑,好矣,亦何必使之知感,然後可也?濟恭曰,廛人則必無一兩出賣之理矣。性源曰,抄戶之不善擧行,則京兆五部之官,可當其罪,而至於廛人之姦僞,則無以致察矣。上曰,生一事不若減一弊,此是無於前之例,而自卿等創出,繼此以往,其將何以爲之耶?予之與卿等意,終始有異者,此也。且聞關西木上來者,全不成樣,僅爲三十尺,連尺以給,自致減縮,故不免更爲加數取來,論以國體,其可成說乎?右相之向來十萬兩蕩債,蓋爲充補木綿之資,而伊時尙有人言之云云。今者尺數之不足,至於八十同貸來者,豈非駭然乎?其所捧年條,必有之,其時當該道伯,亦不可無責矣。爲道伯者,則置而不論,使無勢守令,獨當其罪,可乎?戶判之不以此草記,亦可謂巽軟矣,卿等退與領相商議,以爲査實論勘,可也。性源曰,此則決不可仍置,臣則待罪箕伯者屬耳。此奏或涉唐突,而所捧年條,則必有之,若査出論罪,日後必有大效,當與領相,商議更奏矣。且聞右相言,木綿之不滿三十尺者,姑捨,甚至於僅爲手巾尺數者,亦有之,留置此等木,朝家將焉用哉?上曰,此言之出於筵席,亦可悶也,以此等木充數,至於廟堂之行關,則誠不成國體矣。性源曰,其中錢邊木邊數爻之各爲幾何及所捧之在何年,詳知然後,可以論勘,而旣混同以置,則實無區別可知之道矣。第當往復於領相,而臣與右相,則自在待勘中矣。上曰,爲法受過,亦何傷哉?濟恭曰,臣之待罪於西營時,以乙未償債條,印於兩段,而其後聞卽用之無餘,仍復混融爲一套云矣。性源曰,譯官之以他岐加資者,隨現還收事,本有定式矣。今聞漢學譯官尹得任,亦以他岐陞資云,依日前崔麒齡例,還收,何如?上曰,依爲之。出擧條性源曰,近以戊申事,言端頻發,臣有仰達者矣。戊申逆變之初,湖中守令察訪,多望風奔竄,而故僉樞朴亨潤,以金井察訪,獨保殘郵,見賊關,卽抗牒巡營,請亟發兵討賊,其時監司賊詹,托以已遞,不肯發兵,新道臣徐命淵,以亨潤,差五驛都差員,亨潤,急收聚本驛及屬驛人馬,馳赴於都巡撫陣中,又散置餘馬於各站,朝廷命令之及時得通於三南,多其功也。都巡撫,欲狀請差參謀官,則亨潤,以賊方垂平,且不欲居功名之際,力辭之,都巡撫褒啓及御史褒啓,極其奬許,而其後只錄原從矣。不離官守,欲待夫馬,則固其職也,而首請討賊,終辭參謀者,足見其忠憤志尙,今當搜訪表章之日,如此之人,泯滅可惜,故臣與領右相,有所相議,敢此,仰達矣。上曰,右相之意,何如?濟恭曰,朴亨潤當戊申賊變之日,以微末郵官,爲國效勞之狀,臣亦稔聞,故日前與領左相酬酢之際,果以合有一番陳白爲言矣。上曰,貤贈之擧,豈或持難?特爲贈職,可也。出擧條濟恭曰,向日以諸道銀銅鉛各店新設者,一竝嚴禁,驅遣店漢之意,有所下敎,故聞各店結幕屯居者,竝皆見逐,而所掘之土,未及鑄成銅鉛,擧不免空棄云,外邑擧行,無怪其如此,而第念此輩,雖是遊食無賴之類,亦民也,旣費許多財力,掘取合鑄之土,棄之爲無用之物,在朝家政令,恐宜有商量之道,臣意則定給期限,使渠輩,趁限前某條區處,限後則不敢開店之意,更飭各店所在諸邑,則民業之無失,朝令之奉行,庶可兩得其宜,故敢此,仰達矣。上曰,左相之意,何如?性源曰,有用之爲無用,不但可惜,朝家禁令,宜有定限,右相所奏,誠然矣。上曰,戶判亦陳所見,可也。有隣曰,前此果因鑄役所需,延豐·金城·遂安·順川等地,有發送計士,摘奸銅鉛脈之事,而向來下敎之後,卽爲發關,使之驅逐鉛軍矣。旣以有用之歸於無用爲慮,定其期限,則姑令限以歲前,許其鑄成,依例看色,可合設店,則筵稟擧行,不然則仍爲撤去,恐合事宜矣。上曰,依爲之。日前批旨,卿如何看得乎?不但以徑稟有無爲區別,而已分明産出之地,一番徑稟,則自在勿禁中矣。如無徑稟,不得開店,自前飭敎,不啻丁寧,則欲避開店之名,別創看色之例,如延豊等處之徑先下送,卿之不審之失,不可付之令前,朝家之所欲禁者,政在於此一款,非店而稱店,不多而曰多,名以摘奸,或看色之行,頻遣差使,畢竟無大益於公私,使居民受困,無賴長惡,此爲最可駭最可禁之端,而爲有司之臣,不念對揚之道,看作初聞之敎者,事體道理,固如是乎?遂事姑無論,此後另加惕念,期有遵行之實效,卿雖以難度泉脈之豐薄虛實,每不得徑稟云,而此則卿未免見誑矣。以土地陳告之法言之,實則受四一之賞,虛則有刑配之律,此事亦無異焉。苟於虛處誤告者,輒施當律,則本曹之銀色記簿,可以復舊,國中之銀貨流行,亦必復舊,似此易知易曉之事,爲有司之臣,不卽領會,反有此多少云云,其可乎?卿則爲先越俸二等。所謂延豊等處,苟可合設,亦豈必止於歲前而後已乎?以此知悉,無敢如前泛忽,可也。出擧條上曰,今見戶曹草記,雖盛論海西船主之罪,而此則有不然者,三千餘石,必無盡載於一船之理,此必是中間乾沒之致,不可以此爲船主之罪,且其前後納招之相左,亦必有中間委折,船主沙工,同爲捉來,究問決處,可也。且聞士夫家船卜之臭載甚多云,貧窮之家,賴此爲命,則極爲可矜,秋判亦爲這這推給,可也。有隣曰,鑄錢之役,自明日更始矣。監董郞廳,限華鑄,依例除本仕公會差祭等節,亦令安徐,以爲專意擧行之地,何如?上曰,依爲之。出擧條有隣曰,市人弊瘼,亦皆稟處,而其中東床廛民稱冤事,右相未及收議,其後廛民,更以此自活矣,大臣今方登筵,下詢處之,何如?上曰,左相則已有所奏者,右相之意,何如?濟恭曰,此是網巾驄帽賣買事也。此廛本載於市案,同是國民,則廛民與驄匠,通同發賣,似爲渠輩兩便之道矣。上曰,左相之意,亦如此乎?性源曰,市案有刀擦之跡,則此是奸民也,不可以載於市案,而許其通同發賣矣。上曰,驄匠,無非疾躃喑聾之屬,若又失此利,則無以爲生,亦不可不念也。左右相所奏皆好,退與領相,商議後,草記稟處,可也。上曰,自辛丑以後,驄帽之屬,廛人不得賣買云,平市提調,知此委折乎?在簡曰,此事始末,臣不得詳知矣。上曰,近來廛民之不有本寺,直呈備局,誠是痼弊,此後則嚴爲禁斷,使毋得越訴,可也。有隣曰,頃因景慕宮都提調陳達,宮底十戶民人,海西監兵營會錄木區劃事批旨,有令該曹稟處之命矣。會錄木,係是均廳所管,令均廳稟處,何如?上曰,依爲之。出擧條上曰,宮底居民,擧皆有資賴之道,而其中十戶之未蒙一視之澤者,誠不無向隅之嘆矣,日前都提調,以此縷縷陳達,此是不可不顧念處也。且各營軍摠中,若有闕,則使宮底居民,充補其代矣。今者各營所補之數,爲幾何?柱國曰,御廳則爲七名,禁營則爲七八名,訓局則十餘名矣。上曰,此屬得充軍額之後,仍卽移去,故南北墻家舍,未免荒廢,誠不成說矣。柱國曰,其屬於臣營者,則卽使刷還矣。上曰,此則可謂善爲矣,此後則雖或有移去者,以諸營門有料軍兵,輪回入居,則似無荒廢之患,三營大將,商議定式,以爲草記,可也。在簡曰,均廳事務,極其煩劇,郞廳兩員,不可暫曠,故均郞親享大祭外,毋得差祭事,昭載事目,而近來此規蕩然,差祭曠務之時居多,如是而何以責其職務之無滯乎?此後則均役兩郞廳,一依事目,親享大祭外,毋得差祭之意,分付該曹,何如?上曰,依爲之。出擧條文源曰,禁軍祿試射,今月當爲設行,而別將李漢泰,衰病沈重,時月之內,萬無起動之勢,今姑改差,前望俱是七十老病之人,當此隆冬領軍之任,自有掣礙之端,新通擬入,何如?上曰,依爲之。出擧條上曰,政官牌招開政。出榻敎命書傳敎曰,冬至差祭不遠,卿宰侍從堂上堂下罷削人,竝給牒叙用。又命書傳敎曰,玉堂番次苟艱,在外·未肅拜玉堂許遞。在簡曰,昨年座更釐正時,均役廳及宣惠廳北倉,入於減削中,臣取見別單,問諸該府,則均役廳,以己未以前所無之座更而拔之,北倉則京兆文書,以守禦廳載錄,而以諸軍門座更除減之故,混同拔之,戶惠廳司僕等處,皆有座更,而兩處之獨無,事涉斑駁,亦甚疎虞,均廳北倉兩處座更,依前仍置,恐合事宜,故敢此,仰達。上曰,原別單中,添書付標,可也。出擧條有隣曰,每當鑄錢之時,各司下屬輩,稱以酒債例情,輒事侵漁誅求,甚至於敺辱作拏,罔有紀極,公貨以至而耗縮,匠募由此而難支,此等錮弊,在所痛禁。此後毋論諸上司各軍門下隷輩,若或有不悛舊習,如前作拿之弊,則自本所,一一摘發,直付捕廳,竝與與受者而繩以重律,斷不饒貸事,出擧條,預先嚴飭,何如?上曰,依爲之。出擧條命退,諸臣以次退出。
戊申十一月二十日未時,上御重熙堂。兵曹堂上入侍時,右承旨李亨元,假注書趙台榮,記事官李相璜·金祖淳,兵曹判書李文源,參知柳誼,以次進伏訖。上曰,近仗軍士,無除減之道耶?文源曰,二十名則實無除減之道,且如値殿座時,此數亦不足矣。誼曰,二十名皆有分排處,果難除減矣。文源曰,近仗軍士,晝夜擧行,比他偏苦,而朔布只是四兩,無以支保,不可無變通顧恤之道,故米布間,欲爲加給,而經費有難輕議,一軍色每年有田畓收稅錢,此則元數之外也。又有百餘金區處之道,合爲四百兩,今番馬夫色掌,移納於預差禁軍三朔祿米外,餘米果爲數三百石,限百石,每石定價四兩相換,元近仗軍士二十名,一依上番軍例,每名六斗式磨鍊,則每朔爲八石,通計一年,爲九十六石,其餘四石,年年儲蓄,以爲閏朔給料之資,恐合事宜,以此定式施行,何如?上曰,使役之最苦最緊,莫如此輩,名以軍士,稱曰近仗,則可謂軍士中將帥,無料無布,常所矜念,卿之所奏,極爲切當,無容更議,依此施行,可也。出擧條命退,諸臣以次退出。
戊申十一月二十日申時,上御重熙堂。坐直承旨入侍時,左副承旨李祖承,假注書趙台榮,記事官李相璜·金祖淳,以次進伏訖。上命書傳敎曰,觀此冬至獻官單子,差祭之不均,前所未見,此亦黨習乎?吏曹參議李洪載,爲先罷職,下義禁府推考,享吏照律定配。又命書傳敎曰,吏曹參議前望單子入之,待下批,牌招,獻官單子,更爲修正以入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,來二十五日朝參日次矣,敢稟。傳曰,停。
傳于李時秀曰,輪對官入侍。
傳于李亨元曰,定平縣監,今日下送。
承旨前望單子入之,李敬一落點。
兵曹口傳政事,副司直南鶴聞·柳焵·朴天衡。
以都摠管鄭昌順,初度呈辭,傳于李時秀曰,昨日賓對不參,已萬萬過矣,兼帶呈告,尤無意義,此呈辭勿施。
徐有成,以禮曹言啓曰,卽接惠陵參奉所報,則本陵令金聲秋以其親病,慶尙道尙州地,受由下鄕矣。到家之後,身病猝重,今此冬至祭享,萬無上來之路云,莫重祭享,兩官不可不備,本陵令有頉代,令該曹口傳差出,以爲備員將事之地,何如?傳曰,允。
吏曹口傳政事,以沈鏶爲惠陵令。
李亨元,以兵曹言啓曰,扈輦隊六十七名,龍虎營無料軍六名,烽燧軍十名等處,發賣木價錢八十三兩,收聚移送戶曹後,木八十三匹推來,各一匹式分給之意,敢啓。傳曰,知道。
李亨元,以禁衛營言啓曰,本營無料軍中,三十四名處,發賣木價錢三十四兩,收聚移送戶曹後,木三十四匹推來,各一匹式,分給之意,敢啓。傳曰,知道。
李亨元,以御營廳言啓曰,本廳無料軍中六十五名,抄戶成冊,修送于漢城府,而價錢六十五兩,收聚移送于戶曹後,發賣木一同十五疋,今日受來,一一分給之意,敢啓。傳曰,知道。
李亨元,以守禦廳言啓曰,本廳無料軍中,一百二十一名,抄戶成冊,修送于漢城府,而價本折半數一百二十一兩,收聚移送于戶曹後,發賣木二同二十一疋,今日受來,一一親執分給之意,敢啓。傳曰,知道。
李亨元,以摠戎廳言啓曰,本廳無料軍中至貧之類八十二名,抄出修成冊,以送于漢城府後,折半價錢八十二兩,收聚輸送戶曹,而發賣木一同三十二疋受來,親執分給之意,敢啓。傳曰,知道。
李亨元,以龍虎營訓鍊都監禁衛營御營廳守禦廳摠戎廳言啓曰,依下敎,招致各營將校,取考宮墻南北邊所住民人等,付料成冊,則龍虎軍爲七名,訓鍊都監軍爲十八名,禁衛營軍爲九名,御營廳軍爲十一名,守禦廳軍爲二名,摠戎軍爲四名,合計爲五十一名內,甲辰年,因傳敎付料者,爲三十四名,甲辰前原居已付料者,爲九名,甲辰後,因本宮提調移文,追付料者,爲八名矣,當初各營門付料之命,蓋欲其各霑營廩,長護宮墻,而今此付料民人等,或南北散接于泮村及壺洞近處,謂之隣戶則,可也,而比之墻底居民,則稍有間焉。至於已付料者之移居他洞,而新買者之又爲付料,則尤無意義,新戶則漸增,常料則有限,不可無一番稟定,若一遵甲辰傳敎,付料數,無敢加減,原居者固無論,以移文追付者,有闕勿補,移去者,令刷還,而如不可刷還者,則必令許賣於可合軍籍者,移給其料米,則在民人,有墻底奠居之效,在各營,無科外添料之弊,以此分付各營門,何如?傳曰,允。
徐有成,以戶曹言啓曰,中部八十六契九百五十三戶,東部三十四契二千七百二十一戶,各營門無料軍兵一千一百九十六戶,合四千八百七十戶倍給竝給,合木綿九十七同二十一疋,分給之意,敢啓。傳曰,知道。
徐有成,以漢城府言啓曰,南部均役廳北部宣惠廳北倉兩處座更,依均役堂上李在簡擧條批旨,原別單中添書,付標以入之意,敢啓。傳曰,知道。
徐有成,以刑曹言啓曰,依下敎,吏曹祭享色書吏尹昌文慶尙道善山府,金禹錫全羅道古阜郡,竝遠地定配所,卽爲押送之意,敢啓。傳曰,知道。
綾恩君具允明疏曰,伏以陽運載復,邦籙維新,臣民顒祝之情,此時尤切。仍念臣,以尸居餘氣,省覺昏昧,而適緣首堂之出疆,勳府事不得已黽勉替行,畢竟誤着,必無幸矣。月初因順康園守奉官金漢采之作故,將欲出望之際,內閣一提學,招言勳吏曰,今番自辟,若不用銀印諭書差備,則吾當筵稟變通,望單留置以待之意,往告于汝之堂上可也云。臣回報曰,金漢采,以銀印差備,今五月差守奉官,高敬基,以本廳久勤,今六月差禮賓參奉,今此見窠,不必每每屬之於銀印差備,故就香室月令忠義中,七年積仕,兩次承傳者,將爲擬望云云。臣意蓋欲輪差各廳之勤仕,均被一視之恩典也。乃使府吏,往告于一提學,仍送望單子吏曹,而其後更無他語矣。今十五日,吏曹書吏,招致勳吏,以一提學分付,還給望單,使之持去,雖時任銓堂,本無自辟望還退之規,況旣欲筵稟,則姑爲留置,自歸勿施,何所不可,而分付下吏而還送,事未前聞,有欠相敬,臣雖老廢將死,亦豈無訝惑慙恧之心哉?今於擧條之下,宜卽改望以送,而臣若急於擧行,不恤廉愧,則臣身雖不足道,其於駭聽聞何哉?寧自陷於慢命之誅,誠不忍爲冒恥之計,反復思量,承膺無路,使莫重園官,緣臣而曠闕,臣罪至此,益無所逃,玆不得不短章自列,仰瀆崇嚴。伏乞聖明,俯賜諒察,重勘臣罪,以肅朝綱,以安微分,千萬幸甚。答曰,省疏具悉。一提學,豈或侮卿而然,卿何難詰乃爾乎?卿其勿辭行公。
司直尹師國疏曰,伏以,臣素患疝癖,重有加無減,貼身床褥,成一籧除者,今已四朔于玆矣。向蒙金吾除命,而不但情勢之臲卼,實緣賤疾之沈篤,稽謝恩命,惶隕靡措,猥陳一疏,未蒙恩遞,連呈辭單,見阻喉院,惟日夕兢惶,恭俟嚴勘,忽又自六七日,添得吐血之病,多灌藥物,少無分減,氣息奄奄,飾巾待盡,此際見差冬至懿陵享官矣。目下實病,萬無自力駿奔之望,玆敢冒死呼籲於天地父母之前。伏乞聖慈,特垂矜諒,亟命該曹,俾卽變通,仍治臣瀆擾之罪,以肅朝綱焉。答曰,省疏具悉。許令該曹付標。
戊申十一月二十一日辰時,上御誠正閣。輪對官入侍時,行左承旨李時秀,假注書趙台榮,記事官李相璜·金祖淳,司圃別提金致說,成均典籍沈鏶,儀賓都事李英裕,假引儀李英孝,濟用直長柳烇,以次進伏訖。上曰,輪對官,各奏職姓名所懷,可也。致說等,以次仰奏職姓名訖,仍奏曰,無所懷矣。上敎英孝曰,近日連爲習唱乎?英孝奏曰,如無公故,連爲習唱矣。上曰,承旨前望單子入之,待下批,牌招察招。命退,諸臣以次退出。
上在昌德宮。停常參·經筵。
中宮殿藥房口傳問安。答曰,知道。
李亨元啓曰,二十四日景慕宮冬至祭親祭祭文,當爲製進,藝文提學吳載純,卽爲牌招,何如?傳曰,允。
李亨元啓曰,明日大駕詣景慕宮入齋室後,王大妃殿·惠慶宮,問安,何承旨進去乎?敢稟。傳曰,假承旨李敏輔,進去。
沈豐之啓曰,左承旨李時秀,今日不爲仕進,卽爲牌招,何如?傳曰,待開門牌招。
傳于李亨元曰,軍士房承旨入侍。
傳于李亨元曰,當該承旨遞差。
李亨元啓曰,新除授同副承旨李敬一,以前任東萊府使,方在解由未出中,何以爲之?敢稟。傳曰,許遞與未差之代,前望單子入之,待下批,牌招察任。
承旨前望單子入之,趙衍德·李一曾,落點。
李亨元啓曰,明日動駕時,承旨當爲備員,而同副承旨李一曾在外,合有變通之道,何以爲之?敢稟。傳曰,許遞,前望單子入之,待下批,牌招察任。
傳于李亨元曰,都承旨入侍。
傳于李亨元曰,左承旨牌招齋宿。
傳于李亨元曰,推考房承旨入侍。
傳于李亨元曰,差祭摠管兵曹堂上許遞,前望單子入之。
傳于李亨元曰,左副承旨入侍。
吏曹口傳政事,以鄭昌順爲分內醫院提調。
兵曹參議前望單子入之,李祖源落點。
以摠管前望,傳于趙衍德曰,摠管任嵂,陳上進去,其代,行副護軍李萱除授,牌招察任。
摠管前望單子入之,都摠管安春君,副摠管申應周落點。
以寶劍望筒,傳于趙衍德曰,閣臣兼帶及懸頉摠管許遞,前望單子入之,待下批,牌招察任。
摠管前望單子入之,都摠管西春君爗,安川君烆,副摠管李鎭翼·南憲喆,落點。
以宋啓來囚單子,傳于趙衍德曰,保放。
以黃海監司狀啓,內官金興祜,令攸司,照法嚴勘事,傳于趙衍德曰,觀此狀辭,所謂宦者金興祜,所爲不可但以駭痛言,前後飭禁之申嚴,姑舍是,雖在平民,有此干犯,猶當另懲痛治,況宦者乎?無職而假稱有職,無草料而假稱有草料,至有此恐喝於莫重捧餉之際,法綱之外,亦關變怪,何必令攸司稟處?且令査問內侍府,厥漢已有重罪,罷養逐鄕爲鄕民者云,渠之所爲,尤萬萬叵測,兵營如是作挐,則出沒鄕曲,何事不爲?爲先令道伯,厥漢及家屬其他應問各人,一竝捉來嚴覈,若不直招,施威究問,期於得情以聞事,分付。兵使之登時報營,誠爲得體,此兵使則雖如是據法,他道他邑,安知無此等事乎?令該曹,措辭關飭諸道,無論大小事,或有干與露蹤之事,隨卽報營狀聞,萬一掩置,守令當重繩,以此一體嚴飭。
兵曹啓目,忠敏公林慶業守塜三戶,以附近處所在本曹所管騎兵保中劃送,其代卽令該邑塡充之意,該道之帥臣處,行移,何如?判付啓,旣命劃給,不必更爲充,代以此分付爲良如敎。
趙衍德,以禮曹言啓曰,今十一月二十四日,景慕宮冬至祭親行時,自上當有散致齋之禮,而正日只隔二日,散齋則勢未及依例磨鍊,殿下,自今日散齋一日於別殿,致齋一日於齋殿,凡散齋不弔喪問疾,有司不啓刑殺文書,致齋惟祭享事,諸享官及近侍之官應從升者,竝散齋一日於本司,致齋一日於享所,陪享百官諸衛之屬,守衛宮門者,各於本司,淸齋一宿事,知委,何如?傳曰,允。
李時秀,以吏曹言啓曰,今此景慕宮冬至祭親行敎是時,大祝以前校理韓用龜塡差,而時無職名,令該曹口傳付軍職,何如?傳曰,允。
趙衍德,以吏曹言啓曰,因懿陵獻官李義行上疏,有令該曹,考例草記稟處事,命下矣。今此冬至祭獻官排擬之際,二品極甚苟艱,不得已以李義行,改付標矣。取考謄錄,則陵園享官之勿以六十已上人塡差,旣有定式,依例付標,何如?傳曰,允。
李亨元,以訓鍊都監言啓曰,今十一月二十三日,景慕宮擧動,依兵曹節目,弘化門軍四十名,金虎門軍四十名除出,將官率領,挾輦侍衛,南營馬兵三十五名除出,以屛門把守定送,廣智營軍三十五名,北營標下軍二十七名,各其將官率領赴陣,還宮後,各還本處,而竝待標信擧行,廣智營軍三十五名出用,則宮墻頹落處,巡察及巡邏,無以分排,以軍餉色新營守直軍,推移行巡之意,敢啓。傳曰,知道。
趙衍德,以刑曹言啓曰,因全羅道樂安居鄭召史,爲其夫孫病入老味殺獄稱冤事擊錚,依判付行査矣。日限已過,尙不封啓,該道臣,爲先推考,何如?傳曰,允。
吏曹參議李祖承疏曰,伏以臣一窮民耳,臣之身,非臣有也。育之食之,式至于今,繄誰賜也?上而荷聖上生成之澤,下而賴祖母顧復之德,惟君惟親,人孰不然,而至於如臣之地,殆同獨有我天,其生也可哀,其情也孔慼,臣年未十歲,傡失怙恃,祖孫二人,相依爲命,孤苦餘喘,若將難保,呴嚅至慈,百倍常情,雖於長成之後,視同孩提之幼,逮臣釋褐,戒在過福,常以持身之方,每爲提耳之訓,殫竭筋力,思效涓埃之報,避遠權要,勉守謹拙之規,只此一事,便成苦心,晨夕誨諭,俾作紳佩。苟有秉彝之天,寧忍孤負其意,而臣不肖無狀,不能體認,始除銓郞,遽爾出脚,遭罹奇怪,鋒鏑交萃,遂使臣之祖母,憂深涉世,凜若集木,積費思慮,大損榮衛,莫非臣違背親敎,自陷駭機,不孝之罪,實無所逃,尙今追思,愧汗浹背。惟以傷弓之怯,務從懲羹之戒,庶不復傷親意,得以追補前過,寸心如結,神明可質,一步更進,夢想不到,乃者三銓除旨,又何爲而及於臣也?人器之不稱,固未暇論也,名位之太驟,亦不敢憂也,區。區悶隘之私,惟老親在耳,纔聞銓銜之更叨,頓覺餘悸之復作,意謂又入睢盱之場,終致顚沛之患,從來婦人之慈,未諒他事,重以衰蕭之志,倍增危懼,祖孫相對,北望攢手,縱感新榮之寵身,益切私憂之薰心。矧今薄日將頹,寸草難報,設有三牲之養體,不如一時之便意,此臣所以自奉恩誥,繞壁而不能寐者也。臣之頂踵毛髮,莫非恩造,自臣捧硯於銀臺,簪筆於蘭省,至今八九年,長叨邇班,偏蒙殊渥,恩山德海,報答無階,蹈赴湯火,在所不辭,寵以榮顯,何苦丐免,而一身利害,非敢私計之自恤,更貽伊戚,實非人理之所堪,臣誠左右不得,進退俱難,不知所以爲謀也。嗚呼,事親日短,古人雖非圖報隆眷,至願斯在,身依耿光,只伸葵傾之忱,跡謝銓地,俾無萱闈之憂,則庶可以公私兩便,出處俱安,雖死之日,猶生之年,儻殿下,悶憐臣,終始臣,必有所曲諒而矜許之也。臣於向來,乍叨旋移,未及呼籲,又於直中,伏奉除命,深夜禁廬,逃遁不得,享官塡差,亦有所重,他不暇顧,黽勉暫肅,而因仍盤礴,斷無是理,玆敢冒陳血懇,仰瀆崇聽。伏乞俯垂諒察,亟遞臣所帶職名,仍令勿復檢擬於銓官之望,以申至情,以安微分,千萬幸甚。以吏曹參議李祖承上疏,傳于趙衍德曰,捧納承旨推考,此上疏還給。
一提學金鍾秀疏曰,伏以,臣卽伏見綾恩君具允明疏本,臣誠惝怳驚怪,莫曉其由,筵稟取旨後事,欲移之於筵稟之前,則十六日,尙或爲十五日,其餘勳府吏銓曹吏云云之多少爽實,有不暇論,而以臣畸危之蹤,畏約無窮時,本不欲與人相交涉,況可與耆老之臣辨虛實較枉直,以傷長厚之風也哉?只有反躬怵惕,自悼其言行之無素而已。臣於內閣事,以在外多年,而主管有人之故,名雖長官,而一不與知,此事則特以頃年特敎中,令一提學抄擇有命,昨今年,筵稟取旨,以此故耳。畢竟事端之至此,實非臣夢寐之所到也。噫,臣之奊詬,忘廉毁執,旣退復進,當去不去,前後被人踐踏,一皆臣自取,失今不去,則又安知不事有大於此者,忽出於常情料度之外哉?玆敢猥入文字,仰干崇嚴。伏乞聖慈,亟命臣退還本分,以全終始之澤,公私幸甚。答曰,省疏具悉。綾恩疏,豈必有意?卿其勿辭行公。
完城君李義行疏曰,伏以陽復不遠,邦籙將新,顒祝之誠,含生普均。仍伏念臣負疣旣重,情踪自蹙,束帶周行,實非賤分之所敢安,而聖恩愈摯,感結冞深,分司衛直,冒沒趨膺,金吾兼銜,又此蹲據,丘壑退塡之前,惟有竭蹶二字,況是駿奔之役,寔臣區區自劾之路,而年六十以上,勿差陵享,旣出於我聖上盛德至仁,先推優老之恩,或慮其顚躓失儀,有愆於將事之際,故不欲責以筋力之禮也。臣於四五年間,未嘗見差,每當令節分遣之時,只自優游在家,讚誦聖人之政矣。乃於卽者,塡差於懿陵冬至祭獻官,是必該曹之未及照檢臣犬馬之齒也。臣今無故,則何敢但以上而有違殿下之仁政,下而將受他人之歸咎,乃爲此圖免之計,而臣之素患疝癖之症,見方越添,趨步蹇,屈伸艱楚,有時衝上,氣息奄奄,冒寒進往,若復肆劇,則臣身狼狽,固不暇恤,而莫重享事,臨時窘速,則其可成說乎哉?玆敢仰陳短章,仰浼宸嚴之聽。伏乞聖慈,天地父母,特垂矜憐,諒非規避,令該曹,趁卽遞改,仍治臣瀆擾之罪,以肅朝綱焉,不勝幸甚。答曰,省疏具悉。疏辭,令該曹,考例草記稟處。
戊申十一月二十二日辰時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,摠管有頉之代,令政院問入。上曰,明日動駕時,時刻以辰正三刻頒布事,分付。命退,承史以次退出。
戊申十一月二十二日巳時,上御重熙堂。軍士房承旨入侍時,右承旨李亨元,假注書趙台榮,記事官李相璜·金祖淳,以次進伏訖。上命書傳敎曰,大享則廟享姑難親行之故,雖皆攝儀,至於冬至祭享,無牲樂節次,無異朔望酌獻儀,曠禮亦已許久,明日景慕宮冬至祭,當親行,而凡大祀,雖非大享,若親行,則用大享之例,而今番則依朔望親祭時,仍用行用儀之例,磨鍊事,分付禮曹。又命書榻敎曰,明日動駕時,禁軍則入直八十人隨駕,先後廂及外各營入直軍及建陽門軍,訓將都領,挾輦軍弘化·金虎門軍八十名除出,槍劍軍,則折半磨鍊。又命書傳敎曰,明日由弘化門館峴動駕,此是咫只之地,日寒如此,留營留陣斥堠伏兵置之,百官則洞口稍廣處迎送,隨駕軍兵,依榻敎,鄕軍外皆以入直磨鍊事,分付。又命書傳敎曰,明日出宮門路,以協陽門爲之。又命書傳敎曰,日寒如此,時囚李洪載分揀。命退,承史以次退出。
戊申十一月二十二日午時,上御重熙堂。推考房承旨入侍時,左副承旨趙衍德,記事官金孝建·尹行任·金祖淳,以次進伏訖。上曰,明日動駕,有齋宿乎?衍德曰,依大享例爲之,故今日,散齋一宿云矣。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
大駕,詣景慕宮,展拜罷後,內閣·政院·玉堂·藥房口傳問安。答曰,知道。
王大妃殿·惠慶宮遣承旨朝問安。答曰,知道。
王大妃殿·惠慶宮遣承旨夕問安。答曰,知道。
上詣還宮後,內閣·政院·玉堂·藥房口傳問安。答曰,知道。
李敏輔啓曰,王大妃殿·惠慶宮,問安進去下直之意,敢啓。傳曰,知道。
李亨元啓曰,司僕寺內乘來言,捲簾毛帳,取稟。傳曰,捲三面。
李時秀啓曰,明日冬至望闕禮,依例爲之之意,敢啓。傳曰,知道。
傳于李時秀曰,傳香承旨,分詣受香所,奉審摘奸以來。
傳于李時秀曰,侍衛軍兵,毛具。
承旨前望單子入之,李在學落點。
李時秀啓曰,王大妃殿·惠慶宮夕問安,何承旨進去乎?敢稟。傳曰,左承旨進去。
李在學啓曰,臣以王大妃殿·惠慶宮夕問安,下直進去之意,敢啓。傳曰,知道。
大司成前望單子入之,洪文泳落點。
以原春監司狀啓,襄陽縣監金夢華,罷黜事,傳于李時秀曰,口傳擇差。
吏曹口傳政事,以洪九瑞爲襄陽縣監。
兵曹口傳政事,副司直金憙。
李時秀,以內醫院官員,以都提調·提調意啓曰,冬至進上別貿倭柑,前期申飭於倭譯,不啻屢次,而今此所納,純是靑色,小如山橘,揆以事體,萬萬駭然。當該首譯及掌務官,令攸司,從重科始,柑子,還給,使之更爲極擇貿納,以爲封進之地,何如?傳曰,倭柑元無冬至日進上之定式,則今此草記之曰以冬至進上云者,難免不審,別貿段無定式之事,則不爲徵乎?輕先徵捧,亦甚未安,此草記還給,當該提調推考,待産出經稟,然後封進,可也。
李時秀,以禮曹言啓曰,本曹郞廳六員內,正郞鄭㝡成,正郞李鎭宅,正郞姜鳳瑞,佐郞朴尙春,佐郞安鳳來,俱爲差祭,佐郞權漢緯,以兼史入直除本仕,本曹時無仕進上直之員,假官一員,令吏曹差出,以爲入直之地,何如?傳曰,允。
李在學,以戶曹言啓曰,兩部八十九契七千一百三十一戶內,當日分排五十八契三千五百六十五戶,倍給合木綿七十一同十七疋,分給之意,敢啓。傳曰,知道。
李亨元,以兵曹言啓曰,依下敎,駕後禁軍及侍衛禁軍武藝別監內吹兼內吹近仗軍士標下軍兵等處,設粥以饋之意,敢啓。傳曰,知道。
李亨元,以訓鍊都監言啓曰,依下敎,挾輦軍兼內吹及隨駕將校·軍兵等處,設粥分饋之意,敢啓。傳曰,知道。
李亨元,以禁衛營言啓曰,今日擧動時,西營入直鄕軍四十名內,二十七名出用矣。餘數不多,宮墻外當夜巡邏,勢難分排,出番鄕軍十五名,添入,使之警巡之意,敢啓。傳曰,知道。
李亨元,以禁衛營言啓曰,依下敎,隨駕本營兼內吹槍劍軍及訓鍊都監領赴將校·軍兵等處,設粥分饋之意,敢啓。傳曰,知道。
李亨元,以御營廳言啓曰,依下敎,駕前別抄兼內吹及隨駕將校·軍兵等處,設粥分饋之意,敢啓。傳曰,知道。
領議政金致仁箚曰,伏以聖慕冞篤,宮享有命,鑾衛方戒,百僚奔走,而臣重被毒感,數日苦痛,凜凜殘喘,若將澌盡,無以進身於迎送之班,明日亞歲起居,尤係情禮之不容已,而病不從心,罪在虧分,生不如死,其臣之謂,蹙伏兢惶,恭俟處分。伏乞聖明,亟降嚴譴,以安私心,不勝幸甚,取進止。答曰,省箚具悉卿懇。未參何傷?俟間視事。仍傳曰,此批答,遣史官傳諭。
景慕宮冬至祭親行敎是時,進幣爵酒官行副司直鄭昌順,奠幣爵酒官吏曹參議李祖承,贊禮禮曹判書李在簡,典祀官奉常正李壽咸,宮司令姜世鷹,執禮副應敎李敬五,報尊校理尹致性,大祝副司果韓用龜,盥洗位禮曹正郞鄭㝡成,兵曹正郞尹之鉉,爵洗位禮曹佐郞安鳳來,宗簿主簿李敬心,掌牲令典牲主簿尹之衡,贊者引儀崔珽,引儀金東覽,謁者引儀成雲柱,假引儀申大復,贊引假引儀李英孝,兼引儀趙翰逵,祭監監察鄭冣行·朴喆源。
戊申十一月二十三日辰時,上詣景慕宮。親行冬至祭入侍時,行左承旨李時秀,右承旨李亨元,左副承旨趙衍德,假承旨鄭東浚·李敏輔,記事官金孝建,假注書趙台榮,記事官李相璜·金祖淳,一提學金鍾秀,檢校直提學徐有防·李秉模,檢校直閣徐鼎修,待敎尹行任,以次隨駕。上具遠遊冠·絳紗袍,乘輿出協陽門,藥房都提調金熤,提調沈豐之,副提調尹行元,進前奏曰,日寒頗劇,早朝勞動,聖體,若何?上曰,一樣矣,卿等留在本院也。駕由建陽門,詣明政門外,降輿乘輦,出弘化門,至館前路,降輦步過,復乘輦,敎曰,儒生祗迎,泮長何不押班委折知入。亨元承命回奏曰,泮長方在呈辭中,故不得押班云矣。上曰,大司成許遞,前望單子入之,待下批,牌招,以爲押班迎送之地。出駕前下敎詣景慕宮大門外,降輦乘輿,詣齋殿,少頃出東挾門,就板位行再拜禮,詣宮內奉審訖,還御齋殿。命諸臣少退,日暮時至,亨元,告環衛軍兵懸燈,取稟。上曰,知道。行祭時至,上具冕服,出東挾門,入神門就板位,行再拜禮,詣盥洗位,盥洗訖,詣神位前,三上香,獻酌奠幣,降復位,行再拜禮,復行再拜禮,詣望燎位,通禮,告禮畢,還御齋殿,改具遠遊冠·絳紗袍,出齋殿,乘輿,出宮大門,降輿乘輦,詣館前路,步過至弘化門外,命出標信,解嚴,詣明政門外,降輦乘輿,由建陽門,入協陽門還內,諸臣退出。
上在昌德宮。停常參·經筵。
大殿,內閣·政院·玉堂·樂房·朝廷二品以上·六曹堂上·大司憲經宿問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·大司憲冬至單子問安。答曰,知道。
中宮殿,藥房口傳問安。答曰,知道。
傳于趙衍德曰,右副承旨入侍。
傳于李時秀曰,坐直承旨入侍。
以黃海監司狀啓,金重憲事蹟,詳採馳啓事,傳于李時秀曰,此狀啓,令該曹,問于大臣,稟處。
李時秀,以分兵曹言啓曰,司僕寺官員,不爲趁門,限入直,似緣差祭扈駕相値之致,而莫重宿衛之地,有此闕直,事甚未安,敢啓。傳曰,知道。
領敦寧洪樂性箚曰,伏以親亨閟宮,聖孝克伸,寒曉將事,玉體萬康。時値一陽初復,百福滋至,欽頌欣忭,容有其極?第臣職忝本宮提擧,尤當陪參於奔走之列起居之班,而腰膂酸疼,脚腿痿痺,屢日調治,轉益苦劇,坐臥運動,俱極艱辛,左右抉擁,宛轉床褥,以此病狀,萬無自力之望,竟未趨參,情禮俱闕,伏忱惶隕,無所容措。伏乞聖明,俯垂諒察,亟降威罰,以警具僚焉,取進止。答曰,省箚具悉卿懇。未參何傷,安心調理。仍傳曰,此批答,遣史官傳諭。
戊申十一月二十四日申時,上御重熙堂。坐直承旨入侍時,行右承旨李時秀,假注書趙台榮,記注官金鳳顯,記事官李相璜,以次進伏訖。上命書領敦寧洪樂性箚批,又命書公事判付訖。命退,承史以次退出。
上在昌德宮。停常參·經筵。
大殿,內閣·政院·玉堂·朝廷二品以上·六曹堂上·大司憲翌日問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
藥房都提調金熤,提調沈豐之,副提調尹行元啓曰,節屆陽復,禮展宮享,移次經宿,侵曉回鑾,伏未審夜間,聖體,若何?勞動之餘,不瑕有損?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
趙衍德啓曰,備邊司郞廳來言,今日賓廳日次,而翌日朝廷問安相値,不得來會云矣,敢啓。傳曰,卿等旣已翌日問安入來,次對,依例來會。
傳于趙衍德曰,大臣·備局堂上,引見。
傳于李時秀曰,下直守令留待,未下直守令,一體來待,上京守令,催促還下送。
趙衍德啓曰,弘文提學徐有隣牌不進推考傳旨,今方捧入,而柑製命下之後,如是違牌,不卽擧行,事甚未安,更卽牌招,何如?傳曰,允。
傳于趙衍德曰,右副承旨入侍。
趙衍德啓曰,弘文提學徐有隣,再牌不進推考傳旨,今方捧入,而柑製命下之後,連事違召,終不擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李在學啓曰,弘文提學徐有隣,旣已承牌,奎章閣提學金鍾秀,藝文提學吳載純,一體牌招,同參考試,何如?傳曰,允。
趙衍德啓曰,藝文提學吳載純牌不進推考傳旨,今方捧入,而同參考試,自是法典,如是違牌,事甚未安,更卽牌招,何如?傳曰,允。
傳于趙衍德曰,科次入侍。
趙衍德,以戶曹言啓曰,西部當日分排三十一契三千五百六十六戶,倍給合木綿七十一同十八疋,分給之意,敢啓。傳曰,知道。
趙衍德,以刑曹言啓曰,昨日動駕時,雜鐵廛市民柳宗郁等,擊錚於衛外,故取考其原情,則以爲中方鐵,以外邑鐵店所産,主管無廛,故渠等,載錄市案,而冶匠輩,買得於渠廛,打造成器,則渠等還爲買得於冶匠處,各專其業,彼此資生矣。年前冶匠輩,別生專利之計,自外邑入京鐵商,中間邀執,藏置射利,被捉於渠等,以亂廛勘律,則冶匠以此含憾,誣訴京兆,以非理見屈,又訟於備局本署刑曹,三處見屈,則冶匠輩,所當自新之不暇,而昨年至煩天聽,冶匠等,爲中方鐵主人,而渠等,將至於不攻自罷之境矣。冶匠等手造成器,不爲和賣於渠廛,各其冶爐爛漫列賣,雜鐵新廛,偃然角立,渠等則賣買無物,作一失業之民,上不得以養父母,下不得以育妻子,孔慘景色,姑不足恤,而竊念各廛市民之物種,混是工匠手造之物,則如冶匠之類,皆稱手造,都執專利,不賣市民,哀此市民,以何物爲業資生乎?百餘市民,一朝撤罷渙散,人情痛迫,冒瀆呼籲。伏乞冶匠等列肆專利之弊,特令禁斷,依前和協,互相買賣,均被生活之澤云矣。昨年九月,臣待罪秋曹時,冶匠輩,以中方鐵事,與雜鐵廛相訟,取考市案,論理草記,因批旨決給于冶匠處矣。冶匠輩,發憤于前日爭訟,凡係新造鐵物,一不許賣于廛人,而列肆爐前,奄成大市之故,廛遂失業,竝與市案所載鎖鑰鎌子而不得霑漑,廛名之不攻自破,誠如渠輩所供,中方鐵,旣專屬冶匠,則成器買賣,與廛分利,恐合均平之道,而自前此輩,血爭爲事,不相屈下,訟于備局,又訟于京兆,又訟于臣曹,止鬧纔一歲,釋然復起,勢不可遏,循例決折,恐未必服其心而解其紛,令備局,會議于貢市堂上,該署提調,論理稟處,何如?傳曰,允。
持平柳星漢疏曰,伏以一陽初復,百籙維新,彌月之慶,指日以期,臣民顒祝,與天無極。仍伏念臣至庸極陋,最居人下,幼而蔑學,壯而無聞,倖竊科第,已踰涯分,凡百執事,俱無所當,雖微官末職,亦難堪任,暫試輒僨,已驗前轍,論其辜負,萬殞猶輕。聖恩天大,獲保殘喘,薄勘恩譴,旋蒙宥還,蟄伏田間,隨分飮啄,雨露霜雪,莫非生成,臣又獲罪神明,纔喪老母,三年甫畢,百念都鑠,餘生萬事,有淚而已。忽於前十月二十二日,伏奉聖旨,以臣爲司憲府持平者,況伏聞特敎收錄,恩數曠絶,致勤聖意,落點前望,薇垣之恩遞未幾,柏府之新除又叨,自顧愚迷,何以得此?臣性本偏拙,門又單寒,了然孤立,墻壁無依,杜門省愆,一紀于玆。日與老父,相依爲命,歌詠聖澤,志願唯斯,豈意螻蟻賤臣,尙記淵衷,拂拭於衆棄之中,甄發於積廢之餘,置之邇列,侈以寵光,臣聞命驚惶,繼以感泣,闔門攢祝,罔知攸措,殿下之於臣,天地父母也。臣之一身,已非己有,夷險生死,竭蹶趨承,少報塵刹,卽臣之分也。當初逡巡,已極悚仄,今若趑趄,轉益隕越。遂自章皇出肅,粗伸微分,而本職異於閑司漫職,則不顧防閑,因仍蹲冒,反覆思量,斷無是理。臺閣之責,不輕而重,有國之政,無論大小,無不與聞,雖誠意足以補闕拾遺,風裁足以警世鎭俗者,亦或辭巽而不居,況以臣之人器,其於見職,萬不近似,長短本末,實狀俱著,不待人言,臣實自知,今使臣,貪慕恩榮,嚴畏分義,冒昧承膺,略無忌憚,是直一無省覺沒廉恥,不識世間有一分道理者也。其壞損體貌,玷辱名器,誠非細事也。參前倚衡,決知其不可徊徨,震剝,窮無所呼籲,玆敢略暴肝膈,仰瀆崇聽。伏願聖明,察臣不合之狀,諒臣難冒之情,亟賜鐫改,以存古昔重臺閣之義焉。臣未及持身,先欲論事,顚倒僭越,極知猥屑,而恩造罔極,糜粉難謝,泯默孤負,又一死罪,區區寸忱,不敢自隱,唯聖明裁擇焉。今日之急務,有三焉,曰進聖學也,復讎冤也,祛奢侈也。臣通籍十二年,尙不識天顔,前後入侍者二,幸行時祗候者數矣,而天威咫尺,無由仰瞻,區區犬馬之誠,常抱至恨,輿儓下賤,皆能覩日月之光,而臣獨未能,則而況聖人心法,御天神用,何以測其萬一也?第於政令擧措之間,略有所管窺者,廟宮之制,參酌適中,情禮俱至,而臣知聖學之高明,卓越百王,大小祀典,克誠克敬,終始如一,而臣知聖孝之出天,不待勉疆,綜理庶務,錙銖不遺,曲盡條達,無所不燭,而臣知聰明睿知,出尋常萬萬,待戚里有道,上不使于政,下不傷恩澤,治獄克欽,寧失於疎緩而不失於嚴急,曲察民隱,疾病飢寒,至誠軫念,丕闡文敎,經術詞章,蔚然可觀,此皆盛德大業,群下不敢贊一辭者也。第以堯·舜吾君之義,尤切聖益聖之至願,從古聖人,無不聽明睿智,而其多才多藝,尤稱周公,雖以周禮見之,大而天官輔相財成之道,細而工匠賤技之方,無不該備通曉,大哉,其無所不能也?然周公之所以爲聖人,恐不在此而在德,詩人親見而贊歎之,極其形容,不過曰赤舄几几,其雜出於傳記,又極其盛,不過曰洞洞屬屬,身若不勝衣,言若不出口,赤舄几几,言其安也,洞洞屬屬,言其敬也,觀其制禮作樂,征伐政令,則不啻若神龍之變化,造物之難測,雲行雨施,天地開闔,而及見其本來氣像,則只是謙恭寅畏,從容安重,無一毫英邁俊爽之意,乃所以爲大聖人也。伏想我殿下,天縱上聖,多才多藝,將大有爲,天意實非偶然,御極十二年,乾綱赫赫,太阿在手,以此天姿,少加之意,內聖外王,何患不能,而臣愚死罪,竊觀其形于事著于跡者,似有未及盡分者,辭令非不謹嚴,而或失於急迫,施爲非不詳審,而或欠於持重,文理密察,而或不免綱紀疎漏,英華發越,而猶未若根基茂實,閱歷旣多,姦僞不可不察,而終不如至誠待人而自有先知,分任天工,聽從不可不專,而終不如初審揀選而共享福祿,此數者,言之甚易,行之甚難,而臣子之所仰望於殿下,與殿下之所自期,本不草草,則必欲其盡善而盡美,乃至情也至敬也。一日萬機,應接交錯,事物易以爲累,氣質易以用事,又無嚴師畏友,左右承弼,則雖以聖德,難保其有進而無退也。苟非刻期工夫,眞的做去,則變化氣質,超脫物累,恐未易言也。程子曰,進學在致知,涵養須用敬,臣伏聞殿下於進學之工,固已有餘,凡經義之大經大旨,訓詁之細條纖目,以至於史學之參考事變,皆融會貫通,如誦己言,卽此以行之,可矣,而以聖人自謙之心,若求知之極處,則在殿下加勉之如何,至於涵養本源之工,則尤極精密,自濂·洛諸賢,皆已難之,人欲淨盡,氣質醇化,至正至中,神淸理活,無浮念雜念之膠擾,有惶惺自在之至妙,無一箇物事而卽萬事之本,此所謂未發境界也。其未發也,旣如是恰好,故發之爲喜怒哀樂,皆得其中,凡人之喜怒哀樂,未得其中者,皆病在於未發也。未發之有病,以思慮繁而氣質未化也,故雖霎時之間,必也思慮未萌,氣質盡變,然後得爲未發也,此非造次可致者也,必先用力於動處然後,可以馴致,每遇一事,專一心力,精察於公私之分,固守於終始之頃,無客念之參錯,無他事之侵撓,無爲聰明所使,無爲氣質所乘,尋箇是處,平正的實,旣了前事,方接來者,則事到心閑,如寒暑晝夜,交易於前,若此不已,眞積力久,則有時乎不知不覺而忽到未發之境,雖不覩而不聞,常戒謹而恐懼,旣不放過,又不得用力犬過,略略存得,淵淵自明,精妙之極,不容人爲,朱子所謂自戒懼而約之,以至於至精之中者,是也。故天下之事,無大於此,聖人之學,莫精於此,動靜交修,內外竝進,則本源旣自中正,流通自然和樂,忙迫化爲安詳輕淸化爲重厚,無過中之喜,無暴發之怒,擧止優游,氣像雍容,榮華刊落,本實充完,不待辭敎之繁衍,而處置得當,以此做事,此何事也?雖經緯天地,集成今古,何所不能也?從古眞定大英雄,皆從戰戰兢兢,臨深履薄上出來,若使英豪俊邁之意,人得以見之,則恐非眞定大英雄也。語雖膚淺,可備一說,伏願殿下,留神澄省焉。嗚呼,世道橫潰,亂逆層生,丙申以來,無變不有,有麟·謙·龜·量焉,有範·能·師·翰焉,繼之以榮·德·瑮·福之輩,一種戾氣,散生各處,凶肚逆腸,異情同歸,畢竟夏賊出焉,窮凶極惡,有浮鏡·夢之罪,而常典故例,未用适·雲之律,驚心痛骨,天地晦塞。噫嘻,丙午五月之變,至冤極痛,窮天必復之讎也。設若閭巷士庶之家,有一慘喪,奴僕用意,醫藥致變,則在法必誅,不待終日矣。我文孝春宮,在殿下則嗣子也,在臣民則貳極也,四百年宗社之所托重也。衣尺纔長,睿知方生,藹如新春,赫如出日,三殿一宮,倚以爲安,億萬生靈,仰而爲生,一朝變出,不意毒手迅急,天地神明,未及救得。嗚呼,此何事也,以我列聖之積德累仁,以我殿下之至聖至明,春秋鼎盛之後,幸有我元子,因此賊而不能保,千剮此賊,萬剮此賊,猶不足以慰我臣民,慰我殿宮,慰我山川社稷,慰我列聖在天之靈,而生置善地,飽暖自如,天乎天乎,此何義也?徑斷乳道,自有人生以來未有之事也,疹用蔘附,自有醫藥以來所無之方也。稠坐凶言,已包惡逆之心,顧瞻他日,終售憯毒之計,旣逞大惡,又斷餘望,症候怪底,前後無異,慈聖諺敎,昭揭日星,幺麽醫媼,非渠獨辦,復明兩賊,伏法寥寥,凶徒,糾結逆窟,隱伏其主張是指揮是者,必有其人,而端緖旣露,徑斃滅口,人心至靈,萬口同憤,如不欲生,莫可沮遏,其鉤覈之誅戮之,不容呼吸之緩者,求之天理而當然,求之人事而當然,最初慈敎未頒之前,屬之疑晦,置之隱忍,猶或,可也。及慈敎旣下之後,唯有涕泣痛哭,奉行天討之不暇,而時日侵久,尋常過去,臣誠至愚,不知其何故而然也,此莫非群下之罪,而以殿下止慈之道,亦不能無天地之憾也。至冤撤泉,厚地不能掩,至痛在心,上天鑑臨,此冤何時可雪,此痛何時可泄?惜此數賊之命,屈至情而廢大義,寧有是理,寧有是理也?此大獄也。殿下之積年不決,聖意必有所在,而其如至重至大至冤至痛,何哉?醫媼不可不問,宇·偉不可不誅,窩窟不可不覈,伏願殿下,一刀夬斷,以雪此冤,以復此讎也。臣聞存乎人者,心志爲大,氣血爲小,養氣血以傷心志,則養小以失大也,故衣服飮食,皆外物也細節也,人能制其氣血,以養心志,則衣服飮食,自不入於其心,故君子不致力於衣服飮食,唯宗廟朝廷,禮樂之所在也,儀章文物,不可不備,此先王所以致力乎衮冕也,其餘燕私之用,足以無飢渴禦寒暑,則斯可矣,若或區區形役,必求其華美輕暖,以快耳目而聘血氣,則適足以自損,實無毫髮之益,臣竊想我殿下,見道精微,制行高明,凡諸外物之碌碌瑣瑣者,無足以經心,而求之以端本淸源之術,則灑落淸高,卓立乎昭曠之域,卽我殿下致力處也。今閭閻之間,朝著之上,奢侈比之十數年前,不啻倍蓗,俗尙靡然,莫可收拾,綺羅錦紬,用之燕服,視同木綿,金銀珠玉,用之常飭,賤如銅鐵,內而仰事俯育,雖或不能其心,外而服飾裝束,率多傾産以充之,此雖因其人之自誤,浸浸成習,以至於貽累聖德,而在聖人自省之道,亦豈無可戒者哉?存乎心者,形諸辭色,形諸辭色,則見於事爲,出於天理之公,則人亦從之於天理之公,出於形氣之私,則人亦從之於形氣之私,黼黻之華,俎豆之盛,天理之公也,燕服之奢,常膳之侈,形氣之私也。天理人欲,同行異實,正之以道,齊之以禮,則上之所好,下必有甚焉者。試以目下禁髢一事見之,數百年痼弊,一朝變之而未嘗刑一人,此用何術也?人知聖意,出於至誠也,祛奢侈之道,亦如斯而已。殿下心誠惡之,則奢侈斯變矣,旣行者如彼其至易,則未然者未必其至難也,是在殿下也。今之論奢侈之糜財者,雖近乎較計利害,而治國之道,不可不論利害,大禍未嘗不起於細,故至治未嘗不由於小德,細微之中,藏之以尾閭大壑,此實大可憂者,又有大於此者,蠱人心術,禍人家國,莫如奢侈,凡人之百病,皆由此出,以其惡澹泊而長驕傲,不安其分也。居家而奢侈,則其心不暇及於孝悌,在朝而奢侈,則其心不暇及於忠敬,意欲無厭,害人便己,無所不至,凡綺紈之家,覆墜而不自覺,良以此也。自其幼少,不知衣食之根源,不識生民之疾苦,括人平生之力,以快一時之意,而不知其潛滋暗長,養成難救之禍本也,故奢侈不祛,則治國更無可論,墳典以來,未嘗有奢侈之大君子,亦未嘗有奢侈之治世也。我先大王,五十年至治,豐功盛烈,雖未易形容,而其本實在於崇儉,儉爲衆善之本,而其流之歸,使人日遷善而不自知,財用自足,嗜欲不長,先人而後己,禮讓興起,養生而送死,仁義流行,此古聖所以知要務之道也。今以我殿下,聖德高材,本之以崇儉,濟之以良法美制,則本領敦厚,品節淸明,眞聖人之治也。伏願殿下,淵然深思,無以其小善而忽之也。凡人臣之進言者,其平日行己,積之有素,足以孚感,然後言之無愧,聽之不厭,故能上動天心,下惠民物,而臣於所言之事,夷顧其行,曾無一半分或近,而掇拾敷陳,冀或萬一之裨益,俯仰慙悚,罪合萬死。伏願殿下,無以人廢其言,臣於日前,趙德隣·黃翼再處分,竊有所滋惑焉。翼再事實,臣姑未及詳知,而至於德獜,則其所爲乙巳一疏,旨意叵測,辭氣絶悖者,固非一二,而最其中急其倉卒以下十四字,其誣逼惡毒,口不忍言,筆不能書者也。鏡·夢·麟·亮之所以爲鏡·夢·麟·亮,皆以此心腸也,此賊而猶入於曠蕩之典,則辛壬義理,其將何以闡明耶?論人雖當觀其末節,而抑有說焉。德鄰之於戊申,果能自出意見,倡起義旅,則雖或誘之以當初所見之誤,晩乃覺得,未爲不可,而此則不然,朝家謂其嶺中之翹楚,特定號召,使其自效,則收聚若干人,以應號召之名,卽其時事勢之不得不然者也。若謂之猶賢乎己則,可也,而遂謂之功可掩罪,則不可觀其始末,此果先迷而後覺者耶?臣恐嶺俗之詿誤,因此轉甚,而忠義之士,無所興起也。伏願亟寢成命,以從公議焉。省疏具悉。所陳切實,當體念,附陳趙德鄰事,他批已悉之,爾其勿辭察職。
前郡守李胤馥疏曰,伏以一陽初動,方膺泰來之期,衆休滋至,將覩離明之慶,欣忭彌深,顒祝政切。仍伏念臣以遐土疎蹤,幸際明時,濫通仕籍,猥叨郡符,榮寵極矣,私分過矣。雖被拔擢之恩,猶蔑絲毫之報,耿菀逾激,愧恨交逬,粗懷葵芹之忱,妄效芻蕘之言,非昧越樽之嫌,竊慕獻藝之規,敢以所當見聞於本土者,略此仰陳,惟聖明少垂察焉。粵昔檀君首出西土,君臣之義,雖已肇創,蚩蠢之俗,猶未革祛,一自箕聖來莅平壤之後,演以九疇之敍,設以八條之敎,皮卉變爲衣冠,樸貿化爲禮讓,彝倫明於上,聲敎訖於下,我東方禮樂文物,燦然備具,小中華之稱,固其宜矣。然則箕聖洪範之敎,不獨爲西周八百祀升平之基,亦可爲東國億萬年賁飾之休,而若夫洪功盛德,大有以啓佑我後人,則陵寢守護,太牢永享,實是古今之通誼也。夫何千載之後,箕聖之陵,稱之以墓,箕聖之祀,用以小牢,殿內只有本孫監護之名,陵上元無別檢參奉之官,國人視之,反不如羅麗始祖也耶?噫,牧丹峯下,宿草未掃,崇仁殿上,典祀無豐,路人之過此者,莫不咨嗟,識者之論此者,擧皆慨歎,臣謂箕聖之功德,明如日月,深如河海,正合於百世不祧之規,則松栢仙陵,必置守護之官,春秋大享,亦用太牢之典,一以慰在天之靈,一以明有國之禮,恐合事宜。且以嘉山形便,敢此仰達,邑之西有曉星嶺,嶺上卽古城基,而廢壞有年,修築無人,此誠有識之所甚慨惜處也。蓋以山勢言之,鳳頭高山,實是天作之險,而左落爲白龍·靑龍,右走爲兄峯·弟峯,峯外淸川·大定,合流周圜,此豈非東國之大藩籬耶?以地形觀之,曉星峻嶺,眞是天府之地,西自龍灣,東至駒峴·靑天,大道直穿是嶺,磅礴一氣,巉巖四塞,亦豈非西門之壯鎖鑰耶?朝家之置防守營於本郡,良有以也。其險如此,無以城守,則設有胡騎之長驅,不足恃嶺阨之勢,烏合之卒,無異曉星之散,螳拒之勢,必有解瓦之患,雖有頗牧之智,其將坐而受縛矣。地利如彼,築城以禦,則七里之郭,便是金湯之地,百雉之險,殆同鐵甕之固,一夫當關,萬夫莫開,縱有完眞之强,其能飛而踰嶺乎?大抵築城之要,水與木石俱備,然後可以營之,今夫嶺上有二池二溪九十九井,則不待疎勒之湧泉矣。嶺外十里,靑松簇立,則樓譙版堞材瓦之費,不足憂也。嶺中四面,白石碁布,則轉移負致來往之勞,亦何有哉?邇來兵營,丕擬經始,五百兩錢,付置本郡,則亦足爲築役之一助矣。城地周回,不過四千二百五步,則築力比他不甚大段,而戶曹及本道兩營各邑,依例助給,則此城之役,可期不月而成之。且金川靑石洞,亦可謂天所設險,而高峯揷雲,雜木如簀,其間平地,只開一大路,此所以丙子胡酋,猶豫訝惑,先探後入者也。此處築城,又爲防守長策,而山上只增樓堞,路中但立樓門,則守城之要,似有百勝於洞仙·臨津諸城矣。且以龍川邑勢言之,右挾鴨綠長江,左橫龍灣大路,邑之西南,潮水出入,殆爲數十里,正宜堤堰蒙利處也。至若灣府境內,沿邊築筒,作畓數百石落,居民密布,仍爲新成里,又有防秋之備,自前胡人,不敢東漁於灣境,此則故相臣李宗城之所嘗經始,而灣民之不供結役,迄今蒙澤者也。惟此本邑,一面空闊,正如落牙齒樣,況又潮汐,因緣往來,可合漁釣,而其相對處,有鹿島·薪島,皆是胡人之所嘗萃藪販漁處也。向來本島愚民,喧騰訛言,騷擾奔竄,其時列邑守令,皆被罪罷,仍有朝家申飭,另加防守,幸得鎭安,而胡性逐利,乍往乍來,則又安保其來頭之不如是也?雖無平日淵藪之聚,或似有近境漁釣之弊,玆豈非國家之最可關慮處耶?蓋本邑此處,非但關防要地,元來土品,腴沃無比,一懇則爲上上畓,其爲民利,不啻萬萬,仍此而居民許多,防守嚴飭,則蠢爾胡醜,亦當憚壓而不敢近矣。臣謂龍川兩島對處,一如灣境,築筒移民,一以爲醜虜防禦之策,一以爲生靈計活之地,千萬幸甚。且夫昌城昌洲鎭,卽道內要害處也,此鎭之距艾峴井嶺,爲一百五十里,距本邑爲四十里,而狄踰嶺之脈,如襟高圍,至此乍低,鴨綠江之流,若帶環抱,至此最淺,正是大嶺間平地通豁處也。故丙子胡騎,不向灣境,直驅昌城,如升虛邑者,良以此耳。山水之勢,旣低且淺,況又秋冬木葉盡脫,氷堅可渡之時,脫有事變,其將何以禦敵乎?坐鎭僉使,有何熊羆之材力,以制鐵騎木韉耶?沿江小堡,有何堅利之甲兵,以當强弓勁弩耶?此實爲識者之大可寒心處也。顧今維保之策,亶在於罷鎭置營,而臣謂本道兵營,秋冬則移於昌洲,否則別置一營將,使之鎭壓,猶勝於僉使,足可爲萬全之計矣。且宣川東林築城以後,特置中軍,蓋以左峴禁松,蔚然成林,足爲防守之地故耳。近年以來,廢中軍置別將,而只以武出身取才居首者,自兵營差出,故所謂別將,雖無智略無履歷年少口乳之類,射或居魁,則仍充是窠,此或爲勸武之一道,而然而力不足以檢束軍校,威不能以指使卒伍,雖在平常之時,猶有僨事之慮,況當事變,尙何望制敵之策乎?當初設置之際,必有關和之已定,則臣謂東林之城,依前置中軍,而擇差老成持重之人,以爲嚴守籌邊之地,恐合事宜。臣頃於辛丑年,待罪泰安時,以海南稅船見破事,果有目覩者,玆以附陳焉。蓋本郡之安興水口,卽我國之第一險洋也,石确巉巖,水波洄泬,其間一條水路,僅可容船,而南來稅船,率多致敗於此處,自本邑,雖有指路小船前導,而水口之於邑底,相距爲四十里,則猝然沈沒之際,遠地官力,已無及矣。或海霧昏暗,颶風衝突之時,在傍指路船,雖百般善導,亦末如之何,曾於僉使在鎭之時,如有稅船臭載之患,則與地方守令,同被罪罰,故凡於指導之役,實有協力之效矣。自夫罷鎭置營之後,稅船之利涉與否,初不與水使相關,臣於其時,適到水口,有一船漢,拍掌痛哭奔告曰,稅船幾乎沈沒,乞活衆命,曰汝何不先告水營乎?曰俄已泣告,則曰此本郡所關,非營所知,仍見驅遂而出云,遂促召本郡船五十餘隻,急往力救,倖免全沒見失之患,而果如船漢所告,則安興水口,置營可乎,置鎭可乎?移營之計,特爲防禦水賊,而鎭官雖微,亦有陰雨之備,況此南來稅船,爲百官頒祿,各人貢物所載,而每年水路,皆由於此,則其所緩急共濟之力,尤當如何?臣謂安興水口,一依前樣,留置僉使,以爲竝力善護之地,恐合事宜。臣之父子,偏蒙國恩,圖酬一念,有倍於他,玆不避鈇鉞之誅,敢效塵刹之報焉。省疏具悉。爾以鄕外之人,陳此道內事情,其心可嘉,許令廟堂,稟處。
戊申十一月二十五日辰時,上御誠正閣。藥房入診,大臣·備局堂上,引見入侍時,都提調金熤,提調沈豐之,副提調尹行元,檢校直提學徐有防,假注書李貞運,記事官李宗烈,記注官金鳳顯,醫官徐命緯·李翊臣·卞觀海·張宅祚,左議政李性源,右議政蔡濟恭,行司直金華鎭,右參贊鄭好仁,延豊君李,禮曹判書李在簡,知訓鍊李柱國,行副司直鄭昌順,刑曹判書尹蓍東,行副司直金尙集·李秉模·沈頤之·徐有大,開城留守李致中,行左承旨李在學,行副司直金持默,行副護軍趙心泰,副校理林道浩,右副承旨趙衍德,事變假注書申星模,以次進伏訖。熤等曰,徹宵將事,侵曉回鑾,當寒勞動之餘,聖體,若何?上曰,一樣矣。熤曰,王大妃殿湯劑進御之後,諸節更若何?上曰,漸向差復矣。熤曰,惠慶宮氣候,若何?上曰,一樣矣。上曰,入侍班次,當有先後之序,今日是診筵,則藥房班當先入,而次對承史之先於卿等者,有違格例,承旨於此等易知之例,若是曚然,雖曰小事,不可無警責矣。性源曰,入侍班次,藥房當先之,而今日則次對班爲先,臣亦訝之,而未知何故矣。上曰,此或是司謁先傳引見之致乎?性源曰,司謁果先傳引見矣。上曰,若然,則此非承旨之過也。且入診次對,各有班次,則雖緣司謁之誤傳,而藥院班之與次對班同入,亦涉如何矣?熤曰,臣不能致察,徑先同入,誠惶悚矣。上曰,此是承旨之失也,於卿何有哉?性源曰,藥房入侍之命先下,而臣等先入,誠不勝惶悚矣。上曰,旣是司謁之誤傳,則於卿何有哉?上曰,當該承旨推考。出榻敎上曰,當該司謁,令攸司從重科治。出榻敎熤曰,勞動之餘,合有診察,故敢達矣。上曰,不必診察矣。上命熤等先退。上曰,他承旨入侍。出榻敎同副承旨尹行元,承命進伏。性源曰,頃因洪州居李大云,西部居金在深等,聲錚原情洪州船弊,矯救之方,論理狀聞事,自秋曹因傳敎行會矣。卽見忠淸監司洪檍狀啓,則以爲本州上納之欠縮,比他邑最多,故船人厭避之弊,島民捉船之苦,實爲痼瘼,而其欠縮專由於舌盒斛子之致,蓋本州自戊子,創設舌盒斛子,斛上雖曰竝入於斛內,而其實十五斗外,斛上條一斗五升,未能準數,徒存其名,今若依京江船人之願,改其斛子,爲十五斗容入,斛上條,則以斗別捧,則斛上無混淪欠縮之患,船人厭避,島民捉船等弊,可以不攻自破,祛弊之方,無出於此,請令廟堂稟而分付矣。本牧此弊,誠不可不矯梂,而今若改造斛別量斗,則其所矯弊,反歸加斂,且律度量衡,元無彼此同異之分,洪州之斛,行之已久,比他邑未必偏小,正供體重,捧上裝發之際,守令苟能親執照檢,俾不得容奸,則船人逋欠之弊,似不至難支,船人逋欠旣小,則島民捉船之苦,亦不至如前,此不足上煩朝家,置之,何如?上曰,右相之意,何如?濟恭曰,船人之不欲運洪州稅穀,抵死謀避,果如道臣狀啓中論列者矣。今若依船人之願,破去其流來舌盒斛,所謂斛上條,以斗別捧,則雖無加斂之名,民之所納,安得不比前有加乎?此非朝令所可指揮,至若爲有船弊,欲有所別般矯救,則忠州已事,一猶過矣,安可邑邑而行之乎?此等事,惟在守令盡心民事,隨處釐革之如何,恐不必上煩朝廷矣。上曰,惠堂,亦陳所見,可也。在簡曰,此與向來忠州事相同,事係加斂,非朝家所可指揮矣。蓍東曰,事係加斂,則誠難矣,而洪州稅船之弊,亦不可不念矣。上曰,依爲之。出擧條上曰,舌盒斛子,是他邑所無之例,道臣狀啓,亦必有料量而然矣。然其斛子改造與否,此非自朝家知委之事,雖以忠州已事言之,亦無著效,則豈可於洪州而又行此例乎?濟恭曰,若爲船人之弊,有所變通,則非但洪州而已,三南亦將復然,安可人人而惠之,邑邑而行之乎?洪州此弊,其來久矣。以臣所覩記,故參判吳光運爲洪州牧時,欲釐此弊,出給穀物於船人,以爲定式,行之未久,旋卽罷之,此亦行不得之事而然也。大抵他邑船之臭載,則地方官之被罪,誠爲痼弊,以是之故,沿邑守令,年年遞改,官無固志,民則受弊矣。蓋臭載之患,專由於本倅,晩爲裝發之致也。七八月風高之時,始爲裝載,則臭載之患,勢所必然,而至於論罪也,獨使地方官當之者,事甚矜憫矣。旣行之法,雖不可猝然請改,而若使晩裝之本倅,先被重典,指路之守令,只用次律,則庶乎輕重之得當矣。性源曰,晩爲裝載之守令,自前未嘗不論罪矣。至於沿邑守令數遞之弊,誠如右相之奏,而第正貢事體至重,若於地方官,少緩其律,則臭載之患,尤非前日之比,不可以數遞之爲弊,有所闊狹矣。江華雖是水路之最險者,而臣於年前待罪時見之,則以指路官之善爲護送,無臭載之事,以此言之,則亦在地方官擧行之如何矣。濟恭曰,晩裝之弊,亦由於船隻不足之致,或以一船而至於三運四運者,其委折亦果如是矣。濟恭曰,廟謨卽軍國之務,豈不重也,而若論先後之序,則此猶屬事爲之末也。人君一言一動,何莫非體天,而今當陽復之日,妙契默悟,此正其會,蓋上天,以貞則復元,成歲功而其所以復之者,不出於純亦不已四字而已。雖然純亦不已,惟天能之,下聖人一等,則不可以與於此矣。殿下臨御一紀,去益勵精,凡所以裁決事務,立經陳紀者,無一言之或有遺漏,無一事之或有罅漏,如臣之名以輔相者,有何衮職之可輔乎?雖然考諸史策,雖號稱明君哲辟,中晩之政,輒不及初年,蓋國事稍定頭緖,則心以爲吾治已成,無所事乎憂勤,臣鄰奉令承敎,則皆可以凌侮,無所事乎忌憚,於是乎一驕字乘之,苟驕矣,前日之勵精者,不期壞而自壞,而治法遂荒亂矣。臣之平日望殿下者,固不在於下聖人一等,則先事之戒,不必以十漸爲慮,而當此天道貞元之機,區區下忱,不敢不以純亦不已,仰獻聖而益聖之資,殿下念玆在玆,無一日之或弛,無一刻之或息,則可以無乖於貞則復元之義,而若如廟謨之應行者,不過擧而措之矣。上曰,卿言甚好,當體念矣。在簡曰,因孝昌墓官員所報,本墓所內案山,以牛滿山定界守護事,發關畿營矣。卽接本道回移,則知委本縣,親審摘奸後定界,而山內有七十餘民戶,三十餘墳塜云,莫重墓所內案,民戶與墳塜,不可以仍置,明年道伯春巡時,親審其形,狀聞稟處,何如?上曰,依爲之。人戶民塜,豈可擧論乎?來頭看審時,令道伯,知悉此意,可也。出擧條命書傳敎曰,弘文提學,牌招,儒生通方外。上曰,差使員下直守令,同爲入侍。宗烈承命出,與肅川府使林永老,朔寧郡守黃昌源,珍山郡守尹㬘,平海郡守趙義鎭,豐川府使張成漢,偕入進伏。上曰,守令以次進前。永老等,進前各奏職姓名訖。命退,諸臣以次退出。
戊申十一月二十五日巳時,上御重熙堂。左副承旨入侍時,左副承旨趙淵德,記事官金孝建·尹行任·金祖淳,以次進伏訖。上曰,弘文提學,牌去來催促。命書傳敎曰,左承旨,與弘文提學,持此書題,偕往泮宮,試取以來。命退,承史以次退出。
戊申十一月二十五日巳時,上御重熙堂。左副承旨入侍時,左副承旨趙衍德,記事官金孝建·金鳳顯·金祖淳,以次進伏訖。衍德曰,適因言端,敢此,仰達矣,軍門推次之法,自來至嚴,而況前後飭敎,又不啻諄複,則再昨日出宮時,臣等適於班次,見壯勇營陣上,有一堂下將官,對堂上將官,送令旗卒,非但不爲聽從,乃反盛加咆喝,所見駭悖,傍觀驚怪,臣未知本事委折之如何,而卽以外面觀之,極爲可痛,臣等送隷問之,則該將官,卽哨官丁彙泰,堂上將官,卽把摠申鴻周云,該哨官丁彙泰,照法重勘,以嚴師律,斷不可已,而兵房之不能節制,把摠之平日見輕,俱不可無警,從重推考,何如?上曰,新設營門,紀律宜先修明,不可以微事歇看,該兵房則不過一時兼察,勿論,該把摠爲先記過,該哨官爲先汰去,待用刑嚴棍,以懲日後,可也。命退,諸臣以次退出。
戊申十一月二十五日初更,上御誠正閣。科次入侍時,右副承旨趙衍德,假注書趙台榮,記事官李宗烈,記注官金鳳顯,奎章閣提學金鍾秀,弘文提學徐有隣,藝文提學吳載純,對讀官校理李東稷,修撰金啓洛,以次進伏訖。上曰,限前所捧,爲幾軸乎?有隣曰,爲四百三張矣。上曰,更以初更五點爲限,仍爲收券,過限後,承旨卽爲入來事,分付。賤臣承命出傳,命有隣進考。上曰,拆榜似致夜闌,入直兵曹郞廳召入,以爲對讀,卿等分考,可也。賤臣承命出,與兵曹佐郞李福潤,偕入進伏。鍾秀·載純,承命分考,考訖。命書等題,以次拆榜。命書傳敎曰,柑製居首生員洪樂敏,直赴殿試,之次進士嚴耆,直赴會試,之次進士李敬參,給二分,之次幼學李文會,給一分,次上幼學南喆寬,進士朴長鉉,生員金處巖,幼學李毅遠·柳曮·吳桂秀·趙學春·辛履奎·尹大烈·嚴裁·李志淵,進士禹景謩,生員睦黃中,幼學李仁謙,各紙二卷·筆五杖·墨三笏,賜給。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
傳于南鶴聞曰,左副承旨入侍。
備忘記,疏批,略申本意,而本事姑捨是,右相收議筵奏,不過一時參差,況自有所見而然,則今此疏本,遣辭下語,太無顧藉,直驅之黨惡之科,其在敬大臣之義,不可不重勘,刑曹判書尹蓍東,爲先施以不敍之典。
兼都承旨臣沈豐之,右承旨臣李亨元,左副承旨臣趙衍德,右副承旨臣尹行元,同副承旨臣南鶴聞啓曰,伏以臣等,卽伏見備忘下者,有刑曹判書尹蓍東不敍之命,臣等,相顧愕眙,實不敢知殿下何爲而又有此過中之擧也。噫嘻,德鄰疏語之凶憯,逆節之彰著,臣等前疏,略已仰陳,而未蒙允兪之音,尙切抑塞之忱。迺者尹蓍東一疏,出於擧世緘默之中,明大義於幾晦,折亂萌於方來,庶可見人彝由此而不墜,國綱賴是而復振,則以聖明樹綱常來忠讜之盛德,固宜留神嘉納,而乃反不少體諒,過加摧折,豈不有歉於大聖人容直之量乎?雖以語及大臣,有此處分,而隄防莫嚴,義理斯係,則豈可以事關大臣,有所顧忌而不言乎?臣等職忝出納,事當封繳以還,而義分是懼,難以頒布,憂慨轉深,不容終默,玆敢相率陳情。伏乞聖明,穆然深思,亟寢刑曹判書尹耆東不敍之命焉,惶恐敢啓。傳曰,知道。不敍猶末勘,卿等豈敢如是容護乎?
別諭,刑判疏,便一滄桑,人之把持,乃至於此,此際卿若過加引讓,適副其欲,擠擠衆情,卿何不深念而熟究乎?今其爲說,雖極憯緊,豈比於向來風波?大抵前日之如許,卽忌卿也,今時之如此,亦忌卿也,卿豈可因此不安於朝乎?本事意見之參差,勢也,況予所處分,不專在於先入爲主,由前由後,卿無可去之義,望須勿以人言掛置心頭,務盡盡瘁之誠,以報予殊知殊遇,今日簉朝,近於强所不强,差對一番,陳箚承批,另當敦迫,先遣史官,諭予此意,卿亦體悉事,傳諭于右議政。
記事官李宗烈書啓,臣敬奉聖諭,馳往傳諭于南部廣通坊二間屛門契,議政府右議政蔡濟恭所住處,則以爲臣於昨日筵退之後,冷痰挾食,殘命如綫,若不保時刻,賴灌藥物,幸而不絶,而見方昏囈不省,千萬夢外,忽聞史官來臨,若存若亡之神精,尤不覺顚倒失常,衾裏俯伏,艱讀聖旨,始知有尹蓍東參論之疏,而乃聖上以臣處義,至煩淵衷,反覆於十行之中,諭之以報予殊知殊遇,頓首失聲,益恨此生支離,又使朝廷,生出風波,仰貽至尊之憂也。噫,臣行己無素,動輒絓罔,今又以初不相干之事,遭此罔極之誣,求死而已,尙何論官職出處,而臣雖震剝之中,別有痛恨者存焉。伏念我殿下,一政一事,罔非出於繼述先大王之意,故本事處分之際,亦以先王之心爲心爲敎,何嘗於辛壬大義理隄防,有所或忽也哉?今其疏語,拖及於不敢言之地,欲使殿下,不得復有所敎令,此其意特殿下之計也,彼獨不念臣分之萬萬不敢出者乎?臣衷情所激,不敢隱於殿下之前,本罪之外,又添一罪而亦何可恤也?四大無以運動,不得走伏金吾,席藁私次,恭俟威罰之加而已矣,敢啓。答曰,知道。
傳于李亨元曰,左承旨聞有實恙,許遞,前望單子入之,待下批,牌招察任。
承旨前望單子入之,南鶴聞落點。
尹行元,以禁衛營言啓曰,來己酉二月當入番右部前司屬全羅道五哨軍兵,來正月二十五日,京中逢點,依例準二朔立番之意,本道監兵使處,預爲知委,何如?傳曰,允。
尹行元,以禁衛營言啓曰,來十二月當八番中部後司屬原春道五哨軍兵,逢點實數,六百五十二名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
尹行元,以御營廳言啓曰,本廳來己酉二月三月兩朔應立右部右司屬忠淸左道五哨軍兵,正月二十五日,京中逢點,二月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
尹行元,以御營廳言啓曰,本廳來十二月己酉正月兩朔應立右部中司屬,忠淸左道五哨軍兵六百七十名,已爲逢點整齊矣。十二月初一日,與左司軍兵,替代立番後,舊軍放送之意,敢啓。傳曰,知道。
尹行元,以扈衛廳別將,以大將意啓曰,別將趙文彦,親病危重,情理難强,今姑改差,何如?傳曰,允。
刑曹判書尹蓍東疏曰,伏以,臣逆順義理,卽天經地義,民彝之所係也。王者於此雖峻爲之防,猶懼其未足以永絶亂臣賊子之變,一或有踰焉,則國不國人不人,而危亡隨之,可不懼哉?乃者德鄰罪名蕩滌之命,臣不勝驚惋憂慨之至,而初猶未聞凶疏措語,泯默至此,及從掌故家,得見其全本,則不覺髮之豎膽之掉,而未忍竟其讀也。臣以受恩罔極之蹤,何敢以出位爲嫌,不一陳於黈纊之下哉?噫嘻痛矣,其疏中凶悖不道之語,不一而足,始也藏頭隱暎,隨處插入,終則肆口詬罵,和根露出,曰正名也,曰無意求位也,曰兄不兄弟不弟也,曰倉卒之日,掩涕登阼,遂專聽斷也,曰宮殿邃嚴,星斗闌干,眞性在中,良心見前也,其爲陰慘叵測,直是梟腸獍肚中噴薄來者,而鏡·虎·益昌之鞫,乃歸之於未堪多難,亂獄滋豐,建儲授受之光明,乃引舜·禹之有天下而不與,至謂之後世昏庸之主,不克其私心,其侫倖之臣,納交而要功,爲私人而施私恩,其外盡其當然之則,全其秉彝之天,百世在前,千歲在後等句語,無一非眞贜斷案,殆有浮於鏡·億之聯疏敎文,實先倡於麟·亮之稱兵傳檄。惟我先大王,深燭其陰兇情節,爲戊申嚆矢之實狀,雖以含垢包荒之聖德,洪量旣鞫而竄之,又於德鄰孫進道之庚辰科拔榜也,臺疏批旨,至許以義理森嚴而依施焉,式至今丹書未泯,鐵案昭垂,則況以我殿下聖孝出天,闡揚繼述之美,義理隄防之嚴,靡極不用,無微不燭,八方聽聞,翕然歸仰,而今於亂逆源頭之地,乃爲先入之言所誤,將不免爲王政之失,聖德之累,而使凶醜餘孽,雀躍而增氣。嗚呼,尙何言哉?具瞻之位,匡救是責,今反先之以嶺儒,自爲後殿嘗試之慫慂之,非不知召號之爲兇魁薦引,而藉以爲重,筵奏收議,心跡莫掩,彼其受先王奬拔之恩,荷殿下再造之慈,而忍如是耶?噫,星霜屢換,世道嬗變,千奇百怪,殆無所不有,而又豈料己戊遺種,昌熾窺闖,以售其陰計,以亂我邦家乎?其兆已見,其勢漸張,來頭之慮,將不知至於何境,臣竊爲之痛心也。至若黃翼再之賊招丁寧,負犯深重,而比德鄰,猶屬薄細,臣不暇竝論,伏願聖上遵羸豕躑蠋之訓,念蟻孔滔天之戒,淵然遠覽,穆然深思,亟收德鄰·翼再復官之命,使兇圖屛龍,奸萌逆折,實宗社臣民之幸也。臣萬死一生,身不己有,値此存亡之機,輒犯妄言之誅,亦望亟治臣罪狀,以警具僚焉。答曰,省疏具悉。向者趙德鄰事處分,先朝下敎,昭載記注,予則只欲仰述而已,諸臣見記注者,必當釋然,大抵辛壬大義理大隄防,予所闡明而遵守,豈或不及於今日廷臣乎?乙亥國是大定後,又有先朝下敎,此亦略及於日前傳敎中,今何必更言乎?至於庚辰年趙進道削科事,實李判府,以承宣,俱經入侍入對,必有所記有,況筵敎及書批,俱在日記,予豈無商度而然?仰述之故,不得已有今番處分矣。全篇精神,都在右相,凌踏備至,不可以言事寬恕矣。
戊申十一月二十六日辰時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,以次進伏訖。上曰,庚辰年趙進道,削科時日記持來。賤臣承命出,持入。上命入之。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,來初一日輪對日次矣,敢稟。傳曰,爲之。
傳于南鶴聞曰,承旨前望單子入之。
承旨前望單子入之,曺允大落點。
傳于南鶴聞曰,新除授承旨,牌招察任。
以左承旨曺允大牌不進罷職傳旨,傳于南鶴聞曰,許遞,前望單子入之。
傳于南鶴聞曰,昨見書啓,知有所愼,右相家,遣御醫,持藥物看病。
以御醫右議政看病書啓,傳于南鶴聞曰,內傷挾外感,疏導解表,兼試竝行,則寒痰之結屯,自可消散,老人氣方,常時雖康莊,食治幾至全却云爾,則稍待通利,先着力於扶元之功爲可,目下症樣,內傷雖似較緊,煩氣平冒之效,養胃湯似勝於六君子湯,以此意問于主家,夜間動靜,早卽書啓,書啓措語,太欠分明,後勿如是,可也。
以全羅監司狀啓,貢保布,以純錢代捧,大同木詳察民情,量宜闊狹事,傳于南鶴聞曰,諸道狀啓,何時入來,則本道獨如是遲滯,雖未知事實之如何,捧布之差員上京,代錢之形止無皁白,該道擧行之稽忽,極爲駭然。當該道臣,推考,令晩頒,則安知無令前準備,令後還推之弊乎?如是而實惠,豈能下究?續此別遣按廉之行,欲施懲一之政,此意嚴飭行會本道,不但如此,所謂分數之嶺南,果難弭慮,以半疋半半疋分徵之際,民豈蒙實惠?亦以此意,嚴飭嶺伯,第先謄關列邑,俾各知有從後考察之擧事,令廟堂,知悉,分付。
南鶴聞,以戶曹言啓曰,南部六十契五千一百五十一戶,竝給倍給合木綿一百二同三十八疋,分給之意,敢啓。傳曰,知道。
行左承旨李時秀疏曰,伏以臣昨因賤疾適苦,夙退私次,晩始得聞在院諸承旨,以前秋判處分事,聯陳再啓,力請反汗,而不惟不賜開納,至以深夜瀆擾,辭旨截嚴,旣却其啓,又遞其職,院中一空,聽聞憂惑,不意聖明之世,有此過中之擧也。臣雖未及隨參於啓末,而其事則大義之所關也,其言則公議之所同也。向者繳納與陳疏,臣旣同聲而聯名,則今日諸僚之言,卽臣之言也。責罰之下,義無獨殊,略有短章,仰瀆崇聽。伏乞聖明,亟命同勘,以安私心,不勝幸甚。
以行左承旨李時秀上疏備忘記,諸承宣遞差傳旨,不但姑未啓下,左承旨旣呈病在家,有何獨漏之嫌乎?況今番處分,自有關係,凡事皆從後施行,趙進道事處分時,入侍承宣,卽此承宣之父,此承宣,雖在院,義不敢隨他,不識本事者,有所開口云云。病旣如此,本職許遞,辭疏還給。
大司憲金載順疏曰,伏以臣昨伏見傳敎下者,有前刑曹判書尹蓍東不敍之命,臣於此,竊不勝憂歎之至。噫,彼德鄰凶言,卽一耉·輝之影子,鏡·夢之傳神,此賊禽蹤,實有關於國是人彝之晦明,臣疏之前後請寢,亶出沬血之義,意雖憂憤,而言未剴切,兪音尙閟,愚衷益激。迺者重臣一疏,言臣之所未及言,憂臣之所未及憂,其言則扶大義也,其憂則折亂萌也。嚴正痛快,庶免國無人之歎,自顧蕪說,臣方愧死之不暇,竊庶幾言能格聽,效在轉圜,豈意聖明,不賜開允,反加摧抑,若是其過中耶?固知處分特出於敬大臣之意,而莫嚴者義理也,所重者隄防也,若其筵奏,臣未得聞知,而只以其收議而言之,手勢自露,心迹莫掩,重臣所論列者,蓋已劈破其頭腦,掀倒其窩藏,雖使自爲之說,決無以解公議之惑,乃於書啓之中,敢以持之一字,眩亂把矣。遣辭之無嚴,尤極駭惋,而遁辭作而其情可見,臣謂持之一字,不在於他而在其人也。今若以論及大官而反罪言者,其爲方來之憂,容有極哉?伏願聖明,穆然遠覽,還收尹蓍東不敍之命,以光聖德,不勝幸甚。答曰,省疏具悉矣。
以大司憲金載順上疏,傳于南鶴聞曰,觀此疏辭,以趙德鄰,比之於耉·輝之影子,鏡·夢之傳神,是果成說之說乎?從此亘古今所無之凶賊,亦可容議於蕩滌秩乎?營護雖急,引喩失當,顧其爲罪,焉逭重勘乎?大臣卽予所敬禮,而今忽托以言事,侮辱之侵攻之,甘爲重臣之後殿,此猶不足,拈出書啓字句,向大臣極意醜詆,如是而朝廷尙曰有國綱乎?昨見右相書啓,遣辭之爽豁勁壯,看來不覺神聳,上而發揮,中而辨釋,下而捍禦,一啓之力,可敵千斤,似此風裁氣力,使今人見之,無非媿赧媿赧魄處,則尙以何心,有此刺口乎?由前而有妄擬之失,由後而犯無難之罪,不可以言官待之,大司憲金載順,亟施削職之典。
掌令趙貞相疏曰,伏以自有天經地誼以來,嶄然而尊者,君綱也,截然而嚴者,君綱也,爲人臣子之不敢凌不敢壞者,君綱也。今此尹蓍東之事出而必欲凌而壞之,不有其嶄尊而截嚴如此,而尙可謂有臣分乎哉?惟我聖上,特下趙德鄰·黃翼再罪名蕩滌之命者,亶出於繼先志述先事之盛意也。噫,彼蓍東之力沮不已,期於角勝,昨送其姪,大鬧泮中,今投一疏,直驅亂逆,朝家處分,視之如無,今日北面於殿下者,何敢若是?聖敎昭晳,皎如日星,招致嶺儒,諄諄面命,使之抱掃鄕里,家蹈戶舞,大霈旁流,惠化洋溢,聖意所在,果何如矣,而柑製設場之日,多士咸聚之際,呼聲動地云,以嶺南全一道鳴皷,聽聞危怖,光景驚駭,其所以一竝致討者,俱是我聖上慰諭命送之士也。且伏聞嶺儒治疏之時,太學謹悉二字,無難書給,上言判下之後,忽然鳴皷,有此聲罪,疏中之言,卽上言內辭也,初何以謹悉,後何以施罰?以此推之,則彼之所怒,非眞在於嶺儒,而其姪則一邊鳴皷而肆氣,其叔則一邊呈疏而抗命,視若自己之私喜怒,凌踏詆訐,二路竝進,彼雖欲氣勢把持,而獨不知有君綱之至嚴且截乎?趙德鄰本事,則已蒙聖明之昭伸無餘,十行絲綸,字字明示,則如臣顓迷,何敢容喙於其間,而先朝下敎,旣引朱子封事,以證其無他,今我聖敎,專在於仰述,而猶且齕齕爭執者,豈非角勝君父者乎?故相臣之爲委官時,一心平反,至謂之幾害正人,則其情之可恕,其疏之無可罪者,必有所明知矣。故大臣體國之心,如是其公乎?若或一分有礙於辛壬大義理,則豈如是協贊聖意,以至白放之境哉?先朝之同燭如是,殿下之昭釋如是,故相臣正人之稱,又如是,而彼迺勒驅之以亂逆源頭,則其眼無君綱,將欲售其角勝之計而後已,如許抗君命之類,爲先施以屛裔之典,以肅君綱,斷不可已也。臣本以愚鹵昏聵之質,冒居耳目之任,不當蹲據之情,已暴於前疏,而痰癖賤疾,當寒添劇,呼吸難通,蠢動無路,以此病狀,何敢一日仍冒於臺端重地乎?伏乞聖明,亟降鐫改之命,以安賤分焉。省疏具悉。尹蓍東屛裔事,過矣,引諭之不當,大官之侵侮,其爲罪,豈止不敍薄勘,而爲右相地,未免漫漶,觀此所論,始覺處分之太寬,叔姪之一邊呈疏,一邊鳴皷,殆作家間私喜怒者,大是妄擧,爾所謂二路竝進云云,可謂着題語,前判書尹蓍東,加施削職之典。近來泮儒之替行言責之任,已屬士林之羞恥,至於今番擧措,而駭怪極矣。當該儒生,爲先勿限年停擧,柑製之日,呼聲動地云,則泮長亦豈不聞?聞而不禁,烏在其師儒之義乎?當該大司成遞差,爾其勿辭,從速察職。
副應敎李敬五,副校理林道浩·李東稷,修撰李尙度,副修撰金啓洛等箚曰,伏以臣等,日前,以罪人趙德鄰罪名蕩滌事,略陳短箚,請寢成命,而誠淺辭拙,未蒙允兪,抑鬱惶恧,歷日冞切,蓋其凶疏,旣在久遠,臣等未見全本,只聞凶憯之一二句語,故略論義理之關係,未及源頭之劈破,迺者前判書尹蓍東之疏出,而其旨意之陰慘,辭語之悖逆,於是乎彰著無餘矣。噫嘻,渠亦我東臣子也,抑何心腸,倡出叵測之凶言,甘作諸賊之前茅,直與鏡·虎·麟·亮,一串貫來,則論其負犯,特一未伏法之巨慝也。斷案已成,丹書尙在,則到今年久之後,遽議疏釋,已是失刑之大者,而重臣之疏,反施譴斥,喉院之啓,一例違拂,臣等相顧愕眙,繼以悶菀。噫,以殿下之明聖,凡於義理攸係,隄防所關,未有不至嚴且正,而只緣寬大之德,過於恢蕩,至使此等凶孽,亦被全釋之典,其爲世道之憂,容有極哉?此箇義理,炳然易知,則具瞻之地,尤當嚴於秉執,而當初收議,旣涉漫漶,昨陳書啓,又極噴薄,其眞以德隣之疏,謂無可罪之端而然耶?臣等竊不勝駭歎也。伏乞聖上,亟寢德鄰罪名蕩滌之命,仍從昨日喉院之請,以光來諫之聖德焉,取進止。答曰,忽以一事,再發於旬日間,是何所據乎?至於引喩之不襯,必由識昧學淺,雖不欲深責,顧其職名,得無靦然,似此經幄之臣,宜令識進學進後,出入講論之席,爾等本職,今姑改差,退修三餘之工。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,大司憲未差,執義申禹相未肅拜,掌令任希遠·趙貞相,持平趙恒鎭·柳星漢竝呈辭,監察茶時之意,敢啓。傳曰,知道。
趙衍德啓曰,玉堂上下番俱空,事甚未安,修撰宋翼孝在外,應敎成德雨,校理尹致性·李益運,副修撰李太亨,竝卽牌招,以爲推移入直之地,何如?傳曰,竝許遞,前望單子入之。
邊致翰書啓,右議政蔡濟恭病症,大槪脈度左右三部如前沈遲,結痰則或上或下,無時作梗,雖以今夜言之,二更前,稍似安靜,三更後,種種作痛,而方痛時,則命骨下如小瓜樣者,輪囷橫縱,按摩頗力,則閃忽避匿,此是痰積,而當寒用事之致,竟夜所進,只是米飮二甫兒,而此亦欲嘔,艱定眠睡,則不得交睫,正氣散旣無顯效,故議于主家,養胃湯,今方煎用之意,銓次啓達。傳曰,胃口積氣之一向侵苦,重按則閃忽避匿云者,皆由眞元未旺,然不攻病氣,先扶元氣,未必鎭長責效,主家必有慣知氣稟之醫人,更加着意看察,晩後動靜,繼用藥名,續卽書啓,俾勿如前遲緩,申飭之下,書啓太草草,進去醫官,自本院,卽爲招來,更以他醫,定送。
李完白書啓,右議政蔡濟恭病症,連爲看審,則脈度與諸症,比朝一樣,而差晩,則積氣乍降,故更進米飮藥物,則與主家所親醫人,爛漫商議,而合於症情者,無過於養胃湯,故本方加靑皮五分,巳末煎服,而姑觀向後動靜,更爲書啓之意,銓次啓達。傳曰,靑皮加入,似穩好,此時疏導,正合致力,內在雲南藿香一封下之,卽令掌務官傳致。
李完白書啓,臣依下敎,右議政蔡濟恭,病症更爲看審,則脈度左右三部沈滑,症形則寒痰結積,平明以後,膈間衝上之氣,頻數發作,精神間間昏瞀,食度則艱進米飮一甫兒,養胃湯,則主家更觀動靜,連爲煎用云矣,臣則仍留看病之意,銓次啓達。傳曰,養胃湯,亦未必因下敎用之,更令主家,爛商定藥,可也。
李完白書啓,右議政蔡濟恭,今方屛出,崇禮門外,臣亦隨往之意,銓次啓達。傳曰,着意看病,萬一疎忽,當捉來重治,各別小心擧行。
南鶴聞啓曰,卽者議政府錄事來言,右議政蔡濟恭,病伏垂死之中,聞有臺言迭發,震懍驚惶,不敢偃處城闉,寸寸擔舁,逬出國門云,仍納命召,何以爲之?敢稟。傳曰,別諭當卽書下,而先遣史官,以病中出城之大有不可,傳諭,入城與否,卽爲知來,仍傳命召。
別諭右議政蔡濟恭,憎玆簧舌,詹詹燄燄,一眴目而群咻四至,使卿竟有衝雪遜荒之擧,醜毒之害,從古伊然。彼以劫辱驅之,我之應之,緩視徐趨,以抵其虓暴決裂之勢,是所謂以佚待勞,卿於何勞?今日之事,有進無退,予又爲卿,煞費心肆力,施罏錘點,金鐵偕鑄而咸鎔,夬做平平蕩蕩之功,則予與卿,當共享其利,何畏何憂?玆因招延之行,先示去就第一義,尋常敦迫,都屬備數,竝略之,卿惟亟講遠猷,卽日返轅。噫,象魏在此,夫夫也更何敢累卿?傳于趙衍德曰,今下別諭,承旨,往傳于右議政,與之偕入。
南鶴聞啓曰,右議政蔡濟恭,又使錄事,來納命召,何以爲之?敢稟。傳曰,更遣史官傳授。
傳于趙衍德曰,守廳承旨入侍。
吏曹口傳政事,孟山縣監尹致性,金郊察訪柳星漢,除授事承傳。
趙衍德,以吏曹言啓曰,今此文禧廟朔祭獻官,以前承旨曺允大塡差矣。時無職名,令該曹口傳付軍職,何如?傳曰,允。
兵曹口傳政事,副司直曺允大。
趙衍德,以義禁府言啓曰,前獻納金光岳,放逐本鄕事,承傳啓下矣。金光岳,卽爲放逐本鄕之意,敢啓。傳曰,知道。
獻納金光岳疏曰,伏以臣於日前,以趙德鄰事,略有所論列,而言辭拙訥,聖心未槪,誠意淺薄,天聽莫回,臣滿心惶愧,靡所容措,卽伏見重臣尹蓍東疏批下者,其言不惟不從,乃反有不敍之命,豈意聖明之世,有此過當之擧也?德鄰之乙巳一疏,關係何如,員犯何如?疏中一二句語,極其凶悖,見者髮豎,言者膽掉,希亮輩稱兵肆凶,何莫非權輿於此疏,嚆矢其餘論,則德鄰之罪,萬戮猶輕,故故重臣金漢喆,遠竄之啓,故相臣趙顯命請鞫之疏,義理大明,聲討截嚴,鞫庭盤問,旣無心跡之自明,絶島編配,以致中道之徑斃,大霈非不屢降,而初無議到於此賊,其孫濫占科第,而至命拔去於原榜,則其有萬可誅之罪,無一一可宥之狀,卽此數事,可推而知矣。今當舊甲之重回,特軫一路之慰撫,罪名旣命蕩滌,冊子仍令刊行。噫,古之戊申,嶺人太半爲賊,至遣鎭撫之事,今之戊申,嶺人反爲忠臣,乃有崇奬之擧,在家之檄,有何憑信之端,至凶之賊,遽蒙疎釋之典耶?伊時之問議大臣,亶出於博採公議,欲聞可否之論,則甚盛意也,至體重也,而至若端揆之獻議,則忠逆之間,初無一二人可否,一道之內,只事通共而奬詡,則我聖上問議之意,果安在哉?此已公議之所拂鬱,則按法之地,安得無執藝之論哉?況今書啓,遣辭無嚴,略無悚蹙之意,專事噴薄之習,窩則自歸彰露,脅持則無復餘地,大僚之遭殫,從古何限,而誠未有若是其放恣無憚,雖謂之無人臣禮,實非過語,其所謂持之一字,政是自道之語,而卽一斷案也,聽聞所及,豈不駭惋乎?重臣之斷斷一心,實出於明義理嚴隄防,而不少體諒,遽下嚴旨,臣愚死罪,竊以爲恐有欠於大聖人容直之量,折奸之方,伏願刑曹判書尹蓍東不敍之命,特賜還寢,以光聖德焉。噫,今此德鄰事反汗之請,實出擧一世公共之議,則爲今日三司者,孰敢不齊聲力請,冀回聖聽,而黨私是循,不思名義之至重,終始含默,尙無一言之爭難,如此三司,前所未聞,臣謂近日不言三司,倂施削黜之典,斷不可已也。昨日喉院之啓,誠得惟允之體,而惜乎其不能繳還於當初,有此請寢於後時,其在責備之道,不勝慨然之至,臣亦謂昨日在院承宣,一倂推考,可也。
以獻納金光岳上疏,傳于南鶴聞曰,今則公車堆積者,精神不在於趙德鄰,專在於誣陷右相,起頭趙事,特影子也,語助辭也。右相之於渠輩,何怨何尤,而如是齕齕,必欲不安於朝端而後已乎?此疏下語,不止於侵凌,況二字四字之目,尤極駭悖,非不知投之嶺海,以塞讒竇,而亂囈胡嚷,不可責以常情,見方急於招延,此時處分,還涉召人閉門之慮,金光岳姑從末勘,以刊仕籍,勿揀歲抄,放逐本鄕,原疏豈可賜批乎?
校理尹致性疏曰,伏以臣受恩罔極,居常惑泣,除命之下,不遑他顧,顚倒趨膺,隨衆供職,榮耀雖極,悚懍冞切。昨者本館箚論,係是明義理嚴隄防之大關捩,臣與諸僚,實切齊憤之忱,而第其箚中,攙及重臣之伸救,臣以同人之嫌,義難干涉,雖不得聯名而同席參見,議無異同,今於諸僚處分之後,臣何敢諉以不參,倖其獨逭也哉?伏乞聖明,亟命鐫削臣職名,俾安賤分,千萬幸甚。噫嘻痛矣,德鄰疏語之凶憯,逆節之狼藉,凡今含生之倫,孰不腐心痛骨,而只緣歲月旣久,在廷臣僚聞見謏寡,初未詳其凶悖陰慘,至於此極,晩後得聞,今始髮豎膽掉,或箚或疏,以致瀆擾,此固群下之罪,而以聖上燭理之明,含垢之量,倘更念及於羸豕躑躅之孚,則此豈可少忽者哉?伏願亟回聖聰,收還德鄰罪名蕩滌之命,以光聖德,以幸世道焉。
以校理尹致性上疏,傳于南鶴聞曰,旣曰有同人之嫌,則但當不參箚擧而已,露章自劾,何乃多事?尾附數語,亦涉不緊,向筵初見,頗以爲精明,今此擧措,迷昧甚矣。此上疏還給,孟山縣監除授,當日辭朝,時任縣監,遞付京職,以空館事牌招啓辭未下,則政院之捧疏,萬萬駭然。若此,則流來院規,將至等棄,當該承旨,爲先從重推考。
持平柳星漢上疏未下。
以持平柳星漢上疏,傳于趙衍德曰,義難獨逭,如欲辭職,則只辭職名,可也。句語間不緊說話之侵及,是豈拂拭之意乎?比之尹致性,反有加焉,特從終始之澤,姑先施以金郊察訪外補之典,時任察訪,遞付京職,仍令當日辭朝,此上疏還給。
戊申十一月二十八日午時,上御重熙堂。守廳承旨入侍時,承旨趙衍德,假注書趙台榮,記事官尹行任·金祖淳,檢校直提學徐有防,以次進伏訖。上命傳敎曰,捧布方張,此亦民事,雖有陞資後差代之命,還朝則自可例陞,都監從事官鄭大容改差,今日差,代以守令履歷人,各別擇擬事,分付。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,大司憲持平一員未差,執義申禹相未肅拜,掌令任希遠·趙貞相,持平趙恒鎭呈辭,監察茶時之意,敢啓。傳曰,知道。
趙衍德啓曰,備邊司郞廳來言,今日賓廳日次,而領議政金致仁,左議政李性源,俱有身病,右議政蔡濟恭出城,不得來會云矣,敢啓。傳曰,知道。
傳于趙衍德曰,傳香承旨,馳詣宗廟·景慕宮,奉審摘奸以來。
傳于趙衍德曰,奉審承旨入侍。
南鶴聞書啓,臣敬奉聖諭,馳往傳諭于西部盤石坊蓮池契右議政蔡濟恭所住處,則以爲臣之情踪,安敢一刻冒據於城闉之內,而適會賤疾危劇,氣息垂盡,跬步之間,無以運動,偃處私第,遂至三日,忘廉壞防之罪,萬死難贖,太醫不離於病所,珍劑相續於道路,似此恩榮,臣固益慮其招災速殃,乃者臺言繼發,聲罪益嚴,至有人臣所不忍聞之語,臣心驚骨沸,舁出國門,僵死旅店,亦不敢自恤,祗納命召,惟俟金木,史官先臨,入城與否,諭令知入。近密之臣,擎奉別諭,來宣於逆旅席藁之中,而十行敷心之諭,字字恩言,至於醜毒遜荒等敎,有若古大臣遭罹讒誣,不得安於廊廟者然,如臣人望素輕,不足有無於朝廷者,何敢當此等優禮?以首頓地,只有涕血而已。蕩蕩平平,共享其利之諭,尤可以仰認我聖上繼述先大王洪謨遠猷,陶鑄一世之盛意,臣豈不欲承佐下風,少答涓埃,而其如死期將迫,病屬難醫,無以重入脩門何哉?思之及此,哽咽難勝。噫,臣以罪則宜死,以病則待盡,唯當不與人較,含默入地,而實於近日廷臣事,有不勝痛恨者,夫君上,以先王之心爲心,蕩滌歲抄未給牒之一罪人,有何爲累於聖德,而日來公車之章,語意轉益危怖,不角勝不止,臣之初筵,權不可下移之奏,聖上想或記有矣。趙德隣之罪,誠如鏡·夢·麟·亮,無少異同,而殿下無難蕩滌,有妨聖孝,有違先志,果如言者之言,則臣之不能力爭之罪,實覆載難容,聖諭雖極隆摯,入城實非可論,伏地涕泣,惟願速死而已云矣。臣旣承偕入之命,姑爲仍留之意,敢啓。答曰,知道。予亦略識建極之義,近日處分,豈得已也?枚卜於卿,果出常格,此正重臣箚中百年來,何嘗有此者也。曠百之擧,擧而施之,豈一時驟思而徑決者?然則予決不捨卿,決知其不捨,而如是左右迭政,是無異於力抗而角戰,萬萬非臣分之所敢出,脅持之目,在再昨則稍過,在昨今則能不近似乎?此予所以爲廷臣深慮之。噫,匪躬二字,賓廳題扁,到今卿之受侮受困,無關於進與不進,卿若顧名思義,知有國不知有身,則駕屨豈俟終日?不在多言,卿須自任,無使人覘其罅漏事,偕來承旨,更爲傳諭,入城與否,卽爲知入。命召,更遣史官傳授。
李完白書啓,右議政蔡濟恭病症,連爲看審,則開東後症情,雖無大段添加,膈間衝上之氣,發作無時,晩朝始飮米飮一甫兒,藥則前服養胃湯中,加枳殻茴香各一錢,煎用之意,詮次啓達。答曰,晩後動靜,更爲書啓。
趙衍德啓曰,右議政蔡濟恭,又使錄事,來納命召,何以爲之?敢稟。傳曰,更遣史官傳授。
趙衍德啓曰,右議政蔡濟恭,又使錄事,來納命召,何以爲之?敢稟。傳曰,更遣史官傳授。
禮曹來己酉正月初四日,行社稷祈穀大祭,親祭取稟,奉敎敬依。
以慶尙監司狀啓,薦新生靑魚,日氣溫暖,限內不得封進,惶恐待罪事,傳于趙衍德曰,勿待罪事,回諭。
以咸鏡監司狀啓,道內各邑遺棄兒等,給糧數爻開錄事,傳于趙衍德曰,此後另加嚴飭,俾有實效事,更令該廳,關飭。
吏曹口傳政事,以洪命馥爲禮曹佐郞。
趙衍德,以文禧廟營建廳言啓曰,本廳堂上戶曹判書臣徐有隣,與監造官繕工監監役官臣趙鎭奎,進詣本廟奉審,則廟內外,俱無頉處之意,敢啓。傳曰,知道。
趙衍德,以戶曹言啓曰,北部四十四契三千四十六戶,倍給合木綿六十同四十八疋分給,而五部民人及各營門無料軍兵等處,發賣木綿,今日畢分給之意,敢啓。傳曰,知道。
趙衍德,以兵曹言啓曰,禁軍來己酉年春夏等祿試射時,沒技人,別單書入之意,敢啓。傳曰,知道。
領議政金致仁箚曰,伏以臣昨上短箚,略控愚衷,誠淺語拙,未蒙允可,方此縮伏悚惶,得伏見掌令趙貞相疏本,其中故相臣云云。其意似指臣先臣,而言臣於此,傷痛崩迫,繼之以駭惋也。念臣先臣,立朝事君,具有本末,雖其立心仁厚,持論平恕,無毫髮傷人之意,而其在義理隄防,則極嚴也。辛壬忠逆之分,又是目擊而心痛者,故其於辨別誅褒之際,秉執不撓,雖以此間遭顚沛,而終始一說,期於得請而後已,耳目俱在,國史可按,臣焉敢誣也?丙辰趙德隣鞫獄,酌處命下,則前席所奏,有曰初則以疏語悖謬被罪,今則以凶賊藉口爲罪,則便是加律,何嫌疊罰?今雖不殺之,決不可全然無罪,依前發配似宜。又有曰,疏語多有犯分,雖經鞫問之後,終無可以釋然者,又有曰罪目,與乙巳有異,斷無一罪疊罰之嫌,其堅持之意,卽此可見,頃日傳敎中,故相之奏一款,不但臣未曾聞知,考之家傳,文籍亦無是語,一邊論其罪而請配,一邊謂以幾乎枉害無辜者,推以常理,萬不近似,故敢於承候之筵,擧此仰質,則聖敎若曰,此非先卿之奏,卽筵臣傳奏之言,臣始意其傳奏之謬誤,至載於記注矣。今貞相,乃敢創出正人二字,重言複言,曲加注釋,此其意專出於鉗制臣,凌踏臣,使不得開口之計,而告君之辭,渠焉敢若是誣罔乎?天下無理外之事,以先臣伊日奏語見之,則無辜二字語勢,尙云相反,況以正人二字,加之於凶言之鞫囚,是豈成說而可以瞞人乎?緣臣不肖,誣及先臣,冤懣之極,直欲無生,玆敢披瀝肝血,仰瀆崇嚴。伏乞天地父母,俯垂矜燭,念先臣無故被誣之實狀,憐賤臣求死不得之情私,亟命承政院,考出堂后日記所載筵本,公行査辨,俾暴此冤,則臣雖死之日,猶生之年也。臣方急於鳴冤,奚暇及他,而憂愛之忱,按住不得,安敢自處以將退之身,而終無一言乎?嗚呼,近日爻象,此何事也?重臣一疏,辭嚴義正,而特以下款之語逼僚相,嫌不敢附陳於前箚,追後加罪,實是意外,果然喉院三司之論救者,次第踵起,而又次第被譴,或削或逐,或補或遞,至於太學儒生,亦因告訐而被重罰,聽聞驚駭,景色愁沮,豈料聖明之世,乃有此事?雖其急於懲討,語不暇擇,究其本,則爲莫重關係也,顧何必深罪耶?惟聖上,更加三思焉,取進止。答曰,省疏具悉卿懇。卿之欲明先卿之心,予豈待卿言而體諒乎?擬於登筵時慰釋,卿之箚果先到矣。所謂正人云云,當年條日記考出,未有可據云,卿須安心,尾陳匡救之言,近日處分,豈出得已?朝象乖激,所見甚不似,靜鎭之責,深有望於元輔,卿其加諸意也。仍傳曰,此批答,遣史官傳諭。
大司諫李獻慶疏曰,伏以臣猥乞骸骨,未蒙矜許,久忝耳目,徒積愧懼,加以一病沈淹,鬼事將迫,顧何能出一口氣,妄論當世之事,而目見朝象之漸乖,王綱之將墜,一縷未絶之前,嫉惡之性,衛國之心,磨滅不得,力疾叫閽,仰塵睿覽,惟聖明垂察焉。噫嘻,尹蓍東·金載順之疏,何爲而迭出而交發也?夫辛壬大義理,我殿下闡明而遵守者,可謂建天地質神明,而趙德隣蕩滌之命,特出於述先志酬前功之意,則顧何關於隄防之不嚴,而彼以德隣,至比於鏡·夢·麟·亮等四賊,四賊是亘古所無之逆,而乃謂我殿下,宥釋之容易耶?誣衊我殿下,脅持我殿下,一至於此,此輩其可謂眼有君父乎?噫,德隣,特一六十年枯骨耳,事實之有無,關係之輕重,此輩矇不知爲何樣人,久矣,處分之下,始也然疑,中焉劻勷,末乃憑凌,看若一大事變,而前喁後唱,胡叫亂嚷,此何故也?不但此輩之平生伎倆,角勝人主,專肆胸臆,乘此機會,抑勒爲說,屛逐一相臣之計也。相臣之兩朝遭遇,一生秉執,莫嚴於義理關頭,故上之所取於相臣者,此也。今以初不相干之事,恣意搆捏,必去乃已,其所設計,有難測知,況義理隄防等說,出於他人之口,則,可也。彼兩人,以丙丁凶醜之類,復廁簪紳之列者,罔非天綱之恢曠,聖恩之涵容,而乃反以累德失政之說,恣口誣聖,己戊遺種之目,極意詆人,彼兩人,亦具人心,豈敢刺口論事,自己辨得也哉?其必有譸張是者,指嗾是者,驅作倀鬼,以爲嘗試之計,世道之至險,人心之無良,至此之極耶?至如金光岳之遇事受嗾,自任鷹犬,其習雖甚痛惡,其地本自卑瑣,顧何足汚臣筆而論列也?伏願聖上,俯察奸凶,克恢明斷,削職罪人尹蓍東·金載順,爲先施以島配之典,以嚴王綱,以靖世道,千萬幸甚。答曰,省疏具悉。我國士大夫氣力,今幸復見於卿矣。昨日憲臺疏,無力救大臣之語,卿能挺身抗論,此非不畏疆禦而何?極嘉極嘉。近日之跳踉其計,專出於屛逐相臣,予豈待卿言而照燭乎?國有法紀,予豈不能庇一倚毗之相臣乎?卿須休慮,處分之姑止於遞罷削逐,意在姑觀頭勢也。尹蓍東·金載順事,就事論事,可矣,下語,何乃如是?於是乎得未免兩失之歸耶?特以上款語之截直,姑不可否於此段矣。
奎章閣提學金鍾秀箚曰,伏以臣於趙德隣事,前後筵奏,悉貢賤見,轉圜之盛,日夕顒俟,一自重臣疏後,相臣書啓,憲臺疏語次第而出,其氣勢之豪健,指意之絶悖,更無餘地。嗚呼,國家百年來,何嘗有此事?於是乎豕非羸而霜將氷矣,臣仰屋長吁,夜不成寐,恭惟我殿下,聖學高明,最留意於樹倫綱重名義之道,凡係逆順義理,靡不兢兢致愼,至於事關辛壬隄防,則以殿下出天之孝,尤有所痛傷而不忍言者,卽臣之平昔所感激而欽歎者也。夫何德隣事之粧出,嶺儒初不過爲嘗試計,而乃殿下過聽先入之言,弗詢衆謀,徑下處分,則己巳凶孽,戊申逆黨,始敢生無忌憚之心,遂至於此矣。持之一字,意在驅人罔測,而適足自露其無嚴之心者,固不足道,而憲疏之首尾張皇,只以抗君命眼無君綱,爲重臣之案,則此從古宵小亡人國之術也。假令此事,無小關於辛壬義理,居淸朝諫諍之任者,敢以此說進,使後之人見之,當以今日爲何如時也?此臣之所痛心者也。噫,德隣疏句語,何莫非梟腸獍肚,而至於百世在前,千歲在後八字,卽應元凶疏中所襲用者,其源流傳付之叵測,直令人骨靑膽掉,臣始擬更俟登筵,畢瀝腔血,而涓涓滔天,有不容遲待,玆不得不拜箚以聞。伏乞聖上,更加三思,亟寢前命焉,取進止。答曰,省箚具悉。卿是幾年知遇之近臣也,調酸和醎,義共趨向,而乃不念報效鎭定之策,反欲推其波而激其浪乎?今日朝著之如是紛紜,究其本,誰報其咎?到今趙事,猶屬先天,左右拳踼,一片精神,都在於一右相,日復一日,轉加一層,至有卿躬擐自擊之擧,是誠何故?雖欲甘心於右相,獨不念忌器之嫌乎?非不欲嚴賜處分,警勵世道,而卿家有百歲老人,孝理之政,在所當念,且今爲計,莫勝於息鬧,卿則施以罷職不敍之典。
司諫沈埉疏曰,伏以王綱之不可不嚴者,義理也,隄防也,義理不嚴,則人彝斁矣,隄防不嚴,則世道陷矣。迺者趙德隣輩罪名蕩滌一款,其於義理隄防,關係,果何如哉?噫,今日臺閣,無一人明於古事者,草草章箚,略論處分之過當,而終未能劈破源頭,擧切愧憤之忱矣。及見前判書尹蓍東疏本,則其所逐條論列者,辭嚴義正,彼德隣許多不道之言,打破無餘,聽聞歆聳,莫不爽然。當此人彝漸斁,隄防日壞之時,張目沬血,嚴於義理者,能有其人,則斯豈非國家之福,而世道之幸哉?至於語侵大臣,當初大臣之獻議,不審義理之關重,莫念隄防之至嚴,凶如德隣,罪如德隣,而乃反議到於蕩滌之典,則眞以謂彼無可罪而然歟,抑不知疏語而然歟?重臣之疏,專出於扶義理嚴隄防之意,則亦豈可以大臣之尊,而不得言其失也?忠憤所發,語或激切,而事關逆順,有不可不嚴正,則聖明在上,宜乎察其忠悃,納其讜論,而竟未免譴削而摧折之,臣竊惑焉。嗚呼,乘機傾軋之習,愛黨營護之風,挽近以來,雖成痼弊,而彼趙貞相之疏,又何變怪?滿紙噴薄,專事承望,遽以匡救之言,謂之角勝之計,欲使在廷諸臣,箝口而不敢言,渠雖急於營護,而獨不念大義之所在乎?領軋之習,放恣之心,卽此可知矣。此以不嚴處,彼凶醜餘孽之跳踉覬覦,將有無窮之慮。臣謂掌令趙貞相,爲先施以刊改之典,因收德隣·翼再蕩滌之命,然後諸臣之以此事獲罪者,亦令一竝還寢,以光聖德焉。臣今年六十有五,衰邁日甚,杜門屛居,與人相疏,本無恩怨,固不敢論人是非,較其長短,而見方職叨臺閣,事關義理,玆敢忘其拙訥,略暴無隱之義,惟聖明不以人而廢其言焉。省疏具悉。全篇荒說,適足以辱臺閣,爾之本職改差。
戊申十一月二十九日巳時,上御重熙堂。左副承旨入侍時,左副承旨趙衍德,記事官金孝建·尹行任·金祖淳,以次進伏訖。上命書傳敎曰,今番處分之有本意,前已悉諭,況朝廷之事,非章甫之所干與,況語侵大臣,無異近日一二臺臣,其在正士趨革謬習之道,豈無處分乎,館學疏頭及齋任,一竝勿限年停擧,原疏還給,太學疏之還給,卽御極以後初行之事,卽此可知予意,令諸生知悉。不諦之泮堂,一竝遞差。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,大司憲·持平未差,執義申禹相未肅拜,掌令趙貞相·任希遠,持平趙恒鎭呈辭,監察茶時之意,敢啓。傳曰,知道。
趙衍德啓曰,來初五日,朝參日次,而國忌正日相値,頉稟之意,敢啓。傳曰,知道。
傳于李亨元曰,左副承旨入侍。
傳于趙衍德曰,北民事,豈以近日朝象之棼楺而頃刻弛心也?時値窮冬,尺雪連降,彼北民咬菜喫根者,亦無以措手糊口,歲前接濟,何以拮据乎?量停外已納幾許,難捧幾許乎?留庫之穀,能及於還賑種糧,而當年條,設令準捧,穀品之不精,殆無論,成實者亦多蟊傷,□□□□□□等棄之穀,勒給賑口還戶,誠有不忍,目下措置,何以留意乎?至於繡衣入北踰嶺以後,兩度登聞,更無條列,太未免稽緩,令廟堂以此意,行會道伯及繡衣處,民情與穀簿,更加較量,詳細狀聞,以紓宵旰之憂事申飭,向以商舶之着意招集,已有申飭,南邑地方,亦勿拘掣,其後果有實效與否,亦令狀聞事,分付。
李完白書啓,右議政蔡濟恭病症,連爲看審,則脈度之沈滑,與前無異,夜來痰積,有時輪囷,而不至於再昨夜之大段作孼,故眠睡能時時交睫,開東時喫稀粥一甫兒許,此是得病七日內始有之事,昨日所煎養胃湯,仍不服,更觀朝來動靜,議用藥貼之意,銓次啓達。傳曰,午間動靜詳察,更爲書啓。
前同副承旨南鶴聞書啓,臣敬奉聖諭,更爲傳諭于西部盤石坊蓮池契議政府右議政蔡濟恭所住處,則以爲臣病裏精神,或醒或瞀,朝進數行書啓文辭,無異昏囈,至恩雖感,中情莫宣,惶愧之極,不知所出,卽者敦諭又下,十行諄複,負罪如臣,垂死如臣,何以得此異恩殊渥也?枕席之間,淚盡眼枯。噫,匪躬二字之敎,實非如臣輩所敢當者,而亦不可謂非臣之所不勉者也。今承聖飭,尤何敢不爲先國後身之計,而第伏念名以大臣,以不干之事,抑勒爲說,拳踢之猛,鋒鏑之毒蝟集殘躬,無以抵敵,古豈有如此光景乎?一朝溘然則都無事耳,而五日不汗,尙且不死,此亦一大怪事,旅店雖冷,亦足待盡,重入城門,斷無其望,孤恩負飭,金木猶輕,惟願速被威罰而巳云矣。臣旣承偕入之命,姑爲仍留之意,敢啓。答曰,知道。爲卿進身,兼爲國事,朝象世道,別以十行,申告有位,此而不率,何異化外乎?予方懸法於象魏,說意於陶鎔,有此志而豈難竟成,苟欲息鬧,自卿定去就,爲群僚倡,豈非目下急先務乎?卿須卽日入城俟間,與領左相簉朝,聽予面諭,共贊和泰之治事,爾其傳諭,待入城卽爲復命。
南鶴聞書啓,臣敬奉聖諭,更爲傳諭于議政府右議政蔡濟恭所住處,則以爲臣於昨暮,冒上一啓,冀降威罰,達宵兢惶,攢手顒俟,曉鼓纔動,聖諭又下,至以賤臣去就,曲加指示,如父敎子,臣扶起頓首,只有泣涕,況十行申告之文,雖未及奉讀,聖意之亶出於懸法息鬧,亦可以仰揣,臣不勝欽頌,而第以臣之定去就,爲息鬧之先務,竊恐聖人之慮,或有一失,臣愚死罪以爲亟降聖旨,暴臣之罪,削臣之職,以謝衆怒,則鬧端不期息而自息,和泰不求至而自至,在朝家,豈非至易行之事而最先務之政乎?如其不然,而敦迫臣使之入城,又使之簉朝,則臣之亡廉喪恥,姑無論,其所以圖息鬧而擬和泰,或近於却步而求前,臣決知其如此,何可只以方命爲懼而不念世道之益紊乎?聖飭之下,轉動無路,承宣之相守,太醫之不離,尤係臣悚蹙惶悶之端。伏乞卽命收還,仍治臣迷不知變之罪,千萬血祝云矣。臣旣承偕入之命,姑爲仍留之意,敢啓。答曰,知道。眷毗愈摯而酬答愈難禮遇愈隆而稱塞愈漠,若爲卿今日遭逢之準備語也。知卿者莫予若,庇卿者莫予若,以若苦心,有若敦召,卿何不幡然奮然,以效國耳公耳之誠耶?讒口雖千輩,躗言雖萬牘,進進又進,一直做將去,則彼包禍腸齎惡意,向卿不利者,爭相投戈奔命之不暇,此箇事理皎然明甚,以卿平日規度,何乃若是之趑趄鄭重,以致瞻聆之滋惑乎?抑又有申復于卿者,坐邀恩禮,古人所戒,情地自情地,分義自分義,半刻遲留,有半刻隳分之嫌,一時遲留,有一時之壞義之懼,區區咫尺之間,特一已情地間疏節,卿之聽此,固知行不踰日,而深夜觸冒,恐妨將攝,城鑰只令命召傳宣後放下,卿須待朝還第事,爾其更爲傳諭。仍令史官,還傳命召,行期斯速知入。
同副承旨南鶴聞書啓,臣敬奉聖諭,更爲傳諭于議政府右議政蔡濟恭所住處,則以爲臣,恩曠古今,罪積逋慢,終日席藁,如窮人無歸,城門留鑰,史官儼臨,十行別諭,降自九天,恩榮所及,村里驚動,而若其曠絶之敎,特達之遇,俱是千古人臣,所未得於時君者,臣是何人?當此敎而酬此遇也,不知死所,眞是歇後語也。到此地頭,固不敢他恤,而況伏承史官口傳之諭,神魂震懾,無以自定,爲人臣子,安敢爲一刻遲留之計乎?待城門開,謹當舁還私第,稍俟賤疾之或尋陽界,治上一箚,以請前後孤恩慢命之罪云矣。大臣明將還第,臣則待開門復命之意,敢啓。答曰,知道。
吏曹口傳政事,兼春秋單洪命馥。
以去十一月二十六日諸承旨遞差傳旨,傳于南鶴聞曰,今下傳敎之後,事旣要帖,一承宣之守院,國體事面亦甚苟且,此傳旨竝分揀。
趙衍德啓曰,諸承旨旣有分揀之命,吏兵曹歲抄,且當捧入,該房承旨,不可不備員,右承旨李亨元,卽爲牌招,何如?傳曰,允。
沈豐之啓曰,歲抄單子,乃是廳坐時捧入者,而吏曹歲抄,尙不入來,入侍命下,不得捧入,事體所在,誠極未安,吏曹堂上推考,何如?傳曰,允。其委折,招問該郞以啓。
沈豐之啓曰,其委折,招問該郞以啓事,命下矣。問于吏曹假郞廳許混,則以爲本曹判書,以趙德隣·黃翼再等罪名蕩滌傳旨,雖已承授,兩人負犯至重,關係甚大,歲抄單子,不可遽然拔去,故不得依例書入云矣。敢啓。傳曰,知道。傳旨承授已多日,而忽於今日,如是遲滯,豈成說乎?使之卽爲修正以入。
傳于趙衍德曰,吏兵房承旨,持歲抄入侍。
趙衍德,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
右承旨李亨元疏曰,伏以臣之庸愚蔑劣,百不猶人,其於出納之任,豈有一毫近似,而祗緣恩造偏荷,義分是懼,有除輒膺,若固有之,而溺職之罪,僨事之誅,誠不可勝數矣。至於日昨重臣之處分也,莫效古人封還之義,竟致諫臣請推之警,臣固受而爲罪,無辭可解,迺者朝房待勘之際,譴遞還收,恩牌儼臨,感祝之切,宜卽趨承,而臺言旣重,慙愧靡措,玆敢隨牌露章,粗效自劾之義。伏乞聖慈,亟降威罰,卽賜鐫削,以謝公議,俾伸廉防,十萬幸甚。
以右承旨李亨元上疏,傳于趙衍德曰,請推皆欲疏引乎?此疏還給,歲抄入侍有命,更卽牌招。
兼都承旨沈豐之,左副承旨趙衍德,右副承旨尹行元聯名疏曰,伏以臣等,猥叨匪據之地,徒積失職之罪,每自循省,秪有悚恧,迺者譴遞,又是自速,嚴敎之下,衷情危蹙,歷日靡措,忽於夢想之外。伏奉收還之命,轉罪爲恩,且惶且感,揆以分義,固當竭蹶,而第念臣等,骩骳譾劣,事事顚錯,致有諫疏之參論矣。雖無人言,固所自悼,況其論列,實是公議,有靦面目,無辭可解,以此情踪,何可晏然在職乎?玆敢露章自列,相率徑出。伏乞聖慈,俯賜鑑諒,亟降威罰,以安私分,以謝臺議,千萬幸甚。
以都承旨沈豐之,左副承旨趙衍德,右副承旨尹行元聯名上疏,傳于李亨元曰,右承旨辭疏已下敎,此上疏,亦爲還給。
李亨元啓曰,諸承旨上疏旣有還給之命矣。伴直無人,左副承旨趙衍德,卽爲牌招,何如?傳曰,允。
戊申十二月初一日午時,上御重熙堂。左副承旨入侍時,左副承旨趙衍德,記事官金孝建·李相璜·金祖淳,以次進伏訖。上曰,吏兵房承旨,持歲抄入侍。賤臣承命出,與兼都承旨沈豐之,右承旨李亨元,偕入進伏。上曰,入侍命下,已爲移時,而不卽登筵,何也?豐之曰,以趙德隣事,吏曹不爲擧行,俄伏承啓辭批旨後,始爲修正,故以致遲滯矣。上命進歲抄文書訖。仍命書傳敎曰,雖以爲大臣之意,近日處分,頗不圭角,因此公車日積,極意噴哄,殆似戟手戰頭之場,爻象甚不佳,君綱國法,自有在焉。隨出隨應,固非難事,而顧今爲大臣進身之方,無過於兩竝息擾。大抵趙德隣事處分,以仰述爲言,則今豈敢更事云云,況有趙進道事實乎?至於大臣之必欲延致,予意牢定,廷臣孰不曉惑乎?然而角勝曰有臣分,此意,令政府宣布,俾中外聽悉,莫干先甲之令。又命書榻敎曰,中宮殿進御加減紫菀湯五貼煎入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
尹行元啓曰,大司憲·持平一員未差,執義申禹相未肅拜,掌令任希遠·趙貞相,持平趙恒鎭呈辭,監察茶時之意,敢啓。傳曰,知道。
趙衍德啓曰,今十一日平壤武烈祠,遣承旨致祭事,命下矣。何承旨進去乎?敢稟。傳曰,同副承旨進去。
傳于趙衍德曰,左副承旨入侍。
承旨前望單子入之,李祖源落點。
傳于趙衍德曰,次對明日來會。
以洪忠監司狀啓,唐津縣監李英遠罷黜事,傳于南鶴聞日,口傳差出,使之當日辭朝。
南鶴聞,以兵曹言啓曰,僉知中樞府事權衍·鄭弘謙,俱以老病沈重,時月之內,差復無期,呈狀乞遞,西樞雖是閑局,實病旣如是則不可一向虛縻,竝改差,何如?傳曰,允。
趙衍德,以濬川司言啓曰,本司都廳田光說,御營廳千摠瓜滿,代以御營廳千摠尹範行差下,使之察任,何如?傳曰,允。
同副承旨南鶴聞疏曰,伏以,臣日前在院時,伏見前獻納金光岳疏本,則以前刑曹判書尹蓍東處分傳敎,臣等不能繳納遽然頒布,至請問備,此固臣等之罪,人言之來烏可免乎?瞿然慙悚,若無所措,而伊時鞶褫有命蹙伏訟愆,不敢爲自引之計矣。迺者分揀之恩,忽下夢想之外,榮感雖極,愧赧冞切,院中諸僚,皆已陳疏自劾,而臣則適承大臣偕來之命,不得聯參跡旣同於被論,義不可乎獨漏,返命是急,雖不得不入闕,而仍冒職次,有關廉防,玆敢略暴微悃徑出禁扃。伏乞聖明,俯垂鑑諒,亟治臣不職之罪,以謝公議,以安賤分焉。
以同副承旨南鶴聞上疏,傳于尹行元曰,還給,卽爲牌招。
領議政金致仁箚曰,伏以臣情私崩迫,猥煩哀籲,及承批旨,特賜昭釋,臣不勝惶恐感泣之至,第伏念喉院記注,旣無可據,則渠應有所見所聞之處,不然則是必渠白地創做,事當同下司敗,對辨覈實,而彼帶臺職,臣忝大官,旣不敢以此仰請,則只有含痛齎憤,沒身自靖,此爲臣目下道理而已。臣方縮伏自訟,如窮人之無告,將望時急,而亦至今不得擧行,臣尤死罪。伏乞聖明,亟降威譴,以治其慢,仍命僚相,卽速薦入,俾不至於更爲淹滯,不勝幸甚。取進止。答曰,省箚具悉。卿懇,二字云云,伊時日記,旣無可據則自歸於落空,落空之事,不必追提,追提反傷事體,卿須安心勿辭,卽起視事。仍傳曰,此批答,遣史官傳諭于領議政。
戊申十二月初二日午時,上御重熙堂。左副承旨入侍時,左副承旨趙衍德,假注書趙台榮,記事官李相璜·金祖淳,待敎尹行任,以次進伏訖。上曰,戶兵判入侍。出榻敎賤臣承命出,與兵曹判書李文源,戶曹判書徐有隣,偕入進伏。上敎文源曰,北道摘奸將校回報之言,果何如?文源曰,聞其所報則北關民情,比南關,尤爲遑急,而至於慶興,北關中最尤甚,故各樣還穀,盡爲停退,本倅亦極意賙救,故民情反勝於稍實邑云矣。上曰,商船今有來泊之事云耶?文源曰,風濤近頗不順,故姑無來泊之船云矣。上曰,北關所在賑穀,當支用於歲前云耶?文源曰,計其穀簿,較其抄口,當繼用於來春二月云矣。上曰,嶺穀擬欲移運,如無此穀,莫可繼賑耶?文源曰,聞其民情,則自朝家,有別般恩恤然後,飢民可得回甦云矣。有隣曰,咸昌縣新起位田,屬之墓所,前此望定之在通津者,移屬壯勇營,以爲蘭芝島給代之需矣。卽聞本墓員役輩所告,則咸昌土地之望定,雖足爲渠輩聊賴之資,而通津土地之移屬本墓,已至兩年,且其幅員稍廣,今雖多陳,後當漸墾,望乞依前仍屬,俾得支保云矣。本墓員役輩,雖有順天香炭收稅條之沾漑,而人多稅小,無以資生,渠輩所訴,不無所據,通津·咸昌兩處土地,竝屬本墓,使員役及守護軍,各自分執,蘭芝島八十兩錢則以他條,推移給代,恐合事宜,故敢此,仰達矣。上曰,依爲之。出擧條有隣曰,都廳金履成,遞任還京,已至兩朔,而奉審等節,尙不進參,事體所在,誠極未安,推考警責,申飭行公,何如?上曰,各別申飭,使之進參奉審,可也。出擧條上曰,承旨前望單子入之,待下批,牌招察任。出榻敎命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
南鶴聞啓曰,大司憲·持平一員未差,執義申禹相未肅拜,掌令任希遠·趙貞相,持平趙恒鎭呈辭,監察茶時之意,敢啓。傳曰,知道。
以領議政金致仁初度呈辭,傳于李亨元曰,呈辭封還,卿其造朝事,遣史官傳諭。
以備堂進不進單子,傳于李亨元曰,原任亦都提擧,同爲入侍,懸頉備堂,一體牌招入侍。
傳于李亨元曰,今日次對,有下敎事,備堂皆令無得懸病,衆所共知情與病,皆到闕外,獨吏判之在家稱病,從前昧例之失,固無論,卽此擧措,太涉無憚,備堂宋載經,爲先下義禁府,推考。
傳于李亨元曰,當該備卽,爲先汰去,令該府拿問處之。
傳于李亨元曰,大臣·備局堂上引見。
傳于李亨元曰,右副承旨入侍。
兼都承旨沈豐之書啓,臣敬奉聖諭,往傳于領議政金致仁所住處,則以爲臣病勢難强,而旣承縷縷下敎,今方扶舁入侍云,故臣先爲復命之意,敢啓。答曰,知道。
傳于趙衍德曰,右承旨入侍。
李完白書啓,右議政蔡濟恭病症,連爲看審,則夜來別無添加之症,眠睡雖未熟就,而間間有成,食飮則喫二次稀粥,藥則今日議用蔘橘茶之意,詮次啓達。答曰,可知其向差,醫官還來。
兵曹口傳政事,副司直李在簡·李在學。
傳于李亨元曰,擧措雖極駭怪,年老之人,當寒滯囚,在所軫念,時囚罪人宋載經,分揀放送。
李亨元,以兵曹言啓曰,依下敎備邊司行首郞廳申偗拿入,莫重傳命,遲滯委折査問,則所告內身爲行首,下位郞廳,不能檢飭,以致傳命之稽緩,至有嚴問之擧,罪合萬死,惶恐遲脫云,爲先取招以入之意,敢啓。傳曰,知道。
李亨元,以兵曹言啓曰,景福宮衛將元弼孫·劉宗大,俱以身病猝重,旬月之內,無望供職,呈狀乞遞,輪番之任,不可久曠,竝改差,何如?傳曰,允。
李亨元,以兵曹言啓曰,卽者內農圃圃漢二名,着袂子,負菁根綱子,自宣仁門入來,建陽門東邊傳漏鼓,肆然擊打云,萬萬驚駭,常時不能檢飭,致有此擊鼓之擧,臣等不勝惶恐之至,而建陽以東,摠府旣已主管,則不可無警,入直摠管,從重推考,郞廳及該門守門將,令該府拿問嚴勘,把守近伏軍士,自臣曹從重科治,擊鼓兩漢,出付攸司,照律重繩,何如?傳曰,旣是佩標之漢,則別無攔入之可言,摠管以下論罪,近伏軍士治罪,竝分揀,擊鼓人,壯勇營執捉拘留云,待捧招移送刑曹,照律充軍,該門牌將,何不論罪乎?令該營,待用刑嚴棍勘罪事,分付,可也。
戊申十二月初三日未時,上御誠正閣。大臣·備局堂上引見入侍時,判府事金熤·兪彦鎬,左議政李性源,右議政蔡濟恭,行司直金華鎭,行知中樞鄭昌聖,戶曹判書徐有隣,右參贊鄭好仁,延豊君李,禮曹判書李在簡,知訓鍊李柱國,行副司直鄭昌順,兵曹判書李文源,行副司直金尙集,漢城判尹徐有防,兼都承旨沈豐之,行副司直李秉模·沈頤之·徐有大,開城留守李致中,行副司直李在學·金持默,行副護軍趙心泰,左承旨李亨元,右副承旨李祖源,假注書李貞運,事變假注書申星模,記事官李相璜·金祖淳,以次進伏訖。熤等曰,日寒此劇,聖體,若何?上曰,一樣矣。熤曰,王大妃殿氣候,何如?上曰,一樣矣。熤曰,惠慶宮氣候,何如?上曰,一樣矣。上曰,近日上下未孚,朝象益乖,今日之召見卿等者,一則諭本意也,一則諭事實也。備堂進前,明聽面諭,華鎭等進伏。上曰,大抵世豈有二鏡·夢乎?辛壬之逆,卽萬古所無公憤之外,卽予私讎,雖在凡人事,關先故則,亦皆痛惋,有不忍聞,況予之嚴於此義理?卿等豈不知之乎?若使趙德隣之疏,眞如鏡·夢,則到今蕩滌,尙可擬議耶?其疏中句語,先朝下敎,若曰引用朱子封事,又若曰無他心,其時廷臣,無不奉承,厥後因金漢喆啓辭,故臣有勿具格鞫問之請,及其按之無驗,則委官以下,皆請對酌放,而特命繼粟繼肉,給馬護送,有若禮待林下之士,德隣之罪,若浮於鏡·夢,則當日處分,豈或如是耶?及至乙亥,國是大定,耉·輝諸賊,皆施逆律,而惟此德隣則聖敎縷縷,昭釋無餘,至下蕩滌之命,復慮群下又起鬧端,蕩滌傳敎,還爲留中不下,今予處分,卽不過仰述而已,此俄所云本意也。至於事實則予何忍以此事?形諸言語,而今若不言,則將使群臣,迷不覺得,自罹于罪,故商量屢日,不得已今始言之矣。今番德隣蕩滌之後,言者之言,無足爲怪,而至於尹蓍東疏,則本事之外,插入趙進道削科事,此則予何忍見,予何忍聞?自見此語,閉戶深處,不接臣隣,已多日矣。蓋自丙子火災以後,魯·禧等逆謀,無所不至,至於庚辰,其勢益急,幻出趙進道一事,此乃諸賊之第一機關也。蓋李允郁,初以進道削科之請,上書于小朝,其時稟于大朝,答敎以有難輕議,此是先仰稟而後賜答者也。正日初五日崇文堂朝參入侍時,傳敎更下,有義理森嚴,依施之敎焉。先朝旣命昭晣德隣,優待德隣,至於乙亥,又有蕩滌之命,則乙亥之於庚辰,卽是屬耳,而命削進道之科者,是豈先大王本意也?其時賊魯爲首相,逆禧爲藥房提擧,投間抵隙,挑發禍機,事有所不忍言者,予之腐心痛骨,當復如何?庚辰二字,尙覺驚痛,況以庚辰此事,發之章奏,執以爲證,予何忍聞,予何忍見乎?以書稱疏,以敎謂批,似緣於不知此事,而其所論列德隣,比之鏡·夢,告君之辭,若是其全不稱停乎?此事莫重莫大,而在今廷臣,無一覺悟,今若不諭,則將見其轉相顚迷,自干重辟,此所以不得不有此所敎,卿等須各明聽也。熤曰,臣則全不知事實矣。今承下敎,誠萬萬驚惋,萬萬痛迫矣。尹蓍東,若知事實而書之,則罪不容誅,更無可論,而若或無心書之,則誠如聖敎,蓍東,宜卽嚴問矣。彦鎬曰,今承筵敎,始知事實,如夢始覺矣。性源曰,今承下敎,誠萬萬驚憤,萬萬駭痛,無論其知與不知,不可不一問,而事係莫重,領·右相,使之入來,何如?上曰,然則卿少退,通于領·右相,更爲同入,可也。昌聖等齊奏曰,臣等,全不知事實矣。今承下敎,萬萬驚痛矣。有隣曰,臣則不知事實,今承下敎,萬萬痛迫,事係莫重,何論事實之知與不知乎?不可不嚴加處分矣。上曰,今日洞諭,非但使一世,曉然覺得,亦所以爲重臣生道者也。上敎文源曰,卿知先卿歲首陳箚事乎?文源曰,臣於其時年幼不能詳記,而但知先臣之爲賊魯齮齕矣。上命熤等少退,少頃下敎曰,時·原任與右相·諸備堂同爲入侍。右議政蔡濟恭進前問候。上曰,卿之所遭,迄可休矣。橫逆之來,於卿何有?濟恭曰,臣雖無狀,亦具四維,今日登筵,豈不知唐突,而槪伏聞聖上,臨筵哽咽,縷縷下敎,臣聞來蹶然擔舁入來矣。命書傳敎曰,右相聞命已造朝,卿何如?是卽爲入侍事,遣承旨傳諭于領議政所住闕外期於偕入。上曰,都承旨與領相偕入。豐之承命出與領議政金致仁,偕入進伏問候。上曰,近日卿病,何如?致仁曰,臣病,數日越添委頓,今見僚相所報,有萬萬驚惶不忍聞之敎云,臣聞此不計死生而入來矣。上曰,有洞諭諸臣者而不可無卿等故雖知有愼節,而使之入來矣。趙貞相疏中云云。卿批已謂落空,今日尋單,不亦過乎?致仁曰,臣之尋單,亦晩矣。疾病侵尋,廟謨瘝曠,已不成國體,而至此事,事關先故,若復蹲據廟堂,是無人理也。臣是大官,彼乃臺臣,則對質無路,尤爲冤迫矣。上曰,爽實之言,何足深引。且此時値卿尋單,則殆若曲爲右相地,而歇後於卿在予心,豈安乎?須止之,此事從當敦勉,而予之所欲言者,當先言之,趙德隣事,遂成一場風波,將無止迫之期,故欲使卿等,知本意與事實矣。大抵德隣事,粵在先朝,其疏中句語,皆已昭晣,而且其白放後,廩米庖肉,沿路護送,乙丑·戊辰·丁卯之間,又復縷縷下敎,至於乙亥,國是大定,漏網諸賊,亦皆追正逆案,而德隣則特命蕩滌,慮復爲鬧端,雖還寢,然於此可見聖意攸在也。且古今豈有二鏡·夢,而近日章奏,或云無異,或云有浮,若使德隣,有一毫彷彿於此賊,則蕩滌與否,今日可議到耶?辛壬諸賊,卽予私讎,義理及隄防之嚴,予豈下於廷臣,而今於告君之辭,全沒稱停,無難寫去,安有如許道理乎?予於德隣,有何所惜,而亶出於仰述而已,此予之本意也。至於事實則俄已一諭,而抑塞不能復提,蓋庚辰年李允郁上書,卽一機關也。事端起於正月初五日朝參時,小朝批旨,旣不許,而賊禧逆魯,從中抵隙,自大朝,至有削科之處分,而其後事端,予不忍盡言矣。然則何忍以此事更陳于予前乎?自見此疏,數日閉戶,不接臣隣,深自思惟,若不一番曉諭,則廷臣無以知之,故不得不忍痛而言之矣。正人二字之爽誤,卿猶以爲傷痛,況此事於予心,尤當如何?卿須領會。性源曰,尹蓍東疏中句語,臣與領相,全然昧本事矣。今承下敎,誠不勝萬萬驚痛之至,玆事至重,今日賓對,領相呈告,端揆引入,臣獨與兩原任登筵,有不敢倉卒仰對矣。上曰,然則卿等小退,通于領·右相,待其入來,同爲入侍,可也。致仁曰,臣則全昧本事,今承聖敎,不覺心骨俱寒,尹蓍東,不可以已施薄勘而止,爲先亟加重罪,臣之前箚,亦有是語,臣誠萬萬懍惶,法自貴近始,乞被重罪焉。性源曰,尹蓍東之請重勘者,領相所奏誠是矣。蓍東疏後有金光岳疏,光岳疏後,領相陳箚,蓍東被罪,元無礙逼於領相矣。熤曰,本事至重,疏中句語,如曰有心,則其罪更無可論,雖或無情,難免不審之罪,不可不一番嚴問矣。性源曰,判府事所奏誠是矣。臣何敢拘於領相,不爲仰請乎?況本事自有先後,少無關於領相矣。濟恭曰,臣於庚辰年間,連在禁中,略知此事,故見尹蓍東疏語,不勝駭憤,將欲於後日登對,有所陳白,今日聖敎,先及於此,臣之稽緩之罪,合被大何?蓍東事,大關臣分,決不可仍置,設欲仍置,三司存焉,豈無請討之論乎?至於領相箚,不過見蓍東疏,仍以用之,而俄聞其所奏,不知本事也明矣。嚴處蓍東,恐無礙逼領相之端矣。上曰,疏中句語,以書爲疏,以敎爲批則可知專昧本事,而自有此疏,人之看之,視若尋常當用之語,疏已入多日,而屢回商量,今筵始有下敎矣。爲今日臣子,不知庚辰正月則無心之罪,亦不可不論,如是然後,諸臣庶可知之,施以竄配之典,可也。出擧條上曰,卿箚入來後,未及詳覽,仍爲對置,故予果未見矣。金光岳疏之有此語,俄始見之矣。卿則必見重臣疏後,泛然信筆者也。不識本事,無怪其書之,今後則須轉相曉告,使一世俾得覺悟,可也。予非不知處分重臣,而今若罪之則便歸於有心之科,故姑且趑趄矣。致仁曰,俄承閉戶屢日之敎,而但當天君泰然,物來順應,何必如是過用聖念乎?上曰,近日之如是棼鬧者,必出於過慮妄度,而今當蕩蕩平平之時,惡逆之外,竝欲甄拔,則夫豈有偏用之理哉?向於右相別諭中,有咸鑄偕鎔之敎,此時右相之拜相,豈爲右相地也?今則頭緖甚好,此後則惟在節目之做去,卿等之所可加勉者,只是對揚而已。同是士夫,同是世臣,則朝廷用人,貴在恢蕩,今番之敦迫右相,必出乃已者,予意豈徒然哉?仰體先志,必致平蕩之治者,卽予斷斷苦心耳。上曰,趙德隣罪名,旣命蕩滌,則其孫復科,似是次第事,卿等之意,何如?致仁曰,臣於趙德隣事無異前見,而罪名旣蕩滌之後,則其孫復科,似是次第事矣。熤曰,趙進道削科,非以渠之有罪也,直以其祖德隣之罪也。德隣罪名蕩滌之後,則眞所謂皮之不存矣。彦鎬曰,趙德隣罪名,旣已蕩滌,則其孫之復科一款,臣意與金判府事所奏,無異同矣。性源曰,趙德隣罪名蕩滌後進道之復科,便是次第事,臣意亦與金判府事同矣。濟恭曰,臣因趙德隣事,纔被戮辱,其孫之復科當否,臣不敢與論,而諸大臣所奏,事理似然矣。上曰,依爲之。出擧條致仁曰,臣於德隣事,所見豈有前後之異乎?大抵處分,每從後看,而德隣罪名,至先朝丙申而尙在歲抄中,臣意則以此遵守爲當,若以庚辰事,特許復科則可矣。上命致仁先退。上曰,予果不知領相箚中有此語,今旣欲洞諭本意與事實,則不可以有逼於領相而不言也。性源曰,此事關係至重,豈或拘於領相,而不罪蓍東·光岳乎?上曰,予於卿等,有慨然者,聞今日下敎,而戶判一人外,孰有請罪蓍東者乎?已極寒心,而至於兪判府,則尤萬萬慨然,以若際遇,以若地位,屢次召命之下,終不轉動,及至闕外,猶復逡巡,大臣雖曰尊貴,安有如許道理?此欲復如壬辰年與金鍾秀,同去就之意耶?今日諸臣如欲保有百口,須盡棄此習也。至於領相,雖曰元老,承此不忍聞之下敎,笑語相雜,且以庚辰事,分而二之者,已非義分之所敢出,至於丙申,是先朝末年則又何敢容易議及乎?卿等在僚席,不能禁止其妄發,使得以畢其說,極爲慨然矣。熤曰,領相雖是老昏之致,而誠爲大妄發矣。尹蓍東則不可不嚴問定罪矣。性源曰,臣於庚辰,未及出身,故事實茫未聞知,今承下敎,玉音凄咽,且承屢日廢盥洗之敎,殿下之心如此,則群下之驚痛抑塞,尤當如何?今筵下敎,人皆聞之,若不一問,則尹蓍東,長在人鬼關頭,三司之臣,亦必無噤默之理矣。上曰,卽其稱疏稱批明知,其不知,則問之亦難,罪之亦難,然則當使拿問捧口招乎?性源曰,此非但拿問之事,事面甚重大矣。上曰,吏判則全不解體例,便是鄕曲頑民,雖不足深責,而屢次飭敎之下,安敢在家稱病乎?以庇覆之意,有針砭之擧矣。上曰,儒生事,誠極駭怪,昔在先朝,李泰以書靑天白日之故,至於鞫問杖斃,則齋任徐有望之無難書於章奏者,極爲無嚴矣。近來名以泮學,某條圖得成群作黨,欲以鉗制一世,此是徐氏近日太盛之致,戶判聞之乎?有望罪狀,若不査出,則不可復爲着帽矣。上曰,今日筵敎,卿等出而語人,使之曉然易知,俾無妄度過慮,可也。上曰,領相妄發,專由於老昏,不可以此引入,卿等亦須往言,使勿尋單,好矣。亨元曰,領相事,誠萬萬駭然矣。勿論有心無心,豈可以屬於領相,而有所寬恕乎?性源曰,此濟州前牧使洪仁默災實分等狀啓也,旌義置之尤甚,本州置之之次,大靜置之稍實,仍以爲三邑新還,丐乞戶三分一,尤甚戶四分一,之次戶五分一,限麥秋停退,今秋當捧之穀,從便代納,寺奴身貢米減半,男丁大同米減二升,各班除番米每口一斗式,亦令停退,舊還停退,軍兵操鍊,依近例姑令停退,凡此擧行事,當啓稟,恭俟處分,而候風往來,動費數朔,故敢援前例,先擧行後啓聞,事涉擅便,不勝惶恐爲辭矣。本州是候風之地,自前先擧行後狀聞,便成已例,竝依狀請許施,何如?上曰,依爲之。出擧條在簡曰,本營哨官,訓鍊院窠久勤,當自今番都政,越送兵曹而姑無準朔人,只從其久次備擬以送,何如?上曰,依爲之。出擧條上曰,禮曹判書李在簡許遞,前望單子入之。出榻敎命退,諸臣以次退出。
戊申十二月初三日申時,上御重熙堂。右承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李祖源啓曰,大司憲·持平一員未差,執義申禹相未肅拜,掌令任希遠·趙貞相,持平趙恒鎭呈辭,監察茶時之意,敢啓。傳曰,知道。
傳于沈豐之曰,都承旨入侍。
李亨元啓曰,卽者議政府錄事來言,領議政金致仁,伏聞先退後筵敎至嚴,震懍罔措,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李亨元啓曰,卽者禁府都事來言,領議政金致仁,今方待命於金吾門外云,係是大臣去就,敢啓。傳曰,知道。
李亨元啓曰,領議政金致仁,又使錄事來言,罪負未勘,懍蹙轉甚,雖承勿待命之敎,不敢退還,仍留胥命云,來納命召,何以爲之?敢稟。傳曰,勿待命事,遣史官,傳諭。
傳于李亨元曰,必是老昏所致,如是之際,徒涉滋大,勿待命事,遣史官傳諭,仍傳命召。
傳于趙衍德曰,左承旨·右副承旨入侍。
禮曹判書前望單子入之,韓光會落點。
傳于李亨元曰,有司堂上入侍。
傳于趙衍德曰,政官牌招開政。
傳于李享元曰,右副承旨入侍。
以吏書參議李祖承牌不進罷職傳旨,傳于趙衍德曰,聞其實故,不得出入闕中云,許遞,前望單子入之,待下批,一體牌招開政。
傳于趙衍德曰,大司成·同成均前望單子入之。
同成均·大司成前單子入之,同成均徐有防·鄭昌聖,大司成洪秉纘落點。
傳于趙衍德曰,新除授同成均牌招。
傳于李亨元曰,右承旨入侍。
以咸鏡監司狀啓,茂山府使柳心源,限麥秋仍任事,傳于李亨元曰,依狀請施行事,分付。
趙衍德,以吏曹言啓曰,今此崇陵忌辰祭獻官,以前承旨徐有成塡差,而時無職名,令該曹口傳付軍職,何如?傳曰,允。
兵曹口傳政事,副司直徐有成。
趙衍德,以禮曹言啓曰,今此冬至諸道方物中,濟州牧所封方物,前牧使洪仁默,雖在拿命中,而以越海之地,預爲封進上來矣。一體看品捧入之意,敢啓。傳曰,知道。
趙衍德,以禮曹言啓曰,今此冬至陳賀諸道所封箋文中,咸鏡道南兵使姜五成,慶尙道右兵使李延弼,以應封官兼別軍職,故各爲封箋,平安道楚山府使吳毅常,朔州府使金爔,雖非應封官,亦以別軍職封箋矣。一體看審捧入之意,敢啓。傳曰,知道。
趙衍德,以禮曹言啓曰,削科人趙進道復科事,命下矣。試券改付紅籤,紅牌成給,榜目修正等事,令政院·吏曹·成均館,依例稟旨擧行,何如?傳曰,允。
吏曹,庚辰年削科人趙進道,復科紅牌下批。
趙衍德,以産室廳醫官,以都提調·提調意啓曰,今此待令書員高守訥有頉,代書員崔重華,差下待令之意,敢啓。傳曰,知道。
李祖原,以漢城府言啓曰,今此戊申年獻民數時,京中及八道元戶人口摠數抄錄入啓,而濟州三邑民數,迄未上來,海島遲速,未可預科,故京外已磨勘戶口摠數,爲先入錄,濟州三邑,待其上來,追後添錄之意,敢啓。傳曰,知道。
刑曹啓目,內農圃庫直蔡德裕等原情云云。員役輩誅求等諸條,雖爲發明,菁根濫捧,已爲遲晩,頭目·書員·庫直考律勘處,此後稱以人情浮費,科外濫捧之弊,各別嚴禁之意,申飭該圃,何如?判付啓,幺麽圃民,不識法綱,敢打傳漏之皷者,無論曲直,在所嚴懲乙仍于,雖有照律充軍之命,而觀此所供諸條,稱冤雖以猥越,細究事勢,亦不無一二其然之端兺不喩,卿則外臣,雖不知內府事情,最頑最惡,不怕高不怕厚者,農圃所謂下屬也。名以供獻而各殿進排物種,惟意作奸,百計用詐染,藍之需,沈菹之用,必以無用不似者,苟充成樣,前後申飭,不啻幾次,而皆此輩所偸弄。國有法,農圃所屬,大而限死刑推,小而永勿復屬,卽渠輩準備律,今於特敎推問之下,乃敢隱諱若此,此而循例判下,其弊將至闕供,同內圃下屬等,待朝開坐,更良嚴問敢招,如前抵賴,直爲施威,期於得情以聞爲旀。五條事件內草價及料米等,公私用事段,流來謬例,雖曰外各司所無之例,旣無官府之體便同自前應行,今雖不必奪此與彼,所供之果如所用與否,其矣踏印文跡,使之現納相準後,論理稟處爲旀。供上時濫懲事,菁根之作弊事段,嚴飭內圃,各別操勘,俾勿如前稱冤,此後勤慢,無時摘奸兺除良,如或從他現發,竝與次知中官,難免其罪之意,竝以申飭,而亦不必因此減削,只禁其科外誅求事,分付爲旀。東蠶室田之每名加給十五日耕事段,果如書庫等所告是隱喩,此亦民隱,發遣本曹解事郞官,摘奸後稟處爲旀,至於以經費代土出給,蓋在新劃田土事,結數旣多成冊入啓,其矣擧行,但當盡心於奉公,有補於圃民,而推此所供用,不分明捧稅條用處,使之一一指告以聞爲有矣,當初給代也。認爲用於公處,不料奸狀之如此,此一款除尋常,反覆究問,此田土稅之歸於烏有,不但渠輩之罪,必是次知中使所爲,早知若此,則豈有許施於手本之理乎?各別嚴査以聞爲旀,圃民等段,事實之如此如彼,姑舍是,民習不可不嚴懲,依前判下擧行,而待出場發配爲旀,瑣屑圃政,豈必如是費辭判下,而內府之事,至登外庭,其事則多不美,其跡則亦有犯,此亦貽笑之一端,特從宮府一體之意,仍付本曹査實以此知悉爲良如敎。
右議政蔡濟恭箚曰,伏以臣欲寫感恩之忱,則涕淚先之,欲言處世之危,則精爽脫矣。以恩故之死不去,以危故無往非坎,臣之心,一則苦矣,一則懍矣。非不知孤立之的,無幸於必發之鏑,而近以不相干之事,媒禍於臣身,又何故也?尹蓍東之疏出,而其語全事抑勒,金載順·金光岳輩繼之,而或無倫脊,或肆劫辱,其言雖殊,歸逐臣身也。臣之所欽仰者,殿下之述先志也。所不較者,群咻之不成理也。惟以自靖之義,悚懍之情,擔舁垂盡之喘,逬出國都之門,曲庇之恩,愈往愈摯,太醫以隨之,承宣以偕之,席藁之中,榮耀已極,而至於殘縷之不至遂絶,實惟內頒之香劑是賴,此生何事,非殿下再生之乎,而況兩遭別諭,求之簡策,以臣子而得此等恩言者,千古未有,臣之淚血矣,臣之骨肉矣。屢飭不敢屢違,臣身不敢臣有,重入脩門,還尋舊巢,瞻依雖幸,廉愧全喪,俯仰慙歎,此何人斯?噫,臣年迫告老,病又纏身,有何可忌有何可怒,而㫬目於不見之處,指頤於無憚之地,使無事朝廷,生出許多風波,臣實不知爲得計也。日月之明,照燭無餘,打破心術,模寫情狀,巨細曲折,無不畢露於賜批之中,如臣孤弱,仰恃無憂,而若其形殼之支離在世,不得不爲臣之苦矣。殿下必欲以活臣之心,始而終之,則無出於亟遞臣相職而已。惟冀聖明之哀憐,而體諒焉。臣之昨日赴召入闕,人未必不以爲大傷廉隅,而臣之赤心,亶出於鷹鸇逐雀之義,此豈可已者哉?尹蓍東疏出之後,其中四字句語,臣以舊臣之故,略知其爲不敢言者,擬待此後登筵,首先請討,而情勢病狀,斷無束帶之望,故忍置胸中姑不發口,昨筵聖敎,哽咽及此,而至有幾多日不出殿戶之敎,臣俯伏承聞,涕淚暗滋,於是乎臣之稽緩之罪,實無所逃。蓍東之凶腸悖肚,三司執法之地,必有所勘律者,臣不欲覼縷,而若臣之罪,臣自言之,臣自請之,於禮當然,玆敢尾陳如此,惟聖明,亟降明命,以爲人臣負國者之戒焉。取進止。答曰,省箚具悉卿懇。敦諭與書啓之批,已悉矣。昨筵亦有申諭,今何可架疊?本事處分,非爲其人,亦非爲卿。近見政院考奏之記注,先朝處分與傳敎,待之以林下之士,加之以旌招之禮,丁巳被逮也。特使勿搜勿械,出獄之日,錫以乘馬,又命庖人繼肉,廩人繼粟,原疏句語,逐段昭釋,旋以乙巳處分,曲加慰譬,及至乙亥以後先正文正之從享,而下蕩滌罪名之敎,其後又以雖非復官,無異復官,俾息鬧端,今番事,非仰述而何?此所謂非爲其人,非爲卿者也。卿之於此遭罹,豈足深嫌乎?況以毋敢妄度毋或過慮,共貞同寅,誕成眞正大平蕩之功,面勅大臣諸臣,從此衆疑群蒙,自可渙釋,在卿身計,賴亦便好,附陳云云,尤豈關於卿?卿須安心勿辭,卽起視事。仍傳曰,此批答,遣史官,傳諭。
戊申十二月初四日辰時,上御重熙堂。右副承旨入侍時,右副承旨李祖源,假注書趙台榮,記事官李相璜·金祖淳,以次進伏訖。上曰,軍士房承旨入侍。出榻敎。賤臣承命出傳,右承旨李亨元進伏。命書傳敎曰,武烈祠致祭承旨,今日辭朝,儀節,預爲分付,可無窘束,提督祠致祭,服用器服,饗用牲牢,本祠致祭,亦依此措備事,分付。祭文中有漢有宣武祠浿有武烈祠,伐鼓淵淵,一體享之之句,致祭時用大吹打,宣武祠致祭,亦用此例事,分付。又命書傳敎曰,平壤崇靈殿·崇仁殿,遣承旨,亦爲致祭,以三獻擧行,承旨爲初獻,道伯爲亞獻,道內守令中出自宰列人爲終獻,禮畢後祭文揭板,仍詣箕子墓奉審形止,先爲狀聞後復命。又命書傳敎曰,政官牌招開政。命退,承史以次退出。
戊申十二月初四日巳時,上御重熙堂。左承旨·右副承旨入侍時,左承旨李亨元,右副承旨李祖源,記事官金孝建·李相璜·金祖淳,以次進伏訖。上命書傳敎曰,老昏所致,雖免大何?老昏之眼,莫辨君父乎?有國有君,則綱紀分義,亦自在焉。雖今日處分,明日收敍,昨筵奏語老昏之罪,決不可仍置。筵退後兩次待命,亦近放恣,由前由後,不可以大官曲恕,領議政金致仁,施以罷職之典,俾知有君君臣臣之分。命退,承史以次出。
戊申十二月初四日初更,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,檢校直提學徐有防,以次進伏訖。上曰,政官牌招啓辭勿施,仍以前牌催促,卽爲入來開政事,分付。賤臣承命出傳。命退,諸臣以次退出。
戊申十二月初四日二更,上御重熙堂。右承旨與有司堂上入侍時,右承旨趙衍德,假注書趙台榮,記注官金鳳顯,記事官尹行任,有司堂上徐有隣,以次進伏訖。上命書傳敎曰,奉命承旨許遞,前望單子入之,待下批,牌招察任。又命書榻敎曰,新除授同成均牌招。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,大司憲·持平一員未差,執義申禹相疏批未下,掌令任希遠·趙貞相,持平趙恒鎭呈辭,監察茶時之意,敢啓。傳曰,知道。
傳于趙衍德曰,左承旨入侍。
傳于李亨元曰,禮房承旨入侍。
承旨前望單子入之,李義綱落點。
傳于趙衍德曰,右副承旨入侍。
兵曹口傳政事,副司直金鍾秀,守禦使單金鍾秀。
趙衍德啓曰,玉堂上下番俱空,已至多日,事甚未安,今日政新除授玉堂,待下批牌招,以爲推移入直之地,何如?傳曰,允。
傳于趙衍德曰,未下直守令,當日辭朝,兩司牌招,仍卽署經,被論及在外臺諫許遞,今日政,以在京無故人差出,一體牌招署經。
吏曹參議前望單子入之,曺允大落點。
有政。吏批,判書宋載經進,參判朴祐源未肅拜,參議曺允大牌不進,右承旨趙衍德進。以洪秉纘爲大司憲,李洪載爲大司諫,李濟萬爲執義,尹行履爲司諫,沈興永·朴鎤爲掌令,徐邁修·朴載淳爲持平,姜垣爲獻納,鄭昌順爲刑曹判書,朴天衡爲參議,沈煥之爲兵曹參知,崔夢嵓爲分兵曹參議,韓用龜爲應敎,閔昌爀爲校理,徐配修·李殷模爲副校理,申大尹爲修撰,李顯默·李益運爲副修撰,南愼五爲康津縣監,承文著作單南景義,兼春秋單權儐,茂山府使柳心源,仍任事承傳,奎章閣提學單金鍾秀,司僕提調金鍾秀,觀象監提調金鍾秀,以上仍任事承傳。再政。以金履鏞爲副應敎,徐美修爲校理,李顯靖爲修撰,李爲左參贊,金尙集爲知敦寧,洪文泳爲大司成,金宅洙爲司成,李秉模爲社稷提調,張錫周爲禁府都事,徐美修爲南學敎授,成德雨爲西學敎授。
兵批,判書李文源進,參判具㢞病,參議柳誼入直,參知未差,左承旨李亨元進。啓曰,前判書具允鈺,敍用送西矣。資級係是輔國,當爲知中樞置處,而時無見窠,依例作闕下批之意,敢啓。傳曰,知道。以吳正根·尹光彦爲僉知,朴泰亮·金光兌爲景福將,任瑎爲曹司五衛將,李益懋爲五衛將,金敬身爲忠翊將,成德雨爲文兼,金鼎九爲金城別將,同知單王漢禎,僉知單李晳,副護軍白東俊·閔致協·閔百恒·許溟·李尙謙·趙文彦·金宗淵·李東憲·金廷遇·李邦鵬·李顯福·李膺運·成德雨·李敬五·沈埉,副司直李時秀·趙英鎭·李祖承·李一曾·南鶴聞·洪文泳·宋鍈·李洪載·林濟遠·申致權·金夢華·李東稷·林道浩·李益運,副司果鄭致淳·徐美修·李尙度·宋翼孝·金啓洛·李太亨·沈寬鎭·尹說,知事作闕單鄭昌聖,知事單具允鈺。
傳于李亨元曰,大臣·備局堂上引見。
李亨元啓曰,時·原任大臣,率卿宰三司,來詣閤外請對矣。傳曰,無君無臣,已三日,爲此免冠之意則,今日豈可爲之?所謂敬封之說,不欲聞之,雖有處分之事,豈待卿等之言乎?退去。
李亨元啓曰,三司諸臣,有時急稟達事,來詣閤外請對矣。傳曰,以休紙還給。
李亨元啓曰,負罪諸大臣,率諸宰,來詣閤外請對矣。傳曰,退去。
李亨元啓曰,三司諸臣,有時急稟達事,更爲請對矣。傳曰,大臣卿宰,免冠之中,請來爾等乎?雖有處分之事,豈借爾等之口乎?退去。
李亨元啓曰,三司諸臣,來詣閤外,更爲請對矣。傳曰,退去。
李亨元啓曰,負罪諸大臣等,率卿宰時·原任閣臣·三司,冒萬死,更爲求對矣。傳曰,入侍。
傳于李亨元曰,禁府擧行,極爲稽滯,當該行公堂上竝遞差,前望單子入之,待下批,牌招察任。
禁府堂上前望子單子入之,判義禁金鍾秀,知義禁李文源,同義禁金載纘·李時秀落點。
傳于李亨元曰,坐直承旨入侍。
李享元啓曰,卽者議政府錄事來言,左議政李性源,右議政蔡濟恭,罪犯至重,尙逭邦憲,震懍之極,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,勿待命事,遣史官傳諭,仍傳命召。
李亨元啓曰,卽者義禁府都事來言,行判中樞府事金熤,左議政李性源,右議政蔡濟恭,今方待命於金虎門外,係是大臣去就,敢啓。傳曰,知道。
李亨元啓曰,卽者中樞府錄事來言,行判中樞府事金熤以爲罪負至重,尙逭邦憲,震懍之極,求死不得,走伏金吾門外,恭俟鈇鉞之誅云矣。敢啓。傳曰,勿侍命事,遣史官,傳諭。
李亨元,以義禁府言啓曰,削職罪人尹蓍東,施以竄配之典事,承傳啓下矣。尹蓍東平安道三和府竄配,而以承傳內辭意,具罪目,依例發遣府都事,押送配所,何如?傳曰,允。
趙衍德,以義禁府言啓曰,罪人兪彦鎬,絶島圍籬安置事,命下矣。罪人兪彦鎬,全羅道濟州牧大靜縣,圍籬安置,而以承傳內辭意,具罪目,卽爲發遣府都事,押送配所,與地方官,眼同圍籬安置,何如?傳曰,允。
執義申禹相疏曰,以下缺
戊申十二月初五日巳時,上御誠正閣。大臣·備局堂上引見入侍時,判府事金熤,左議政李性源,右議政蔡濟恭,行司直金華鎭·金鍾秀·鄭昌聖,戶曹判書徐有隣,右參贊鄭好仁,行副司直李在簡,原任直提學鄭民始,延豊君李,刑曹判書鄭昌順,行副司直李柱國,工曹判書吳載純,兵曹判書李文源,行副司直金尙集,漢城判尹徐有防,兼都承旨沈豐之,行副司直李秉模·沈頤之,吏書參判朴祐源,行副司直李在學·金憙·金持默,開城留守李致中,江華留守尹承烈,行副護軍趙心泰,檢校直閣金載瓚,左承旨李亨元,記事官金孝建,假注書李貞運,記事官尹行任·李相璜,以次進伏訖。熤等曰,寒事漸劇,此時聖體,若何?上曰,一樣矣。熤曰,王大妃殿氣候,若何?上曰,一樣矣。熤曰,惠慶宮氣候,若何?上曰,一樣矣。上曰,予有問於卿等者,今日朝廷有君乎,有臣乎?第言之也。熤等惶懍不敢對。上曰,今日之召見卿等者,欲問兪彦鎬賜死當否矣。其各陳奏也。熤等惶懍不知爲辭。上曰,彦鎬身爲大官,旣知本事關係之莫重,而屢召抗命,終不轉動,至有掖隷擔來之敎,始乃登筵而及承不忍聞之敎,亦沒驚痛之意,伊日責敎之後,當思自處之義,而屢日偃息,恬然若常安有如許變怪,卿等目見其無君之罪,而迄今三日,尙無一言聲討,卿等知有國綱乎,知有臣分乎?三日朝鮮,是無君也無臣也。上曰,宣傳官李晦植,假都事差下使之來待。孝建承命出,與假都事李晦植偕入。上曰,罪人兪彦鎬,卽爲拿來拘留,名以大官,故雖不囚間,而書札往來一切嚴禁,若有疎漏之弊,則當用一律矣。熤等惶懍震越,皆脫帽下庭,席藁待命,少頃,判府事徐命善等,率閣臣二品以上三司諸臣請對,仍命入侍,命善等進前問候訖。上曰,兪彦鎬之罪犯,固當亟置于大辟,以正君綱民彝,而第念我朝仁厚立國,未嘗輕戮大臣,此固今日所當仰體者,而且彦鎬與躬犯惡逆有間,今於一律次律之間,欲與卿等商量決定,其各陳意見。命善曰,兪彦鎬旣聞本事關係之重,而初不驚動竭蹶,至有掖隷擔來之命,而亦不顚倒趨入,及其登筵,親承聖敎,而顧瞻含默,無一毫憤痛之意,其心所在,極律何惜,而伏承仁厚不殺之敎,此實天地好生之德,臣等竊不勝欽仰感泣之至,雖不敢以法力爭,而絶島荐棘之典,則斷不可已也。判府事李福源曰,再昨日下敎關係,何等重大,而兪彦鎬始旣抗命於屢召之下,終不開口於登筵之後者,論其罪,誠萬死無惜,而伏承宋朝故事之聖敎,藹然天地之心,卽法外之盛意也。臣何敢效法吏之徒守三尺乎?施以次律,惟在聖斷矣。熤曰,論人之罪,以心以跡,而兪彦鎬之罪,旣聞本事至重,而無驚痛之意,及承紫衣擔來之敎,亦不爲之顚倒趨入,則心與跡,皆罪也。有此罪犯,極律何惜,而俄者下敎,實天地生物之大德,名以大官則用律,亦有次第,先施島棘之典,恐不可已矣。性源曰,罪人兪彦鎬之闕外力抗命,筵中不開口之狀,臣所目覩國綱臣分,掃地無餘,論其負犯,一律何惜,而不殺大臣之聖敎,實出好生之至仁,臣竊不勝欽仰之忱,有未敢以法堅爭矣。濟恭曰,兪彦鎬事,國綱臣分,壞了無餘,雖施一律,有何所惜,而聖敎之提及宋朝故事,堯·舜之心也,堯·舜之言也。減其一律,施以島棘,未必不有光於聖朝好生之德矣。上曰,卿宰亦各以次陳達,可也。華鎭曰,罪犯之罔赦,俄已仰陳,而今此減等之下敎,雖出好生之聖德,此等罪人,若以次律擬議,則其可曰國有法乎?亟施一律,斷不可已矣。鍾秀曰,爲今日臣子者,聞事關某年之語,則其爲驚心痛骨,當若何,而兪彦鎬之聞此語而不肯入來,可謂臣分蔑矣。此事異於他事,不可以大臣之故而典貸王法矣。昌聖曰,君臣之莫逃於霄壤,一有干犯,罪當萬戮,況兪彦鎬之旣聞某年之事之後,終始抗命不入,晩始入來,而筵敎承聆之後,亦無驚痛底意,臣分國綱,可謂掃地,臣等憤惋之懷,實不敢仰贊好生之德矣。有隣曰,兪彦鎬事,大關倫理,大關臣節,論其負犯,萬死猶輕,聖敎雖及於宋朝仁厚,而在臣等憤惋駭痛之心,只知有常法,不知其他矣。好仁曰,臣於伊日閤外,目見光景,不勝駭憤矣。不特郞廳之屢次委進,至命別監,俾擔方席而來則爲人臣子者,聞此敎之後,固當驚心崩迫,顚倒趨承之不暇,而聞其往復之言,則只曰聞別監之敎,不勝惶悚云云,亦不入來,苟有一分之義,焉敢乃爾?若曰國無法則已,旣有法則賜死之典,不施於兪彦鎬,更於何施乎?在簡曰,兪彦鎬伊日擧措,萬萬無嚴,旣知其事關某年,而猶尙如此,則竊厥心腸,罪難容誅,不可以大官之故而有所饒貸於王法矣。民始曰,臣以不參朝班之故,金致仁事,昨始略聞,兪彦鎬事俄者入來,亦聞梗槪,金致仁之罪,聖上雖以寬仁之德,付之老昏,而老昏之人,豈不知君父之尊嚴乎?以兩年條仰對之說,已極驚憤,兪彦鎬前後受恩,何如則向國之心?宜與他自別,而至伏承某年下敎,而亦不驚動,他人,尙不敢如此,況彦鎬乎?他事姑無論,只此一款,死無足惜矣。諸臣之曾無一言,今聞下敎之後,始有所云云,亦不免不誠之罪,今日朝廷君臣上下之分,可謂虧損無餘地矣,何必更爲下詢乎?自上處分,似好矣。曰,金致仁·兪彦鎬之罪,初未能力討,臣等之罪,實合萬殞矣。金致仁之伊日擧措,決不可以老昏而恕之,老昏之人,亦能諦聽下敎,而有所陳達者乎?旣聞下敎,奏對雍容,少無痛迫驚動之意,末乃以兩年之說,肆然仰對,於此可見其無臣分,豈可以大臣之故,歸之老昏之科,而不置重辟乎?至於兪彦鎬則究其心腸,誠萬萬叵測,初聞二字之後,又承幾次促敎,而抵死抗命,頑不知動,豈有如此臣節乎?論以常憲,合施一律,此等處,豈可低對乎?昌順曰,兪彦鎬伊日光景,臣於閤外,亦所目擊,旣聞事關某年之語,終無驚痛趨召之擧,及承無他事端,勿過生怯之下敎而後,始乃登筵者,專爲身謀,大關臣分,而又登筵席,了無一語則其爲負犯,死有餘罪,今諸臣之同聲請討,論以國體,在所當然矣。柱國曰,兪彦鎬旣犯一律,減律,自下不敢仰對矣。行副司直李聖圭曰,旣犯罔赦之罪,則豈可以大官,有所容貸乎?亟施一律,斷不可已矣。載純曰,兪彦鎬事,臣於今日登筵之後,始得聞知,而其罪狀,萬萬驚痛,聖敎雖出於寬貸,決不可以大官,有所減等矣。文源曰,爲今日臣子者,事關某年則孰不腐心痛骨,而金致仁之奏對,語逼丙□,自陷於罔赦之科,論其負犯,已無可言,至若兪彦鎬之屢被恩召,終欲抗命,究其心跡,死有餘罪,有國則必有常憲,亟施一律,斷不可己矣。尙集曰,以跡言則力抗召命,大乖臣分,以心言則所奏少無驚痛,心與跡,俱無可以原恕之端,名以大官,寧有如許道理?減等之議臣不敢仰奏矣。有防曰,兪彦鎬罪犯,若論當律,合施萬戮,決不可以曾忝大官,有所容議於減等,常憲之外,無他更達矣。豐之曰,臣於俄者已有所達,而金致仁之負犯決不可屬之老昏妄發而有所容貸,兪彦鎬則旣聞本事關係至重,若不驚痛,力抗召命,及至登筵惟事含默,已無臣分,自干王章,何以曾忝大官,遽議屈法乎?秉模曰,兪彦鎬負犯之萬戮猶輕,孰不目覩,而未效挺身請討之義,此爲廷臣罔赦之死罪矣。臣則知有典刑而巳,何敢以法外造化,有所仰達乎?頤之曰,聞某年二字而了無驚心痛骨之事者,已無倫理,半日力抗,終不赴召,又無臣節,而況其登筵擧措,萬萬憤痛,渠之負犯至此則決不可以大官,一分容貸矣。兵曹參判具㢞曰,兪彦鎬事,臣於今日登筵之後,始得伏聞,實不勝驚心痛骨之至,旣聞某年二字而終始抗命,少不撓動,卽此逆節,彰露無餘,豈可以大官,有所持難乎?一律之施斷,不可已矣。致中曰,金致仁之伊日奏語,無他錯誤,而其以年條仰對者,非老昏所致,至於兪彦鎬,聖敎之下,少無驚痛之意,終無一言之對,廷臣莫不憤惋其施一律,在公議,不可容貸矣。祐源曰,兪彦鎬罪犯,臣則俄始聞知,實不勝萬萬驚憤,一律不用於此等罪而用於何罪乎?在學曰,金致仁兩年之說,全無臣分,不可付之老昏之意,俄已仰奏,而至於兪彦鎬之旣知事關某年,頑不變動者,究其心腸,則與身犯惡逆無異,恐不可低仰於極律矣。承烈曰,臣於再昨,適在沁府任所,未參入侍,伊時事端,未有目擊,今伏聞自上下敎與諸臣奏對,兪彦鎬罪狀,萬萬駭憤,一律之外,無他可達之辭矣。憙曰,愈彦鎬之罪犯,旣如是至重,則斷以一律,在法當然豈可用次律乎?持默曰,兪彦鎬之罪,可勝誅哉?論其負犯,死有餘罪,決不可容貸於覆載之間,依律處斷宜矣。禮曹參判趙尙鎭曰,兪彦鎬之干犯,臣則今日登筵,始得聞知,誠不勝駭痛憤惋之至,三尺至嚴,豈可容貸於此等之罪乎?諸臣之請,亟賜允從,似好矣。有大曰,兪彦鎬罪犯,臣等於其日,莫不駭憤,亟從諸臣之請,恐不可己矣。載瓚曰,兪彦鎬之負犯,覆載難容,人臣犯此罪而不用一律,則豈可曰國有法乎?戶曹參判李秉鼎曰,兪彦鎬罪狀,臣於登筵之後,始爲得聞而不勝憤惋之至,爲今日臣子,旣聞某年二字,而少無驚痛崩迫之意,卽此一款誅戮猶輕,何可以大官而曲貸乎?行副司直李時秀曰,一律不施於此等罪人而施於何處乎?減等之論,臣不敢仰奏矣。漢城右尹徐鼎修曰,兪彦鎬負犯之合置一律,大臣諸臣,皆已盡達,恐不可以大官而一分容貸矣。心泰曰,兪彦鎬罪犯,旣無臣節,又無臣分,王章至嚴,豈可以大官而有所低仰乎?臣謂亟從諸臣之請,恐不可巳矣。工曹參判李得臣曰,爲今日臣子者,旣聞某年二字,小無驚動之意,若其抗命之罪,猶屬細故,論其負犯實合一律矣。行副司直金思穆曰,兪彦鎬之屢違召命己合抗慢之誅,及承筵敎,小無驚痛底意,論其罪惡,誅殛猶輕,律名低昻,恐不可論矣。上曰,雖欲處分,豈借卿等之口乎?所欲問者,賜其死與貸其死,當別下傳敎矣。出擧條命書傳敎曰,今日朝廷,無人臣之節,已有日,坐視群下相率爲夷狄禽獸,而任渠無言,其可曰有君有國乎?衣君食君,北面事予者,聞事有關於某年,而階梯機關,爲逆賊尙魯·啓禧,作逆凶謀中一事,則病不至已殊,尙有一縷之不滅,爲此事有召命,托疾頑拒者,國有三尺,能免誅殛乎?特以本事之不忍言不敢道,姑不形諸言語文字,先使僚相承宣微通,次遣備郞者,不知爲幾次,次遣史官者,亦爲屢次,半日催促,抵死抗命,至命紫衣擔來閤外,然猶不應,及其最晩登筵,假作蹣跚辛楚之狀,魯·禧事詢問,全沒驚痛憤惋之意,初無一言開口奏對,究厥心腸,覆載難容,然而慣知其人品,名之曰大臣,略先飭責,俾自爲所,意謂求死不得,退有別般擧措,昨日今日,偃息若常,古今天下,乃有如許變怪乎?彼雖不足惜,處分之不欲遽加,蓋有商量,到今思已熟矣。有國之倫綱,不可不顧,年與病,又不至於老昏,而本事則所關之莫重莫大,尤何如?抗命之罪,猶屬薄物細故,豈可以大官,不置之王章乎?今日詢問之擧,政在於賜死當否,廷議多主常憲,而予則曰其罪無可赦,我朝立國,仁厚,是尙,不殺大臣,卽相傳之懿規,此予所以重致意處,判府事兪彦鎬,爲先絶島圍籬安置,俾中外知有君有臣有倫綱,大司諫李洪載,執義李濟萬,司諫尹行履,應敎韓用龜,掌令沈興永·朴鎤,持平朴載淳·徐邁修,獻納姜垣,校理閔昌赫,副校理徐配修,正言鄭來百·尹悌東,修撰申大尹,副修撰李顯默·李益運曰,兪彦鎬之罪,可勝誅哉?爲今日臣子者,苟有一分人心,則旣聞某年二字之後,固當崩心痛骨,顚倒趨召之不暇,而乃敢偃然在家,始旣稱病,及至闕外,猶復力抗,至有送掖隷之擧,而終不入來,旣登筵席,了無驚痛悚惕之意,趑趄不言,情態可惡,論其負犯,死有餘罪,雖以聖上好生之德,曲貸一律,姑先島棘,而究厥罪狀,決不可一刻容息於覆載之間,臣等謂絶島安置罪人兪彦鎬,依律處斷,宜矣。上曰,其人不足惜,其罪不可赦,律止島棘,出於仰遵懿規,不必如是爭執矣。出擧條洪載·濟萬·行履·用龜·興永·鎤·載淳·邁修·垣·昌爀·配修·來百·悌東·大尹·顯默·益運曰,金致仁之辜恩負國之罪,已著於朝象之潰裂,世道之乖亂,而日前筵席,不念我聖上震慽之懷,所奏無嚴,言笑相雜,末乃以庚丙兩年之說,肆然仰對,論其罪狀,萬萬駭痛,聖敎雖付之於老昏,厥罪實不可以容貸,臣等謂前領議政金致仁,爲先削奪官爵,門外黜送,宜矣。上曰,旣付之老昏,又付之老昏,而有國則有法綱,不可以元輔而屈之,向後寬恕,姑毋論,豈可竝與目下所請而靳持?依爲之。出擧條洪載曰,吏曹判書宋載經,向日下詢諸宰之日,謂以病重,終不入來,雖未知其病勢之如何,而論以臣分,十分無嚴,臣謂宋載經,姑先施以譴削之典,宜矣。上曰,俄者登筵,見其澟澟危迫之狀,再昨稱病,果不是異事,然臺言旣出,依爲之。出擧條性源曰,所懷及啓辭,體各不同,而大司憲洪秉纘,所懷措辭,有違格例,推考,何如?上曰,體例太疏,遞差,可也。命書榻敎曰,王大妃殿進御加減正傳二陳湯停止,一錢重人蔘粟米飮,依前方自明日一貼式煎入。命退,諸臣以次退出。
戊申十二月初五日午時,上御重熙堂。左承旨入侍時,左承旨李亨元,假注書趙台榮,記注官金鳳顯,記事官李相璜,以次進伏訖。上命書傳敎曰,昨有下敎於承宣者,此人素沒商量,今番事,亦出於欲善爲,而不善爲,設有不善爲之事,予可不庇一潛龍故人乎?況再昨筵敎中事實,原無干涉,兼欲拔例,拯拔前提學金鍾秀敍用,仍任兼帶牌招,守禦使密符傳授。又命書傳敎曰,今日次對意爲來會,擬有詢問事,不爲來會,何也?次對,使之今日來會。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
傳于趙衍德曰,禮房承旨入侍。
李亨元啓曰,左議政李性源,右議政蔡濟恭,又使錄事來言,重辟尙逭,崩迫益切,雖承勿待命之敎,而不敢偃然退歸,仍爲胥命,顒俟鈇鉞之誅云,仍納命召,何以爲之?敢稟。傳曰,勿待命事,遣史官傳諭。仍傳命召。
李亨元啓曰,行判中樞府事金熤,又使錄事來言,重辟尙逭,崩迫益切,雖承勿待命之敎,而不敢偃然退歸,仍爲胥命,顒俟鈇鉞之誅云矣。敢啓。傳曰,勿待命事,遣史官傳諭。
李亨元啓口,卽者議政府錄事來言,左議政李性源,右議政蔡濟恭,批旨之下,轉益震懍,不敢以屢瀆爲懼,更爲胥命,惟願遄被金木之誅云,仍納命召,何以爲之?敢稟。傳曰,勿待命事,遣史官傳諭。仍傳命召。
李亨元啓曰,卽者中樞府錄事來言,判府事金熤,批旨之下,轉益震懍不敢以屢瀆爲懼,更爲胥命,惟願遄被金木之誅云矣。敢啓。傳曰,勿待命事,遣史官傳諭。
李亨元啓曰,左議政李性源,右議政蔡濟恭,又使錄事來言,威罰不降,恩批又下,衷情轉益崩迫,仍爲胥命云仍納命召,何以爲之?敢稟。傳曰,勿待命事,遣史官傳諭。仍傳命召。
李亨元啓曰,判府事金熤,又使錄事來言,威罰不降,恩批又下,衷情轉益崩迫,仍爲胥命云矣。敢啓。傳曰,勿待命事,遣史官傳諭。
李亨元,以壯勇營言啓曰,本營哨官訓鍊院遞付窠擬差之規,纔已稟定,而各軍門哨官,又有實職遷轉之法,久勤報兵曹,邊將遷轉之次,人如末仕,例報吏曹矣。本營哨官,旣無久勤邊將遷轉之規,吏批末仕一款,以訓鍊院窠備擬人,一邊移送吏曹,何如?傳曰,允。
判府事金熤,左議政李性源,右議政蔡濟恭疏曰,伏以臣等之有罪未勘,今已四日矣。泥首閤外而未蒙當被之律,歸身司敗而連降勿胥之命,窮阨崩迫,求死不得。噫,島棘罪人兪彦鎬之伊日負犯,凡有彝性者,孰不欲卽地聲討,而臣等熟視緘口,不發一聲,畢竟處分,至煩詢問,此臣等之罪也。至若削黜罪人金致仁之筵席奏對,節節無狀,玉音方咽而言笑相雜,本事莫重而庚丙敢引,此豈可歸之以老昏,恕之以老昏而止哉?臣等徒懷駭憤,終歸囁嚅,此又臣等之罪也。況於昨日聖敎之下,亦不能抗辭力爭,次第勘斷,只付之三司以前則虧分也,以後則溺職也。臣等負此罪而一日未蒙勘,則是添一日之罪也,二日未蒙勘,則是積二日之罪也。徊徨抑塞之極,不敢徒憑恩命,遽歸私次,相率齊龥仰請當律。伏乞聖明,亟降威罰,以爲爲人臣不忠者之戒焉。答曰,省疏具悉卿等之懇。曰有君曰有國,而卿等知臣分乎,知民彝乎?三日泯然,自比無故,忽自昨筵訽問,有此引罪,不誠之咎,爲卿等惜之,疏中所請,觀於三司答批,予意可以知之,廊廟不可一日無大臣,卿等勿辭,一依昨日以前,安心視事。仍傳曰,此批答,遣史官,傳諭。
大司諫李洪載,執義李濟萬,司諫尹行履,應敎韓用龜,掌令沈興永,掌令朴鎤,持平徐邁修,獻納姜垣,校理閔昌爀,副校理徐配修,正言鄭來百,正言尹悌東,修撰申大尹,副修撰李顯默,副修撰李益運等箚曰,伏以臣等,昨於筵席,以兪彦鎬·金致仁聲討事,齊陳所懷,而咫尺前席,未盡情蘊,退自循省,只增惶愧,玆敢相率申籲,惟聖明垂察焉。噫嘻,痛矣。惟彼兪彦鎬,本以狠愎之性,兼之回邪之行,荷聖朝拂拭之恩,而罔念報效之道,益肆憑恃之習,爲世之指目,厥惟久矣。迺者尹蓍東疏語關係何如,負犯何如,而爲今日北面於殿下者,莫不崩心痛骨,如不欲生,渠獨何心?旣聞二字之後,全無驚動之意,偃然在家,欲避於情病俱參之時,及其到闕,又抗於催促登對之命,至有送掖隷之擧,而猶不入來,究厥情狀,己極萬萬獰慝,而旣登筵席,了無一分悚蹙之志,逮承詢問,反有兩端首鼠之態,趑趄於衆對之際,顧瞻於同憤之地,古今天下,寧有如許臣分乎?論其罪犯,剮戮猶輕,祗以我聖上好生之德,曲貸當律,姑先島棘,輿情之痛惋,固無可言,刑政之壞損,當復如何?臣等誠意淺薄,昨陳按法之論未蒙允許之音,達宵繞壁,益不勝憤鬱之至。伏願聖上,亟加三思,廓揮乾斷,大靜縣圍籬安置罪人兪彦鎬,依律處斷,少洩臣民之憤焉。噫,金致仁之罪,可勝誅哉?金甌重卜,偏荷記簪履之渥,中書三載,全沒報涓埃之效,殿下之所欲者,朝象之鎭安,而致仁則潰裂之,殿下之所期者,世道之寧靜,而致仁則乖亂之,此其罪已萬殞難贖,而至於日前筵席之奏,而無嚴極矣。當聖上震慽之時,若有一分秉彝之心,則崩隕痛迫之不暇,而乃反言笑相雜,漫漶爲事,至以庚丙兩年之說,肆然奏對其情叵測,其態可惡,及承聞嚴敎之後,乃敢草草胥命,有若尋常罪過者,其眼無君父,放恣無彈,何至此極?負犯至重,駭憤轉激,其不可諉之老昏,而容貸也決矣,何可以削黜薄勘而止哉?臣等謂削黜罪人金致仁,姑先施以中道付處之律,宜矣。取進止。答曰,省箚具悉。兪彦鎬按律事,昨日詢問後處分,意在於仰遵懿規,不欲殺大臣,不允,金致仁付處之請,老昏之中,適添重病,未免有此妄發,爾等如是煩瀆,反涉實其事之嫌,昨啓依施,雖出於尊國體整君綱,旣屬之老昏,則更何必加律乎?
特平朴載淳疏曰,伏以臣有自來難冒之情勢,前後臺除,一未承當矣。昨於柏府新命之下,急於聲討,他不暇顧,章皇出肅,因從三司仰請,明命而其仍因蹲冒,終有所不自安,玆陳短章,粗暴衷懇。伏乞亟賜鐫斥焉。仍念兪彦鎬·金致仁之各以當律處分,略陳於所懷之中而尙未蒙允,臣不勝抑鬱憤涕。伏乞亟從三司之請,夬正王法,以洩輿憤焉。臣於宋載經事,又有所駭惋者,旣聞國有大事,君有召命,則其在道理分義,渠宜不顧性命,不俟駕屢,顚之倒之,晷刻莫滯,而乃敢托以疾劇,偃然在家,略無動念,究厥所爲,抑何心腸?今日爲殿下臣子,而苟有一分臣節,寧有是耶?其所負犯,如彼至重,豈可以老病而容貸,不施常憲乎?譴削之典,不足以懲其罪,臣謂宋載經,施以島配之律,斷不可已也。臣無任激切祈懇之至。省疏具悉。宋載經事,初則予猶訝之,昨見其危遑之狀,已知實故,不允,爾其勿辭察職。
戊申十二月初六日申時,上御重熙堂。禮房承旨入侍時,右承旨趙衍德,記事官金孝建·尹行任·金祖淳,以次進伏訖。上曰,留院公事入之。命書三司聯箚批旨,時原任大臣箚。批訖。上曰,昨日筵說,斯速修正以入。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
李亨元啓曰,來十一日,朝參日次矣,敢稟。傳曰,停。
趙衍德啓曰,來十一日,輪對日次矣,敢稟。傳曰,爲之。
李亨元啓曰,左議政李性源,右議政蔡濟恭,又使錄事來言,短疏聯籲,已犯冒昧,深夜更瀆,尙逭誅殛,不忠不誠,罪上罪添,拚死更爲胥命,惟願卽被重律云,來納命召,何以爲之?敢稟。傳曰,勿待命事,遣史官傳諭。仍傳命召。
李亨元啓曰,判府事金熤,又使錄事來言,短疏聯籲,已犯冒昧,深夜更瀆,尙逭誅殛,不忠不誠,罪上罪添,拚死更爲胥命,惟願卽被重律云,係是大臣去就,敢啓。傳曰,勿待命事,遣史官傳諭。
以知中樞具允鈺肅拜單子,傳于趙衍德曰,此重臣,今旣收敍出肅,罪名雖有輕重,事端旣無彼此,不可一敍一否,以畿伯守令船艙事定配,竝分揀放送事,分付。
李亨元啓曰,事變假注書申星模,身病猝重勢難察任,今姑改差,何如?傳曰,允。
事變假注書申星模改差,代以金初燮爲事變假注書。
傳于趙衍德曰,左承旨入侍。
李義綱啓曰,禁衛營從事官來言,今日,本營巡邏日次,而都提調李性源,方在待命中,不得發巡云,何以爲之?敢稟。傳曰,待命啓辭,無入啓之事,而豈可以待命啓辭乎?該房承旨,爲先從重推考,大臣之連三次待命,已是不常有之擧,則至今在待命所,豈不有傷事面乎?前而囁嚅,後而困聒,大臣之待予誠可慨,以此意,從事官發牌,傳諭金判府事·右相,一體知悉之意,卿其傳之事,亦爲傳諭。
傳于李義綱曰,今番事,是豈逐日迭陳,殆作尋常討罪之謄傳古紙者耶?日昨筵席,詢問也處分也。以重民彝物則之意,不忍言而言,不敢說而說者,尊君綱國體,予猶不得更提況群下乎?本事關係之莫重莫大,果何如?則自上豈或不能細究深思而使之中止乎?以此以彼,惟輕惟重,自有斟量者存,令三司知此箇事理,更勿煩瀆事,分付。
李亨元啓曰,左議政李性源,右議政蔡濟恭,又使錄事來言,未蒙當勘之律,徒犯瀆擾之誅,震迫惶阨,轉益罔措,更爲冒死胥命云,仍納命召,何以爲之?敢稟。傳曰,俄因禁衛營發巡事啓辭,已傳諭,此啓辭,何不往復後捧入乎?當該承旨推考,安心勿爲待命事,更令史官,傳諭,仍傳命召。
李亨元啓曰,行判中樞府事金熤,又使錄事來言,未蒙當勘之律,徒犯瀆擾之誅,震迫惶阨,轉益罔措,更爲冒死胥命云,係是大臣去就,敢啓。傳曰,安心勿待命事,遣史官傳諭。
傳于李義綱曰,留院公事入之。
傳于李義綱曰,坐直承旨入侍。
大司諫李洪載,執義李濟萬,司諫尹行履,應敎韓用龜,掌令沈興永·朴鎤,持平徐邁修·朴載淳,校理閔昌爀,副校理徐配修,正言尹悌東,修撰申大尹,副修撰李顯默·李益運等箚曰,伏以臣等,昨以兪彦鎬·金致仁等事,聯陳加律之請矣,及承批旨,不惟不賜允兪,必誅之罪,欲以大臣而典貸,罔赦之辜,歸之老昏而參恕臣等相顧愕眙,實不勝抑菀憂歎之至,噫嘻,痛矣。兪彦鎬之今番罪惡,已悉於前箚,而日前賓對,旣下洞諭之敎,則苟有臣分者,孰敢不竭蹶趨詣,而況事關某年,人鬼立判等語,相臣·承宣,迭相通及,渠雖有病,一縷未絶之前則固宜擔舁入來,而一味力抗,半日牢臥,已是萬萬凶悖,而及夫登筵,詢問之下,了無驚痛憤惋之意,一言半辭,未有仰對,退而經宵,晏若無故之人,古今天下,寧有是耶?苟令平日,眼知有君父,心知有國法,則犯分凌上,至於此極耶?論其罪犯,萬戮猶輕,只緣處分,失之太寬,于今三日,尙此假息於覆載之間,邦有常刑,寧容如是?不殺大臣,固知我朝家懿規,而何曾有罪惡如是,負犯如是,不施三尺之律者乎?伏願聖上,廓揮乾斷,大靜縣圍籬安置罪人兪彦鎬,亟令攸司,按律處斷焉。噫,金致仁之所犯,又何等絶悖窮凶也?爲今日臣子而北面於殿下者,若聞日前下詢之敎,則固當崩心痛骨,如不欲生,而乃反聽之恬然,視若尋常奏對之際,笑言相雜,至於庚丙兩年之對,肆發無倫之口氣,兩次胥命,草草塞責,無嚴放肆,猶屬例語此不嚴討,則君綱隳矣,民彝斁矣。論以邦憲,焉逭嚴誅,而循例加律之請,亦靳允許,一日二日,尙此偃息於江郊,其可曰國有法乎?老昏二字,若在尋常罪過,則猶可爲曲恕之端,而今其釁負之關係顧,何如,而直歸於老昏而不施當施之律乎?公議轉激,輿憤益切,玆敢相率更籲,不得請則不止,亦願殿下,亟從削黜罪人金致仁爲先付處之請焉。取進止。答曰,省箚具悉。首陳事亟停勿煩,次陳事爾等之如是,大有不可,昨以反實其事,反損國體,有縷縷於爾等者,重卜於幾年休退中,爲其耆舊也。伊日病伏,卽亦目擊,以老昏二字寬恕者,不獨出於慰藉而巳,況老故用之,以老罪之,何異推而納諸?此意自卽席,已有言於大臣者矣。
戊申十二月初七日未時,上御重熙堂。左承旨入侍時,左承旨李亨元,假注書趙台榮,記事官李相璜·金祖淳,以次進伏訖。上曰,今日坐直,誰也?亨元曰,右承旨與同副承旨伴直矣。命書三司聯名箚·批訖。命退,承史以次退出。
戊申十二月初七日初更,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命讀嶺伯狀啓,仍書判付訖。命退,承史以次退出。
上在昌德宮。停常參·經筵。
午時,日暈兩珥。
中宮殿,藥房口傳問安。答曰,知道。
傳于趙衍德曰,同副承旨入侍。
傳于李義綱曰,坐直承旨入侍。
吏曹參判·參議前望單子入之,參判洪秉纘,參議李勉兢落點。
刑曹啓目,沙工孟益周等原情云云,竝依前保放,以待結末,何如?判付啓,故敗與否,在於分載虛實,而參以事理,決知非分載是如乎?謂之容奸於未裝載之前,與宮奴符同作奸云爾則猶,可也。大洋中分載於已準裝之船,元不成說,以此以彼,不必許久滯因,往復度支,參量事實,卽爲決給爲旀,保放人等,先爲放送爲良如敎。
戊申十二月初八日巳時,上御誠正閣。同副承旨入侍時,同副承旨李義綱,假注書趙台榮,記事官李相璜·金祖淳,以次進伏訖。上命讀各道狀啓及禮曹草記,仍書判付訖。命退,承史以次退出。
戊申十二月初八日申時,上御重熙堂。坐直承旨入侍時,右承旨趙衍德,假注書趙台榮,記注官金鳳顯,記事官尹行任,以次進伏訖。上命書傳敎曰,政官待明朝牌招開政,參判實病,果難强云,許遞,參判·參議前望單子入之。命進,承史以次退出。
上在昌德宮。停常參·經筵。
未時,日有兩珥有背。
夜一更,月暈。
中宮殿,藥房口傳問安。答曰,知道。
趙衍德啓曰,明日乃是小寒,自明日日暖間,視事頉稟之意,敢啓。傳曰,知道。
趙衍德啓曰,今十一日,宣武祠遣承旨致祭事,命下矣。何承旨進去乎?敢稟。傳曰,左承旨進去。
以京畿監司啓本,豐德衍慶寺免稅田畓,以僧徒等依結敎收祝之意,申飭事,傳于李義綱曰,與內需司査實辭緣相左,其委折,更令該曹,詳査決給。
傳于李義綱曰,留院公事入之。
李義綱啓曰,吏曹判書洪秉纘,參議李勉兢牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。參議只推,一體牌招。
以吏曹參議李勉兢再牌不進罷職傳旨,傳于李義綱曰,只推,更爲牌招。
有政。吏批,判書未差,參判洪秉纘進,參議李勉兢進,右承旨趙衍德進。以吳載純爲吏曹判書。
吏批啓曰,新判書命招,同參政事,何如?傳曰,允。
以工曹判書望筒,傳于李義綱曰,前判書具允鈺仍任。以趙瑍爲大司憲,鄭存謙爲軍資監都提調,鄭存謙爲軍器都提調,鄭存謙爲訓鍊都提調,吳載純爲奉常提調,工曹判書具允鈺仍任事,承傳。
兵批,判書李文源,參判具㢞病,參議柳誼入直進,參知沈煥之病,同副承旨李義綱進。副護軍申禹相·任希遠·趙貞相,副司直。鄭昌聖·朴祐源·李獻慶·趙恒鎭。
以李彦裕囚單子,傳于李義綱曰,査實後處分次,姑爲放送。
傳于李義綱曰,坐直承旨入侍。
李義綱,以兵曹言啓曰。傳曰,平壤崇靈殿·崇仁殿,遣承旨,當爲致祭,以三獻擧行,承旨爲初獻,道伯爲亞獻,道內守令中出自宰列人爲終獻,禮畢事,分付。祭文中有漢有宣武,浿有武烈,伐鼓淵淵,一體享之之句,致祭時用大吹打,宣武祠致祭,亦用此例事,分付事,命下矣。今此宣武祠致祭時吹打,以何營擧行乎?敢稟。傳曰,以本營擧行。
戊申十二月初九日辰時,上御誠正閣。有司堂上入侍時,右承旨趙衍德,記事官金孝建·金鳳顯·尹行任,戶曹判書徐有隣,以次進伏訖。上命書傳敎曰,武烈祠致祭承旨,今日辭朝,儀節預爲分付,又無窘束,提督祠致祭,服用器服,饗用特牢,本祠致祭,亦依此措備後,祭文揭扳,仍詣箕子墓,奉審形止,先爲狀聞後復命。又命書傳敎曰,平壤崇靈殿·崇仁殿,遣承旨,亦爲致祭,以三獻擧行,承旨爲初獻,道伯爲亞獻,道內守令中出自宰列人爲終獻禮畢事,分付,祭文中有漢有宣武,浿有武烈,伐鼓淵淵,一體享之之句,致祭時用大吹打,宣武祠致祭,亦用此例事,分付。命退,承史以次退出。
戊申十二月初九日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,禮判姑不行公耶?衍德曰,尙未肅拜矣。衍德曰,在前宣武祠致祭時官軍位,亦爲致祭,今番則何以爲之乎?上曰,一體致祭事,分付,可也。命退,承史以次退出。
上在昌德宮。停常參·經筵。
午時,日有兩耳有背。
中宮殿,藥房口傳問安。答曰,知道。
傳于李亨元曰,大臣·備局堂上引見。
趙衍德啓曰,藥房都提調金熤,提調沈豐之,副提調尹行元,有稟達事,來詣請對矣。傳曰,入侍。
傳于李亨元曰,右承旨入侍。
以京畿監司狀啓,都事張至顯,身病沈重,公都會不得擧行,令該曹稟處事,傳于李義綱曰,都事改差,令該曹口傳差出,待下批,卽爲設行。
以咸鏡監司狀啓,永興龍興江橫決處,疏鑿形便論列事,傳于趙衍德曰,問于曾經道伯人,使之具意見書送,仍自本司粘啓稟處,可也。
趙衍德,以成均館官員,以大司成意啓曰,四學學製,分四等設行,而若有過限之事,則當等季朔旬間,以限內不得爲之之意,自本館草記事,曾已定式矣。卽接中學牒報,則兼敎授李東稷,謂有身病,當等學製,限內不得設行云,令政院稟旨擧行,何如?傳曰,允。
趙衍德啓曰,因成均館草記,學製,限內當爲設行,而兼中學敎授李東稷,謂有身病,當等學製,不得設行,令本院稟旨擧行事,允下矣。依定式禁推傳旨捧入之意,敢啓。傳曰,禁推姑爲分揀,使之一兩日內設行。
以禁府都囚徒,傳于李亨元曰,徐有建·權琇·申偗·趙華錫汰去分揀,竝放送。
傳于趙衍德曰,坐直承旨入侍。
趙衍德,以戶曹言啓曰,因傳敎內入直軍兵中薄衣人,禁軍五人,局出身三人,扈衛軍官一人,弘化門入直軍七名,集賢門入直軍一名,金虎門入直軍八名,合二十五名,各關西餘木一疋分給,禁軍申漢濟,加給一疋,而銅龍門入直軍七名及建陽門入直軍一名,已爲替番下鄕云,依下敎,自各其地方官,木一疋代,受食還穀者,稱此數減給,不受還,或已納還者,錢穀間,亦爲稱此數題給事,發關分付於該道道臣之意,敢啓。傳曰,知道。今番發賣餘木,自本曹從便發賣,以爲波及民間,俾有實惠,可也。
趙衍德,以禮曹言啓曰,因晉州幼學鄭瑾上言回啓,以忠毅公鄭文孚不祧事,議于大臣,則領議政金致仁以爲,國家之於勳臣,申盟而榮之,不祧而享之,國典也。壬辰島夷之亂,叛民內應,邊鎭俱陷,而忠毅公鄭文孚,時以評事,倡義募兵,剪殲諸賊,關北賴平,人到今言之,其績固大矣。第念不祧,勳封後事也,雖其褒贈,累加於身後,帶礪不及於當時,則當此倖門漸開,典章日墜之時,法外輕許,恐合難愼。伏惟上裁云。左議政李性源以爲,昔壬辰亂,忠毅公鄭文孚,以一評事倡義,殲土賊破倭寇,使關北一路,晏然獲全,忠固可尙,功亦罕比,生前勳封之不及,雖未知何故,而以忠以功,宜蒙殊異之報,援例不祧之請,似不至踰濫。伏惟上裁云。右議政蔡濟恭以爲,不祧,所以待勳臣也,當壬辰難,忠毅公鄭文孚之勦滅土賊蹴踏倭胡,保有北關疆土,功莫大焉。不祧雖不可子孫呼籲而容易許之,若忠毅公,以其生不勳封,竝與不祧之典而靳之,則恐非酬報大勳之義。伏惟上裁云。領中樞府事鄭存謙病未收議,行判中樞府事徐命善病不收議,領敦寧府事洪藥性病未獻議,行判中樞府事李福源病不收議,行判中樞府事金熤病不得獻議。行判中樞府事兪彦鎬以爲,忠毅公鄭文孚之忠烈勳勞,固自卓殊,不待其子孫之陳列,已多有前輩之讚述,而自朝家旣贈職矣,又賜諡矣,則崇報之道,至矣。至若親盡而不祧,係是格外之殊典,雖有同功一體之人,己蒙特恩,而亦各自有可據之端,則恐不當人人而準此爲例,以啓曰後紛紜之弊。伏惟上裁云。大臣之議如此,上裁,何如?傳曰,從多議施行,可也。
李亨元,以守禦廳言啓曰,本廳中軍柳鎭恒,身病猝重,勢難察任,今姑改差,何如?傳曰,允。
趙衍德,以義禁府言啓曰,平安道中和府竄配罪人洪秀輔,順安縣竄配罪人朴天行,慶尙道咸昌縣竄配罪人李泰永,京畿果川縣定配罪人尹光碩,衿川縣定配罪人兪漢參等,竝分揀放送事承傳,啓下矣。洪秀輔·朴天行·李泰永·尹光碩·兪漢參等,卽爲放送事,分付各該道臣之意,敢啓。傳曰,知道。
趙衍德,以刑曹言啓曰,卽接黃海監司李敬倫移文,則以爲明禮宮所納載寧正租裝載船主處捧賂宮奴長壽,依判下慶尙道南海縣爲奴定配,賂錢分食宮奴仁男,初不下來,自本曹覈實勘罪云,故仁男捉來査問,則渠以後苑直,上年二月,得差明禮宮奴,而今七月,本宮孥長壽,謂以船主處例捧賂物,錢二十兩出給,故果爲受用云矣。奴仁男,全羅道扶安縣蝟島鎭,一體爲奴定配,卽爲押送之意,敢啓。傳曰,所犯雖同,苑直不過隨從,分揀放送,可也。
刑曹啓目,粘蠶室田所在諸處,一一摘奸,則自本圃,加給十五日耕,無過七日耕,而指爲十五日耕者,未免誣罔,該圃吏,自臣曹科治計料,本事今已出場,擊鼓罪人蔡德裕等,依前判下,充軍發配,何如?判付啓,依允爲旀,以經費給代土之擧,實在於益下而寧失,則七日耕之以十五日耕,瞞告於特敎嚴問之下,已萬萬無嚴兺不喩,本圃次知中官之當初,只以此數劃給,亦極痛駭,瞞告下吏,自本曹嚴懲,次知中官段,方有査事,待結末當處分,以此分付爲良如敎。
刑曹啓目,長興殺獄罪人金占東獄事段,更無別見,元犯占東,待用刑依前推覈,期於取服,何如?判付啓,光州牧崔明達獄事段,前下判付中,以昌信換定元犯,出於重獄體之意是如乎?昌信有指使慫慂之跡,則非造諜乎,爲明達·明水之父者,非家長乎?昌信之爲元犯,不難決然,手勢之輕重,容計之主客,果不無疑晦之端兺不喩,觀於獄諜,父子之互相爭死,可見秉彝之不泯,向以王法與天倫,雙擧而竝及者,已有所斟量是置,風化亦屬王法中一事,而到今獄具之後,仍以昌信,執定元犯,斷以償命,未知爲十分平允,況旀昌信與明達間,正犯之的在維某,終有曉不得處,疑輕之典,不施於此等之獄而何哉?昌信段,嚴刑一次,定配事,分付。明達段,嚴刑一次,放送爲旀,長興府金占東獄事段,當初付之惟輕者,只付復讎之義乙仍于,常法之屈不屈,猶未暇念是如乎?自聞卿覆難之說,仍有更推之命,而觀此査啓供招,大抵助力者德來等,而且縛且敺且擠且押,手勢備盡獰毒,占東下手之前,已無生氣云爾,則畢竟結果,在於占東,殺之者未必是占東一人,戱殺之律,雖似不襯,擅殺之罪,亦足稱冤,擬待疎決,另欲酌決而未果,況旀德來等共犯一款,亦不敢全諱則此獄面目,異於前日,占東之到今傅生,不至失刑,占東身乙,令道伯嚴刑,減死定配事,分付爲良如敎。
刑曹啓目,白同本情,雖非故殺,三尺至嚴,焉逭當律?待用刑期於取服,此獄招因,一則金召史造言也,二則金召史誣人也。罪雖不至於死,一見獄案,亦覺駭痛,何可例刑二次止乎?該道臣推考,金女更爲照法嚴繩之意,分付,何如?判付啓,信川郡白同獄事段,夫殺妻,苟有情若迹之毫分可恕,則無論稍緊稍重,一例付其夫於生科,年來決獄,牢定一副當規度是如乎?況旀此獄段,燕爾未久,新情款昵,觀於檢庭含淚,良心可見,所謂犯手,無眞箇用意,由前由後,蔽一言曰可生,白同身乙,令道伯,親執嚴刑一次,定配事,分付爲旀,道臣推考事,金女加律事,竝只依回啓施行爲良如敎。
刑曹啓目,粘云云,李辰春,依前仍囚,李夢長,更爲捉來,使之對辨,更爲論理稟處,何如?判付啓,道臣推考事,依回啓施行爲旀,起疑違端,當覈條件,卿曹跋辭,極爲稱當,與李夢長,捉來對質親執詳査,具意見更卽狀聞後稟處,而海西獄案之疎漏,實爲諸道之最,今番段,除尋常聚精硏究,指一狀聞事,申飭該道道臣爲良如敎。
刑曹啓目,粘云云,甘受命得之囑,移罪旣骨之妻,極爲無狀,令配所官用刑時決杖,分付道臣,何如?判付啓,此獄段,一獄而正犯爲三人,無論全女原情之眞然與虛妄,大抵獄案多疎漏,有當問而不問,當略而不略處,其在重獄體之道,不可不一番更査後處分,令道伯,親執詳査,仍具意見狀聞,李彦星段,如無所犯,先爲保放後,以待處分事,竝以分付爲良如敎。
刑曹啓目,粘云云,罪人趙汗武,待用刑依前訊推,快施當律之意,分付道臣,何如?判付啓,獄貴審閱,令道伯,除尋常,申飭推官詳査,如無疑端,因前同推,具意見狀聞事,分付爲良如敎。
兵曹判書李文源疏曰,伏以臣之濫叨見職五箇月矣。抱羞抗顔,淟涊蹲據者,豈眞以情勢之有可强,材器之或可堪哉?恩造罔極,身不自有,區區廉愧,亦不暇顧也。內外從之分長兩銓,尤係難冒之義,而責敎截嚴,不敢深引,宜去不去,式至于今,雖緣義分之是懼,難免去就之乖當,臣固自恧人謂斯何?況今新除吏曹判書臣吳載純,卽臣妹婿也,妹婿之於內外從,論其輕重,大有間焉。內外從之竝據,尙以爲難安,況娚妹乎?在庶官,猶爲公法之應避,又況東西銓之重乎?揆以私義而旣如此,稽之常典而又若彼,前輩之如臣處義,無不必辭乃已,臣之當遞,庶不待臣言而有以體諒之矣。武士取才,今日設行之意,昨已草記,而臣之情勢,便同已遞,亦末由趁期擧行,尤不勝惶懍俟罪之至,玆敢略陳肝膈,仰瀆崇嚴。伏乞曲賜鑑察,亟許遞改以存公格,以安私分,千萬幸甚。答曰,省疏具悉。卿其勿辭行公。
戊申十二月初十日辰時,上御誠正閣。大臣·備局堂上引見入侍時,左議政李性源,右議政蔡濟恭,行司直金華鎭,行知中樞鄭昌聖,戶曹判書徐有隣,左參贊鄭好仁,右參贊李,行副司直李在簡,知訓鍊李柱國,知敦寧金尙集,漢城判尹徐有防,兼都承旨沈豐之,行副司直李秉模·沈頤之·徐有大,開城留守李致中,行副司直李在學,江華留守尹承烈,行副司直金持默,行副護軍趙心泰,校理徐配修,左承旨李亨元,假注書李貞運,記事官李相璜·金祖淳,以次進伏訖。性源曰,日寒轉劇,聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,臣等有罪未勘,求死不得,今日登對,非敢爲廟謨之覆奏,惟願先被當勘之律,而兼效筵前畢其辭之忱矣。兪彦鎬之罪犯,豈或傅之生議,而今者處分,實出於仰遵懿規,臣等不得不奉承,而至若金致仁之罪,論其心跡,尤非彦鎬之比矣。旣聞本事則凡具彝性者,孰不崩迫驚痛,而奏對悖慢,全無一分人理,聖上雖以老昏曲恕,而此有不然者,動止顚錯,言語迷亂者,方可認之老昏,致仁則初無顚錯迷亂之病,而奏對之如是者,豈不可駭乎?罪犯有倍於彦鎬,而譴罰不過於削黜,尙何以明國綱而正臣分乎?伏願亟允三司之請焉。濟恭曰,金致仁兩年引據之奏,尤萬萬駭痛,聖敎雖以老昏歸之,而其罪犯之重,豈可削黜而止哉?亟從三司之公議,是臣之望也。上曰,此專由於病且老昏之致也。旣言天君泰然,又曰,物來順應者,可謂駟不及舌,自家則於正人二字,猶云傷痛,而至告君之辭,則乃勸之以泰然耶?勿論其有情無情,本事關係莫大莫重則以無隱之義,不得不言,而以老昏勘斷者此也,若不歸之於老昏,則其罪豈比於彦鎬而止乎?反實其事,徒損國綱之敎,正謂此也。而老故用之,以老罪之八字,亦深思而書者也。至於彦鎬則異是,渠之當年,豈知有今日乎?衣君食君,致位至此,而負國若此,則其罪尤非他人之比矣。若以貴近而有所容貸,則國何以爲國乎?華鎭等齊聲進奏曰,彦鎬之罪,於漢法,是大不敬也。大臣之奉承次律,誠爲慨然,至於致仁則其區別兩年之奏,可驗其精神之了了,安可以老昏歸之耶?惟願亟從三司之請焉。亨元曰,非但三司之迭請,方外韋布之聞之者,亦皆痛惋則公議,誠不可遏矣。上曰,嶺南穀,今當北運矣。督運時御史,差員中便否,卿等各陳所見。性源曰,穀物裝發時,道臣則只遣親裨申飭而已,守令差員則各邑擧行,恐不如御史之督運,些少廚傳之弊,不必拘矣。濟恭曰,督運係是莫大之政,道臣雖不親往,自當嚴飭不必別遣御史,貽弊廚傳,臣意則擇守令中有資歷有風力者,委以督運之任,似合事宜矣。上曰,以隣近守令中另擇,定差員督運,雖以領運言之,濟州船粟,猶以守令騎船,北關何異?亦以守令中定差員騎船事,分付,可也。出擧條上曰,今日卿等雖不入,亦欲行次對矣。大抵藥院直宿,則試射及內外中日用刑等事,不得爲之者,自是流來規例,而非緣拘忌而然也。今日是小寒,而節序相換矣。戎政不可許久曠廢,而至於不用刑一款,初非朝令則不可更有知委,試射及內外中日,則依例爲之好矣。性源等曰,今當中外顒祝之時,豈可於城內?猝行試射等事,而至於砲放,尤不可行矣。今若遽然有此擧行,則中外聽聞,必致驚遑矣。豐之·亨元曰,直宿之時,事面莫重,豈可依例試射乎?決不敢奉承矣。上曰,此則予思之已熟矣。致中曰,前留守洪秉纘,向以本營餉穀大米豆太換捧事,有所陳達蒙允矣。臣還營後,以換納之意,知委於本府及屬邑,則府內民人,多有願納者,而外村及屬邑長湍·金川民情,皆不願,屢次關飭兩邑守令,終始爭持,臣採探物情,則雖準折相換,市價大不同民之不願,不是異事,蓋前留守之所達,出於民國俱便之計,且府內民人,齊訴願換故有此陳稟,而秋成後則民皆不願,有不可勒令換納,以此事情,俄議于大臣則使之筵稟,故敢此,仰達矣。上曰,大臣之意,何如?性源曰,府內民情,雖願代納大米,外村及屬邑,旣皆不願,則不可强令換納,以本色還捧,似宜矣。濟恭曰,府內之民願,在換納則當依其願,外村與屬邑之民,不願換納,則亦當依其願,使留守詳察事情,一從民願施之,恐爲得宜矣。上曰,依爲之。前守臣之輕信府內民訴,遽有陳請,致有此反決之擧,國體所在,不可仍置,當該留守罷職,可也。出擧條承烈曰,臣以江都餉還太事,敢此仰達矣。本府司倉還太,當年當捧,爲五千七百五十餘石,開倉以後,連爲督飭,而目下未捧,尙爲一千九百石零,蓋本府根耕,每在晩時,今秋早霜,被災尤甚,豆太收穫,自初零星,至今拒納之民,皆是難捧之類,純太準捧,其勢末由,在前如此之時,以相當穀代捧,翌秋還作本色,多有其例,今此太還未捧之數,依近例代捧事,下詢廟堂而處之,何如?上曰,大臣之意,何如?性源曰,餉太之捧本色,幾至三分二,其餘則數爻不至甚多,以精實穀準折代捧,待明秋還作本穀,已多前例,許施,似好矣。濟恭曰,臣見亦與左相同矣。上曰,依爲之。出擧條配修曰,兪彦鎬·金致仁加律之請,三司爭執,尙靳允兪。噫嘻,彦鎬之罪,豈可一刻容貸乎?頃當宸衷震惕,洞諭將下而力抗召命者,已無臣分,及至登筵承敎,了無驚痛,今日廷臣,不能致討於彦鎬,則尙何以抗顔於朝著乎?臣謂大靜縣荐棘罪人兪彦鎬,依律處斷。性源曰,副校理徐配修,所懷陳達之際,直請勘律,大違格例,罷職,何如?上曰,依爲之。出擧條命退,諸臣以次退出。
戊申十二月初十日巳時,上御重熙堂。右承旨入侍時,右承旨趙衍德,記事官金孝建·尹行任·金祖淳,以次進伏訖。上曰,有司堂上入侍。賤臣承命出。與有司堂上徐有隣,偕入進伏。有隣曰,咸鏡監司李崇祐嶺穀請運狀啓,慰諭御史鄭大容民情條陳狀啓,有問議大臣登對稟處之命矣,依下敎,就議于左右相,則左議政以爲,今以御史所陳者觀之,則北關民事,尤爲遑急,嶺南帆船之不容少緩,道臣一萬七千石之請,雖甚精約,而一竝純米,係是行不得之政,正皮穀通融磨鍊,限三萬石移轉,誠爲允當,而浦項時留之穀,旣云不敷,嶺民轉輸之弊,亦所當念,姑先以大米五百石,小米一千石,太四千五百石,牟一萬九千石,合二萬五千石,使之運送,如或不足則更爲準萬石鱗次輸去之意,分付兩道,恐合事宜云。右議政以爲,北關民情,去益愁慘,船粟之政,固已料及,而嶺南事勢,亦所軫念,左相正皮穀二萬五千石,先爲運輸之論,實合賤見,無容更議云,故敢此,仰達矣。上曰,北民望哺之情,如在目中,南民船粟之擧,若恫在已,然北道事勢,捨此嶺穀,無以措手云,到此,豈忍偏守前見乎?當初綸音,中姑不提及,更觀事勢,有所闊狹,御史辭朝時,亦有示意者,依大臣言,以此數區劃,船運裝發,至回泊間爲嶺民無非用慮之日,以此意申飭嶺伯,悉心拮据,期得利涉,發船時及關東·關北過涉時,各其道內初境,設祭海神,香祝,依年前例,自京下送,竝以此意,分付,可也。上命書傳敎曰,今聞病難供劇云,右副承旨李祖源許遞,前望單子入之,待下批,牌招察任。命退,史官以次退出。
戊申十二月初十日未時,上御誠正閣。藥房請對入侍時,都提調金熤,提調沈豐之,副提調尹行元,假注書李貞運,記事官李相璜·金祖淳,以次進伏訖。熤等曰,日寒轉劇,聖體,若何?上曰,一樣矣。熤等曰,伏聞朝筵,有試射內外中日,依例設行之敎,當此顒祝之時,實非愼重之道,中外聽聞必致驚遑矣,伏願還寢焉。上曰,大抵藥院直宿之時,例不得試射用刑,而非緣拘忌而然也。刑政之曠廢,不成國體今當歲末,商量而有此敎矣。熤等曰,伏聞湯劑進桃仁汁之屬,而臣等忝在保護之地,漠未聞知誠萬萬驚遑矣。上曰,業欲下敎,而蓋有商量故矣。今則更無可疑之端,治病之道,一日爲急,不可更踰今年矣。上曰,待令醫官入侍。賤臣承命出,與醫官徐命緯等,偕入進伏。熤等曰,湯劑當十分審愼醫官入診後,議定湯齊,何如?上曰,然則入診後議藥以入,可也。命退,諸臣以次退出。
戊申十二月初十日初更五點,上御重熙堂。坐直承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上命讀公事,仍書判付訖。上曰,日寒一樣頗緊矣。衍德曰,然矣。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
趙衍德啓曰,各道文·蔭武·成冊,今初十日內,更爲修正上送事,命下矣。京畿·開城府·江華府,忠淸道·黃海道,纔已上來,今方捧入,而原春道·全羅道·慶尙道·平安道·咸鏡道則尙不上送事甚未安,當該道臣,竝推考警責,何如?傳曰,允。
趙衍德啓曰,來十六日,儒生殿講日次矣,敢稟。傳曰,爲之。
李亨元啓曰,臣宣武祠致祭進去,下直之意,敢啓。傳曰,知道。
傳于趙衍德曰,同副承旨與輪對官入侍。
吏曹口傳政事,以李冕膺爲京畿都事。
傳于趙衍德曰,右承旨入侍。
趙衍德啓曰,吏曹判書吳載純,參議李勉兢牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書,更卽牌招,何如?傳曰,參議只推,與判書,更爲牌招。
傳于趙衍德曰,軍士房承旨入侍。
以啓螺宣傳官李觀成拿處傳旨,傳于李義綱曰,日寒如此,分揀。
兵曹,以白東俊爲守禦中軍。
傳于李義綱曰,吏曹判書參議疏批已下,牌招開政。
趙衍德啓曰,吏曹判書吳載純,參議李勉兢,再牌不進推考傳旨及罷職傳旨,今方捧入,而開政命下之後,如是違召,終不承膺,事體所在,誠極未安,判書,所當更請牌招而係是一日三牌,何以爲之?敢稟。傳曰,更爲牌招來待。
李義綱啓曰,吏曹判書吳載純,依下敎來待矣。傳曰,肅拜後更稟。
承旨前望單子入之,洪仁浩落點。
傳于趙衍德曰,娚妹之竝據銓任,不但自有前例,兄弟之竝據藩任,上疏辭懇,猶以格外之事,煩瀆上徹,責敎至嚴,大臣請罪,近來嫌路,雖曰大廣,甚至有姓同之親,堂從之間,辭銓辭藩者,此非四維張而然只緣屑越成習,工謀爲事故耳。兵判擧措,亦甚駭然,隨牌卽待,猶可謂稍勝,而吏判之肅拜前,入來待稟,屢煩促飭,迄未肅命,未肅拜之銓官,寧有來待之理乎?此以一事,所關者國綱也,區區廉義之過與不過,猶屬餘事,雖非此重臣,豈無吏判乎?吏曹判書吳載純罷職,前望單子入之,待下批,待開門牌招開政。
李義綱,以禁衛營言啓曰,本營哨官金柱受由過限,依例汰去之意,敢啓。傳曰,知道。
刑曹啓目,粘安峽縣殺獄罪人李堰,壓溺其姪婦事段,寡女失行,雖是門戶之羞,恣意戕殺,俱極慘毒,正犯李堰,待用刑具格啓聞後,稟處,何如?判付啓,最初曹讞,別出疑端,且援大明律,以證其不當償命,仍以性大之徑斃,又歸之一獄兩犯,至有杖百流三之請是如乎?再問道伯,三詢本曹,欲聞其同異之論者,重獄體重倫理,而兼寓懲頑毖俗之微意也。到今若曹若道若邑之啓狀牒,純然一辭,而前伯之見,亦無參差,但當從多議施行,然其所引律文,各有可據,所坐事件,亦係不輕,一問大臣後決折,實合審克之義,原文案,竝以發遣曹郞,問議于左右相,粘啓爲良如敎,又啓目,粘具喆仁之初無銓價之事,僞造買得之券,非其奴而謂其奴者,造意設計,誠極巧惡,假勢脅勒,全是豪强,爲先令道臣,從重勘處之意,分付,何如?判付啓,壓良之律,何等至嚴?無藉之訟,豈足爲據?況旀道啓立落,太不適當,際見卿之回啓跋辭,節節明快,該道臣推考,具哥爲先嚴杖勘處,本訟段,親執詳査,更具意見,指一狀聞事,嚴飭該道爲良如敎。
吏曹判書吳載純疏曰,伏以臣於見職,以才器則至不稱也,以情勢則至憫蹙也,而前後除命之下,恩造罔極,責敎備至,臣感激怵畏,身不自有,有除輒膺,亦已屢遭矣。在臣之道,惟宜殫竭誠力,圖報洪私之萬一,而只緣臣衰朽昏鈍,觸事憒憒,政注之間,瘡疣畢露,周旋之際,醜拙莫掩,物議未愜,至今嗤點,臣自解職以來,居常惶恧,如負大何?不意天官恩除,又下於此際,臣聞命悸慄,靡所底定。噫,一歲之中,三掌銓衡,近日之所罕有也,假使臣,才具望,實足堪其任,猶當循墻逡巡,未敢遽進,況臣已試蔑效,無一善狀,其孤恩癏職之罪,聖鑑之所俯燭,臣心之所自訟,今又大政當前,責任尤難,臣豈可諉以宿跰晏然冒膺,重以玷名器而僨國事乎哉?至若娚妹之不得竝據兩銓,自是不易之格例也。臣與兵曹判書臣李文源,有應避之嫌,倘未蒙體諒之恩,則有損國體,不特私分之難安而已,此亦臣當遞之一端也。且竊念臣前後速孼,實由是職,雖以事屬已私,不敢復爲煩縷,而追思慙忸,愈久彌甚,選部一步,便同鐵限,反覆思惟,無路趨承,曩違嚴召,歷日靡措,開政有命,天牌又臨,隨詣闕外,敢陳短章,仰瀆崇嚴之聽。伏乞天地父母,諒臣至懇,亟遞臣職,以重公器,仍治臣逋慢瀆擾之罪,以肅朝綱,不勝幸甚。答曰,省疏具悉。卿其勿辭行公。
吏曹參議李勉兢疏曰,伏以,臣以地則單寒,以人則庸鈍,孤立無依,與世寡和,而惟殿下奬拔之,信心冥行,觸處生疣,而惟殿下含容之,歷遍淸顯,遽升緋玉之列,頂踵毛髮,俱出恩造,闔門感祝,惟期結草,而撫躬怵惕,常若集木,不意三銓除命,忽下於千萬夢想之外,臣聞命驚惶,歷日靡定,噫,天官佐貮,素稱峻選,今於百無肖似之渺然一新進,不問物論之可否,遽畀之非分之職,過當之災,勢所必至,濫竽之羞,人將謂何?況臣通籍未久,出外亦多,交遊素狹,聞見極淺,同朝之間,姓名顔面,亦未卞其誰某門閥來歷,果無異於聾瞽,則不知爲知,可否通塞,實非私心之所可强也。矧今疏通遍及,實仰聖朝之無棄,而隄防漸壞,不無世道之深憂,威福在上,雖一聽於造化,權衡得中,亦惟在於對揚,尤何以斟量輕重?參論是非,上以導宣德意,下以激揚頹波也哉?臣於年前,忝叨銓卽,一番出脚,自速罪戾,銓地一步,卽臣僨誤之地,而顧比佐貮之任,其爲睢盱之場,有倍卽僚,則臣固量分度力,鐵限在前,而惟殿下終始生成之澤,亦豈忍强其不能,終必顚沛而不之恤乎?噫,臣之一身,非臣自有,夷險向前,隨事殫竭,固平日所自勉勵,而至於見職,百爾思量,稱當無望,恩除之初。適値齋日,呈疏路阻,天牌三降,冒沒出肅,粗伸義分,而因仍蹲據,大壞廉防,玆於召命之下,不敢更爲趨承之計,冒入文字,仰瀆崇聽。伏惟聖慈,天地父母,諒臣情之有難勉强,察臣辭之非出飾讓特命選曹,刋臣職名,勿復檢擬,以重公器,以安私分,千萬至祝。省疏具悉。爾其勿辭察職。
戊申十二月十一日辰時,上御誠正閣,輪對官入侍時,同副承旨李義綱,假注書趙台榮,記事官李相璜·金祖淳,廣興守李成祜,東氷庫別檢朴彝源,司僕正李祉永,司䆃直長南衡秀,禮賓參奉高敬基,以次進伏訖。上曰,輪對官進前,各奏職姓名所懷,可也。成祜等以次仰奏職姓名訖。仍奏曰,無所懷矣。命輪對官先退。命書傳敎曰,政官牌招開政。又命書傳敎曰,考績當前,大政不遠,武士取才,不可許久退限,況內外中日祿試射,旣有勿拘爲之之命,則知委排擬之際,此時本曹判堂,尤豈可引入?至於私義,自有前例,則今日提問之下,又稱情勢,兵曹判書李文源推考,牌招參政,仍令赴坐。命退,諸臣以次退出。
戊申十二月十一日未時,上御重熙堂。軍士房承旨入侍時,左承旨李亨元,假注書趙台榮,記事官李相璜·金祖淳,以次進伏訖。上曰,中宮殿進御四物湯,去熟地黃,加便香附二錢祧仁一錢,五分陳皮一錢,一貼製入。出榻敎上曰,宣武祠行祭時節次,何如?亨元曰,諸執事竝再拜於階下矣。上曰,大吹打作於何時乎?亨元曰,再拜時用之,讀祝時止之矣。上曰,李提督家致祭時,亦用吹打乎?祖淳曰,不用吹打,只用細樂矣。上曰,只張細樂,全不成說,此是宣傳官,不善擧行之致矣。上曰,李提督家進去,啓螺宣傳官拿處。出榻敎命書傳敎曰,兵曹判書,更爲牌招來待。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
洪仁浩啓曰,藥房都提調金熤,提調沈豐之,副提調尹行元,有稟達事,來詣請對矣。傳曰,入侍。
傳于李亨元曰,禮房承旨入侍。
以吏曹參議李勉兢牌不進罷職傳旨,傳于趙衍德曰,只推,更爲牌招。
吏曹判書前望單子入之,李落點。
趙衍德啓曰,吏曹判書李參議李勉兢牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更爲牌招,何如?傳曰,允。
以吏曹參議李勉兢,再牌不進罷職傳旨,傳于李義綱曰,只推,更爲牌招。
有政。吏批,判書李進,參判未差,參議李勉兢,右副承旨洪仁浩進。以權裕爲副校理,李在簡爲右參贊,李命植爲藝文提學,奉常直長單南景羲。
兵批,判書李文源進,參判具㢞病,參議柳誼入直,參知沈煥之病,左承旨李亨元進。以梁塤爲五衛將,李集箕爲與陽監牧官,同知單朴聖亮,副護軍李潤元·崔重敎,副司直李祖源·洪秉聖。
傳于李亨元曰,同副承旨入侍。
李義綱啓曰,嶺穀發船時及關東·關北過涉時,各其道內初境,設祭海神香祝,依年前例下送事,命下矣。海神祭文,忠淸道則初不過涉而混同撰進,咸鏡道海神祭文則不爲撰進,莫重代撰文字,有此不審之失,事甚未安,當該知製敎,推考,何如?傳曰,運北之船,插入湖西不可但以不審言,且其所撰祭文句作,多不成說,以此以彼,推考太輕,當該知製敎遞差。
趙衍德,以産室廳醫官,以都提調·提調意啓曰,朝者入侍時,臣等以竝直之意,已有所仰稟而未蒙允矣。當此湯濟逐日議定之時,臣等之依前輪直,事體道理,終涉未安,自今日三提調竝直本院,何如?傳曰,置之。
趙衍德,以弘文館言啓曰,本館上番校理臣閔昌爀,以東學兼敎授,今日禮曹褒貶時進參事,晝仕出去之意,敢啓。傳曰,知道。
李義綱,以弘文館言啓曰,本館下番闕直,事甚未安,副應敎金履鏞,校理徐義修,副修撰李顯默,疏批未下,副校理李殷模,修撰李顯靖,在外,副校理權裕,副修撰李益運,家在城外,應敎韓用龜,卽爲牌招,以爲姑降入直之地,何如?傳曰,允。
李亨元,以都摠府言啓曰,副摠管南憲喆,以摠戎廳中軍,本廳褒貶坐起事,南別營晝仕出去之意,敢啓。傳曰,知道。
鶴林君焴疏曰,伏以臣自夏間,重患痢疾,餘症尙彌,委伏床席,垂死奄奄之中,忽伏見差祭於社稷,驚惶罔措,以此病勢,萬無起動之望,莫重祭享,趨膺無路。伏乞亟賜變通,以便公私,因治臣不將命之罪,以肅朝綱焉。答曰省疏具悉。許令該曹付標。
戊申十二月十二日辰時,上御誠正閣。藥房請對入侍時,都提調金熤,提調沈豐之,副提調尹行元,假注書李貞運,記事官李相璜·金祖淳,以次進伏訖。熤曰,中宮殿湯劑進御後,諸節,若何?上曰,別無變動矣。熤曰,桃仁一錢半,論以藥體,有突兀偏重之嫌,減其五分,似爲愼重之道矣。豐之曰,雖承丁寧之下敎,而抑塞不能爲對矣。藥路審愼之道,當有次序,而桃仁一錢半,不可遽用矣。豐之曰,待令醫官,更爲入診,何如?上曰,與禁將相議爲之,可也。熤曰,今當湯劑議定之時,事面甚重,臣等當爲竝直矣。上曰,不必竝直矣。命書榻敎曰,中宮殿進御四物湯,前方中加益母草·白朮縮砂各一錢,減桃仁五分,一貼製入。命退,諸臣以次退出。
上在昌德宮。停常參·經筵。
大殿王大妃殿·惠慶宮,內閣·政院·玉堂口傳問安。答曰,知道。
中宮殿,內閣·政院·玉堂·朝廷二品以上·六曹堂上·兩司長官·奉朝賀單子問安。答曰,知道。
中宮殿,藥房朝夕口傳問安。答曰,知道。
李亨元啓曰,藥房都提調金熤,提調沈豐之,副提調尹行元,有稟達事,來詣請對矣。傳曰,入侍。
李亨元啓曰,判府事徐命善,領敦寧洪樂性,判府事李福源,左議政李性源,右議政蔡濟恭,爲承候來待矣。傳曰,入侍。
趙衍德啓曰,時·原任閣臣,爲承候來待矣。傳曰,入侍。
傳于李亨元曰,右承旨入侍。
趙衍德,以弘文館言啓曰,本館下番闕直,事甚未安,副修撰李益運,卽爲牌招入直,新除授副校理權裕,一體牌招察任,何如?傳曰,允。
李亨元,以兵曹言啓曰,卽接宣傳官廳牒報,則文臣兼宣傳官權裕,除授在外,過限未上來云,依例改差,何如?傳曰,允。
戊申十二月十三日辰時,上御誠正閣。時·原任大臣·閣臣藥房承候入侍時,判府事徐命善·李福源,都提調金熤,左議政李性源,右議政蔡濟恭,提調沈豐之,副提調尹行元,左副承旨洪仁浩,記事官金孝建,假注書李貞運,記事官李相璜·金祖淳,一提學金鍾秀,原任提學鄭民始,檢校直提學徐有防·李秉模,原任直提學朴祐源,檢校直閣金載瓚·徐鼎修·鄭東浚,待敎尹行任,以次進伏訖。命善等曰,日氣夬成隆冬,聖體,若何?上曰,一樣矣。命善曰,以中宮殿問安。至有藥院竝直之請,而臣等則漠然未知,今日承候之請,以此矣。此時諸節,若何?上曰,當初設廳,迫於群請,而非予之本意也。今則已無可疑之端,故有所下敎,而別無痛勢,竝直則不許矣。命善等曰,桃仁汁,自何時進御乎?上曰,桃仁則用之已久,而失血則自初五日爲始矣。命善等曰,聞閭閻間,亦多臨産如此之症,臣等雖承下敎,而終未破疑矣。莫重湯劑,當自藥院稟定,豈可自內進御,而不使藥院知之乎?尤不勝驚遑矣。上曰,不用刑一事,初非朝家之知委矣。直宿之時,臺啓之停止,蓋以若依允,則或有死罪之抵法故也,而至於用刑一款,則與此大異,自今分付刑曹,依例用刑,可也。熤曰,再昨湯劑進御後諸節未得承聞,此非循例製進之時,禁將更爲承候後,詳審加減,似宜矣。上曰,然則使之承候,可也。熤等曰,自今日當有夕問安矣。上曰,唯。命書榻敎曰,中宮殿進御四物湯,前方中去白朮,一貼製入。命退,諸臣以次退出。
戊申十二月十三日申時,上御重熙堂。右承旨入侍時,右承旨趙衍德,假注書趙台榮,記事官李相璜·金祖淳,以次進伏訖。上曰,都目政事,何日爲定云耶?衍德曰,以今念日爲定,而吏曹貶坐,明日外無可行之日,而參議方爲差祭,故勢不得開坐云矣。上曰,參議差祭,原單子,改付標以入事,分付。命退,承史以次退出。
上在昌德宮。停常參·經筵。
大殿,內閣·政院·玉堂口傳問安。答曰,勿爲問安。
王大妃殿·惠慶宮·中宮殿,內閣·政院·玉堂口傳問安。答曰,知道。
中宮殿,藥房朝夕口傳問安。答曰,知道。
傳于趙衍德曰,同副承旨,馳詣宗廟·景慕宮,奉審摘奸以來。
傳于李亨元曰,右承旨入侍。
李亨元啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,熙政堂爲之。
傳于趙衍德曰,抄啓文臣親試及課講,明日爲之。
趙衍德啓曰,明日抄啓文臣課講時,何承旨進去乎?敢稟。傳曰,右副承旨進去。
趙衍德啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
以全羅監司啓本,僧義守到配事,傳于李義綱曰,放送事,分付。
以慶尙監司啓本,罪人尹昌文到配事,傳于李義綱曰,放送事,分付。
趙衍德,以弘文館言啓曰,新除授副校理李殷模,時在京畿驪州地,修撰李顯靖,時在慶尙道安東地,經筵入番事緊,請竝斯速乘馹上來事,下諭。答曰,依啓。
趙衍德,以吏曹言啓曰,新除授京畿都事李冕膺呈狀內,矣身父病,閱歲沈篤,長時昏綴今當寒節,一倍添劇,實無暫時離側之勢,見方試事迫頭,不可一日淹滯,卽速變通云,親病旣如是沈重,則不可强令往赴,今姑改差,何如?傳曰,見任無異京試,數日往來之地,豈至不得離舍乎?此草記勿施,使之當日辭朝。
李義綱,以兵曹言啓曰,明日宣薦內禁衛取才時,一內禁軍滿六朔取才當爲兼行,而番次相値,出番禁軍,姑爲仍置,一內禁軍,先施後卽,爲替直之意,敢啓。傳曰,知道。
李亨元,以兵曹言啓曰,羽林衛將尹範衡,前任公州營將,五衛將閔光升,前任水原中軍,忠翊衛將金驚身,前任忠淸監營中軍,俱在任所,未及上來,領軍宿衛之任,不可久曠,竝今姑改差,何如?傳曰,允。
漢城府啓目,南陽幼學李思白,擊錚原情云云,到今再訴,尤係放肆,而況所謂原情,又違格例,當以各項罪犯,直爲照律嚴勘是白乎矣。旣曰,四件內事,故姑不論斷是白在果,原情內辭意,置之何如?判付啓,曲直之無論在此在彼,兩隻則混施兩掘兩配,外面驟看,莫曉其故兺不喩其矣身之壓村犯用,旣違法典則昨年之事,督掘於今年,何也?不禁於獨用之時,竝掘於兩葬之後,又何故是旀,村民之許垈於其矣身,賣買於安哥漢,銜枚神手,不禁其逼側,抑或不至於必可禁而然,右項委折,省本府査問該道,更爲覆啓稟處爲旀,李思白其矣身段,情理雖曰切迫,不有城化之分,語多不擇,極意侵辱,訟理自訟理,民習自民習,不可以四件內事,付之寬恕之科,令該道科罪爲良如敎。
戊申十二月十四日辰時,上御重熙堂。右承旨入侍時,右承旨趙衍德,記事官金孝建·尹行任·李相璜,以次進伏訖。上命書榻敎曰,中宮殿進御芎歸湯,加便香附一錢五分,益母草祧仁各一錢,紅花五分,官桂三分,一貼製入。命退,承史以次退出。
上在昌德宮。停常參·經筵。
辰時,有霧氣。
中宮殿,藥房朝夕口傳問安。答曰,知道。
趙衍德啓曰,備邊司郞廳來言,今日賓廳日次,而上前開拆相値,不得來會云矣。敢啓。傳曰,知道。
傳于李亨元曰,吏兵房承旨,持褒貶啓本入侍。
趙衍德啓曰,抄啓文臣親試,明日爲之事,命下矣。處所,以何處爲之乎?敢稟。傳曰,便殿爲之。
趙衍德啓曰,今此試官望中,時無職名人,令該曹口傳付軍職,何如?傳曰,允。
以禁府都囚徒,傳于洪仁浩曰,保放罪人宋啓來,付過放送,糴政方殷,仍令當日還官。
傳于趙衍德曰,坐直承旨入侍。
趙衍德,以弘文館官員,以提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
李義綱,以吏曹言啓曰,曹所屬宗簿寺官員等矣,今戊申年秋冬等褒貶,當爲等第,而因本寺提調有故,不得磨勘之意,敢啓。傳曰,知道。
洪仁浩,以戶曹言啓曰,本曹郞廳及所屬各司官員,今戊申秋冬褒貶,依前例磨鍊以入,而軍資監司宰監,因都提調·提調有故,不得磨勘,去春夏等褒貶時,軍資監司宰監,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李義綱,以戶曹言啓曰,今戊申秋冬等所屬各司褒貶啓本中,廣興倉副奉事李始源,以參議臣李敏輔子,爲相避,西部奉事徐季修,與參議臣李敏輔,爲娚妹相避,故判書臣徐有隣,參判臣李秉鼎,同爲磨勘以入之意,敢啓。傳曰,知道。
趙衍德,以禮曹言啓曰,來己酉年正朝陳賀節目,當爲磨鍊,而正月初一日,適與社稷祈穀親祭齋戒相値,自前若値齋戒,則有稟旨退行之例矣。今此正朝陳賀,以初四日退行,何如?傳曰,只進表裏,可也。
趙衍德,以禮曹言啓曰,各陵殿園墓宗廟署·本曹郞廳·四學童蒙敎官·司譯院·通禮院·典牲署·禮賓寺·東南關王廟·圖畫署官員等,今戊申年秋冬等褒貶,依例等第以入,而社稷署·景慕宮·弘文館·藝文館·春秋館·內醫院·觀象監·奉常寺·成均館·承文院·典醫監·惠民署·東西活人署·掌樂院·東西氷庫官員等,各其司領事·都提調·提調·堂上有故,不得一體磨勘之意,敢啓。傳曰,知道。
李亨元,以兵曹言啓曰,本曹今戊申年秋冬等褒貶等第,磨勘以入,而曹所屬軍器寺官員等褒貶,因本寺提調有故,不得一體磨勘,司僕寺官員等,去春夏等褒貶,其時官員,已多遞易,依例蕩滌之意,敢啓。傳曰,允。
李亨元,以兵曹言啓曰,本曹今戊申年秋冬等褒貶啓本中,刀擦九處之意,敢啓。傳曰,知道。
李義綱,以兵曹言啓曰,卽者南所部將金命復,以其本廳部將來告內,今月十五日景慕宮門入直部將南益初,早朝省記之後,不知去處,終未推尋,以他部將洪疇九,推移入直云,自臣曹,追省記書入,而益初之旣爲省記,終不入直,萬萬驚駭,不可置而不論,部將南益初,爲先汰去,其罪狀,令該府拿問嚴勘,何如?傳曰,未知事實之如何,徑先汰去,殊非愼審之意,先令兵判,待明朝拿入,嚴問委折,取招草記,可也。
李義綱,以工曹言啓曰,本曹郞廳,今戊申年秋冬等褒貶,及屬司尙衣院·繕工監·典涓司官員,今戊申年秋冬褒貶,合四度磨勘以入,而屬司掌苑署·造紙署·瓦署官員,今戊申年秋冬等褒貶,因各該司提調之有故,不得磨勘,屬司繕工監·造紙署·瓦署·典涓司官員,今戊申年春夏等褒貶,亦因各該司提調有故,限內不得磨勘,其時官員,亦多有遷轉者,依近例蕩滌之意,敢啓。傳曰,允。
趙衍德,以議政府司錄,以左右相意啓曰,本府今秋冬等褒貶,等第以入,而啓本中一處刀擦矣,敢啓。傳曰,知道。
李亨元,以中樞府郞廳,以判府事意啓曰,今秋冬等褒貶,當爲等第,而領府事臣鄭存謙,以身病,限內不得磨勘之意,敢啓。傳曰,知道。
李義綱,以敦寧府言啓曰,府郞廳等矣,今秋冬等褒貶等第,當爲磨勘,而首堂上身病,限內不得爲之之意,敢啓。傳曰,知道。
洪仁浩,以宣惠廳郞廳,以都提調意啓曰,本廳郞廳等,今戊申秋冬等褒貶等第,磨勘以入,而自丁未秋冬等,至戊申春夏等褒貶,今己過時,郞廳亦多遞易,依前例不得磨勘之意,敢啓。傳曰,知道。
趙衍德,以宗親府郞廳,以有司堂上意啓曰,本府郞廳矣。今戊申年秋冬等褒貶等第,當爲磨勘,而堂上不備,限內不得爲之之意,敢啓。傳曰,知道。
李亨元,以耆老所言啓曰,本所堂上,多有身病,今秋冬等褒貶啓本,限內不得封進之意,敢啓。傳曰,知道。
李亨元,以忠勳府言啓曰,今戊申年秋冬等褒貶,當爲磨勘,而有司堂上仁陵君臣李在協,奉命出疆,綾恩君臣具允明,身有病故,限內不得爲之之意,敢啓。傳曰,知道。
李亨元,以濬川司郞廳,以都提調意啓曰,本司都廳及郞廳,今戊申年秋冬等褒貶等,第磨勘以入之意,敢啓。傳曰,知道。
李亨元,以訓鍊都監從事官,以都提調意啓曰,本都監從事官·禁松參軍諸將官等,今戊申年秋冬等褒貶,當爲等第,而都提調臣鄭存謙,身病甚重,限內不得磨勘之意,敢啓。傳曰,知道。
李亨元,以禁衛營從事官,以都提調意啓曰,本營從事官及諸將官,今戊申秋冬等褒貶,當爲等第,而大將臣金持默,方在直宿,限內不得磨勘之意,敢啓。傳曰,知道。
李亨元,以御營廳言啓曰,今戊申年秋冬等褒貶,依例磨勘以入,而自丁未秋冬等,至今年春夏等褒貶,連因有故,不得磨勘矣。到今其時從事官諸將官,多有已遞之人,竝不爲磨勘之意,敢啓。傳曰,知道。
戊申十二月十五日辰時,上御熙政堂。吏兵房承旨,持褒貶啓本入侍時,兼都承旨沈豐之,左承旨李亨元,右承旨趙衍德,左副承旨尹行元,右副承旨洪仁浩,同副承旨李義綱,注書李貞運·趙台榮,記事官李宗烈·金鳳顯,以次進伏訖。引儀唱親試試官·應製文臣,入就位行四拜禮,原任提學左議政李性源,一提學金鍾秀,檢校直提學李秉模,檢校直閣金憙,待敎尹行任,率抄啓文臣李書九等,行四拜禮訖。以次陞殿,性源進前奏曰,日寒頗緊,此時聖體,若何?上曰,一樣矣。性源曰,王大妃殿氣候,若何?上曰,一樣矣。性源曰,惠慶宮氣候,若何?上曰,一樣矣。性源曰,中宮殿湯劑,連爲進御後,氣候諸節,若何?上曰,一樣矣。命書榻敎曰,中宮殿進御芎歸湯,前方中去益母草官桂,加玄胡索·牧丹皮·蓬朮各一錢,紅花二分,一貼製入。上曰,親試爲之,可也。命秉模書律詩題,仍命懸題訖,命豐之·亨元讀奏各司各道褒貶啓本。上曰,海伯啓本,全無純褒矣。性源曰,果無純褒之守令矣。豐之曰,卽伏見原春監司李度默,慶尙監司金光默,咸鏡監司李崇祐,今秋冬等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條亨元曰,卽伏見江華留守尹承烈,忠淸水使邊慶遇,黃海水使朴基豐,全羅左水使李潤國,右水使李文喆,平安監司金履素,兵使趙圭鎭,慶尙監司金光默,左水使李鴻運,南兵使姜五成,今秋冬等褒貶啓本,則邊將無一人居下,殊無嚴明殿最之意,竝推考警責,何如?上曰,依爲之。出擧條亨元曰,前府使李顯福,方在罪謫中,而今番吏曹歲抄中,循例書入,蒙敍後送西,至於付軍職,事涉不察,極爲未安,當該堂上,推考,元單子付標以入,何如?上曰,依爲之。原傳旨,改付標,可也。出擧條亨元曰,前忠淸水虞候朴應浩,以稅穀破船事罷職,而今番歲抄時遺漏,不爲書入,該曹擧行,極爲疏率,當該堂上推考,何如?上曰,依爲之。朴應浩敍用,可也。出擧條命書傳敎曰,課講入侍,書九等以次進講訖,命性源考親試試券,考訖,以三上尹光顔等,以次出榜。命書榻敎曰,抄啓文臣十一日朔親試,明日爲之。又命書榻敎曰,戶·刑換房。命退,諸臣以次退出。
戊申十二月十五日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命讀兵曹草記及各道狀啓,仍書判付訖。上曰,明日應講儒生,趁早待令事,分付。賤臣承命出傳。命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂口傳問安。答曰,勿爲問安。
中宮殿,藥房朝夕口傳問安。答曰,知道。
藥房口傳啓曰,中宮殿湯劑,逐日承候後,逐日加減,而昨日湯劑進御後,亦未有顯效則依前方連爲製入,終非愼重之道,卽今日勢雖晩,而調攝中診候,不係早晩。伏乞卽許入診,以爲診察後議藥之地,千萬伏望,惶恐敢啓。傳曰,所進湯劑,無異調理之劑,豈可逐日更議?況醫官診候,尤非頻爲之擧,卿等退去。
藥房口傳再啓曰,臣等,俄以入診後議定湯劑之意,冒煩稟啓而未蒙允兪,下情不勝焦菀之至,昨日湯劑,旣非連日繼進之劑,且無進御後現效之承聞,則今日更爲依前方製入,實有所不敢故臣等與諸醫官,更加相議,則芎歸湯依本方,當歸川芎各五錢,加便香附一錢五分,一貼製入。明日診察後,議定繼進當否爲宜云,以此製入,何如?惶恐敢啓。傳曰,知道。
趙衍德啓曰,藥房都提調金熤,提調沈豐之,副提調尹行元,有稟達事,來詣請對矣。傳曰,症候一樣,不必請對,竝直事,雖如是煩請,日前入侍,已有下敎,卿等退去,可也。
趙衍德啓曰,抄啓文臣親試,明日爲之事,命下矣。處所,以何處爲之乎?敢稟傳曰,便殿爲之。
摠管前望單子入之,都摠管安春君·鶴林君焴,副摠管金魯淳落點。
傳于趙衍德曰,坐直承旨入侍。
傳于李義綱曰,今年年事,三南雖幸成樣,猶不如所料,兩西·關東則遜於三南·關西尤甚邑,雖有分數停退之命,其外東西兩道,亦有尤甚名色,此則雖不一例處分,餞迎之際,宜令裕食,依昨年下敎,勿拘開倉之限,臨歲方便撫摩事,令廟堂行會各該道。
趙衍德,以弘文館言啓曰,本館下番闕直,事甚未安,修撰申大尹,卽爲牌招入直,何如?傳曰,允。
李義綱,以吏曹言啓曰,成歡察訪金復元,以三年窠,兩次居中,其不治可知,依例罷黜,何如?傳曰,允。
趙衍德,以吏曹言啓曰,成均館典籍李晩榮,除拜後過限未肅拜,依例改差,何如?傳曰,允。
趙衍德,以禮曹言啓曰,來正月初四日社稷祈穀大祭親行時,省牲省器之節,依例以親臨磨鍊擧行乎?敢稟。傳曰,當親行。
趙衍德,以兵曹言啓曰,今十二月十七日,武臣堂上祿試射日次,而內中日旣已停止,不得爲之之意,敢啓。傳曰,內外中日,旣令依例爲之,祿試射,亦爲依例設行,試官望擬入,可也。
李義綱,以兵曹言啓曰,馬良僉使金龍弼,連二等居中,寅火堡萬戶白龍成,三年內連二次居中,其不職可知,竝依例罷黜,部將張忠國,以二十朔參下之職,連二等居中,依例汰去,何如?傳曰,允。
李亨元,以兵曹言啓曰,曹司五衛將李東遇,素抱關隔之症,當寒添劇,時月之內,無望供職呈狀乞遞,宿衛輪番之任,不可久曠,今姑改差,何如?傳曰,允。
李亨元,以兵曹言啓曰,內禁衛將沈默之,身病猝劇,時月之內,無望供職,呈狀乞遞,五衛將李益懋,前任晉州營將,梁塤,前任加德僉使,俱在任所,未及上來,宿衛,領軍之將,輪番之任,不可久曠,竝今姑改差,何如?傳曰,允。
李亨元,以兵曹言啓曰,本曹草記,部將南益初汰去,其罪狀,令該府拿問嚴勘事批旨內,未知事實之如何,徑先汰去,殊非審愼之意,先令兵判,待明朝拿入,嚴問委折,取招草記可也事,命下矣。依傳敎部將南益初拿入,嚴問其委折則所告內,矣身雖甚愚蠢,豈不知入直之爲重,而矣身本非昨日之番次,且身病猝重,不省人事矣。當次部將李秉道有頉代,自本廳以矣身書呈省記云,故果不能起動,亦不能入直,使他部將,推移入直之意,言及該廳矣。事已至此,自陷罔赦之科,萬死無惜,至於不知去處,不得推尋之說,必是該廳誤告之致,以此以彼,矣身罪上添罪,無辭可達,惶恐遲晩云,南益初果有實病,則初不詳告本曹申時之前,將至下鑰之際,至有追省記之擧,不可無罪,令該府拿問嚴勘,何如?傳曰,允。
李亨元,以兵曹言啓曰,去十一月十九日政院啓辭,宣仁門外面,有諺書所付者,卽三陟民人,搆揘其邑倅云,摠府入直堂上,兵曹當該堂上推考,摠府郞聽·守門將重勘事批旨內,門內之守門將,何以知之?摠府堂郞及守門將論罪事置之,搖鈴將所管,旣在兵曹,入直堂上推考,分軍衛將·部將拿處,本兵無不統察,當該判堂,亦爲推考,付榜三陟民人,令兵判,斯速推捉,取招後考律處斷,以懲遐土頑民之習事,命下矣。多發校卒,譏詗京中,又送該邑,使之廉察矣。敎鍊官河漢圖回告內,本邑民人李道春·完春·遇秋三兄弟中遇秋,六年前以陞戶砲手上京,間或往來於本邑,而渠等因事逞感,兄弟符同,使遇秋,有此付榜之擧云。故道春·完春,果爲捉來,自臣營,其弟在京之遇秋,一體捉致,發問目取招,問目內闕門事體,何等嚴重,而逞憾邑倅,潛自付榜者,究厥罪狀,萬萬痛惡,其間情節,無隱直告,則陞戶砲手遇秋所供內,同鄕民人處,曾有所貸之物,今年五月分受由下去,欲爲還推,假稱武藝別監,恐動本官,則本官以徵債之防禁,據理退斥,故有所不恭之擧,本官不勝駭憤,捉囚矣父,至有査出矣身高祖母年久贖身之文跡,而矣兄完春所帶軍官之役,亦爲汰去,矣身之私賤根本,因此綻露,事甚憤惋,果與矣兄完春相議,掛榜之事,借手於矣妹夫本邑定配罪人前漢城府書吏金禹瑞處,而至於矣長兄道春則初不預聞,矣身上京後,連因多事,未卽售計,去十一月十九日曉頭,一張付于宣仁門外面,一張付于左捕廳近處,而情狀今已綻露,萬死無惜云,完春所供內,矣弟遇秋,今年五月分下來以爲得差武藝別監,所入之物浩多,前日給貸錢兩,欲爲還推云。呈訴本官之際,擧措悖頑,本官不勝駭憤,査出矣高祖母贖良文書,而矣身亦以酗酒事,見汰軍官之任,私賤之跡,因此現發,羞愧憤冤,使矣弟遇秋,做作本官不治之迹,上京後掛榜之意,付托的實,而事旣未成,情狀已露,萬死無惜云,道春所供內,矣身兄弟三人中,矣身爲長,完春爲次,遇秋爲季,而遇秋以陞戶砲手抄上矣。今年五月分下來以爲,得差武藝別監,浮費甚多云。故馬匹錢兩,推移備給,而矣弟兩漢,性本悖頑,常與矣身不睦,未嘗留接於矣家,故掛榜一款,初不預聞云矣。蓋遇秋冒稱掖隷,威脅邑倅,不知其罪,反欲逞憾,莫重闕門,潛爲付榜之狀,旣已自服,完春亦含憾於見汰軍官,指囑其弟,掛書情節,箇箇直招,遇秋·完春,移送法司,考律處斷,道春則其弟遇秋所供內,雖謂之初不預聞,渠旣以長兄,同在一邑,則行奸節次,萬無不知之理,而平問之下,有難取服,一體移送法司,究覈得情,金禹瑞代書之狀,旣出遇秋之招,則事當捉致盤問,而渠以編配罪人,方在該邑,令道臣査問取服後,照律勘處,何如?傳曰,允。
戊申十二月十六日辰時,上御熙政堂。日次儒生殿講,抄啓文臣親試課講入侍時,兼都承旨沈豐之,左承旨李亨元,右承旨趙衍德,左副承旨尹行元,右副承旨洪仁浩,同副承旨李義綱,假注書李貞運·趙台榮,記事官李宗烈,記注官金鳳顯,以次進伏訖。引儀唱親試試官·殿講試官以下,入就位行四拜禮,殿講試官,左議政李性源,戶曹判書徐有隣,大司成洪文泳,行副司果李敬一,副校理閔昌爀,副司果李錫夏,課講試官,檢校直提學李秉模,檢校直閣金憙,親試試官,一提學金鍾秀,原任直提學朴祐源,檢校直閣徐鼎修,檢校直閣鄭東浚,待敎尹行任,率儒生抄啓文臣行四拜禮,以次陞殿,性源進前奏曰,夜間聖體,若何?上曰,一樣矣。命書榻敎曰,考官金載瓚,代行副司直沈頤之爲之。命鍾秀書表題,仍命懸題訖,命性源開講,幼學鄭履綏等,以次進講訖。上曰,今日無純通,誠可欠矣。命書傳敎曰,日次儒生殿講,通幼學李來鉉·鄭存大·洪秀晩,進士鄭履綏,給二分,略幼學尹魯東·鄭文欽·沈能迪·李羲甲·洪樂浚,進士安尙默,生員李翼榮,幼學金敬淳·李昌瑞·金龍彦,給一分,粗幼學李明淵·李肇源·金景煥·宋應圭·劉建郁,各紙二卷·筆三枝·墨二笏賜給。命書榻敎曰,抄啓文臣十二月朔親試,明日爲之。上曰,日次儒生殿講,有未及設行者乎?文泳曰,十月朔儒生日次殿講,尙未擧行矣。上曰,以二十一日爲之,可也。出擧條命儒生殿講試官先退。命書傳敎曰,課講入侍。抄啓文臣李書九等,以次進講訖,命性源考課試試券,考訖,以三上金祖淳等,以次出榜。亨元曰,明日抄啓文臣親試時,原任提學吳載純,試官蒙點,而方在罷散中,何以爲之?敢稟。上曰,飭已施矣。敍用,可也。亨元曰,吳載純,旣有敍用之命,令該曹口傳付軍職,何如?上曰,依爲之。出擧條命書榻敎曰,摠管中懸頉及時帶詞訟人許遞,前望單子入之。又命書榻敎曰,新除授摠管牌招。上曰,嶺穀裝發,當在何時耶?性源曰,似在於來正月間矣。上曰,所經水路,能不艱險耶?性源曰,千里鯨濤,想必艱涉,臣意則嶺南差員之獨涉險洋,在所當念,使嶺南差員,運泊關東界,則關東伯,又出差員,使之入北,似好矣。有隣曰,在前初無遞代之事矣。上曰,雖無遞代之例,依左相言,知委,可也。命退,諸臣以次退出。
戊申十二月十六日申時,上御重熙堂。坐直承旨入侍時,右承旨趙衍德,假注書趙台榮,記事官尹行任·金祖淳,檢校直閣徐鼎修,以次進伏訖。上曰,課試試券及榜目持來。賤臣承命出持入,命讀禮曹弘文館草記,仍書批旨訖。命退,諸臣以次退出。
上在昌德宮。停常參·經筵。
中宮殿,藥房朝夕口傳問安。答曰,知道。
藥房口傳啓曰,中宮殿湯劑,臣等與諸醫官詳細相議,則今番進御湯劑,每貼輒有加減已至屢貼,未卽奏效,不敢一例如此故自昨日議定,依本方芎歸湯,而一貼進御後,伏承諸節一樣之敎,今日則別無可以加減者,依前方繼進一貼爲宜云,以此製入,何如?惶恐敢啓。傳曰,知道。
李亨元啓曰,來二十一日,朝參日次矣,敢稟。傳曰,停。
趙衍德啓曰,來二十一日,輪對日次矣,敢稟。傳曰,爲之。
趙衍德啓曰,明日抄啓文臣課講時,何承旨進去乎?敢稟。傳曰,右副承旨進去。
李亨元啓曰,今十二月二十日,都目政事爲之之意,敢啓。傳曰,知道。當親臨,處所,以便殿爲之。
兵曹口傳政事,副司直吳載純。
傳于李義綱曰,右承旨入侍。
趙衍德,以吏曹言啓曰,司饔院直長兪漢寬呈狀內,矣身素患痰癖之症,當寒添劇,時月之內,萬無起動之望,卽速入啓遞改云,身病旣如此,則不可强令察任,今姑改差,何如?傳曰,允。
趙衍德,以吏曹言啓曰,觀此慶尙道褒貶啓本,則慈仁縣監鄭東愼貶目中,字有刀擦之痕,而狀啓初無擧論,莫重殿最,有此不審之失,當該道臣,推考,何如?傳曰,允。
趙衍德,以吏曹言啓曰,今日本曹開拆坐起時,考見諸道褒貶啓本,則鎭岑縣監南溟學,以政近苛酷爲目,懷仁縣監柳鎭九,以政多躁暴爲目,長水察訪趙明師,以何不飭躬爲目,則竝宜置下考,而置諸中考富寧府使李光燮,以糴姑恕殿爲目,則宜置中考,而置諸上考,殊無嚴明殿最之意,三道道臣,推考警責,鎭岑縣監南溟學,懷仁縣監柳鎭九,長水察訪趙明師,竝依例罷黜,富寧府使李光燮,中考施行,何如?傳曰,今番北關守令之不欲任怨,不勤捧糴,何邑不然?雖曰本邑爲尤甚,此時迎送,適中其圖遞,富寧府使李光燮,降考事勿施,其他陞降,多不稱當,似因見解之欠精,百里之任,不輕而重,豈可以欠精之草記?循例批下,更閱草記,卿等推考。
趙衍德,以吏曹言啓曰,今日本曹開坼坐起時,考見諸道褒貶啓本,則黃州牧使李溆,以望在革謬睡胡滯訟爲目,江東縣監申,以浮謗奚至吏民多口爲目,慈仁縣監鄭東愼,以可畏非民宜念受侮爲目,懷仁縣監柳鎭九,以政多躁暴爲目,長水察訪趙明師,以何不飭躬爲目,則竝宜置下考,而置諸中考,殊無嚴明殿最之意,四道道臣,推考警責,黃州牧使李溆,江東縣監申,慈仁縣監鄭東愼,懷仁縣監柳鎭九,長水察訪趙明師,竝依例罷黜,何如?傳曰,允。政近苛酷之目,旣降仍陞,則政多躁暴者,獨不可仍置乎?多字較甚於近字,而躁暴差勝於苛酷則一仍一否,烏在其銓衡之意乎?卿則推考,懷仁縣監柳鎭九降考事,置之,可也。
李義綱,以戶曹言啓曰,因傳敎發賣木綿價錢二萬一百九十二兩內,立廛三千二百兩,白木廛三千二百兩,綿紬廛三千二百兩,紙廛三千二百兩,苧布廛三千二百兩,內外魚物廛三千一百九十二兩,分排磨鍊,限周年散貸六廛,而白木廛則今番發賣時,自多效勞之事,故比他廛加給一千兩之意,敢啓。傳曰,知道。
李亨元,以御營廳言啓曰,本廳中軍李明運,身病甚重,勢難察任,改差,何如?傳曰,允。中日旣命爲之,私習亦自明日如例來稟擧行,仍與禁營,一體知悉,可也。
兵曹,以南憲喆爲御營中軍。
洪仁浩,以刑曹言啓曰,月前因咸鏡道德源府民人等,以前府使崔重敎在任時,勒貸民錢,至於二千六百餘兩之多,而及其遞歸之後,終無還報之事,呈訴備局,自備局捧甘臣曹,使之推給,故捉囚其事知奴子,連爲定日督捧,而只以七十九兩錢,彌縫塞責,今至屢朔之後,更無備償之意,北民之遠地滯留,路傍呼訴,非但目下情狀,誠爲愁痛,渠旣身爲守宰,私貸民錢則籍令卽地準償,現露之後,不可無罪,況稱以貸用,仍不還報,名雖稱貸,實同勒奪,今於備局,捧甘本曹,督償之後,連事推托,無意還報者,雖大貪濫至無良之守宰,決不當若是放恣,究厥所爲,誠極痛駭,前府使崔重敎,係是朝官,非臣曹所可處斷,移義禁府照法重勘後,上項所貸錢兩,依數從速備給於德源府民人處,何如?傳曰,觀此草記,萬萬駭然,定日捧給後,令該府嚴處,可也。
戊申十二月十七日辰時,上御熙政堂。抄啓文臣親試課講入侍時,右副承旨洪仁浩,同副承旨李義綱,假注書趙台榮,記注官金鳳顯,記事官李宗烈,以次進伏訖。引儀唱親試試官以下,入就位行四拜禮,親試試官原任提學蔡濟恭·吳載純,檢校直閣鄭東浚,待敎尹行任,課講試官檢校直提學李秉模,檢校直閣金憙,率抄啓文臣韓商新等,行四拜禮訖。以次陞殿,濟恭進前奏曰,冬寒頗劇,連日臨殿,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,中宮殿湯劑,連爲進御後,氣候諸節,若何?上曰,一樣矣。上曰,李書九,何不入來乎?秉模曰,與大臣有嫌避,不得入來云矣。上敎濟恭曰,卿疏論李遠也,以狂夫亂譫等語爲言耶,濟恭曰,李遠之謬辱臣身,實無倫脊之語,而反以臣疏中狂夫亂譫之說,作爲嫌引,誠過矣。上命載純書賦題,仍命懸題訖。命書傳敎曰,課講入侍,商新等以次進講訖,命濟恭考親試試券訖,以三中韓商新,以次出榜。命退,諸臣以次退出。
戊申十二月十七日申時,上御熙政堂。右承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上命書傳敎曰,趙判府事家,曾有遣承旨致祭之命,而小朞在此目,祭文製下,致祭,明日爲之事,分付。上曰,趙判府家致祭,左承旨進去。命退,承史以次退出。
上在昌德宮。停常參·經筵。
巳時,日有右珥。
中宮殿,藥房朝夕口傳問安。答曰,知道。
藥房口傳啓曰,中宮殿繼進湯劑,臣等與諸醫官,更加詳議,則芎歸湯連二貼進御後,伏承夜間諸節一樣之敎,今日湯劑,不宜更有加減,芎歸湯依前方,繼進一貼爲宜云,以此製入,何如?惶恐敢啓。傳曰,知道。
藥房都提調金熤,提調沈豐之,副提調尹行元啓曰,節屆隆冬,寒事轉甚,伏未審此時,聖體,若何?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿調攝中氣候,何如?臣等,不任區區伏慮,敢來問安。竝爲仰稟。答曰,知道。慈殿慈宮氣候一樣,中宮殿凡節,與昨日無異,卿等不必入侍矣。
李亨元啓曰,禁衛營將官來言,今日本營軍兵,日次私習云矣。敢啓。傳曰,知道。
李亨元啓曰,御營廳將官來言,今日本廳軍兵,日次私習云矣。敢啓。傳曰,知道。
李亨元啓曰,臣故判府事趙璥家,致祭進去,下直之意,敢啓。傳曰,知道。
趙衍德啓曰,日次儒生殿講,以二十一日爲之事,命下矣。處所,以何處爲之乎?敢稟。傳曰,便殿爲之。
趙衍德啓曰,明日抄啓文臣課講時,何承旨進去乎?敢稟。傳曰,右副承旨進去。
趙衍德啓曰,來二十一日輪對,以日次儒生殿講相値,頉稟之意,敢啓。傳曰,知道。
趙衍德啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,開城府·江華府·原春監營·忠淸監營·全羅監營·慶尙監營·咸鏡監營各一件,營上事,自本院依例成有旨,下送京各司,應爲頒賜,二十三件,亦爲依前頒給之意,敢啓。傳曰,知道。
傳于李義綱曰,右承旨入侍。
傳于趙衍德曰,發遣吏郞,諸執事淸齋與否,摘奸以來。
傳于趙衍德曰,政官牌招開政。
趙衍德,以弘文館言啓曰,本館下番,連日闕直,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書李進,參判未差,參議李勉兢,右承旨趙衍德進。以金憙爲吏曹參判,李書九爲副校理,李太亨爲修撰。
兵批,無政事。
以部將南益初拿問嚴勘傳旨,傳于李義綱曰,分揀。
李亨元,以兵曹言啓曰,宣薦內禁衛取才時,三技以上入格人及一技以上入格單子,合二度書入之意,敢啓。傳曰,知道。
李義綱,以兵曹言啓曰,昨因御營廳移文,本營哨官望中閔大爀,以尹大爀報來,故循例入啓,致有此受點之境,臣不勝惶恐,而該營大將不察之失,不可無警,御營大將李柱國推考原單子,改付標以入之意,敢啓。傳曰,知道。
李亨元,以司僕寺官員,以一二提調意啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉各營邑守令,現告成冊,今始齊到,故抄出啓目書入,依例施罰之意,敢啓。傳曰,知道。
李亨元,以禁衛營言啓曰,依傳敎本營私習,自今日設行之意,敢啓。傳曰,知道。
李亨元,以御營廳言啓曰,依傳敎本廳私習,自今日設行之意,敢啓。傳曰,知道。
李亨元,以禁衛營言啓曰,因御營廳草記批旨內,中日旣命爲之,私習亦自明日,如例來稟擧行,仍與禁營,一體知悉可也事,命下矣。在前藥房直宿時,各營中日私習,例皆停止,今亦不得擧行之意,敢啓。傳曰,在前直宿時,有特敎則依例開坐,況私習與中日乎?且況營門擧行,事體自異,成命之下,何可如是乎?已慮卿等之趑趄,武藝廳各等砲放,今日使之試取於闕內外,更勿煩陳,自今日擧行,可也。
李亨元,以御營廳言啓曰,本廳中軍改差草記批旨內,允,中日旣命爲之,私習亦自明日如例來稟擧行,仍與禁營一體知悉可也事,命下矣。在前藥房直宿時,各營中日私習,例皆停止,今亦不得擧行之意,敢啓。傳曰,依禁營草記擧行,可也。
戊申十二月十八日申時,上御重熙堂。右承旨入侍時,右承旨趙衍德,假注書趙台榮,記事官尹行任·金祖淳,以次進伏訖。上曰,日寒愈劇矣。衍德曰,比昨尤寒矣。上曰,政官姑未出去耶?衍德曰,然矣。上曰,金虎門留門,政官出送,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,中宮殿夜來調攝諸節承聞後,臣等與諸醫官,詳細相議,則芎歸湯進御,已爲三貼,而貼數猶似未足,依前方限數貼,連爲繼進,實爲穩當云,芎歸湯一貼,今日依前方又爲製入,何如?惶恐敢啓。傳曰,知道。
洪仁浩啓曰,大司憲趙瑍疏批未下,執義李濟萬,掌令沈興永·朴銧,持平朴載淳·徐邁修呈解,監察茶時之意,敢啓。傳曰,知道。呈告人員,疏批未下人與諸臺許遞,明日政差出,待下批牌招。
李亨元啓曰,禁衛營將官來言,今日本營軍兵,日次私習云矣。敢啓。傳曰,知道。
傳于趙衍德曰,課講入侍。
李亨元啓曰,假注書趙台榮,身病猝重,勢難察任,今姑改差,何如?傳曰,允。
注書前望單子入之,尹行任落點。
李亨元,以兵曹言啓曰,今十二月二十日,文臣朔試射日次,而親臨都政相値,不得爲之之意,敢啓。傳曰,知道。
戊申十二月十九日辰時,上御熙政堂。抄啓文臣課講入侍時,右副承旨洪仁浩,同副承旨李義綱,假注書趙台榮,記注官金鳳顯,記事官李宗烈,以次進伏訖。引儀唱試官以下,入就位行四拜禮,試官原任提學吳載純,檢校直提學李秉模,率抄啓文臣金祖淳等,行四拜禮,以次陞殿,上命仁浩書傳敎曰,傳香承旨馳詣社稷·宗廟·永禧殿·景慕宮,奉審摘奸以來,命開講,祖淳等以次進講,講訖命退,諸臣以次退出。
戊申十二月十九日午時,上御重熙堂。右承旨入侍時,右承旨趙衍德,記事官金孝建·金祖淳·李相璜,以次進伏訖。上命書榻敎曰,注書前望單子入之。衍德曰,新除授注書尹行任,依例出牌乎?上曰,惟。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,中宮殿夜來調攝諸節承聞後,臣等與諸醫官,詳細相議,則芎歸湯依前方,今日繼進一貼,以準五貼爲宜云,依此製入,何如?惶恐敢啓。傳曰,知道。
趙衍德啓曰,明日日次儒生殿講,親臨都政殿坐相値,頉稟之意,敢啓。傳曰,兼行,可也。
吏曹參判前望單子入之,李在學落點。
以吏曹參判李在學牌不進推考傳旨,傳于洪仁浩曰,更爲牌招。
以全羅監司狀啓,潭陽府使李觀秀,受由上京,還任無期,不得已罷黜事,傳于趙衍德曰,已有筵敎,道內守令中擬入。
都政。吏批,以姜文岳爲尙衣別提,尹光錫爲引儀,李嗣萬爲松羅察訪,慶邦運爲長水察訪,韓百林爲瑞興府使,尹光濩爲延安府使,李羲寅爲文義縣令,韓啓玉爲持平,徐有年爲造紙別提,金永聃爲中部都事,李聖龜爲司饔直長,姜爲司圃直長,李景壽爲司宰直長,姜世綸爲江東縣令,鄭在寬爲尙瑞直長,洪樂正爲長興奉事,李義度爲廣興奉事,李普源爲掌苑奉事,洪守榮爲潭陽府使,尹守翼爲淳昌郡守,洪百游爲鐵山府使,朴宗和爲嘉山郡守,李貞運爲典籍,徐敎修爲尙瑞副直長,申在維爲軍資直長,申大羽爲陰城縣監,許策爲連原察訪,朴暉爲靑巖察訪,李英裕爲燕岐縣監,李祉源爲龍仁縣監,李潤元爲礪山府使,金健柱爲司饔奉事,柳誨爲泰安縣監,李輪爲萬頃縣令,高宅謙爲成歡察訪,金晉柱爲儀賓都事,吳晉秀爲金溝縣令。
以南平·陽智縣監望筒,傳于趙衍德曰,更爲擬入。
以李述源爲陽智縣監,嚴思允爲敬陵令,金絅采爲大興郡守,金履復爲黃州牧使,李義進爲南平縣監,李師濂爲安州牧使,洪檢爲江陵〈縣〉監,宋時淵爲砥平縣監,元修良爲英陵令,徐英輔爲咸從府使,韓永逵爲慈仁縣監,徐鼎修爲奉常提調,李時秀爲司譯提調,金魯淳爲大司憲,李義綱爲大司諫,趙錫穆爲執義,李身晦爲司諫,南必錫·金熙朝爲掌令,崔烜爲獻納,李東埴爲持平,尹行任·李貞運爲正言,朴東俊爲平安都事,金錫權爲黃海都事,安鳳來爲良才察訪,金德老爲延曙察訪,鄭在寬爲西部都事,朴彝源爲禁府〈都〉事,尹之衡爲引儀,李彦敬爲興海郡守,申光儀爲漢城判官,丁範祖爲大司成,柳誼爲兵曹參判,李龜錫爲靈山縣監,曺允邁爲松禾縣監,徐敎修爲尙瑞直長,李日運爲正言,朴彝源爲工曹佐郞,李始源爲尙瑞副直長,李觀成爲瑞山郡守,李東善爲迎日縣監,權熻爲宗廟副奉事,吳在鎭爲氷庫別檢,權熻爲廣興副奉事,成鼎柱爲監察,金宗垕爲禁府都事,申宅和爲司藝,朴宗謙·朴孝成·高應觀爲典籍,李晴爲副校理,韓致應爲兵曹正郞,鄭晩錫爲佐郞,李周鳳爲咸從府使,李宗爀爲茂長縣監,宋煥昌爲禁府都事,鄭東簡爲宗廟副奉事,韓晩裕爲修撰,洪文泳爲禮曹參議,柳文養爲龍崗縣令,李運春爲昆陽郡守,徐孺修爲典牲主簿,李可運爲掌苑別提,李榏爲瓦署別提,鄭重赫爲繕工主簿,典籍單車鳳運,朴向榮氷庫別提,柳鼎模爲造紙別提,玄㷞爲掌苑別提,金頤柱爲大司憲,奇彦鼎爲大司諫,李壽咸爲執義,盧廷良爲司諫,宋景煥·金寅燮爲掌令,李太亨爲獻納,李聖輪爲持平,高廷憲·沈銖爲正言,金載瓚爲右尹,南熙爲監察,司饔直長李聖龜,軍資直長申在維相換,承文博士單李基禎,副正字單金晦彬,養賢奉事單方在岳,忠州牧使鄭履煥,今降通政,谷山縣監申耆,前府使李祖承,前府使具紞,前牧使李壽鵬,今降通訓,以上故失馬降資事承傳,趙慶遠爲兵曹佐郞,宋徵一爲禮曹佐郞,李鳳翼爲直講,朴宗㯙爲義盈主簿,徐英輔爲谷山府使,金尙源爲保寧縣監,方處坤爲彦陽縣監,兪漢輔爲章陵令,任靖周爲溫陵令,韓晩裕爲應敎,兪漢紀爲光陵令,吳彦儁爲軍器判官,鄭東輔爲掌樂主簿,李益恢·申若樞爲典籍,朴沁爲慶基殿令,咸士謙爲典籍,以上落仕最久人調用事承傳,以崔粹翁爲奉常主簿,李宅寬爲鎭海縣監,尹載伋爲漢城主簿,朴昌胤爲司饔主簿,崔錫圭爲典籍,朴宗謙爲監察,曺泰柱爲活人別提,鄭宅慶爲延日縣監,趙廷鉉爲監察,尹寅基爲徽陵別檢,申溆爲崇陵別檢,成旨柱爲童蒙敎官,朴宗明爲敦寧參奉,韓百源爲厚陵令,朴絅壽爲健元陵參奉,趙鎭宣爲顯陵參奉,李膺擧爲康陵參奉,李顯正爲章陵參奉,趙用鎭爲崇陵參奉,金觀柱爲高山察訪。
兵批,以金憙爲副摠管,金魯成爲內禁將,柳鎭茂爲羽林將,申光履爲曹司五衛將,李鼎九爲忠翊將,李冲彬·李吉培·具壽漢爲五衛將,李國培爲黃海兵虞候,尹守範爲水原中軍,副司直單金憙,徐美修爲文兼,尹範行爲永宗僉使,李懋爲滿浦僉使,李厚坤爲慶州營將,金履煥爲晉州營將,鄭汝坤爲公州營將,田景祥爲黃海監營中軍,權璹爲羅州營將,安德鵬爲全羅監營中軍,李廷老爲加德僉使,李禹道爲全羅兵虞候,副護軍單金魯成·柳鎭茂·李鼎九·具壽漢,副摠管單金憙,具達遠爲都摠經歷,金鍾義爲忠淸監營中軍,李郁延爲忠淸兵虞候,洪就運爲慶尙左兵虞候,權應稷爲柔院僉使,全昌盛爲赤梁僉使,李成遠爲智島萬戶,河弼晉爲新智島萬戶,文弼呂爲包伊萬戶,同知單田德雨,僉知三單李魯植·李允中·張興彬,李晦植爲五衛將,金聖和爲平安監營中軍,金兌福爲馬梁僉使,張友奎爲白峙僉使,李時得爲美錢僉使,黃道明爲兎城僉使,文粲禹爲濟物萬戶,南宗禧爲越松萬戶,金時吾爲豐山萬戶,李箕煥爲長木浦別將,尹行任爲文兼,文載奎爲西生僉使,崔灄爲西林僉使,徐有郁爲寅火堡萬戶,趙德寬爲仇寧萬戶,姜潤鳳爲吾老梁萬戶,朴萬興爲在德萬戶,張載弼爲廢茂山萬戶,副司果單尹行任,李運春爲宣傳官,申光格爲都摠經歷,李觀成爲訓鍊副正,金守基爲判官,李周鳳爲都摠經歷,李亨復爲宣傳官,副護軍二單申大順·柳光國,副司直單具庠,副司果單兪漢紀·李福遠,李弼培爲內禁將,車聖器爲忠翊將,尹羽大·金膺舜爲五衛將,副護軍五單李義彬·趙拓壤·金履煥·鄭汝坤·李晦植,金宗洙爲都摠經歷,吳彦儁·李在淵爲訓鍊主簿,丁好南爲判官,李邦城爲羽林將,蔡顯九爲都摠都事,尹孝檢爲訓鍊主簿,崔錫元·李烜·李厚培·尹範會爲武兼,副司直單徐鼎修,副司果三單李駿德·韓師貞·成履福,同知單金光兊,訓鍊判官姜申岳,主簿李海鎭·權抑·金箕昶以上減下,李徽祚爲訓鍊主簿,李檍·元晦鎭爲宣傳官,李儒祥爲武兼,崔一元·李榮夏·盧尙心·孫仁寬·朴東秀爲守門將,前黃海兵使鄭觀采,全羅水使李潤國,今降禦侮,金思穆爲副摠管,李晦植爲宣傳官,尹芮基爲訓鍊副正,韓師貞爲武兼,李健秀爲全羅左水使,李儒敬爲宣傳官,趙匡國爲訓鍊主簿,成履復爲武兼,趙彦彬爲訓鍊判官,金箕昶爲訓鍊判官,張鎔·崔宗憲·金鼎猷爲主簿,金鎭九·尹範益·郭林福·崔寅燮爲部將,朴敏復·康潤福·金聖鉉爲守門將,南志復·白宗澤爲分守門將,副司直二單具㢞·曺允大,同知單車聖器,金爔爲訓鍊正,李亨復爲副正,具達遠爲宣傳官,副護軍單崔景信,梁垸爲訓鍊僉正,梁垸爲宣傳官,尹弘檢爲都摠都事,金爔爲五衛將,柳晦源爲都摠經歷,李潤瑞爲都事,李近胄爲訓鍊僉正,柳晦源爲宣傳官,金坊爲訓鍊主簿,李元植爲訓鍊正,李忠佐爲都摠經歷,李彙爲訓鍊主簿,副護軍二單,李邦城·金爔·李宅觀·金致淇爲都摠都事,張泰星爲訓鍊主簿,李秉道爲訓鍊主簿,金光屹·金宗燁爲武兼,李思熤爲部將,南耆喆爲守門將,夫士敏爲訓鍊主簿,李栢然爲訓鍊正,李東善爲訓鍊正,都摠都事李宅觀,訓鍊判官具載敬相換,都摠都事金致淇,訓鍊判官鄭麟采相換,沈景民爲訓鍊判官,李益賢爲主簿,張鉉國爲五衛將,副護軍單張鉉國·李仁新,朴鼎明爲訓鍊主簿,楊達源爲守門將,權管秩馬馬海里沈益希,自作仇非李道善,三千朴守彬,直叱洞李德寬,安源李聖彩,小吉號里金亨甲,廣坪朴聖禧。
臺諫前望單子入之,持平尹在明,正言尹之鉉落點,摠管前望單子入之,副摠管具庠·趙宗鉉·李秉鼎落點。
以副摠管具庠牌不進推考傳旨,傳于趙衍德曰,更爲牌招。
以持平韓啓玉牌不進罷職傳旨,傳于趙衍德曰,只推。
以朴暉·劉師坪囚單子,傳于洪仁浩曰,分揀放送。
趙衍德,以文禧廟營建廳言啓曰,本廳堂上戶曹判書臣徐有隣,與郞廳戶曹正郞臣鄭東敎,進詣本廟奉審,則廟內外俱無頉處之意,敢啓。傳曰,知道。
沈豐之,以司饔院提調言啓曰,本院奉事申在維,今日政,軍資監直長遷轉,而今年柴場摘奸後,明年燔造物力,旣已區處矣。莫重燔造之任,不可付之於生手之人,本院直長中依例相換,以爲竣事之地,何如?傳曰,允。
金思穆,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
兵曹參議前望單子入之,李亨元落點。
承旨前望單子入之,金思穆·朴宗岳·洪文泳落點。
漢城右尹前望單子入之,柳誼落點。
臺諫前望單子入之,掌令李章五落點。
戊申十二月二十日卯時,上御熙政堂。親臨都政入侍時,兼都承旨沈豐之,左承旨李亨元,右承旨趙衍德,左副承旨尹行元,右副承旨洪仁浩,同副承旨李義綱,記事官尹行任,假注書李貞運,記事官李相璜·金祖淳,檢校直提學李秉模,檢校直閣金載瓚·徐鼎修,吏曹判書李,吏曹參判李在學,吏曹參議李勉兢,吏曹假郞廳金潭·白慶楷,兵曹判書李文源,兵曹參判具㢞,兵曹參議柳誼,兵曹參知沈煥之,兵曹正郞鄭觀輝·張至冕·吳鼎源·尹之鉉,兵曹佐郞柳文養·李福潤·李宗烈·尹在明,以次進伏訖。上命書傳敎曰,未肅拜吏曹堂上許遞,前望單子入之,待下批牌招察任。又命書傳敎曰,親政時入侍注書,尙瑞院官員,竝依例陞六。又命書傳敎曰,侍從堂上堂下違牌坐罷人,竝敍用。又命書傳敎曰,以北道人才收用事,夏政,旣有搜訪之敎,旋有飭敎,而本道狀本,今適來到,當此大政,宜卽收用,令吏兵批知悉。皆令今日擧行。又命書傳敎曰,都政異於散政,擧措亦不宜始勤終怠,以疏滯事,前後飭敎,不啻勤摯,至於蔭官,亦多指名提敎者,今政隨窠,以此一一調用。上曰,新除授摠管,待下批牌招察任,寶劍望筒,改修正以入。出榻敎命書傳敎曰,兵批出六副司果至於十餘人之多云,武弁積滯,極爲可悶,新除咸從府使,雖是別軍職久勤云,而堂下窠,窄之時,不可浪用,近瓜堂上窠作窠,望筒改付標,咸從府使之,代以時任中擬入事,分付。上曰,兵曹參議柳誼推考。出榻敎上曰,兵曹參判許遞,前望單子入之,待下批牌招參政。出榻敎上曰,兵曹參議前望單子入之,待下批牌招察任。出榻敎上曰,漢城右尹許遞前望單子入之。出榻敎命書傳敎曰,守令·邊將初仕擇差,八道兩都人才,加意收用,戊申軍功人·淸白吏子孫·純褒守令竝調用。上曰,摠管中未肅拜,及兼帶亞將人許遞,前望單子入之。出榻敎上曰,新除授兵曹堂上,先入侍後謝恩,出榻敎以黃州牧使望筒。命書傳敎曰,兩人子孫調用事,曾有下敎,而其孫皆年幼不得擬望云,弟與姪中復職調用事,分付,此望筒還給。上曰,承旨前望單子入之。出榻敎上曰,新除授承旨牌招。出榻敎上曰,兩司在外及未修史人員竝許遞,前望單子入之,待下批一體牌招。出榻敎命書傳敎曰,陞試計劃在卽,新除授大司成,待下批牌招察任。出榻敎上曰,明日殿講考官吳載純,代鄭昌順爲之。出榻敎命書傳敎曰,親政時,承旨不可不備員,未肅拜承旨許遞,前望單子入之,待下批牌招察任。上曰,承旨前望單子入之,待下批牌招,先入侍後謝恩。出榻敎上曰,當該吏曹假郞廳拿處。出榻敎曰,守令多窠,今當差出,未準朔禁軍將,及營將·邊將·虞候·中軍·都事·守令·察訪,竝擬,何如?上曰,依爲之。出擧條曰,臺諫及玉堂闕員,今當差出,而擬望之人乏少,外任竝擬,何如?上曰,依爲之,出擧條曰,黃州牧使,今當差出,而本州以營下劇邑,物衆地大,素稱難治,不可不各別擇差,他道有聲績已準限未準朔守令,竝擬,何如?上曰,依爲之。出擧條曰,今都目大政,各岐仕滿應遷者,相避及未準朔監察·禁府都事,戶曹·刑曹·工曹·漢城府郞官·平市署官員·五部都事,各司久任時推人員,竝擬,何如?上曰,依爲之。出擧條曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?上曰,依爲之。出擧條曰,大司成,今當差出,而擬望之人乏少,外任竝擬,何如?上曰,依爲之。出擧條曰,大司諫,今當差出,而擬望之人乏少,承旨竝擬,何如?上曰,依爲之,出擧條文源曰,今番都政,未準朔防禦使邊地僉使·營將·中軍·虞候·守令,竝擬,何如?上曰,依爲之。出擧條文源曰,曾經桂坊李灌,旣承堂上窠調用之命,月前政事,備擬五衛將受點矣。追後聞之則初無堂上陞資云,然則遽然擧擬,有違政格,臣之矇然不察,殊極惶恐,而其職牒,似當還收?敢稟。上曰,其年齒也落仕也。政合於收用之楷梯,五衛將別無濫授之嫌矣。當初承傳時,誤換名字,輕先入稟,難免不審,卿則從重推考,可也。出擧條文源曰,守門將夫士敏·李長鉉,自作仇非權管成履福等,居中削仕後,又爲仕滿而日子不足,俱不滿十日,蕩滌之前,出六一款不敢自下擅便,至於分守門將李益賢,仕不足爲二日,守門將南耆喆,仕不足爲六日,未滿十日者曾有啓稟出六之例,今番何以爲之乎?上曰,竝特爲勿拘,居中,亦爲勿拘,可也。出擧條文源曰,宣傳官李會植,以承傳宣傳官,今已仕滿,且經內外三品矣。依定式陞資,何如?上曰,依爲之。出擧條文源曰,今番都政,久勤夥多,窠闕甚窄,無以排擬,三月當窠,越松萬戶作闕取用,何如?上曰,依爲之。出擧條文源曰,豐山萬戶康思周,連二等居中矣。褒貶開坼時,當爲艸記罷黜,而矇未覺察,未免見漏,臣不勝惶恐,而豐山萬戶,依例罷黜,何如?上曰,依爲之。出擧條文源曰,內禁衛將則領軍之任,五衛將則侍衛之職,忠翊衛將輪番之地,時在任所之人,竝姑改差,何如?上曰,依爲之。出擧條豐之曰,今此提調望單子紙品,極其薄劣,事未前有,誠極未安,原單子,使之改修正以入,吏曹政官,竝推考,何如?上曰,依爲之,當該執筆郞廳拿處,可也。豐之曰,今此政望遞差之遞字,漏落不書,事甚不審,誠極未安原單子,使之改修正以入,吏曹政官,竝推考,何如?上曰,依爲之。豐之曰,造紙署別提望,以軍資監主簿誤書,事甚不審,誠極未安,原單子,使之改付標以入,吏曹政官,竝推考,何如?上曰,依爲之。豐之曰,今此昆陽郡守末望宣傳官李運春職名,誤書以都摠經歷,事甚不審,誠極未安,原單子,使之改付標以入,吏曹政官,竝推考,何如?上曰,依爲之。豐之曰,今此政望,南平縣監,以縣令書塡,金溝縣令,以縣監書塡,事甚不察,誠極未安,原望筒,使之改修正以入,吏曹政官,竝推考,何如?上曰,依爲之。出擧條亨元曰,政望入啓,何等審愼,而都摠府都事望單子,府字漏書,至於梁垸之垸字,以琬字誤書,極爲未安,當該銓堂,推考,何如?上曰,爲先從重推考,可也。亨元曰,居昌縣監,以府使誤書於望單,亦涉不察,原單子,使之改付標,銓堂推考,何如?上曰,依爲之。亨元曰,訓鍊主簿望單子,以陞資人,降擬以入,原單子,使之改修正以入,銓堂推考,何如?上曰,依爲之。亨元曰,忠翊將望單,亦有不審誤書當該銓堂,推考,何如?上曰,依爲之。出擧條豐之曰,使曹假郞廳金潭,咫尺前席,擧措駭然,所當重勘,而本院請推之外,無他可施之罰,何以爲之乎?上曰,拿處,可也。出擧條命退,諸臣以次退出。
上在昌德宮。停常參·經筵。
午時,日暈兩珥,申時,日暈兩珥,暈上有冠。
中宮殿,藥房朝夕口傳問安。答曰,知道。
金思穆啓曰,來二十五日,朝參日次矣,敢稟。傳曰,停。
金思穆啓曰,禁衛營將官來言,今日本營軍兵,日次私習云矣,敢啓。傳曰,知道。
金思穆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙衍德曰,課講入侍。
傳于金思穆曰,昨日次對,退定於明日。
掌令前望單子入之,宋益中落點。
以健元陵參奉,顯陵參奉,康陵參奉,崇陵參奉望筒,傳于沈豐之曰,逢今年以感舊錄後之意,有收錄之命,則豈可不擬乎?昨年五月承傳,豈可不用乎?大臣別薦,亦豈可不用乎?李文成子孫,亦豈可不用乎?當該政官推考,更爲擬入。
以假注書趙台榮拿處,代白慶楷爲假注書。
傳于趙衍德曰,政官待開門牌招開政。
以吏曹參判李在學,參議李勉兢遞差傳旨,傳于趙衍德曰,初意不過申飭,更思亦不必過加摧折,此傳旨分揀。
以大司成丁範祖牌不進罷職傳旨,傳于趙衍德曰,只推。更爲牌招。
以大司成丁範祖再牌不進罷職傳旨,傳于趙衍德曰,只推。
以趙台榮囚單子,傳于金思穆曰,附過放送,以黃海監司狀啓,戊申從征將士朴贊澄,生存馳啓事,傳于趙衍德曰,依他例收錄事,分付禮曹,仍令草記。
趙衍德,以弘文館言啓曰,本館下番,連日闕直,事甚未安,新除授應敎韓晩裕,卽爲牌招,以爲姑降入直之地,何如?傳曰,允。
以應敎韓晩裕牌不進罷職傳旨,傳于趙衍德曰只推,更爲牌招。
趙衍德,以弘文館言啓曰,新除授校理李晴,時在平安道龍崗縣任所,經筵入番事緊,請斯速乘馹上來事,下諭。傳曰,依啓。
金思穆,以訓鍊都監言啓曰,本局中軍李東曄,身病甚重,勢難察任,改差,何如?傳曰,允。
大司成丁範祖疏曰,伏以,臣素蔑文識,濫叨科第,前後揚歷,已踰涯分,自甘跧伏草野,以畢餘齒,而伏蒙我聖上記簪之恩,向來六七年中銀臺特除,間月聯翩,每奉除旨,闔門感泣,而其時臣之老父年迫九耋,離捨宦游,實無其路,不得進伏京邸,一謝恩命,罪涉逋慢,居常惶懼,臣於今春,纔闋父喪,世念都灰,榮塗無意,而月前伏承春官佐貮之命,揆以義分,有不敢一向退處,蒼黃入城,供職已三朔矣。迺者國子新命,又奚爲而至哉?臣聞命震惶,罔知攸措,以臣愚陋無似,雖在閑司冗職,有難堪承,矧此本職,地望自別,掄選必愼,苟非學術足以師表人士,藻識足以鑑別文體,則宜莫居之,顧臣鹵才窽見,豈有一分近似於是職也哉?臣若貪戀恩榮,冒昧承當,則臣之貽笑一世姑不論,其爲辱淸選而玷名器,非細故也。況臣退自享班,重觸寒感,咳喘猝劇,精神昏瞀,昨日試望,冒死懸病,今於見職非但人器不稱,實無自力就列之望,玆敢冒陳短章,仰暴微懇。伏乞聖明,亟命遞斥臣職,以重公器,以安私分,千萬幸甚。答大司成丁範祖疏曰,省疏具悉。爾其勿解察職
兵曹參判柳誼疏曰,伏以,臣家世單平,品性中下,濫竊科第,偏蒙洪造,前後踐履,罔非踰分,第緣受恩如天,仰答無地,只以筋力奔走,庶效萬一之報,而每一念至,惶愧交中,不意今者,擢之亞尹,未踰一日,繼有騎省之命,恩詰誕宣,天牌儼臨,此臣意慮之所不及,夢寐之所不到臣雙擎九頓,五內震越,闔門感淚,不知死所。仍伏念臣通籍以來,凡於淸朝器使之列,自知不稱者明矣。孤立朝端,隻身無依,只是聖明在上,不以臣空疏,屢加恩渥,臣涕泣感激,有除輒膺,旣蔑絲毫之裨補,已多名器之玷汚矣。且臣之緋玉未久,又進一資,乘軒之譏,固不暇言,而過福之災,理所必至,臣何敢若固有之?揚揚冒膺,上負則哲之明,下貽負乘之誚哉?實無承膺之路,玆犯違傲之罪,敢陳血悃,仰瀆崇嚴。伏乞天地父母,俯垂諒察,亟賜遞改,仍收新授資級,以重公器,以安私分,千萬幸甚。答曰,省疏具悉。卿其勿辭行公。
傳于趙衍德曰,考官李在學,代具庠爲之。
戊申十二月二十一日辰時,上御熙政堂。抄啓文臣課講,日次儒生殿講同爲入侍時,兼都承旨沈豐之,行左承旨金思穆,右承旨趙衍德,左副承旨尹行元,右副承旨洪仁浩,同副承旨朴宗岳,記事官金孝建,假注書趙台榮,記事官李宗烈,記注官金鳳顯,入就位行四拜禮,分東西,以次進伏訖。上曰,參考官金履成,代副司果尹光顔爲之。出榻敎引儀唱試官以下,行四拜禮,課講試官原任提學吳載純,檢校直提學李秉模,檢校直閣金載瓚·徐鼎修,檢校待敎尹行任,率抄啓文臣金祖淳等,殿講試官判府事金熤,刑曹判書鄭昌順,行副司直具庠·鄭啓淳·金翊休,校理閔昌爀,副司果尹光顔,率儒生鄭履綏等,以次入就位行拜禮訖。熤進前奏曰,連日臨殿,聖體,若何?上曰,一樣矣。熤曰,中宮殿問安。雖有朝夕承候之節,而猶未諦詳,氣候諸節,若何?上曰,別無他症矣。熤曰,臣等與諸醫相議,則芎歸湯五貼進御後,更當加減云,卽爲議定,似宜矣。上曰,與禁將相議爲之,可也。仍命開講,抄啓文臣金祖淳等,儒生鄭履綏等,分座以次進講,上曰,吏兵批政官入侍。賤臣承命出傳,吏曹判書李,參判李在學,參議李勉兢,假郞廳典籍安經心·金德老·朴暉,學錄劉師玶·白慶楷,兵曹判書李文源,參判柳誼,參議李亨元,參知沈煥之,正郞鄭觀輝·張至冕,佐郞柳文養,以次進伏。上曰,政官於楹外開政,可也。文臣儒生講訖。上曰,六通儒生六人比較。出榻敎鄭履綏等,更爲進講訖。命書傳敎曰,日次講,純通賜,第無過三人,載於大典,亦旣比較,進士鄭履綏,幼學李來鉉,竝直赴殿試,六通幼學沈能迪·李肇源·洪秀晩·趙冕鎭等,之次雖無直赴會試之例,今番旣經比較,竝直赴會試,通幼學宋冕載,生員徐有本,幼學鄭存大·李羲甲,各給二分,幼學文養老等略粗栍,令政院考例捧傳旨,命下番翰林金祖淳,呼鄭履綏·李來鉉新來,數帀訖,命試官以下先退。豐之曰,同副承旨朴宗岳,曾經右承旨,昨日除拜,當爲左副承旨,而座次誤以同副啓下,當該院吏,令攸司科治,座次單子,改付標以入,何如?上曰,依爲之。當該坐直承旨推考,可也。出擧條文原曰,分守門將金宗燁,旣已仕滿,依例陞六乎?上曰,依爲之。出擧條文源曰,五衛將金爔,病難供職云,今姑改差,何如?上曰,依爲之。出擧條上曰,在外訓鍊正改遞,今日政差出。出榻敎文源曰,訓鍊正今當差出,而擬望之人乏少,外任竝擬,何如?上曰,依爲之。出擧條豐之·思穆等進讀政事望筒。豐之曰,今此鎭海縣監望單子,不書某人之代,事甚不察,誠極未安,原望筒,使之改修正以入,吏曹政官,竝推考,何如?上曰,依爲之。豐之曰,莫重御覽政事,誤書人姓字,揆以事體,誠極未安,原政事,使之改修正以入,吏曹政官,竝推考,何如?上曰,依爲之。豐之曰,迎日縣監首望訓鍊正李東善職名,書以訓鍊副正,事甚不審,誠極未安,原單子,使之改修正以入,吏曹政官,竝推考,何如?上曰,依爲之。出擧條思穆曰,入啓望單,何等審愼,而五衛將望,不書望字,難免不察之失,當該銓官,推考,何如?上曰,依爲之。出擧條上曰,在外及未肅拜臺諫竝許遞,今日政差出。出榻敎曰,章陵令趙慶遠,以兵曹佐郞末望蒙點,而望筒中,章陵以智陵誤書,慶遠以遠慶誤書,不察之失,惶恐待罪,而原望筒,改付標以入,何如?上曰,依爲之。卿則推考,可也。出擧條文源曰,都摠都事李宅觀·金致淇,以副薦人,誤擬受點,不察之失,臣不勝惶恐,而以訓鍊判官中宣薦人相換之意,敢稟。上曰,依爲之。卿則推考,可也。出擧條上曰,在外掌令許遞,前望單子入之。出榻敎上曰,在外訓鍊正改遞,今日政更爲擬入。出榻敎文源曰,訓鍊正,今當差出,而擬望之人乏少,以二望擬入,何如?上曰,依爲之。出擧條上敎等曰,高山察訪,以金觀柱擬入,可也。曰,事關隄防,有難奉承矣。上曰,所坐不甚緊重,斯速擬入,可也。曰,惟願被罪矣。命書傳敎曰,擧措極爲屑越,吏曹判書李從重推考。在學·勉兢進前奏曰,臣等亦不得奉承矣。命書傳敎曰,亞三銓事,極爲駭然,吏曹參判李在學,參議李勉兢竝遞差。上曰,監察張鉉國入侍。賤臣承命出,與張鉉國,偕入進伏。上曰,予於故將臣事,時或思惟,不覺惻傷,今玆召見,意蓋深矣。爾能紹故將臣未卒之志,以爲圖報,可也。仍命仁浩書傳敎曰,其時嗟惜,其後愍惻,不但廷臣之所共知,逝者有知,必當掩泣,況爲其子弟之心乎?昨見入擬於守令望筒,今日召見,赳赳雖似不及,尙多故將臣典刑,仍使潦到蔭路,大非器使之意,雖非武科出身,別般收用,武南猶然,況將種乎?將家之以蔭陞遷,其例亦多,監察張鉉國,先今兵批,五衛將作闕陞擬,以示念舊收後之意。有司堂上李秉模曰,此北關慰諭御史鄭大容賑穀加請狀啓也。依下敎就議于大臣,則左議政李性源以爲,繡衣狀請中南關穀二萬石及交濟久置條加劃一萬石云者,折米與否,有難遙度,下段所云道臣所請浦項純米一萬七千石,若準請則雖無南關穀,亦可以補不足云者,上下語勢,甚不分明,若星火關問折米與否及石數之的爲幾許而始許加劃,似不晩,差需米,依狀請換給似宜,而至於交濟久置條,則旣是本道穀物,臨時自可一邊知委,一邊取用,姑不必先爲區劃云,右議政蔡濟恭以爲,北關與南關有異,生穀尤無其策,前日所許南關穀二萬石外,依今番狀請,加劃一萬石,則北關事,可以了當,至於南關則旣劃浦項穀二萬五千石,日前北伯狀啓,亦有今方拮据等語,此與全無頭緖有異,向後事或可無慮矣。繡啓雖不分明,決無折米三萬石爲請之理,若欲折米,則皮穀之數,將近十萬,此豈有可成之理耶?差需穀換木,依請施行,似合事宜云,故敢此,仰達矣。上曰,差需穀事,依左相言施行,穀物事,依右相言施行,而左相及諸有司所請數爻,皆以折米見之云,雖似未必爲然,卿等從便往復,如有違端,更爲稟處,繡啓措語之不能別白,難免疎忽,御史推考,可也。出擧條命書傳敎曰,大司成疏批已下,牌招察任,吏兵批政事畢後,等文源等,跪請下直。上曰,知道。上曰,當該注書拿處。出榻敎命書傳敎曰,守令·邊將初仕復職陞六人,皆令明日來待。命退,諸臣以次退出。
上在昌德宮。停常參·經筵。
中宮殿,藥房朝夕口傳問安。答曰,知道。
藥房都提調臣金熤,提調臣沈豐之,副提調臣尹行元啓曰,親臨大政,連日酬應,伏未審夜間,聖體,若何。今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢此問安。竝爲仰稟。答曰,知道。慈殿·慈宮氣候一樣,卿等不必入侍。
藥房口傳啓曰,中宮殿調攝諸節承聞後,臣等與諸醫官,詳細相議,則芎歸湯五貼,連日進御,今姑停止,加減二四湯,先進三貼後,繼進當否,更爲議定,實爲穩當云,加減二四湯三貼,爲先製入,何如?惶恐敢啓。傳曰,知道。
金思穆啓曰,禁衛將官來言,今日本營軍兵,日次私習云矣,敢啓。傳曰,知道。
金思穆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗岳曰,大臣·備局堂上引見。
傳于朴宗岳曰,吏兵房承旨與守令·邊將初仕復職陞六人入侍。
傳于趙衍德曰,右承旨入侍。
有政。吏批,判書李受由,參判李在學進,參議李勉兢進,行左承旨金思穆進。安策爲修撰,李尙度爲副修撰,成德雨爲奉常正,鄭成爲慶尙都事,朴英源爲燕岐縣監。
兵批,判書李文源病,參判柳誼病,參議李亨元進,參知沈煥之差祭,右承旨趙衍德進。副護軍單張鉉國,副司直單金魯淳·洪仁浩,副司果單李日運·李弘弼·李羲觀,申應周爲訓鍊都監中軍,金相玉爲摠戎中軍。
傳于趙衍德曰,當該承旨遞差。
傳于趙衍德曰,承旨前望單子入之,待下批,牌招察任。
傳于金思穆曰,坐直承旨入侍。
趙衍德,以弘文館言啓曰,本館下番,姑降入直,事甚未安,新除授修撰安策,副修撰李尙度,竝卽牌招,以爲推移入直之地,何如?傳曰,允。
趙衍德,以禮曹言啓曰,黃海監司李敬倫,戊申從征將士朴贊澄,生存事狀啓,判付內依他例收錄事,分付禮曹,仍令草記事,判下矣。朴贊澄,以戊申從征將士,至今生存,而年今八十一歲云,當此舊甲重回,不可無褒賞之道,依他從征將士生存人已行之例,令該曹,帖加成給,恐似得宜,而係干恩典,上裁,何如?傳曰,依草記施行,可也。
趙衍德,以承文院都提調意啓曰,院吏文學官李可運·徐孺修出六代,通德郞李晩亨,前學官柳熽差下,竝付軍職,冠帶常仕,何如?傳曰,允。
金思穆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金思穆,以禁衛營言啓曰,今日內中日,旣已設行,本營中日,一體擧行之意,敢啓。傳曰,知道。
金思穆,以御營廳言啓曰,內中日旣已設行,本廳中日,一體擧行之意,敢啓。傳曰,知道。
趙衍德,以刑曹言啓曰,沙工孟益周等,捧供啓目判付內,故敗與否,在於分載虛實,而參以事理,決知非分載,謂之容奸於未裝載之前,與宮奴符同作奸云爾則猶,可也。大洋中分載於已準裝之船,元不成說,以此以彼,不必滯囚,往復度支,參量事實,卽爲決給事,判下矣。沙工孟益周,莫重宮穀,恣意消瀜,敢生窮濫之計,故爲致敗之狀,箇箇直招於海營,而及到本曹,一反前招,粧撰爲說者,論其罪犯,萬萬巧惡,待用刑嚴訊得情,斷不可己,以船主梁潤已言之,給賂官奴,圖得船卜之後,定送浮浪之益周,一任花消,以致故敗,其間事情,亦多可疑,待益周取服,一體査實勘律,至於宮納穀物,不可不依數區處,故往復度支,以沙工船主處分半徵捧之意,已爲歸一,依此擧行,何如?傳曰,允。
承旨前望單子入之,金履正落點。
戊申十二月二十二日辰時,上御誠正閣。大臣·備局堂上引見入侍時,左議政李性源,右議政蔡濟恭,行司直金華鎭,戶曹判書徐有隣,左參贊鄭好仁,右參贊李,知訓鍊李柱國,刑曹判書鄭昌順,知敦寧金相集,兼都承旨沈豐之,副司直李秉模·沈頤之·徐有大,吏曹參判李在學,副司直金持默,副護軍趙心泰,行左承旨金思穆,記事官金孝建,事變假注書金初燮,記事官李相璜·金祖淳,以次進伏訖。性源等曰,連日寒殿,親臨大政,勞動之餘,聖體,若何?上曰,一樣矣。性源等曰,王大妃殿氣候,若何?上曰,一樣矣。性源等曰,惠慶宮氣候,若何?上曰,一樣矣。性源曰,中宮殿湯劑,連日製進,此時諸節,何如?上曰,別無加減矣。性源曰,昨日新恩二人,俱有地望,年且富少,誠有得人之幸矣。上曰,然矣。上曰,幼學之以一經賜第,非不知或近於倖科,而近日朝著,實有無人之歎,在古如此之時,亦有物色求之之事,專經突誦之人,間或搜拔,不害爲得人之道矣。性源曰,近來士子之不讀書久矣。自設日次殿講,且有賜第之後,年少儒生輩,務相讀誦,庶見專經之效,此實不可已之盛擧矣。上曰,殿講規例,館儒則落點應講,學儒則擧皆許赴,蓋生進應講,只掌色六人而已,故其齋生則初無留意,每一登筵,惟以自不爲主學,掌色則至於二十餘人之多,而以一經自願應講,其難易之懸殊,已有不均之歎,且其齋生則落點冊子,故雖或有能誦一經者,落點或違所講,則亦未免居不,從今以往,居齋生,亦以一經從自願懸注,以爲受點應講,則館學同應講之規,生進無向隅之歎,卿等之意,何如?性源〈曰〉,以此爲式,似好矣。濟恭曰,學齋任之捷於科路,不下於得參初解,故便作爭窠云矣。上曰,適出言端,曾經同成均之諸宰,皆陳所見,可也。華鎭曰,生進亦令自願應講則,似好矣。有隣曰,居齋生,便是主人,而應講則反下於學儒依下敎爲之好矣。在簡曰,若如下敎定式則,似好矣。昌順曰,臣昨以試官觀之,諸生之應講者,無非鍊熟,可見功化之有成,而只以一經,多年從事,亦有太易之意,限三年改定冊子,似好矣。秉模曰,館儒同學儒從自顚應講,實合事宜矣。上曰,三年改冊之議,何如?性源曰,讀書之效,貴精不在多,若頻改冊子,反有駁不精之慮矣。濟恭曰,漢時之多巨儒,專以一經之通鍊也。若於一經鍊達無遺,念念在玆,其效亦爲不少,何必以多爲之乎?上曰,向日臺臣,請復講規,講規非不美矣,而前後講規乍行旋寢,多有掣礙之端,令若復行講規而還爲廢撤,不如不始之爲愈,一經自願之法,通行於館學則儒生輩,不勸而當自誦一秩矣。性源曰,非但爲決科地,若能通習一經,則足可終身需用,而近日諸生之誦治專經可期感發蔚興之效矣。上曰,今番都政,何如?性源曰,昨夜始見畢度,未接外人,物議則雖未知如何,而大體則好,至於臺通,瑞興倅之望,亦足慰悅遠人,可想政官對揚聖意,而若夫小小格例之有所礙眼者,臣未得詳知,故姑不請勘矣。濟恭曰,今番政眼,似有鼓動物情之意,而恢蕩擺脫之規,有非政官自下擅便處,似因指敎而然矣。上曰,今番政事,予則曰譬如墻垣之有楨幹矣。若夫諫長泮長望通,雖謂之措置之規度,可也。蓋同是世臣,同是士夫,則豈或遍厚於彼而遍枳於此?秪緣先朝新經搶攘,世故多難,恢蕩之盛化,非不至矣盡矣,而此一節,猶有未遑之歎,故畀付予身,以爲責成之地,惟當賢者進之,愚者退之,有罪則棄,無罪則用,同往共征,以底會極而已,予豈有私於右相一人而然哉?向亦有無妄度無過慮之敎,而規模擧措,則不得不一正故耳。上曰,兵判政事,非不恢公,而凡事任便爲之,破格違例,不可彈記,邊將防禦使,不得經移,鄭領府新有稟定,而無難廷轉,不爲計較,不爲拘束,雖爲此重臣長處而皆出於拳籌矣。卿等亦須申飭好矣。性源曰,此原春監司李度默狀啓也,以爲道內明春三鎭合操及營將巡點,何以爲之事?請令廟堂,稟旨,分付。勸別武都試,依定式設行爲辭矣。本道今秋穡事,幸免大歉,且有明年春操回啓時謦咳之命,詰戎大政,有不可許久停廢,明春習操,使之依例設行,如何?上曰,右相之意,何如?濟恭曰,詰戎大事也,況有來頭回啓時謦咳之敎,則明春習操,固當依例擧行,而但念嶺西雖幸免歉,嶺東則大不及嶺西云,一例命操,恐或爲難矣。上曰,將臣各陳所見,可也。柱國曰,近來外邑習操,春則以窮春停止,秋則以歉歲停止,多年不行,非徒軍兵不知坐作進退之節,至於軍丁充定,實多虛錄之弊,其在詰戎之政,誠爲疎虞,該道年事雖未詳知,臣意則明年春操,依例設行,恐合事宜矣。有大曰,近來連値災年,各道停操久矣。民不知兵,所謂軍卒,全無器械云,聞甚可悶,詰戎,國之大政,雖當歉歲,或停合操,各邑之官門聚點,若着意爲之,則庶得陰雨之策,各別申飭,而今年關東,初因晩澇,慮有告歉,秋成後幸免飢患,明春各操,依例爲之,似好矣。心泰曰,近因習操之久停,各道詰戎,極甚疎虞,而原春道今秋穡事,不至大歉,則其在重戎政明操鍊之道,明年春操設行,似好矣。上曰,本道年事,嶺東諸邑,未免失稔,方春動民,在所當念,三南春操,當次第設行,關東一道之停操,不必持難,本道春操停止,令各其守宰,着意點習,令道伯考其勤慢,期有實效事,申飭,可也。出擧條性源曰,此北兵使洪和輔狀啓也。以爲明春行營屬軍兵合操,茂山以北各衛軍兵巡操,何以爲之?請令廟堂稟旨。上曰,分付矣。明春北關習操,初非可論,行營屬及各衛軍兵,竝令停操之意,分付,何如?上曰,右相之意,何如?濟恭曰,詰戎雖是莫大之政,北關賑事方張,明春習操,恐不容議矣。上曰,依爲之。出擧條性源曰,此開城留守李致中狀啓也。以爲本營財力,年年耗縮,至有錢穀之區劃,而目下支放之資,尙多不足,本營所管各倉,今年條加分耗五百六十石零,依近例移劃補用,請令廟堂,稟旨,分付矣。加分耗之移付本營,補用支放者,已成近例,依狀請許施,何如?上曰,依爲之。出擧條濟恭曰,治國之要,無過於擇守令三字,若於此少忽,則害必及民矣。燕岐縣監李英裕,以忠臣之孫,若無悖行,何官不做,而年前劍刺無辜之人,卽地致命者,前後爲數三次,以殺獄元犯,囚繫獄中,屢經訊覈,尙記故判書李惟秀對臣言曰,英裕之繫獄也。請簡,殆溢巨篋,而以名祖,故赦悖孫之罪,吾不忍爲,亟定同推官,使之訊問而歸,其言尙今不忘矣。秋間幸陵時,英裕除衿川縣監,臣在船艙,聞左右之人,皆竊言曰衿川之民奚罪,臣旣聞此語則咫尺前席,不敢終默,故敢此,仰達矣。上〈曰〉,改差,今日政差出,可也。出擧條性源曰,銓官之所當謹守者,格例是也。防禦使,邊地內移之限,旣有大臣之筵稟定式,而今番大政,防禦使邊地之內移者,皆不滿朔數,揆以銓法,極爲未安,兵曹判書李文源,從重推考,雖以金爔事言之,訓正之直擬五衛將者,亦所創見,元望筒勿施,何如?上曰,依爲之。出擧條性源曰,殿最規式,宜無異同,山城將召募將等第字數,旣有定式,則今此嶺南道臣褒貶啓本中八字題目誤,以四字書塡者,有違格例,揆以事體,誠極未安,慶尙監司金光默,從重推考,湖南啓本中召募將題目,亦以四字書塡,雖未知本營前例之如何,而此後則以八字磨勘之意,一體,分付,何如?上曰,依爲之。出擧條上曰,吏兵房承旨與守令·邊將復職陞六初仕人入侍。行左承旨金思穆,右承旨李時秀進伏。上命諸臣奏職姓名,安州牧使李師濂,黃州牧使金履復,鐵山府使洪百游,咸從府使李周鳳,礪山府使李潤元,潭陽府使洪守榮,嘉山郡守朴宗和,興海郡守李彦敬,瑞山郡守李觀成,昆陽郡守李運春,淳昌郡守尹守翼,萬頃縣令李輪,金溝縣令吳晉秀,龍崗縣令柳文養,江東縣監姜世綸,陰城縣監申大羽,龍仁縣監李祉源,燕岐縣監李英裕,泰安縣監柳誨,陽智縣監李述源,南平縣監李義進,江陵縣監洪檢,砥平縣監宋時淵,谷山縣監徐英輔,慈仁縣監韓永逵,松禾縣監曺允邁,靈山縣監李龜錫,延日縣監鄭宅慶,茂長縣監李宗爀,彦陽縣監方處坤,鎭海縣監李宅觀,保寧縣監金尙源,尙衣別提姜文岳,引儀尹光錫,造紙別提徐有季,中部都事金永聃,西部都事鄭在寬,工曹佐郞朴彝源,典籍朴孝成·高應觀,瓦署別提李榏,掌苑別提李可運,繕工主簿鄭重赫,典牲主簿徐有修,氷庫別提朴向榮,義盈主簿朴宗撤,活人別提曺泰柱,監察朴宗謙,掌樂主簿鄭東輔,監察趙廷鉉,童蒙敎官成肯柱,健元陵參奉朴絅壽,顯陵參奉趙鎭宣,厚陵參奉韓百源,崇陵參奉趙用鎭,康陵參奉李膺擧,章陵參奉李顯正等,以次進奏職姓名,晉州營將金履煥,慶州營將李厚坤,羅州營將權璹,公州營將鄭汝坤,全羅監營中軍安德鵬,黃海監營中軍田景祥,忠淸監營中軍金鍾義,黃海兵虞候李國培,永宗僉使尹範行,加德僉使李廷老,柔院僉使權應稷,赤梁僉使全昌盛,馬梁僉使金兌福,白峙僉使張友奎,西生僉使文載奎,西林僉使安聖喆,美錢僉使李時得,兎城僉使黃道明,智島萬戶李成遠,薪智島萬戶河弼晉,包伊萬戶文弼呂,越松萬戶南宗禧,寅火堡萬戶徐有郁,濟物萬戶文贊禹,在德萬戶朴萬興,豐山萬戶金時五,廢茂山萬戶張載衡,仇寧萬戶趙德寬,吾老梁萬戶姜潤鳳,長水浦別將李箕煥,馬馬海里權管沈益希,自作仇非權管李道善,三千權管朴守彬,嗭洞權管李德寬,安原權管李聖彩,小吉號里權管金亨甲,廣坪權管朴聖禧,宣傳官李檍元,晦鎭武兼李儒祥,部將金鎭九·尹範益,守門將崔一元·李榮夏·盧尙心·孫仁寬·朴東秀·朴敏福·康潤福·金成鉉,分守門將南志復·白宗澤等,以次奏職姓名於殿陛下訖。命退,諸臣以次退出。
戊申十二月二十二日酉時,上御重熙堂。坐直承旨入待時,右承旨趙衍德,假注書白慶楷,記事官李相璜·金祖淳,檢校待敎尹行任,以次進伏訖。上命書傳敎曰,今戊申抄啓文臣親試都計劃居首藝文館檢閱金祖淳,三十七分居首當陞六,而年太淺,代給熟馬,課試都計劃居首副司果尹永僖,六十七分,依定式陞敍,課講都計劃居首通政李書九,五百二十二分半,當陞資而陞資屬耳,代給熟馬。又命書傳敎曰,才有敏鈍而講能突誦,製能立成,其勞之倍蓰,不但可嘉,成就旣如許,年紀向衰邁,更添一齒之後,又與年少諸文臣較藝,亦甚不可,減下,年限當在來冬,以此以彼,宜有闊挾,抄啓文臣申溆,自明年講製,特爲感下,以示體諒之意。命退,承史以次退出。
上在昌德宮。停常參·經筵。
中宮殿,藥房朝夕口傳問安。答曰,知道。
金思穆啓曰,備邊司郞廳來言,今日,賓廳日次,而親臨都政相値,不得來會云矣。敢啓。傳曰,知道。
金履正啓曰,大司憲金頤柱,執義李壽咸未肅拜,掌令宋益中在外,金寅燮未肅拜,持平李聖輪未肅拜,韓啓玉呈辭,監察茶時之意,敢啓。傳曰,知道。
兵曹口傳政事,副司果單尹行任。
金履正啓曰,明日擧動時,別侍衛當爲進參,而兵曹判書李文源,方在呈辭受由中,待開門牌招,何如?傳曰,允。
金履正啓曰,兵曹判書李文源,牌招不進,推考傳旨,今方捧入,而明日動駕時別待衛,不可不備員,更卽牌招,何如?傳曰,允。
金履正啓曰,兵曹判書李文源,再牌不道推考傳旨,今方捧入,而明日擧動時別侍衛,不可不備員,連事違召,無意承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更卽牌招,申飭行公。
趙衍德啓曰,景慕宮官員來言,本宮展拜時,都提調·提調當爲進參,而都提調洪樂性,方有身病,提調尹塾,又有實故,俱不得來待云,何以爲之?敢稟。傳曰,提調許遞,前望單子入之,待下批牌招察任。
景慕宮提調前望單子入之,鄭昌聖落點。
傳于趙衍德曰,陞試計劃當前,未肅拜大司成牌招,申飭行公。
以大〈司〉成丁範祖,牌不進罷職傳旨,傳于趙衍德曰,只推,更爲牌招。
以吏曹假郞廳金潭拿處傳旨,傳于趙衍德曰,分揀。
金思穆,以兵曹言啓曰,今十二月二十一日,武臣賓廳講書日次,而親臨儒生殿講相値,不得爲之之意,敢啓。傳曰,知道。
金思穆,以訓鍊都監言啓曰,今十二月二十四日,景慕宮展拜時,因兵曹節目,弘化門軍三十名,把摠鄭㵙·哨官李運祥率領,挾輦侍衛,弘化門軍五十名,哨官申鏶率領出付,排立當次營門,還宮後還入直所,而竝待標信擧行之意,敢啓。傳曰,知道。
金思穆,以御營廳言啓曰,今十二月二十四日,景慕宮展拜時,依兵曹啓下節目,弘化門集春營入直軍五十名除出,大將臣李柱國率領,弘化門外分左右排立,東營入直軍三十名除出,入直把摠李商五,哨官鄭聖翰率領,宮大門外把守,而竝待標信出用解嚴後,還入直間,集春營哨官李明祿,率該哨標下軍七名代直,東營哨官丁麟泰代直之意,敢啓。傳曰,知道。
金思穆,以二所巡廳言啓曰,去夜初更五點量,犯夜人前軍資監主簿劉國良執捉,依例移送義禁府之意,敢啓。傳曰,知道。
金履正,以刑曹言啓曰,月前濟州人李顯大,潛入宇賊荐棘之內,受來換錢書札,又受貞喆之書簡罪,兩罪人,保授主人等,自本道捉致營獄,嚴加究覈後狀聞事,覆啓蒙允後今十月初十日發關,而今已過限,尙不査啓,當該道臣,爲先推考,何如?傳曰,允。
戊申十二月二十三日巳時,上御重熙堂。右承旨入侍時,右承旨趙衍德,假注書白慶楷,記事官李相璜·金祖淳,檢校待敎尹行任,以次進伏訖。上曰,戶曹判書入侍。賤臣承命出,與戶曹判書徐有隣,偕入進伏。上命書傳敎曰,明日當由逌瞻門,展拜景慕宮,該房知悉。上曰,兼工曹判書具允鈺,文禧廟營建堂上還差。出榻敎有隣曰,時御所內各司,例於四季朔奉審修改,而時値隆冬,待明春擧行,何如?上曰,依爲之。出擧條有隣曰,進御玉帶之燕貿,已多年所,而前後任譯輩,終不得納矣。皇曆,賚咨官金在和,今始貿來,而玉是極品,刻亦精工云,其在嘉奬之道,合有褒賞之擧,而係關恩賞,不敢擅便,令司譯院,考例稟處,何如?上曰,特爲加資,李洙前此不勤之罪,於是益著,而歲抄中,旣有待貿來分揀之敎,雖在渠輩事,命令不可不信,依前下敎分揀,而玉帶之貿來,專爲其輕便,而今番所進帶子,亦未免重鈍,使洙限三次使行,以輕便者覓納,如又愆期,卽其灣府地方定配,一以信命令,一以懲怠頑,,可也。出擧條命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
金思穆啓曰,御營廳將官來言,今日本廳軍兵,日次私習云矣。敢啓。傳曰,知道。
傳于朴宗岳曰,藥房夕問安。自今日勿爲之。
藥房口傳啓曰,中宮殿今日夕問安。勿爲之事,命下矣。卽今調攝諸節,猶未快復,湯劑連爲製入,此時夕問安之遽然停止,在下情,尤不勝憂鬱,玆敢冒瀆。伏乞還寢成命,以爲依前擧行之地,千萬幸甚,惶恐敢啓。傳曰,議藥之節,不在於朝夕問候,旣有朝候則夕候勿爲固好,依前下敎擧行。
傳于金思穆曰,出宮門路,以協陽門爲之。
金履正啓曰,營建監董大臣左議政李性源,堂上具允鈺·徐有隣,依下敎來待矣。傳曰,入侍。
大司成前望單子入之,尹行元落點。
以大司成尹行元牌不進罷職傳旨,傳于趙衍德曰,只推,更爲牌招。
有政。吏批,判書李受由,參判李在學進,參議李勉兢式暇,右副承旨金履正進。啓曰,判書李受由,參議李勉兢式暇,小臣獨政未安,何以爲之?敢稟。傳曰,仍爲之。
又啓曰,新除授黃州牧使金履復呈狀內,矣身年限已過,法不當冒赴,斯速入啓遞改云,年過六十五歲者不得除六年窠守令,旣在法典則不可仍置,依例改差,何如?傳曰,年限雖過,略干年往赴似無妨,故以念舊之意,日前有仍爲下去之命,而今日始聞之,明年卽七十云,七十人到任,似如何?改差,今日政,仍付京職,其代,次次移擬作窠後,以復職人鄭東輔差擬,以示念舊敍用之擧,可也。
又啓曰,黃州牧使,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
以李書九爲承旨,宋益孝爲修撰,李益運爲副修撰,趙慶遠爲禮曹正郞,李弘弼爲內資主簿,洪元燮爲黃州牧使,具膺爲尙州牧使,徐命全爲永川郡守,趙象存爲永柔縣令,鄭東輔爲井邑縣監,金履復爲掌樂主簿,兼春秋單李之英。
兵批,判書李文源呈辭,參判柳誼入直進,參議李亨元,參知沈煥之病,行左承旨金思穆進。副護軍單李濟萬·趙錫穆·沈興永·朴鎤·金熙朝·南必錫·李章五·尹行履·李身晦,副司直單趙煥·丁範祖·李洪載,副司果單徐邁修·朴載淳·姜垣·李東埴·鄭來百·尹悌東。
以寺僕寺調馬單子,判付啓宣傳官別軍職等,各等未試,試射,旣命歲後鱗次設行,而文兼旣命許參於明日調馬,依例爲之,內寺馬匹兺待令,駕轎,亦勿待令。
趙衍德,以文禧廟營建廳言啓曰,本廟開基吉日,令日官推擇,則今十二月二十五日子時爲吉云,以此日時擧行之意,敢啓。傳曰,知道。
金履正,以弘文館言啓曰,本館下番,姑降入直,事甚未安,新除授副修撰李益運,卽爲牌招入直,副校理李殷模,自鄕上來云,一體牌招察任,何如?傳曰,允。
金履正,以弘文館言啓曰,新除授修撰宋翼孝,時在京畿永平地,經筵入番事緊,請斯速乘馹上來事下諭。傳曰,依啓。
金思穆,以壯勇營言啓曰,本營四等賞試射時,將官以下入格人姓名,別單書入之意,敢啓。傳曰,知道。
金思穆,以壯勇營言啓曰,今十一月初六日,牙兵次知知彀官李完基,沙峴大寺洞近處,捉得中虎一頭,牙兵吳泰光先殺,宋景賢等二名再殺三殺,十二月十一日峨嵯山近處,捉得中虎一頭,牙兵庾興福先殺,朴快同等二名再殺三殺,同月十九日金浦牙吾山近處,捉得小虎一頭,牙兵張鳳先殺,鄭得興等二名再殺三殺,賞格,依傳敎竝自本營施賞,而知彀官李完基連捉三頭虎,宜有論賞之擧,令該曹考例稟處,何如?傳曰,允。
金思穆,以御營廳言啓曰,去夜三更量把子橋近處,大殿別監李在寬,本廳巡邏將卒處,犯夜被捉,而係是掖屬,不敢擅便,何以爲之?敢啓。傳曰,嚴治次移送兵曹。
金思穆,以御營廳言啓曰,依判付犯夜被捉大殿別監李在寬,移送兵曹之意,敢啓。傳曰,知道。
戊申十二月二十四日辰時,上詣景慕宮。展拜入侍時,兼都承旨沈豐之,行左承旨金思穆,右承旨趙衍德,左副承旨朴宗岳,右副承旨尹行元,同副承旨金履正,記事官金孝建,假注書白慶楷,記事官李相璜·金祖淳,一提學金鍾秀,檢校直提學李秉模,檢校直閣金載瓚·徐鼎修,檢校待敎尹行任,以次侍立,上具翼善冠·衮龍袍,乘輿出協陽門。命書傳敎曰,金判府事兼帶藥房都提調勉副,右議政爲都提調,由建陽門出弘化門,由逌瞻門至齋殿,降輿入齋殿,左通禮啓請外辦,上出齋殿詣版位,行再拜禮,詣宮內奉審訖,上乘輿出逌瞻門入弘化門,由協陽門入宣化門,仍御熙政堂,行抄啓文臣頒賞儀訖。上曰,營建廳都提調·提調入侍。賤臣承命出,與左議政李性源,兼工曹判書具允鈺,戶曹判書徐有隣,偕入進伏。性源曰,日氣甚寒,早朝勞動。伏惟聖體,若何?上曰,一樣矣。上曰,昨見草記,今夕開基云乎?性源曰,今夕子時矣。上曰,明日望闕禮時則替送參贊,卿則開基後仍留看役,好矣。性源曰,姑役後差出郞廳,輪直伏計矣。上曰,唯。有隣曰,石役甚難,趁今爲始,似好矣。上曰,觀歲後日氣稍暖,從便爲之,可也。命性源等先退。命書傳敎曰,大司成聞有實,許遞,前望單子入之,待下批牌招開政。上曰,政官牌招開政,。出榻敎命退,諸臣以次退出。
戊申十二月二十四日巳時,上御重熙堂。禮房承旨與營建堂上入侍時,右承旨趙衍德,記事官金孝建·李相璜·金祖淳,營建堂上徐有隣,以次進伏訖。上曰,日寒如此,營建廳事役,姑不可經始,入廟日字,二月內如難及期涓吉,則以四月爲之,亦爲無妨,以此周旋,俾無冒寒董役之弊,可也。有隣曰,適因言端,敢此,仰達矣。南·北關鎭堡變通事,頃有長津府使李敬懋巡審後狀聞之命,而目今本道饑荒,非比尋常,巡審時民邑之弊,不可不念,且南關則前道臣鄭民始狀聞,旣甚詳備,北關則敬懋曾經北關閫邑,亦足以領略登聞,巡審一款,今姑安徐,如或以爲不可,不更爲巡審,則待明年賑政了畢後擧行,恐合事宜矣。上曰,卿言正合予意,巡審事置之,南關則前道伯狀聞有之,以此令廟堂從後更爲稟處,北關則使之具意狀聞事,令道伯,分付該府使,可也。命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,中宮殿調攝諸節承聞後,臣等與諸醫官,詳細相議,則加減二四湯旣進三貼,前方中去厚朴,加五靈脂一錢,紅花七分,便香附蒼朮各加五分,當歸川芎各減五分,三貼進御後,繼進當否,更爲議定穩當云,以此製入,何如?惶恐敢啓。答曰,知道。
金思穆啓曰,備邊司郞廳來言,今日,賓廳日次,而正朝望闕禮習儀相値,不得來會云矣。敢啓。傳曰,知道。
金思穆啓曰,禁衛營將官來言,今日本營軍兵,日次私習云矣。敢啓。傳曰,知道。
金思穆啓曰,御營廳將官來言,今日本廳軍兵,日次私習云矣。敢啓。傳曰,知道。
金履正啓曰,同副承旨李書九,今日不爲仕進,卽爲牌招,何如?傳曰,允。
金思穆啓曰,延祥詩製述人,旣已抄啓矣。弘文提學徐有隣,待明朝牌招,出韻科次,何如?傳曰,允。
傳于趙衍德曰,左承旨入侍。
趙衍德啓曰,今此延祥詩製述人抄啓中,時無職名人,令該曹口傳付軍職,何如?傳曰,允。
以同副承旨李書九罷職傳旨,傳于金履正曰,只推,更爲牌招。
以副修撰李益運牌不進罷戢,傳于金履正曰,只推,更爲牌招。
以全羅監司狀啓,上番禁衛軍調點,以全州營將代行事,傳于金思穆曰,依狀請施行事,回諭。
金思穆,以都摠府言啓曰,今日入直內三廳武兼禁軍及軍兵等,當爲中日習射,而議政府正朝望闕禮相値,不得爲之之意,敢啓。傳曰,知道。
金思穆,以濬川司言啓曰,本司都廳尹範行,永宗僉使遷轉,代以御營廳千摠金魯直差下,使之察任,何如?傳曰,允。
金履正,以義禁府言啓曰,黃海監司李驚倫狀啓,據刑曹粘目內,鳳山前郡守李鼎揆,移本府處之事,允下矣。李鼎揆,時在慶尙道慶州地云,發遣府書吏拿來,何如?傳曰,允。
兵曹判書李文源疏曰,伏以臣自叨是職以來,夙夜懍惕,若墜淵谷,非不知瀝血哀籲,必遞乃已,而竊伏念臣之所可自效者,不過筋力奔走而已,則區區身私,不可自謀,抗顔蹲冒,至今不去,時或黽勉行政,瘡疣百出,雖緣恩庇之隨事曲全,幸免大戾,而畢竟狼狽,臣固自分,況於日昨大政之後,退歸私次,考閱政眼,則排擬之際,自多生疏,用捨之間,未免顚錯,甚至於堂上窠之格外擅擬,持衰者之望中混擧,而臣之儱侗昏憒,尤不可掩矣。臣自惶愧縮伏,恭俟譴罰之加,而大臣之只請問備,亦云太寬也。循省臣罪,不可諉以一時做錯而自恕,臣若强其不能,冒昧仍據,則臣之沒廉忘恥,不足恤,而終必致僨誤國事而後已,到此,雖加之以誅戮,其何以少贖臣罪乎?在臣之道,卽當引義訟愆,而陪扈是重,不敢言私,今始露章自列於天地父母之前。伏乞聖明,特垂諒察,亟許鐫改,仍令攸司,重勘臣罪,俾靖私義,千萬幸甚。答曰,省疏具悉。卿其勿辭行公。
大司成尹行元疏曰,伏以,臣猥以無似,濫被隆渥,周歲近密,榮感恒切,忽於千萬意外。伏奉國子新命,驚惶震懍,罔知攸措,噫,師儒之長,地望,何如,遴選,何如?敎胄之責,尙矣無論,至於考較課試之任,亦自不輕而重,苟非望實俱備,才學優長者,莫宜居之,而今乃以如臣譾劣,遽然苟充,其爲辱朝廷而羞賢關,果如何哉?除命適下於入侍之時,天牌洊降於筵退之後,義分是懼,不得不章皇出肅,而至若試事之冒當,其於物情之駭惑,士論之嗤點,何哉?顧今歲色垂暮,餘日無多,待明設行,亦有成命,而反復思惟,承膺無路,玆敢不避猥越,仰瀆崇嚴。伏乞聖慈,諒臣言之非出飭讓,念名器之不可玷汚,亟遞臣所帶職名,回授可堪之人,俾考試無至曠廢,公私幸甚。〈答〉曰,省疏具悉。爾其勿辭察職。
行副司直具庠疏曰,伏以臣之千悲萬苦,一口難紀,而一自八月筵退之後,只自感涕無從,更何志事可暴?第有隱痛,不容終默,敢此略陳,以冀照察焉。噫,臣家之世被洪造,不啻如恩山德海,而至於臣身,自在宮僚,偏荷眷顧,臣之得有今日,是誰之賜?欲報之德,與天無量,而秪緣臣不忠無狀,未能毫分效答,乃反積犯辜負,惟此一罪,萬戮猶輕,言之孔憯,只欲甘受,事之脫空,猶不知幸,臣情到此,吁亦慽矣。默數平日之愆,不必專尤於人,蓋臣之編性,粗識好義而昧於量時,徒欲嫉惡而疏於慮後,信心之行,動多窒礙,不虞之譽,益媒疑怒,興訛助瀾,仍成標榜,目之以好名,驅之以喜黨,非但知臣者爲臣憂之,臣亦自以爲危,果然忌嫉叢集,鋒鏑隨加,數十年來,六竄三栫,經歷之罔測,命途之奇怪,求於古,殆無爲比,倘非天地日月,至仁至明,曲恕深察,則臣雖十分粹白,何以得全身命?其哀不哀,爲人爲鬼,當秪一聽造化而已。萬死之餘,百念都灰,而猶有一段消滅不得者,感君恩三字是已,退伏畎畝,歌詠聖澤,卽臣殞結之願,息補之道,豈有餘念?更及當世,而不意蕩滌之不足,甄錄之又加,五朔之內,除旨相續,殆若朽骨之傳肉,枯木之生華,震驚惝惶,如夢非眞,以臣情私,以臣遭罹,有命輒膺,趨走不暇者,只出於欲附竭蹶之義,以伸叩謝之忱,而因仍盤礴,亦闕大防,且臣老父,近添寒感,委頓床笫,已至兩旬,獨自扶護,看審藥餌,尤無可以離捨供職之勢,玆不得不冒入文字,仰控衷懇。伏乞聖慈,俯賜矝憐,亟許鐫免,仍令攸司,勿復檢擬,俾遂溝壑之志,以卒生成之澤,千萬至祝。答曰,省疏具悉。卿其勿辭,救護父病。
上在昌德宮。停常參·經筵。
中宮殿,藥房口傳問安。答曰,知道。
金載瓚啓曰,親臨受誓戒時,讀誓文官,當爲進參,而吏曹判書李,方在受由中,卽爲牌招,何如?傳曰,允。
傳于金思穆曰,大臣·備局堂上引見。
吏曹判書李牌不進推考傳旨,今方捧入,而親臨誓戒時,讀誓文官,不可不備,如是違牌,事甚未安,更卽牌招,何如?傳曰,允。
趙衍德啓曰,義烈宮改號事,命下矣。時·原任大臣及館閣提學,倂卽命招,以爲會議之地,何如?傳曰,允。
金履正啓曰,弘文提學徐有隣牌不進推考傳旨今方捧入,而延祥詩出韻科次日子已迫,更卽牌招,何如?傳曰,允。
義烈宮墓號,改號宣禧。
金履正啓曰,親臨誓戒時,讀誓文官,不可不備,吏曹判書李,疏批已下,卽爲牌招,何如?傳曰,允。
傳于金思穆曰,出宮門路,以協陽門爲之。
傳于金思穆曰,侍衛軍兵毛具。
傳于趙衍德曰,政官牌招開政。
有政。吏批,判書李受由,參判李在學進,參議李勉兢進,右承旨趙衍德進。以李顯道爲兵曹佐郞,延日縣監李東埴仍任事承傳。
兵批,無政事。
以寶劍望筒,傳于金思穆曰,摠管相避及未肅拜有實病人員許遞,前望單子入之,待下批牌招察任。
摠管前望單子入之,都摠管沈豐之,副摠管李敬養·白東俊落點。
金思穆啓曰,親臨受誓戒時,承旨當爲備員,都承旨有闕之,代今日政差出,待下批卽爲牌招察任,何如?傳曰,前望單子入之。
都承旨前望單子入之,金載瓚落點。
傳于金思穆曰,新除授都承旨金載瓚,牌招察任。
摠管前望單子入之,都摠管西春君熠,副摠管李亨逵·金相玉·李文德落點。
以同副承旨李書九牌不進罷職傳旨,傳于趙衍德曰,只推,更爲牌招。
以同副承旨李書九,再牌不進罷職傳旨,傳于朴宗岳曰,只推。
以副校理李殷模牌不進罷職傳旨,傳于朴宗岳曰,只推。
以尹翊東囚單子,傳于洪仁浩曰,保放。
以鄭益祚囚單子,傳于洪仁浩曰,保放。
趙衍德,以景慕宮都提調意啓曰,本宮御覽植木帖子,每四季朔修整以入矣。今年朔,則別無生枯之可以修整者,故御覽植木貼子,不得請出之意,敢啓。傳曰,知道。
金思穆,以兵曹言啓曰,來正月初三日,大駕詣社稷,初四日祈穀大祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,禁軍三番隨駕,馬兵三哨步軍十哨爲前後廂,禁衛營留陣,日寒如此,斥候伏兵置之,可也。
金思穆,以兵曹言啓曰,因御營廳草記,去夜巡邏被捉額隷李在寬,嚴治次移送兵曹事,命下矣。李在寬爲先拘留之意,敢啓。傳曰,知道。
金思穆,以備邊司言啓曰,行副司直徐有寧,備局堂上還差,承政院行左承旨金思穆,行副司直李獻慶,漢城府右尹金載瓚,備局堂上差下,使之察任,何如?傳曰,允。
金履正,以禮曹言啓曰,因錦城尉朴明源上疏批旨內,省疏具悉。諡號之不當仍稱宮墓,卿言政合予意,係是典禮間事,許令該曹,議于大臣,稟處事,命下矣。議于大臣,則左議政臣李性源,右議政臣蔡濟恭以爲,臣等俄於筵席,伏見錦城尉朴明源疏本,繼伏奉議大臣之命,臣等不勝莊誦之至,宮墓號之移用諡號,非但無可據之例,揆以莫重典禮亦涉,如何?都尉疏請,儘爲合當,臣等之見,一如都尉,原疏旣已批下,今日議號,不宜暫緩,而事係至重。伏惟上裁云矣,大臣之議如此,上裁,何如?傳曰,依議施行,改號時節次,事體與宮園有間,亞卿以上,不必牌招,只大臣文任會議以啓,可也。
趙衍德,以吏曹言啓曰,卽接奉常寺牒報,則本寺正成德雨,以身病不得行公,而今此祈穀大祭親臨受誓戒時,典祀官不可不備,卽速變通云,奉常寺正成德雨,今姑改差,口傳備擬以入之意,敢啓。傳曰,知道。
吏曹口傳政事,以沈興永爲奉常正。
金思穆,以禁衛營言啓曰,昨日宮城外別巡邏發巡時,當此牌將哨官仇宗玉,無端不爲來待,故以哨官李弼邦,臨時推移定送,而莫重宮城巡邏申飭,不啻嚴截則若是慢忽,誠極駭然,哨官仇宗玉,爲先汰去,以懲其無嚴之習,何如?傳曰,允。
金履正,以義禁府言啓曰,因二所巡廳啓辭,去夜初更量犯夜人前軍資監前主簿劉國良,依例移送本府事,命下矣。劉國良,今方待命,卽爲拿囚之意,敢啓。傳曰,知道。
錦城尉朴明源疏曰,伏以,臣濫叨先朝之禁臠,厚被聖上之恩造,徒費廩祿,今爲五十餘年所矣。欲報之德,與天無極,而居然蒲柳之質已衰,塵刹之效無期,惟願他日,隕結圖報而已。仍伏念臣,名忝儀賓之列,凡於朝政大小,雖在先輩老成之人,猶不敢越俎參涉,況如臣愚迷蔑識者乎?第於宮墓事,竊有區區管見,不容泯默,敢此仰瀆焉。謹按國朝故事宮園及廟,各有稱號,不相通用者,蓋尊其體貌也。至若義烈暎嬪宮二字之號,通稱於內宮外墓者,揆以事面,有所苟簡,考之典禮,亦無可據,雖以近事言之,溫僖靖嬪宮,宮曰延祐園曰綏吉,稱號各異,已例可徵。伏願聖明,特加深量,俯詢在廷,議定其宮墓之號,恐合事宜矣。此雖出於愚衷所蘊,而罪犯冒昧,跡涉猥越,私心兢惶,無所容措,臣瞻天望聖,無任屛營隕越之至。答曰,省疏具悉。諡號之不當仍稱於宮墓,卿言政合予意,係是典禮間事,許令該曹,議于大臣稟處。
吏曹判書李疏曰,伏以臣於見職,豈有一分堪承之望哉?地是僨誤而前過難補也,才則已試而醜拙畢露也。只以殫竭居前,辭遜在後,他不暇顧,冒昧出肅,而除拜屬耳。大政遽行,雖使通鍊之才,尙多忙後之錯,況以如臣鈍滯,强其不能,畢竟依樣,茫茫無其望,徒荷曠絶之私,曲加庇護之方,隨處提敎,無異慈父之詔迷子,而奈臣所見昏謬,取捨不精,臨事撓攘,排擬多紊尋常格例之做錯,殆難勝數,所謂推緘之滿囊,實爲準備,若此而物情可服,公議允愜乎?至若一郵官之檢擧,雖出於無物不囿之盛德,而事關隄防,緣臣壞了,此臣所以撫躬自悼,無面可顯者也。今若仍因盤磗,任其顚錯,一事二事,滋以爲罪,則雖以我聖上慈覆之恩,尙何以終始寬假,俾得以一例倖免也哉?早晩顚沛,雖不足恤,孤負明知,誠非細故,惟思自靖之義,庶爲兩便之道,夙宵憂念,如縛求解,此非但以一經都政,便屬瓜限而言也,亦非敢以劇地殫煩,强欲缷免而言也。嗚呼,臣之一身,非臣之有也。出處行藏,一聽造化,夷險燥濕,更何計較,而區區微諒,不得不然,儻殿下悶憐臣,不待臣辭之畢而必有所體諒之擧也。仄聽累日,尙無䮕正之論,呈告三徹,未蒙鞶帶之遞,誓戒親行,無以進參,荐犯違傲,冞增惶懍,玆敢冒入文字,仰瀆崇聽。伏乞天地父母,俯垂諒察,亟遞臣所帶銓任,以重公器,以安私分,不勝幸甚。答曰,省疏具悉。卿其勿辭行公。
同副承旨李書九疏曰,伏以,臣猥以庸姿,偏荷洪私,出入講製之班,依近日月之光者,居然五年于玆矣。顓義之學,未通乎一經,純拙之才,最後於群彦,惟殿下曲加包容,不賜呵斥,庇覆若慈父,敎誨如嚴師,每一思惟,感愧交極,不意乃者,聖眷,誤恩荐加,賜緋之命,錫馬之典,便蕃於一日之內,前席溫諭飭憂爲之代涕,超秩新榮,同僚莫不動色,而玉陛之謝箋纔進,銀臺之除旨繼降,臣是何人?叨此異數,糜粉報效,猶屬例語,感激銘鏤,無以爲心,第臣濫前官職,不敢冒進之狀,已蒙天鑑之俯燭,不必更事煩籲,重犯瀆擾,而到今寵渥愈摯,踪地愈蹙,又不得不仰首鳴號,冀聖明之照察焉。嗚呼,臣之情私,亦云慽矣。今夫街兒巷豎至無賴也。被人詬詈,辱及其親,未有不惕然而悲,泫然而泣,此因天理人情之所不能自已者也。臣爲子不肖,行已無狀,未嘗以尺寸之善,貽父母令名,反使罔極之誣,退及於先故,至痛在心,畢生難贖,且以臣一已遭罹言之,句斷於立身之地,抹摋於出脚之初,汚衊旣甚,袚濯無路,雖荷再造之恩,屢勤三日之除,而無根之木,未堪自榮,不皮之毛,將焉所傳,苟使古人,當臣之地,必將沒齒屛伏,矢心自靖而已,更何敢束帶彈冠?抗顔周行,上以累聖朝之風敎,下以壞自已之廉防,而只緣臣生逢明時,身被盛眷,徒懷結草之願,未全守株之諒,職在淸顯則雖逡巡而却步,義重往役則或黽勉而承膺,遂以圖報之計,反作沽榮之階,節次推遷,竟至於此矣,是豈臣始料之所敢及者哉?今又喪失初心,憑恃寵靈,揚揚廁跡於近密之列,則以退媒進,實難解於公議之嗤點,辭卑居尊,竊有乖於聖人之明訓,臣雖㢅詬,寧忍爲此?噫,蟣蝨之賊,不足以記存於淵衷,鳬雁之蹤,不足以有無於朝著,而幾載邇班?幸伸戀君之忱,咫尺脩門,將阻覲光之便,臨紙涕泣,不勝耿結之至,荐違嚴召,徒煩只推之恩,又奉天牌,益切惶阨之情。伏乞聖慈,俯垂矜諒,亟收匪分之資,仍削所叩之職,竝治臣辜恩慢命之罪,以肅朝綱,以安私分,千萬幸甚。答曰,省疏具悉。爾其勿辭察職。
校理徐配修疏曰,伏以臣旣屢遭膺命矣。新除之下,固當竭蹶趨承,而適有家內拘忌之疾,不可冒入禁扃,玆敢出處他次,齋休陳懇。伏乞聖明,特賜鑑諒,劃卽遞改焉。臣於目下事,有不勝憂慨者,敢此附陳焉。噫,彼趙德鄰乙巳一疏,實與泰億敎文中句語,互爲表裏,詿誤煽動,未必不嚆矢於此,故于今六十餘年之間,擧皆目之以不道之言,輿情憤惋,久而益激,今何可遽爾議到於疎釋之典乎?設令德鄰,有戊申一着,前此投匭,逆腸盡露,嗣後召號,細節奚論?嶺是鄒魯之鄕,歲値涒灘之回,倡義舊蹟之必欲上徹者,在嶺儒人情無怪,而至於德鄰者流之混錄其中,良足驚駭,殿下不惟不加之罪,乃反因其混錄,許以滌蕩,豈意聖明之世,有此過當之擧乎?雖以黃翼再言之,罪籍尙在,關係至重,亦不可容易擧論也明矣。噫,當此義理日晦,隄防日壞之時,一事二事,蕩然掃地,則竊恐凶徒逆孼,必將生心而覬覦,接跡而跳踉,豈不大可寒心哉?伏願殿下,穆然深思,亟寢成命焉。無批答。
校理申大尹疏曰,伏以日昨大臣箚辭,以罪人凶言之見捉於文蹟,有設鞫嚴覈之請,而當初事端,旣甚嚴祕,伊日處分,至及於出草之該吏,臣等固不敢未詳本事,妄有陳請,而驚惋憂惑,歷日冞深,俄又伏見諸大臣箚槪,旣言申控,仍請裁處,則尤可見大臣之前箚仰請,大關懲討,不得不設鞫而後可已也。殿下始旣靳允許之命,終又以大臣之前後箚本,一例留中,不使頒布。噫,牽連逮捕,闕係至重,寧容若是之汎忽?使三司莫知,公議未伸耶?臣等,身處禁直,義難終默,玆敢聯陳短疏,仰瀆崇聽。伏乞聖明,更加三思,大臣前後所請,一倂允許,以重事面,以嚴獄體,千萬幸甚。無批答。
副應敎朴廣源疏曰,伏以臣於日昨,特以秉彝之天,同仇之義,略具聯箚,冀回天聽矣。誠意淺薄,辭語陳腐,致有聖敎截嚴,誨責備至,臣且惶且愧,不覺汗流沾背也。臣自來蒙騃譾劣,出入邇班,厥惟久矣,而曾未效一言一事之補益,每一循省,辜恩極矣,負罪大矣,而今於大同之論,齊討之擧,亦不能披瀝肝血,露盡憤冤,而不過爲依樣效嚬之一例套,則有臣如此,生不如死,在臣今日自靖之道,惟含冤忍痛,屛蟄訟愆而已,尙何敢見職自處,貽羞淸朝也哉?伏乞聖慈,亟賜鐫改,以安賤分,因治臣罪,以存王綱焉。臣旣自劾,不宜論人,而事在目下,不容終默,敢此附陳,惟聖明垂察焉。臣於金鍾建特放之命,有不勝萬萬驚惑者,渠以凶逆至親,爲世廢人,則固當縮伏鄕廬,保有餘喘,乃與賊禧之餘黨,聲氣相連,書札潛通,推許稱道,有若尊仰,感念勤摯,備悉衷曲,至有滄桑華表妄想圖議等語,雖其全書,不可得詳,而卽其單辭隻句,亦可驗其爛熳綢繆,生死以之之跡矣。今於事端之自露,實合情節之窮覈,而陰機綻寬典遽下,臣恐逆亂餘孼,無所懲畏,不知何樣禍機,醞釀於此輩之手而莫之鋤治也。臣謂金種健,亟從該曹之請,嚴囚牢獄,待用刑窮訊得情,斷不可已也。臣又於李在簡·趙圭鎭事,竊有駭惋者,前後泮疏中論斥,寔出於賢關多士之意,則其萬口之同傳,四方之公議,可知也。其可畏可憚,非止尋常臺章之比,而噫,彼兩人,無難登筵,循例辭陛,殆若無故者然,其無嚴朝廷,不有士論,至於如此則自玆以往,所謂廉防名義,將無所施矣,亂臣賊子,亦無所懼矣。臣謂李在簡·趙圭鎭,竝施刋削之〈典〉,宜矣。無批答。
修撰兪漢謨,副修撰李東稷疏曰,伏以天時易邁,午月將屆,墓阡之草,遽下已三宿,筵几之撤,只隔數旬。伏想我殿下止慈之情,悼慟如初,而臣民弸迫之冤,益復如何?臣等不忠無狀,與讎賊共戴一天,亦已久矣。進不能碎首張瞻,得準沐浴之請,退不能刳心剚腹,以效臣死之義,瞻栗岡而衋心,憶承華而抆涕,含冤忍慟,頑苟到今,俯仰悲號,此何人斯?嗚呼,君讎國賊,大義之所必討也,誅殛流竄,王法之所共行也。惟是大義者,臣子所以頂天立地,一日不可忘者也。王法者,國家所以振紀扶綱,萬世不可廢者也。今焉亂逆莫遏於滔天?禍變至及於貮極,歲月無情,禮制將闋,而讎賊自在,義理愈晦,一隅靑丘,尙可謂有臣子乎?伏念殿下於懲討大義,豈或姑息濡忍?使王章不伸,輿情益激,而至于今伈泄度日者,實緣群下之不能積誠仰格也。然而殿下之志,每在鎭安而刑章日以紊,殿下之德,太尙仁恕而隄防轉益壞,逆節之已露者,輒加寬貸,凶窩之將綻者,每多掩覆,設鞫則擧皆汲汲罷撤,斷罪則不免草草勘過,以致亂逆式月滋生,而國勢日益孤危,思之痛心,自不能無憾於天地之大也。噫嘻,自夫慈聖諺敎之誕宣,而凶逆根因,次第呈露,復明叔姪,七字刀割喆·宇父子,結姻親而綢繆凶徒,禍生肘腋,變迫呼吸,尙令人骨驚髮豎,而畢竟了勘,太失寬縱,二字刀割依舊未除而尙靳執法之請,劇賊徑加處斷而初無窮詰之事,宇賊已是輸款之逆,而三載海島,一味貸頭,尙喆未伏當施之律,而偃處郊畿,無恙家食,天下寧有是耶?逆醫妖媼,雖是凶徒之枝葉,亦爲盤覈之豀逕,而亦施輕典,一不究詰,此皆宗社之劇逆,儲極之深讎也。國無刑政則已,安有罪彰惡稔?如是之極,而寬假玩愒,若此之甚者哉?就以慈敎中辭旨觀之,五月之變,轉而爲九月之喪,禍亂之源委,逆節之根脈,尤是窮覈乃已者,而何殿下一直涵覆,有若究竟已盡者然也?臣等每一思惟,直欲卽地無吪,今又讎月將迫,其爲悲憤痛割,安得不百倍前日?況彼時偉,乃以通天之罪惡,尙保處島之喘息,此何事也?惟其梟惡狼貪,已露於自處戚畹之際,凶謀逆節,莫掩於欲執兵柄之時,異圖陰蓄於日後而腹連逆宇,威福竊弄於中外而眼無朝廷,究厥負罪,罄竹難書,而最是邦慶洋溢,朝野鼓舞之日,敢懷不滿之心,肆發罔測之說,斷案已成,國言喧騰,所謂路人知其心者也。大論方張,輿憤轉激,前者靳允,已極群情之抑鬱,而此時致討,尤豈一日之少緩乎?適値措刑之際,此箇諸賊,雖不得直請斷律,而諸啓所請,若蒙一竝允許,待用刑次第擧行,則雖不若卽日斷法之爲夬神,而猶可以少紓目前綳結之慟,伏願亟揮乾斷,竝賜兪音焉。臣等雖甚愚迷,豈忍以向時事?復煩文字,以慽我聖心,而穹壤無極,此讎難忘,金石可泐,此痛難窮,迨玆祥期之未終,乃敢垂涕而仰陳,惟殿下哀其志而副其請,俾大義獲伸而王綱復振,不勝幸甚,臣等悲憤所激,略效沬血之忱,以請及時之討,豈容更贅他說?重犯瀆擾,而事在目下,不宜終默,敢又附陳之,噫,國綱漸夷,世變層出,向者吳翼煥之疏,自自有章奏以來,所未有之大變怪也。用意陰憯,遣辭奰戾,滿紙叫嚷,無非怨詈,說言路則蹈襲凶言,結之以革論,語好惡則閃弄其辭,歸之於欠誠,口氣語脈,欲累日月之明,敢售鬼蜮之謀,至若科試之法,所以恢至公而謂之諉命,環衛之設,所以備不虞而必欲沮敗,此何心腸,此何分義?最是論及萬化之源,敢肆悖慢之說,恣意譏誣,極口忿懟者,尤萬萬凶狡,而此豈如渠鄕曲卑微者之所可獨辨也哉?必有慫慂指使之徒,暗生疑亂嘗試之計,而窩窟未破,端倪莫測,義理以之而不明,人志以之而靡定,實不勝其澟然而心寒也。先施島棘之典,少洩公共之憤,而用刑之時,劃卽設鞫,痛覈根柢,夬正典刑,以明國是,斷不可已也。至若魯春,掇拾夏賊之凶言,營護夏賊之血黨,情跡畢露,誅戮猶輕,而遽施島置之典,未加肆市之律,政刑之乖,臣民之憤,已無可言,而未聞嚴討之擧,乃有全釋之論,則職在論思,義難含默,伊時堂箚,雖未知措語之如何,而原其實,亶出無隱,雖或聖心之不槪,宜示大度之優容,而千里蒼黃六人屛逐,繼有伸救,亦被譴削,是豈所望於殿下者哉?昨日大僚之請宥,亦可見公議不可泯,而天聽逾邈,辭旨過中,至以反坐爲敎,竊爲聖明措之也。且在謫之臣,亦多曾任宮僚者,趁今赦還,俾參祥班,恐有合於體下之政矣。更願亟恢轉圜之量,收還前後竄削之命焉。臣等適忝禁直,衷情倍激,不揆猥越,敢控聯籲,語雖陳腐,義則難泯,惟殿下,勿以人微而廢言,不勝大願。無批答。
修撰李敬五疏曰,伏以景貺自天,邦慶指日,攢手顒祝,帀域惟均。仍伏念臣本以無似,猥玷論思之列,學識鹵莽,人器不稱,觸事僨誤,臣固自知,果於向日聯箚之時,聲討稽緩,擧惜顚錯,罪合罔赦,罰止薄勘,至今追惟,惶汗浹背,不自意玉署新命,復下於縮伏訟愆之中,在臣分義,固當感激恩造,竭蹶趨承,豈敢爲一毫自引之計哉?第緣臣素患阿睹之疾,近復添劇,風熱肆毒,疼痛如刺,白膜翳瞳,玄花閉物,以此病狀,實無自力供職之望,日昨召牌之下,猥犯違傲之科,臣罪至此,益無所逃。伏乞天地父母,亟垂體諒之恩,鐫改臣職,仍治逋慢之罪,以肅朝綱,不勝至願,臣方陳病祈免,不宜贅及他說,而憂憤所激,敢此附陳。嘻噫,痛矣。趙時偉之罪,可勝誅哉?從古亂逆,或出於失志怨國之徒,或生於希望覬覦之輩,而至若時偉,猥廁卿宰,久據權要,意慾所在,何官不做?氣勢所壓,何事不成,而貪饕之性,如火漸熾,濫猾之習,愈往益甚,强引不當之戚畹,以張聲勢,潛結至妖之宇賊,圖占戎權,平生伎倆,無非傷人害物之心也。晝宵經營,都是凶國禍家之事,而此在渠,猶屬薄故,今於千罪萬惡之中,論其至凶極憯之負犯,則凶言是已。嗚呼,擧國同慶之日,凡有秉彝之天者,孰不鼓舞而歡忭,則渠亦人耳,苟無氣色之顯著,眞贜之綻露,孰忍以此等之說,橫加於無故之人哉?蓋其撑腸拄腹,難掩憤毒之氣,肆口衝發,自陷絶悖之科,故萬人喧騰,一國傳播,便成一副當齊憤之案,則雖以殿下庇覆之德,其何可典貸於當施之律乎?以前日傳敎下者觀之,殿下旣燭其陰慝癡濫之性也,又知其藉賣聲勢之罪也。末乃以靖世道保世臣之至意,洞諭於十行之間,則猗歟大哉?我殿下聖德苦心,孰不欽仰,而然先正亂逆之罪然後,世道方可以寧靖,世民始可以全保,夫罪如時偉者,尙今偃息於海島,則臣未知畢竟世變將無所不至,人心亦無所止泊,思之至此,寧不澟然?今非其時,雖難用刑,荐棘之請,亦爲靳允,堂箚臺疏,逐日迭發,而勿煩之敎,殆若例批者然,此豈大聖人生道殺人之意乎?伏願聖明,廓揮乾斷,亟從諸臣之請,使亂賊有所懲畏,世道得以保合,千萬幸甚。
左參贊鄭昌聖疏曰,伏以臣日昨,忽伏奉政府西壁之除,繼有先開坐後謝恩之命,封裹在卽,天牌狎臨,事會所迫,勢難逡巡,不得不祗肅,而僚堂違召,在臣私義,有不可仍冒者,乞賜鐫遞,俾安微分焉。仍又向者賓筵,伏聞以氷契事,下詢大臣,而上敎若曰,言者以契人稍實爲說,則重臣不當有言爲敎,臣誠愚昧,莫審聖意之所在,略陳本事而不敢畢竟說矣。退取見秋曹罷契草記,則始覺聖敎之曲爲賤臣地,欲使之避謗也。竊不勝惶感之至,然當初設施,自有可據本末。噫,彼造謗者,雖百喙誣詆,何足顧畏也?往在辛丑冬,臣之待罪左尹也。適當氷役部隷監屬,侵漁江民,事發之後,自上俯軫殘民難支之弊,特命賤臣講究矯救之策,臣之愚庸,百計思量,終無善術,而稔聞江居班戶數三家,以氷爲業,私自買賣,故招來曉諭,使之擔當國役,剩利資生,則自稱兩班,終不聽從,故勢不得已,募入京民之稍實者,設立此契,臣之初意,亦非捨業氷之班戶,覓牟利之京人也。及其成契之後,失利班戶,反興怨詆,譸張誣罔,終能誑惑廷紳,上瀆宸聽,乃至蔑朝令售奸計而後己,到此,臣亦自悔其經始之不審也。然苟使論者,平心說去,就事是非,則曰可曰否,人各有見,罷之革之,臣復何辭,而今其說,全襲擊錚之爰辭,不究事情之虛實,直謂之但爲牟利之輩,巧作藉重之計云,若非牟利之類,孰肯受價而應役乎?其爲牟利契人,與班戶等耳,奪此與彼,得非將無同耶?夫以契爲名,進排國用者,指不勝屈,獨於氷之爲契,奚謂之苟艱也?況其巧爲二字,泛指契人而言耶,抑謂主事之人耶?契人雖欲掩其跡而巧爲之名,若非主事者之稟裁設始,則彼人者,何從而成其計也?臣苟不顧利害,只爲契人,設此名目,上欺君父,則是豈一分有心腸者所可爲乎?似此猜忖,實非常慮之所及,更何較絜?所自痛恨者,不量世路人情,妄欲奉公爲民,自陷於欺君之科,致令江豪武斷之習,益無顧畏,通編巳著之令,未免銷刻,一則臣罪,二則臣罪,玆於乞免之章,兼陳自劾之義。伏乞聖明,亟降威罰,以爲病民誤事者之戒,臣之情勢,以此以彼,無路進參於今日賓筵,特命之下,尤增死罪。無批答。
獻納李庚運疏曰,伏以臣於目下事,竊不勝驚駭者,夫堂后日記,事體重大,有非外人之所可伺探,院中之所可宣播者也。法意自來甚嚴,飭敎不啻屢下,則凡在承史之任者,雖是尋常漫錄者,不但愼密之不暇,亦不敢無端披閱,私自抄謄,而況幺麽一院吏,乃敢生意於此耶?臣始伏見政院啓辭,猶未知事端之如何。繼以見玉堂疏本,則果非該吏之所自爲者也。有一承宣,暗地指揮,潛爲謄出云,人之無嚴,莫甚於此,卽此一款,已是變怪之大者,而況且當初求索,必有其人,畢竟傳示,自有其處。噫,負犯之如渠者,何敢爲暗探日錄之計,而爲承宣者,尤何敢聽其指使,無難潛抄耶?此而苦不嚴懲,則非徒目下之憂實多,抑亦方來之弊難言,情跡所在,極爲駭惋,臣謂伊日該承宣,亟命覈出,施以重律,至於該注書之不善典守,致有此無前之擧,亦不可無警,譴罷之典,斷不可巳也。臣於見職,夫豈有一分堪承之望,而適當重獄之未究,且値署經之有命,他不暇顧,章皇出肅,而秪緣人職之不稱,未免僚臺之見輕,日昨詣臺時,始聞院吏事之大關後弊,卽欲論列,而前啓旣入,不敢再瀆,仍以聯疏之意,轉通僚臺,齊會朝房,衆議俱一,疏本已完,臣亦書送名帖,只竢登徹矣。不料長憲之議,旣諾復悔已封之章,無端中止,伊時往復之吏,又復除汰,未知有何較量於其間,而爲此顚倒之擧耶?本事輕重,姑且勿論,旣發之衆議,當徹之聯章,不徒見格於中途,乃反移怒於下吏,此莫非臣言議無素,不見重於同朝之致,以此情踪,尙何敢抗顔仍冒於臺地乎?玆不得不露章自列,仰瀆崇嚴。伏乞聖慈,亟賜鐫斥,以安私分,以重臺職焉,臣無任屛營祈懇之至云云。省疏具悉。勿煩,爾其勿辭察職。
戊申十二月二十六日辰時,上御誠正閣。大臣·備局堂上引見入侍時,左議政李性源,右議政蔡濟恭,行司直金華鎭·鄭昌聖,戶曹判書徐有隣,左參贊鄭好仁,司直李柱國,刑曹判書鄭昌順,兵曹判書李文源,知敦寧金尙集,司直李秉模·沈頤之·徐有大,吏曹參判李在學,行副司直金持默,行左承旨金思穆,記事官金孝建·李相璜·金祖淳,以次進伏訖。性源等曰,雪後風寒。伏惟聖體,若何?上曰,一樣矣。性源等曰,王大妃殿氣候,若何?上曰,一樣矣。性源等曰,惠慶宮氣候,若何?上曰,一樣矣。性源曰,中宮殿夕問安。自昨停止云,諸節有漸次復常之意乎?上曰,然矣。濟恭曰,問安批旨,不過伏承知道二字,而自昨夕,此亦不承聞,下情不勝抑鬱之至矣。上曰,卿等聞錦城尉所請事乎?性源曰,俄於閤外,略聞其槪而未得詳知矣。上命思穆讀錦城尉上疏訖。上曰,其言,何如?性源曰,事係莫重,未敢指一仰奏矣。上曰,日前都尉入侍時,有所酬酢,而蓋諡號之仍稱宮墓,國朝尠有之擧,戊戌年,以此收議於百官,而金鍾秀獨爲立異,其意蓋以爲雖有封園之遺命,然專以諡號二字,爲封園之本意,則於義,有所不敢,於心,有所不忍故耳。其所建白,意專在此,而宮墓之仍稱諡號,迄至于今,每想二字義意,予心不覺惕如矣。及今改號,似爲無妨,而亦未知實合典禮,卿等之意,何如?性源曰,聖敎實爲穩當,及今改定,似好矣。濟恭曰,臣之所見,與錦城尉疏語,實無異同,而係是莫大莫重之事,故前此不敢,仰達矣。上命書疏批訖,性源曰,此南兵使姜五成狀啓也。以爲明春三·甲左右營習操,依定式擧行,未行春操南兵所管邑鎭,依近例使該守令·邊將,各其官鎭門,聚點爲辭矣。今年南關之歉荒,比北關,無甚懸勝,則北關停操之時,不可令南關,獨爲行操,一體停止之意,分付,何如?上曰,依爲之。出擧條性源曰,頃因傳敎,諸道不得不改量處,令道臣十分裁量,狀聞稟旨事行會矣。卽見慶尙監使金光默狀啓,則以爲各邑,今纔齊報,而迎日,今方擧行,河東·昆陽·熊川·漆原等四邑,姑待明年,金海·寧海·眞寶等三邑,差退數年,居昌,待明年擧行,一依邑報,次第經紀,恐合事宜,請令廟堂,稟旨,分付矣。迎日一邑,今旣始役,其外八邑則或待明年,或退數年者,邑報道狀,必有斟量事勢者,依此鱗次擧行之意,分付,何如?上曰,依爲之。出擧條上曰,延日縣改量,今旣始役云,不可付之生手,前縣監李東埴,不可不仍任,大臣之意,何如?,左議政李性源曰,大役旣始,此時遞易,誠可悶,且前縣監極精詳,似善於其職矣。右議政蔡濟恭曰,量田,大役也。旣是之後,決難付之生手,前縣監仍任,似好矣。上曰,卿等言亦然矣。前縣監仍任,時縣監付京職,待守令窠卽擬,可也。出擧條性源曰,出繼之人,凡於隨品贈職時,所後父己資窮,則許其推恩生父,乃是法典,且有近例之可據者,知敦寧金尙集之移贈一款,依通編所載,特爲許施,恐合於孝理之政,敢此,仰達矣。上曰,依他例,特爲許施,可也。出擧條濟恭曰,有司之臣,與三司論議之任,體段各自不同矣。凡有傳敎下者,政院如有意見,則或徼還,或啓辭,乃是古規也,美事也。夫誰曰不可,徼還啓辭而如未準許,則卽爲頒布,使三司知之,大臣聞之,自是當然之道,而近來或致數日淹延,大臣三司漠未知有何事,此固萬萬未安,而以月初銓曹事言之,吏兵房持歲抄入侍命下之後,政院以吏曹歲抄文書之終不待令,至有啓稟,執藝以諫,容或可也,而至於文書,係是有司奉行之事,成命之堅執不納者,寧有如許事體道理乎?伊時當該銓堂,施以削職之典,恐不可已矣。上曰,依爲之。出擧條性源曰,今番都政,瑞興府使望筒,固知銓官之對揚德意,而伊日筵敎,旣無出於文字者,外人莫曉何故?銓曹擧行,未免不審,吏曹判書李,推考,何如?上曰,依爲之。出擧條濟恭曰,臣以尹蓍東疏中語,久擬一番洞辨,而怵惕嚴畏,訖玆未果,今日筵席,適値從容,臣可以畢陳之矣。蓍東疏中所稱己戊餘種四字,欲驅半國之人於己巳戊申之臼也。人之爲言,何其無良之至此也?筵中事體,宜不敢以色目,發之口頭,而言語曲折之際,必欲回護而避之,則情未曲暢,辭欠眞的,臣不欲爲此矣。夫南人名色之分以淸濁,肇自肅廟初元,伊時許積,以顧命大臣,權勢隆赫,能貴賤人,故嗜利貪榮之徒,率多趨附,是之謂濁南,文正公許穆,灼知其凶國害家面斥積疏論積,淸裁澟然,一時飭躬之士,同聲推仰,無不以是爲歸,是之謂淸南,伊後積之庶孼子堅,締結逆宗楨柟,謀爲不軌,至庚申誅戮,及於黨與,獨淸南一隊,超然於禍綱之外,逮夫己巳,濁南餘派,又復當局,弁髦名義,無所不爲,如李萬元·李東標·李后定,皆抗疏極論,以罪爲榮,外而進善臣丁時翰,內而判書臣兪夏益等,或相繼陳章,或激濁揚淸,而以臣伯從祖蔡明胤言之,六年之間,一不立朝,淸論矯矯,擧世推重,故甲戌改紀之初,首先瀛錄,其他列名於故忠臣朴泰輔疏下者,又不知爲幾人,此皆淸南之尤表著者,而平日言論事爲,與所謂濁南,不啻如水火之不相爲謀也。局勢變易之後,異已之人,不肯分而析之,混然以南人爲目,一歸之得罪名義之科,枳而塞之,猶恐不力,而爲淸南者,亦恥其自誦自衒,閉戶而無一言矣。其自處無怪如此,而以國家擧直錯往之政言之,豈不貽恨於後來尙論之士乎?及至戊申爲濁南子孫者,恐不能復見天日,至於稱兵作逆之境,而若其得聞淸南緖論者,無一人入於其中此乃淸南濁南終始之槪也。臣切念凶如鏡·夢,逆如鏡·夢,而先大王,未嘗以廷臣之平日名色,同於鏡·夢,混而棄之,察其心跡之非鏡·夢者,而擧而用之,使之當局,載籍以來,逆莫逆於夏賊,而我聖上,又不以廷臣之名色,同於夏賊而致疑於淵衷,濟濟登庸,方了一代之事,今若有人,混稱甲者曰夏賊之種,混稱乙者曰鏡·夢之種云爾,則其名色之同於鏡·夢·夏賊者,其可安而受之,而朝廷刑政,亦豈容若是之無分別乎?今蓍東所稱己戊之種云云者,實黨論以來第一網打之計,在國家,所當明辨而痛斥之者也。古人曰,攻其事,無攻其人,攻其人,無攻其黨,此等事理,雖不可責之於蓍東,而若以不足責,仍以置之,則是半國之人,皆受惡名,天下寧有是乎?以是之故,一邊之人,無不含怨憤痛如不欲生,殿下明倂日月,無幽不燭,雖非臣言,寧或遺照,而臣竊不勝痛惋,不避煩瀆,敢此冒陳矣。上曰,終年深處,自爾氣鬱,今聞卿言,儘覺豁然。蓋同是世臣,同是士夫,而一有不逞之人,則全一色擧一門而永枳百年,實是古今之所未有也。是故予於前後筵席,屢視此意者此也。且先朝恢蕩之聖德,非不至矣。秪緣世故之多難,猶有未遑於此擧,而是固遺大投艱之一件事也。今日之急務,政在於明着此箇義理,先正規模然後,始可論恢蕩之治化予則曰此爲繼述之一端矣。入侍諸宰,亦皆知悉此意好矣。有隣曰,嶺南·關西穀多爲弊,邑耗條,除出作錢,以袪民瘼事,已自廟堂,筵稟定奪,故今方往復釐正,而其中義興縣則各穀元會中小米倍多,而本邑以畓多田少之致,一民農作之田穀,不能當一年所受之小米,每於捧糴之時,貿取他邑,闔境喁喁,本邑作錢耗條各穀,依法典折米以小米,從多施行,俾除民弊爲請矣。蓋此耗條作錢,寔出爲民袪瘼之意,而本邑民情之難支,旣在小米之夥多,則今此耗條作錢各穀,一遵准折以小米折米,限小米除瘼而止,則穀物互均,民國兩便,而穀簿去就,如非經稟,不敢自下擅便,下詢大臣處之,何如?上曰,大臣之意,何如?左議政李性源曰,義興以野邑,田種各穀,本非宜土,穀簿所載小米,未免過多,果不無爲弊之端,今此所請耗條作錢六百石,數旣不多,弊可漸袪,許施恐宜矣。右議政蔡濟恭曰,小米果爲弊則許令作錢,恐好矣。上曰,依爲之。出擧條有隣曰,料祿米不足之數,貸來於惠廳,而無以還報,嶺南所儲軍作米一萬五千石,區劃本曹,則可以推移還償,下詢大臣,處之,似好矣。上曰,大臣之意,何如?性源曰,戶曹形勢,則不可不劃給某穀,以爲彌縫之地,而軍作米設置之意,旣不在於移補經費,且年年劃給則三四年內,必當盡貸無餘,決不可許施,以道內耗條,從便劃給,似好矣。濟恭曰,左相之言,誠有意見,軍作米有難以輕許,臣待罪本曹時,以庚辰作米,塗抹推用,不貸惠米矣。此法未知緣何破壞,而此法復舊,則度支似有支過之道矣。上曰,卿等退出後,與戶惠堂,爛商更稟,可也。昌順曰,本曹律官取才,例於六臘月爲之,而律學中大典通編,當入於取才時考講,以其頒行屬耳,未經筵稟,故不入於考講,此後取才時,新刋通編爲之,而時王之制,不宜異同,其他科場及凡係大典應講處,一體以通編擧行,何如?上曰,依爲之。出擧條晩裕曰,三司聯箚,與堂劄臺啓事體,無甚異同,而堂箚賜批不踰日,臺啓賜批不經夜,古例則然,日前三司聯箚,所關至重,而批旨屢日不下,恐有欠於聖朝優待三司之道矣。向以捕廳罪人事,三司陳箚,始有還給之命,而因儒臣疏請,旋卽賜批,實仰我殿下翕受之量矣。今番聯箚,亦卽賜批,是臣區區之望也。上曰,言則好矣,從近當賜批矣。出擧條性源曰,三司箚批事,臣久擬謦咳而未果仰奏矣。三司陳章辭職則未承批前,宜不敢登筵,而本事與辭職有異,入侍齊請,未爲不可,而初十日賓對,三司之不隨入,殊涉未安,如此而尙何望天心之孚格乎?今日入侍玉堂之只以箚批事提奏,而略不及本事者,亦涉疎忽,應敎韓晩裕推考,何如?上曰,依爲之。出擧條有隣曰,今番鑄錢時,均廳及各軍門各衙門錢儲,貸用換用,其數不些,而目下新錢居多,事甚掣肘,且字標旣已改定行用,別無關係,故以此意就議于大臣矣。先鑄新錢,依大臣議,自明年行用,何如?上曰,依爲之。出擧條思穆曰,入侍命下已久之後,玉堂追後入來,事極未安,當該玉堂推考,何如?上曰,依爲之。出擧條上命書傳敎曰,懸頉雖有飭敎,實故亦難强迫,摠管中有實病受由人員竝許遞,未差之代,前望單子入之,待下批牌招。命退,諸臣以次退出。
戊申十二月二十六日未時,上御重熙堂。禮房承旨入侍時,右承旨趙衍德,假注書白慶楷,記事官李相璜·金祖淳,檢校直閣徐鼎修,檢校待敎尹行任,以次進伏訖。上命衍德讀公事,仍書判付訖,命退,諸臣以次退出。
戊申十二月二十六日四更一點,上御仁政殿,受誓戒入侍時,行都承旨金載瓚,行左承旨金思穆,右承旨趙衍德,左副承旨朴宗岳,右副承旨金履正,記事官金孝建,假注書白慶楷,記事官李相璜·金祖淳,檢校直提學徐有防·李秉模,檢校直閣徐鼎修,以次侍立,上乘輿出協陽門,至仁政殿月臺降輿,執圭南向立,吏曹判書李讀誓文訖,上乘輿出仁政門,由協陽門入宣化門還內,諸臣以次退出。
戊申十二月二十六日四更四點,上御重熙堂。右承旨入侍時,右承旨趙衍德,記事官金孝建·李相璜·金祖淳,以次進伏訖。上命書傳敎曰,都尉疏本意,不但在於嫌其通稱則改議固宜,而改議之後,墓號宮號之同用,於禮於義,無違而有寓,轎前引接,亦爲是耳。此意竝令知悉。命退,諸臣以次退出,
上在昌德宮。停常參·經筵。
中宮殿藥房口傳問安。答曰,知道。
藥房口傳啓曰,太廟躬享,纔有成命,臣等非不知殿下恭承之孝,不遑念他,而當此寒威未解之際,社壇祈穀,旣已親行,間一日又詣太室,達宵將事,豈無不瑕有損之慮乎?區區下情,實不勝憂念,而今曉轎前,嚴不敢瀆擾,今始冒陳衷曲。伏乞特寢春享親行之命,以副百官軍民之望,千萬幸甚,惶恐敢啓。答曰,多年曠禮之餘,豈可不親行乎?卿等勿慮也。
趙衍德啓曰,來初一日,輪對日次,而正朝相値,頉稟之意,敢啓。傳曰,知道。
趙衍德啓曰,今此試官望中,時無職名人,令該曹口傳付軍職,何如?傳曰,允。
金思穆啓曰,禁衛營將官來言,今日本營軍兵,日次私習云矣。敢啓。傳曰,知道。
金思穆啓曰,御營廳將官來言,今日本廳軍兵,日次私習云矣。敢啓。傳曰,知道。
傳于李亨元曰,宮號墓號已改議,宜有告由之擧,祭官遣都尉攝祭。
傳于趙衍德曰,諸承旨持公事入侍。
傳于洪仁浩曰,差祭苟艱云,未肅拜玉堂臺諫許遞。
兵曹參議前望單子入之,朴宗岳落點。
承旨前望單子入之,李亨元·曺遠振·洪仁浩落點。
傳于洪仁浩曰,在外承旨許遞,前望單子入之,待下批牌招察任。
承旨前望單子入之,李鼎運落點。
注書金孝建病,代以趙台榮爲假注書。
以副校理李殷模牌不進罷職傳旨,傳于李亨元曰,只推。
以吏曹卿宰侍從作散人書入單子,傳于洪仁浩曰,堂上官職牒還授秩,前府使鄭宇淳,前郡守兪彦脩敍用,堂上官削職秩,前大司憲金載順,前判書宋載經仍,前判書宋載經,向來不參,旣知其實病,與昨日事,條件各異,給牒敍用,堂上官被謫蒙放秩,前大司憲蔡弘履,前監司洪秀輔,前牧使朴天行,前府尹李泰永,朝官刋削仕籍秩,前應敎韓光近,前校理洪義浩,前修撰李遇濟,朝官被謫蒙放秩,前修撰宋民載,前持平朴瑞源,竝蕩滌敍用捧傳旨。
以禁府都囚徒,傳于洪仁浩曰,保放罪人劉國良放,鄭益祚·尹翊東,以公律勘放,仍令卽爲還官。
以前承旨李書九禁推傳旨,傳于金思穆曰,不過申飭,當寒滯囚宜念,分揀放送,歲餘不遠,時囚書入,待下敎區別勘放。
以禁府前察放李運彬,還發配所草記,傳于洪仁浩曰,旣已經歲分揀放送,如有同罪人,一體分揀。
兵曹口傳政事,副司果洪義浩。
以黃海監司啓本,松禾縣李百源,監試入格査實馳啓事,傳于洪仁浩曰,臺諫言事,許以風聞,設有差誤,豈或深非,而至於松禾儒生事,原疏不惟曰知名而已。甚至以知面質言,到今行査,如是相左,該儒之年歲與父祖之名,無不逈殊云爾,則臺臣所論,極爲疎忽,已因他事處分,今姑勿論,而都事守令勘罪,可謂非其罪,原傳旨特竝爻周,該縣監中考,亦由於是,等第勿施,該儒生勿爲拔去事,回諭。
以黃海監司啓本,黃州金興祐罪狀行査馳啓事,傳于洪仁浩曰,所謂金興祐,令道伯,各別嚴刑後定配,其餘各人,分等決處事,分付。
以慶尙監司金光默啓本,昌原前府使鄭駿采,法外濫刑,査實馳啓事,傳于洪仁浩曰,邑民之雖有抱冤者,上言擊錚,語侵土主,一例竝本事勿聽理,罪其罪,所以正民俗尊風敎,而至於昌原事,不但事關復讎,況本倅出自近侍之列,則朝家處分,烏可無別般懲勵?且況該倅擧措,殆似失性,以今査啓觀之,十餘條法外酷刑,無非慘毒駭悖,石打頰也,棍打跟腫也,麥芒抹口也,鋸耳也,拔齒也,枷懸樹,以石擊足也,殿縛懸手,高擧枷頭也,使五卒打一人也。此其中最無狀之擧,傷人與否,姑捨是,究其用心,極不佳至不忍,朝家旣聞之,如無拔例嚴繩,法將安用?卽其地定配,失之太寬,鄭駿采,移配遠島,仍施禁錮之典,處分之止此,特以渠所藉口自明,或在於不得如例用刑故耳。苟有不然,其罪豈止於島配乎?兼有許多人命之邂逅致斃者乎?令該曹,將此傳敎,嚴飭諸道,俾各視此懲畏,因此有一番提飭者,古人豈不云乎?遠道沽譽,甚於貪饕,雖無駿采之事,近來守令,惟以彌縫爲事,今若過於懼怯,竝與當用當行處,噤口袖手,亦可謂不識本意,此亦不可不一體知悉。以此措辭行會。
以忠淸兵使狀啓,虞候李彦默罷黜事,傳于金思穆曰,旣非用意,勿罷事,回諭。
趙衍德,以弘文館言啓曰,副校理李殷模,旣有只推之命,卽爲牌招察任,何如?傳曰,允。
李亨元,以禮曹言啓曰,來正月初七日宗廟春享大祭親行時,省牲省器之節,依例以親臨磨鍊擧行乎?敢稟。傳曰,當親行。
李亨元,以禮曹言啓曰,來正月初七日宗廟春享大祭親行時,同日永寧殿,依例遣大臣行祭事,知委,何如?傳曰,允。
李亨元,以禮曹言啓曰,今九月二十七日貞陵幸行時,惠愼翁主墓,遣承旨卜日致祭事,命下矣。致祭吉日,令日官推擇,則來十月初三日爲吉云,以此日設行,而祭文,令藝文館撰出。祭物及執事官,亦令京畿監營差定進排事,竝以分付,何如?傳曰,旣無可考,置之,可也。
李亨元,以禮曹言啓曰,因刑曹判書洪良浩所啓,李復初離婚一節,非臣曹所可稟處者,請令春曹擧行,何如?上曰,依爲之。末端事,議大臣稟處,可也事,啓下矣。發遣郞廳,問議于大臣,則議政府左議政臣洪樂性病不獻議,領中樞府事臣金尙喆病不獻議,領敦寧府事臣鄭存謙以爲,今以閔女離異事,至有李復初發狀之擧,其狀旣非誣罔,則其請固當聽施,而事係人倫之重,律無明的之文,宜加審處。伏惟上裁云。判中樞府事臣徐命善以爲,今此閔女離異事,旣因其夫之呈狀,至有該曹之覆啓,則依願許施,固無不可,而我國離異之法,逆家女外,無他可據之文,不敢臆對。伏惟上裁云。判中樞府事臣李徽之以爲,家不齊之律,旣施於其父,則今又其子再當,恐非法文之若是也。離婚一事,法例未知如何,而稱曰士夫家婦女者,乘夜潛出,累日與常漢男子同處,則雖無桑濮之期,而河間之淫行已著矣。今若視以細故,更使夫婦依前同居,則其爲墮壞風化,關係彝倫,亦大矣。伏惟上裁云。判中樞府事臣李福源以爲,大明律曰,夫妻不和兩願離者聽,又曰,妻背夫在逃者,杖一百,從夫嫁賣,今此閔女,未見不和之跡,而在逃則的實,嫁與賣,雖不可論,依願聽離,固無不可,而第觀閔女行止,極涉疑怪,公然以士族婦女,甘心爲人家賤役,東西投足,顚倒胡亂,情節別無執贓,擧措殆同喪性,則待以常人,加以本律,或恐非審愼原恕之道。伏惟上裁云。判中樞府事臣金熤以爲,閔女之當離不當離,惟在其出門不出門而已,女子出門,無燭則止,是爲唐閨之間,亦有別嫌之義也。況以士族家婦女,黑夜潛蹤,徒步出大門之外,不念多露之戒,忽作徹宵之行,撞倒奔走於街路之上,東家於食,西家於宿,飽閱多日,迷不知恥,初非狂易喪性之人,則情無可原,又無懷沙伏刃之擧,則跡固難恕,執跡論情,實是倫常之大變怪,不啻爲七去之惡而止耳。離異,國法之所不輕許,而至於情罪之不可不離者,則亦未嘗不許者,已例可考,況又有大明律所載,則皇朝律令,便同國典,今於其夫之請離,猶以愼法之意,不許其離,則是婦不夫其夫,而自絶於其夫,獨使其夫,不敢離其已離之婦也。恐非聖明正倫常淑風敎之政也。伏惟上裁云,大臣之議如此,上裁,何如?傳曰,此草記入啓,已至年久,姑置之,可也。
李亨元,以禮曹言啓曰,五禮儀大臣之喪,自上有擧哀之節,而取考謄錄,則雖或因特敎擧行,而今則臘享大祭,親傳香不遠,行判中樞府事趙璥之喪,擧哀一節,有不敢循例,取稟之意,敢啓。傳曰,知道。
洪仁浩,以吏曹言啓曰,今此宗廟各陵殿宮園正朝祭獻官諸執事,分排,極其苟艱,不得已以刑官及司饔院官員,通融塡差之意,敢啓。傳曰,知道。
李亨元,以刑曹言啓曰,昨日動駕時,北部居童蒙鄭忠國,擊錚於衛外,故取考其原情,則以爲渠祖母奉保夫人申氏,乙巳十月身故,渠以承宗蒙喪,而三年後祿米減下,故家力漸敗,莫重祭文,無處奉安云矣。意出干恩,置之,何如?傳曰,此草記,以休紙還給,其子孫,令內需司招致,俾給糊口之需,可也。
洪仁浩,以義禁府言啓曰,慶尙道昌原府,卽其地定配罪入鄭駿采,移配遠島,仍施禁錮之典事,命下矣。鄭駿采,全羅道康津縣古今島移配,而以傳敎內辭意,添書於前罪目,依例發遣府書吏,自昌原府執捉,仍令押送配所,又五年禁錮,何如?傳曰,允。
洪仁浩,以義禁府言啓曰,因刑曹啓辭,司謁崔昌祿,遠地勿限年定配事,命下,而係是出身,移本府擧行事,允下矣。崔昌祿平安道雲山郡,勿限年定配,而以傳敎內辭意,具罪目,依例發遣府羅將,押送配所,何如?傳曰,分揀。
刑曹啓目粘連李堰獄事,問議于大臣,則左議政李性源以爲,李堰之發憤玷汚,欲逞戕殺者,固已兇憯,而愼大之解喪帶,助縛孀妹,抱石沈江諸般行兇,節節獰頑,雖以殺死前言之,逐送舅家,窮無依賴,終至失身,已是愼大之難貰之罪,而以李堰爲元者,大段失格,李堰之償命,恐無可論云。右議政蔡濟恭以爲,具女雖曰失行,堰旣非其舅其夫,而只憑安國太所傳之語,聚族謀殺,而慮有後言,招致倫理滅絶之具愼大,誘引具女,鉗之又縛,縛之又鉗,投江猶且不足,以十餘大石,壓其身體,及其椓瘞,鉗口之葛猶不解,以此言之,則堰之償命,於法無疑云,上裁,何如?判付啓,左右相所見,旣如是參差,次對時卿其指一稟處爲良如敎。
戊申十二月二十七日辰時,上御誠正閣。諸承旨持公事入侍時,行都承旨金載瓚,行左承旨金思穆,右承旨趙衍德,左副承旨朴宗岳,假注書白慶楷,記事官李相璜·金祖淳,以次進伏訖。上命書傳敎曰,今番親享時大祝,除老病則無以分排云,侍從作散人,竝爲書入,卿宰一體書入。又命書傳敎曰,以其留院公事之積滯,旣命諸承宣入侍,雖在藥院,旣傳啓辭則無端不參,不可無飭,當該承旨遞差,前望單子入之,待下批牌招察任。又命書傳敎曰,今已肅命,雖屬過境,違召何等難愼?處義亦有界限,而今番擧措,雖在卿宰以上,猶不敢乃爾,況堂上三品乎?揆以事體,決不可無飭,同副承旨李書九,爲先遞差,下義禁府,推考。上曰,兵曹參議前望單子入之。出榻敎命退,承史以次退出。
上在昌德宮。停常參·經筵。
中宮殿,藥房口傳問安。答曰,知道。
藥房口傳啓曰,中宮殿調攝氣候承聞後,臣等與諸醫官,詳細更議,則加減二四湯進御以後諸節,似有差勝之效,前方中香附子加五分,去枳殼,加益母草一錢五分,二貼更爲進御後,議定繼進當否爲宜云,以此製入,何如?惶恐敢啓。傳曰,知道。
李亨元啓曰,大司憲執義掌令一員持平一員,未差,掌令宋益中在外,持平韓啓玉呈辭,監察茶時之意,敢啓。傳曰,知道。
傳于李亨元曰,左副承旨入侍。
傳于金思穆曰,騎馬二匹立之,史官二員待命。
傳于李鼎運曰,北道差使員上來守令,當日還下送。
傳于李鼎運曰,受由承旨許遞,前望單子入之,待開門牌招察任。
有政。吏批,判書李進,參判李在學進,參議未差,右副承旨李鼎運進。以金憙爲副提學,嚴思晩爲大司憲,徐郁修爲執義,李性吾爲掌令,兪鉉章爲持平,姜垣爲獻納,韓用龜爲校理,鄭福煥爲副校理,權裕爲修撰,洪秉纘爲右尹,李翼相爲開城敎授,贈吏參金始錫贈吏判例兼,贈吏議金鎭瑞贈吏參例兼,贈司僕正金桄贈吏議,知敦寧金尙集三代追贈。再政。以朴祐源·金憙爲奎章閣直提學,金祖淳爲待敎。
兵批,判書李文源,參判具㢞病,參議朴宗岳入直進,參知沈煥之病,行左承旨金思穆進。副護軍李壽咸·金寅燮,副司直金頤柱·金履正·曺遠振·李書九·徐美修·李殷模·李晴·李聖輪·李太亨,副司果宋翼孝·李顯靖,副司勇李晩秀·柳熽。
金思穆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩,以義禁府言啓曰,保放罪人劉國良放,鄭益祚·尹翊東以公律勘放,仍令卽爲還官事,命下矣。劉國良放送,而鄭益祚·尹翊東等,全羅監司徐龍輔啓本內,科賦之未滿三十句者,不得入格,自是法例,旣有年前大僚之筵稟行會,則今此賦居首之只以二十九句入格者,有違令式,試官不察之失,不可置而不論,其罪狀,竝令攸司,稟處,罪取考律文,則大明律違令條有曰,凡違令者,笞五十云矣。鄭益祚·尹翊東等,笞五十,以公律收贖放送,而卽令還官之意,敢啓。傳曰,知道。如有功議,各減一等。
副司直蔡弘履疏曰,伏以臣罪大罰輕,薄譴旋宥,追訟愆尤,自分明時之棄物矣。不意收敍之恩,出於格外,又以臣,差弘陵正朝祭獻官,臣於是,感激恩私,義重駿奔,生死燥濕,豈敢言私,而第臣自秋冬間,猝患頷下瘟腫,其毒如矢,其大如拳,首尾九旬,雜試針灸,今則大勢雖減,餘毒未解,頸項之痰核,種種凝結,瘡口之濃水,點點流滴,故窮壁深堗,一直僵臥,雖於房闥一步之外,畏怯風寒,不敢出頭之狀,卽儕友隣閈之所共目擊者也。以此難强之病,旣無將事之望,而且腫病未完合之前,此身之不潔,甚矣。莫重祼獻之地,決不當近之,故玆敢略入文字,仰暴實狀。伏乞聖慈,俯垂諒察,卽命該曹,亟賜變通,以重祀事,仍治臣罪,以肅朝綱,千萬幸甚,臣無任屛營祈懇之至。答曰,省疏具悉。許令該曹付標。
副摠管李敬養疏曰,伏以日月迅駛,文禧廟祥制已闋,一天之讎未復,八域之冤冞切,仰惟我殿下止慈之情,何以堪抑?仍伏念臣賦命奇薄,早失所怙,終鮮兄弟,母子二人,相依爲命,幸際休明之世,冒忝科宦之籍,迭據郡藩而甘旨得官廩之供,濫躋宰列而華誥侈貤贈之榮,陶甄成就,偏被洪造,而屢犯僨誤之罪,輒蒙譴補之恩,察臣有母,每勤將往之命,母子相對,感極涕零,迺於再昨夏,逬伏郊坰,席藁待勘之日,罪積殃深,禍延病母,獲戾神天,竟罹酷罰,似此情理,宣卽溘然,而一縷苟存於視息,三霜奄遒於轉眄,俯仰穹壤,無地可歸,自顧不肖,偏蒙罔極之恩,頂踵毛髮,莫非我殿下賜也。烏鳥私情,今無反哺之地,犬馬微誠,只切涓埃之報,夷險燥濕,生死向前,而苫塊餘喘,萬念都灰,不意蟄伏之中,除旨聯翩,爵秩自如,在笥朝衣,悲增手中之舊線,自天恩誥,恨切奉檄之無所,夫豈忍飄纓結綬,揚揚若平昔哉?念臣積違天陛,居然三易歲矣,區區戀結之忱,豈不欲顚倒叩謝,一覲耿光,而竊有數年弸中之痛,九死難瞑之恨,玆始瀝血涕泣而陳之,臣於向年,猥廁嘗藥之列,混被罔功之資,榮動一時,適爲此生之隱痛,身陷大戾,自底擧國之齊討,臺省之擬律旣峻,賢關之聲罪交騰,至今追惟,寢夢猶悸。噫,莫嚴者公議,難逭者邦憲也。臣之得有今日實賴聖慈全保之澤,而分外資級,尙未刋正,悲冤崩迫,三年如一日,以此罪負,以此情事,唐突彈冠,義有所不敢,恬然自居,心有所不忍,況其時提調臣李文源,卽是臣一體之人,而已蒙收還之恩,則臣之濫資,實不容晏然獨冒矣。以我聖上一視竝育之仁,獨未蒙體諒之恩,則顧臣情地,無以抗顔於冠紳之列,雖伏嚴誅,束帶趨朝,固無可論,召牌之下,進身無路,猥犯違傲,尤增死罪,玆敢冒死哀籲。伏乞天地父母,俯垂矜諒,亟收臣資級,以副血懇,仍治臣辜犯,以謝國論焉。答曰,省疏具悉。卿其勿辭行公。
行都承旨金載瓚疏曰,伏以臣之一生本末,卽倥侗二字而蔽之矣。淸朝百執事,無一可堪,而幸逢明時,偏被洪造,華膴殆遍於外內,班資遽躋於亞卿,愧切濫竽,戒深集木,夙宵兢懼,若隕深谷,乃於日昨,又伏承備堂差下之命,臣聞命警愧,益不省攸措也。噫,長霜臺風憲之座,佐京兆詞訟之繁,旣兼史官,且帶金吾前後兜攬,在臣身,尙且太濫則至於籌司之任,尤豈可擬議於臣者哉?出入樞密之班,參軍國之謨,職重責鉅,爲任自別,除非通才練識,則莫宜居此,而乃以儱侗如臣,譾劣如臣者,苟然充位,則聖朝寵使之方,已非小失,而論臣廉隅,義在必辭,且況大臣之兼管備局,時·原任,固無異同,而臣父旣在原任大臣之列,則父子之竝管一司,尤係私義之不敢出者,由前由後,冒膺無路。伏乞聖慈,亟收新命,使重務無瘝,私分少安焉。臣又有萬萬懇迫者,臣方叨都承旨之任,而親享有命,淸齋隔日,臣固當夙夜竭蹶,少效微勞,而第臣母病,積年貞痼,長在床笫,而近當隆沍,轉益危綴,又於昨日,調將失宜,風寒外襲,舊新祟,一時交劇,神識迷瞀,氣息凘凜,目下症形,十分危篤,以臣情理,實難暫捨,而今若多日離側,不得及時救護,則臣心焦迫,益復如何,玆以必呼之義,敢陳至切之懇。伏願天地父母,俯垂矜諒,特遞見職,俾伸情私,千萬至祝。答曰,省疏具悉。卿其勿辭,救護母病。
副修撰李益運疏曰,伏以臣兄臣鼎運,纔除承宣矣。臣之所帶春秋兼銜,在法當遞,玆陳短章,仰瀆崇嚴伏乞聖明,亟命有司,照例遞改,以存公格,以安私分,千萬幸甚。省疏具悉。疏辭,下該曹稟處。
戊申十二月二十八日巳時,上御重熙堂。左副承旨入侍時,左副承旨趙衍德,假注書趙台榮,記注官金鳳顯,記事官金祖淳,檢校直提學徐有防,檢校待敎尹行任,以次進伏訖。上命書傳敎曰,親享時齋祝,玉堂中無一人塡差,設或苟艱,與兩司通差則,可也。昨見祭報府,已有申飭,今日又聞春享執事,尙不塡差,雖有報府持入之命,亦不待令,事體極爲駭然,當該吏曹堂上遞差,前望單子入之。又命書傳敎曰,閣臣時任,只有提學一人,苟艱莫甚,待敎今日圈點事,令內閣知悉。待薦狀啓下,與直提學有闕之代今日政差出。又命書傳敎曰,政官牌招開政。命退,諸臣以次退出。
上在昌德宮。停常參·經筵。
中宮殿,藥房口傳問安。答曰,知道。
親臨受誓戒罷,還內後,內閣·政院·玉堂·藥房口傳問安。答曰,知道。
李亨元啓曰,來初四日社稷祈穀大祭親祭祭文,當爲製進,藝文提學李命植,待開門牌招,何如?傳曰,允。
傳于李亨元曰,明日眞殿正朝祭齋宿處所,依前爲之,申後當出宮,該房知悉。
承旨前望單子入之,李亨逵落點。
傳于金思穆曰,軍士房承旨右承旨入侍。
以寶劍望筒,傳于金思穆曰,有實病未肅拜人許遞,政官牌招開政。
李亨元,以吏曹言啓曰,今此宗廟各陵殿宮園正朝祭典祀官兼大祝及宗廟春享大祭諸執事,多以侍從塡差,時無職名人員,令該曹口傳付軍職,何如?傳曰,允。
金思穆,以兵曹言啓曰,新除授羅州營將權璹老母,今年七十六歲,法不當赴任,呈狀乞遞,營將之親年七十以上者許遞其任,載在法典,依例改差,何如?傳曰,允。
吏曹參議前望單子入之,李洪載落點。
以吏曹參議李洪載牌不進罷職傳旨,傳于李亨元曰,只推。
有政。吏批,判書李·參判李在學進,參議李洪載牌招不進,右承旨李亨元進。以金頤柱爲都承旨,李太亨爲副校理,徐配修爲修撰,沈豐之爲禮曹判書,鄭昌聖爲判義禁,軍器直長單鄭弘澤,奉事單田斗興,副奉事單金兌琦,參奉單鄭光璞。
兵批,判書李文源進,參判柳誼病,參議朴宗岳病,參知沈煥之病,行左承旨金思穆進。以李聖圭爲都摠管,金魯淳爲副摠管,柳載新爲部將,李長益爲羅州營將,副司直韓光會·洪秀輔·蔡弘履·金載瓚·鄭宇淳·朴天行·李勉兢·李泰永·兪彦脩,邊鎭國爲臨津別將。
以承旨房望,傳于李亨元曰,仍。
以寶劍望筒,傳于金思穆曰,摠管中差祭,及相避人員許遞,令該曹口傳差出。
兵曹口傳政事,以鄭昌順·李獻慶爲都摠管,閔鍾顯·李明運爲副摠管。
金思穆啓曰,今此親臨受誓戒時,承旨當爲備員,而都承旨金頤柱,纔己違牌矣。所當牌招,而拘於廳規,不得請牌,何以爲之?敢稟。傳曰,更爲牌招。
傳于李亨元曰,出宮門路,以協陽門爲之。
傳于洪仁浩曰,侍衛軍兵毛具。
以都承旨金頤柱再牌不進推考傳旨,傳于金思穆曰,許遞,前望單子入之,待下批牌招察任。
承旨前望單子入之,沈頤之落點。
傳于李亨元曰,新除授都承旨先入侍後謝恩。
傳于洪仁浩曰,今日報漏,極爲太速,當該禁漏官,爲先汰去,令攸司科治。
以薜里內官崔基甲手本,五字刀割判付內架子兺卽爲進排事,分付。
禮曹,來二月初四日,行景慕宮春享大祭,親祭,取稟。奉敎恭依。
李亨元,以吏曹言啓曰,新除授徽陵別檢尹寅基呈狀內,矣身素患痰癖,經年不差,當寒添劇,時月之內,萬無起動之勢,斯速入啓變通云,今姑改差,何如?傳曰,允。
李亨元,以禮曹言啓曰,卽接徽陵參奉所報,則今此正朝祭享時兩官,當爲備員,而本陵別檢,有闕未差云,莫重祭享,兩官不可不備,別檢有闕之,代卽令該曹口傳差出,以爲備員將事之地,何如?傳曰,允。
吏曹口傳政事,以金載一爲徽陵別檢。
金思穆,以兵曹言啓曰,來正月初六日,大駕詣宗廟,初七日春享大祭親行時,以何營軍兵隨駕,何營軍兵留陣,而禁軍及馬步軍幾番幾哨磨鍊乎?敢稟。傳曰,訓局步軍十哨馬軍二哨禁軍三番隨駕,御營廳留陣,可也。
金思穆,以兵曹言啓曰,來己酉年各處頒給信漢符別單及文宰二品以上,武臣蔭官曾經摠管人員,章標頒給別單,修整以入之意,敢啓。傳曰,知道。
李亨元,以賑恤廳言啓曰,今年內,貧寒宗室子女葬時顧恤數,別單書入之意,敢啓。傳曰,知道。此擧出於軫念宗親之意,今年擧行數爻,果如年前定式之初乎?此後益加着意,擧行,可也。
金思穆,以訓鍊都監言啓曰,今十二月二十九日三十日年終放砲時,次知將官將校姓名及兼別破陣等,容貌年歲器械數爻,竝別單書入之意,敢啓。傳曰,知道。
金思穆,以訓鍊都監言啓曰,本局千摠金廷遇,身病甚重,勢難察任,改差,何如?傳曰,允。
金思穆,以壯勇營言啓曰,本營來己酉春等賞試射時,將官以下入格人姓名,別單書入之意,敢啓。傳曰,知道。
金思穆,以壯勇營言啓曰,今十二月二十九日三十日年終放砲時,次知將官將校及別破陣火箭軍姓名器械數爻,竝別單書入之意,敢啓。傳曰,知道。
趙衍德,以司僕寺官員,以一二提調意啓曰,因右通禮禹禎圭疏陳冊子,備邊司回啓判付內,馬政,有國重事,近來牧官,卽一偶官,何補於馬政乎?此後畜産多寡,牧養數爻,每歲末,令該寺,一件別單書入考績,以此定其高下事,命下矣。各牧場馬畜産多寡,牧養數爻,依下敎別單書入之意,敢啓。傳曰,知道。
李鼎運,以戶曹言啓曰,今年內貪寒宗室子女婚扶助數,依定式別單書入之意,敢啓。傳曰,依朝下賑廳草記批旨,一依定式初,着意擧行,可也。
李鼎運,以鑄錢所言啓曰,先鑄新錢行用事,筵稟定奪矣。自明年正月初一日爲始行用之意,敢啓。傳曰,知道。
洪仁浩,以刑曹言啓曰,因傳敎興陽縣宮納稅米領運色吏李景燁,下送本道,防納委折,嚴覈狀聞事,今十月十六日,發關本道矣。今已過限,尙不封啓,當該道臣,推考,何如?傳曰,允。
洪仁浩,以義禁府言啓曰,鄭益祚·尹翊東等,各笞五十,以公罪收贖事草記批旨內,如有功議,各減一等事,命下矣。鄭益祚曾祖勔,保社原從功臣云,功減一等,笞四十收贖,尹翊東七代祖斗壽,光國功臣,信城君異姓五寸親云,功議各減一等,笞三十收贖之意,敢啓。傳曰,知道。
鶴林君焴疏曰,伏以臣自夏間,重患痢疾,餘症尙彌,委伏床席,垂死奄奄之中,忽伏見差祭於毓祥宮,驚惶罔惜,以此病勢,萬無起動之望,莫重祭享,趨膺無路。伏乞亟賜變通,以便公私,仍治臣不將命之罪,以肅朝綱,以安私分,千萬幸甚。答曰,省疏具悉。許令該曹付標。
禮曹判書韓光會疏曰,伏以,臣名忝耆社,已五年矣。衰朽之質,無望陳力就列,而待罪政府西壁,職事旣閒,尸素殆近周歲,乃於月初病伏之中,忽伏承宗伯除旨,感祝天恩,不敢言私,黽勉出膺,僅行貶坐矣。今玆社壇躬享之禮在邇,繼又有事於太廟,在庭百僚,罔不駿奔,臣猥叨禮儀使之任,纔經誓戒,自昨日重觸寒感,諸證越添,委頓床席,以此病狀,實無將事之望,有臣如此,生不如死,玆敢疾聲仰籲。伏乞聖慈,俯量病情之難强,亟遞臣宗伯之任,俾無公私狼狽之患,千萬至祝。答曰,省疏具悉。卿其勿辭行公。
待敎金祖淳疏曰,伏以,臣學蔑年淺之藐然一後進耳。簪筆之妙揀,抄啓之峻選,有一於斯,何嘗彷彿,而左右香案之前,周旋群彦之間者,譬如向陽卉木,日滋長而不自知矣。臣雖穉騃,亦具省覺,仰感聖渥之淪浹,俯念家世之忠貞,恐未免孤恩忝先之歸,惴惴一念,如集于木,至於內閣氷銜,夢想豈到,而今乃擧以畀之待敎之任也。深嚴之地,宿儒所處,昭回之編,學士攸輯,則童子可使備官,庸工可使代斲乎?以職方人,不稱曰濫,上以濫授,下以濫叨,濫之損,不但止於臣之一身,臣安得不怵然而驚,惕然而,疾聲求解於天地父母之前哉?豹直未脫,牙牌儼臨,他不暇顧,章皇肅命,而因仍蹲據,有乖廉防,玆敢冒入文字,仰瀆崇嚴,乞賜遞改,毋累愼簡,職是華貫,言非飾讓,仰惟聖明,庶幾俯燭焉。省疏具悉。爾其勿辭察職。
戊申十二月二十九日辰時,上御誠正閣。軍士房承旨,右承旨入侍時,行左承旨金思穆,右承旨李亨元,假注書趙台榮,記事官李相璜·金祖淳,以次進伏訖。上命思穆書傳敎曰,自今二十九日,至來初三日,各司莊〈藏〉牌。又命書傳敎曰,雖巳賜批,更思似難周旋,禮曹判書韓光會許遞。命亨元書傳敎曰,向聞閑司則當出肅云,昨日連有除命,而今聞入侍承宣言,知其近頗添劇,都承旨許遞,今日政,以曾經中在京無故人擬入,待下批牌招察任。命退,承史以次退出。
戊申十二月二十九日三更,上詣仁政殿,親臨受誓戒入侍時,行都承旨沈頤之,行左承旨金思穆,右承旨李亨元,左副承旨趙衍德,右副承旨李鼎運,同副承旨洪仁浩,記事官金孝建,假注書趙台榮,記注官金鳳顯,記事官李相璜,檢校直閣徐鼎修,檢校待敎尹行任,待敎金祖淳,以次侍立,上具遠遊冠·絳紗抱,乘輿出協陽門,詣仁政殿月臺,降輿陞座,在位百官行四拜禮,讀誓文官吏曹判書李,進讀誓文,百官復行四拜禮訖。思穆曰,通禮纔請還內,侍衛徑先離次,揆以事體,誠極未安,兵曹判書李文源,推考,何如?上曰,依爲之。出擧條思穆曰,大駕還內之時,龍旗徑先前導,侍衛隨以離次,事係儀節,不可無飭,龍旗差備宣傳官閔亨默,推考警責,何如?上曰,依爲之。出擧條宗簿提調李文源曰,宮號旣已議定,璿源譜略,當爲釐正,在前或有改張之例,或有洗補之例,今番,何以擧行乎?上曰,內入件,請出洗補,可也。出擧條上乘輿自協陽門還內,諸臣退出。
上在昌德宮。停常參·經筵。
中宮殿,藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上,除夕單子問安。答曰,知道。
上詣摛文院,入堂內後,內閣·政院·玉堂口傳問安。答曰,知道。
眞殿行禮罷,還內後,內閣·政院·玉堂口傳問安。答曰,知道。
李亨元啓曰,明日正朝望闕禮,依例爲之之意,敢啓。傳曰,知道。
趙衍德啓曰,備邊司郞廳來言,今日,賓廳日次,而過歲問安相値,不得來會云矣。敢啓。傳曰,知道。
李亨元啓曰,臣以社稷祈穀大祭親祭隷儀進去,下直之意,敢啓。傳曰,知道。
李亨元啓曰,傳香時刻已過,而獻官閔鍾顯,累度催促,終不入來,事體所在,萬萬未安,從重推考,吏曹亦不申飭,以致遲滯,不可無警,當該堂上,推考,何如?傳曰,允。
傳于李亨元曰,近日承候差勝之節,藥院亦已承聞,豈可踰今歲?提調輪直,自今日撤直。
傳于李享元曰,靈壽閣當肅拜,耆舊大臣之夙夜供劇,亦甚可悶,右議政兼帶藥院之任,今姑許副。
傳于李亨元曰,一院雖無相避,亦已殫勞矣。藥院提調沈豐之許遞,前望單子入之。
傳于李亨元曰,禮房承旨入侍。
傳于李鼎運曰,出宮門路,以協陽門爲之。
傳于李鼎運曰,侍衛軍兵毛具。
承旨前望單子入之,南鶴聞落點。
兵曹口傳政事,以安川君烆·李爲都摠管,尹師國·鄭宇淳爲副摠管。
以寶劍望筒,傳于趙衍德曰,時帶詞訟及差祭未肅拜人員許遞,前望單子入之,待下批牌招察任,寶劍望筒,更爲修正以入。
摠管前望單子入之,都摠管李灃·吳載純·尹塾,副摠管南憲喆·李聖師·金思穆落點。
沈頤之啓曰,今日齋宿時,承旨不可不備員,未差之代,政官牌招開政差出,待下批仍卽牌招察任,何如?傳曰,前望單子入之。
承旨前望單子入之,徐鼎修落點。
以江華留守狀啓,新還各穀,萬無準捧之路,朝令之下,所捧如是零星,不勝惶恐待罪事,傳于洪仁浩曰,勿待罪事,回諭。
李亨元,以文禧廟營建廳言啓曰,本廳堂上兼工曹判書臣具允鈺,與監造官繕工監監役官臣趙鎭奎,進詣本廟奉審,則廟內外俱無頉處之意,敢啓。傳曰,知道。
李亨元,以弘文館言啓曰,本館上番校理臣閔昌爀,下番副修撰臣李益運,俱以社稷祈穀大祭祭官,今日議政府隷儀時,晝仕出去之意,敢啓。傳曰,知道。
趙衍德,以訓鍊都監言啓曰,本局從事官四員內,金履成·李英胄·權彝性,俱爲差祭,李良會,以鑄錢所郞廳,除本仕,今日省記,無以推移,依例以把摠代直之意,敢啓。傳曰,知道。
趙衍德,以漢城府言啓曰,卽接北部奉事李勉輝所報,則嘉會坊齋洞契居前縣監韓榮祖,明年爲八十歲加資單子,所當一齊收納,而本家今始通及,故玆以追報云矣。韓榮祖,以前縣監,年又八十,則係是應資之人,依例別單追入之意,敢啓。傳曰,知道。
李亨元,以成均館官員,以大司成意啓曰,每歲末圓點準點人姓名,別單書入事,曾已定式矣。依定式當年條圓點準點儒生,別單書入之意,敢啓。傳曰,知道。
副司直申大升疏曰,伏以臣於屢朔病伏之中,見差明陵正朝祭獻官,受香在卽,在臣分義,固當竭蹶趨進之不暇,而顧臣素患痰癖之症,入冬以來,轉轉沈劇,眞元大脫,形殼徒存,近挾毒感,更添別症,寒熱作而昏眩不省,咳喘劇而呼吸未定,兼以手足痿痺,轉側酸痛,貼身床笫,湏人起居,以此病勢,實無自力駿奔於將事之地,玆不得不疾聲呼籲於天地父母之前。伏乞聖慈,俯垂矜察,亟命該曹,俾卽變通,仍治臣瀆撓之罪,千萬幸甚。答曰,省疏具悉。許令該曹付標。
戊申十二月三十日辰時,上御重熙堂。禮房承旨入侍時,右承旨李亨元,記事官金孝建·李相璜·金祖淳,以次進伏訖。上曰,已傳香乎?亨元曰,盡爲傳香矣。上命書傳敎曰,禮房承旨馳詣宗廟·永禧殿·景慕宮,奉審摘奸以來。命退,承史以次退出。
戊申十二月三十日申時,上詣摛文院,齋宿入侍時,行都承旨沈頤之,行左承旨徐鼎修,右承旨李亨元,左副承旨趙衍德,右副承旨李鼎運,同副承旨洪仁浩,記事官金孝建,假注書趙台榮,記注官金鳳顯,記事官李相璜,檢校待敎尹行任,待敎金祖淳以次侍立,上具翼善冠·衮龍枹,乘輿出協陽門。仁浩曰,新除授副摠管金思穆,時無職名,令該曹口傳付軍職,何如?上曰,依爲之。出擧條。上曰,差祭承旨許遞,前望單子入之,待下批牌招察任,出駕前下敎駕由仁政殿,詣萬安門外降輿,入萬安門,少頃還出門外乘輿,詣摛文院降輿陞座。命書傳敎曰,時·原任大臣入侍。賤臣承命出,與判府事徐命善·李福源·金熤,左議政李性源,右議政蔡濟恭,以次進伏訖。命善等曰,連日勞動,聖體,若何?上曰,一樣矣。上曰,聞卿等仍爲留待,故欲見舊歲顔面,以爲引接矣。命善曰,曰寒如此,而社享廟享,將欲親行,下情不勝悶慮矣。上曰,親享久曠,情禮俱缺,故方欲親行矣。命善曰,夏享時則日氣調和,此時親行,似好矣。上曰,右相明日當於靈壽閣肅拜,以今衰耗之年,供此夙夜之任,還爲悶然矣。濟恭曰,聖念特軫悶老之私,旋解藥院提擧之任,實不勝惶感,而伏聞有撤直之敎,下情極爲抑鬱矣。上曰,卿等早退,可也。命善等退出。命書傳敎曰,違牌及差祭摠管許遞,令該曹口傳差出,待下批牌招察任,日暮時至,亨元告環衛軍兵懸燈,取稟。上曰,知道。行祭時至,上乘輿出摛文院,詣端輝門內,降輿入眞殿,上自內行禮,少頃,乘輿出端輝門,由崇範門出仁政門,入協陽門還內,諸臣退出。
