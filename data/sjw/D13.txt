上在昌德宮。停常參·經筵。
答吏曹判書呂聖齊疏曰,省疏具悉。卿其勿辭,調理察職。
府啓,醫官之除授守令已多,識者之竊歎,及至近年,則內局醫官,□無不歷典州縣,官方之淆亂,甚矣。今此高陽郡守崔聖任瓜滿之代,又以醫官金有鉉,中旨以換,以畿輔要邑,爲此輩遞兒之職,至於再任而不已,物情殊極駭歎。請還收醫官金有鉉高陽郡守除授之命。瑞興縣監柳東亨,行檢之□□居官之貪濫,西來之人,無不傳說,雖在同輩之中,莫不唾罵。此非泛然風聞之比,如此之人,何可慮其迎送之弊,而以貽民害乎?決不可推考而止,請瑞興縣監柳東亨,亟命罷職不敍。凡館官之肅謝後,卽爲謁聖者,例也,而近來紀綱解弛,事無其故,有成均參下二三人,除拜之後,終不謁聖,以至本館坐起而直宿,擧皆公然不赴,而其計仕陞遷,無異行公之員,事之可駭,莫此爲甚。請命本館,査出汰去,而日後如或有如此之類,勿許薦狀於銓曺事,定式施行。答曰,不允。末端事,依啓。
京畿監司書目,江華經歷呈,以左副承旨申啓華辭職上疏上送事。啓遞差。
答同副承旨嚴緝疏曰,省疏具悉。爾勿過辭,從速上來察職。
答領中樞府事金壽興箚曰,省箚具悉卿懇。戒誨之言,誠甚切至,予當留心體念,而別諭諸道事,令政院擧行,箚末事,亦令該曹卜日設行焉。謄錄
有政。吏批,以朴慶後爲司藝,朴元度爲承旨,李墪爲副校理,李台龍爲掌令,黃震耉爲司宰主夫。兵批,李玄錫·申啓華·鄭來祥付副護軍,尹敬敎·朴泰輔付副司直,金萬埰付副司果,宋疇錫付副司猛,柳晅·崔㻦付副司正。
上在昌德宮。停常參·經筵。
弘文館啓曰,新除授副校理李墪,時在京畿廣州地,經筵入番事緊,請斯速乘馹上來事,下諭。答曰,依啓。
兵曹,今正月初五日百官朝參,何如?啓依所啓施行。
兵曹,左邊捕盜大將金世翊。
成均館官員,以同知館事意啓曰,以司憲府啓辭,本館參下除拜之後,終不謁聖,坐起直宿,竝不赴,計仕陞遷之類,乞本館,査出汰去,日後如此之類,勿許薦狀事,允下矣。卽爲査出,則學正李萬松,學諭李相勛,竝以曾參邪論之故,李萬松則欲爲謁聖,而見阻於泮儒,李相勛則元不入來,旣皆未得謁聖,則不可入館中,故曾無直宿參坐之事云。勿論其負累之不可謁聖與否,身爲館官,不得謁聖,因仍在職,殊沒廉隅,坐起直宿,竝皆不赴,則計仕陞遷,亦涉無據。學正李萬松,學諭李相勛,依臺啓,爲先汰去,至於當次薦狀,雖在於本館,事係敍官典例,此一款,令該曹定式分付,以爲遵行之地,何如?傳曰,允。
答右議政箚曰,省箚具悉卿懇。有疾未參,別無所傷,卿其安心勿辭焉。
府啓,請勿留難,還收金有鉉相換之命事。新啓,江襄監司李喜龍,性度麤雜,言辭鄙悖,其於節士·儒宗,擧皆詆詈侵侮,聽聞所及,莫不駭愕。如此之人,不可以薄有勤幹之稱,畀以按廉之任,請江襄監司李喜龍罷職。曩日告廟之論,非特謀害賢士,實與凶逆,表裏相應,凡有血氣者,宜莫不痛惡,而上年趙湜之以新榜謁聖也,泮宮儒生,斥其曾倡告廟之疏,而不許通謁,則承文權知朴涏,恨湜之被斥,渠亦不爲謁聖,甘心隨湜而徑出,其意,蓋以告廟之論,爲無可罪也。新榜謁聖,旣是國法,則渠何敢公然廢閣,而爲湜之地乎?如此營護凶徒之人,不可置之薦紳之列,請權知承文院副正字朴涏,削去仕版。槐院參下,乃新進淸選也,苟有庛纇,無敢冒占,權知副正字朴涏,旣無地望,又有營護凶徒之罪,不宜廁之於其選,而分館時,不爲區別,終至於被選,不可無警責之道。請分館時承文院行首掌務官,竝命推考。工曹正郞尹聖錄,以上年五月才出六品之人,八朔之內,陞遷五品,蔭路驟陞,莫此爲甚,除目之下,莫不駭然。請工曹正郞尹聖錄改正。答曰,不允。移謄朝報
禮曹啓曰,因領府事金□□箚子,祈穀祭設行事,命下矣。行祭吉日,令日官推擇,則今正月十二日爲吉云。以此日擧行,而取考謄錄,則癸亥正月二十八日,始行此祭,而處所則定於社稷,祭官則該曹不敢直請,大臣,以別遣重臣設行之意,啓稟,則有特遣大臣之敎,今亦依此爲之乎?敢稟。傳曰,依爲之。
宣惠廳啓曰,去十二月召對時,檢討官金盛迪所啓,今年湖西災荒,雖曰不如兩南,而民生之飢困實甚,處處流散,餓莩滿道,臣新自鄕來,目見其狀,殊極矜慘矣。卽今方冬之時,若干還上,猶無備納之勢,況當明春,貢稅·大同,一時責徵,則彼將何出辦出,必有量宜減捧之道,遺民庶可保存矣。上曰,令該廳稟處事,命下矣。筵臣,自鄕上來,目見民間飢困之狀,有此陳達,而今年災荒之慘,非獨湖西,諸道皆然,故旣已參酌輕重,許給全災·分災,則結數之減縮,勢所必然,實結所收之米,不得更減之意,旣已定奪於廟堂矣。且見本道收租案,則田結,比上年,減縮之數,至於二萬五千結之多,收米之數,將未免大縮,無以應一年之用,本廳事勢,極爲可慮。兩南被災,比本道尤甚,而朝家尙未有減捧之令,則本道,尤不可輕議變通,今姑置之,何如?傳曰,允。謄錄
上在昌德宮。停常參·經筵。
謝恩,掌令李台龍,右通禮朴鎭圭,司僕主夫洪致祥,社稷參奉崔柱岳,禮賓別提朴繼柱,兼校書校理金昌集,穆陵參奉尹趾仁,軍器直長鄭震秀,司宰主夫黃震耉。
左議政十六度呈辭。傳曰,安心調理。
政院啓曰,明日朝參,旣已啓下,而卽今雪意未已,寒威甚酷,早朝出御,恐或有傷於玉體,稍待日暖,退行似當。藥房都提調之意,亦如此,故敢此仰稟。傳曰,依爲之。
府啓,請還收金有鉉高陽郡守除授之命事。江襄監司李喜龍罷職事。臣等,昨以朴涏削版爲請,而殿下不賜允兪,臣等,竊不勝慨然之至。夫當時之爲告廟論者,其罪上通于天,凡爲我殿下臣子者,豈宜有一毫庇護之意也?今涏,乃敢爲凶徒,而廢莫重之謁聖,蓋其意,只知有湜,而不知有君上與先聖也。推此意也,則設令告廟之計得售,其將服事凶竪可知矣。未知殿下何所顧惜於此輩乎?決不可以其人微官卑而容貸,請勿留難,權知承文院副正字朴涏,亟命削去仕版。請分館時承院行首掌務官,竝命推考事。請工曹正郞尹聖錄改正事。答曰,不允。削版及推考事,依啓。
吏曹啓曰,臺諫有闕,政事,取稟。傳曰,明日爲之。朝報
上在昌德宮。停常參·經筵。
政院啓曰,今日爲政事,命下矣。卽者吏曹郞廳來言,判書呂聖齊陳疏未出仕,參判朴泰尙呈辭,參議未差,不得開政云。判書呂聖齊,參判朴泰尙,竝牌招開政,何如?傳曰,允。
掌令李台龍啓曰,臣於今日,與長官及同僚,行相會禮於朝房,而同僚,以柳成運頃年陳疏時,以尹拯,稱謂儒賢,而陞遷未久,遽爾通淸,至於李東郁之復擬臺望,重被學儒之斥,李日翼之旋除正職,亦有大臣之言,而不爲固辭,冒沒行公等語,發之於席上,仍欲請推銓曺當該堂上。臣意以爲柳成運疏語,設有未盡之語,不可以一時之失,永塞其前路,其所通淸,旣循公議,且大臣學儒非斥之後,銓官之陳疏呈單,非止一二,迫於嚴召,黽勉出仕,則其所自處之義,臣實未見必爲大段失誤,何可以此輕加論劾乎?臣之意見,欲爲愼重鎭定之道,而反復商確,終未歸一,此無非如臣無似,忝居臺席,言議不相信之致,何敢一刻苟冒乎?請命遞斥臣職。答曰,勿辭,退待物論。
假注書閔鎭厚病,代閔震烱。
大司憲李選啓曰,卽於朝房,同僚發言,以上年銓官之汲汲通淸柳成運爲非,又以李東郁之還授臺官也,重被學儒之疏斥,李日翼之付正職也,至有大臣之請推。而終不堅辭,引去爲非,當該銓官,仍欲請推,今此三人注擬,固是公議之所共非者,則其時銓長之將欲遞免,參判之已爲固辭,非不知之,而第未果解職,僚議旣發,則徒思原恕其本情,竝與輕勘薄罰而持異,終使公議遏而不行,亦非臺閣論事之體,故已爲歸一矣。掌令李台龍,猶且堅不聽從,以至起鬧,其爲立論,多不成說,而至以柳成運前後疏辭,不足深咎,銓曹通淸,亦循公議爲言,肆然無忌,誠極駭異。此無非如臣無似,忝居首席,不能調柔僚議之致,何敢一刻仍冒乎?請命遞臣職。答曰,勿辭,退待物論。
持平金鎭圭啓曰,近來銓官擧措,多有未厭物論者,柳成運前日之疏,尊稱尹拯,極其肆然,出補馬官,蓋所以施罰也。銓官之旋付本職,已極不可,而至其冒陞六品之後,汲汲擬之於淸望,今日朝著,雖曰乏人,豈可以如成運者,苟然置之臺閣乎?且館學儒疏,事體甚重,故被其指斥者,無敢晏然,而頃日銓官,以擬李東郁於憲職,重被學儒之疏斥,則其時參判,猶欲力辭,而他餘銓官,則不顧事體,未久冒出,又以詆毁公議之李日翼,擬於正職,大臣所斥,實非尋常問備之比,而終不辭遞,旋卽行公,其前後所失,大矣。不可無規警之道,故臣於今日,與同僚相會禮後,發請推銓官之論,則長官旣已歸一,而同僚多般營救,終至引避,至以成運通淸,謂循公議,夫尹拯,旣以背師之罪,朝家不以儒臣待之,而成運,乃以儒臣,稱之於疏中,無少顧忌。及至再疏,又曰樹敦而文,家傳儒學,目之以儒,實非過飾,渠雖私自尊慕,何敢於奏御文字,如是稱道耶?其輕朝廷蔑正論,甚矣,如此之人,爲銓官者,惟當施罰之不暇,而今乃汲汲通淸,銓選之道,固如是乎?同僚所謂公議,未知孰主張是,而是不過營護拯與成運一流之人,如是謂之公議,其誰欺乎?同僚又曰,成運設有未盡之語,不可以一時之失,永塞其前路,成運之放恣悖慢如此,則其可謂言語之未盡乎?銓地通塞,當觀其過失之大小,如成運者,果可以汲汲通淸耶?比年以來,讆言肆行,臺閣之臣,至發如此之言,良可慨然也。同僚又曰,銓官,迫於嚴召,黽勉出仕,此又有不然者,凡人臣,苟有廉義之所難安,不敢以承命爲恭者,非徒爲一身辭受之節,乃所以爲世道也。今者同僚之所云云,其可謂小人之愛人,而重爲世道之害矣。銓官之擧措,旣未得當,推考之罰,亦非重勘,而同僚之掩護周遮,必至立異者,其亦異矣。此無非臣以眇然新進,不量時勢,欲論大官,而人微言輕,見侮僚席之致,臣何敢一刻仍冒乎?請命遞斥臣職。答曰,勿辭,退待物論。
傳曰,夜對爲之。入侍,承旨朴元度,玉堂金盛迪,假注書閔震烱,史官宋疇錫·沈季良。朝報
司僕寺啓曰,各牧場屯田稅穀,漸有虛疎之弊,不可無別樣釐正之擧,依敬差官例,發遣本寺郞廳摘奸之意,定奪於榻前,而必待各屯踏驗文書上來後,方可下去,故豫先分付,使之趁七月內,成冊上送矣。各屯文書,竝皆上來,獨羅老島別將,趁不報來,以致節晩,摘奸郞廳,不得已下去,而摘奸還來後,監牧官·別將等入啓請罪之時,意以爲新舊文書,參考摘奸矣。今始聞之,則不捧別將踏驗文書,只以前文書,考準以來,旣不捧成冊,則於何驗其當年虛實乎?此不但有違於法例,其處事之疎漏,莫此爲甚,殊無別樣差送之本意,不可置之。摘奸郞廳主夫柳檜齊,汰去,何如?傳曰,允。謄錄
有政。吏批,以沈攸爲禮曹參議,李師賢爲陰竹縣監,姜世龜爲刑曹參議,金盛迪爲校理,朴星錫爲瑞興縣監,李翊爲漢城判尹,徐文裕爲獻納。兵批,以金夏瑞爲兼司僕將,李玄錫付護軍,尹敬敎付司直,金萬埰付副司直,朴泰輔付副司果,吳重亮付副司正,辛晙·尹孝傑付副司勇,崔樸爲都摠都事,金興澳爲武兼宣傳官,朴亨錫爲部將,李東振爲羅暖萬戶,金孝源爲寅火堡萬戶,朴信圭爲副摠管,李䎘·金昌協·李畬付副護軍,韓范齊付副司直,李枝遠爲公洪水使。
上在昌德宮。停常參·經筵。
未時申時,日暈兩珥。
謝恩,五衛將趙渭叟,所江僉使李弘述,承文博士金始慶。
答右議政箚曰,省箚具悉卿懇。人之聞見,各自不同,於卿,有何引咎之事?箚末所陳,當令依施,卿其安心勿辭焉。
答玉堂箚曰,省箚具悉。縷縷陳戒,言甚切至,予用嘉尙,可不留心而體念焉?
政院啓曰,昨日憲府多官,引避退待。掌令安圭,持平沈權,當爲處置,而今日,又呈辭單,他無行公之員,監察茶時,亦甚未安。掌令安圭,持平沈權,竝卽牌招察任,何如?傳曰,允。
左議政十七度呈辭。入啓。傳曰,安心調理。
政院啓曰,江襄監司李喜龍,因右相箚辭,遞差事,命下矣。臺諫,方以罷職論啓,遞差傳旨,不得捧入之意,敢啓。傳曰,自前如此之時,別爲變通差出,非止一二,傳旨捧入,可也。
持平沈權啓曰,昨者同僚,以銓官請推事,相繼引避,臣當處置,而凡天下之事,無諸己而後,可以非諸人,況於臺閣之臣乎?今此請推中一款,卽柳成運偏護尹拯事,而臣曾在史官時,亦以偏護此人,至受罪罰,則無論臣與成運所犯之同異,其所以爲罪則一也。臣於此等論議,實難可否於其間,揆以臺體,決難晏然於職次,請命遞斥臣職。答曰,勿辭,退帶物論。
傳曰,史官二員待命,騎馬六匹立之,大祭所內摘奸。
謝恩,同副承旨嚴緝。
答領議政箚曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣御醫看病。
府啓,竝引嫌而退。隨事規警,旣得臺體,同席起鬧,何必爲嫌?僚議重發,强立己見,未免苟且,勢難仍在,嫌不處置,事雖固然,方有重論,勢難同參。請持平金鎭圭,大司憲李選出仕,掌令李台龍,持平沈權遞差。答曰,依啓。朝報
上在昌德宮。停常參·經筵。
下直,利川府使徐宗泰,富平府使李蔓著,公洪都事李禎翊。
謝恩,公洪水使李枝遠,陰竹縣監李師賢,瑞興縣監朴星錫。
大司憲李選箚子。大槪,敢陳故判府事朴淳贈諡之未安,冀蒙更考國乘,收還成命,使朝家擧措,務歸至當事。入啓。
副校理金構上疏。入啓。答曰,省疏具悉。爾其勿辭,救護母病。
京畿監司書目,廣州府經歷呈,副校理李墪辭職上疏上送事。啓。答曰,省疏具悉。爾其勿辭,從速上來察職。
傳曰,前日大提學圈點單子,入之。
答大司憲箚曰,省箚具悉。箚辭如此,當令依此擧行焉。
傳曰,江襄監司前望單子,入之。
大司憲李選啓曰,臣伏見大臣箚本,則以江襄監司李喜龍被彈事,過自引咎,至於辭職,而又不無責臣之言。其大意以爲,臺啓所論,似非今日始聞,何不以其事相聞?又何不對人言說,使不得赴任,而始發於旣赴之後,賑政疎虞云,臣實瞿然,玆敢略爲陳暴,仍又自劾也。夫臺閣之糾劾官非,乃其職責,故不得不隨聞論列,而乃若身在他職,論人過失於宰相之門,或肆爲誹謗於聚人之處,使其人不得赴任,則其於士夫語默之節,何如也?況臣之得聞其言,一則雖在於赴任之前,而一則又在於已爲赴任之後,雖欲使大臣得聞,有所變通於在京之時,有不可得也。且其罪過非細,人所共知,則又何可計較其賑政而不論乎?雖然,大臣之言如此,臣何敢晏然?請命遞斥臣職。答曰,勿辭。
傳曰,江襄監司前望單子,前執義李頤命除授。
傳曰,大提學圈點還入,南龍翼落點。
府啓,請還收金有鉉高陽郡守除授之命。前江襄監司李喜龍罷職事。銓官竝從重推考事。前啓,工曹正郞尹聖錄改正,停啓。
答府曰,不允。末端事,頃因學儒之疏,銓官之陳疏乞免,違牌不進,非止一再矣。其後大臣,以儒疏與臺彈有異,不必一向深嫌之意,陳達,故不得已出而供仕,則別無所失,況李日翼之事,不過一時警責,尤無以此必遞之義也。大抵廉隅,雖是士夫之所重,而若其無論所遭之輕重,一番問備之後,輒皆固讓,期於辭職而後已,則末流之弊,有不可勝言。今玆請推之論,予未知其得當也,勿煩。
政院啓曰,傳曰,吏曹判書,參判被論,參議未差,臺論雖停止之後,開政似未易,江襄監司,大臣箚中,有速出催送之語,故以李頤命除授,若待開政下批,則勢將遲延,在前如此之時,吏房承旨,或有請寶下批之事耶?考例稟處事,命下矣。臣與同僚相議,且問院中故事,則承旨之請寶下批,未聞有前例,且李頤命,方在削職中,自該曹,啓稟變通之後,方可以單望下批,敎旨安寶,乃是次第擧行之事也。曾於癸亥三月間,吏曹判書·參議,俱被論,參判未差,故因大臣榻前陳達,參判有闕之代,自廟堂備擬差出,仍卽牌招開政矣。卽今銓曺事勢,亦不可無變通之道,而此是已行之例,竝此仰稟。傳曰,參議有闕代,卽問于大臣,差出,仍爲牌招開政。
右議政箚子。大槪,略陳罪囚奸欺之狀,請令本道更査事。入啓。
上在昌德宮。停常參·經筵。
下直,永宗僉使閔琦。
答右議政箚曰,省箚具悉。姜必建所爲,極其縱恣無狀,而査官之曚不覺察,亦難免其責矣。當令本道,別定剛明官,嚴査得實,以爲重究之地焉。
吏曹參議沈攸。
左議政十八度呈辭。傳曰,安心調理。
謝恩,吏曹參議沈攸。
府啓,請還收金有鉉高陽郡守除授之命事。近來銓官,注擬旣失當,自處又未盡,故臣等,敢附相規之義,請施聽勘之罰,及奉聖批,非特不賜允兪,縷縷開釋銓官不可不出之義,臣等,竊以爲不然也。歷考前事,苟被章甫之疏斥,則雖以宰執之尊,莫敢安於其位,豈不以多士之疏,不啻重於一二臺諫之言歟?況銓官出仕,實在於大臣未陳達之前,則豈可諉之於大臣之言也?至於李日翼事,關係甚重,日翼之所營救者,宇遠等也,所詆毁者,正論也,而爲銓官者,不思施罰,乃反除職,罰雖問備,所失非細,其何可自安於銓衡之地乎?蓋銓官,初亦嘗陳章違牌,而然曾未幾何,出而行公,則其時亞銓之外,恐難免爲例讓之歸矣。且假令人臣,不念道理之如何,惟以供職爲事,則末流之弊,孰大於是也?聖批之及此,雖出於慰籍重臣之意,而未知於聖王勵世之道何如也,雖然銓官自處之未盡,抑其次也。其以尊稱尹拯之柳成運,汲汲通淸者,實非尋常注擬過誤之比。以此以彼,何可無規警之道?推考薄罰,不必留難,請當該銓官,竝命從重推考。前啓李喜龍事,停啓。答府曰,不允。昨日之批,只論臺啓之未必得當矣。銓官苟有所失,則豈可以重臣,而不爲警責乎?啓辭中慰藉之說,殊未可曉也,勿煩。朝報
政院啓辭,卽伏見禮曹四學官員褒貶啓本,則中學敎授吳道一名下,不書等第,致有圈下之擧,莫重殿最,殊無愼察之意,禮曹當該堂上推考,何如?傳曰,允。
禮曹啓曰,莫重褒貶文書,非不十分致謹,而緣本曹所屬各司,極爲煩多,紛擾悤卒之中,未盡覺察,中學兼敎授吳道一名下,不書等第,致有自上圈下之擧,不勝惶恐。因臣失誤,不可終闕其等第,故依前例,更爲磨勘以入之意,敢啓。傳曰,知道。謄錄
有政。吏批,以慶甯爲禁府都事,朴泰輔爲副修撰,成虎徵爲持平,林渙爲掌令,宋疇錫爲弘文博士,趙宗著爲司諫。兵批,以李喜龍·申後慶·全顯承付副護軍,李台龍·沈權,付副司直。
上在昌德宮。停常參·經筵。
下直,交河縣監趙敏行。
謝恩,禁府都事慶甯,全昌副正潢。
答判尹李翊疏曰,省疏具悉。卿其勿辭,調理上來察職。
禁府,沈汝舟·李成會拿囚。啓。
府啓,臣等,以醫官典郡之有乖官方,論啓多矣。聖明,想已照燭,而其所以不準臣等之請者,蓋只念醫官之微勞,而未察畿邑之形勢故也。臣等,請更以高陽一郡事言〈之〉邑本殘薄,且當孔道,而醫官之前後爲此者,已至五六,此輩,以其卑微,畏憚吏民,旣不能修擧官事,至於請托,尤不敢揮却,率皆奉行,是以邑之殘薄,倍蓰於今,若又以此輩宰之,則決無蘇完之望矣。請特軫畿邑弊狀之如此,還收高陽郡守除授之命。銓官,旣乖銓選公正之意,又失自處之義,問備之律,實出勘酌,而連日論啓,天聽逾迫,臣等,竊不勝慨然之至。其所失則臣等,言之已悉矣,雖只一事,已足以受問備之罰,況其兼有之者耶?如此而殿下猶且靳惜於薄罰,使公議,遏而不行,故臣等妄意,聖明之慰藉而然也。銓官擧措,終不可謂之無失,請當該銓官,竝從重推考。新除授掌令林渙,時在全羅道羅州地,請斯速乘馹上來事。答曰,不允。金有鉉·崔聖任等,俱有守令除授之命,而有鉉承傳,獨未及施行,故有此特除耳。此豈以畿甸一郡,永爲醫窠之義耶?啓辭中,論列弊狀至此,不可無酌處之道,令該曹畿邑他守令中換差焉,下諭事,依啓。
江襄監司李頤命上疏。大槪,敢陳危迫之懇,乞收新除資級,以重官方,以安微分事。入啓。答曰,省疏具悉。今玆陞擢,意非偶然,卿其勿辭,速往欽哉。
下直,南虞候全百福,水口萬戶鄭興善。
京畿監司書目,高陽呈,以判尹李翊辭職上疏上送事。啓。答曰,省疏具悉。卿其勿辭,調理上來察職。朝報
上在昌德宮。停常參·經筵。
巳時午時,日暈。未時,日暈兩珥,暈上有冠,色內赤外靑,白虹貫日。申時,日暈。
謝恩,同知鄭克誠,敦寧都正金壽一。
左議政十九度呈辭。入啓。傳曰,安心調理。
弘文館啓曰,新除授修撰朴泰輔,時在京畿楊州地,經筵入番事緊,請斯速乘馹上來事,下諭。答曰,依啓。
府啓,臣等,昨以金有鉉高陽郡守還收事論啓,則聖批,以有鉉有守令除授承傳,而獨未及施行,故有此特除,而論列弊狀至此,他邑換差爲敎,臣等,竊以爲不然也。今此論請還收,非特只爲高陽一邑而言,正爲醫官之典郡,本非良法美政也。今雖換差他邑,他邑之貽弊,與高陽無異,他邑之民,亦奚罪矣。前日縱有承傳,旣非急先之務,則何必一一施行乎?請還收金有鉉他邑換差之命事。請銓官從重推考事。唐津縣監李粹全,當初赴任時,其孽子婦之嫡母,死於京城至近之處,而以其行期已迫,不許奔喪,冒法率往,而使之仍服吉服,以過三年於衙中,其悖禮無識,莫此爲甚。如此之人,不可仍置臨民之任,請唐津縣監李粹全罷職不敍。答曰,不允。朝報
上在昌德宮。停常參·經筵。
辰時,日有重暈,內暈有兩珥。巳午時,日暈兩珥。未時,日暈兩珥,暈上有冠,暈下有履,色皆內赤外靑,白虹出自兩珥,逶迤直北,須臾乃滅。
下直,博川郡守金得鎰,靑巖察訪成重器。
謝恩,端川郡守安烒。
全羅監司書目,順天府使韓濙,以光陽兼官,乘醉發怒,重杖座首,終致殞命,事極可駭,先爲罷黜,其罪狀,令朝廷處置事。
政院啓曰,臣等,伏見昨日日官所報,則有陰虹貫日之變,臣等,不勝驚愕之至。以殿下之明聖,臨御圖治,于今十有三年矣,上而聖躬修治之道,下而朝廷施措之間,未有大段闕失,可以拂戾天心,感召災異者,而水旱風霜之災,日食地震之變,疊臻荐仍,不可勝記。至於陰慝之氣,敢干太陽,此實變異之大者,而輒現歲首之月者,其爲變尤大焉,而自殿下卽祚以來,殆至於無歲不然。天意玄遠,固難推知,雖未知何樣禍機,伏於冥冥之中,而天人一理,精祲相盪,災不虛生,必有所召,則上天之所以疾威癉怒,有此譴告者,豈無所由,而下之所以憂之者,亦豈可以諉之茫昧,而不思所以恐懼修省,以答仁愛之意哉?日變之作,古人以爲,或由於小人凌君子,妾婦乘其夫,蓋以陰盛于陽,象以類憂故也。夫亂之作,不作於作之日,而必有所由兆,災之興,不興於興之日,而必有所由萌,人君一心,上與天通,凡有一念之差,一事之失,機雖未著,象必先現,賢邪進退之際,或忽履霜之戒,宮梱承□之地,或欠戒女之吉,則從微至著,積小成大,馴致陰盛陽衰,國有亂亡之禍,豈不大可畏哉?且念天道,以剛健爲主,人君,必須體乾健之行,秉陽剛之德,摠攬權綱,提挈統紀,然後有奮發淬勵之效,無委靡削弱之患,而臣等,竊瞷殿下,聰明出天,而所欠者,剛健之德也,英銳有餘,而所歉者,貞固之操也。聽納之際,從違或偏,政令之間,更改無常,體統不尊,而或不無陵替之憂,宮禁不嚴,而或不無邪枉之逕。此誠殿下惕然反躬,思所以改圖者,而至於萬機之煩,非一人之所可獨運於上,則其所托重委任者,惟在大臣,而大臣,亦未能體聖上倚毗之心,盡宰相輔弼之道。廟堂之所區畵者,筵席之所奏對者,只在於簿書期會之間,而未有經國之遠猷,格君之至論,雖遇非常之變,可愕之災,不能大驚動大振作,以贊我聖上反躬修德之實,則尙何望其感回天怒,轉災爲祥也?噫,忘我之天,不可爲,怒我之天,猶可爲也。伏願殿下,深思致災之由,益篤寅畏之誠,勿以幽遠而忽之,勿以頻荐而狃焉,先盡在我之天,以求在天之天,而又責勵大臣,一洗舊套,交修共濟,則陽德亨而陰道消,天心悅而災異息,邦其永孚于休矣。臣等,待罪近密,不勝憂愛之忱,敢貢狂瞽之說,惟聖明澄省焉。傳曰,災異孔慘,憂懼方切,卿等戒誨之言,實出憂愛之誠,予用嘉尙,可不體念焉?今玆致災,亶由不德,則啓辭中,歸咎大臣之說,予未知得當也。
成均館官員,以同知館事意啓曰,今正月初七日,儒生上旬輪次,當爲設行,而春享大祭相値,知館事,亦未差,限內不得爲之,今月內無故日退行之意,敢啓。傳曰,知道。朝報
上在昌德宮。停常參·經筵。
謝恩,知敦寧李敏敍,貞陵參奉趙始煥。
左議政二十度呈辭。入啓。傳曰,安心調理。
領議政箚子。大槪,冒申危懇,乞賜罷免,以塞天怒,以安私分事。入啓。答曰,省疏具悉卿懇。當此飢荒溢目,民命近止之日,陰虹貫陽之變,輒見於歲首之月,靜思厥咎,亶在不穀,夙宵憂遑,罔知有措也。於卿有何所失,而引咎祈免,若是其太過乎?陳戒之說,予當加意體念,而箚末事,偶失照察,誠如卿言,該宮手本,使之勿施。卿其安心勿辭,俟得小間,速出論道,以濟時艱。仍傳曰,遣史官傳諭。
廣州府尹書目,辭職上疏上送事。啓。答曰,省疏具悉。保障重地,不可輕遞,卿其勿辭,調理察職。
獻納徐文裕上疏。大旣,敢暴病重實狀,祈蒙恩遞,兼陳區區所懷,以備財察事。入啓。答曰,省疏具悉。所陳之辭,大意固好,而第方伯之出代,不容暫緩,而銓官,適皆有故,開政未易,則一時特拜,庸何傷乎?至於文衡之任,薦望屬耳,仍用前單,未知其不可也。爾其勿辭,調理察職。
備邊司啓曰,江襄監司李頤命陳疏批下之後,尙未出肅,當此賑事方急之日,前監司被論之代,不可不催促發遣,江襄監司李頤命牌招,使之數日內辭朝,何如?傳曰,允。
備邊司郞廳,以右議政意啓曰,戶曹判書柳尙運,身病彌留,久未行公,本曹事務,已多積滯,而聞其病情深重,非一時偶發之比,差復似未易。此時度支之長,不可久曠,柳尙運今姑改差,其代,卽爲差出察任,何如?傳曰,允。
府啓,請還收金有鉉畿邑換差之命事。唐津縣監李粹全罷職不敍事。平安道江邊列邑內司奴婢等身貢,當初則與北邊,一體以米收捧,留爲軍餉,而中間累次變改,直納京司。辛酉年間,因道臣陳弊,廟堂覆啓,請令監營,收捧上納,仍爲定式矣。乃於甲子,仍特敎,更命依舊例,直納內司,而上年暗行御史,又備陳民弊,廟堂,申請依前式施行,則自上,以直納京司,亦出民願爲敎,不許變通。臣等於此,不勝慨然。夫內司官吏及頭目之自前徵求侵虐,罔有紀極,故內奴之破家流散,專由於此,實是我國民弊之最難堪者。廟堂前後之啓,非不勤懇,御史廉問之言,非不詳悉,而不得行焉,終使聖明除弊便民之政,未久而還遏,中外之失望,已不須言,事體之傷損,莫此爲甚,決不可仍以置之。江邊內司身貢,請依廟堂覆啓,使監營,仍前收捧上納。前啓當該銓官,從重推考事。停啓。答府曰,不允。李粹全,先罷後推。朝報
備邊司啓辭,會寧開市,旣已完畢,令承文院撰出回咨,別定禁軍,下送於義州市,使之傳給鳳凰城將處,使轉送北京之地,何如?傳曰,允。朝報
上在昌德宮。停常參·經筵。
謝恩,兵曹正郞韓聖佑。
藥房啓曰,新正涉旬,寒威未解,伏未審此時聖體,若何?臣等,不任區區之慮,敢來問安。答曰,知道。無事矣。
大王大妃殿·中殿,藥房問安。答曰,知道。
右議政箚子。大槪,乞賜罷免,以答天譴事。入啓。答曰,省箚具悉卿懇。上天之示警,實由於小子之否德,於卿,有何引咎之事,陳章丐免,若是太過乎?卿其安心勿辭,速出論道,以濟時艱。仍傳曰,遣史官傳諭。
政院啓曰,唐津縣監李粹全,先罷後推事,命下矣。臺諫,方以罷職不敍論啓,罷推傳旨,不得捧入之意,敢啓。傳曰,知道。朝報
上在昌德宮。停常參·經筵。
夜一更,流星出太微西垣內,入北方天際,狀如拳,尾長三四尺許,色赤。
左議政二十一度呈辭。入啓。傳曰,安心調理。
傳曰,召對爲之。入侍,承旨嚴緝,玉堂金構·宋相琦,假注書閔震烱,史官柳尙載·沈季良。
玉堂箚子。大槪,敢陳瞽說,祈蒙財察事。留政院。
今日召對時,明日政官,牌招開政,戶曹判書差出事,榻前下敎。
傳曰,玉堂箚子,入之。朝報
上在昌德宮。停常參·經筵。
夜一更至四更,月暈。五更,月暈兩珥,暈上有冠,暈下有履,色皆內赤外靑,白虹貫暈。
下直,黃海兵虞候韓濟相,楊口縣監閔光旻,祥原郡守曺廷善,海美縣監鄭祥斗。
謝恩,獻納徐文裕,內資主簿李天澄,宣傳官鄭有周。
答玉堂箚曰,省箚具悉。噫,國家不幸,飢饉荐仍,大命近止,公私赤立,賑活無策,雖無災沴之作,固已憂遑罔措矣。虹貫之變,乃見於歲首之月,此實由寡昧之凉德,不協于天心而然也。一倍危慓,若殞淵谷,縷縷戒誨,無非至論,予用嘉尙,可不體念焉?第念遇災求言,固是美意,而當今急務,惟在於以實心行實政,不但在於言語文字之間也。
備忘記,卿之浩然長往,倐過三載,缺然思想,愈久愈深,頃於史官之行,略及虛佇之意矣,誠未孚,禮未盡,莫回遐心,只切愧赧,無以爲諭。當此飢荒溢目,災異孔慘之日,予之倚毗仰成,不過二三元老而已,況卿,以三朝舊臣,宿德重望,身佩安危,義同休戚,而不思所以協力王室,弘濟艱難之策,固守若浼之志,一向撝謙,袖手恝視,是豈平日所望於儒賢者乎?玆遣史官,申告心腹之辭,須體如渴之意,趁春和幡然上來,以副朝野之望事,遣史官,傳諭于宋奉朝賀。
院啓,卽今飢荒之慘,近古所無,警懼之道,靡不用極,大小擧動時奏樂,及永昭殿祭享時用樂,姑令停止,則外方監司·守令,亦不敢設宴用樂,而旣無外方行會之事,遠外聽聞,或有所未遍,而不無中外異同之弊。請令該曹行會各道,凡宴會聲樂,一切禁止。新除授司諫趙□□時在京畿廣州地,請斯速乘馹上來事,下諭。答曰,依啓。前啓靈山縣監柳長原拿問事。停啓。
弘文博士宋疇錫上疏。大槪,病情添苦,萬無趨走侍講之望,乞賜遞改,俾得安意調治,兼陳區區所懷,以備財察事。及正言李震休上疏。大槪,祖母病勢,一向危劇,更申煎迫之悃,祈蒙恩遞事。入啓。
謝恩,持平成虎臣。
答吏曹判書呂聖齊疏曰,卿其安心勿辭,卽速察職。
禮曹判書南龍翼上疏。大槪,文衡重任,遽及於千萬不似之人,驚惶愧懼,不知置身之所,況此還入前單,出於常格之外,諫臣陳疏,實是公共之論,決不可一刻叨冒。伏乞亟收新命,以重官方,以謝物議事。入啓。答曰,省疏具悉。卿之文望,實合文衡之任,諫臣一時泛論之言,亦不必深嫌,卿其勿辭,速出行公。
假注書趙泰采身病,代崔重泰。
假注書崔重泰出仕,代朴泰淳,李寅燁身病,代蔡成龍。
府啓,請還收金有鉉他邑換差之命事。唐津縣監李粹全罷職不敍事。江邊內司奴婢身貢,使監營,依前收捧上納事。
政院啓曰,因京畿監司狀啓,自兵曹覆啓,楊州中軍金大器,以捉虎之功,加資事,判下矣。臣取見本道前後狀啓及該曹覆啓公事,則金大器,領率軍兵捉得之語,雖在於當初本州報狀中,而與曾前他人所捉,合而爲三,至蒙加資之典,事之無據,莫此爲甚。金大器前日邊將承傳及今番所授加資,竝爲還收,何如?傳曰,允。
答府曰,不允。
答正言李震休疏曰,省疏具悉。爾其勿辭救護。
答弘文博士宋疇錫疏曰,省疏具悉。戒誨之說,實出於憂愛之至誠,深用嘉尙,可不留心而體念焉?爾其勿辭,調理察職。
昨日召對時,侍讀官金構所啓,近來外方賊患,無處不然,而至於牛賊,尤有甚焉。以臣往來湖右時所聞見言之,洪州·靑陽·藍浦等諸邑之間,多有無賴之輩,散處民間,結爲徒黨,盜牛分利,極其縱恣,間或有發覺見捉者,而僅能還推其牛隻而已,畏其徒黨之聚盛,不敢告官,故無所顧忌,其害日滋,此非細慮也。蓋牛隻,與馬匹有異,一賣屠肆之後,無跡可尋,故此輩,以盜牛爲能事,此實出於牛禁不嚴之致,今若申明牛禁,則稍可以防此患矣。館下人屠肆,則雖不可一切禁斷,而京中私屠之類,及外方屠肆,各別嚴禁,似爲合當,敢此仰達。參贊官嚴緝曰,近歲牛疫之餘,又有此患,誠爲可慮,當此農期,尤宜申飭禁令,以杜其弊矣。上曰,筵臣所達,誠然,依此申飭京外,嚴加禁斷,可也。
傳曰,夜對爲之。入侍,承旨李濡,玉堂金盛迪·宋疇錫,假注書閔震烱,史官柳尙載·沈季良。
侍讀官金盛迪所啓,當此逐日開筵之時,僚員不齊,甚爲苟簡,褒貶居中·居下人員,自前或有變通之擧,而吏曹郞官,亦有啓請竝擬之事矣。近因大臣陳達,自本館,雖不得啓請,而卽今本館形勢如此,無論吏曹郞官,竝爲擬望,似當矣。上曰,京下考,與外方有異,而玉堂擬望之人,苟簡如此,中·下考蕩滌,吏曹郞官,亦依所啓,竝爲擬望,可也。朝報
有政。以沈權爲海運判官,成碩藎爲兵曹正郞,金盛最爲司僕主夫,李鳳徵爲順天府使。兵批,以崔慶洙爲五衛將,金廷說爲僉知,柳自三爲老江僉使,鄭棟吉爲平山萬戶,金明赫爲雲寵萬戶,申鍵爲慶州營將,金應西爲武兼宣傳官,鄭錫章爲訓鍊習讀,李世興爲武兼宣傳官,尹世憲爲部將,梁國寶爲木浦萬戶,李奎齡爲剖摠管,成璹爲同知,金世翊爲訓鍊都正,吳道一·李后沆付副護軍,柳尙運付副司直。
上在昌德宮。停常參·經筵。
卯時,日有右珥。自巳時至申時,日暈兩珥。夜一更,月暈兩珥。二三更,月暈。四更,月暈,白雲一道如氣,起自坤方,直指巽方,長竟天,廣尺許,良久乃滅。五更,月暈兩珥,暈上有冠,色內赤外靑。
謝恩,菁原監敬行,司僕主夫金盛最,知事邢浹。
下直,全羅左水使李弘弼。
答領議政箚曰,省箚具悉。噫,以今日岌嶪之國勢,尙此維持者,實賴卿竭誠匡輔之力也。況上天之示警,專由於否德,則喉司,歸咎大臣,至以不體倚毗之心,爲言者,誠未知其穩當,而亦有歉於待大臣之道也。於卿,小無難安之嫌,卿其安心勿辭,速出論道,以副至望。仍傳曰,遣史官傳諭。
左議政二十二度呈辭。入啓。傳曰,安心調理。
答吏曹參判朴泰尙疏曰,省疏具悉。卿其勿辭,從速察職。
綾平君鎰上疏。大槪,還收給馬之命,以安微分事。入啓。答曰,省疏具悉。今玆給馬之命,意非偶然,卿其安心勿辭焉。
傳曰,光城府院〈君〉家,遣御醫,持藥物往來看病。
戶曹判書李敏敍上疏。大槪,新授職名,決不敢承當,冒陳危懇,乞賜遞改,以便公私事。入啓。答曰,省疏具悉。卿其安心勿辭,從速察職。
領議政箚子。大槪,敢陳所懷,祈蒙財處事。入啓。答曰,省箚具悉卿懇。予深念國舅病裏思戀之懷,方欲別爲變通矣,卿箚適至,正合予意,當令政院,卽爲下諭,使之勿待交龜,趁速上來。箚末事,當初陞擢,實非偶然,諫臣疏語,亦非駁正之比,則以此深嫌,殊涉太過,故已諭於再疏之批矣,亦自政院,更爲牌招,促令辭朝焉。
都承旨申琓,左承旨李彦綱,右承旨朴元度,右副承旨李思永,同副承旨嚴緝上疏。大槪,臣等於大臣之箚,有不敢晏然者,乞遞臣等之職,仍治臣等之罪,以爲妄言者之戒事。入啓。答曰,省疏具悉。卿等,勿辭察職。
府啓,請還收金有鉉他邑換差之命事。唐津縣監李粹全罷職不敍事。平安道江邊內〈司〉奴婢身貢,使監營,仍前收捧上納事。新啓,宗室耿陵守,從前居家處事,率多乖悖,乃敢以賤妾,乘有屋轎,肆然出入,其不有法禁之狀,殊甚可駭,耿陵守,請命罷職。答曰,末端事,依啓。
傳曰,湖南,賑政方急,全羅監司遞差之代,卽爲開政擇差,三日內,使之辭朝。
京畿監司書目,高陽呈,判尹李翊病重,上去不得事。啓。卿其安心勿辭,調理上來察職事,回諭。朝報
以尹堦爲全羅監司。
上在昌德宮。停常參·經筵。
謝恩,海運判官沈權。
大司諫李世白三度呈辭。入啓。遞差。
禮曹判書南龍翼上疏。大槪,更冒萬死,悉陳決難承當之實狀,乞收文衡新命事。入啓。答曰,省疏具悉。已諭於前疏之批,卿何過辭?從速察職。
答吏曹判書呂聖齊疏曰,省疏具悉。卿勿過辭,速出行公。
傳曰,光城府院君家,更遣御醫中術業精明者一人,以爲議定用藥之地,而書啓中,啓請藥物,先送後入啓,俾無遲延之弊事,分付。
備忘記,國家用人,不一其道,或有循序而陞遷者,或有拔萃而超擢者,蓋所以惟才是取,不拘年紀之老少,資級之高下也。況卞別賢否,進退黜陟,乃人主之大柄,旣知其人才望之可堪方面,而適値賑事之方急,開政之未易,有此中批特除之擧,予未知其有害於政體也。至於諫臣之疏,只慮成憲之或廢而已,本非出於彈劾之意,則以此過自引嫌,不念分義,累違召命,其在事體,殊涉未安。江襄監司李頤命推考,更爲牌招肅拜,使之不多日內,辭朝。
府啓,請還收金有鉉他邑換差之命事。平安道江邊內〈司〉奴婢身貢,依前使監營,收捧上納事。在前朝臣之受由出外也,賜以祭床,許以乘馹,乃是異恩,故苟非勳臣曁重宰之禮待者,則未嘗輕施焉,而近來此路漸廣,無有限節,物議多以爲言矣。綾平君鎰,旣非功臣,且非近戚,而於其請暇,又有給馬之命,不但恩典之過濫,此時驛路之弊,亦不可不念。雖已下直,時未發行,請還收具鎰給馬之命。前啓,唐津縣監李粹全罷職不敍事,停啓。答府曰,不允。
吏曹啓曰,臺諫有闕,政事,取稟。傳曰,明日爲之。
謝恩,江襄監司李頤命。
全羅監司書目,景陽察訪李世龜,病重罷黜事。
備邊司啓辭,全羅監司金鎭龜,遞任之際,朝家,旣令不待交龜,來救父病,而本道都事李國華,今方受由上京,時急公事,亦無代察者,李國華給馬,使之罔晝夜下去,何如?答曰,允。
吏曹判書呂聖齊上疏。大槪,臣情勢窮蹙,決無復出之路,召牌之下,又未祗赴,臣之罪戾益甚,不得不更申瀝血之懇,亟罷臣本職及兼帶,仍治臣罪事。入啓。批答見上
京畿監司書目,楊州呈,以修撰朴泰輔辭職上疏上送事。啓踏啓字。
持平金鎭圭上疏。大槪,父病,日漸危篤,職務不宜久曠,冒死更籲,乞蒙恩遞事。入啓。遞差。朝報
上在昌德宮。停常參·經筵。
下直,報恩縣監李廷輝。
謝恩,宣傳官張萬春。
左議政二十三度呈辭。入啓。傳曰,安心調理。
答戶曹判書李敏敍疏曰,省疏具悉。卿勿過辭,從速察職。
政院啓曰,全羅監司遞差之代,卽爲開政擇差,三日內,辭朝事,命下,而卽聞新監司尹堦,時在果川地云。若無別樣催促之擧,則恐有遲延之患,以從速上來辭朝之意,別爲下諭,何如?敢稟。傳曰,依爲之。
傳曰,戶曹判書再疏,旣已批下,卽爲牌招察任。
備忘記,大臣,人主之肱股,國家之柱石,其進其退,實關安危,雖在平常無事之時,不可一日退居,恝視國事,矧此災荒溢目,時勢艱虞之日乎?曩日之事,予固知其斷斷無他矣,卿豈可因一時過當之臺論,深自引咎,栖遑近畿,莫念扶顚之責哉?予於此,不覺愕然失圖,無以爲懷,須體至意,安心上來,共濟時艱事,遣史官,傳諭于李判府事。
備忘記,噫,今日,是何等時耶?災異荐疊,飢荒孔棘,國計民虞,無一可恃,此正危急存亡之秋也。當是之時,君臣上下,夙夜匪懈,一心共濟,如救焚如拯溺,猶懼其不克,矧卿等,以世祿之臣,負士林之重望,不思所以濟時保民,挽回世道之策,固守東岡之志,杳無造朝之期,予之缺然思想,已不可言,而亦豈平日所望儒臣者乎?須體虛佇之意,亟回長往之計,趁春和斯速上來,以補不逮事,下諭于前參判朴世采·李翔。
謝恩,戶曹判書李敏敍。
兵曹判書李師命,請對入侍。入侍時,判義禁南龍翼,卽爲牌招察任事,下敎,公洪兵使金錫衍,今姑改差事,定奪。
府啓,請還收金有鉉他邑換差之命事。平安道江邊內司奴婢身貢,使監營,仍前收捧上納事,還收綾城君具鎰給馬之命事。外方刷馬人夫之役,皆出於民結,而伏聞畿內各邑,稱以除邑官家所需雜物,除出民役,私自收捧,幾至於除役之結,反加於應役之元結,以此刷馬人夫之役,輪回頻數,十結之役,責之於一結,十夫之役,責之於一夫,結役之偏重,職由於此。此實畿內之有弊,自前朝家,非不禁斷,而列邑,猶踵此習,誠爲不當。請令按臣,嚴加申飭,凡干除役之具,一切革罷,以爲日後隨現科罪之地。答曰,不允。澆奠備給之典,非大臣·勳戚,不得輕施,而至於給馬,承旨·三司·注書·翰林,皆蒙恩典,乃是古規,而自丙子亂後,此例遂廢,則啓辭中,非勳臣禮待重臣,未嘗輕施之說,似出於未詳之致也。第以此時驛弊爲言,則不可不念,依啓辭還收,末端事,依啓。
入侍時,兵曹判書李師命所啓,公洪兵使金錫衍,臺論旣停之後,累次呈狀,久未肅謝,今則身有實病,至於起居之際,亦且須人,差復無期,朝家體下之道,當與武弁有異,今姑許遞,何如?上曰,當初除拜,意非偶然,一時臺論,不必爲嫌而病勢如此,則有難强迫,今姑改差,可也。又所啓,捉虎論賞一款,曾有事目,而今聞邊上將官輩,率其領下,驅入死地,旣捉之後,以爲己功,其弊紛紜。今後則手自射殺者外,勿爲論賞事,事目中付標,此一款,分付中外,似合事宜矣。上曰,此弊,亦不可不慮,手自射殺者,論賞,可也。
右副承旨李思永所啓,典獄署久囚之類,例斂他罪囚匙飯,以爲連命矣。今年年事凶荒,他餘罪囚,亦不能兩時傳食,或一時傳粥,何能波及於久囚乎?昨伏見典獄署手本,久囚十六人,時方飢甚,若不保數日者然,本署,一邊枚報刑曹,則刑曹以爲,辛亥設粥時,朝家亦慮罪人之飢死,設粥於本署,今則朝家姑無設賑之擧,自本曹,有難變通云。渠輩罪狀雖重,其在恤囚之道,豈可使自底餓死乎?合有變通之道矣。上曰,分付賑廳。兵曹判書李師命曰,辛亥設粥於典粥,而染病因此大熾,罪囚多至死亡,故今年姑不設粥,而罪囚中,尤甚飢餓者,量給乾糧,似合事宜矣。上曰,依爲之。朝報
入侍時,李師命所啓,公洪水使拿推之代,所當催促下送,而新除授李枝遠,與京畿水使李世選,爲三寸叔侄之間也。京畿水使,例兼兩西·京畿三道統禦使,而丙子以後,公洪水使,有北邊則屬於統禦使,南邊則屬於統制使,以此不無防礙之慮,尙未辭朝矣。禁衛中軍李仁夏,雖已罷事,當更爲啓下,而年將七十之人,身病且重,中軍之任,決難堪當,其代,今當差出,武弁中嘉善之類,皆在遠道,而李世選,實爲可合,且在近畿,差下禁衛中軍,李枝遠則仍令斯速赴任,何如?上曰,事甚便當,依此爲之。
又所啓,兵曹軍案頉下,極爲紛擾,蓋入啓付標一款,停罷之後,此弊尤甚矣。軍兵,父子兄弟有身役者,一家之內,或至十五六疋之多,一時難辦,其勢固然,故父子兄弟之竝入軍役者,因其自願,有完聚一戶之規,而今以軍兵等呈訴,續續變改,軍案付標,無日無之,各邑疲於文報,本曹眩於酬應,多有虛疎之事,事甚不當。軍案,例於三年之內,一番修正,今後則雖有本道本邑所報,各軍士呈狀,姑爲成帖留置,以待改軍案,修正相換事,豫爲知委於八道及各軍門,何如?上曰,依爲之。謄錄
上在昌德宮。停常參·經筵。
下直,長湍府使李世華。
京畿監司書目,果川呈,以全羅監司尹堦辭職上疏上送事。啓。答曰,省疏具悉。此時賑政,一刻爲急,卿其勿辭,速往欽哉。
兵曹,來卄一日朝參爲之事,啓下。
答都承旨申琓疏曰,省疏具悉。卿其勿辭,調理察職。
答禮曹判書南龍翼疏曰,省疏具悉。卿疏雖懇,必無許遞之理,安心勿辭,從速行公。
假注書朴泰淳書啓,臣承命,馳往京畿果川下北面行判中樞府事李□□所駐處,傳諭聖敎,則以爲天災荐疊,聖心憂懼,凡可以修省而消弭者,靡所不用其極,在外大臣,悉皆收召,欲以資其講求之道,如臣者,庸陋無狀,已試盡露。新累之重,舊疾之痼,俱無再起之望,而尙蒙睿念之誤及,乃有聖諭之過優,至辱史官,遠臨傳宣。臣奉讀再三,伏想聖意,實非微臣所可承當者,十行絲綸,可泣鬼神,若使臣,稍可以仰副聖敎之萬一,則臣何敢不爲之趨命乎?方臣未老不病之時,猶無供世濟艱之具,故徒竊四朝不世之恩,終蔑一事可稱之績,到今賤疾,逐歲增深,目視日昏,耳聽漸聵,精神頓耗,筋力全痿,跬步之間,運動須人。人生到此,無復世念,欲向田園,以期畢命,而亦無以乘馬,方圖擔舁之力,以此推之,亦可見臣之病狀,斷無更點朝班之勢。今臣之不得祗赴者,實由疾病之難强,不敢以負罪爲辭,臣於此,撫躬自悼,涕泣自零,益極震惕,伏地俟罪云矣,敢啓。傳曰,今觀書啓,將有轉展南歸之計,益用缺然,無以爲諭,卿之宿患,予已知之,卽今病勢如此,則雖不可一向强迫,至於奉身逡巡,恝視國事,則決知其不可,而亦非卿心之所安也。須體此意,勿思長往之計,安心留住,毋孤予望事,更往傳諭後,上來。
傳曰,大臣·備局堂上引見。引見時,全羅監司尹堦,今姑改差,其代,當日內,仍爲開政,以在京無故人,卽爲擇差,牌招肅拜,明日內辭朝事,榻前下敎。
謝恩,知事李䎘,全羅監司李濡。
引見時,大司憲李選所啓,臣伏見朴淳諡狀,則似非其時實狀,故初請考出實錄,旣已考出之後,只憑其被死一段語,因以賜諡,揆以事體,誠爲未安。且臣方在憲府,而意見如此,則前頭署經之時,亦甚難處,故不得已上箚,陳其未安,仍請更考國乘矣。大臣,今以形諸章奏,深加非斥,臣何敢晏然,請命遞斥臣職。上曰,勿辭,退待物論。
獻納徐文裕所啓,今年災荒之慘,八路同然,而三南爲尤甚,飢餒之民,相聚爲盜,搶劫殺越之變,處處有之云。前頭之憂,有不可勝言者,討捕之任,專爲督察奸盜,而近來爲其任者,或視爲尋常,慢不擧職,不可不別樣申飭諸道討捕使處。以此意,另加嚴飭,若有如前玩忽之弊,隨現重究,以爲懲勵之地。上曰,依啓。
持平成虎臣啓曰,臣伏見大司憲李選避辭,則以故臣朴淳賜諡之未安陳箚,而見非大臣等語,引避退待。臣當處置,朴淳,卽臣之八代外先祖也,曾以旌表事,內外子孫,列名上言,而臣父及臣之兄弟,亦爲聯名同參,則臣於此,有不敢處置之嫌,臣何敢仍冒臺席乎?請命遞斥臣職。答曰,勿辭,退待物論。朝報
引見時,右議政所啓,己未年,因凶荒,各陵春秋奉審,皆停止,只待各陵參奉牒報,當修改處,發遣禮曹郞官,更審後修改定奪,庚申春,又以飢荒,請停監司奉審,癸亥春則因京畿監司狀請,又停奉審,蓋爲凶年廚傳及陵卒聚待之弊也。今年凶歉,又非如前數歲之比,監司奉審,合宜前例,使之亭止,以除一分之弊,當爲修改處,使陵官牒報,亦依前例擧行,何如?上曰,陵上奉審,事體重大,而或因年凶,已有停止之例,今亦依此爲之,可也。又所啓,趙相愚虛錄,初無期隱之心,言及於監司,故臣引朱子與王運使書,以爲不必深罪,而事發之後,朝家事目嚴截,不免定配,而臣則以旋加疏釋爲當之意,曾已陳達矣。其母,卽故判書珩之妻,而年過八十,今聞病勢危重,而兩子俱在謫,無以救護,情理誠甚矜惻。相愚,今則罰已行矣,孝理之下,宜有所分揀,問于領相而處之,何如?上曰,其老母,病勢危重,則似當有分揀之道矣。領相曰,趙相愚則配所不遠,而以其老母病重,不得將往,兩子皆被謫,病母無看護之人,情理誠可矜矣。大槪虛錄之類,徒配見放後,自有應施之律,趙相愚徒配,雖未久,罰已行矣,孝理之下,參酌放釋,恐無不可矣。上曰,情理可矜,趙相愚,特爲放送,可也。又所啓,今年凶荒,振古所無,民命近止,賑救無策,目今形勢,可謂岌岌矣。曾在頃年,聖旨惻怛,宣布使之相救,則人皆感泣,或有私賑者,如此之人,若差以相當之職,則不無次第激勵之擧,而因本道監司所報及賑廳所達,曾有除職捧承傳者,而其中,寶城人任大年,除職承傳,今已累年,該曹尙不施行,如此而更何望又爲私賑,以致激勵之意耶?曾前捧承傳之類,勿論年之久近,爲先隨闕除職,則其在慰悅之道,似合事宜。刑曹判書金禹錫曰,捧承傳者,臣未知某某,而至於利川人前參奉柳毗,亦合可用矣。上曰,大臣所達誠然,私賑之類,不可無別樣激勸之道,前日捧承傳之類,竝皆隨闕,爲先除職,可也。刑曹判書金禹錫所啓,京畿監司申翼相,以漏籍罪人事,啓聞本曹,當爲回啓,而有難擅斷,敢此仰達。大槪,漏籍本律,乃是全家徙邊,而甲子年改事目時,良人則以充定水軍事,啓下矣。今此漏籍罪人,旣是良民,則當充定水軍,而年過六十,不可以充役,則依全家本律,收贖似當,而事係定式,問于大臣而處之,何如?領議政曰,漏籍之罪,本是全家,曾以全家罪人繁多,充定水軍事,變通定式矣。今此罪人,年限已過,旣不可充役,依全家本律,收贖之外,無他處置之道,今後則如此軍備之流,依此科罪事,定式施行,似當矣。上曰,依爲之。金禹錫曰,收贖事,旣已定式,則似當知委八道矣。上曰,依爲之。
工曹參判徐文重所啓,懷仁縣監崔愼上疏,下於諫廳已久,所當回啓,而吏曹判書呂聖齊,連爲引入,故尙未回啓矣,臣適入侍,故敢此仰達矣。大槪,疏中一款,卽請減大同及虎贖木也,備局回啓中,請依壬戌年雲峰例,諸般身役,竝皆蠲減,而今年諸道,時無大同減捧之事,與壬戌年事不同,虎贖木則當爲減除,而大同蠲減事,下詢于大臣而處之,何如?金壽恒曰,本道監司分等狀啓,則懷仁,混入於尤甚各邑之中,而雖無原擧區別之事,大槪此縣,本以殘邑,且在小峽之間,被災偏酷,實無責徵賦稅之路云。今年三南,姑無大同蠲減之令,而本縣形勢,異於他邑,且其上納之數,亦甚些少,若全減收米,則本邑需用,無他出處,特令半減,似當矣。上曰,依爲之。
備邊司啓辭,御史可合人員,依傳敎抄選書入之意,敢啓。答曰,知道。
引見入侍時,校理金盛迪所啓,安眠,乃湖西取材木長養之處,而一自水營作爲屯田之後,水使輩,爲其收稅之多,任人耕墾,不爲禁斷,以此田土日闢,而斧斤日入,養松之地,漸就濯濯,事甚可慮。自今除若干山直外,所居民人等,一倂驅出,勿許耕墾,而水營屯田,永爲革罷,似宜矣。領議政金壽恒曰,安眠串,田土膏沃,民多入居,仍有偸斫松木之弊,故曾自朝家,有驅出之令,而至於水營之設屯田,未知始於何時,而果有害於禁松,則不可不變通,令本道詳察啓聞後,處之,宜矣。上曰,令本道査啓,可也。謄錄
有政。吏批,以金昌協爲大司諫,金萬吉爲校理,金宇杭爲持平,尹播爲唐津縣監,閔鎭周爲修撰,吳道一爲應敎,張錫韓爲藍浦縣監,李濡爲全羅監司,南正重爲戶曹佐郞,兪櫶爲禮曹參議,申啓華爲承旨。兵批,以李世白·李尙立·宋得祚·李世選·金鼎黃·金昱·崔樸付副護軍,金鎭圭付副司直,朴泰輔·鄭碩賓付副司果,尹時達爲京畿水使,元萬春爲公洪兵使,崔天斗爲武兼宣傳官,梁益命爲都摠都事,許載爲宣傳官,李䎘爲知中樞,李世選爲同知,尹堦付副護軍。
上在昌德宮。停常參,夜對爲之。
下直,公洪水使李枝遠。
謝恩,高山察訪申㶅,宣傳官李泰貞,都摠都事梁益命。
左議政二十四度呈辭。入啓。傳曰,安心調理。
玉堂箚子。大槪,請正言李萬齡遞差事。入啓。答曰,依啓。
瀛昌君李沈摠管辭免上疏。入啓。答曰,省疏具悉。卿其勿辭,調理行公。仍傳曰,遣御醫看病。
明日朝參時,出宮三嚴,辰初一刻,開門,罷漏後。
開城留守書目,執義姜鋧所懷上疏上送事。啓。答曰,省疏具悉。憂愛誡誨之誠,予甚嘉尙,可不體念焉?別薦之擧,非止一二,而終未見實效者,蓋由於世降俗末,公不勝私之致也。第疏中所陳,不無實見,而亦不必廣抄薦主,當令時任·原任大臣及六卿·三司長官,各薦三人,以爲隨才調用之地。冒屬忠義一款,令廟堂處之。爾其勿辭,從速上來察職。
院前啓,還收監造人加資事。入啓。答曰,已諭勿煩。
假注書朴泰淳書啓,臣承命,更往傳諭于行判中樞府事李□□則以爲昨臣仰對聖諭之際,爲陳行動之艱,以暴違命之罪矣。今又史官,來宣聖敎,謂臣退遯,使之留駐,辭旨之懇,不啻若慈父之戀愛子,而詔誨曲至,聖意洋溢,以此無狀,何以叨此異數哉?感泣之餘,還切愧懼,第臣初計,非欲恝視國事,臣之病狀情勢,萬無奔走供職之望,而旣未供職,身且在外,則稍近稍遠,兩無所妨,乃其私計,則旅泊難久,不得不取便爲農,而自今以後,臣之微衷,惟付南山之祝,日邊消息,亦恐其間闊,故所欲往者,只是湖西數日之程,以此見之,本非遯世長往之志也。顧臣立朝以來,閱歷榮辱,保有今日者,莫非天地生成之德,而若又使臣未死之前,作一外臣,無所拘馽,靜以待盡,則聖化所覃,終始無憾。伏願聖慈,俯諒而垂憐焉。臣處勢迫蹙,冒瀆至此,益極惶怖俟罪矣,敢啓云矣。傳曰,知道。
吏曹啓曰,臺諫有闕,政事,取稟。傳曰,明日爲之。
政院啓曰,全羅監司李濡,承牌來詣,而聞其所言,則今此催促之擧,專爲賑政,多有稟議廟堂之事,而若於今日辭朝,則勢有所未及云。按道之臣,欲有所講定,則行期之差退一日,亦無所妨,使之明日辭朝,似合事宜,敢此仰稟。傳曰,依爲之。
傳曰,歲首之月,當展謁於太廟·永寧殿,以今月二十五日前,推擇以入事,分付該曹。
傳曰,夜對爲之。入侍,承旨嚴緝,玉堂金構,假注書蔡成胤,史官柳尙載·沈季良。
府啓,請還收金有鉉他邑換差之命事。平安道江邊內司奴婢身貢,使監營,仍前收捧上納事。新啓,竝引嫌而退。箚陳所懷,實在考信,大臣之斥,不必深嫌,當初上言,聯名同參,嫌不處置,其勢固然。請大司憲李選,持平成虎臣,竝命出仕。答曰,不允。處置事,依啓。
傳曰,曾前宗廟展謁時,自北神門作路,蓋出於因拘忌,一時變通之擧,而非人君應行之正路也。今則依舊例,出還宮,皆以敦化門作路,而宗廟·永寧殿展謁後,殿內奉審節目,亦依前磨鍊事,分付該曹。朝報
上在昌德宮。停經筵,行朝參。
下直,全羅監司李濡,比安縣監宋彝錫。
謝恩,左副承旨申啓華,校理金萬吉,唐津縣監尹播,藍浦縣監張錫韓。
傳曰,全羅監司李濡,留待引見。
副司果金鎭圭,文臣朔試射時,稱病不進,罷職傳旨。傳曰,親病深重,不得進參,則與無端不進有異,只推勿罷。
政院啓曰,承文正字尹星駿,試射不進,罷職傳旨,所當依例書入,而星駿,史局被薦之後,頃年不爲應講,頃日合坐時,大臣,以稱病不進,至於請推矣。數日前,自鄕入來,而又聞合坐出令,今日試射,無緣不進,終至罷職,顯有故犯之跡,年少自便之習,殊甚可駭。罷職之罰,政中其願,似當有變通之道,在前被薦之人,如有不卽應講之事,則自本館,啓稟催促,斯速應講之意,分付,何如?傳曰,允。
平安監司書目,郭山郡守安弘敏,母病危重,勢難仍令察任,不得不罷黜事。
禮曹判書南龍翼上疏。大槪,臣連上三章,天聽逾迫,辭竭意窮,惟當席藁私室,而適於此時,又當太廟擧動,臣忝在禮官之首,終難冒出於陪扈之列,冒死更瀆,懇乞竝遞臣所帶禮曹·金吾·文衡等任,仍治臣罪事。入啓。答曰,省疏具悉。已諭於前後疏批矣,卿其勿辭,從速察職。
大提學南龍翼,牌不進。傳曰,知道。大提學,決不可因其過當之辭許遞,而判義禁之任,似當有變通之道,今姑改差,卽爲口傳差出,仍爲牌招開坐,俾無滯囚之弊。
傳曰,大提學南龍翼四疏,旣已批下,且禁府罪囚之滯獄者,甚多,此亦不可不慮,更爲牌招察任。
江華留守書目,辭職上疏上送事。啓。答曰,省疏具悉。不覺驚慘也,非卿之所失,卿其勿辭察職。
吏曹口傳政事,判義禁金萬重。
大司諫金昌協上疏。大槪,諫長新命,非臣駑下所敢承當,兼有區區愚悃,敢此陳暴,祈蒙垂察,亟許遞改事。入啓。
禮曹,丁卯式年進士覆試,八月卄日,生員覆試,同月卄日,生進放榜,九月初四日辰時,文科講經及武科覆試,九月十六日,文科會試講畢後,間一日,文武科殿試,十月初四日,文武科放榜,同月十二日辰時,雜科覆試,十月十七日,雜科放榜,同月卄七日辰時,以此施行,何如?傳曰,依允。
朝參時,掌令安圭所啓,請還收金有鉉他邑換差之命事。上曰,勿煩。又所啓,平安道江邊內奴婢身貢,使監營,收捧上納事。上曰,勿煩。獻納徐文裕所啓,監造人,勿許加資事。上曰,勿煩。又所啓,頃日咸鏡監司,以會寧府使申命全私自換馬事,啓聞請罪,而備局覆啓,只請推考,臣竊以爲失當也。朝家,欲杜守令·邊將市馬之弊,才已嚴立科條,申明禁斷,則命全,非不知事目之至嚴,身爲守令,以其所騎之馬,私自相換,立法之初,首先犯禁,已極縱肆無忌,而托以有病牽送,累辭不聽,有若事勢之出於不得已者然,其爲情狀,尤涉可駭。此等罪狀,若止問備而止,則無以嚴國法而飭邊吏,請會寧府使申命全,拿問定罪。上曰,旣已參酌處之。拿問則似過矣,勿煩。朝報
有政。吏批,以兪命雄爲正言,李灌爲郭山郡守,宋儒龍爲兵曹佐郞,金萬重爲判義禁。兵批,以李萬齡·趙之耘付副司果,元德徵·金夏瑞,付副護軍,崔天斗付副司猛。
上在昌德宮。停常參·經筵。
下直,所江僉使李弘述,陜川郡守鄭載大,忠原縣監權世經,益山郡守柳以井,南海縣監李聖雨,松羅察訪鄭守,穩城府使金明郁,洪原縣監黃汝楫。
謝恩,翼陵參奉李德遠,司藝朴慶後,訓鍊都正金世翊,修撰閔鎭周。
判府事閔□□箚子。大槪,更陳危懇,乞遞禁衛都提調之任事。入啓。答曰,省疏具悉卿懇。都提調之任,決不可許遞,卿其安心勿辭焉。
府前啓,請還收金有鉉他邑換差之命事。平安道江邊內奴婢身貢,使監營,收捧上納事。入啓。答曰,不允。院前啓,請會寧府使申命全拿問定罪事。入啓。答曰,不允。前啓監造人加資事,停啓。
答大司憲李選疏曰,省疏具悉。卿其勿辭察職。
廣州留守書目,副校理李墪辭職上疏上送事。啓。答曰,省疏具悉。爾其勿辭,上來察職。
吏曹啓曰,臺諫有闕,政事,取稟。傳曰,明日爲之。朝報
吏曹啓曰,今正月十九日大臣·備局堂上引見入侍時,戶曹判書李敏敍所啓,臣叨此重任,不獲辭避,而例兼訓鍊都監·糧餉廳·宣惠廳提調,與都提調,有姻家相避之嫌,令該曹稟處,何如?上曰,令該曹考例稟處,可也。右議政李端夏曰,故相臣鄭太和,爲首相,其弟致和,爲戶曹判書時,無避嫌之事矣。領議政金壽恒曰,權設衙門提調與都提調,有相避之人,或遞或不遞,前規不一,而兵判之例兼訓局提調,雖爲減下,姑無損益,而至於糧餉廳,則自是戶曹所管,此非他人所可主管,事勢極爲難便,考例處之,似好矣。上曰,前例考出後,當量處事,命下矣。前例相考,則兵判之於訓局,與都提調相避,則雖或減下例兼,而度支之於糧餉例兼,曾無相避援引之規,宣惠廳則雖有相避,亦無遞改之例,何以爲之?敢稟。傳曰,竝仍帶,可也。吏曹謄錄
上在昌德宮。停常參·經筵。
謝恩,都摠管朴信圭,副摠管李奎齡,禮曹參議兪櫶,兵曹正郞成碩藎,佐郞宋儒龍,京畿水使尹時達,護軍張漢相,典牲奉事李相,戶曹佐郞南正重。
持平金宇杭辭職上疏。入啓。答曰,省疏具悉。爾其勿辭,調理察職。
政院啓曰,近來諫院行公之員,只有獻納徐文裕,守令未署經者,至於三人之多,外方夫馬久留之弊,誠甚可慮,諫院未肅人員及今日政新除授諫官,竝卽牌招察任,何如?傳曰,允。
答刑曹判書金禹錫疏曰,省疏具悉。卿其勿辭,調理察職。
明日宗廟·永寧殿展謁動駕時,三嚴,卯正三刻,開門,罷漏時。
謝恩,正言兪命雄。
備忘記,卿之決不可捨予長往之意,已悉於再諭之批矣。才因喉司之陳達,始知卿之決意南歸,不覺愕然失圖,只恨情志之未孚也,卿以三朝元老,受國厚渥,遭此屯艱之會,不體寡昧懃懇之志,莫念古人盡瘁之義,乃因一時過當之嫌,望望決退,有若袖手傍觀者然,實非平日所望於大臣者也。玆遣史官,申告予意,卿其速改遐心,安心上來,毋孤企望事,遣史官,傳諭于李判府事。
廣州留守書目,司諫趙□□辭疏上送事。啓。答曰,省疏具悉。爾其勿辭,調理上來察職。
府前啓,請還收金有鉉他邑換差之命事,平安道江邊內奴婢身貢,使監營,仍前收捧上納事。入啓。答曰,勿煩。
政院啓曰,明日擧動時,時刻,旣已啓下,而卽今雨勢如此,明曉開霽,固不可必,而設或臨時得晴,道路泥濘,猝難修治,廟庭行禮之際,亦不無苟簡之患,明日擧動,姑爲停止,令該曹,更爲擇日擧行,何如?傳曰,卽今雨勢似歇,姑爲觀勢退行。
院啓,本院,以會寧府申命全拿問定罪事,有所論列,而聖明不賜允兪,臣等竊惑焉。朝家欲杜守令邊將市馬之弊,才已嚴立科條,申明禁斷,而身爲守令,以其所騎之馬,私自相換,立法之初,首先犯禁,已極縱肆無忌,而托以有病牽送,累辭不聽,有若事勢之出於不得已者然,其爲情狀,尤爲駭然,請會寧府使申命全,拿問定罪。答曰,勿煩
右議政箚子。大槪,宿患,又添寒疾,今日賓廳坐起,不得進參,明日擧動時,亦無陪從之望,乞遞職名,俾延微喘事。入啓。答曰,省箚具悉。有疾未參,別無所傷,卿其安心勿辭,從容善攝。仍傳曰,遣御醫看病。
京畿監司書目,交河縣監趙敏行,今月卄一日遭母喪事。
又書目,高陽呈,以判尹李翊辭職上疏上送事。啓。答曰,省疏具悉。卿其勿辭,從速上來。朝報
有政。吏批,以金萬埰爲司僕正,宋疇錫爲弘文博士,李萬程爲司評。兵批,以呂聖齊·金錫衍付副護軍,李震休·申命老付副司果,尹堦付護軍,柳尙運·李世白·李畬·李喜龍付司職,朴泰輔·鄭來祥·韓范齊·沈權·李萬齡·金鎭圭付副司直,李后沆付司果。
上在昌德宮。停常參·經筵。
大駕,詣宗廟,入齋室後,藥房·政院·玉堂問安。答曰,知道。展謁後,藥房·政院·玉堂問安。答曰,知道。
還宮正時,巳初二刻。
還宮後,藥房·政院·玉堂問安。答曰,知道。
假注書朴泰淳出使,代閔鎭厚。
左議政箚子。大槪,病狀沈痼,今日謁廟之禮,不得趨參,請遞臣職,仍治臣罪事。入啓。答曰,省箚具悉卿懇。當此艱虞之日,位在輔弼之列,不念扶顚之責,一向祈免,恝視國事,若是其邁邁,心切愕然,無以爲喩,疾病之來,人所難免,不得進參,有何所傷,卿其安心勿辭,臥閤論道,以副至望。仍傳曰,遣史官傳諭。
府啓,請還收金有鉉他邑換差之命事,平安道江邊內奴婢身貢,使監營,收捧上納事。入啓。
院啓,請會寧府使申命全拿問定罪事。入啓。答府·院曰,勿煩。
答參知閔鎭長疏曰,省疏具悉。爾其勿辭往來。以上朝報
禮曹啓曰,宗廟·永寧殿展謁後奉審時,傳曰,宗廟第二室外帳,第七室內帳,永寧殿西二室內帳,東二室內帳,東三室外帳色渝,斯速改造事,分付該曹事,傳敎矣。改備吉日,令日官推擇,則今正月二十九日辰時爲吉云。宗廟·永寧殿各室先告事由祭同日曉頭設行,而依前例,臣曹與戶曹堂上本署提調,眼同擧行之意,敢啓。傳曰,知道。禮曹謄錄
兵曹啓曰,宗廟擧動時本曹判書以堂上,入於侍衛中,禁衛軍兵,當依新節目,令中軍領率結陣於木花前路,而中軍李世選,未及上來,事甚掣肘,考見前例,則戊午年間社稷擧動時,故相臣金□□以兵曹判書,兼御營大將,本曹侍衛則以他堂上代行,御營軍則親自領率,結陣待候,卽今禁衛軍結陣時,似當依此例擧行,禁衛營都提調之意,亦如此,敢稟。上曰,依爲之。謄錄
上在昌德宮。停常參·經筵。
戶曹啓曰,卽接廣興倉所報,則來二月朔頒料次,倉官,進去于左議政南九萬家,請受祿牌,則方在呈告中,不爲出給云,係是大臣祿俸,何以爲之?敢稟。傳曰,令倉官輸送。
兵曹啓曰,來四月五日當別左右司屬平安道十哨軍兵,當爲徵召,準二朔立番,而當初事目中,農月四朔,則每月以五哨上番,以爲不奪農時之地事,已爲定奪矣。左司五哨,則四月一朔立番,右司五哨,則五月一朔立番,而當其番次,依例每於前月二十五日,京中逢點之意,本道監兵使處,預爲行文知委,何如?傳曰,允。
上在昌德宮。停常參·經筵。
下直,谷山府使金夏重。
謝恩,五衛將崔慶洙。
吏曹啓曰,因執義姜鋧上疏,時任·原任大臣·六卿·三司長官別薦事,命下矣。依壬戌年例別薦,異於常調,勿拘年限,勿論已仕與未仕,各薦三人,各其名下,縣錄其才行實狀,來二月十五日內定限,單子進呈,而薦主別單書入之意,敢啓。傳曰,知道。
答副摠管李奎齡疏曰,省疏具悉。卿其勿辭,調理察職。
傳曰,召對爲之。入侍,承旨嚴緝,玉堂金構·宋相琦,假注書蔡成胤,史官柳尙載·沈季良。朝報
戶曹啓曰,卽接廣興倉所報,則來二月朔祿俸,依傳敎,令倉官輸送于左議政南九萬家,則以爲前月,以祿俸不受,至於再煩天聽,惶恐無地,不得已冒受,愧懼之懷,方切于中,況今辭單度數,幾滿三十,遞職之命,仰祈朝暮,尤不敢仍受祿俸云而不受,何以爲之?敢稟。傳曰,更爲輸送。
上在昌德宮。停常參·經筵。
下直,咸陽郡守李夏錫。
左議政二十七度呈辭。入啓。傳曰,安心調理。
吏曹參判朴泰尙三度呈辭。入啓。只遞本職。
院啓,會寧府使申命全冒法換馬之罪,臣等,連日論列無餘矣。朝廷,若有紀綱,則邊吏,何敢身自犯禁於立法之初,若是其無嚴乎?道臣,旣已啓聞請罪,則此非風聞難信之比,而聖明,終不賜允兪,臣等竊惑焉。至於托以牽送病馬,累辭不聽,有若事勢之出於不得已者然,設令果如所言,豈無兵民等論價相換之事,而必以所騎之馬,私相換取乎?其爲情狀,尤極可駭,今若只施問備之罰,而不復重究,則國法不行,人不畏戢,而日後邊吏舞弄之弊,將無以復杜,請會寧府使申命全拿問定罪。京畿水使,統禦三道,爲任甚重,決非已試見敗之人所可冒授也,新除授水使尹時達,爲人麤率,處事顚妄,屢試閫臬,未聞聲績之稱,前後被彈,且多貪鄙之誚,而陞授海防統帥之任,物情莫不爲駭,請京畿水使尹時達罷職。監察,卽古殿中之任,不可不擇差也,審矣。監察李橝,當初調用,殊非常流,而一遭橫逆,可知平生,其時擧措,人皆嗤罵,及授本職,物情俱駭,監察李橝汰去。
府前啓,請還收金有鉉他邑換差之命事,平安道江邊內奴婢身貢,使監營,仍前收捧上納事,共洪道尼山居幼學安斗章·趙始采·尹大敎等,呈狀本府,以爲渠等世傳奴婢,曾於年前,設計叛主,投入內司,而仍以渠等侵責藥,誣飾呈訴,自內司,以此上達,則啓下本道,使之決訟,而本道監司,定査官詳決,給本主之後,粘移戶曹,戶曹移送內司,則內司,全沒査官査報之意,飾辭防啓,以爲待年推刷時更査之地,而叛奴輩,益肆其惡,侵辱渠輩等,罔有紀極,或乘夜衝火,或要路謀殺,禍在朝夕,逃生無地云,道臣,旣已詳査決折,則叛主形跡昭然,實無推刷時更査之事,而內司之防啓,殊甚無謂,且姦惡奴婢叛主投入之弊,自此益甚,請依道臣處決,各宮奴婢,斯速出給,俾無遐方人呼冤之弊。答曰,不允。末端事,待推刷,詳査處決,未爲晩也,勿煩。答院曰,不允。汰去事,依啓。
司諫院觀察使薦,李彦綱·李思永·李宏,節度使薦,李澤·閔憲重·李基泰。朝報
上在昌德宮。停常參·經筵。
下直,江襄監司李頤命,尙州牧使李光夏。
持平金宇杭三度呈辭。入啓。遞差。
黃海監司書目,都事金澍,受由上京,一向稱病,無意還營,罷黜事。
傳曰,江襄監司李頤命,留待引見。
吏曹判書趙師錫辭職上疏。入啓。答曰,省疏具悉。卿勿固辭,速出行公。
吏曹啓曰,臺諫有闕,政事,取稟。傳曰,過國忌後,爲之。
院啓,請會寧府使申命全拿問定罪事,京畿水使尹時達罷職事。新啓。兩倉開閉之時,必使臺監主管,而雖本倉之官,亦不得擅便者,蓋所以重其事也。頃者廣興倉,放料軍兵時,當該將官,私欲眼同分給,其時監察,據理爭執,不許參坐,其所處置,誠爲得體,而訓鍊大將申汝哲,因將官所報,回題文字,全不稱停,以何許不識事體之監察等語,肆然詆罵,略無顧忌,監察之職,異於庶僚,相敬之道,自當有別,豈可以體例間所爭,遽生慢怒,恣意凌踏,一至於此哉?雖云微細,實關體貌,不可無規警之道,請訓鍊大將申汝哲從重推考。
今日江襄監司李頤命引見時,左副承旨申啓華所啓,政院注書之任,最是苦役,故年少新進之輩,擧皆厭避,或有趁不仕進者,或有稱病圖遞者,此實近來弊習矣。至於廳注書,則專管記事,故例不敢任意出去,而假注書蔡成胤,再昨無端出去之後,連不仕進,昨日則雖是式暇,而再昨與今日,皆無故之日也。其自便之習,已極可駭,而自政院,再次催促,使之行公,則叱退下人,終不入來,事體所在,不可無警責之道,推考,何如?上曰,事極可駭,先罷後推,可也。
府啓,請還收金有鉉他邑換差之命事,平安道江邊內奴婢身貢,使監營,收捧上納事。臣等,以安斗章等奴婢出給事,有所論列,而伏承聖批,以待推刷,詳査處決,未爲晩爲敎,臣等,竊爲慨然也。末世人心奸惡漸滋,私家奴婢,叛主投入於內司者,比比有之,聖明之下,若不痛辨嚴禁,則非但日後之弊,有不可言,抱枉之徒,無處伸白,而今此安斗章等奴婢輩,世傳久遠,一朝叛主,投入於內司,啓下本道,使之査決,而道臣,定査官査覈,則奴婢等招辭,違端百出,節節無據,詳査牒報之後,道臣,詳審處決,則實無可疑之端,有何推刷時更査之事乎?且推刷之擧,亦待年稀罕之事,而叛奴輩衝火謀殺之變,接踵而起,斗章等,亦不能安其所,則豈可等待推刷,任其叛奴之肆惡乎?內司之防啓,殊甚無謂,而亦無更査之事,請依道臣處決,斯速出給,俾無遐方人呼冤之弊。答曰,勿煩。答院曰,不允。
備邊司郞廳,以領右相意啓曰,近日連値判書有故,參議每爲獨政,不但事〈體〉未安緊任之外,京外窠闕之未差者亦多,殊涉可慮,新判書趙師錫,三疏辭免,旣已批下,卽爲牌招察任,何如?傳曰,允。
謝恩,吏曹判書趙師錫。
傳曰,夜對爲之。入侍,承旨李思永,玉堂金萬吉·閔鎭周,假注書閔震炯,史官柳尙載·沈季良,參贊官李思永所啓,近來外方流民,飢死於京中,暴尸路傍者頗多,聞來不勝驚慘,漢城府所當啓達,而此等事,旣無自本府啓達之規,故不得上聞云。此後則使漢城府,一一聞知,卽爲啓聞,以爲顧恤之地,似爲合當,敢此仰達。上曰,事極驚慘,此後如此之類,使漢城府,從實啓聞後,卽付該廳,使之顧律,可也。朝報
備邊司郞廳,以右議政意啓曰,臣於再昨,聞禁府囚人姜必建,病重,而本府未卽啓請保放,招問下吏,則將爲啓達云,而昨聞必建,未及保放,已至殞命,凡罪囚病重,則月令醫官,所當盡心救療,必建之病,危重已有日,而不卽告知於本府堂上,以爲保放調治之地,又不明言于其家人,臨死之際,家人始爲入送,藥物亦不及捄云,醫官之不謹救療,殊甚可駭,入直都事之不爲檢飾,亦難免其責,都事則推考,醫官,囚禁科罪,以爲日後警飭之地,何如?答曰,允。謄錄
上在昌德宮。停常參·經筵。
全羅都事書目,新左水使李弘弼,行到全州府,今月卄五日身死事。
京畿監司書目,楊州呈,以行副護軍朴世采辭職上疏上送事。
右議政箚子。大槪,寒疾,久未和解,曠廢職任,乞賜遞免,適有所思,兼此俯陳事。入啓。答曰,省箚具悉卿懇。所患尙未差復,予用慮念,所陳之事,當令該曹,特爲除授,以示激勸之意,卿其安心勿辭,調理行公。
京畿監司書目,高陽呈,以判尹李翔辭職上疏上送事,留政院。
領府事金□□箚子。大槪,敢陳區區之懷,以備財察事。入啓。
傳曰,夜對爲之。入侍,承旨申啓華,玉堂金萬吉·閔鎭周,假注書趙泰采,史官柳尙載·沈季良。朝報金霔校正。日記廳郞廳蔡濟恭書。
上在昌德宮。停常參·經筵。
夜一更,電光。
答領府事金壽興箚曰,省箚具悉卿懇。箚辭誠甚得宜,當令該曹,着實擧行,而申瓁等一番陞六之後,該曹之更不調用,實涉未安,亦宜申飭銓官,依箚辭施行焉。
謝恩,弘文博士宋疇錫。
知事李翔上疏。大槪,臣於姜必建事,不卽啓稟,終致瘐死,至有後日郞僚囚治醫官之命,臣之不敢晏然之勢,與長官無異,乞罷兼帶金吾之任,以警具僚事。留政院。
正言李益壽啓曰,頃日本院糾劾李橝,發論者,卽臣也,今聞玉堂之臣,以誤論無罪之人,到處稱冤,至欲箚論臣院云,臣於此,不勝瞿然之至,向年李橝之遭罹橫逆也,惟亂失措,有同喪性,一訊纔加,告引紛然,株連親友,惟恐不及,與橝識面者,擧將不免,無辜之士,枉受重拷,至於趙根被逮之由,尤涉虛誣,此雖非橝用意搆陷之事,而蓋其爲人,於此可知,一世嗤笑,淸流共棄,則今日劾正之擧,斷不可已。噫,平昔親知,緣我遘禍,至有因仍病死之人,則橝亦何心,自安於從仕乎?請汰之論,亦可謂失之寬緩,而容護之議,反加詆斥,未知所執者何義,所立者何見也,夫玉堂之論評臺臣,何等重擧,而設令臺官,誤論一監察,玉堂之汲汲營救,欲論言事之臣者,在事體,果何如也?臣切曉其意之所在也,臣論幺麼一李橝,而論議闖發,必欲排擊,若使繩糾之言,稍涉形勢,則危禍之至,可知其立待也,箚論之擧,雖寢於僚議之不齊,而非斥之論,旣發於言議之地,則臣何敢一日苟冒於臺席乎?請命遞斥臣職。答曰,勿辭,退待物論。
正言兪命雄啓曰,臣卽見同僚之避,則以糾劾李橝事,玉堂之臣,大以爲非,至欲箚論云。臣不勝瞿然之至,蓋李橝之頃遭橫逆也,虛㤼罔措,廣引親友,無辜之人,至被重訊,因以致死,則在橝之道,屛處省咎,無意斯世,而及授是職,强顔行公,則請汰之論,所不可已也,而論思之臣,汲汲營救,反欲論劾臺官,其意所在,臣實未曉也。然而非斥之論,旣發於言議之地,則難冒之嫌,與同僚無異,何敢晏然仍冒於職次乎?請命遞斥臣職。答曰,勿辭,退待物論。朝報
備邊司啓辭,去正月二十八日江襄監司李頤命引見入侍時,江襄監司李頤命所啓,前監司李濡在任時,以本道弊瘼,條陳啓聞,而其中新募營屬軍兵施賞及軍需,無他出處,請得本道落講餘丁布,廟堂回啓許給,而近年連被災荒,勢難一一懲捧,今若只給此數,則前頭亦難繼用,此後,每歲落講餘丁,雖不可逐年許給,若限自今以後四五年,加許所納餘丁,則本道軍兵,庶可成樣矣。上曰,令廟堂稟處可也事,命下矣。江襄道各邑校生落講之類,其數無多,前頭繼用之難,誠如道臣所陳,今後落講餘丁,限四年許給本道之意,分付該曹,何如?答曰,允。備局謄錄
上在昌德宮。停常參·經筵。
下直,朔州府使李筵,陰竹縣監李師賢,豐川府使朴斌。
假注書李寅燁。
左議政南九萬二十九度呈辭。入啓。傳曰,安心調理。
大司成任相元三度呈辭。入啓。遞差。
答右參贊金萬吉,知事李䎘,護軍呂聖齊疏曰,省疏具悉。卿其勿辭察職。
戶曹觀察使薦,林泳·趙亨期·柳之發,節度使薦,李弘述·魚壽一·柳漢明。
答判尹李翔疏曰,省疏具悉。卿辭至此,本職,今姑勉副,卿其安心上來。
答副護軍朴世采疏曰,省疏具悉。憂愛戒誨,言甚切至,予用嘉尙,可不留心而體念焉?春日載陽,講筵將開,此時思想愈切,須體予意,安心勿辭,從速上來,以補不逮。
江襄監司書目,銀溪察訪李瑄,去月卄一日身死事。
獻納徐文裕啓曰,日昨本院之論劾李橝也,臣亦與之相議同參矣。橝之爲人,臣所昧昧,則容或有未盡知者,第其當初調選,異於常塗人之見責,不在凡人之下,而前遭橫逆,旣有失措之謗,及今帶職,又乖自處之道,則此請汰之論所以發也,其後,臣得聞物議,多以爲太過,臣固已不安,而又伏見同僚避辭,至以玉堂,將欲箚論本院之啓爲言,臣不勝瞿然之至,玉堂之議,果如僚員之避辭,則箚雖未上,實非尋常物論之比,臣何敢晏然於臺席乎?且臣,昨緣賤疾適苦,今始來避,所失尤大,請命遞斥臣職。答曰,勿辭,退待物論。
廣州留守書目,司諫趙宗著辭職上疏上送事。啓遞差。
府前啓,請還收金有鉉他邑換差之命事,平安道江邊內奴婢身貢,使監營,仍前收捧上納事,尼山人安斗章等相訟奴婢,請依道臣處決,斯速出給,俾無遐方人呼冤之弊事。新啓,高山·銀溪兩驛,分處於鐵嶺底南北,而當初設置之意,蓋爲其扼其要害,糾察北關往來之人,凡干不法卜馱及逃去民人,使之專管禁斷,俾無奸濫之弊者也。中間,郵官擅離舊館,高山察訪則移住於定平草原驛,銀溪察訪則移住於金化生昌驛,此出於察訪自便之計,事實,與設立之本意相左,禁防之疎闊,固已多矣,北方人物,潛逃踰嶺,仍以向南者,不知其幾許,而莫能禁遏,無所忌憚,日後之弊,有不可言,請高山·銀溪察訪,竝令還住本驛,修擧古事,俾無關防疎闊之患,竝引嫌而退,論人已甚,見非公議,揆以臺體,不可仍在,請正言李益壽·兪命雄,獻納徐文裕,竝命遞差。答曰,不允。還住本驛事,令該曹稟處,處置事,依啓。朝報
禮曹啓曰,各陵展謁,春則二·三月,秋則八·九月,恒式取稟事,曾已定奪矣。今春陵幸,定於何陵,而擇日於何間乎?敢此仰稟。傳曰,今春則姑停,可也。禮曹謄錄
有政。吏批缺兵批,以朴泰尙·姜鋧·洪夏明·李灌付副護軍,金宇杭付副司直,呂聖齊付護軍,金鎭龜付副司直,李震休付副司果,李景晟爲部將,李澤爲全羅水使。
上在昌德宮。停常參·經筵。
謝恩,持平李震休,校書博士金錫來。
吏曹啓曰,臺諫有闕,政事,取稟。傳曰,明日爲之。
政院啓曰,今日賓廳日次,兩司當爲來待,而諫院無行公之員,未肅拜人員,竝卽牌招,何如?傳曰,允。
傳曰,大臣·備局堂上,引見。
答執義李弘迪疏曰,省疏具悉。爾其勿辭察職。
今日引見時,大提學南龍翼,牌招察任事,榻前定奪。
謝恩,大提學南龍翼,判義禁減下。
榻前,持平李震休所啓,請還收金有鉉他邑換差之命事。上曰,勿煩。又所啓,平安道江邊內司奴婢身貢,使監營,仍前收捧上納事。上曰,勿煩。又所啓,尼山人安斗章等奴婢,請依道臣處決,斯速出給,俾無遐方人呼冤之弊事。上曰,依啓。前啓高山·銀溪,還住本驛事,該曹稟處間,姑停。
傳曰,夜對爲之。
備忘記,前縣監尹世喜,前郡守沈枰,前佐郞趙錫周,前縣監李三碩,前修撰黃欽,前正郞崔奎瑞,前待敎李廷謙,前副修撰洪受潤,前佐郞金弘禎,前注書任翊元·柳成運,前正言金夢臣,前經歷趙儀徵,前持平兪得一,前奉敎鄭齊泰,前副司直李濟民·崔錫恒等,竝敍用。
夜對入侍,承旨申啓華,玉堂金構·宋疇錫,假注書李寅燁,史官柳尙載·沈季良。
日記未修削職人金灝·尹世礎·金瑜·金沆·朴光潤·鄭必東·許潁·南至熏·蔡獻徵·申奎·兪集一·吳命老等,一體敍用事,榻前下敎。
領議政金壽恒所啓,自前凶歲,外方大小使命迎逢茶啖,竝爲減除矣。況凶荒如此,傳供物種,皆已裁損,永昭殿祭享時,亦爲撤樂,則使命支待,不可用常時之例,迎逢茶啖,竝令減除,凡干支供,十分節省之意,申飭中外,何如?上曰,依爲之。又所啓,京外官在位身死者,例用備局分付,題給駕牛,而擔持軍,則非啓下,不敢擅許矣。今者全羅左水使李弘弼,到全州身死云,朝家之待閫帥,與他武弁有異,且其未及赴任,而死於道路,宜有矜恤之道,分付沿路,特爲題給擔持軍,似當矣。上曰,前亦有此例,依爲之。又所啓,興平尉元夢鱗,死而無後,尙未立嗣,夢鱗之弟夢翼,有子數人,故其一家諸議,欲取夢翼之子,爲夢鱗之後,而兩家父母,同議立後,乃是法典也。此則夢鱗旣死,公主不幸,禮曹不敢循例入啓云。不但駙馬立後,與他人有異,淑敬公主祀事無主,其在國家敦親之道,亦不可無特命立後之擧,以夢翼之長子,特爲立後,何如?上曰,以元夢翼長子,特爲立後,可也。又所啓,戶籍事目,必須前期頒布,外方方可遵行,而近來判尹數遞,亦無行公員,新判尹尹堦,亦在外,上來遲速,亦未可必,漸至遷就,事甚可慮,此事,亦當依前事目,磨鍊頒布,其間,設有若干增損之處,自當問議廟堂而爲之,判尹雖未及出仕,令次官,從速擧行,何如?上曰,依爲之。又所啓,歲翻已久,春事將及,民間飢困,日以益甚,以都下見之,則外方切急之狀,亦可推知矣。且因新自湖南者聞之,則南中各邑,已多流莩,而飢民之流丐於湖西·京畿者,相續於道云。各邑財力,旣無以救活本土之民,何以遍及於他邑之流丐乎?如此之類,必皆死於道路,極爲慘惻矣,自賑廳,發關各邑,使之隨到接濟,而卽今方外流丐之入於都下者亦多,故分付各部,使之一一査報於該廳,以爲賑活之地,而但辛亥年飢軍之多死,群議皆歸咎於設粥,其所致死,豈必由設粥,而設粥則一處群聚,薰染成疾,理勢固然,而若以粥資,分給乾糧,則固好,而此輩,旣無依着之所,必難自具饘粥,若於城外屛處,結幕接置,則薰染成疾,與設粥時無異,此最難處矣。然四方顚連之民,匍匐來歸,則其在朝家字恤之道,不可不料理賑活矣。上曰,連聞外方流丐,轃集京中,豈可立視其死,而不爲之救活乎?令賑廳各別料理賑濟,可也。又所啓,頃因執義姜鋧上疏時,原任大臣·三司·長官薦進人才事,旣已成命,而物議多以爲未妥,臣亦有區區所懷,敢此仰達矣。蓋薦拔人才,爲國之先務也,況値艱虞之時,尤當搜訪調用,而近來別薦之擧,前後非一,至於辛亥年,則別定薦目,頒布八方,使之薦進,被薦者,多至累百人,該曹議于廟堂,就其中,分秩抄擇,其數亦多,許多之人,未必皆是拔萃之才,而其中,亦豈無可用之人乎?初入仕窠闕有限,銓官見聞,亦有未逮,而前後除職者,率多京中閥閱子弟,至於鄕人之入於別薦者,懸望尤切,而注擬絶少,其落莫甚矣。近來世道漸降,私欲淊天,士夫間,廉恥掃地,每値別薦之時,奔兢成風,倖門大開,今番命下之後,已多有不美之言,今雖新薦,未必得人才,而徒使風習大壞,所關亦未必勝於前薦,寧不如不爲之爲愈也,令該曹以前薦中人,更加聞見抄擇,隨才調用,似爲着實矣。上曰,別薦之意,本欲擇用人才,而末世,公不勝私,未得人才,徒啓倖門,姜鋧疏批,亦及此意,而且令大臣·六卿·三司長官,薦進矣。日者領府事箚辭,亦言此弊,大臣之言,又如此,勿爲新薦,以前薦之人,令該曹各別調用,可也。又所啓,新除授義州府尹蘇斗山,四呈辭狀於備局,以邊任不可輕遞之意,嚴題以送,而尙不上來,前後除拜,輒被彈論,則不敢晏然赴任,情勢固然,而義州蕩敗已甚,難可收拾,斗山,歷試諸邑,才局最著,當初除拜,意非偶然,則其在朝家事體,決不可因渠之力辭,而輕易許遞,渠雖有不安之情勢,在鄕呈狀,終不承命,揆以分義,決不當如是,蘇斗山,爲先從重推考,俾不得更爲呈狀,急速上來赴任之意,別爲嚴飭,何如?右議政曰,斗山,素有浮謗,至或以造作三大家爲言,其家,只是一處,而亦因其父之所創建而造成云。其謗言無實,可知矣。上曰,雖有浮謗,累年之後,不當一向引嫌,朝家,亦不可輕許遞改,蘇斗山從重推考,斯速上來事,申飭,可也。吏曹判書趙師錫所啓,各道都事,受由歸家,動經數月,夫馬留滯之弊,罔有紀極,若監司不爲續續給由,則必無如是頻數往來之擧,自今法典所載應給者外,切勿數數給由,且其由限,一依法典施行,若其過限不還者,則令監司,啓聞處置,而如是定式之後,監司如或不謹奉行,則該道監司,亦當隨現論責,捧承傳施行,何如?上曰,依爲之。
右議政所啓,近來閭巷之間,侈濫已極,至於禮饗舅之物,務爲豐侈,浮費甚多,當此歲儉之時,不可無別樣禁斷之擧,以二三器定式,使之遵行,何如?領議政曰,此誠近來痼弊,不可不禁斷,而曾以七器定式,猶不遵行,今雖更爲減數,國綱解弛,必無依此遵行之理,徒有損事體,惟在法府,依前定式,着實禁斷,以此別爲申飭,似當矣。上曰,令法府依前定式,各別禁斷,可也。領議政所啓,近來各營各邑,物力凋弊,不成貌樣,軍需·賑資,亦無以拮据,故京衙門求請之弊,非朝家之所知,故曾無極斷之事矣。書院之設,所以崇報儒賢,兼爲士子藏修之所,本意非不美矣,而到今漸至濫觴,其弊不貲,一書院之營建,發簡求請,非止一再,士子輩,苟有尊賢之誠,則各自出力經營,可也。各邑守宰,自以誠心,隨力相助,亦無不可,而遍求外方,有若公家分定之物,諸道許多書院,率皆如此,各營各邑,無以支當,事體誠爲未妥,當此凶荒之歲,尤不可不一切禁斷矣。上曰,大臣之言,誠是,此後嚴飭禁斷,俾勿如前,可也。又所啓,近來年八十老職加資之流,尤爲濫雜,故上年,因承旨所達,一依大典法施行,勿許續續上言,該曹,亦據例防啓事,旣已定式矣。至於堂上以上,有旨乃授,自是法曲,而或因特命加資,亦有前例,故敢此仰達。前郡守趙逢源,卽故校理根之父也。以侍從父年七十,曾蒙加資之恩,而今年,已八十矣。同知成雲翰,亦以侍從父,陞堂上,年至八十之後,因其子陳疏,又陞嘉善,則此爲可據之例,而聞逢源,不許其子乞恩,故不得上聞云。其在朝家優老之道,似當一體推恩矣。上曰,令該曹特爲加資,可也。又所啓,前縣監韓汝海,操行過人,自少甚有名稱,曾在先朝,直出六品,除授禮山縣監,遞改之後,累度除職,而不復仕進矣。年今八十一歲,其子弟,若循例上言,則必已依他加資,而因其禁止,尙不得爲之云。此人,異於常調蔭官,似當特施優老之典矣。上曰,加資,可也。右議政曰,兵曹正郞許玧之父,副司果卨,年今八十,玧,雖經臺職,旋被彈論,則難用侍從父之例,而卨之年,旣踰七十,玧之所遭,亦甚曖昧,其在優老之道,似當有加資之典矣。上曰,許卨,年旣八十,又與侍從之父無異,一體加資,可也。領議政所啓,數日前,因全羅兵使軍官領軍上來者聞之,則唐津·羅州·靈岩等邑,阻飢特甚,上來時,路過靈岩城外,有三尸,問之則乃飢民云,且聞本邑郡守,受由上京未還,無設賑之擧,昨又因前監司軍官之上來者,聞其中路,逢靈巖郡守,始爲還任云。未知其因何事受由,而當次大侵之歲,以尤甚災邑守令,受由上京,久未還官,不能及時賑救,致令邑底,有飢死之民,極爲驚駭,此時迎送有弊,雖難遞改,而不可無警責之道,其時給由監司,則拿致營門,決杖,何如?上曰,當此凶歲,災邑守令,不念民事,受由上京,久不還官,極〈爲〉無據,固當拿推,而遞易有弊,依大臣所達爲之,可也。又所啓,頃日全羅監司遞改也,臣聞本道都事李國華,方受由上京,臣使卽下去,而人馬不具云。故自備局,啓請給馬,催促下送,而都事之無端往來,已有禁令,則國華受由,雖未知緣何事,而不可置而不問,全羅都事李國華,推考,何如?上曰,其受由之事,雖未可知,而未卽還任,至於催促之擧,事甚不當,推考,可也。
戶曹判書李敏敍所啓,散班付軍職之流,旣有祿科,而或有自各其司,分作料帖而來受者,蓋以料比祿,則稍有嬴餘故也,事甚不當,似當禁斷矣。領議政曰,如軍門將官輩,雖未解由,別爲給料,其來已久,則到今不給,似涉難便,而至於應受軍職之祿者,則不當給料矣。上曰,依爲之。
金壽恒所啓,全羅道錦山·茂朱等邑,在於山峽之中,且是三道之交,故自前多有賊患,辛亥年則鄕校座首輩,至入於賊徒之中矣。卽今凶荒如此,事多可慮,而諸營將所住處,相去皆遠,無以詗察,頃者兵曹判書李師命,爲全羅監司時,以長興營將,啓請移設於順天矣。礪山與全州甚近,而兩邑,皆有營將,今亦以礪山營將,移鎭於錦山,則似有益於搜捕盜賊之道矣。上曰,依此爲之,可也。
金壽恒所啓,諸道凶荒,不無輕重之別,而湖南形勢,尤爲慘酷,身役則雖皆蠲減,而他無移粟救濟之道,極爲渴悶矣。戶曹·宣惠廳所用,雖大加節損,而以今年收租案見之,實結之縮,比前凶年,尤有倍焉,聞戶曹今年經用之不足者,至於三萬石,湖南宣惠廳遺儲掃如,形勢節節悶迫,而甲子年,湖南田稅大同,旣令捧留各邑,賙賑飢民,今年亦難使之上納矣。田稅當捧之數,姑未知幾何,而大同則上納之米,僅七千石云。其數不多,而在彼則南民之蒙惠不貲矣,依甲子年例,湖南田稅大同,竝令捧留,以補賑資,而其代則令賑廳料理,或以江都米,推移充給,似不可已,以此分付該廳,何如?上曰,依爲之。
綾平君具鎰所啓,摠戎廳物力板蕩,實難收拾,自前將士員役等料米,皆以屯田所出皮穀充給,已多苟簡矣。上年凶荒之故,穀數大縮,五月以後,則將無以繼之,國家經費匱竭,又無劃給之路,卽今形勢,萬分切迫,若得通政空名帖二百餘張,則可以自京中料理取募,下詢於大臣而處之,何如?領議政金壽恒曰,近以賑資·軍需料理等事,賣爵之路太廣,事體誠爲未妥,而本廳形勢,果甚切迫,朝家若無劃給財穀之路,則通政帖成給,似不可已矣。上曰,形勢如此,通政帖二百張成給事,分付,可也。
右議政李端夏所啓,國家米穀,無宿儲,當此大凶年,無以大蠲租稅,此固無如何矣,至於綿布,戶兵曹,有宿儲,而布縷之征,亦未全減,徵督於飢困之民,豈不惻然也。丙寅條諸般身布已上納之類,此其力,猶可辦出,故能上納矣。至今未納者,一向催督,則其勢必至於流散,此類則行會八路,姑今勿納,待秋從市直,納米於各其官,以爲賑穀加備之地,麥秋後,自願以麥代納者,亦許之,大同山郡作木處,亦從自願,依此行之,如此則民力少紓,而公無所失,其未納之代,令以戶兵曹宿儲,移下,何如?上曰,已納及捧留本官者外,未捧之數,詳問處之。朝報
上在昌德宮。停常參·經筵。
下直,梁山郡守李必茂。
謝恩,茂山府使黃震文,全羅左水使李澤,銀溪察訪朱宅正,交河縣監安至,學諭閔震元·宋道涵,禮曹正郞柳曼,佐郞韓沆,刑曹參議姜世龜,奉常副奉事楊萬榮,黃海都事李萬齡,漢城判尹申汝晳,執義李弘迪。
左議政三十度呈辭。入啓。傳曰,安心調理。
答護軍李翔疏曰,省疏具悉。憂愛戒誨,出於至誠,予甚嘉尙,可不體念焉?春煦漸和,講席將開,此時啓沃之責,深有望於卿者,宜遵前旨,須勿撝謙,安心上來,以補不逮。
奉朝賀宋□□上疏。大槪,一旬之內,再辱恩召,而癃殘垂死,無計承膺,罪當萬死,且因臺啓背師之說,朝論紛紛,推原其始,無任自罪,且此飢歲,猥有恩賜,惶恐敢辭事。入啓。答曰,省疏具悉卿懇。罄竭心腹之辭於再度傳諭之批矣,誠禮未篤,莫回遐心,小子之悵然缺望,可勝云喩,疏中勉戒寡躬之說,勤勤懇懇,溢於言表,令人不覺感欽,予雖不敏,可不書紳而服膺焉。至於尹拯所坐,非一時眚災之比,實是得罪斯文,關係非細,則豈可以論議之紛紜,而待之如初乎?疏未事,不腆月廩,不必過辭,卿其須體前後之意,安心勿辭領受,趁春和幡然上來,出入筵席,以補寡昧之不逮,以濟岌嶪之國勢。仍傳曰,遣史官傳諭。
府前啓,請還收金有鉉他邑換差之命事,平安道江邊內奴婢身貢,使監營,依前收捧上納事。入啓。答曰,勿煩。
廣州留守書目,辭職上疏上送事。啓。答曰,卿其勿辭,調理察職。朝報
禮曹啓曰,今二月二十四日仁宣王后忌辰祭,與寒食祭相値,取考前謄錄,則曾在癸未年,世宗大王忌辰祭,亦與寒食相値,忌辰祭祝文中,有節日添入已行之規,今當依此擧行,而第其時則大王忌辰,故祝文中首句,直以當玆令辰,諱日復臨爲語,而今番則王后忌辰,諱辰之語,似當入於第二句中,以此措辭改撰之意,分付,何如?傳曰,允。
兵曹啓曰,全羅左水使李澤,旣已肅謝,當待本道人馬之上來辭朝,而本道災荒孔劇,前水使,中道身死,更爲調發夫馬,則本道形勢,誠爲可慮,且前水使申鍒,罷職已過數朔,軍務之積滯,亦不可不念,新水使李澤,依災邑守令例,數日內,給馬發送,何如?傳曰,允。朝報
有政。吏批缺兵批,李翊付副護軍,徐文裕付副司直,李益壽·兪命雄·李玄紀付副司果,李寅燁付副〈司〉正。
上在昌德宮。停常參·經筵。
夜一更,月暈。二三更,月霧氣。
謝恩,大司憲李䎘,大司成金昌協,兵曹正郞徐文裕。
吏曹參判李選上疏。大槪,敢陳難冒之義,祈蒙遞改,以安私分事。入啓。答曰,省疏具悉。卿其勿辭,從速察職。
副應敎金萬吉上疏。大槪,新授職名,旣難承當,而且於日昨諫臣之避,有不敢晏然者,乞賜遞免,以安愚分事。入啓。
傳曰,明日晝講爲之。
大司憲李䎘啓曰,臣本庸愚鈍劣,本不猶人,而卽今衰朽摧敗之甚,風憲重任,決非所堪,當此艱虞之會,不敢徒事瀆擾,新命之下,旣已黽勉出肅,而自揣於中,實無稱塞之望,臣心愧惶,若無所容。且掌令林渙,卽臣僚壻之子也,在法應避,不可仍冒,請命遞斥臣職。答曰,勿辭,退待物論。
慶尙監司書目,善山府使趙持恒弊瘼上疏上送事。啓。答曰,省疏具悉。疏辭,令廟堂稟處。
政院啓曰,藝文館待敎李廷謙,時在京畿楊州地,斯速乘馹上來事,下諭,何如?傳曰,允。
答副應敎金萬吉疏曰,省疏具悉。人之意見,各自不同,苟以臺諫爲過中,則但當指陳是非,以明其不然而已,今乃以反戈相攻,視同仇敵等語,大加侵陵,殊失相敬之道矣,爾其勿辭察職。
府啓,請還收金有鉉他邑換差之命事,平安道江邊內奴婢身貢,使監營,依前收捧上納事,引嫌而退,相避之法,在下當遞,不可以此,引以爲嫌,請大司憲李䎘出仕。答曰,不允。處置事,依啓。
獻納崔奎瑞辭職上疏。入啓。答曰,省疏具悉。爾其勿辭察職。
大司憲李䎘就職。朝報
上在昌德宮。停常參,只晝講。
下直,全羅左水虞候李之㰒,藍浦縣監張錫韓,唐津縣監尹播,瑞興縣監朴星錫。
謝恩,典籍李再明。
左承旨朴元度辭職上疏。入啓。遞差。
左議政三十一度呈辭。入啓。傳曰,安心調理。
晝講,知事趙師錫,持進官權說,承旨李彦綱,玉堂金盛迪·宋疇錫,假注書朴泰淳,史官鄭齊泰·沈季良,武臣李晩輝。
慶尙監司書目,山陰縣監宋殷錫,病重罷黜事。
傳曰,下直守令,留待引見。
假注書趙泰采出使,代朴泰淳。
謝恩,奉敎鄭齊泰。
吏曹啓曰,承旨有闕,政事,取稟。傳曰,當日爲之。
京畿監司書目,衿〈川〉呈,以定配罪人尹之翊,今月初五身死事。
海昌尉吳泰周上疏。大槪,乞蒙恩暇,往省病母事。入啓。
府前啓,請還收金有鉉他邑換差之命事,平安道江邊內奴婢,使監營,依前收捧上納事。新啓,庇仁縣監南斗壽,爲人愚濫,性且貪鄙,到任以來,無一善狀,罔念民瘠,專事肥己,目不識丁,委政下吏,且以濫徵魚産之故,魚夫不堪其苦,至有縊死者,其他鄙瑣之事,不一而足,闔境嗷嗷,怨聲載路,當此歲凶民困之日,不可使如此之人,仍置字牧之任,以貽窮民之害,請庇仁縣監南斗壽,罷職不敍。答曰,不允。末端事,風聞未必盡信,更加詳察處之。
答海昌尉吳泰周疏曰,省疏具悉。卿其依疏辭,安心往來焉。仍傳曰,給由馬,令御醫金汝器,持藥物隨往。
謝恩,左副承旨李思泳,右副承旨嚴緝,副應敎金萬吉。
謝恩,副修撰黃欽。
弘文博士宋疇錫,兼春秋減下肅拜。朝報
上在昌德宮。停常參·經筵。
下直,全羅左水使李澤,端川郡守安烒。
謝恩,奉常正元振澤,禮賓主夫申瓁,掌樂主夫鄭載恒,監察李瑁,濟用正朴世,右承旨申啓華。
刑曹判書金禹錫三度呈辭。入啓。遞差。
備忘記,罰已行矣。故持平尹之翊,特爲復爵。
府啓,請還收金有鉉他邑換差之命事,平安道江邊內奴婢身貢,使監營依前收捧上納事,庇仁縣監南斗壽罷職不敍事。
答曰,不允。
副提學崔錫鼎辭職上疏。入啓。答曰,省疏具悉。卿其勿辭,從速察職。
京畿監司書目,果川呈,以判尹尹堦辭職上疏上送事。啓。答曰,省疏具悉。卿其勿辭,從速上來察職。
謝恩,同副承旨吳道一。朝報
上在昌德宮。停常參·經筵。
謝恩,同義禁李世白,山陰縣監金夏錫,司䆃主夫洪得龜。
左議政三十二度呈辭。入啓。傳曰,安心調理。
府前啓,請還收金有鉉他邑換差之命事,平安道江邊內奴婢身貢,使監營依前收捧上納事,庇仁縣監南斗壽,罷職不敍事。
日昨,得接監察所報,則廣興倉頒料時,臺監,與本倉官員,同坐一廳,次第呼名,分給之際,有一漢,稱勢家奴子,欲擇米色,越次爭先,橫拏作亂,使之禁抑,則厥漢以石打本倉下人,傷被面部,至於流血,所見驚慘,事極痛駭,其在糾檢之道,不可不治,故略施笞罰矣。扈衛別將崔元立,私自送言曰,吾家奴子,有何罪狀,而至於施罰耶?非但言辭勃慢,詐稱厥奴病重,多般恐喝,來索藥物,事之可駭,莫此爲甚云。百官頒料之時,請臺開倉,事體重大,臺監,笞一頑漢,有何不可,而元立,不有國法,私護其奴,如是恐喝,陵蔑臺監,其愚濫縱恣之習,誠爲可惡,而日後之弊,亦不可不防,請別將崔元立,罷職不敍。答曰,不允。元立,姑先推考,觀其緘辭處之,南斗壽事,依啓。朝報
兵曹啓曰,卽接廣智營入直哨官手本,則本營西邊宮墻外,今日午時量,四間許頹落云。爲把子圍排,使之趁卽修築,而曾前如此之時,則以入直軍士,排立守直,故今亦依此,廣智營入直砲手二十名,除出守直之意,敢啓。傳曰,知道。朝報
上在昌德宮。停常參·經筵。
卯辰時,日有重暈,內暈,有兩珥,暈上,有冠,外暈上有背,色皆內赤外靑。夜一更,月暈。
傳曰,明日晝講爲之。
掌令林渙啓曰,臣以庸陋下品,百無可取,猥蒙鴻造,連擢淸班,揆分兢惕,罔知攸措,臣於昨年,初赴恩召,在道疾作,入京轉劇,違牌坐罷,還鄕養疾,不意玆者,新命又降,嚴畏分義,不敢退處,力疾上來,而風憲重地,決非如臣衰朽魯鈍,所可冒居,固將行到城外,瀝血祈免矣。適臣外三寸叔母夫李䎘,方在首席,臣之人器不稱,有不暇論,而在法當避,在下當遞,請命遞斥臣職。答曰,勿辭,退待物論。
府啓,引嫌而退,揆以法例,在下當遞,請掌令林渙遞差。答曰,依啓。前啓,大祭齋戒,今日姑停。
政院啓曰,扈衛別將崔元立,推考事,命下矣。臺諫,方以罷職不敍論啓,推考傳旨不得捧入之意,敢啓。傳曰,知道。
吏曹啓曰,臺諫有闕,政事,取稟。傳曰,明明日爲之。朝報
上在昌德宮。停常參,只晝講。
辰時,日暈兩珥。未時,日有重暈,內暈有兩珥。申時,日有重暈,內暈有兩珥,暈下有履,色皆內赤外靑,白氣如虹,出自兩珥,逶迤向東,長各五六尺許,良久乃滅。酉時,日有重暈。夜自一更至三更,月暈。五更,有電光。
謝恩,東學訓導李震拭。
持平李震休上疏。入啓。答曰,省疏具悉。爾其勿辭救護。
左議政三十三度呈辭。入啓。傳曰,安心調理。
傳曰,晝講時刻,今日爲始,以午初進定。
吏曹參判李選辭職上疏。入啓。答曰,省疏具悉。卿勿過辭,從速察職。
晝講入侍,知事金萬重,特進官沈梓,承旨吳道一,玉堂金構·宋疇錫,假注書朴泰淳,史官柳尙載·沈季良,武臣閔鏞。
領議政,戶曹判書李敏敍,兵曹判書李師命,工曹參判徐文重,請對入侍。
今日晝講時,副提學崔錫鼎牌招察任事,榻前定奪。
府前啓,請還收金有鉉他邑換差之命事,平安道江邊內奴婢身貢,使監營,仍前收捧上納事。臣等,以崔元立罷職不敍事論啓,而伏承聖批,以姑先推考,觀其緘辭而處之爲敎,臣等竊惑焉。元立之奴,官庭稠人之中,橫拏作亂,持石打人,至於流血被面,臺監,略施笞罰之後,元立之送言恐喝,來索藥物,言辭勃慢之狀,衆人之所共見聞,而臺監從實呈課者明白,非如遠外風聞之比,何必待其自明之辭,而知其虛實乎?況此臺監,旣已呈課,則從輕重科罪,自是法例之當然,而若更爲緘問,則終不免爲徒傷事體之歸,請扈衛別將崔元立,罷職不敍。答曰,不允。崔元立事,依啓。
京畿監司書目,楊州呈,以待敎李廷謙辭職上疏上送事。啓。答曰,省疏具悉。爾其勿辭,從速上來察職。
領議政請對時,公洪兵使元萬春改差事,榻前定奪。
領議政所啓,聞西原縣監李亨稷,與公洪兵使元萬春,有婚家相避,萬春到任,則亨稷自當遞來云。兵使事體,雖與未赴任都事有異,西原,素稱難治,而亨稷,赴任以後,多有修擧之效,當此凶歲,遞改可惜,迎送之弊,亦可慮,且前兵使,罷職已久,尙未交代,凡事必多虛疎,萬春身病,亦是實狀,似難趁速赴任云。元萬春,今姑改差,卽出其代,使之催促赴任,何如?上曰,元萬春改差,卽出其代,催促赴任,可也。
兵曹判書李師命所啓,湖南飢饉慘酷,羅州·務安·靈光之境尤甚,卽今死亡者相枕,且農期將及,而上年所收穀物,皆未成實,只存虛殼,無以爲種子云,此尤可慮。賑廳,有正租萬餘石,江都,又有二萬餘石云,各出五千石,合一萬石,移轉以給,使爲種子,何如?上曰,依爲之。戶曹判書李敏敍〈曰〉,大小堤堰,皆簿錄於本曹,在外守令之不善修築者,隨現重究,事頗着實,無論有水無水,無折受之規矣。中間,此禁漸弛,頃年豐德釜池堰,爲明惠公主房折受,而因臺啓,其時守令,以曲循打量,不爲禁斷之故,至被拿囚矣。今者內司,又折受安山丕陽堰,自本曹移文,問其形勢,則堰本非乾陂,夏節則陂水來侵,深至數丈,堰下田畓蒙利者,數百石落只云。不可創開折受之路,分付內司空閑處,使之更爲折受,何如?上曰,形勢誠然,則勿施其手本,而使之折受他處,可也。
領議政所啓,曾因右相箚子,有減省議定之命,臣亦以一依辛亥年裁減之意,陳達於榻前矣。退考文書,更加商量,則事勢極有難處,大槪各司貢物價,辛亥權減米三萬八千六百十四石內,永減一千五百十七石,權減二萬三千三百七十一石,其後復舊者一萬三千七百二十五石,而辛亥以後,今年權減米八千六百四十二石,癸亥改詳定所減米一萬一千八十三石,役價所減米二千三百,通計二萬一千八十餘石,此則辛亥所不減之數也。今若一依辛亥年例裁減,則復舊米一萬三千七百二十餘石,當爲還減,前後所減之數,合爲六萬三百四十餘石有加矣,辛亥以後,貢物價所減旣多,而復舊無幾,用度則無減於舊,故貢物主人輩,呼怨已甚,今若減之又減,則復減萬餘石之米,在國用,無甚關重,而此輩,無以應役,聊生其怨,必倍於前,且卽今都下,飢饉已甚,市價日漸騰踊,貢物價之裁減,不但各司主人輩切迫,都民,尤無所資賴,此亦不可不念矣。該廳遺儲匱乏,則雖至一二朔,不得給價,渠輩,亦知國計之板蕩,必不敢歸怨,而至於裁減,則誠爲重難,左相及原任大臣,與該廳諸堂上之意,皆如此,更與右相議之,則亦以事勢如此,有難裁減云,敢此稟達。上曰,事勢誠然,勿爲裁減,可也。又所啓,各司貢物價,勿爲裁減事,旣已定奪矣。卽今則各廳所儲之米,可以推移分給,而七月以後,則價米明有匱乏之患,以木代行事,豫爲分付,何如?上曰,依爲之。又所啓,頃者右議政陳達,以丙寅條諸般身布未收者,待秋作米事定奪,而今見戶曹啓目,以奴婢身貢事,請令廟堂稟處矣。諸般身布,則皆趁冬前上納,而各司奴婢身貢,則例於春夏間,收捧上納,至於作米者,則卽今無一所納,竝令退捧作米,則戶曹需用,誠爲可慮,至於兩西貢紬,則用於禮單,尤不當擧論,姑待貢案上來後,或抄出其中貪殘未收者作米,則似或得宜,此誠然矣。第聞各衙門身布未收者,其數無多,大同作木,則皆在於山郡,雖以此作米山郡儲穀,不便於轉運,該廳堂上之意,亦有所持難矣。蓋右相本意,非但爲姑緩徵督,以慰民情,蓋以外方穀物數少之故,欲因此備穀,以需緩急之用,意非偶然,而以此若干未收之數,雖令作米,似不着實,湖南上年諸般身布,皆令停捧,自賑廳,料理移送於各衙門矣。此是應爲還捧之物,竝與已往未收而通計,則其數頗多,令本道待秋以米還捧,留儲沿海各邑,會錄於常平廳,則似爲便當矣。上曰,右相頃日所達,意非偶然,而事勢如此,依此爲之。又所啓,諸道農事,雖有輕重之別,皆不免凶歉,各邑還上,勢難依常年準捧,故廟堂,區別其災實輕重,定其應捧分數矣,使諸道依此施行,何如?上曰,依爲之。
兵曹判書李師命所啓,全羅道甲子年及丙寅年當納木布,自賑廳句管者,或已作米,或以本木,留本道,可五六百同,丙寅年退捧騎步木,亦至二百餘同,此則除已作米者外,本木,待秋徵捧,移送沿海各邑,從市直貿穀,而慶尙道今年當納山郡大同木,除出三百同,亦爲捧留本官,待秋移送沿邑貿穀,或補江都穀物,或補糶糴之不足,大同木代,則以本廳錢文,移送於惠廳,何如?上曰,依爲之。朝報
金壽恒所啓,戶曹經用,蕩竭日甚,各道收租案,姑未盡來,而上年實結大縮,湖南田稅,旣令捧留本道,他各邑應納之數,大約不過三萬石矣。今年不足之數,幾至三萬餘石云,誠極可慮。且湖南田稅大同捧留之代,亦當自常平廳充給,而該廳形勢,亦無推移之道,辛亥年則江都所儲頗裕,故戶曹及賑廳,皆取用於此矣。今聞留庫米,僅至七萬石,軍餉取用,實涉重難,而國計之板蕩至此,他無着手之地,江都米二萬石,取用,何如?上曰,江都軍餉,有費用而無充貯,漸至減縮,誠爲悶慮,而卽今經用蕩竭,無推移之路,二萬石取用,而其代則前頭某條料理,準數還充,可也。戶曹謄錄
上在昌德宮。停常參·經筵。
夜一更,雨雹,狀如小豆。四更,流星出天中西垣內,入天棓星下,狀如鉢,尾長四五尺許,色赤。
傳曰,明日晝講爲之。
府前啓,請還收金有鉉他邑換差之命事,平安道江邊內奴婢身貢,使監營,依前收捧上納事。入啓。
答府曰,不允。朝報
兵曹啓曰,輪對武臣曾前被抄者甚少,當此頻數開筵之日,其疾病事故,有未可知,武臣中可合者十員,更爲抄啓之意,敢啓。傳曰,知道。兵曹謄錄
有政。吏批缺兵批,以柳尙運爲知中樞,趙逢源爲同知,韓根爲公洪兵使,朴世楷爲四山監役,郭文溶爲五衛將,張安民爲守門將,任景禹爲白峙僉使,李宇恒爲羅州營將,朴翼天爲古城別將,金榏爲江華監牧官,金重三爲釜山僉使,孫志尹·林廷一付副司直,朱宅正付副司勇。
上在昌德宮。停常參,只晝講。
下直,交河縣監安至。
左議政三十四度呈辭。入啓。傳曰,安心調理。
兵曹啓曰,慶尙右兵虞候金道鳴,去年十二月都目政,除授本職之後,來見政官,百般稱頉,不卽赴任,而言辭愚濫,情狀可惡矣。仍爲下去鐵原本家,尙不上來,辭朝期限已過,夫馬留滯,今至月餘,其爲厭避惡地,違慢朝命之狀,殊甚痛駭,金道鳴,依律本道加德鎭,準期充軍,其代差出,催促發送,何如?傳曰,允。
晝講入侍,特進官權說,同知事李䎘,承旨李思永,玉堂金構·宋疇錫,假注書朴泰淳,史官柳尙載·沈季良,武臣李佖。
右議政箚子。大槪,感傷別證之外,宿患日以增劇,乞遞職名,以便公私事。入啓。答曰,省箚具悉。所患如此,予用念慮,有疾未參,別無所傷,卿其安心勿辭,從速善攝。仍傳曰,遣御醫看病。朝報
兵曹啓曰,卽今全羅等地方,飢饉甚酷,而凶歲治盜,一日爲急,羅州營將李宇恒,依災邑守令例,數日內,給馬發送,何如?傳曰,允。兵曹謄錄
大司憲李䎘所啓,式年改籍,必於春初捧單,自是舊典,而顧今事勢,有不可膠守常規者,蓋連歲大侵,到春飢饉,百倍於前,南土流丐之散而之四者,已不可止,雖是稍優之地,亦不免主客俱困,奔走營生,安居不動者無幾,此所謂救死不贍,安可責之以常歲應行之事乎?一里之中,空戶太半,初頭單子收捧,已有不齊之患,況又紙筆諸具,繕寫等役,其費不貲,尤不可督徵於民間,以益其騷擾,姑停,頒布事目,待秋擧行事,請令廟堂稟處。上曰,依啓。兵曹謄錄
上在昌德宮。停常參·經筵。
下直,高山察訪申㶅。
謝恩,禁府都事尹梅,掌令趙儀徵,釜山僉使金重三。
獻納崔奎瑞三度呈辭。入啓。遞差。
政院啓曰,今日賓廳坐起日次,兩司之官,當爲來待,而卽今諫院,無行公之員,除呈辭受由人外,竝卽牌招,何如?傳曰,允。
傳曰,明日晝講爲之。
假注書朴泰淳受由,代申銋。
掌令趙儀徵啓曰,臣之向者所坐,實非薄過,內自追省,慙悔方切,不意纔過數月,遽下恩敍,復有新命,臣驚惶感激,罔知攸措,第與臣同罪之人,或在編配,則揆以廉義,終有所不敢晏然者。且掌令安圭,卽臣外姑夫也。臣之曾叨憲職,輒以此引避見遞,則應遞之嫌,到今無異,以此以彼,俱難仍冒,請命遞臣職。答曰,勿辭,退待物論。
江襄監司書目,平昌郡守韓志遠罷黜事。
謝恩,大司諫任相元,司諫李墪,正言崔錫恒。
傳曰,大臣·備局堂上,引見。
吏曹啓曰,臺諫有闕,政事,取稟。傳曰,當日爲之。
今日引見時,左參贊呂聖齊,行副護軍朴泰尙牌招察任事,及刑曹判書朴信圭,今姑改差,新判書差出,卽爲牌招察任事,榻前下敎,鄭判府事處,遣承旨敦諭事,榻前下敎。
答副修撰姜鋧疏曰,省疏具悉。爾其勿辭,調理上來察職。
京畿監司書目,兼任衿川呈,以判尹尹堦辭職上疏上送事。啓。答曰,省疏具悉。卿其勿辭,從速上來察職。
引見時,大司憲李䎘所啓,請還收金有鉉他邑換差之命事。上曰,非以醫官,有此特除,癸亥承傳之後,他醫則皆除守令,而有鉉則以在喪之故,獨未及施行,今玆特除,意非偶然,而三朔爭執,太涉支離,勿煩。又所啓,平安道江邊內奴婢身貢,使監營,依前收捧上納事。上曰,勿煩。又所啓,引嫌而退,情勢難安,姑捨勿論,相避之法,在下當遞,掌令趙儀徵遞差。上曰,依啓。
大司諫任相元所啓,請會寧府使申命全拿問定罪。上曰,勿煩。請京畿水使尹時達罷職,措語竝見上上曰,勿煩。又所啓,今年凶歉,不減於庚戌,都下飢饉之患,若不保朝夕,發賣之事,所以平市價而救民急也。但貧窶無財者,不得均沾其令,衆民得被實惠者,莫如行賑貸之政,給還上之穀,請令廟堂,更爲稟處,速行糶穀之令。上曰,令廟堂稟處,前啓申汝哲從重推考事,停啓。
引見時,領議政所啓,昨日司憲府啓辭,以戶籍退行事,請令廟堂稟處,旣已允下矣。當初事目未啓下之前,漢城府堂上,來議於臣等,亦以凶年民弊爲慮,有退行之意,而但戶籍事目,適仍判尹有故,今始頒布,比前固已過時矣。事目,雖豫爲頒布於外方,而諸道磨勘之限,則量其遠近而酌定,捧單成籍,旣非數月內了當之事,外方木牌與役名査出之事,不爲擧行,則似無大段搔擾之弊,故欲於限內爲之矣。今見事目中定限內,京中,限以五月,外方則隨其遠近,次次退定,以六月七日爲限矣。都下則卽今固無難行之事,外方流散之民,麥秋之後,自可還集,諸道期限,比前加退,俾趁歲前磨勘,則必無擾民之弊矣。然而臺啓如此,左右相之意,亦以退行爲宜云,而臣意則待秋退行,必難完了於今歲,前頭年事,亦不可知,莫若仍行於限內,而諸道中被災尤甚之處,則寬其期限,似當矣。上曰,事目仍爲頒布,而尤甚被災之道,則依大臣所達,期限更加退定,趁歲前磨勘事,分付,可也。又所啓,行判府事李□□方住衿川,而其地,亦無所聊賴,食道難繼,艱楚莫甚云。當此凶歲,凡民,亦且賜濟,若使耆舊大臣,未免最餓於鄕曲,則其在事體,實甚未安。且前者,累辭祿俸,故有入城後輸送之命,而其入來遲速,姑未可期,朝家待大臣之道,與庶僚有別,似當有周急之道,故敢達。上曰,累次輸送祿俸,而終不受之,一向强迫,亦非待大臣之道,故姑待其入來,使之輸送矣。大臣所達,誠然,令該曹輸送月廩,可也。朝報
備邊司啓辭,頃因慶尙監司朴泰遜狀啓,各鎭營將,今春夏等巡歷,姑爲停止,待秋擧行事,定奪分付矣。卽接統制使柳重起牒報,則今春水操,所當依例合操於本營,而上年兩南,失稔尤甚,不敢直爲擇日馳啓,使各其該邑設行,未知何如云。兩南飢荒,沿海最甚,而窮春民事,比前秋尤急,此時水陸習操,俱涉難便,兩南舟師春操,竝爲停止,湖南各營將巡歷,一體姑停,待秋擧行之意,令該曹行會,何如?答曰,允。
入侍時,工曹參判徐文重所啓,臣以咸鏡監司尹趾完疏陳三件事,依聖敎,往問于左議政南九萬,則以爲北路形勢,尹趾完疏辭,誠是矣。從前群議,多以城津,爲監司行營,磨天·龍城等地,築城截防爲言,而監營,去邊甚遠,其中節制,則似爲便好,磨天·龍城之險,亦可關隘,而非但許多築城,卽今民力,有難暇及,臣意以爲,强寇入境之後,數處防截,難遏其來路,大路之外,捷徑亦多,至如船路,尤無備禦之策,則恐不可只恃於此,且棄其邊地,退設關防,坐失道內民心,則雖有城池,必無堅固之望,臣之欲爲收拾人才,正爲固結民心,今此三處築城之議,臣未知其必可爲也云矣。領議政金壽恒曰,尹趾完疏陳三件中,南兵使移鎭濟人館,及城津築城事,則雖未知利害果何如,而至於磨天嶺築城事,則自前久有此議,本道監兵使之啓聞請築者亦多,而不但未詳便否,頃年北道,以築城之役,重招民怨,更擧城役,事涉重難,故不得輕施矣。吉州以北,臣固未見,而其形勢則亦嘗詳聞,六鎭,元無可合關防之處,而獨磨天嶺,最爲峻險,如欲設置關防,舍此無他,故從前築城之議,皆以此爲言,而左議政南九萬之意,非但以役民爲難,蓋以爲若築城於此,以爲防限,則北路之民,必曰磨天以外,朝家將欲盡棄云爾,外患未及而先失人心,決不可爲云。凡關防之設,本非欲盡棄其外之民,而北路異於他處,民之驚疑,不無其慮,則此言,亦似然矣。然前頭事變,有不可知,收拾人才,固結民心,誠是根本,而設險防患之道,亦不可全廢,尹趾完陳疏之意,實出於深遠之慮,欲及此時,豫作防備之計,若不如此,則鐵嶺以北,將未免全失,故趾完疏末,又以鐵嶺爲言矣。此事雖不可竝擧,就其一處,量度其輕重緩急,料理爲之,恐無不可,試令趾完,以此等曲折,更商度啓聞而處之,似當矣。上曰,尹趾完疏陳,意非偶然,則必有所商度者,更以此詳問,待其啓聞而定奪,可也。備局謄錄
有政。吏批缺兵批,以趙世雄爲內禁衛將,李彭壽爲兼司僕將,李斗望爲羽林衛將,趙永錫爲武兼宣傳官,曺挺夏爲慶尙右虞候,朴信圭·金禹錫·林渙·趙儀徵·元萬春·張信鏞·林益興·皮取緩付副護軍,崔奎瑞付副司直。
上在昌德宮。停常參,只晝講。
謝恩,羽林將李斗望,順天府使李鳳徵,平昌郡守趙爾翰,待敎李廷謙。
左議政三十五度呈辭。入啓。傳曰,安心調理。
兵曹參判李秞三度呈辭。入啓。遞差。
京畿監司書目,楊州呈,以行副護軍朴世采上疏上送事,啓。答曰,省疏具悉,卿懇屢悉決不可勉從之意於前後之批矣。卿胡不諒,連章祈免,若是其邁邁乎?況此艱虞之日,尤不宜一向撝謙,恝視國事?卿其安心勿辭,從速上來,以副至望。
下直,順天府使李鳳徵。
晝講入侍,同知事大司諫任相元,特進官具鎰,承旨申啓華,玉堂金盛迪·黃欽,假注書李寅燁,史官李廷謙·沈季良,武臣禹瑞奎。
政院啓曰,假注書申銋差出之後,累度催促,無意行公,昨日請推,更爲催促,則一向托病,今日亦不仕進,設令眞有所患,其在分義,所當入來乞遞,而終不動念,殊甚可駭,申銋更爲推考,以爲懲勵之地,堂后記注之任,不可一向虛曠,他假注書,卽爲差出察任,何如?傳曰,依啓。事甚可駭,先罷後推。
府前啓,無城上所,姑停。
今日晝講時,副提學崔錫鼎,牌招察任事,榻前下敎。
刑曹判書徐文重上疏。大槪,意外陞擢之命,不敢承當,終未祗赴於召牌之下,伏乞收回資級職名,以重名器,以安私分事。入啓。答曰,省疏具悉。今玆登庸,意非偶然,卿勿過辭,欽乃職事,惟明克允。
謝恩,副提學崔錫鼎。
晝講時,大司諫任相元所啓,請會寧府使申命全拿問定罪事。上曰,勿煩。又所啓,請京畿水使尹時達罷職事。上曰,勿煩。朝報
上在昌德宮。停常參·經筵。
謝恩,鐵原府使尹敬敎,監察金師㦳,慶尙右兵虞候曺挺夏。
傳曰,刑曹判書徐文重,疏批已下,卽爲牌招察任。
判敦寧申汝哲上疏。大槪,病勢情勢,俱難冒居,亟削臣職,仍治臣罪,以謝公議,以安私分事。入啓。
假注書申銋罷推,代李健命。
右副承旨嚴緝書啓,臣承命,馳往廣州義谷面石隅村行判中樞府事鄭□□所駐處,傳諭聖旨,則以爲千萬意外,近侍之臣,下臨鄕曲,傳宣聖諭,臣奉讀以還,不勝惶悚悶蹙之至,臣旣以待病小差,致身京輦之意,陳達於史官書啓之中,疾病如有可以自力之勢,則何敢至今留滯鄕家,自速罔上之罪哉?臣之疾病,非偶然感傷之比,根柢已痼,醫藥無效,左邊手足,不能運用,言語蹇澁,不能出口,雖或有出於口者,在傍之人,亦未能解聽,風痰爲祟,精神怳惚,委身床席,已作廢疾之人,以此卽今病勢,決無起動之望,瞻望宸嚴,但有涕淚,幸而不死,得延縷喘,跬步之間,或可運動,則當卽入城云矣,敢啓。傳曰,知道。村舍齟齬,必妨調攝,俟疾小間,入城調治之意,令史官更爲傳諭。
謝恩,刑曹判書徐文重。
答判敦寧申汝哲疏曰,省疏具悉。卿無所失,卿其安心勿辭,從速行公。
校理金構辭職上疏。入啓。答曰,省疏具悉。爾其勿辭,調理察職。
院前啓,請會寧府使申命全拿問定罪事,京畿水使尹時達罷職。答曰,勿煩。
獻納徐文裕上疏。入啓。答曰,省疏具悉。爾其勿辭,從速察職。朝報
政院啓曰,臣等,伏奉備忘記,淑媛房田畓一百五十結,依例望呈後劃給事,分付該曹事,命下矣。此非今日之所創開,固有前例之可據,而但念卽今八路飢荒,餓莩滿路,君臣上下,夙宵焦勞,凡百經費,一切裁損,至於莫重廟享,亦有節減之議,則憂勤之外,宜不遑念及他事,似此不急之擧,從容徐議,亦爲未晩,而前月,旣有奴婢賜給之命,今又有此田畓劃給之命,或恐四方聽聞,以此疑殿下有一毫未盡於畏天勤民之誠,則其於聖德,所損不細,臣等,旣有區區所懷,惶恐敢啓。傳曰,此不過例給之田畓,而卿等之言,不無意見,待秋劃給事,分付。朝報
上在昌德宮。停常參·經筵。
下直,平昌郡守趙爾翰。
謝恩,礪山郡守權順善。
左議政三十六度呈辭。傳曰,安心調理。
京畿監司呈,以右尹李秀彦病重,上去不得事。啓。傳曰,勿辭,調理上來事,回諭。
假注書李健命出使,代閔震炯。
咸鏡監司書目,上疏上送事。啓。答曰,省疏具悉。卿其勿辭,調理察職。
假注書李健命書啓,臣承命,馳往于廣州義谷面石隅村行判中樞府事鄭□□所駐處,傳諭聖旨,則以爲兩日之內,近侍史官,相繼承命,遠臨鄕曲,此非微臣涯分所堪承當,惶恐罔措,置身無地,臣之所患風病,自去冬添劇,方在委頓不省之中,姑待日氣和煦,欲施艾灸,仍此少愈,則當致身輦轂之下,請伏逋慢之誅云矣,敢啓。傳曰,知道。
掌令安圭啓曰,臣卽見諫臣疏本,以前日引避時處置事,多有非斥之語,臣不勝瞿然之至,前監察李橝,自小志學,以名行,見重於世,不幸遭罹橫逆,刑訊之下,或不無失措,而當初納供,皆是實狀,少無陷人自免之計,謂之操守不固,則猶或可矣,而有何罪名之可論耶?雖有一時之疵謗,豈可以此,塞其仕路,而年久之後,始復東班,具官庶僚,實非陞擢之比,則言官之重加彈劾,不欲廁諸仕籍,殊涉已甚,此所以公議之稱冤者也。伊時諫官,俱爲引避,處置歸於臣身,而其所立落,只當觀其事之是非而已,不可以微官,與臺官有所左右,輕重於其間,故不得不措辭請遞,今此諫臣疏中,至以因一微事,遽遞多官爲辭,臣未知其意之所在也。然臣旣被人詆斥,何可一刻晏然於臺席乎?請命遞斥臣職。答曰,勿辭,退待物論。朝報
上在昌德宮。停常參·經筵。
謝恩,掌令韓范齊。
府啓,引嫌而退,當初處置,旣有是非,今又被斥,尤難在職,請掌令安圭遞差。答曰,依啓。
吏曹啓曰,臺諫有闕,政事,取稟。傳曰,明日爲之。朝報
上在昌德宮。停常參·經筵。
下直,慶尙右兵虞候曺挺夏,江襄都事李震殷,輸城察訪辛晙。
京畿監司書目,衿川呈,以行判中樞府事李□□上疏上送事。啓。答曰,省疏具悉。今慈周急,意非偶然,卿其安心勿辭,領受焉。仍傳曰,遣史官傳諭。
左議政三十七度呈辭。入啓。傳曰,安心調理。
持平李震休三度呈辭。入啓。遞差。
副校理洪受溟牌不進,推考傳旨,下禁府。禁府,洪受溟拿囚。啓。
掌令韓范齊啓曰,如臣無狀,累叨言地,絲毫莫補,愧懼常切,今玆新命,又出意外,嚴畏分義,不得不黽勉出肅,而臣素無識見,且無朋援,其於朝著間物議,有同聾瞽,昨於安圭避嫌處置之際,只以意見,請遞之矣。得見副應敎金萬吉,强引不當引之嫌,至於陳疏出去,其疏,時未得見,雖未知措語之爲如何,而原其本意,則不過以臣處置,爲乖當者也。論思之臣,旣以此陳疏,則臣何敢自以爲是,而晏然而已乎?昨緣日暮,今始來避,所失尤大,請命遞斥臣職。答曰,勿辭,退待物論。
院前啓,請會寧府使申命全拿問定罪事,京畿水使尹時達罷職事。新啓,王者之政,必須公平無私,而苟在法典之外者,不可不嚴禁而痛繩之也。近聞保寧·藍浦等地,內司物故奴婢田畓,自內司,因人瞞告,發遣差人,無論物故久近文券有無,一切打量,只屬本寺,至於傳至三四代,或轉賣四五十年之久者,俱未免見奪,民多失業,歸怨國家,凡無子息奴婢器物,給己之官主,雖是法典,而若其生時已賣者,則不當擧論,立法之意,固有在也。況不問其子孫之存否,買賣之眞僞,而抑奪云,其傷國體而招民怨,當如何哉?請令本道,擇定剛明官,別爲嚴査,如有券者,一一出給其主,以解怨讟,其瞞告貽弊之人,亦令依法重治,以杜後弊。答曰,不允。末端事,依啓。
執義李弘迪啓曰,掌令韓范齊,以處置乖當,引避退待,而當初臺臣之自列被遞,實由於獻納徐文裕疏中之語,則徐文裕,卽臣之女壻也。臣有應避之嫌,何可晏然處置乎?請命遞斥臣職。答曰,勿辭,退待物論。
全羅道臨陂幼學趙山上疏。入啓。答曰,省疏具悉。憂愛進言之誠,予用嘉尙,可以議處事,令該曹稟處。
傳曰,夜對爲之。
大司憲李䎘啓曰,竝引嫌而退,當初處置實循公議,意外疏斥,不必爲嫌,嫌難可否,其勢固然,請掌令韓范齊,執義李弘迪,出仕。答曰,依啓。
夜對入侍,承旨吳道一,玉堂金萬吉·黃欽,假注書閔震炯,史官李廷謙·沈季良。朝報
兵曹啓曰,宣傳官尹礎,因先進致責之事,猝然發怒,脫却紗帽,極口凌辱,損失廳規,莫此爲甚云。跅弛武士,言辭悖慢,不足深責,本廳先後進之間,極其嚴截,不可仍置此人,以失廳規,宣傳官尹礎,依古例汰去,何如?傳曰,允。兵曹謄錄
有政。吏批缺兵批,以李東相爲滿浦僉使,申瓁爲兼內乘,崔樸爲五衛將,張漢相·趙世雄·李斗望·朴以樟付副護軍,安圭·李東白·李䎙付副護軍,李秞付副司直。
上在昌德宮。停常參·經筵。
三更,月入氐星中。
下直,咸鏡都事尹興績。
謝恩,持平金洪福,金城縣令具志禎。
假注書閔鎭厚書啓,臣承命,馳往衿川縣北文轎村行判中樞府事李□□所駐處,傳諭聖旨,則以爲以臣今日處勢,異數決不敢承當,故冒上一疏矣。伏承聖批,辭旨溫懇,至遣史官,遠臨傳宣,恩渥,愈益隆深,而微衷,愈益惶感,冒受與不受,俱是公義私分之所不敢安,而百爾思量,莫知所以自處之宜,終當更有短疏,縣道上送云矣,敢啓。傳曰,知道。
執義李弘迪,掌令韓范齊就職。
府啓,請平安道江邊內奴婢身貢,使監營,仍前收捧上納事。新啓,賣鬻官爵,非先王之成法,調選冗雜,是近時之弊政,識者之憂歎,固已久矣。景陽察訪任大年,以鄕曲白徒,利吝秋毫,曾在辛亥年間,散發儲穀,分給隣里,秋成一一還徵,此乃殖貨者之常事,而敢生希望之計,招誘庄穫及一家親族,資送京中,瞞告朝家,及至問劾本邑,乃復圖囑一鄕,張大其事,終蒙顯賞,除目之下,人皆駭笑,設令大年,眞有私賑之事,可以空名,足酬其功,況其無賙濟之實哉?此路一開,徒長濫僞,柳毗之居鄕貨殖,誑詐得名,與大年無異,而亦擬馬官之窠,事之寒心,莫此爲甚,景陽察訪任大年,請命汰去,今後如此之輩,勿敍實職,永爲定式施行。江襄都事李震殷,身有奇疾,不堪供職,强舁赴任,人皆嗤訝,佐幕之官,與州牧,雖有緊歇之別,而不可任爲養病之地,江襄都事,請命遞差。答曰,不允。遞差事,依啓。
院前啓,請會寧府使申命全拿問定罪事,京畿水使尹時達罷職事。入啓。答曰,勿煩。
京畿監司書目,衿川呈,以判府事李尙眞上疏上送事。啓。答曰,省疏具悉。已諭於前疏之批矣,卿其安心勿辭,領受焉。仍傳曰,遣史官傳諭。
右議政李端夏箚子。大槪,臣之情勢病勢,實無在朝供仕之望,乞遞臣職名,且依曾前所被恩旨,出郊調病,搆疏將上,而又見臺啓,臣之不安益甚,不得不徑出江上,伏乞亟準所請,仍治臣罪事。入啓。朝報
上在昌德宮。停常參·經筵。
答右議政箚曰,省疏具悉卿懇。當此艱危之日,君臣上下,夙夜焦勞,協心共濟之不暇,而乃因過當之臺論,決意出郊,棄予如遺,不覺愕然,如失右右手也。須體此意,安心勿辭,從速入來,以副如渴之望。仍傳曰,遣史官傳諭。
下直,礪山郡守權順善。
左議政三十八度呈辭。入啓。傳曰,安心調理。
吏曹參判李選三度呈辭。入啓。只遞本職。
備邊司啓曰,今月十三日大臣·備局堂上引見時,大司諫任相元所啓,速行糶穀之令事。上曰,令廟堂稟處事,命下矣。從前都下飢饉之歲,自賑廳,別給還上,或輕價發賣,以救其急,不一其規,而卽今該廳所儲財穀,罄竭已甚,京外接濟之資,無以推移,還上則畢竟徵捧之際,每有難處之患,故姑以二千餘石之米,折價發賣,除料祿受食人外,以大·中·小·獨戶,別爲四等,定其不受之數,又慮貧窶無財者之難於貿食,許令先受其米,追後納價,則其爲蒙惠,無異於分糶,不必更爲變改,而前頭兩西穀物運致之後,或以還上分給,或以折價發賣,以爲繼賑之地,宜當,以此分付該廳,何如?傳曰,允。
掌令韓范齊,持平金洪福啓曰,臣等,昨與長官,行相會禮于朝房,仍以景陽察訪任大年,無實效受顯賞之事,相與商確,以之論請矣。得聞大臣,仍此陳章,出往江郊,聖上,又以臺論過當爲敎,臣等,不勝瞿然慙惕之至。夫任·柳兩人之調擬冒濫,已悉於昨日啓辭中,今不須更爲煩縷,且臣等所論,只是隨事陳列,初非有侵及大臣之意,而大臣,至以事出臣身,臺臣,不暇詳察爲辭,終乃不安其位,蒼黃去國,臣等妄言之失,著矣,何可一刻晏然於職次乎?請命遞斥臣職。答曰,勿辭,退待物論。
京畿監司書目,果川呈,以判尹尹堦辭職上疏上送,啓。答曰,省疏具悉。卿辭至此,本職,當勉副焉。
院啓,請會寧府使申命全拿問定罪事,京畿水使尹時達罷職事。新啓。日者大臣,以礪山事,陳達於榻前,有査問本道之擧矣。蓋當初傳言於大臣者,卽承文權知崔重泰,而親聞於礪山郡守李坡云,及其往復推問之後,竝皆歸虛,事之寒心,莫此爲甚,設使重泰,做出白地孟浪之言,而傳告於大臣,致有上達之擧,則其虛妄,甚矣,使李坡果有張皇說及之事,而然於推問,爲此隱諱之計,則亦甚不韙,其所云云,誠非細故,而彼此相諉,使朝家終不得其實,已極可駭,其在士夫言行,所係亦不細,請承文權知崔重泰,前礪山郡守李坡,拿問處之。答曰,不允。末端事,依啓。
大殿,政院·玉堂問安。答曰,知道。勿爲問安。
藥房啓曰,卽伏聞自上有感冒咳嗽之候,臣等,不勝驚慮之至。臣等,與諸醫入侍診察,以爲議藥之地宜當,臣等,敢來問安,竝此仰稟。答曰,知道。所患,已言于醫官,而不至大段矣。再啓曰,伏聞入侍醫官所傳之言,自上卽今症候,咳嗽頻發,頭部亦且微疼,此是感冒之候,諸醫等,以爲參蘇飮,加桑白皮·荊芥各一錢,杏仁七分,連進三貼,以爲和解之地,宜當云。此藥三貼,卽爲劑入之意,敢啓。傳曰,知道。
答吏曹判書趙師錫疏曰,省疏具悉。卿其勿辭,從速察職。
府啓,平安道江邊內奴婢身貢,使監營收捧上納事,景陽察訪任大年汰去事,扈衛軍官設立之初,各廳額數,皆不過數十矣,近來遊衣遊食,謀避戶役,與軍保者,擧皆投入,故一廳所屬,或有幾至於二千者,合四廳計之,其數幾何,而販夫獄卒,相雜於其間,不知騎射之爲何事,則決非緩急所可用者,而京城之內,冒法禁,衣細帛,橫行於路肆倡家者,此輩居多,家戶之役,一切拒逆,而里任,莫敢誰何,貽弊之端,京外同然,其流之害,將不可勝言,出身軍官,則不必定其額數,而閑良則擇其檃習弓馬,可以成就者四五十人,定其額數,良丁多得,而煙戶之役,亦無窮民偏苦之患,請令該廳,相議變通,從速稟處,竝引嫌而退,隨聞陳列,自是臺規,侵及大臣,元非本意,則不可以此,引以爲嫌,請掌令韓范齊,持平金洪福,竝命出仕。答曰,不允。令該廳相議變通事,及處置事,依啓。朝報
上在昌德宮。停常參·經筵。
謝恩,兵曹參判李奎齡,典籍柳鳳徵,左通禮朴鎭圭。
右議政李端夏箚子。大槪,敢申前懇,乞遞職名事。入啓。
藥房啓曰,伏未審夜來,聖體調攝,若何?昨日劑入參蘇飮,其已進御,咳嗽頭疼之候,姑無加減乎?臣等,不任憂慮,敢來問安。答曰,知道。頭疼旣已差歇,而咳嗽,姑無加減矣。
假注書李寅燁書啓,臣承命,馳往于衿川地文橋村行判中樞府事李□□所駐處,傳諭聖批,則以爲臣之私義所不敢安者,不得不冒死再瀆,而迄未蒙允許,繼下溫批,而史官之遠來傳諭,稠疊於數日之內,臣是何人,而叨異數辱寵命,至此極哉?一味惶感,置身無所,月廩,異於常祿,受之爲害義,辭之爲違命,而一向陳懇,亦涉煩猥,百爾思之,兩難得宜,泯默惶懼,罔知所措云矣,敢啓。傳曰,知道。
假注書閔震炯改,代兪命弘。
司直金鎭圭,承文副正字尹星駿,文臣朔試射時,稱病不進,依承傳罷職。
答右議政箚曰,省箚具悉卿懇。已諭予意於前箚之批矣。情志不孚,繼上辭章,必欲釋負退休,缺然慙恧,無以爲諭,仍念任大年之特除郵官,蓋出於聳動一道,激勸方來之意,誠非偶然也。且不必遠引前代,以我朝古事言之,亦有可據之例,而請汰之論,已是乖當,而至於勿除實職,永爲定式云者,尤爲大段失着,則所失在彼,於卿,有何一毫難安之嫌乎?須體如渴之至意,深念時事之孔艱,安心更勿固辭,從速入來,無孤企望。仍傳曰,遣史官傳諭。
院啓,請會寧府使申命全問定罪事,京畿水使尹時達罷職事。入啓。答曰,勿煩。
掌令韓范齊啓曰,臣昨因大臣箚陳任大年·柳毗事,自列乞免,而處置請出,召牌下降,嚴畏分義,不得不黽勉就職矣。卽伏見大臣,以此更爲陳箚,至以臣從前論人虛誕爲辭,以爲今日論列兩人爽實之證,臣於此誠不勝瞿然,而繼之以疑惑也。大年,雖能粗識文字,本非窮經力學之士,只有居鄕貨殖之名,則其不爲白徒,臣未之見也。柳毗與臣鄕,其相距果腹,苟有近萬人賑救之事,而鱞寡孤獨顚連之流,自給濟活,則鼎鐺尙有耳,臣何獨不聞哉?夫臣之所論,本出於愛惜名器之意,大臣所論,亦出於凶年濟民之意,彼此所論,俱出於公,則設有虛實之不同,就事可否,固無不可,而大臣,不此之爲,乃反提起久遠之事,嘲責臣身,無有餘地,臣誠莫知其由也,臣曾於甲子夏,忝在憲職,果論柒谷府使南聚星厚招民怨之事,而其後更聞聚星因公修築,一時取怨,似不無其由,故臣亦自疑遠外所聞,或不無差異,而且臣於大臣,有親族之義,其後一往見之,則詳陳聚星實狀,而勸臣以失實自列,臣亦不復堅持前見,以他日或冒忝言責,則當一引避爲答,而經年之後,復叨本職,前事勿避,已有定式,故爲聚星不能引避,蓋以此也。且臺閣論事,許以風聞,則設有爽實之事,從古以來,未聞有深咎之事,而今因一幺麽之人,大臣之嗔責,如是深刻,此豈平日所望於大臣者哉?臣旣被大臣之疏斥,聖明,又以乖當實着爲敎,臣前後妄言之失,尤無所逃,何敢一刻苟冒於臺席乎?請命遞斥臣職。答曰,勿辭,退待物論。
持平金洪福啓曰,卽見大臣,以任大年事,申箚陳論,辭意深峻,聖上,又以乖當失着爲敎,臣於此,誠不勝竦然不安之至。彼大年,居鄕圖利,無一成名,則謂之白徒,臣未見其非,且朝家之調用此人,專爲其不惜私貨,爲國賙濟,則不爲鬻爵,亦非臣攸知也。如臣愚劣,新入臺閣,論一鄕生,重致鬧擾,下而使國人,沮勸善之心,上而令朝廷,貽失民之害,此誠不特言事妄率之失而已,其何可一刻晏然於風憲之地乎?請命遞斥臣職。答曰,勿辭,退待物論。
執義李弘迪,掌令趙儀徵啓曰,今此私賑除職,固知出於風勵之意,而終未免爲賣鬻苟且之歸,大年之只有濟物之心,全無希賞之計,亦難保其必然,則汰去之請,大體固好,故臣於昨日,聯名連啓矣。卽伏見大臣箚辭,一則曰其爲害,其勝言哉?一則曰爲此大失人心之擧,而聖明,又以臺啓之乖當失着爲批,臣等,旣被大臣之斥,又承未安之敎,則何敢晏然仍冒於臺席乎?請命遞斥臣等之職。答曰,勿辭,退待物論。朝報
禮曹啓曰,觀此全羅監司狀啓,則慶基殿東邊內墻外別殿三間失火,香亭子·神輦·長櫃等物,竝皆燒燼云。此是近來所未有之變,聞來極爲驚愕,慰安祭香祝,令該曹急速磨鍊下送,令本道隨時卜日設行,被災三間及燒燼等物,令本道急速改造事,爲先知委本曹堂上,似當有奉審之擧,臣等一人,亦爲下去奉審,而當夜守直典僕等,旣已囚禁,各別嚴刑窮問,蹤迹可疑之人,使之期於必捕,參奉則近日陵寢逢變,參奉雖無論罪之事,亦不可置而不問,姑先從重推考,何如?傳曰,依啓。參奉,勿爲推考。禮曹謄錄
上在昌德宮。停常參·經筵。
藥房啓曰,伏未審夜來,聖體調攝,若何?咳嗽之候,與昨一樣乎?臣等,不任區區憂慮,敢來問安。答曰,知道。咳嗽與昨一樣矣。
左議政三十九度呈辭。入啓。傳曰,安心調理。
政院啓曰,慶基殿別殿之燒火,係是莫大之變,而至於神輦·香亭,亦皆燒盡,其爲驚慘,有不可言,取考本院日記,甲子年章陵失火時,及辛未年集慶殿失火時,俱以特敎,遣承旨,設行慰安祭,仍行奉審矣。今此別殿之災,雖與甲子·辛未之變,事體有間,只令本道差出祭官,設行祀事,似爲未安,令奉審禮官,奉香祝下去,仍兼慰安祭官,恐合事宜,敢稟。傳曰,依爲之。
備邊司啓曰,因全羅監司狀啓,嶺南甘同·場巖兩倉所屬各邑田稅及大同米,今春應爲上納者,通融磨鍊,限一萬石,移給湖南,其代則以江都米充給事,旣已覆啓定奪矣。今日之坐,與諸堂上,更加商議,則今年田稅上納之數,比前大縮,該曹經用,無以支給,今此嶺南稅米,又爲移給於湖南,則雖以他米,充給其代,江都米色品,本不如稅米,百官頒料與各處需用,不無苟簡之患,此外亦多有難處之端,嶺南稅米,則使之依例上納於該曹,移轉米一萬石,則竝以沿海各邑大同米應爲上納者,除出劃給於湖南宜當,以此分付,何如?傳曰,允。
院前啓,無城上所,姑停,前啓速行糶穀事。停啓。
領議政箚子。大槪,敢陳區區之慮,祈蒙財處事。入啓。
持平成虎臣啓曰,同僚,因大臣陳疏,相避引嫌,處置歸於臣身,而右議政臣李端夏,卽臣之異姓五寸叔也。雖無應避之嫌,旣是一家之人,則固不當可否於其間,而況於當初大臣之陳箚也?臣適與聞,竊以爲凶歲救民,靡不用極,則除職私賑之人,實是聳動激勸,救活飢民之一道,以此略有所酬酢矣。幺麽一大年之事,論之亦可,置之亦可,而臣初旣與大臣酬酢,不以爲不可,則今於大年請汰之論,不可變其前見,苟然隨參,而方張之議,亦不可以臣一人之見,輕易停啓,以此以彼,決難晏然處置,請命遞斥臣職。
全羅監司書目,全州等官呈,以正月卄二日地震事。
公洪道連山生員李仲果等上疏。大槪,請先正臣金長生文廟從祀事。入啓。答曰,省疏具悉。已諭於頃日儒生之批矣,爾等,退修學業。
政院啓曰,上候,方在未寧之中,平復間,視事,頉稟。傳曰,允。
又啓曰,伏聞今月十三日軍號,以吉凶二字,啓下頒布,聽聞可駭,當日入直兵曹堂上,請推考。傳曰,允。
答領議政箚曰,省箚具悉卿懇。今慈臺啓,實甚無據,頃於右相箚批,已諭決不可捨余長往之意,而卿箚又如此,當更加敦勉焉。
傳曰,今觀持平成虎臣啓辭,則一則以爲旣是一家,不當可否,一則以爲不可苟然隨參,亦不可輕易停啓,其所引避,終無歸宿之語,誠未知其穩當也。旣非應避之嫌,則別無不敢可否之理,至於任大年請汰之語,以爲未當,則或停或仍,惟當審量而處之而已,不此之爲,乃爲此苟且糢糊之避,而政院,無端捧入,亦涉不察矣。此避嫌,還出給,使之處置。
備忘記,噫,當此國勢岌嶪,民事罔極之日,大小臣僚,竭心共濟,猶懼其不免顚沛,況大臣,身佩安危,義同休戚,其進其退,所關非細,而乃因一時謬戾之論,不體前後勤懇之意,汲汲然捨予求去,有若袖手恝視者然,此豈元首股肱,一體相須之意乎?甚非平日所望於大臣者也。以卿體國之純誠,若念今日之時勢,則不待敦勉之縷縷,而必幡然而造朝矣,更遣史官,申告至意,卿其安心,從速入來,以副如渴之望事,遣史官,傳諭于右相,仍與偕來。
政院啓曰,臣等,伏見備忘記,有持平成虎臣避嫌無端捧入,亦涉不察之敎,不勝瞿然之至。成虎臣避辭之苟且糢糊,誠如聖敎,故累度出給,而終不處置,略改措語,必欲捧入,臺臣避辭,一向退却,亦有所未安,故與諸僚,相議捧入矣。聖敎至此,惶恐待罪。傳曰,勿待罪。
備忘記,朝家待大臣,事體自別,而況曲在臺官,則豈有公肆侵斥之理乎?掌令韓范齊,昨日啓辭中,不但費辭務勝。至以大臣之言,謂之深刻,誠可駭然也。不可無警責之道,掌令韓范齊遞差。
政院啓曰,臣等,伏見備忘記,有掌令韓范齊特遞之命,臣等,竊以爲過也。今者任大年請遞之論,雖與廟堂,急於救民,權宜濟事之策,有所逕庭,而蓋其本意,在於愼惜爵賞,且其所聞,亦不無異同,則固不害爲宰相·諫官相可否之意,惟在聖明裁量事宜,而取舍之而已,不宜過於摧折,以沮臺閣之氣,雖其避辭中深刻等語,見於稱停,涉於磯激,而以語關大臣之故,特遞言官,終有乖於大聖人優容之量。伏乞更加三思,還收掌令韓范齊遞差之命,臣等,忝在近密,區區所懷,惶恐敢達。答曰,勿煩。
持平成虎臣啓曰,臣於諸僚之避,有不敢晏然處置之嫌,且任大年請汰之論,意見不同,亦不可苟然隨參,而不可以臣一人之見,輕停方張之議,故不得不引避矣。卽伏見下政院之批,臣不勝惶汗慙恧之至,臣新入臺閣,觸事生疎,引避之辭,果未免苟且糢糊之歸,以致聖敎嚴峻,至有還出給,使之處置之命,臣將自處之不暇,何敢處置同僚乎?夜漏已深,瀆擾至此,臣罪尤大,請命遞斥臣職。答曰,勿辭,退待物論。
政院再啓曰,臣等,以掌令韓范齊遞差還收事,略有所論列,而不賜允許,以勿煩爲敎,竊不勝慨然也。臣等區區之意,非爲愛惜一范齊,亦非以范齊避辭中措語,爲穩當無所失也。自古人君,待臺閣之道,必優容假貸之,言雖不中,未嘗輕加摧折者,蓋必如是而後,可以開不諱之門,而成忠讜之言也。今玆范齊引避之辭,不過文字間不能稱停而已,抉摘成罪,遽遞其職,則不但有妨於言路,亦恐致損於聖德,此臣等所以不憚煩複,復此申請者也。伏願殿下,更加三思,收還聖旨,不勝幸甚。答曰,以體統間事,遞一臺臣,有何所妨,而瀆擾至此,予未可曉也。朝報
上在昌德宮。停常參·經筵。
夜五更,月暈。
藥房啓曰,伏未審夜來,聖體調攝,若何,咳嗽加減,亦復,何如?劑入參蘇飮,連日進御,則當盡於昨日,必須可以更議繼進之藥矣,臣等,不任憂慮,敢來問安。答曰,知道。咳嗽之候,比昨差減矣。
假注書兪命弘出使,代李健命。
藥房再啓曰,卽伏聞入侍醫官所傳之言,自上咳嗽之候,夜間則稍減於前,而尙不無餘熱,厭進水刺,諸醫等,以爲和解散,加桑白皮·地骨皮·前胡各一戔,山桅薑炒七分,連進三貼宜當云。此藥,卽爲劑入之意,敢啓。答曰,知道。
大司諫任相元啓曰,竝引嫌而退,與宰相,爭是非者,自是臺閣之事,則雖有相違之論,別無仍遞之理,處置請出,旣無乖當之失,則未安之敎,亦不必爲嫌,强引法外之嫌,惟欲苟免糢糊,致勤聖敎,至於再避,揆以臺體,勢難仍在,請持平金洪福,執義李弘迪,掌令趙儀徵出仕,持平成虎臣遞差。
假注書閔鎭厚書啓,臣祗承聖旨,昨日初昏,馳到豆毛浦,傳諭于右議政李端夏,則以爲臣,伏承再箚聖批,辭旨益勤,不許退去,更欲陳章,畢攄悃愊,而宿痾方劇,不能搆成文字,泯默過日矣。不意聖旨特下,十行綸音,夐越平例,委遣史官,遠諭江郊,至有與之偕來之命,臣於感激惶懼之極,豈不欲趁卽入城,以遵聖敎?而第臣病勢,已無從仕之望,情勢之當退,又難悉數,而矧玆臺論之發,非劾其人,乃劾其事,非劾其事,乃劾臣身,臣若抗顔復進,不惟自喪其廉隅。竊恐國之四維,緣臣而不張,只此一事,亦豈容冒沒還趨也?退去之外,更無他路,而適値聖候未寧,尙此遲回,至辱格外之恩命,益增惶隕罔措云。方爲長往之計,絶無還入之意,而臣則旣承偕來之命,故姑爲仍留,恭俟指揮之意,倂此敢啓。傳曰,知道。
備忘記,才諭予意於昨夕之批矣,誠信未孚,不惟造朝之邈然,將欲決意渡江云,聞來尤不覺愕然失圖也。噫。當此國勢捏抗之日,君臣上下,正宜莫或遑息,救焚拯溺之不暇,而況卿夙負德望,不思所以竭力盡瘁,扶顚持危之責,因一年少輩乖激過當之論,奉身決退,若是其邁邁,無乃不足與爲而然耶?益切慙赧,無以爲諭。自卿去國之後,中夜忘寢,病裏思想,不啻若大旱雲霓,飢食渴飮而已,須體前後之意,幡然改圖,安心從速上來,無孤企望,以濟時艱事,遣承旨,卽爲傳諭于右相,仍與偕來。
答大司諫曰,特除私賑之人,以爲聳動激勸之地者,誠非偶然,則請汰之論,實甚無據,而處置請出,未知其穩當也。依啓。
政院啓曰,卽者,備邊司郞廳,以領議政意來言,慶基殿奉審禮官,所當從速下去,而判書南龍翼則兼帶大提學,係是緊任,不可遠出,參判沈梓,參議兪櫶,俱有實病,不可無變通之道云。沈梓辭單及兪櫶辭疏,以國忌齋戒,不得捧入,而奉審之擧,漸至遲延,事甚未安,何以爲之?敢稟。傳曰,參判沈梓改差,卽爲口傳差出,仍爲牌招肅拜,可也。
右議政箚子。大槪,不意史官,來宣特降之敎,至有與之偕來之命,臣感激惶隕,非不欲遵依聖旨,而顧臣病勢情勢,決無還入之望,敢復陳暴,乞遞職名,仍許退歸事。入啓。
大司諫任相元啓曰,卽伏承聖批,處置之辭,雖蒙依允,更有未穩當之敎,臣不勝瞿然之至。今者大臣之意,欲發私財而賑飢民,臺官之啓,亦有澄官方而抑濫進,其意竝出於爲公也。設令大臣,權時濟衆,以爲救荒之策,使臺官,循名核實,爲執法之論,亦何有所妨也?此臣之請出憲府多官者也。今承聖敎,臣之處置,未爲穩當,則何可一刻仍冒乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,過國忌後爲之。
答右議政箚曰,省箚具悉卿懇。已諭至意於前後之批矣,卿胡不諒,連章控免,若是其太過乎?大臣去就,關係甚重,終不可捨予長往,恝視國事也決矣,須體至意,安心勿辭,與近侍,從速入來,以副如渴之望。仍傳曰,遣史官傳諭。
吏曹口傳政事,禮曹參判朴泰尙。朝報
禮曹啓曰,慶基殿失火別殿,令本道改造之意,已爲分付矣。始役時,當有先告事由之擧,告由祭香祝,令該曹照例磨鍊,急速下送,令本道卜日設行之意,知委,何如?傳曰,允。朝報
上在昌德宮。停常參·經筵。
卯時辰時,日暈。
謝恩,義州府尹蘇斗山。
左議政四十度呈辭。入啓。傳曰,安心調理。
藥房啓曰,伏未審夜來,聖體調攝,若何?昨日劑入和解散,旣已進御,而水刺厭進及咳嗽之候,亦一樣乎?臣等,不任憂慮,敢來問安。答曰,知道。與昨姑無加減矣。
同副承旨吳道一書啓,臣承命,出來東湖,傳諭于右議政臣李端夏,則以爲史官傳諭,相守未歸,才復陳乞,悉攄悃愊,而不意承宣繼臨,又諭以特降之旨,臣奉讀未了,感涕已潛,無狀賤臣,誤辱恩禮,一至於此,至有中夜忘寢,病裹思想之敎,臣雖顚斃在卽,亦何忍遽決退去也?顧臣宿痾,非如衆人疾證之比,心氣之患,到老益甚,自忝匪據以來,言言事事,無非出於顚妄,致令國政僨敗,嘲謗溢世,臣之必欲思退者,出於萬萬〈不〉獲已,非直爲一臺啓,有所不安而已,伏念甲子春,聖明,曲察微臣病難供職之狀,許以勿復授緊任,城中郊外,任便調病,今至四年,年益衰病益甚,而所叨之任,百責所萃,何啻一緊任之比哉?故臣初箚,乞解職名,出郊調病,此庶幾更被優恩,如曾前所受敎而已,儻蒙聖慈矜憐,亟命遞臣之職,使之任便調病,則臣當仍留江山,時奉朝請,亦豈敢爲退還鄕曲之計云?而臣則旣承偕來之命,不敢徑先入去,仍留之意,敢啓。傳曰,前後之批,悉攄所蘊,而情志未孚,造朝愈邈,辭竭意窮,誠不知所以爲諭也,卿若不體寡昧心腹之至懇,而栖遑郊坰,終無改圖之意,則決非貴相知心之古訓,而使予,將不免抑鬱而更添一疾也。予不多詰,須體此意,亟回長往之計,與近侍,從速入來,無孤企望事,更爲傳諭,必與偕還。
同副承旨吳道一書啓,臣敬奉聖旨,更爲傳諭於右議政臣李端夏,則以爲臣之乞退,出於病勢情勢之萬不獲已,而尙今遲回於江郊者,只俟聖候之復常,而不圖誤辱恩禮,愈往愈隆,至有將不免抑鬱而更添一疾之敎,以臣無狀,忝在大臣之列,曾蔑涓埃之報,而致勤聖念於調攝之中,一至於此,臣之死生廉隅,有不敢更計者,從當舁疾入城云,而臣則旣承偕來之敎,故必欲偕入,而以爲今日內當入城,此意,所當先爲入去啓達云。故臣則先爲入來之意,敢啓。傳曰,知道。
備忘記,卿不我遐棄,幡然入城,欣喜之懷,曷可云諭?須體前後之意,安心從速行公之意,遣史官,傳諭于右相。
政院啓曰,大司諫任相元,引避退待,今已經宿,司諫李墪,獻納徐文裕,正言李濟民,竝卽牌招,使之處置,何如?傳曰,允。
謝恩,憲納徐文裕。
假注書趙泰采書啓,右議政李□□時未入城,臣馳往江上,傳諭聖旨,則以爲今方入城,不復煩達云矣,敢啓。傳曰,知道。
獻納徐文裕啓曰,大司諫任相元,以處置憲臣之事,至承未安之敎,引避退待,臣當處置,而憲臣中,執義李弘迪,卽臣之妻父也。長官引避,旣由於處置憲臣,則臣於處置長官,有嫌不敢可否者,何可仍冒於臺席乎?請命遞斥臣職。答曰,勿辭,退待物論。
傳曰,寧陵內摘奸。朝報
上在昌德宮。停常參·經筵。
夜五更,有霧氣。
司諫李墪上疏。大槪,臣之眼病,十分苦劇,乞蒙恩遞,以幸公私,附陳所懷,祈蒙財察事。入啓。答曰,省疏具悉。今慈特遞,出於一時警責之道,爾其勿辭,調理察職。
左議政箚子。大槪,悉陳病狀,祈蒙矜察事。入啓。答曰,省箚具悉卿懇。當此國勢岌嶪之會,大臣之一向引入,恝視國事,實非平日所望,而雖有一時疾患,從容調息,已閱累朔,神明所扶,庶有勿藥之效,須體予意,安心勿辭,亟斷來章,速出論道,以濟時艱。仍傳曰,遣史官傳諭。
持平金洪福上疏。大槪,敢陳俟罪之章,附陳區區之懷事。及掌令趙儀徵上疏。大槪,臣之情勢,決不可冒居言地,乞賜鐫免,俾幸公私,仍附瞽說,以備裁擇事。入啓。
藥房啓曰,伏未審夜來,聖體調攝,若何,水刺厭進及咳嗽之候,一樣無減乎?臣等,倍切憂慮,敢來問安。答曰,知道。咳嗽,稍似減歇,而水刺厭進,與昨一樣矣。
左參贊呂聖齊辭職上疏。入啓。答曰,省疏具悉。卿其勿辭,調理察職。
答持平金洪福疏曰,省疏具悉。疏陳之說,深用嘉尙,予當體念,而疏末事,兩件事,令該曹稟處,爾其勿辭察職。
京畿監司書目,楊州呈,以護軍朴世采上疏上送事。啓。答曰,省疏具悉。目今春日漸和,講筵頻開,此時啓沃之責,深有望於卿者,而卿胡不諒此意,連章乞免,若是其邁邁乎?心切缺然,無以爲喩,必無許遞之理,宜遵前旨,安心勿辭,幡然入來,毋孤企望。
答掌令趙儀徵疏曰,省疏具悉。今日之事,所失,在於臺閣,而乃反拈出大臣箚辭,逐條張皇,其在事體,實涉未妥,至於何必偏責,操切猜嫌等語,略無稱停和平底氣像,良可異也,爾其勿辭察職。
公洪道連山生員李仲果上疏。大槪,敢申先正臣文元公金長生從祀文廟之請事。入啓。答曰,省疏具悉。已諭前疏之批矣,爾等,退修學業。
領議政金壽恒箚子。大槪,賤疾卒劇,廢仕有日,懇乞遞免,以幸公私事。入啓。答曰,省箚具悉卿懇。所患如此,予用慮念,卿其安心勿辭,從容善攝。仍傳曰,遣御醫看病。朝報
有政。吏批缺兵批,以朴信圭·李翊·金禹錫付護軍,李秞·朴元度·朴泰輔付司直,李台龍·安圭付副司直,趙宗著·林渙付司果,李震休·崔樸·郭文溶付副司果,金重信·李宇恒·李榴·申㶅·具翧付司勇,尹堦·沈梓·韓范齊·李言實·李志養付副護軍,李選付副司直,姜鋧·韓信哲付副司果。
上在昌德宮。停常參·經筵。
謝恩,兵曹正郞兪得一,金浦郡守金有鉉,孝陵參奉李箕疇。
藥房啓曰,伏未審夜來,聖體調攝,若何,咳嗽及水刺厭進,亦復,何如?前劑入和解散,已盡於昨日,必須詳知症候,然後可以更議他藥矣。臣等,不任憂慮,敢來問安。答曰,知道。咳嗽·水刺厭進,與昨差勝矣,勿爲逐日問安。
左議政四十一度呈辭。入啓。傳曰,安心調理。
政院啓曰,憲府,無行公之員,連日監察茶時,事甚未安,呈告未肅拜人員,竝牌招察任,何如?傳曰,允。
戶曹啓曰,卽接廣興倉所報,則來三月朔頒料次,倉官,進去于左議政南九萬家,請受祿牌,則方在呈告中,不爲出給云。係是大臣祿俸,何以爲之?敢稟。傳曰,令倉官更爲輸送。
藥房再啓曰,自上卽今症候,只是咳嗽之候,而尙無漸差之效,諸醫等,皆以爲淸肺湯元方,去五味子,加柴胡·知母各一錢,連進五貼宜當云。此藥,卽爲劑入之意,敢啓。答曰,知道。
持平金洪福啓曰,臣,有嫌自列,輒請出仕,陳章乞免,反諭察任,臣於是,已不勝其捏扤靡容,而卽者政院,以臺無行公之官,至請牌招,臣嚴畏分義,不敢不黽勉承命,而第臣有終始難安者,薇垣處置,方歸本府,而當初諫長引避,專由於處置未穩,則臣以處置中人,造次抗顔,已涉冒沒廉隅,顧何敢開喙與聞於立落之議乎?臣忝辱言地,無所匡輔,論一郵官,重起鬧端,前日嚴旨,不啻一二,而昨日同僚疏批,又以所失在於臺閣爲敎,臣之妄謬之失,至此而益難逃免矣。以此以彼,決不可一刻仍冒於職次,請命遞斥臣職。答曰,勿辭,退待物論。
執義李弘迪啓曰,伏見前後批旨,已極嚴峻,大臣箚辭,亦甚未安,而同僚,至有以此特遞者,不但一遞一仍,斷無是理,況於諫長處置之批,以請出,爲未穩,則臣是當遞之人,不得不違牌縮伏,繼尋長單矣。卽者政院,有啓稟請招之擧,而處置諫官,尙在退待之中,立落未定,則臣以其處置中人,旣不可冒出,而必爲混同啓稟者,臣未知其由也。然而屢違召牌,旣所不敢,則情勢難安,有不暇恤,嚴畏分義,黽勉祗赴,而顧臣廉義,何可冒沒行公,仍據臺席?請命遞斥臣職。答曰,勿辭,退待物論。
掌令趙儀徵啓曰,臣情跡捏扤,違牌縮伏者,已至累日,不意玆者,召牌又臨,嚴畏分義,不得不黽勉趨承,而顧臣所遭之難安,又有加於前者,臣之昨進一疏,自附無隱之義,而及承聖批,有拈出箚語,逐條張皇等敎,而終以略無稱停和平底氣像爲敎,臣於此,不勝瞿然之至。臣之本意,只欲使殿下,恢聽言之聰,大臣有容物之量而已,本非故有意於侵斥大臣,而旣承未安之敎,則在臣私分,何敢晏然於職次?且薇垣處置,方歸本府,而當初諫長之引避,專由於處置之未穩,則臣以處置中人,有不敢開喙於立落之間者,以此以彼,俱難一刻仍冒,請命遞斥臣職。答曰,勿辭,退待物論。
政院啓曰,諫臣引避退待,今已四日,而尙未處置,事甚未安,司諫李墪,正言崔錫恒,竝卽牌招,處置,何如?傳曰,允。
謝恩,持平兪命雄。
右議政箚子。大槪,臣於臺臣相繼陳疏之辭,尤不敢晏然,略暴愚見,仍乞遞職名事。入啓。答曰,省箚具悉卿懇。近日朝廷之上,體統大壞,角勝已見,以少凌長之習,日以益甚,良可寒心也。昨日金洪福疏中措語,固欠稱停,至於趙儀徵之盛氣張皇,譏斥大臣,不遺餘力,看來不覺駭然,略示未安之意於疏批矣。如此顚妄之言,未滿一哂,有何不安之理乎?疏末事,一時警責,出於存事體之意也。卿其安心勿辭,速出行公,以副予望。仍傳曰,遣史官傳諭。
府啓,平安道江邊內奴婢身貢,使監營依前收捧上納事,請景陽察訪任大年汰去,今後如此之輩,勿敍實職事。永爲定式施行,竝引嫌而退,當初論劾,實出公心,處置請出,在所當然,嫌難處置,其勢固然。請持平金洪福,執義李弘迪,掌令趙儀徵,竝命出仕,新除授掌令鄭來祥,時在京畿果川地,請斯速乘馹上來事,下諭。
院前啓,請會寧府使申命全拿問定罪事,京畿水使尹時達罷職不敍。新啓,與宰相,爭是非,固是臺閣之職分,則豈可以事有關於廊廟,言不槪於上心,而遽加摧折乎?頃者,因憲臣之論事,大臣不安其位,聖明,又下嚴批,至有特遞之命,臣等於此,竊不勝慨然也。夫激勵富室,以賑飢民,實出於權宜濟事之策,而澄汰冗流,以正官方,亦重惜名器之意,則雖其所聞各異,所言皆公,一可一否,庸何傷哉?若其遣辭之不能稱停者,則宜有所優容假貸,而一言不中,旋卽斥退,此不但爲一時過擧,其有妨於言路大矣。請還收前掌令韓范齊特遞之命,竝引嫌而退,當初處置,誠得臺體,未安之敎,不必爲嫌,今難可否,其勢固然。請行大司諫任相元,獻納徐文裕,竝命出仕,前啓張羽瀛罷職不敍事,停啓。
答府曰,不允。趙儀徵,不思自反,譏斥大臣,其在事體,豈容如是?掌令趙儀徵遞差,處置及下諭事,依啓。
答院曰,不允。處置事,依啓。
持平兪命雄啓曰,掌令趙儀徵之引避,蓋出於陳疏自列,反承嚴批,情勢難安之致,小無一毫譏斥之意,故臣以此,處置請出矣。及承聖批,至有特遞之命,則臣之處置乖當之失,著矣,何可一刻仍冒於職次乎?請命遞斥臣職。答曰,不思自反,譏斥大臣云者,卽指謂疏語,非謂避辭也。今此云云,出於未詳本意之致也,勿辭,退待物論。
政院啓曰,臣等,卽伏見憲府處置批答,有掌令趙儀徵特遞之命,竊不勝慨然之至,今日大臣所執,臺閣所論,各有異同,而其所爭者,莫非公也。當其論啓之初,殿下雖不賜允許,而亦不以爲罪,及大臣陳箚之後,顯爲聲色,譴罰隨至,此實有歉於聖明待臺閣之道,故儀徵,身居言地,略陳所懷者,蓋欲使大臣,恢容物之量,朝廷底和靖之域而已,夫豈故有意於侵斥大臣而然也?今殿下,不思徐究,過加臆逆,昨日遞范齊,今日遞儀徵,臺閣摧沮,氣像索莫,此豈聖世事乎?請加三思,還收趙儀徵特遞之命,臣等,待罪近密,區區所懷,惶恐敢達。答曰,趙儀徵疏辭中,侵斥操切等語,果非出於譏斥乎?爾等還收之請,予實未曉也,勿煩。
再啓曰,今者掌令趙儀徵特遞之命,實有乖於聖上優容臺閣之道,故臣等,略陳所懷,祈蒙察納,而伏承聖批,乃以譏斥大臣爲敎,而不賜允兪,竊不勝閔鬱焉。如使儀徵,故有意於撓撼大臣,而爲此偏責操切等語,則不惟聖上罪之,亦臣等所當痛斥者也。第其意,以大臣箚辭,爲有歉於包容鎭靜之量,而竊自附於可否相濟之義也。若其遣辭之失於斟酌,病於磯激,則此特新進氣銳者之常事,亦何必深責乎?今若抉摘文字,勒成罪案,則其累聖德而妨言路,誠非細故。臣等,竊恐殿下所以慰安大臣者,適所以增其不安,欲存事體者,適所以徒傷事體,伏願聖明,更加三思,還收前旨,快示轉環之美,不勝幸甚。答曰,勿煩。朝報
上在昌德宮。停常參·經筵。
自巳時至酉時,日暈。
謝恩,監察金元厚,成均博士崔敬中。
戶曹啓曰,左議政來三月朔頒料,依傳敎,令倉官輸送,則辭而不受云,何以爲之?敢稟。傳曰,更爲輸送。
政院啓曰,新除授掌令鄭來祥上來事,本府,昨已啓請蒙允,而諫院,方有前掌令韓范齊還收之論,則一邊還收,一邊下諭,事體未安,下諭有旨,姑勿發送,臺啓收殺後擧行,何如?傳曰,允。
大司諫任相元,執義李弘迪,獻納徐文裕,持平金洪福就職。
大司憲李䎘啓曰,臣於頃者,適過右議政臣李端夏,則爲言任大年私賑事,仍及別樣調用之意,臣以所聞,果若不爽,則當此公私賑發之日,用是激勸,未爲不可爲答矣。逮臣受由辭陛,與僚寀,行相會禮於臺廳,掌令韓范齊,欲論任大年受賞之不當,備陳其詐僞曲折,臣意以爲,大臣之意,固在於奬勸富室,臺閣之論,亦出於愛惜名器,而臣於此事,未曾目擊,姑未知其虛實,故以惟在審處之如何,略相酬酢而罷矣。不料因此一事,展轉磯激,至於嚴旨屢下,連遞言官,臣不勝瞿然之至。固知聖上此擧,蓋欲慰安大臣,而加以聲色,摧折太過,臺閣之上,氣像索然,此豈平日所望於殿下者哉?臣初未能的見是非,有所問答,而獨使同僚,至被斥退,臣何敢以不爲聯名,幸其獨免,晏然仍冒於首席乎?請命遞斥臣職。答曰,勿辭,退待物論。
執義李弘迪啓曰,臣於任大年事,亦嘗論列連啓,言其負犯,則與同僚無異,尋單請急,蓋不獲已,而昨承召命,嚴畏分義,不得不黽勉祗赴,旋卽自列矣。出仕之命,出於意外,已不勝其皇霣罔措,而今日遞一言官,明日遞一言官,而臣獨倖免,臣於此,亦安得自安於心乎?且持平兪命雄,以處置乖當引避,以常規言之,臣當處置,而臣亦其處置中人也,其何敢言是非定立落乎?情勢難安,展轉層加,日事瀆撓於靜攝之中,臣罪尤大。以此以彼,俱難仍冒於臺席,請命遞斥臣職。答曰,勿辭,退待物論。
持平金洪福啓曰,臣之嫌礙之端,閔縮之狀,畢露於前後疏啓,今不敢重爲縷縷,而第同寀之員,又被特遞,處置之官,纔又引避,則臣以同科共事之人,旣混於上下是非之中,進退之間,理不宜異同,立落之際,義不容可否,難冒之勢,斯已決矣。且伏見大臣箚辭,其所陳白,轉深一節,而聖上,又下嚴峻之批,責之以朝〈家〉體統,律之以角勝凌長,末乃以語欠稱停爲敎,臣誠隍霣罔措,繼之以慨然也。臣之首尾論列,只欲使朝家,無謬選之失,而反不免於壞了體統,使大臣,有容物之美,而亦終歸於以少凌長,若其前陳一疏,意拙語蕪,自愧不暇,而尙不槪於聖心,致勤未安之旨,臣之罪戾,至此而益難逃免矣。如臣疲軟,忝辱臺端,偶劾冗流,大忤廟堂,逐節而增鬧,開口而益戾,未浹旬日,瀆擾者,殆至四五,此尤臣之罪也。以此以彼,俱不可一刻於晏然於職次,請命遞斥臣職。答曰,勿辭,退待物論。
公洪道連山生員李仲果等上疏。大槪,請先正臣文元公金長生從祀文廟事。入啓。答曰,省疏具悉。莫重從祀,不可輕許,爾等,退修學業。
吏曹啓曰,臺諫有闕,政事,取稟。傳曰,明明日爲之。
右議政箚子。大槪,敢陳區區之懷,仍乞遞職事。入啓。答曰,省疏具悉卿懇。韓范齊之自是己見,侵斥大臣,固已傷損體統,而至於趙儀徵之張皇侵攻,尤爲無嚴,豈可無警責之道乎?末端事,當依箚辭,姑爲遞職,以爲從容擢用之地,卿其安心勿辭,從速行公,以副至望。
院啓,請會寧府使申命全拿問定罪事,還收前掌令韓范齊特遞之命事。臣等,昨伏見憲府處置之批,有掌令趙儀徵特遞之命,臣等,竊不勝慨惜之至。原其疏語,本出於調劑可否,有懷必達,未嘗有譏斥大臣之意,而聖明,不加徐究,遽下特遞之命,其在待臺臣之道,固已太薄,而不但有訑訑之聲色也。雖其意在無隱,言不知裁,所當寬恕,以開盡言之路,而今乃指摘句語,橫加罪名,此豈平日所望於殿下者哉?且臣等於此,重有憂歎者,當初所論,特一微事,轉展激惱,譴罰相繼,昨日遞一人,今日遞一人,似此爻象,決非聖世之所宜有者,請加三思,還收掌令趙儀徵特遞之命。前定配罪人韓舜錫,本以奸細之流,粗習科場之文,曾在曩時,諂附權勢之家,借述作奸之事,不一而足。庚申以後,因臺啓,定配於邊地,私結郵吏,濫乘馹騎,以此移配絶島矣,因赦蒙放,遽爾全釋,揆以國法,已極寒心。今乃出入場屋,無異平日,其放肆無忌憚,甚矣。人之見之者,莫不駭憤,此而置之,日後奸濫之輩,將無以懲戢。請前定配罪人韓舜錫,還發配所。前啓,京畿水使尹時達罷職事,停啓。答院曰,不允。末端事,依啓。朝報
御營廳啓曰,今此二番軍兵及入番別馬隊別破陣射砲用劍射才賞格,從分數多寡,以本廳所儲木綿面給後,別單書入之意,敢啓。傳曰,知道。御營廳謄錄
上在昌德宮。停常參·經筵。
下直,鐵原府使尹敬敎。
謝恩,右參贊呂聖齊。
公洪監司書目,忠州呈,以修撰李后沆辭職上疏上送事。啓。答曰,省疏具悉。爾其勿辭,從速上來察職。
藥房啓曰,伏未審日間,聖體調攝,若何?淸肺湯,連日進御,而咳嗽之候及水刺厭進,漸有差勝之效乎?臣等,不任區區憂慮,敢來問安。答曰,知道。所患,日漸差愈矣。
左議政四十二度呈辭。入啓。傳曰,安心調理。
政院啓曰,明日爲政事,命下矣。臺諫,方以掌令趙儀徵特遞還收事論啓,姑勿開政之意,敢啓。傳曰,知道。
左議政南九萬箚子。大槪,伏承再命輸送祿俸,而終不敢領受,今又三次輸到,惶恐閔縮,無地自容,伏乞亟命收回,而仍治臣偃伏不受之罪事。入啓。答曰,省箚具悉卿懇。薄略常廩,何用過辭,卿其安心領受焉。
戶曹啓曰,左議政南九萬,來三月朔頒料,依傳敎更爲輸送,則以爲偃伏私室,曠廢職務,而坐食天祿,逐月如常,非但私身貪饕,人所賤惡,貽辱朝家,莫此爲甚。雖知違命之罪,終不敢如前冒受,恭俟嚴誅之加云矣。何以爲之?敢稟。傳曰,更爲輸送。
獻納徐文裕啓曰,憲府多官處置,歸於本院,而臣於憲臣,有一家之嫌,已陳於日昨避辭中,今又不敢可否於其間,何可仍冒臺席乎?請命遞斥臣職。答曰,勿辭,退待物論。
院啓,請會寧府使申命全拿問定罪事。還收前掌令韓范齊特遞之命事。還收前掌令趙儀徵特遞之命事。措語竝上同竝引嫌而退。處置請出,旣無所失,未安之敎,不必爲嫌,論啓之官,已請出仕,當初酬酢,尤無可嫌,嫌難可否,其勢固然,請持平兪命雄,行大司憲李䎘,執義李弘迪,持平金洪福,獻納徐文裕,竝命出仕。答曰,不允。處置事,依啓。
四學儒生韓永熙等上疏。大槪,請益加誠禮,召還大老,以慰士林之望事。入啓。答曰,省疏具悉。多士之縷縷陳說,出於爲國尊賢之誠,予用嘉尙,可不體念焉?朝報
上在昌德宮。停常參·經筵。
辰時至未時,日暈。
正言李濟民三度呈辭。入啓。遞差。
大司憲李䎘,執義李弘迪,獻納徐文裕,持平兪命雄,就職。
院啓,請會寧府使申命全拿問事。還收前掌令韓范齊特遞之命事。還收掌令趙儀徵特遞之命事。寶城郡守朴琳,到任以來,無一善狀,沈湎酒色,殆無醒日,民不見面,吏緣爲奸。至於田稅收捧時,全委監色之手,一任其黜退操縱,而曚不知何事,怨罵之聲,徹於遠邇。當此大飢民命近止之日,賑恤等事,決不可付諸此人,重貽生民之害,請寶城郡守朴琳罷職。答曰,不允。末端事,風聞未必盡信,更加詳察處之。
領議政金壽恒箚子。大槪,疾病之外,又有難冒之勢,乞賜斥罷,以謝物議,以保殘喘事。入啓。答曰,省箚具悉卿懇。年少之輩,不思自反之道,張皇務勝,侵斥大臣之習,誠可駭然,於卿,有何引咎不安之事乎?至於特遞之薄罰,旣是末減,則必無收還之理,卿其安心勿辭,速出行公,以副予望。仍傳曰,遣史官傳諭。
副校理洪受瀗上疏。大槪,敢暴病重實狀,祈蒙鐫改,附陳區區所懷,以備財察事。入啓。
政院啓曰,上番翰林柳尙載,下番翰林李廷謙,以翰林沈季良所患已差,而累度催促,終不入來,見輕僚下,壞了院規之意,陳疏徑出。柳尙載等之不待替直,而徑先出去,殊極未安,沈季良之所患已差,終不入來,亦甚可駭,柳尙載·李廷謙·沈季良,竝推考,卽爲牌招,使之推移入直,何如?傳曰,允。
咸鏡監司書目,辭職上疏上送事。啓。答曰,省疏具悉。卿勿固辭,更加調理察職。
舒川幼學張南翼等上疏。大槪,敢陳忠簡公李山甫·文烈公趙憲祠宇請額之章,祈蒙宣賜之恩,以副多士之望事。入啓。答曰,省疏具悉。疏辭,令該曹稟處。朝報
備邊司啓辭,湖南賑救資,以道內公私米穀,竝爲留用,嶺南大同米一萬石劃給等事,旣已定奪分付,而麥秋尙遠,飢民日增,其間賑救之穀,猶患不足,道臣,委送軍官,來告於廟堂,願得戶曹太一萬石,而該曹所儲之太,亦因經用之不足,推移代下之際,比前減少,勢難許貸云。江都陳太,其數頗多,每年自該曹,以稅太,相換改色,曾有定奪之事矣。姑停該曹改色,除出其九千石,船運於湖南,以爲賑哺之用,待秋還捧,輸納於江都,則事涉兩便。且湖南各邑種太,亦必難辦,而今此陳太,則不可爲種子,本道田稅,旣令捧留,以其稅太,取用似當,而其數想必不多,以嶺南場巖·甘同兩倉所屬各邑稅太一千三百石零,盡收劃給,自本道,送船運致宜當,以此分付該曹該廳,使之急速擧行,何如?
以楊萬榮爲假注書。朝報
上在昌德宮。停常參·經筵。
答校理洪受瀗疏曰,省疏具悉。行査之歸虛,非係廉問之不審,則有何引嫌之事乎?疏末事,已諭於諸臣之批矣,爾其勿辭,調理察職。
藥房啓曰,伏未審數日,聖體調攝,若何?咳嗽及水刺厭進等候,比前益有差效否?前劑入淸肺湯,當盡於今日,此後加劑以入乎?臣等憂慮未弛,敢來問安。答曰,知道。所患,幾盡差愈矣,勿爲問安。
左議政四十三度呈辭。入啓。傳曰,安心調理。朝報
有政。吏批缺兵批,以李選付護軍,尹堦付司直,沈梓·兪櫶付副司直,成虎臣付司果,禹昌績·姜鋧·李益壽付副司果,李暹付司勇,金洪福付副司直,李濟民付副司果。
漢城府西部牒呈內,內贍內契金聲集妻寺婢後烈,今月卄八日夜,一産三子事。朝報金霔校正。日記廳郞廳蔡濟恭書。
上在昌德宮。停常參·經筵。
章敬王后忌辰齋戒。
下直,釜山僉使金重三。
傳于李思永曰,今下弓矢,釜山僉使金重三處,給送。
嚴緝啓曰,大司憲李䎘,持平兪命雄,呈辭,執義李弘迪受由,掌令鄭來祥在外,持平李益壽未肅拜,掌令一員未差,今日以監察茶時之意,敢啓。傳曰,知道。
假注書趙泰采書啓,臣承命,馳往于衿川縣北文橋村行判中樞府事李尙眞所駐處,傳諭聖批,則以爲格外謬恩,一猶濫及,其不可再,義理甚明。逐朔爲例,便同常廩,則臣方廢蟄鄕閭,決不可一向冒受,故敢復陳章,畢露情悃矣。伏承聖批,乃以過辭爲敎,而至遣史官,遠臨傳宣,聖眷彌隆,臣益震惕,臣今銜恩畏威,而祗承明命,則廉義都喪,復欲瀝血伸懇,而期格天聽,則煩瀆是懼,反復思量,罔知攸措。惶恐悶蹙之中,惟祈聖明萬一俯臨,而更賜裁處而已云矣,敢啓。傳曰,知道。燼餘
上在昌德宮。停常參·經筵。
章敬王后忌長。
自未時至酉時,日暈。夜五更,流星出大角星上,入坤方天際,狀如鉢,尾長三四尺許,色白。
申琓啓曰,左議政四十四度呈辭到院,而以國忌,留政院之意,敢啓。傳曰,入之。
左議政四十四度呈辭。傳于申琓曰,安心調理。
傳于吳道一曰,昨仍江襄監司狀啓,內弓房所納弓槊木,依前一體姑減事,自備局,覆啓,允下矣。更考文書,曾在甲子十月,亦因其時道臣狀啓,元數六百箇內,姑減三百箇事,判下矣。江襄一道外,元無弓槊木封進之事,而莫重軍器緊用之物,今又一倂全減,則其勢誠難,限今秋,姑減三分之一事,分付。
持平兪命雄啓曰,庸陋如臣,最居人下,一出仕路,冥行摘埴,纔試見敗,復叨憲職,而適値諸僚之引避,不得不承牌詣臺,仍爲處置矣。其中掌令趙儀徵,自上有特遞之命,故臣以處置乖當引避,而臣見識曚昧,文詞短拙,其所遣辭,專沒大旨,致勤聖敎,臣誠惶愧罔措,臣新入臺閣,觸處顚錯,不成貌樣,悔尤方深,身病且重,纔承出仕之命,旋卽呈單縮伏矣。不意玆者,召牌復降,嚴畏分義,玆敢黽勉祗承,而且聞物議,則以臣於頃日不請還收韓范齊特遞之命,徑請下諭其代,大失臺體云。臣之昏謬不察之失,到此益著矣。以此以彼,俱不可仍冒於臺席,請命遞斥臣職。答曰,勿辭。
嚴緝啓曰,持平兪命雄,再啓煩瀆,退待物論矣。傳曰,知道。
傳于吳道一曰,石灰二百石,送于內需司所捧處所,言于該曹。燼餘
上在昌德宮。停常參·經筵。
卯時,日暈,暈上有冠。辰時,日暈兩珥。
下直,白峙僉使任景禹。
李思永啓曰,備邊司郞廳來言,今日賓廳坐起日次,而成均館節製,相値,不得來會云矣,敢啓。傳曰,知道。
李思永,以兵曹言啓曰,今三月初二日,幼學許滌,幼學趙萬相等稱名人,自丹鳳門入來,差備門外擊錚,極爲駭愕,竝令攸司囚禁治罪。同守門將張安民,常時不能禁雜人,以致闌入,亦難免其責,推考,何如?傳曰,允。
又以御營廳言啓曰,本廳左部前司屬慶尙右道五哨軍兵,來四月二十五日,京中逢點,五月初一日,當爲立番,趁期調送事,本道監兵使處,依前知會之意,敢啓。傳曰,知道。
又以司僕寺官員,以提調意啓曰,江華牧場及南陽牧場看檢事,本寺僉正金萬增,將於今初六日下去,依前給馬以送,何如?傳曰,允。
申琓啓曰,卽者吏曹郞廳來言,承旨及臺諫有闕,而判書趙師錫,參議沈攸,俱有身病,參判李奎齡未肅拜,不得稟政云。吏曹堂上,竝卽牌招,使之察任,何如?傳曰,允。
全羅監司李濡,以雲峰等官良女白召史等燒死事,狀啓。傳于吳道一曰,事極驚慘,令本道各別恤典擧行。
吳道一啓曰,吏曹判書趙師錫,牌招不進矣。傳曰,知道。
又啓曰,吏曹郞廳來言,承旨·臺諫有闕,政事,何以爲之?敢稟。傳曰,明日爲之。
吳道一,以漢城府言啓曰,頃接北部參奉李綖,北道監役官李秀實牒報,則城底雜穀散播之說,盛行於都中,或有拾取來證者,不可諉之於傳說之不實,當該分境內,親往看審,則彰義門外東邊,至鷹峰城底,果以唐稷·租粟·大小豆等穀,散播矣。東部參奉金得宗,東道兼掌監役官趙元錫聯名牒報,依本府分付,城堞內外散播穀物,眼同摘奸,則自東小門北邊,至鷹峰東邊,城內外所播穀物,內小外多,而太稷則日子已久,爲鳥鼠所食,人多捨去,餘存者甚稀,至於租豆,則比諸太稷,所存者,尤爲絶少云云。南部參奉宋後錫,南道監役趙元錫,西部參奉李齊尙,西道監役官全克泰等所報內,躬往摘奸,而當該地境,則元無穀物散播之處云矣。都城內外,有此難度之擧,事係異常之意,敢啓。傳曰,知道。
傳于吳道一曰,居首進士趙大壽,直赴殿試,之次幼學李萬選,直赴會試,進士李世載·韓宗老,生員李德齡,幼學李井吉,進士沈得元·柳宰,各給一分。
正言崔錫恒啓曰,臣以寶城縣監朴琳罷職事論啓,而其中一款,則乃擧其崇飮廢事,爲辭矣。退而聞之,則本非善飮之人云,臺閣論人,事體不輕,苟有一毫爽實之端,豈非未安之甚乎?臣之本意,非不欲十分詳審,而今此朴琳事,屢聞於南來人,則皆言其不治取怨之狀,故不得不據其所聞而陳啓矣。雖其居官不職,厚招民怨,亦足爲請罪之端,沈湎一款,旣是爽實,則臣於此,難免論事不審之失,且聞寶城,降爲縣監,而以郡守論啓,又有做錯之失,不可仍冒,請命遞斥臣職。答曰,勿辭。
嚴緝啓曰,正言崔錫恒,再啓煩瀆,退待物論矣。傳曰,知道。
司諫李墪,獻納徐文裕啓曰,卽者同僚,以寶城縣監朴琳啓辭中,崇酒廢事一款,爲爽實,縣監之誤書郡守,爲做錯,引避退待,臣等,俱以參啓之人,所失,與同僚無異,不可晏然仍冒於臺席,請命遞斥臣等之職。答曰,勿辭,退待物論。
吏曹參判李奎齡疏曰,伏以臣本陋劣,百無寸長,加以蒲質易衰,識慮昏昧,凡於循例應行之事,亦多顚錯遺忘之失,雖尋常職責,猶不可堪任之狀,亦已聖明所洞燭者,人雖不言,臣猶自愧矣。不意玆者,新除之命,出於千萬夢寐之外,臣於此惶汗慙恧,不知所以自處也。顧此東銓佐貳之官,爲任最重,雖使望隆鑑明者當之,勘能稱職,則如臣空疎老醜者,其不可冒處也,明矣。曾於年前,適緣承乏,忝叨是職,而伊時抵罪爲辭者,不但出於情勢之不安,則是臣量力揣分,自知甚明者也。目今卿宰之列,才望俱優,可合是任,指不勝屈,而銓曹膠守常規,以臣誤擬,致令已試不效之人,復叨於不敢當之任,其羞朝廷辱名器,可謂甚矣。且臣,纔於數日前,荐遭兩兒孫之喪於一二日之內,慘怛悲隕之極,神精消鑠,疾病轉劇,飮啖專廢,晝夜呻痛,氣力綿綴,若不保朝夕者。人器之不稱,旣如彼,疾病之難强,又如此,百爾思量,萬無冒出供仕之望,言出肝膈,辭非飾讓,伏乞聖明,俯察至懇,亟賜遞改,以便公私,不勝幸甚。答曰,省疏具悉。卿其勿辭,從速察職。
持平李益壽疏曰,伏以臣本孤根,且乏才識,摘埴於世,有同聾瞽,尸素於職,蔑效絲毫,辱臺之誚,臣固難免,而不意新命又降,召牌繼臨,臣誠惶恧,益無所措,固當嚴畏分義,趨承不暇,而第臣情勢,實有所難安者。臣之頃忝諫職也,論一微官,非斥隨至,儒臣公議,目以深刻,憲官處置,謂之已甚,臣之妄言,於此著矣。數行缺且臣伏聞其時銓官辭疏中,以當初調用爲非等語,至於引咎云。臣之言意,曾未及此,其所云云,臣未可曉也。臣旣以僨敗之蹤,決不可復玷臺端,貽辱淸朝,嚴召之下,竟未祗赴,臣之罪戾,至此尤大。伏乞聖明,亟賜遞斥,以爲人臣逋慢者之戒,不勝幸甚,謹昧死以聞。答曰,省疏具悉。爾其勿辭察職。
左承旨李彦綱疏曰,伏以臣於前冬,荐遭殤慽,哀疚內熏,疾病外乘,沈淹床蔶,生道都盡,適於此際,忝叨本職,陳疏乞免,未蒙矜許,驅策病軀,黽勉供職,于今三朔有餘矣。晨夕奔忙,觸冒風寒,再昨公退之後,忽覺遍體洒浙,肢節拘攣,熱升而頭腦如碎,痰塞而呼吸不通,委頓昏窒,殆不省事,精神瞀憒,寒熱迭攻,達夜哮喘,目不交睫,食飮專廢,氣息奄奄。此等症情,非一時偶然外感之比,旬日之內,萬無復起供劇之望。出納重地,不容暫曠,玆敢冒死呼籲於宸嚴之下,伏乞聖慈,俯賜矜諒,亟許遞免,俾臣得以及時調治,復尋生路,千萬幸甚。踏啓字。燼餘
上在昌德宮。停常參·經筵。
下直,金浦郡守金有鉉,山陰縣監金夏錫。
嚴緝啓曰,行大司憲李䎘,持平李益壽,呈辭,執義及掌令一員未差,持平兪命雄避嫌退待,今日,以監察茶時之意,敢啓。傳曰,知道。
藥房都提調金壽興,提調金萬重,副提調申琓啓曰,伏未審近日,聖體調攝,若何?咳嗽之候,果有差效,而水刺之進,亦復復常否?臣等,憂慮未弛,敢來問安。答曰,知道。
吏批啓曰,判書趙師錫病不來,參議沈攸,呈辭受由,小臣獨政未安,何以爲之?敢稟。傳曰,仍爲之。
又啓曰,新除授司僕寺主簿鄭是先,卽本曹正郞崔奎瑞外三寸叔母夫也。法當相避,而頃日政,奎瑞不爲參政,故不能覺察,誤爲擬望矣。鄭是先,司僕寺主簿改差,何如?傳曰,允。
左議政四十五度呈辭。傳于申啓華曰,安心調理。
李思永,以都摠府言啓曰,今日入直軍士,當爲中日習射,而兵曹判書參政,不得爲之之意,敢啓。傳曰,知道。
有政。吏批,行判書趙師錫病,參判李奎齡進,參議沈攸呈辭受由,都承旨申琓進。以閔鎭長爲承旨,金萬吉爲執義,李世白爲兵曹參判,李弘迪單付司成,李志傑爲司僕主簿,尹世紀爲禮曹參議,安圭爲司僕正,成碩夔單付承文著作,李震栻單付成均學錄。兵批,判書李師命進,參判未差,參議鄭勔呈辭受由,參知閔鎭長進,左副承旨李思永進。以李之翼爲知事,金益勳爲副摠管,崔鼎鉉爲羽林將,邊是白爲訓鍊主簿,柳畯爲宣傳官,崔日熙爲慶尙左兵虞候,高處安爲武兼,李彦綱·金鼎夏·任弘望付護軍。
李思永,以兵曹言啓曰,本曹參議鄭勔呈辭受由,參知閔鎭長,今日政,移拜承旨,新除授參知李世白,卽爲牌招察任,何如?傳曰,允。
又以兵曹言啓曰,傳曰,卒判官金錫達造墓軍,令該道題給,擔持軍,令該道量宜題給事,命下矣。造墓軍,當自本曹,分付該道,使之擧行,而必有定數定日然後,可以發關分付矣。考見前例,則直長鄭台一之喪,有造墓軍五十名,限五日赴役之規,依此施行,何如?傳曰,允。
行大司諫任相元啓曰,本院,方論朴琳之事,而其中崇飮一款,同僚旣以爽實引避,且以縣監爲郡守,有做錯之失,臣以同參之人,不可仍冒,昨緣日暮,今始來避,所失尤大,請命遞斥臣職。答曰,勿辭。
嚴緝啓曰,行大司諫任相元,再啓煩瀆,退待物論矣。傳曰,知道。
正言林渙啓曰,會寧府使申命全拿問定罪事。還收前掌令韓范齊特遞之命事。請加三思,還收前掌令趙儀徵特遞之命事。寶城縣監朴琳罷職事。措語竝見上竝引嫌而退。請罪之端,非特崇飮一款,差失未足爲嫌,忘却降號,元非大段,請正言崔錫恒,司諫李墪,獻納徐文裕,大司諫任相元,竝卽出仕。答曰,不允。處置事,依啓。
吏曹判書趙師錫疏曰,伏以臣,近緣職務靡暇,不敢言私,强疾供仕,已過數旬,銖累寸積,轉輾添加,舊患新恙,一時交劇。頃自政廳罷歸之後,頑痰塞胸,哮咳極盛,頭腦如破,肢節酸疼,昏之沈頓,若將垂盡,以此症狀,決難陳力,伏乞聖明,亟遞臣職,仍治臣罪,不勝幸甚。且臣有昏謬之失,不得不竝陳於乞免之章,新授司僕主簿鄭是先,與本曹郞官崔奎瑞,有應避之嫌,而未及聞知,備擬受點,是先誤授之職,卽當啓遞,而其曚然不察之失,臣實難免。臣於此,尤不勝惶恐待罪之至。答曰,省疏具悉。一時差誤,別無所失,卿其安心勿辭,亦勿待罪。
行副護軍朴世采疏曰,伏以臣,以一介屛退之跡,値兩歲危綴之疾,瀝血連章,祈蒙恩許,是誠一息猶存,不容自昧者,其義尤切,其情尤戚矣。不料聖批過加優異,諭以有望之故,示以不遞之旨,殆若臣以平常無事之人,猥爲飾讓者然,奉讀以來,冞增惶愧,不知所措也。蓋臣,旣承聖敎,宜不敢有所更瀆,而祗恐其前日所陳,多仍疾病昏憒,辭不達意,以致天聽逾迫,玆以復控螻蟻之忱,恭俟斧鉞之誅,惟聖明,俯賜矜察焉。臣愚竊聞之孔子之言,陳力就列,不能者止。蓋謂人臣,布心力,就位列,以盡事君之道,而乃有不諧,或復病退老疾者,當遂止而不仕,此臣道之大防也。然此猶當以常仕在官者言之,其於如臣,起自草莽,本非常仕之徒,旋退田野,又非在官之倫,而加以衰病垂死之狀,不惟自量至審,實亦國人之所共知數行缺古語亦有之,殉名責實,夫備邊司者,謂備邊防機密至急之事也,在外者,謂退田野蟄伏至閑之人也。似聞本司座目,每於臣名下,例書在外二字,夫以邊防機密至急之事,屬之田野退蟄至閑之人,以汔累歲而無變,是爲何等異常別件,而聖上不加問,廟堂不加奏,臺諫不加劾,其審如是,則古之帝王,其欲留心於綜核名實,以成治政者,可謂不知務之,甚矣。雖如祭酒之任,亦何以大異臺爲,事理明白易曉如此,殿下尙乃不賜允兪,又何深重於還收職秩之請哉?抑有一說焉,使臣前非僨事之失,今無濱死之憂,則君臣父子之義,無所逃於天壤者,固不待過煩恩禮而後,始可進身於淸朝矣。如其不然者,雖復假以職秩,拘以兼帶,愈往愈久,計必終無以祗承委命,考其歸趣,是與載丘山於覆轍,飾冠帽於枯骨者無異,其奚益哉?伏願殿下,特發深仁,曲加詳察,於臣所辭,有以擇其緩急而處分之,則庶幾因此成聖朝退人之禮,遂賤臣守分之義,上下俱得,無一不安者矣。臣始以縣道累疏,爲不恭之大罪,罔效力辭,而到今數年之後,迫於理義,不得不更尋前套,至乃瀆擾於玉候靜攝之中,非特冒陳私懇,爲可懼者,益知萬死無以自贖,臣無任危怖迫懇之至,謹昧死以聞。答曰,省疏具悉卿懇。已諭至意於前後疏批矣,卿胡不諒,連章祈免,若是其太過乎?宜遵前旨,安心勿辭,從速上來,以補不逮。燼餘
上在昌德宮。停常參·經筵。
李思永,以都摠府言啓曰,副摠管尹以濟,除標信,漢城府坐起進去之意,敢啓。傳曰,知道。
嚴緝啓曰,憲府,無行公之員,監察茶時,已至累日,持平兪命雄,引避退待,亦且累日,尙未處置,事甚未安,呈告·未肅拜人員,竝卽牌招察任,何如?傳曰,允。
京畿監司申翼相,以交河縣私婢唜禮等燒死,狀啓。傳于嚴緝曰,燒死人等,令本道恤典擧行。
咸鏡監司尹趾完,以鏡城府海尺黃士建等渰死事,狀啓。傳于嚴緝曰,渰死人等,令本道恤典擧行。
吳道一,以戶曹言啓曰,保社功臣平陵君申範華賜牌田畓,尙未受出,故全羅道龍潭縣數外官屯畓二結二十五負九束,自本家望呈矣,依例折給,何如?傳曰,允。
嚴緝,以備邊司言啓曰,會寧府逃來淸人,押付於厚春事,咸鏡監司及北兵使,旣已啓聞矣。逃人押付之由,不可不報知於禮部,令承文院撰出文書,別定禁軍,下送於義州,使之傳付鳳城,以爲依前例替傳北京之地,何如?傳曰,允。
大司諫任相元,獻納徐文裕,正言崔錫恒·林渙啓曰,請還收前掌令韓范齊特遞之命。措語見上還收掌令趙儀徵特遞之命。請寶城縣監朴琳罷職。措語竝上同答曰,不允。末端事,依啓。
執義金萬吉,持平李益壽啓曰,平安道江邊內奴婢身貢,使監營,仍前收捧上納事。新啓,引嫌而退。特遞言官,有欠優容,則還收之請,所不可已,而徑請下諭,未免率爾,請持平兪命雄遞差。前啓,麻田郡守韓鼎相罷職事,及任大年事,停啓。答曰,不允。處置事,依啓。燼餘
上在昌德宮。停常參·經筵。
申琓啓曰,左副承旨李思永,同副承旨吳道一,今日皆不仕進矣。西壁承旨,一時病狀,其在事體,殊涉未妥,李思永·吳道一,竝卽牌招察任,何如?傳曰,允。
左議政四十六度呈辭。傳曰,遣承旨敦諭。
吏批啓曰,判書趙師錫病不來,參議呈辭受由,小臣獨政未安,何以爲之?敢稟。傳曰,仍爲之。
有政。吏批,李敏啓爲典獄主簿,曺世益爲寶城縣監,李後慶爲司畜別提。兵批,判書李師命病,參判李世白進,參議未差,參知未差,右副承旨嚴緝進。以鄭勔付副護軍,兪命雄付副司直。
以咸鏡監司尹趾完二月令薦新生松魚,限內不得封進事,待罪狀啓,傳于吳道一曰,勿待罪事,回諭。
右承旨閔鎭長啓曰,臣承命,往諭于議政府左議政南九萬,則以爲臣之請急之章,已過四十矣,雖當平居無事之際,慢命曠職,決不可若是之久,況此民飢國危,上下憂遑,罔知攸濟之時乎?臣雖萬萬無狀,亦具心腸,亦聞人臣之義,雖湯火不可避,苟非疾病情理萬萬不得强出者,則何所苦而冒斧鉞號籲,至于今不知止也。近日諸臣之乞免,未有若臣之支離者,臣之曾前忝職,亦嘗辭免,而未嘗若今之煩久者,其危蹙憫迫之血心,庶幾日月之照臨矣。不意千萬夢寐之外,又有近臣傳諭之命,奄奄垂死之中,驚起蒼黃,精神飛越,不知所以爲對,謹當繼具一箚,伏祈天地父母之哀憐矜許云矣,敢啓。傳曰,知道。
正言崔錫恒啓曰,臣於昨日,遭一家喪慽,以便服出行,適逢大臣於路次,旋卽回避,而忙劇之際,未及隱身而避,其在事體,殊甚未安,不可晏然於臺席,請命遞斥臣職。答曰,勿辭。
嚴緝啓曰,正言崔錫恒,再啓煩瀆,退待物論矣。傳曰,知道。
行大司諫任相元,獻納徐文裕,正言林渙啓曰,請還收前掌令韓范齊特遞之命。還收掌令趙儀徵特遞之命。措語竝見上引嫌而退。雖卽回避,未及隱身,則揆以事體,勢難仍在,請正言崔錫恒遞差。答曰,不允。處置事,依啓。
執義金萬吉,持平李益壽啓曰,平安道江邊內司諸奴婢身貢,請依廟堂覆啓,使監營仍前收捧上納事。措語見上答曰,勿煩。
京畿楊城居幼學李友說上疏。大槪,敢陳區區所懷,祈蒙採施事。入啓。答曰,省疏具悉。可以稟處事,令該曹處之。
公洪道沃川幼學鄭橧上疏。大槪,依晉宋故事,追錄先正臣趙憲於壬辰勳籍中,以爲尙功德扶節義之地,且依文純公臣李滉枝孫特爲除職之例,收錄憲孫之稍優者,無使忠義之靈,有餒而之歎,兼進憲所撰東還封事及其行狀碑碣於冊子,仰備乙覽事。入啓。元疏,下吏曹答曰,省疏具悉。所陳之事,當令該曹稟處。燼餘
上在昌德宮。停常參·經筵。
嚴緝,以都摠府言啓曰,今日入直軍士,中日習射,請出標信。傳曰,知道。
吏批啓曰,判書病不來,參議呈辭受由,小臣獨政未安,何以爲之?敢稟。傳曰,仍爲之。
又啓曰,工曹正郞尹聖瑀,身病甚重,不得行公,改差,何如?傳曰,允。
有政。行判書趙師錫病,參判李奎齡進,參議沈攸呈辭受由,都承旨申琓進。以金宇杭爲正言。數行缺兵批,以李時衡付副護軍,崔錫恒付副司果。
吳道一,以戶曹言啓曰,朗善君俁,以寧陵守陵官,恩賜田畓,尙未及準數受出,故抱川縣屬公官屯田畓竝一結三十六負七束,漣川縣官屯田畓竝二結一負七束,自本家望呈矣,依例折給,何如?傳曰,允。
嚴緝,以兵曹言啓曰,當日幼學林國望,水軍李日命等稱名人,自丹鳳門入來,差備門外擊錚,極爲駭愕,竝令攸司囚禁治罪。同守門將柳宗琳,常時不能禁斷雜人,以致闌入,亦難免其責,推考,何如?傳曰,允。
行大司諫任相元,獻納徐文裕,正言林渙啓曰,請還收前掌令韓范齊特遞之命。請還收掌令趙儀徵特遞之命。措語竝見上答曰,勿煩。
執義金萬吉,持平李益壽啓曰,平安道江邊內奴婢身貢,請依廟堂覆啓,令監營收捧上納事。答曰,勿煩。
左議政南九萬箚曰,伏以臣於自北邊歸也,實有奉使無狀之罪,不敢抗顔冒出,連章祈免,固其勢然也。然而殿下之不許遞免,至於此久,則臣非高蹈遠引之人,亦何敢一向撕捱,至於此久哉?第臣於歲除日,得疾以來,實有萬分危惡之證,決無復起爲人之望,臣於頃日箚中,細陳無遺矣,意謂聖明,無微不燭,或加憐憫而許遞矣。不意今者,誤恩橫加,恩諭又下,此必殿下,意臣病狀,不至於不能起動,而猶引前嫌故耳。日月雖明,難及於戴盆之下,臣只自痛恨誠意之淺薄,不能感格於天衷也。臣於此,若欲黽勉冒出,以承嚴命,則病纏心髓,萬無自强之勢,又欲歷擧病勢,以暴實狀,則前日之所陳,已極煩猥,又何敢爲疊床之說,更煩於紸纊之下哉?臣於此,惟有伏地涕泣,頓首呼號,罔知置身之所而已。數行缺臣心思荒亂,情理迫隘,語不成文,辭不達意,惟聖明之恕察焉,臣不勝惶怖戰灼之至,取進止。答曰,省箚具悉卿懇。屢悉勤懇之意,而巽辭之章,幾至五十上之多,此實情志不能交孚於平日之致,只切慙赧,無以爲諭,卿之疾病,予非不知,而將攝旣久,筋力尙旺,神明所扶,勿藥有效,須體思想之至意,且念時事之多艱,安心勿辭,亟斷來章,臥閤論道,以副上下之望。仍傳曰,遣史官傳諭。燼餘
上在昌德宮。停常參·經筵。
夜二更,月暈。四更五更,有霧氣。
李思永,以都摠府言啓曰,副摠管尹以濟,除標信,漢城府坐起進去之意,敢啓。傳曰,知道。
傳于李思永曰,騎蒭五中人,兼司僕金益達,直赴殿試。
左議政四十七度呈辭。傳于李思永曰,安心調理。
傳于申啓華曰,卒判官金錫達祿俸,限三年仍給事,分付該曹。
申啓華啓曰,大臣·勳臣之外,曾無限三年給祿之例,若自宮中,別樣賜與,則其在親親之道,固無所不可,而至於常祿,則事體有別,不宜創出無前之例,以貽恩典太濫之弊,臣待罪該房,不容泯默,區區所懷,敢此仰達。傳曰,知道。
行大司諫任相元,獻納徐文裕,正言林渙啓曰,請還收前掌令韓范齊特遞之命。還收掌令趙儀徵特遞之命。湖南飢荒,特甚於諸道,朝家軫恤民事,各司奴婢身貢,盡許蠲減,甚大惠也。然而奴婢身貢,收納於翌年,乃各邑流來之規也。今聞乙丑之條,各邑或有未準捧者,或有全未納者,目今歲飢民散,賑政方急之日,列邑督促徵捧,不少寬貸,惡在乎恤民之意也?請令該曹,査出乙丑條未捧者,移文各邑,待秋捧納,以解目前之急,以絶呼冤之弊。諸宮家設庄,爲今日大弊,謄出量案無主陳處,勿論量後起耕與否,竝皆折受,厚招民怨,凡無主陳處,許民起耕,時執者爲主,自是通行事目也。甲戌量田,今過五十餘年,其後民人等,起耕收稅,入於原田結者,或至數十年之久,永作己業,轉相買賣,而量案中,元無追錄起耕之事,故諸宮家,只憑量案之無主,奪取民結,以作宮庄,此豈法典之意也?卽今務安·潭陽·全州等地,俱有折受之處,多有貽弊之端,請令本道,詳査各年踏驗文書,折受後新起處,屬之宮家,折受前耕墾處,還付民結,以除冒占兼竝之弊。答曰,不允。待秋捧納事,令該曹稟處,末端事,依啓。
府前啓,平安道江邊內奴婢身貢,令監營收捧上納事,停啓。
李思永啓曰,當日私奴命吉稱名人,自宣仁門入來,差備門外擊錚,極爲駭愕,令攸司囚禁科罪,守門將從重推考,何如?傳曰,允。燼餘
上在昌德宮。停常參·經筵。
下直,高陽郡守朴泰長。
嚴緝,以禮曹言啓曰,來四月初八日,宗廟夏享大祭親行事,命下矣。永寧殿則只行春秋之祭,而宗廟旣爲親祭,則永寧殿,有遣大臣一體擧行之例,今亦依前例,遣大臣行祭事,知委,何如?傳曰,允。
行大司諫任相元,獻納徐文裕,正言林渙啓曰,請還收前掌令韓范齊特遞之命。還收掌令趙儀徵特遞之命。答曰,勿煩。
工曹判書柳尙運疏曰,伏以臣,仰賴天地好生之德,許令解職,俾便調治,得延殘喘,以至今日,而顧臣所患,源委旣痼,積傷且多,沈綿數朔,一向彌留,終夜咳嗽,不交一睫,痰塞胸膈,有時昏窒,種種諸證,乍歇旋加,實無復爲完人之望。所兼備局觀象監等提調,一向虛帶,已極惶憫,而新授職名,又出於千萬意慮之外,長單纔徹,職事久曠,臣之罪戾,至此而無所逃免矣。且臣於病伏中,伏見先來使臣狀啓,尤不勝俟罪之至。上年使行數行缺所謂龍文簾席,與五爪龍文席,名目雖似差異,長廣色品,本是一般織造,以前方物織造餘數二張,移納於歲弊物種中,實合於彼中準作之意,故稟定廟堂後,付標啓下,至以此意,成送移文於使臣行中,尙慮其今番文書,異於常例,或有臨時疎漏之弊,招致首譯,言送曲折矣。今以別單措語觀之,則方物納庫之際,譯官輩,反以前方物餘數二張,請準於謝恩方物,而擧理之言,出於彼人,移準之數,新備之物,文書具在,而以此準彼之際,取辦口頭,及其不能爭執之後,乃以五爪席二張,替入結裹爲言。文書中,旣以龍文簾席四張書塡,而簾席,與五爪席,俱是龍文,本無毫忽之差,則譯輩,何以知其五爪·簾席之別,而其中二張,强謂之五爪也。簾席·五爪席之一物兩名,正猶花席之方物所進,謂之雜綵花席,歲幣所進,謂之各樣花席,而今番前方物之雜綵席,移準於各樣席者,多至二十張,而此則無弊,獨於龍文席,未免有操縱之端,此不過譯輩納庫之初,四張之席,分而爲二,曚曨請準,一則語塞於謝恩方物新備之責,一則不能分辨於簾席·五爪之一物兩名,觸處窘敗,幾至生事之域。事之可駭,無過於此,而使臣之啓,旣以五爪龍席,替入方物爲言,則臣以其事待罪,該曹之人,何敢晏然而已乎?伏乞聖慈,亟遞臣職,仍治臣罪,不勝幸甚。答曰,省疏具悉。卿無所失,勿辭,從速察職。
兵曹參議趙聖輔疏曰,伏以臣之情勢難安,不堪供仕之狀,前後陳暴,不啻一再,固已聖明之所洞燭,今不敢每每覼縷,以干煩瀆之誅,而惟是所患時令之證,極其危惡,頭腦疼痛,胸脅牽掣,頑痰塞胸,咳嗽兼作,目不能交睫,身不能貼席,靡晝靡夜,宛轉叫苦者,殆十有餘日。騎省重地,不可一日虛帶,以增癏曠之罪,伏乞聖慈,將臣職名,亟許遞免,以幸公私,不勝大願。答曰,省疏具悉。爾其勿辭,上來察職。燼餘
上在昌德宮。停常參·經筵。
夜二更,月犯軒轅等二星。
下直,茂山府使黃震文。
嚴緝,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
左議政四十八度呈辭。傳于申啓華曰,安心調理。
傳于嚴緝曰,京畿水使尹時達,留待。
傳于嚴緝曰,今下弓矢,茂山府使黃震文處,給送。
巳時,上御熙政堂。左承旨申啓華,假注書楊萬榮,記事官李廷謙·沈季良,京畿水使尹時達,入侍。上謂尹時達曰,卿累經閫帥,今此三道統禦使,責任甚重,凡係戎政,盡心爲之,可也,有所稟定事乎?時達曰,小臣下去後,凡事可得詳審,而姑無仰達之事矣。上曰,邊將黜陟,公明爲之。申啓華曰,臣有區區所懷,敢此仰達矣。巫覡惑民之習,有國之所當痛禁矣。曾在祖宗朝,出置巫女於活人署近處,其意誠非偶然,而今則此法漸弛,巫女輩,雜處城內,誑惑愚氓,無所不至,至於士夫家婦女,亦未免信聽其說,設行淫祀,法司雖有神祀之禁,而巫女輩,締結法司下吏,恣行妖誕,全無顧忌,事之寒心,莫此爲甚。今者城底散穀之事,實是前所未有之變,而其所作爲,亦由於巫女之誑惑,極可痛駭,此則刑曹今方推治,必將依法處之,而若自朝家,無別樣禁斷之擧,則將無以懲戢此類,而其流之弊,有不可勝言。自今以後,巫女之居住城中者,依舊例,盡數驅出於活人署近處,使不得接跡於城中,自漢城府,分付五部,使各部官,一一査報巫女有無於漢城府,以爲啓達之地,而如或掩置不報,因事現露,則當該部官從重科罪事,定式施行,何如?上曰,所達誠是,依此分付,可也。遂罷出。
行大司諫任相元,獻納徐文裕,正言金宇杭啓曰,請還收前掌令韓范齊特遞之命。還收掌令趙儀徵特遞之命。答曰,勿煩。
吏曹參判李奎齡疏曰,伏以臣待罪南臬時,軍威居張興道,與尙州人盧思瑗,有奴婢相訟之事,而因尙州牧使尹選所報,決給於興道,使之成給立案矣。厥後,思瑗,追呈前所決得立案於營門,考其署押,則卽臣同姓四寸臣松齡,曾爲尙州牧使時,所決給者也。一家之親,有應避之嫌,則從兄弟互相決給,有違格例,故臣所決文案,卽爲取來行劃,且以姑待後監司,更訟之意,分付矣。今聞興道擊錚,去其實狀,構捏臣身,不遺餘力,且於該曹覆啓中,以行劃爲非,而有若取他人所決立案,任自行劃者然。此雖出於未諳曲折之致,旣被厚誣於訟者,又此見非於該曹,數行缺頃者本職除拜之命,遽出夢寐之外,顧臣駑劣與病狀,萬無承當之勢,而適値僚員未備,召牌下降,不敢每告賤疾,又以違慢爲懼,不得不黽勉冒出,而常恐一朝僨事顚仆矣。昨日忽然寒戰,渾身如束,頭痰發熱,痰火上升,又多嘔血,症情危惡,差復無期。情勢之外,病勢如此,玆敢冒死號籲於天地父母之前,伏乞聖慈,亟遞所帶職名,以諭人言,以保殘喘,不勝幸甚。答曰,省疏具悉。卿無所嫌,勿辭,從速察職。
京畿監司申翼相疏曰,伏以臣,是一癃殘廢疾人也。雖蒙朝廷拂拭之恩,名廁朝紳之列,無論緊歇,實無承當職事之望,而間有一二承命者,不過一謝恩旨,以伸分義之萬一,而及受本職,亦不敢固辭者,槪以此也。冬間賤證危㞃之後,日著不能效力之狀,而及至冬春相交之際,累感時令,食飮專減,肥膚日削,漸就萎苶,不知痛處,眞元失鑠者,自是病家之大忌,而亦臣已病之明驗也。危懍度日,心未嘗不在於釋負調治,而況且宿患昏眩之證,時加月增,枕席之間,如在舟車,合眼暈倒,如醉如癡,營門盡閉,人不見面者,已久矣。陳力就列,不能者止,人臣事君之常節,而如臣則不然,於內於外,不能效犬馬之力,而每以賤陋之疾,仰籲於宸嚴之下,豈非臣賦命之不幸也哉?臣自得奇疾,歲月屢更,瞻望天陛,若隔前生,恒以不得更近日月之光,爲終身之恨,而乃於辭陛之日,獲蒙賜對,玉音丁寧,聖諭諄切,惶感怵惕,殆發夢寐,而未有埃報,今又病告,迹涉圖便,罪積丘山,撫心悲悼,直欲無生。伏乞天地父母,諒臣危迫之懇,察臣難醫之疾,亟賜鐫免本職,以便公私,不勝萬幸,謹昧死以聞。答曰,省疏具悉。卿其勿辭,調理察職。
行判中樞府事鄭載嵩疏曰,伏以臣病伏鄕曲,與死爲隣,不意聖諭勤至,催臣上來,近侍·史官,聯翩道路,禮異常例,寵踰微分,臣誠惶恐感激,罔知所以措躬也。稍待疾病之小愈,致身輦轂之下,得瞻依日月之光者,是臣志願,而不幸狗馬之疾,日漸深重,氣息綿綴,委身床席,自力登程,其道末由,召命之下,留滯至今,律以人臣不俟駕之義,臣罪萬死。臣在十年之前,始患風痰之病,手足痿脾,而不至於不能運用,言語艱澁,而不至於全然不通,連以藥餌爲命,幸免猝然顚仆之患矣。年老而氣益衰,病久而根益深,自上年冬間,痰迷心竅,精神蒙瞀,擧頭則眩昏輒倒,欲語則舌强難轉,食飮日以減少,肥肉漸至換脫,昏昏不省,如在醉夢之中。又自十數日來,添得滿身烘熱之證,煩燥叫呼,夜不得交睫,飮冷無節,仍成泄痢,元氣苶然,已至於莫可收拾之境,只俟造物者處分,此豈福過災生,死期將至而然也?數行缺臣非不知瀆擾之爲有罪,而一向泯默,亦非私義之所敢安,不得不仰首哀呼於天地父母之前。伏乞聖明,先削臣職名,仍治逋慢之罪,不勝幸甚。答曰,省疏具悉卿懇。所患如此,予用慮念,疾病之來,人所難免,趁未赴召,有何所傷?卿其安心勿辭,俟得少間,從容上來,以副予望。仍傳曰,遣史官傳諭,遣御醫,持藥物看病。
左副承旨李思永辭職上疏。踏啓字。
敎京畿水軍節度使兼三道統禦使尹時達書,王若曰,睠一隅之海防,此國重任,委三道之統禦,惟卿往欽。今玆寵陞,實循廟揀,惟彼喬桐雄鎭,固是內地要衝。控摩尼穴口之形便,金湯益固,作三南兩西〈之〉牖戶,木道遼通,伊緩急得力之在斯,故朝廷設閫而分制,矧玆歲飢之荐疊,軍卒逋亡,加以戎務之廢隳,器械利鈍。牧民禦衆,正急撫摩之方,繕甲治兵,詎忽綢繆之備?在常時揀選之必愼,知今日委寄者不輕。惟卿智略兼人,憤慨憂國,曾授鉞於南臬,蓋出注意之隆,逮持節於北關,何傷無妄之孽,幾惜未展其籌策?玆用復試於畿防,數行缺裝荊門之戰艦,可步岑彭之設施,鎭河內之殘氓,宜法寇恂之字愛。於戱,寬簡禦下,務恢節度之規,惕勵奉公,毋負升擢之眷。卿必自勖,予豈多言?故玆敎示,想宜知悉。知製敎李宏製進燼餘
上在昌德宮。停常參·經筵。
閔鎭長啓曰,明日常參·經筵,取稟。傳曰,只晝講。
嚴緝,以都摠府言啓曰,副摠管尹以濟,除標信,漢城府坐起進去之意,敢啓。傳曰,知道。
閔鎭長啓曰,寶城縣監曺世益,除授已過累日,而憲府,尙未署經,不得辭朝云。此時災邑守令,不可一日曠官,當日內,使之開坐署經,仍爲給馬發送,何如?傳曰,允。
假注書閔鎭厚書啓,臣承命,馳往廣州義谷石隅村行判中樞府事鄭載嵩所住處,傳諭聖批,則以爲臣病勢危篤,不能起動,未赴召命,罪積逋慢,不得不以疾病實狀,仰瀆於宸嚴之下矣,聖明,不惟不加讉罰,特遣史官,諭以溫批,且有遣醫診視之命,此豈微臣涯分所敢承當者哉?伏地惶恐,不覺涕淚之交迸也。臣身罹疾病,未有差復之望,或恐溘先朝露,孤負聖恩,以是耿結,不知所達云矣,敢啓。傳曰,知道。
行大司諫任相元,獻納徐文裕,正言金宇杭·林渙啓曰,啓辭上同答曰,勿煩。
光南君金益勳疏曰,伏以臣彀中殘魂,穽裏餘生,杜門坯蟄,居常澟澟,無意廁足於世路,久矣。不料今者,摠府新命,忽及於臣身,臣聞命驚惶,罔知措躬,仰惟聖上終始不遺之德意,實與昊天,同其慈覆,臣誠感泣,不知死所。噫,臣之昔年所遭,尙忍言哉?雖滅身湛宗,猶不足以快言者之心,而幸賴聖明之洞燭心事,曲加庇覆,得有今日,則臣之保一身而全宗族者,孰非我聖上所賜也哉?臣之坐廢,于今六年,罪累之蹤,不敢復玷仕途,重貽淸朝之羞,不但自料之甚熟,若使議臣者,又不遽釋,因此而復蹈不測之地,則雖聖明更欲拯濟,亦不可得,此臣之所以憂惶悶蹙,有不敢承命者也。伏乞聖慈,俯諒危懇,將臣新授職名,亟賜鐫免,以保餘喘,以安微分,不勝幸甚。答曰,省疏具悉。危險不正之論,不足掛齒,卿其安意勿辭,從速行公。
知中樞府司李之翼疏曰,伏以臣,全昧涉世之道,終見擯棄,理所當然,臣豈敢怨天而尤人乎?曾前不肯隨波時論,被斥於鄭之虎輩,聖明之所燭也。頃年宋光淵·兪命一之相繼彈臣,亦由於臣之不變素性,一任狂疎之致也。今者聖上,雖滌瑕而收用,其於本無才能何?其於不合世路何?且臣水土之疾,轉甚於衰謝之齡,日夜呻痛,僵臥田廬,以此病狀,無望入謝恩命,尤切惶悶。伏乞聖慈,俯垂矜憐,亟收新授職名,以安愚分,以延危喘,不勝幸甚。答曰,省疏具悉。卿其勿辭,從速上來察職。
閔鎭長啓曰,明日常參·經筵,取稟。傳曰,只晝講。燼餘
上在昌德宮。停常參,只晝講。
夜二更,月暈。五更,有霧氣。
下直,義州府尹蘇斗山,滿浦僉使李東相。
左議政四十九度呈辭。傳于閔鎭長曰,安心調理。
傳于嚴緝曰,今下弓矢,滿浦僉使李東相處,給送。
申啓華啓曰,同副承旨吳道一,異姓孽三寸姪幼學姜元傑身死,服制已行四日,出仕,何如?傳曰,允。
傳于閔鎭長曰,義州府尹蘇斗山,留待。
申啓華啓曰,今日爲政事,命下矣。閔鎭長,以代房,當進吏批政廳,而與吏曹佐郞閔鎭周,有應避之嫌,嚴緝則兵批政廳,當爲進去,吏批政廳,何承旨進參?敢稟。且卽今廳中,位甚不齊,出納之際,事甚苟簡,吳道一服制,已盡於今日,卽爲牌招察任,何如?傳曰,允。左承旨進去。
吏批啓曰,判書病不來,參議未差,小臣獨政未安,何以爲之?敢稟。傳曰,仍爲之。
有政。吏批,行判書趙師錫病,參判李奎齡〈進〉,參議未差,左承旨申啓華進。以尹世紀爲承旨,李宏爲兵曹參議,金洪福爲兵曹正郞,洪萬朝爲慶尙道淸道郡推考敬差官,李紳夏爲禮賓正。兵批,判書李師命呈辭受由,參判李世白進,參議未差,參知李彦綱病,右副承旨嚴緝進。以趙聖輔付副護軍,沈攸·李思永付副司直。
閔鎭長啓曰,明日常參·經筵,取稟。傳曰,停。
又啓曰,同副承旨吳道一,上直入省記之後,以其推考照律公事,入啓之故,不敢仍在直所,卽纔出去,而諸承旨,俱已申退,無他替直之員,右副承旨嚴緝,牌招入直,何如?傳曰,允。
午時晝講,上御熙政堂。特進官具鎰,同知事任相元,參贊官崔錫鼎·閔鎭長,檢討官黃欽,假注書楊萬榮,記事官李廷謙·沈季良,義州府尹蘇斗山,武臣元振洙,入侍。上讀前受賁卦,自象曰山下有火,止誰能凌之乎?音一遍訖。錫鼎進講,自六四賁如皤如,止不可過也。上讀新受音一遍訖。錫鼎曰,六四,居上卦之初,過六爻之半,以人言之,則向衰之時,故曰皤如,且六四,爲近君之位,老成大臣也。其間,九三間之,故不無所阻,而其往求之心,如飛翰之疾也,故終必獲親矣。六四當位,而三介於其間,所以有疑也,終能守正,理直義勝,故云無尤也。六五,隱德丘園之賢者也,束帛戔戔,受人剪裁者,所以爲用物也。雖不如剛陽之君,得賢明之臣,而其功,終爲吉也。相元曰,數行缺賢者在野,則當以禮招,而與之治天位共天職可也,不能如是,則至於悔吝也。過五卦而得泰九二之臣,然後治道盛也。九五之君,若不得六二之臣,則不得成功矣。君必待臣而後成功,故六二之卦,不如九二之卦矣。上九白賁無咎,賁之極者也,極則無本質矣。周禮曰,白賁尙黑,芬華之後,當求本質,故曰白賁無咎也。象曰,上得志也。上居無位之地,不無悔吝,故上九不得當位,而成賁之功,與他卦居極者,異矣。欽曰,賁過則文勝質減,故上爻白賁無咎,爲尙質之意也。賁飾忠信,將有華僞失實之咎,故有警戒之事也。以卽今言之,忠信之風漸衰,奢侈之習日甚,朝著之上,文具多而實效少,自上,宜着力躬行處也。錫鼎曰,漢賈誼疏曰,庶人孽妾,以緣其履,今者宮中之事,少有所流聞,則上好下甚,奢侈成習,黃欽之言,是矣。上曰,然矣。儒臣,推衍是說,勸戒至此,可不留心而體念焉?錫鼎曰,易有陰陽剛柔,上下相感之義,凡事,無感應之道,則不成矣。若其兩陽兩陰,無交孚之道,則尙何望事功之能成乎?以君臣言之,上有感應之道,然後方見交泰之美,自上,能盡感之之道,則下必有應之者,感應之道,若是其著矣。講訖,錫鼎進曰,昨伏見副摠管金益勳疏批,則有危險不正等敎,當初論啓之時,措語不無過激之處,而今過累年之後,提起旣往之事,有此聖批,其時參啓之臣,或有方在三司之列者,得聞此敎,豈能自安於其心也?年少臺臣,過於峻激者,自是常事,況當初所論,本非出於私嫌,則尤不當斥以危險也。辭氣之間,有欠和平,故敢此仰達矣。上曰,批答辭意,非以伊時同參之人,盡論危險也。其中有終始務勝,必守己見者,故有此批矣。錫鼎曰,韓泰東事,右相,前已詳達,不必更贅,而臣下雖有一時之過失,豈可以此終棄乎?泰東之伊時措語,誠有所過當處,而不宜以此深咎也。益勳處事不善數行缺又曰,小臣頃者,不得忝在朝列,而伏聞筵中說話,勿爲漏洩,至有定式云。軍務邊情之外,都兪吁咈之盛,豈可不使聞於外間,而至於君德上事,及諸臣建白之事,不宜一倂禁閉。昔在漢武時,夏候勝,以禁中言語,播於外,武帝責之。勝曰,堯言布於天下,豈非好事云,而雖以武帝之嚴毅,不加之罪矣。卽今禁令旣嚴,筵席說話,朝紳間,不敢相問,故雖大臣三司,若不入參於筵席,則有不得聞知之事,此亦否隔之一端矣。上曰,筵中說話,或有不可傳播之事,故纔有定式矣。錫鼎曰,玉堂批答中,有近日求言,盡歸文具之敎,當此末世,事無實效,則嘉謨異策,雖曰無聞,而愚者千慮,亦有一得,應旨進言,豈無可採,而備局回啓之時,君德上勉戒之語,則泛加優奬,其他則例皆防塞,一未見施,臣下孰肯盡言乎?且文具之說,在下者言之,則容或可矣,聖上,不宜有此敎也。自上,若能誠心求助,采其可用之言,則豈爲文具乎?上曰,儒臣所達,誠是,此後,則當留意焉。上曰,武臣來前。仍下敎曰,爾曾前履歷幾何?振洙曰,小臣,初入仕宣傳官·都摠都事·經歷兼內乘,外方則竹山府使·信川郡守·尙州營將·釜山僉使,卽今爲訓鍊千摠矣。上曰,何年出身?對曰,乙巳庭試也。上曰,有可陳之事,而曾前所經處,亦有可言者乎?振洙曰,卽今則無仰達之事,而小臣,曾叨釜山僉使,瓜滿而遞,有所隱度於中,而其說甚長,不敢煩瀆耳。上曰,何說耶?振洙曰,小臣,目見釜山形勢,則倭人之出來也,必待東南風,泊於釜山,釜山地形,有絶影島及五六島,海潮逶迤入爲湖水,倭船之泊於我境者,舍釜山則無他處,蓋倭船則以東南風來泊,而我國戰船則西北風爲順。東南風爲逆,逆風發船,其勢未易,此最可慮矣。上曰,何以則能盡備禦之道乎?爾有所懷,則盡言,可也。振洙,自釜山,至水營三十里數行缺必不敢駕海直來,防禦之策,無過於此,而此係大段變通,何敢輕議乎?上曰,卽今形勢,有難容易,當從容議爲之。上曰,汝年幾何?振洙曰,小臣,今年五十一也。上,命史官,引入義州府尹蘇斗山。上曰,義州,乃是邊上重地,責任甚重,而今年凶荒,淸北諸邑中,爲尤甚云。凡百措置,賑恤·軍務等事,盡心爲之,可也。斗山曰,小臣才分地望,萬不近似,雖盡心竭力,猶恐不堪,親承聖敎,尤不勝惶恐之地。上曰,無稟定事乎?斗山曰,小臣,未能目覩,有難遙度,而至於運餉,所關非細,小臣下去後,審其形勢,當爲據實稟達於朝家矣。遂罷出。
入侍時,行大司諫任相元所啓,請還收前掌令韓范齊特遞之命。上曰,勿煩。又所啓,請還收掌令趙儀徵特遞之命。上曰,勿煩。
參贊官閔鎭長所啓,城門守直,蓋所以譏察非常也,今此城上散穀,實是非常之事,而三處城門護軍·部將,旣不能發覺於當初散穀之時,及其傳說藉藉之後,又不報知兵曹,其慢忽職事之罪,不可不懲。當該城門護軍·部將,竝令該曹,囚禁科罪,何如?上曰,其時當該部將,査出科罪,可也。
咸鏡監司尹趾完疏曰,伏以臣,疾病難强,職務全廢,連章哀籲,實出於萬不獲已,而危迫之悃,未蒙聖鑑之下燭,又賜溫批,不許解免,臣誠惶隕悶蹙,不知所以自處也。仍念瀆擾,雖極不敢,而其罪猶輕於瘝曠,私計雖不足恤,而死生,亦重於一身,竊附疾痛必呼之義,更冒萬死,仰暴危懇,而賤疾垂死之狀,不復有所煩達矣。伏乞聖慈,特垂矜憐,遞臣職名,俾得歸死京洛,則雖死之日,猶生之年也,謹昧死以聞。答曰,省疏具悉。北藩重任,不可輕遞,卿勿固辭,調理察職。燼餘
上在昌德宮。停常參·經筵。
自昧爽至卯時,有霧氣。申時酉時,日暈。
閔鎭長啓曰,明日,聖節望闕禮習儀相値,視事,頉稟。傳曰,知道。
嚴緝啓曰,今日入直軍士,中日習射,請出標信。傳曰,知道。
傳曰,大臣·備局堂上,引見。
閔鎭長,以宗簿寺官員,以提調意啓曰,仍全羅監司狀啓,以禮曹回啓,茂朱赤裳山城璿源閣雨漏處,宗簿郞廳,斯速發送,開見後趁卽修改事,旣已啓下矣。本寺郞廳及書吏一人,依例給馬下送,而行用印信,亦令該曹給送,何如?傳曰,允。
今月十三日,大臣·備局堂上入侍時,檢閱沈季良解見任還收,牌招察任事,榻前定奪。巳時,大臣·備局堂上引見。上御熙政堂。領議政金壽恒,右議政李端夏,兼禮曹判書南龍翼,判敦寧申汝哲,戶曹判書李敏敍,綾平君具鎰,刑曹判書徐文重,副提學崔錫鼎,左副承旨尹世紀,執義金萬吉,獻納徐文裕,假注書楊萬榮,事變假注書閔鎭厚,記事官柳尙載·李廷謙入侍。上曰,近來百隷怠慢,今日引見,命下已久,而巳時,始爲入侍,此由於承旨不爲檢飭之致,當該承旨從重推考。金壽恒曰,近日春節雖暮,夜氣尙寒,不審聖體,若何?上曰,無事矣。壽恒曰,今日引見之命,早下而晏入,非但承旨之罪,臣等有所稟定事,以此意,通於政院,以至差遲,臣等,難免怠慢之失,且小官不職,大臣之罪也。百隷怠慢,責有所歸,臣等,忝在大臣之列,先有怠慢之失,何敢晏然獨免乎?惶恐待罪。上曰,安心勿待罪。壽恒曰,雨澤連下,春耕旣好,秋牟亦得茂盛,數行缺聞南來人所傳之言,則全羅道則飢饉慘酷,卽今所望,惟在於兩麥,而以辛亥年事言之,及其收獲之際,亦有意外災殃,此甚可慮,而目今洛下流丐之人,多自兩南而至,麥前兩月,飢死必多,自朝家,非不盡心濟活,而飢民許多,穀物鮮少,以此渴悶矣。上曰,卽今雨澤,雖曰及時,前頭之事,未知如何,此可慮也。壽恒曰,早春多雨,則當夏必旱,自是農家之說,而伏見江襄監司李頤命狀啓,則春旱亦甚,嶺東牟麥,無望登場云,民事尤爲可慮矣。又曰,冬至使先來,別無大段事,且無客使出來之奇,此則多幸,而方物不捧,周旋移捧於後行,渠輩,頗有德色云。此是除弊之意,而曾前方物不捧時,則例有謝恩使之行,今番移準,似當有謝使之擧,而專爲此事,入送謝行,亦涉重難,若待前頭節使之行,一時順付,則亦似遲緩,此甚難處矣。使臣狀啓中,姑無此意,而入來之後,當爲詳問稟定矣。上年持去四起方物,移準不足之數,新準不足之數,新備以送,剩數則不得還推,而移準之數則戶曹議於廟堂,定奪之後,言于使臣,分付首譯矣。所議五爪龍文席,龍文簾席,名雖殊而實無異同,譯輩,茫然不知,以致窘急,至於買納云。此則出於渠輩不能詳審之致耳,方物則書以龍文席,歲幣則書以五爪龍文席,蓋方物,依明朝故事,歲幣則丁丑以後創出之事,而其實則一也,而有此顚倒買用之事,此雖出於渠輩無情之致,而入來之後,似當有更問警責之道矣。上曰,入來後,當有警責之道矣。壽恒曰,頃日都城堞散穀之事,人心驚惑,莫測其由,罪人捕得之後,方自刑曹推治,而非但都下人情之驚惑,傳播外方,至致騷擾,尙未鎭定云,豈非痛駭之甚者乎?渠之情狀,不爲吐實者,有不可測,而雖曰出於祈禱之事,豈無空處,而敢於都城之內,行此妖妄之事乎?且所播之穀,自彰義門,至東小門內外,一體播散云。以厥數計之,則非若干石之穀,明矣。小臣,最晩得聞,送人取來見之,則雜播五穀,不啻狼藉,似當依律論斷矣。上曰,渠雖托以祈禱之事,豈無他處,而敢於城內,作此妖妄之事,烏得免死乎?徐文重曰,徐璟言于沈妻事,及往白川云者,亦歸不實,都城散穀之事,猶不明言,其間不無隱情矣。崔錫鼎曰,如此左道惑衆者,豈容貸死乎?考諸周禮,可見當施之律矣。壽恒曰,李坡·崔重泰等,拿囚已久,本道査啓,亦已上來,雖未知該府何以處之,而本道査啓中,以爲元無是事云。當初兵使之行,下人之不爲出待,旗幟之以馬載行者,旣非重泰之所目覩,若無李坡之言,則似無做出傳說之理矣。蓋湖南,年事慘酷,人心頑悍,爲守令者,或逢京來士夫,則備言邑弊之際,不無過實之言,此是近日邑宰之常事,李坡之伊時說話,似出於語及人心之不美,而不覺其言太過,亦不料末終之如是重大矣。大凡言語之間,竝其枝葉而言之,則其說似緩,單擧緊要而言之,則其言似重,重泰,只以其所聞於李坡者,率爾傳語大臣,雖欠詳愼之道,而似非初無苗脈,白地做出者也。朝家査問,只欲知其實狀而已。今若必欲深究彼此虛實,則反傷事體。且外方可聞之事,若或有懲於此人,不敢傳言,則亦不無後弊,參酌處之,恐或得宜矣。上曰,此事,初非深治之意也。李坡不言,則崔重泰何以公然做出乎?李坡所當直陳,而不以實對,士夫風習,誠爲不美矣。右議政李端夏曰,臣,輕聽人言,率爾陳達,而臣於重泰,因公事,始得一見,觀其容貌,聽其言語,可謂佳士,而不料其所言歸虛,此臣所以惶慙也。其時,臣欲陳撤樂事入對,竊附漢臣魏相之意,有所陳達,而事竟無實,只成爭訟之端,今以全羅道査啓見之,則李坡,似無所失,而然坡若無所言,重泰於其身,有何利害,而做出虛言,傳告於朝廷乎?査啓雖如此,坡與重泰,相對說話,旣無參訂之人,有難定其眞僞矣。今若面質究覈,則或可得其實狀,而第有事體之未安者,李坡於重泰,旣有族分,而且爲尊行云。非但渠等私義之有所傷損,若使外方,得聞此說,則必以此爲戒,而凡有可聞之事,無由得徹於朝廷之上,此不可不慮矣。上曰,當初令本道査覈,出於特敎,其後拿問,蓋由臺啓,而只欲知其實狀而已,本非深究之意也。李坡之所不言,重泰必無白地做出之理,終始隱諱,士夫所爲,殊甚不直,李坡,罷職放送,崔重泰,分揀放送。金壽恒曰,慶尙右兵使李基夏,赴任已久,聞其傷於水土,身病甚重,全廢職事云,而閫帥重任,不可輕遞,且未詳其病勢之如何,不得容易變通矣。近日,來自嶺南之人,多言其病勢漸劇,若不速遞,則死生可慮云。基夏,在武弁中,自是將來可用之人,而若如睦存善·梁侙之死於任所,則恐傷朝家體下之道,且閫任之曠廢,亦涉可慮,遞改,似當矣。上曰,實病如此,則改差,可也。金壽恒曰,禁衛營別驍衛保人闕額,曾以黃海道査出閑丁,劃給充定,而左議政南九萬以爲,黃海道各邑,軍額最多,難於充塡,決不可更添新軍,今雖以査出閑丁充定,前頭有闕代定之際,軍額有加於前,各邑,將有難支之弊,此不可不慮云,故欲更議處之,而未得善策矣。近者,禁衛營空保未充者,自本營,又令以査丁充定,其爲前頭難處之慮,無異於驍衛保人矣。然,禁衛營形勢,此等保人,不可不充定,所謂資裝保,須得主戶隣近之人,而其餘納米之類,則雖他道之人,亦可以充定,以此變通,似宜,似聞淸城府院君金錫胄,曾有此意,而兵曹判書李師命之意,亦如此,李師命,方兼本營大將,使之商量稟定,何如?上曰,依爲之。數行缺且楊州,當北路要害之處,摠戎軍兵亦少,南陽所屬,若爲除出,則守堞之軍,亦似不足,以此爲重難矣。國家若有入守南漢之擧,則不患守堞之不足,而且諸色軍兵,專屬山城,橫城·洪川等屯軍,亦當守堞於廣州,必無不足之事矣。至於楊州軍兵,屬於摠戎,以爲東南北三營,則軍制亦好,而楊州所屬加平·永平等地,若有臨急之事,則相去頗遠,此亦不便矣。摠戎所屬廣州接境之邑,則移屬南漢,事甚便當,故李師命初意如此,而諸議亦以爲然矣。山城守堞軍,必須知數後,當更稟定,故姑無節目啓下之意,敢啓。又曰,下番史官,職事甚苦,人所厭避,而廳規極嚴,不得自任,故至於月課朔書篆文,則上番當之矣。臣得見朝報,則沈季良,以朔書不寫,推考解見任,蓋季良,頃日,以病出去,名在應推之中,而若以功臣付標,則當爲付過邊職矣。竊聞季良於推緘中,在前則書功,而到今不書,顯有謀避之跡,且關後弊,沈季良解見任,勿施,何如?上曰,昨於紛擾中,其公事適入,故欲爲問之,而仍爲例下矣。勿施,可也。壽恒曰,歲前,因原任大臣箚子,有諸宮家·各衙門差人之擾害浦民者,令各道摘發啓聞之命矣。慶尙監司朴泰遜,頃以此事査啓,而狀啓中,竝及他變通之事,故有所商議,未及覆啓矣。晉州岳陽花開里明惠公主房折受處,差人作弊之狀,據本官所報,則折受處外,山林·川澤·竹田,竝入於徵稅之中,侵擾之弊,罔有紀極云。事極可駭,而聞仍該宮手本,以其風憲姜有亨,因嫌誣報,移送他道,嚴刑定罪事,啓下刑曹云。蓋岳陽一面,地廣土沃,自前稱以可合設邑之處也。雖未知該宮之折受,在於何時,不過祭祀補用之資,而差人之憑藉徵斂,乃至於此,則誠可痛矣。況此輩,作弊外方之狀,朝家及該宮,旣無以知之,則隨其現露,一一重究而後,方可以祛民怨而快人心矣。本道狀聞,備局未及覆啓之前,徑自該宮,請罪風憲,已甚無謂,至於移他道定罪,事體尤爲不當,外方聽聞,亦必缺望,其公事,勿施似當矣。上曰,見該宮手本,則姜有亨奸狀可惡,故使之移他道定罪矣。執義金萬吉曰,臣忝在臺席,而全未聞此事矣。今者大臣所達,辭意正當,而自上不賜允從,殊甚未安。且自上,不信道臣査啓,而只憑宮差所言,有此別樣處分,尤爲未安矣。右議政李端夏曰,領相,備陳曲折,而自上不卽快許,臣曾以泰九二朋亡之傳,禁奢侈,則害於近戚,限田産,則妨於貴家二句語,仰誦於榻前矣。此等事,自上,必先痛舍私意,然後可禁臣下之朋比,若不能盡其無私之道,則何以責臣下以朋亡乎?如有事理之不可從者,亦當開釋下敎,不然則大臣·臺臣之言,何可不從乎?上曰,情狀可駭,故初欲如是處之矣。大臣所達如此,其判付,勿施,可也。崔錫鼎曰,私者,非盡出於私也。或有私意之流出者,泰之九二,自上宜體念處也。且以頃日宮家事言之,臺啓久爭,而自上不賜允兪,若其所爭之事,有不可允從者,則必賜開釋事理,然後可免疑阻之歎,而若使上下相持,一向爭執,則本非夏泰之道也。端夏曰,小臣,病甚昏錯,濫叨匪據,前後建白之事,一未詳審,言多率爾,事亦無終,未見一事之施行,以薦人言之,初薦方伯一人,旋被論劾,而大妨於方春之賑政,且任大年除職之事,非但不能聳動他人,反沮激勸之道,且崔重泰所傳之說,亦未免歸虛,此無非小臣輕率妄言之罪也。頃者任大年初試壯元之說,敢陳於箚辭中,而初以爲往赴龍潭都會也。厥後,取考禮曹榜目,則非龍潭,乃寶城都會科也。人言之難信,每每如此,此又臣誤達之罪也。小臣,以一生病人,精神怳惚,朝之所爲,夕已忘了,前後所陳,盡歸爽實,出郭陳情,非但情勢之不安,亦由於病勢之難强,而適於其時,聖候未寧,且有不敢當之恩命,不得不惶縮入城,仍欲陳疏祈免,而左相,久在呈告中,領相,亦有陳箚之擧,故有所不敢矣。如臣之情勢病勢,萬分難堪者,豈容仍冒乎?只願早賜斥退耳。上曰,卿,頃因過激之臺論,蒼黃去國,連遣近侍,以諭至意,不我遐棄,幡然入來,予心欣幸,有不可言,筵席祈免之請,又至於此,不勝愕然失圖也。當此國事艱危之日,大臣,豈可退休恝視乎?須勿固辭,安心行公,可也。端夏曰,時事艱危,至於此極,非不欲竭其魯鈍,以報萬一,而含默不言,則只增瘝曠之罪,遇事開口,則反爲起鬧之端,揆分量力,愧懼徒切,而聖敎至此,不敢更瀆,小臣情勢之不安,更加一層矣。上曰,崔重事,出於傳聞,則此豈大臣引咎之事乎?至於李喜龍·任大年事,則尤非大臣不安之事也。端夏曰,任大年事,則韓范齊所論,未免歸虛矣。臺諫·宰相,各有所爭,至於是非,則自有歸宿處,今此韓范齊所論,則明知其失實,小臣所達,則似是的然矣。且任大年私賑事,有所不然云。臣得聞其人入洛之說,送人邀請,始得一見其爲人,而渠以爲大臣薦聞,恩命繼降,不敢偃然退伏,黽勉上來,而雖無臺論,若以私賑,而有此除命,則初無赴任之意云耳。臣問其家世,且問其私賑之事,則渠答以素無積穀之事,而家有老母,辛亥飢饉之日,以若干穀物,波及於隣里,隣邑之人,亦有聞風而至者,則累以升斗之穀,濟其告急,穀盡之後,更無所施,此出於其母之意,而非渠之所爲云。臣又問其朝家,何以知此事云爾,則以爲監司巡歷時,受食人等,聯名呈狀,而令本官査報,故渠隱其文狀,使不得轉報矣。本官,徑先査報,至於啓聞,有嘉善加資之命,不勝切悶數行缺,當初私賑,旣是其母之事云,而臣見其爲人,則自是文雅之士也。聞其家世,則其父早死,其祖,蔭官僉正,南中名家也。雖非私賑,別薦調用,未爲不可,而今番臺論,出於誤聽,故近聞韓范齊,亦自以爲失實云矣。以體統言之,領相之箚,旣已備陳,而臣意則不然,兩臺特遞之命,雖爲還收,渠當自處,不必以此持久也。任大年,似當擢用,而早晩除職之時,若以別坐察訪,以慰南中士民之望,實爲聳聽,而至於趙儀徵特遞,亦當還收矣。上曰,其時臺諫,可謂深刻,而至於趙儀徵疏中操切等語,專不擇言,一時薄罰,不可爭執矣。壽恒曰,韓范齊避嫌措辭,有所不當,故小臣,至於箚陳矣。繼而有趙儀徵特遞之命,臺諫,因大臣之箚,以至連遞,則物情有所弗鬱,而事體徒爲傷損,還收似宜矣。上曰,臺諫有失,則大臣糾正,可也。至於操切等語,大傷體統,一時遞差,亦云薄罰也。壽恒曰,頃因司諫院啓辭,扈衛廳閑良軍官,令該廳相議變通事,允下矣。不但扈衛廳,各軍門,皆有閑良軍官,爭相投屬,以致外方軍額,無以充定,故曾於甲寅年,以扈衛軍官出身二百五十人,閑良二百五十人,定其額數,啓下矣。其時淸風府院君,爲扈衛大將,以積年隨行扈衛之人,猝然減下,必有失望呼冤之歎,仍存前額,勿許新屬之意,陳箚蒙允,而其後投屬之弊猶多,故至丁巳年,又爲試射沙汰,而鄕居軍官,名面各知,故率多代射而得免,其所取舍,亦甚不精,弊端猶前,人多言之矣。閑良軍官,兼定相當役,自是舊規,且外居軍官,不過一年兩度問安而已,戶首外,保人則皆可兼役,故渠輩欲兼役,則皆許之,不願者,亦皆頉下矣。免賤操弓,則雖爲入屬,主將,固無以知之,而聞曾爲鎖匠者,入屬驪陽府院君閔維重軍官,故大將聞之,汰去云。今此臺啓,必爲此等事而發也。大槪扈衛廳,本來不緊,今若革罷,則固爲大善,不然則以軍門,而閑良軍官,只存四五十人,有同兒戱,且旣許兼役,則外方軍額之難充,非所可慮,煙戶雜役,雖有減除之事目,而各邑,本不一一擧行,京中閑良軍官,亦多有身役之類,則似不必汰去,而惟其所謂不知騎射云者,臺啓誠是矣。軍官中,除善射付料者外,或有全不操弓者,故臣每欲一番試射釐正,而緣多事,姑未及爲之,但士大夫子枝,習射願屬者,欲因此爲得第之階,此則如勸武廳之例,而實非雜流投屬之比,不宜防塞。今後無身役賤流,切勿許屬,曾前入屬而全不操弓者,自本廳,試射汰去,士夫子枝則不定其數入屬事,定式施行,何如?此事,初欲與諸大將,同議稟處矣。光城府院君金萬基,病勢方急,無以通問,而判府事閔鼎重,驪陽府院君閔維重之意,亦與臣無異,故敢此仰達矣。上曰,依爲之。上曰,光城府院君之病,甚可慮也。壽恒曰,聞以獨參湯,厪厪救急,醫官輩,皆以爲極危矣。禮曹判書南龍翼曰,上年十月,右議政李端夏箚子,啓下本曹,而必待登對時稟處,故尙未定奪矣。上曰,此是奉審事耶?龍翼曰,其箚辭初頭,則奉審事,而末端有曰,山陵改莎,必取西郊之莎,難於輸致,削土使薄,故如遇旱年,則莎根未及固結,易致枯損,今後,只取山陵近地黃壤茂盛之莎,帶土完厚者用之,則非但修改着實,亦可輸致省力云。今若依此行之,則實合於省弊之道,而事係陵寢重事,該曹不敢擅便,下詢于大臣而處之,何如?李端夏曰,臣於奉審順陵時,伏見陵上莎草,修改未久,又爲枯損,而且其高低盛衰,有不同處,臣問其所以,則以爲本陵,去慕華館七十里,輸運之際,削土使薄,以致如此云。蓋遠陵之必取慕華館莎草,不但其弊不少,修改之後,亦致易枯,若得取用於近處,則實爲便好,故有所仰陳矣。更聞野莎結根,不及於西郊云,臣何敢執其視見乎?上曰,各陵近處,取莎未易,且或有難處之患,依前爲之,可也。龍翼曰,伏見長陵參奉所報,則王后陵上莎草,坤方·戌方,廣二十尺三寸許,幾至頹落,丁字閣東西北三面階石,或一寸許,或二寸許,亦爲傾圮云。臣曾與領議政,已經奉審矣。此時,更爲奉審有弊,姑觀前頭,更報,何如?上曰,姑待更報爲之,可也。龍翼曰,典牲署牒呈內,牛疫熾發,黑牛元數九隻中,病者五,死者一,而卽今餘三隻云。前頭親祭時,當有永寧殿攝行之擧,所入黑牛實豫差,竝其數倍多,而將未免不足生事之患,故公洪道所在之牛,纔已分付上送,而亦未保其可合於祭享之用,自前如此之時,有自戶曹,給價買用之事,今亦分付戶曹,黑牛五隻,使之買得,善喂如何?上曰,依爲之。龍翼曰,曾因傳敎,濟州進上梔子一半,代以白蠟封納便否,問于本州矣。得見牧使回牒,則以爲桅子每患不足,未得準封,白蠟代半之擧,誠爲多幸,而但梔子,則摘取於果園,白蠟,則收捧於軍兵,如有加分定之擧,則其弊亦多云。槪梔子與白蠟,自有貴賤輕重之殊,梔子一斤之代,雖未知定以白蠟幾許,而果有加捧之擧,則濟州凶荒最甚,必不無軍兵之呼冤,何以爲之?敢此仰達。上曰,欲知其便否,使之問之矣。形勢如此,則以梔子仍存,可也。龍翼曰,數行缺李崇仁·金震陽,載於麗史,李種學,是韓山伯穡之子,而有文學,入於淸州書院,此則班班可考,而至於李擴·崔乙義·禹弘壽·禹弘得·禹弘命等,旣不見於麗史,他無考出事跡之路,何以爲之乎?上曰,旣無顯著之事,贈職,似爲重難矣。金壽恒曰,李選,善於典故,必有所考,而臣之獻議,請令該曹,博考史牒,分別稟處者,蓋欲詳審而處之也。今者該曹,亦以爲無可考据,則竝爲贈職,果似重難矣。上曰,今姑置之,可也。龍翼曰,自前親祭時,本曹取稟,則依近例,不必設行事,下敎矣。今亦依此不行乎?上曰,依前不爲設行,可也。龍翼曰,以李選上疏,龜城君浚追復官爵事,議于大臣,有考出實錄之命矣。只爲此事,考出實錄,事體重大,故欲待前頭曝哂之行矣。今者,適以茂朱實錄閣開庫事,史官,方爲下去,使之考出以來,何如?上曰,依爲之。龍翼曰,李選疏中,黃俊良事,本道士論,互相扶抑,査官,亦以俎豆,爲重難,監司狀啓中措語,亦然,而臣伏見先正臣李滉文集中,多有許與之事,今此曹變等疏,待大臣議定後,回啓,何如?上曰,唯。李端夏曰,黃俊良事,李選疏中,有所云云,而嶺儒以此而至於陳疏矣。俊良事跡,雖未可詳,而先正臣李滉之兄瀣,死於乙巳禍,俊良,若付托於李樑,則滉,豈不斥絶,而其所許與之說,多載於文集中,臣則以爲當以滉言,爲定論也。問于他大臣及在外儒賢,處之,何如?上曰,待禮曹回啓後,爲之,可也。申汝哲曰,臣以軍兵放料事,纔被臺評,復此煩瀆,極知皇恐,而係于軍情,不敢不陳。蓋有馬之軍,負出料米,斗量輸運之際,易致馬逸米縮之患,故軍門設立之初,必使將官,眼同分給者,其意有在,所謂眼同者,不過參坐於廳上一隅而已,別無拘礙於臺監·倉官之事,而臺監·倉官之不欲同坐,誠不知其故也。今則將官,不得入去,初頭雖無害,而日後弊端,將不可勝言,故敢此仰達。上曰,旣是舊例,且無所妨,依前爲之,可也。戶曹判書李敏敍曰,明年,乃是大內修理當次也。修理之役,物力浩多,自前前期一年,豫爲分定於外方矣。目今飢饉如此,此時分定,事甚重難,姑待秋成後,爲之,何如?上曰,此事,曾前亦不一依定規,明年修理之役,停止,可也。敏敍曰,各寺進排宗廟·社稷祭時所用之物,或有置之而仍用者,或有一用而卽棄者,故進排縻費,亦甚不貲,方與禮曹相議,進排中,可置而用之者,則別錄分付於祭享所矣。前頭摘奸則似當有執頉之事,敢此仰達。上曰,唯。敏敍曰,盈德·成川,別將啓下之後,得見左議政南九萬,則以爲後弊可慮,不可下送,大臣之言如此,雖已啓下之事,而更欲稟定於榻前,問于入侍大臣,何如?金壽恒曰,南九萬之意,本來如此矣。柳尙運,以採銀補用事言之,臣與鄭載嵩則以爲便宜,九萬則大以爲不然矣。小臣所見,則似無大段貽弊之事,而若令本官,專管此事,則不如不爲耳。上曰,此事,纔已定奪,仍爲下送,可也。敏敍曰,嚴飭別將,使不得貽弊於民間,宜矣。徐文重曰,臣待罪刑曹,有所定奪事矣。凡決訟之法,事在六十年前,及連二代良役者,再度得決之類,竝勿許聽理,曾有受敎,受敎前,互相勝負,或至累度者,決訟之際,莫適所從,或以先勝二度爲勝,或以得決度數爲勝,不可無一定之規,以爲遵行之地,下詢于大臣而處之,何如?金壽恒曰,臣於決訟,未能詳知,而以初頭連二度得勝者決給,未知其果爲得當也。刑官,必有定見,使之陳達而處之,宜矣。文重曰,互相勝負,或至六七度之多,若從當初再度得決而斷之,似有不便之端矣。上曰,受敎本意,以三度二勝,爲主也。李端夏曰,賭博,亦有三局兩勝之規,連勝兩局,則第三局,更不着之矣。第一·二局,各相勝負,則以第三局得勝者,爲決,訟理兩度得決,亦然矣。上曰,以勝數多少,爲定,可也。金萬吉曰,訟者,再度得決之後,不許聽理,乃是國法,而今聞徐文重所陳之言,則有六七度云。再度得決後,更爲聽理者,俱未免犯法,如此之流,不可不隨現科罪,今後則申飾施行,何如?文重曰,再度得決之流聽理者,法有論罪之文,故臣亦累度請推矣。端夏曰,不但論罪,訟官色吏,亦當嚴加懲治,此等事,官員不能盡察,而多出於下輩之操縱矣。上曰,依爲之。李端夏曰,小臣,衰病昏錯,所陳之事,皆歸妄率,以此懲艾,雖欲緘口,而忝在具贍,終難泯默矣。今歲凶荒,振古所無,國儲蕩然,民事罔措,將至於國不爲國,卽今所望,惟在兩麥之登熟,前頭之事,姑未可知,而以辛亥年事言之,發穗之後,亦有災殃,此甚可慮也。天道玄遠,誠難推測,而中和位育,實在於交孚,則豈可舍此而他求乎?古語曰,匹婦含冤,上干天和,天人感應之理,若是不爽,則雖以近來觀之,朝論橫潰,時氣乖和,歲飢民窮,景色愁慘,懷私務勝,聽聞俱駭,求諸人事,一無可恃,則上干天和,必然之理也。卽今雨陽時若兩麥方茂,而朝論,亦有鎭定之漸,若於此時,又有乖激之事,以致時氣之失和,則區區之憂慮,實在於此耳。蓋自甲寅以後,至于庚申,其時之事,有不可盡言,而至於逆變而極矣。今日之爲老少論者,俱是李珥·成渾門弟子孫,而渠何忍不念國事,各自私鬪,終至於乖朝廷誤國事之境乎?且聞少輩,到今頗有悔恨之心云。若於前頭,終至保合,則和平氣像,自是國家之福,而太平之治,可立而待也。亂極思治,人心所同,否極回泰,天道亦然,而一時鬧端,又發於此際,則豈非不幸之甚者乎?庚申以後,老少分黨之說,蓋出於勳戚士流,論議携貳,各立己見之故也。今戚里,非李樑·尹元衡之比,而其時,有若靑陽君沈義謙,雖曰戚里,功存社稷,救護士類,故先正臣李珥,一心許與,相與交結,而未聞有以戚里爲嫌者也。其時李樑,秉國用事,禍將不測,沈義謙父子,以大義滅親,屛黜奸凶,登崇俊良,臣父記事中,有曰淸明之治,後世莫及云者,此也。相臣盧守愼,十九年在謫,賴義謙之力捄,自海島放還之後,首蒙寵擢,不數年而至於大拜矣。先正臣李滉,以義謙,爲功存社稷,見重士流云,則守愼乃曰,無乃以此得罪於淸論乎?厥後東人輩,以此爲藉口之資,而守愼此言,非出於正大,而李滉之說,自是儒者之論也。以旣往事觀之,戚里中,賢而有功者,則君子亦有取焉。先正臣李珥儕輩,夫孰非義謙之友也?李珥,爲調停之論,一參於義謙罷職之啓,而鄭澈,斥之以不當,則李珥,有難於酬答之色,於此,亦可見其意之所在矣。百年之後,公論乃定,自上,旣已允從李珥從祀之請,此實斯文莫大之幸也。曾未數年,有此老少分黨之說,人皆以爲黨論已成云,而臣則以爲不然也。今日國事,至於此極,而不念其祖先之本意,私相黨比,則實是人情之所不出,而聞近日少輩,亦頗有回心保合之道矣。近年尹拯事,爲朝廷一不幸之端,而毁者則以爲背師之人,大加非斥,宋時烈,居常悶菀,有此陳疏,而蓋其悉陳源委之際,其所以責善於尹宣擧之事,有所過重,則爲其子者,其能安心乎?此所以爲一場機軸也。尹宣擧門人在京者,以此之故,方欲陳疏,以爲卞明之地云。雖未知欲爲卞明者何事,而小臣之意,則尹宣擧門人,恐未深思也。故儒臣徐敬德,開城府草莽人也。名重一時,世皆以爲大賢君子,而故相臣朴淳及許曄,皆其門人也。先正臣李滉,見其文集,斥之以數學,則徐敬德門人中,朴淳則不以爲非,許曄,頗有慍語,故李滉,貽書以明之,朴淳,卽宣廟朝名相,許曄,亦一時名流矣。未聞以此,有懷嫌卞明之擧,而今者宋時烈之責尹宣擧云者,蓋以不能痛絶尹鑴,慮其後患,有此朋友間規戒之語,則未知何事可以卞明,而尹宣擧一生本末,擧世皆知,且其所樹立,不待卞明,而今若登於文字之間,有若聚訟者然,則恐有朝著間起鬧之端,故臣有區區先事之慮,敢此仰達。自上,若得早賜處分,尹宣擧門生之疏,使之勿爲捧入,何如?此疏若徹,則必成風浪,豈非可慮之事乎?金壽恒曰,右相,旣已縷縷陳達,小臣無容更贅,而奉朝賀宋時烈上疏本意,則以爲尹拯,以向日事,朝家不以儒賢待之,且有背師之斥,故欲陳其彼此相悉之源委,有此上疏矣。蓋尹宣擧生時,宋時烈規責之事,上達天聽,則雖在於今日,而疏中之所云云,皆是臣等之所稔聞,人孰不知乎?宋時烈一生,誦法朱子,言論峻截,學問論卞之際,少有不合於朱子者,嚴辭痛斥,不少假借矣。小臣,亦與尹鑴,曾有相知之分,鑴少負重名,素有自大之心,中庸註解,敢爲撰改,全背朱子,而宣擧不能斥絶,故宋時烈,以此爲悶,常常規責,多有切迫之言,一時時人,與鑴相親,知其有改注四書之事,而不能卞絶者何限,而宋時烈之獨於宣擧,規責如此者,以宣擧,爲士友推重,異於他人,恐爲其所誤,必欲其與己見同歸,實出於責備之意也。朋友責善,同是相愛之道,若使宣擧,至今生存,及見賊鑴末終,則必自歎其知人之不如宋時烈,相對一笑而已,何足爲其累乎?今此疏中所陳,實非今日追發之語,只陳宣擧不能終始絶鑴之狀,其子弟門生輩,見之切迫,多有咈鬱之意云。雖未知其疏之必上與否,而此疏終至登徹,則論議之潰裂,必有加於尹拯事矣。以道理言之,尹宣擧門生,雖或爲師卞明,如或有侵辱大老之說,則難免其罪,宋時烈門生對卞,則固不可已,而若又因此詆斥宣擧,則未免同歸於效尤矣。若以此至於輾轉難處之地,則朝著之事,誠極可慮,且此事曲折,自上,旣已洞燭,而尹宣擧丁丑以後所樹立,則擧世之所共知,不待於門生之陳卞矣。右相所陳,出於調停兩間之意,勿論彼此,疏章勿捧,宜矣。上曰,奉朝賀疏語,元無可卞之事,而今若以此,至於疏卞,則前頭紛鬧之端,誠極可慮,分付政院,勿捧,可也。尹世紀曰,此疏到院之後,則雖卽還給,必有傳播之弊,從前疏儒來呈之際,例自騎省先捧,大槪今若深思鎭定之道,欲杜紛鬧之端,則分付兵曹,初不捧其大槪,未知,何如。崔錫鼎曰,大臣所達,出於鎭定,意非不好,而不呈之疏,先有勿捧之令,殊未妥當,且其疏雖入,似無難處之事,而至於分付政院,使勿捧入,則臣未知其果合於事體也。金壽恒曰,以常道言之,錫鼎之言固是,而今日鎭定之道,不得不如是矣。李端夏曰,此事,出於鎭定,有此仰達,而錫鼎之言,不爲非矣。上曰,此疏旣上之後,則鬧端必生,不如初不捧入,而亦非緊關事也。壽恒曰,右相,以徐敬德事,陳達矣。各尊其師之風,自古有之,而不但此也。先正臣李滉與徵士曺植,竝生於嶺南,植,有壁立千仞之氣節,且以學問自任,而不無病痛,故李滉,常有不足之意,及於書尺間,多有切迫之辭,植之門人先正臣鄭逑,則不以爲嫌,就學於李滉之門,而其中鄭仁弘,爲人强戾,尊其師太過,終至於誣毁從祀之儒賢,仁弘則稀世之奸凶也。固不足道,而鄭逑之不以爲嫌者,視諸右相所陳徐敬德門人事,尤爲明白,豈非後生之所可取法者乎?端夏曰,朴淳·鄭逑之不較,不害爲一代名臣,今日小臣所望,則尹宣擧門生,以朴淳·鄭逑之心爲心,則世道和平,道理亦好,而尹宣擧門人,亦有出入宋時烈之門下者云。若以大公至正爲心,則必無互相譏誶之事也。且尹拯之事,世之言者,至比邢恕,而此亦出於爲其親也。蓋以大老於文字之間,有所不贊,故以致如此,而拯若度量寬弘,則只不用其文字,可也。蔽於父子私情,有此做錯之失矣。以此扶抑相反,世道日淆,奉朝賀疏中,亦陳其禮待如初之意,而今者此疏若入,則其流之害,容有極乎?臣以先事之慮,如是仰達矣。壽恒曰,小臣,冒據重任,夙夜憂懼,疾病沈痼,萬無供職之望,而適當此時,不敢呈病矣。本職外,諸司提調,臣多兼領,不但私心不安,精神筋力,有所不逮,扈衛大將及訓鍊·軍器提調,今已八年,豈可以如臣病劣,而長帶重任乎?本職則雖不敢一向祈免,而此等任,爲先遞改,以幸公私,不勝區區之願。上曰,兩處提調及扈衛大將,俱無煩劇之事,安心勿辭。壽恒曰,小臣,累陳危懇,而未蒙矜察,惶霣罔措,不知所達,而疾病情勢,更加一層,聖敎至此,尤不勝悚蹙悶迫之至。上曰,勿爲固辭,安心行公,可也。遂罷出。
獻納徐文裕啓曰,臣以臺官特遞還收事,有所論列矣。今日筵中,因大臣陳請,自上,有一向爭執過當之敎,臣以連日論啓之人,何敢晏然於臺席乎?請命遞斥臣職。上曰,勿辭。又所啓,請還收前掌令韓范齊特遞之命。上曰,勿煩。又所啓,請還收掌令趙儀徵特遞之命。上曰,勿煩。
右尹李秀彦疏曰,伏以臣,疾病沈痼,情勢捏扤,瘝曠累朔,疏單頻頻,罪戾如山,隍霣積中,不敢以私事,更有所瀆擾,而第臣有切迫情事,亦何敢自外仁覆之下,不爲之陳懇哉?臣自曾祖以來,世爲長嫡,奉先世之祀,而臣賦命險釁,大馬之齒,已踰五十,而平生無一點骨肉,臣父在世之日,上念宗祀之無托,下愍臣身之孤獨,臣第二弟秀儁之第一子思孝之始生也,使臣養以爲後,故臣以父命,養育於襁褓之中,所當卽告有司,以定父子,而雖兄弟之子,第一子出繼,有違法例,不可循例呈狀,且幼穉之兒,難保其成立,故欲待稍長,遷延至今矣。今則旣已長成,而臣之老母,長在宿病沈綿之中,願見宗孫之定,臣亦多病早衰,誠恐一朝溘先朝露,使亡父遺命,歸於虛地,而宗祀之重,永無所依。此臣之日夜焦煎,涕泣,而數行缺。禮曹啓目,粘連啓下是白有亦,觀此疏內辭緣,則其第二子秀儁之第一子出繼,有違法例,不敢循例呈狀,特許繼後爲白良結,有此呼籲爲白有臥乎所,臣早受父命,鞠養猶子,年衰無子,立後正急,而恐違法例,至徹天聽,疏辭矜惻,情理切迫是白乎矣,法外之事,該曹不敢擅便,上裁,何如?啓。特許繼後爲良如敎。
弘文館副修撰兪得一疏曰,伏以臣,釁孽層多,蹤跡危懍,榮途華貫,不敢冒處者,卽臣之情勢然也。骨體脆薄,疢疾纏痼,負席廢啖,無路自力者,亦臣之病勢,然而頃間待罪郞署,數日趨承,非以情跡稍安,病狀少蘇,只欲一肅恩除,略申分義,而經幄新命,下於千萬意料之表,臣欲感激恩私,奔騖職事,則不稱之外。情病兩苦,臣欲披瀝血懇,塵瀆宸嚴,則章疏未徹,兢蹙一倍,昨伏見金益勳摠管辭疏之批,惶怖悚惕,益不知處身之所,臣誠不幸,論一益勳,當其追告兒房之時,適忝臺職,言其罪狀,則是臣之一不幸也。後値營護震撼之際,語多抵觸,自取顚躓,則是臣之二不幸也。遂使朝廷之上,鬧端層生,同朝之間,情志相阻,則此豈特微臣一身之不幸而已?臣雖萬萬無狀,前後瀆犯天威之下,自阻於君子之前數行缺,今又不幸,重被指摘於其所自列之章,至曰雖滅身湛宗,猶不足以快言者之心,則怨怒之極,言不知擇,是固不足卞,而臣之當日所論,只出於就事論事,非有一毫私心,則臣於益勳宗黨,有何嫉惡,而其所以遣辭立言者,一至於此,則尤可駭也。聖批中,危險不正等敎,固出於慰安勳戚之意,而如使臣立朝事君,忱誠感孚,論人處事,言議正當,則以聖上禮使之聖德,寧有如今日之敎責耶?慙訟尤悔,無以喩懷,而臣之不可一刻置名侍從之列,於此決矣。雖非近死之疾,實無抗顔之理,伏乞聖明,俯察危懇,亟賜斥罷,少安愚分,不幸萬幸。答曰,省疏具悉。爾其勿辭察職。
開城留守李翊相疏曰,伏以臣,稟賦素薄,氣血未完,粤自四五年前,忽得肝火之疾,症情深痼,沈淹度日,曾在輦下之時,未能從仕劇地之狀,實聖明之所俯悉者也。乃於去年春,濫蒙洪私,得拜分司之任,此地公務,不至甚煩,故扶病察任,僅免廢事,含恩休養,自爲幸矣。自近日以來,重感風寒,宿患諸證,因以加劇,當其火氣上升也,胸膈煩憊,頭目眩昏,夜未交睫,食不近口,精神昏憒,如在煙霧之中,頹臥一室,起居須人,除非舁還洛中,就醫調治,則復起爲人,實所未易,臣之狼狽,至此極矣。且伏念今年飢荒,實爲孔慘,人之顚連無告者,率皆仰哺,賑救之責,係於司牧之人,必須勤勞心力,撫摩安集,然後方可以濟活,而臣之病勢,如上所陳,臨民聽政,其勢末由,反復思惟,斷無苟蹲之理,不得不將此病重實狀,仰籲於天地父母之前,伏乞聖慈,俯察危懇,亟遞臣職,以便公私,不勝幸甚。答曰,省疏具悉。卿其勿辭,調理察職。燼餘
上在昌慶宮。停常參·經筵。
閔鎭長啓曰,明日常參·經筵,取稟。傳曰,停。又以吏曹言啓曰,宗廟望祭獻官,以西原君桓,爲實差,臨昌君焜豫差,差定入啓矣。卽者實豫,皆入來闕中,而或有唇腫,或有脚病,不得受香云。莫重祭享,未免顚倒,西原君桓,臨昌君焜,竝推考,不得已,以全溪君溥,改付標以入之意,敢啓。傳曰,知道。
尹世紀啓曰,當日爲政事,命下矣。左承旨申啓華式暇在外,右副承旨嚴緝,同副承旨吳道一,以望闕禮習儀進去,廳中,只有臣世紀及右副承旨閔鎭長,兵批政廳則臣以該房,當進去,吏批政廳,無進去之員,何以爲之?敢稟。傳曰,吏·兵批,兼進。
左議政五十度呈辭。入啓。傳于閔鎭長曰,安心調理。
吏批啓曰,判書趙師錫病不來,參議未差,小臣獨政未安,何以爲之?敢稟。傳曰,仍爲之。
有政。吏批,行判書趙師錫病,參判李奎齡進,參議未差,左副承旨尹世紀進。以李世白爲都承旨,以李翊相爲大司憲,林泳爲禮曹參議,鄭時亨爲漢城庶尹,崔奎瑞爲校理,申琓爲平川君,李䎘爲知敦寧,呂聖擧單付學錄。兵批,判書李師命呈辭受由,參判李世白病,參議李彦綱進,參知李宏未肅拜,左副承旨尹世紀進。以李䎘付護軍,崔奎瑞付司直。
行大司諫任相元,獻納徐文裕,正言金宇杭·林渙啓曰,請還收前掌令韓范齊特遞之命。請還收掌令趙儀徵特遞之命。答曰,勿煩。
京畿監司申翊相疏曰,伏以臣,賤疾沈淹,復玷危苦之境,不得不冒昧陳章,祈蒙矜察,而誠未格天,辭不達意,調理察職之命,出於意外,臣誠惶悶窮蹙,不敢安於病席也。臣之所患,非一朝偶感之發,亦非一時調治可得其效之證也。五年沈痼,實無一毫可生之道,而仰賴天地父母生成之德,任便調攝,未有外鑠之患,以延殘喘,然而少或失攝,前功盡棄,此臣危懍度日,不敢恒人自處者也。氣力外憊,精神內耗,若將顚赴,自是尋常底症,時令所感,其發甚暴,雖幸回頭,證勢彌留,淹過一旬,日就沈綿者,無非根柢已甚之證,發必危惡,元氣不能支吾,而病敗百出故也。回蘇之難,有若升高,傷根之木,理宜顚仆,臣固不敢望復作完人,而區區一念,只在於釋負卸擔,靜俟造物者處分耳。死生之私計,不足仰關天聽,而以朝家處置言之,當此民飢講賑之日,使疾病委頓之人,强責蘇完於旬月之外,而巡宣之地,作一養病之坊,其何以慰一路之民情耶?此臣以不避煩瀆之誅,敢暴反本之至情也。且臣,因一公事場事,爲囚人之子所拘持,其人情狀,都在該曹覆啓,而念其尺土之還退,暴揚人之不幸,猶恐其不陷於難洗之惡者,其心所在,誠不可測,一時囚治,有不足以懲其習,而反被其噬,肆然搆誣,事係綱紀,理宜自列,而病痛困劣,有所未遑,臣之危迫之情,此尤可見矣。伏乞聖慈,特垂憐察,亟許恩遞,俾得專意救病,則雖死之日,猶生之年,謹昧死以聞。答曰,省疏具悉。卿勿過辭,調理察職。燼餘
上在昌慶宮。停常參·經筵。
閔鎭長啓曰,同副承旨吳道一,今日稱病不爲仕進矣。同副續續病狀,有違廳規,卽爲牌招察任,何如?傳曰,允。
傳于閔鎭長曰,長生殿豫差棺板一部,卽爲擇送于光城府院君家事,言于該曹。
傳于嚴緝曰,光城府院君,雖有一時之感傷,意謂年齡未高,精力强壯,神明所扶,必見勿藥之喜矣。豈料天奪楝樑,未及耳順,欻爾長逝耶?興言及此,痛衋難抑,其令禮官,擧哀節目,斯速磨鍊擧行,至於禮葬等事,已自該曹擧行,而初喪時凡百一應雜物,各司官員,躬親着實進排,俾無未盡之弊,祿俸,限三年仍給,以表予意。
傳于嚴緝曰,木布各五同·米五十石,送于光城府院君家事,傳于該曹。
傳于嚴緝曰,各色段十匹,送于光城府院君家事,言于該曹。
傳于嚴緝曰,全漆七升,卽送于光城府院君家事,言于該曹。
閔鎭長,以禮曹言啓曰,五禮儀,有殿下爲王妃父母喪擧哀節次,今當依此擧行,而取考本曹謄錄,則仁祖朝西平府院君,漢原府院君卒逝時,權停擧哀,及百官奉慰之禮,自內隨便行禮,孝宗朝永嘉府夫人喪,及顯宗朝德恩府夫人之喪,亦如之矣。今此光城府院君之喪擧哀節目,何以爲之?敢稟。傳曰,與府夫人喪有異,故依禮文擧行事,已諭於備忘中矣。
又以禮曹言啓曰,今此光城府院君之喪,擧哀節目,令禮官斯速磨鍊事,命下矣。取考五禮儀,則殿下若親臨擧哀於別殿,則百官,亦有從上助哀於殿庭之事,而甲子年淸城府院君金錫胄之喪,擧哀於熙政堂,故百官助哀一款,亦爲磨鍊擧行,今此擧哀處所,定於何所乎?敢此仰稟。傳曰,今亦依甲子年例,磨鍊擧行。
光城〈府院〉君金萬基卒逝後,大殿,藥房問安。答曰,知道。政院·玉堂問安。答曰,知道。二品以上單子問安。答曰,知道。
巳時,上御熙政堂。諸承旨,史官入侍。上爲光城府院君金萬基擧哀後,罷出闔門內,政院·玉堂單子問安。答曰,知道。二品以上單子問安。答曰,知道。藥房問安。答曰,知道。
閔鎭長啓曰,明日常參·經筵,取稟。傳曰,停。
嚴緝啓曰,吏曹郞廳來言,臺諫有闕,政事,取稟。傳曰,明日爲之。
持平李益壽啓曰,新除授行大司憲李翊相,以開城留守,時在任所,請斯速乘馹上來事,下諭。答曰,交代後,自當上來,姑勿下諭。
左議政南九萬箚曰,伏以臣之陳情祈免,亦已苦矣,犯分違命,亦已甚矣。微軀淺誠,雖不敢望獲與於萬物之得所,若使朝綱稍肅,王法必行,則司直之刑,必不可逃。然今職猶未祛,罪猶不及,沈淹之疾,亦在於不死不生之中,崩迫鬱結,無路申暴,實是淸朝之逋臣,天下之窮人也。乎若宸霆之交加,懍乎若淵谷之臨履,神離魂散,意蹙辭隘,設令殘骸餘喘,不卽勦滅,心緖情地,瞀亂若此,尙何望於服官政而供王事哉?古之人君,雖其所倚任之臣,若知其病甚而難强,則許退,若知其情勢之難安,而求去之出於誠,則許遞,垂其終始之恩,全其進退之節者,良以體下之道,禮使之義當然故也。況如臣者,無片善而負重罪,且重之以必不起之疾,而殿下之靳固一遞,至於此久者,臣竊惑焉,臣竊悶焉。伏乞聖明,俯諒血懇,亟免臣職,使輔弼重地,無瘝曠之弊,而且令賤臣,得以安心而暝目,公私不勝萬幸。且念臣,藉使幸蒙天恩,得釋匪據之任,亦何敢一刻而忘朝廷哉?是以,曾於日者,有所言於戶曹判書臣李敏敍矣。伏聞昨日筵中,敏敍擧臣之名數行缺不願敏敍之當此事受此名矣。今若不以言於敏敍者上疏,則是愛國家,反不如愛敏敍也。臣今一息未絶,何敢不爲殿下一陳之乎?臣於頃者,疾病呻吟之中,因風得聞輿人之誦,則戶曹以採銀事,差出別將二人,分送於慶尙·平安兩道云,臣取見戶曹啓下文字,則誠有是事矣。臣更聞此事根因,本以徐文重啓聞而發,文重,爲慶尙監司時,以道內銀店無賴之流,避役投入,布滿山谷,竊人財,掠人妻,無所不至,恐有意外之患,請有司檢束云,文重之言,誠是矣。若以此爲慮,則所宜悉計各軍門及各營諸道所置銀店,酌定仍存之數,而其餘則盡爲革罷,又於其仍存之店,酌定募軍之數,而其餘則盡爲罷遣,定爲成籍,分送諸道,使道臣·守令嚴加糾察,俾無加設加募之弊,或有不遵朝命,如前過濫者,不但罪其監官而已,先責其軍門及營門,斷不饒貸,則文重所慮之弊,可以一號令而盡除之矣。今則不然,凡其已置之鉛,非但不爲之裁革,乃反推而上之於戶曹,竝收銀店之利,悉罷諸店之監官,使新差別將,統領而摠治之,盡納其銀鉛於戶曹,銀則將留本曹,鉛則將分送於各衙門,又慮別將地望之或輕,事權之不重,旣請鑄給印信,且許通關郡縣,而使令書員·通引·飯婢奴子各二名,使之輪番定給,此乃儼然一別星,而其權任之要緊,接待之煩擾,則又非循例使行之所可比,專制一路,獨權重利,縱橫往來,任其作爲,此豈但前日各衙門私送監官之弊而已?且文重啓聞,本出於無賴之檢束,而諸處監官,一倂革罷,都付之於別將一人之手,使之往來兼管者,其於檢束之道,果有愈於前日監官,各營一店者耶?且前日監官,雖有弊端,猶不敢大段縱恣者,以其不出朝命,尙有所顧忌也。今此別將,則乃是朝家之所差送,而掌印之官,從今以後,銀店必將日益設,募民必將日益聚,民之丘墓·家舍,必將日益掘,山之材木林藪,必將日益赭,無論守令之不敢問,道臣,亦何以禁制之乎?國之所重,無過於務農,然其意,專在於富國,而不在於爲民,則數行缺採鉛,未知將欲利於國耶?將欲利於民耶?今此別將,未知將爲征利之淵藪耶?將爲一路之福星耶?若以此等弊端論之,設令由是而得萬億之銀,猶不可爲,臣則且以爲戶曹之所得,必不副其所望,何以知其然也?端川一邑,盡除其貢物之價,以爲採銀募民之資,而其爲歲貢,自一千而減六百,自六百而減四百,反不及於前除貢物之價,今此諸道廣設之銀店,則必不可皆除邑貢,如端川然。然則彼募民之處處千百爲群者,凡其父母妻子之所衣食,必先以所採銀鉛爲資,然則其餘之入戶果將幾何耶?此其勢,又與前日各軍門專於取鉛,略於取銀者,有不同矣。事理明甚,今可灼見,何待試之後知也?方今國家之所大患,在於民饑而無食,不在於銀貨之乏少,而當此餓莩相望之日,創置新官,分遣諸道,乃以採銀爲名,前頭弊端,有不暇論,顧此聲聞,豈不使中外之人心,先失其所望耶?臣且聞殿下,以前頭若有民弊,還罷不難爲敎云。若然則臣愚尤以爲未安也。凡事,當初詢謀,雖皆以爲十分皆當,末終之果如初計,有不可必,況初以爲可疑而嘗試爲之者,其終,豈有可成之理哉?且今朝命之所以不信於四方,國綱之所以日臻於頹廢者,專由於政令擧措之乍行乍罷,無堅定持久之事故也。高麗公事三日之諺,雖自前已然,未有若今日之甚,是以,臣於待罪兵曹時,曾陳一箚,以疑事切勿輕擧,成事切勿輕改,爲請矣。未知淵衷,儻或記識乎否?臣愚以爲,殿下若以此事,爲必可行而無疑,如臣愚妄之言,固不足採,如以後若有弊,還罷不難爲意,則尤不宜輕有施設,使招怨於初,納侮於後,而終無益於實事也。臣且聞今此承差別將者一人,乃是關西之賤隷,曾爲許積家駔儈,罪惡實多,庚申更化之初,自法司,刑訊而將殺者也。似此之類,乃借佩之權,得專一道之理,又其所關者,乃是數行缺,唐太宗時,侍御史權萬紀上言,宣·饒二州四五字缺,可得數百萬,太宗,不但不從其言,卽日黜萬紀,使□□太宗之意,誠以爲國之道,言利不可開也。太宗當然□□□聖王乎?□元之末,諸處群盜,多起於金銀治所,此實徐文重前日啓聞中所慮也。今雖不能裁革,而禁□□可增益張大之,有若束帶而灌脂赴火者然哉?皇明之末,民窮財盡,盜賊群起,而不可禁者,實由於銀礦之稅,萬曆皇帝違豫之日,將發遺詔,閣臣,以免礦稅爲請,帝許之矣。及其病□,閣臣,乃請依遺詔□行,帝不從而依前徵稅,終至於邦本旣蹶,寶祚隨傾,此□□下後世歎息而痛恨,凡今以採銀爲名者,皆當如烏喙鴆毒之不可近,況可尤而效之,更蹈前車之覆轍耶?此事若行,其流之弊,有不可悉數者,而臣今略擧其梗槪如此,惟聖明之留神裁察焉。取進止。答曰,省箚具悉卿懇。罄竭予意於前後之批,而丐閑之章,愈往愈懇者,實由於誠意之未孚,只自愧恧,無以爲諭。今玆採銀之事,已與他大臣議定,亦未知大段難行,而□箚中反復論列至此,當令廟堂,更加熟講而處之,卿其安心勿辭,速出論道,以副上下之望。仍傳曰,遣史官傳諭。燼餘金霔校正。日記廳郞廳蔡濟恭書。
中大臣,以故儒臣尹宣擧門生,將有爲其師陳疏之擧,請命政院勿捧,卽蒙允可,以此其疏來呈,而終不得上徹云。臣竊爲聖朝,惜此擧措也。夫自近年以來,士論乖論,朝議橫潰,隨事逐節,轉相磯激,此世道之所以日壞,而有識之所以深憂者也。大臣,慮其又因此疏而鬧端層生,餘波漸漫,不暇深思,有此陳請,而然以朝家事體言之,則亟宜捧入其疏,仰備睿覽,使是非曲直,罔逃於日月之明,然後從以處分,幸可合理,不然則聽聞駭訝,人情咈鬱,必以壅蔽言路爲言,其意雖在於鎭定,而反增其紛擾,恐無容息之期也。且聞其疏雖却,草本早已喧播於人,臣亦得聞其一二句語,則全攻奉朝賀臣宋時烈,而其所醜誣,至有不忍言者。夫大老之於今日,聖上之所尊信,一世之所矜式者爲如何,而幺麽小官,口肆凌辱,縱悖無忌,豈不大可寒心哉?惟以朝命已下,人皆忍默,有若祕諱不敢發者然,此豈聖世明是非示勸懲之道哉?臣於此,不勝區區憂慮,敢此猥陳所懷,久病神思昏錯,不成說話,惟聖明恕察而諒處焉。取進止。答曰,省卿箚辭。人心之渝薄,世道之乖敗,一至於此,良可寒心,而第日昨大臣之陳達,實出於鎭定朝著之意,似難更改矣。卿其諒哉。
弘文館著作宋相琦疏曰,伏以臣,伏蒙恩暇,往省臣父,情理少伸,感戴彌深,在臣分義,固當趨限還朝,無敢踰越,而經年離曠之餘,乍見旋歸,有所難忍,遲回顧戀,欲行復止,一日二日,奄及一朔,雖恃體下之仁,或賜寬恕,而揆以邦憲,合被重譴,一味惶惕,靡所容措。臣於昨者,始得上來,而稽慢之罪,理難終逭,其何敢晏然仍冒於職次乎?且臣受氣甚弱,不耐行役,撼頓驅馳,傷敗徒劇,數行缺,以此病狀,旬月之內,決無趨走供職之望。伏乞聖慈,亟遞臣職,仍治臣罪,以肅朝綱,以延殘喘,不勝幸甚。臣於乞免之章,不宜傍及他說,而目見一路民事之渴急,誠不忍默無一言,以負我殿下如傷之至意,玆敢不避猥越,略爲附陳焉。蓋湖西飢饉之慘,比諸湖南,雖云有間,當此春夏之交,公私蕩竭,小大遑急之狀,無甚異同,孱氓貧戶之轉徙流離者,固不須言,而其中土着稍優者,亦皆不免於飢困,甁盎已罄,斗粟無儲,掘菜田野,苟充朝夕之爨,丐乞東西,僅延晷刻之命,若此類,幾何而不爲溝壑之鬼也?當此之時,雖一意撫摩,專事蠲恤,猶懼其不濟,而乃者兩稅收捧,一時竝責,彼赤立枵腹之民,將何所辦出乎?朝家旣無蠲減之令,故爲守令者,惟以準捧爲期,而平辭順令,勢難捧得,不得不刻期捧督,囚繫滿獄,鞭扑盈庭,景像愁慘,怨聲載路,哀我赤子,喁喁濱死,無處告訴,而今乃加之以徵斂,重之以刑罰,任其剝膚椎髓而不恤也。此豈王者不忍人之政乎?國家連遭凶歉,歲入大縮,凡百經費,無計支給,則今此稅米之減,固難輕議,而至於大同,則誠不可無變通之道。今若就其被災之處,量加裁減,雖或有始捧之邑,使之還給飢民,仍作賑資,則寬役恤飢,可謂一擧兩得,今日救民之政,無大於此矣。御營·禁衛兩廳作米,比之正賦,輕重自別,而一倂徵納,民何以堪?臣不堪知該廳事勢之若無此米,則果難支遣,而當此民饑孔劇之日,豈可視同常年,必捧乃已乎?此亦特令退捧,俾紓一分之力,則民之蒙惠,亦且不貲矣。且臣得聞各邑所儲穀物,雖有多寡之不同,而計口分賑,太半不足,雖使兩麥稍稔,其間日子尙遠,臣未知將何以接續濟活也。松葉之令,朝家旣已申飭,爲守令者,非不誠心曉諭,或有招致民人,先嘗其味,勸令强飮,則民人輩,纔出官門,旋卽嘔噦而曰,以松葉之故,竝與米飮而棄之,朝家何爲此無益之擧也云。愚民之罔念德意,不耐服食,固不足責,而亦可見終無實效也。私債之禁,意固有在,而裒多益寡,稱物平施,固是聖人之政,則除出富戶之積儲,以救將死之飢民,揆以事理,似無不可,況其所蓄穀物數行缺,臣意則分付列邑,不必勒定其數,若以公私形勢萬萬切急之狀,告諭富民,仍許酬以官爵,略如朱子所謂勸分之例,則應募之人,不患不多,而累千斛之穀,可以立辦矣。事固有權,政貴隨時,苟可以濟民便民,則似不必一切拘泥也。大抵耳聞雖詳,不如目見之切,空言雖勤,未若實惠之孚,今臣所陳,皆出於親見而知之者,儻蒙採擇而有所施行,則豈非一方生民之幸也?微末如臣,妄論至此,無任惶恐,謹昧死以聞。答曰,省疏具悉。所陳之事,當令該廳稟處。爾其勿辭,從速察職。啓下宣惠廳
宣惠廳啓目,粘連啓下是白有亦,觀此弘文館著作宋相琦疏辭,則新自湖西上來,目見民間切急之狀,有此被災邑大同量減之請是白乎矣。當初區別被災輕重,全災外,分災·旱田災,竝令許給,則餘存實結所捧,不可竝許蠲減哛不喩,卽今節序已晩,各邑收米,次第上納,雖無變通,不無難便之端是白乎旀,本廳所納大縮,亦無推移繼用之路,減捧一款,有難輕議。今姑置之是白乎旀,他餘事乙良,令該衙門稟處,何如?啓依允。
常平廳,粘連啓下是白是亦,觀此弘文館著作宋相琦上疏,則以爲私債之禁,意有所在,而今若分付列邑,不爲勒定其數,以公私切迫之狀,敎諭富民,許授官爵,略如朱子所謂勸分之例,則應募之人,不患不多,而累千之穀,可以立辦是如爲白有臥乎所,勒捧私債,誠有弊端,不可不一切禁斷是白乎矣,數年以來,朝家之所以開諭富戶,勸分於飢民,亦甚慇懃是白乎旀,如有納粟官家之人,則隨其輕重,一一論賞,亦有定奪事目是白置,疏內辭緣,亦不外此,更以勸分論賞之意,分付本道,使之着實擧行,何如?啓依允。
御營廳啓目,粘連啓下是白是亦,觀此弘文館著作宋相琦上疏,則御營作米,比之正賦,輕重自別,當此飢民孔劇之日,豈可盡同常年?特令退捧,俾紓一分之力,則民之蒙惠,亦且不貲是白爲白有臥乎所,本廳軍保米,當初旣以諸道災實數行缺湖西被災,比諸他道,猶有差等,不可復開捧留之規,以爲秋來疊徵之弊是白乎旀,卽今已有收納之邑,則退捧一事,尤有所難便,今姑置之,何如?啓依允。
禁衛營啓目,粘連啓下是白是亦,觀此弘文館著作宋相琦上疏,則請令本營,退捧保米,俾紓民間一分之力是如爲白有矣,旣因諸道被災之輕重,保米蠲減之數,不爲不多,而其爲應納之米,又爲退捧,則本營形勢,實有難繼之患哛不喩,卽今各邑,鱗次輸納,則雖欲退捧,亦不無不均不便之端,今姑置之,何如?啓依允。燼餘
上在昌德宮。停常參·經筵。
辰時巳時,日暈。申時,日暈。
李宏啓曰,明日常參·經筵,取稟。傳曰,只晝講。
吳道一,以義禁府言啓曰,黃海監司啓本刑曹粘目,前白峙僉使許諧,銀溪察訪狀啓刑曹粘目,前哨官金一鳴等,移本府處置事,允下矣。依例發遣府羅將,拿來,何如?傳曰,允。
傳于李宏曰,光城府院君家,遣都承旨致弔。
李世白啓曰,小臣,卒光城府院君家致弔進去,下直。傳曰,知道。
吳道一,以兵曹言啓曰,每年將鬼薦取才,以春三月·冬十月定式擧行,例也。前後取才之數,幾至累百,而一不擬望者甚多,今又加取,不爲擧論,則徒貽積薪之歎,今三月取才,姑爲安徐,待秋擧行之意,分付內三廳,何如?傳曰,允。
又以兵曹言啓曰,北道鏡城等九邑奴婢,丙寅條身貢州倉入上代步木三十三同十六疋二十尺四寸代,依例每同價銀子三十兩式,合一千兩引用事,自內需司啓下矣。考見本曹前後文書,則內需司之以年條引用,幾至一百十餘同,而丙寅條州倉封留文書,尙未上來,其間當下之數,又不能的知,前後引用,又至此多,何以爲之?敢稟。傳曰,內司奴婢身貢,本來些少,故不得不引用於該曹,非今創始,乃流來故例也。今番則依前上下,可也。
李宏啓曰,領議政金壽恒,右議政李端夏,來詣請對矣。傳曰,引見。
午時,上御熙政堂。領議政金壽恒,右議政李端夏,同副承旨李宏,假注書申銋,記事官柳尙載,以次入侍。
壽恒進曰,日氣和暖,風色不佳,上體不審,何如?上曰,無事矣。
又所啓,臣等有所懷,而臣則兼有扈衛廳稟定事而請對矣。光城府院君金萬基,不幸卒逝,所帶扈衛大將,當爲出代,故敢此仰稟,而仁祖朝扈衛廳設置之初,大將有四員,厥後或爲三廳,或爲二廳,而近來則還爲四廳矣。扈衛廳所屬,只是京外軍官,緩急未必得力,群議皆以爲不緊,革罷固無妨,而不然則因此有闕之時,先遞如臣不堪之類,只存二廳,宜矣。上曰,予意亦欲不出其代,姑置三廳矣。光城廳所屬軍官,分屬他廳,可也。
壽恒又啓曰,頃者入侍時,陳達奉朝賀臣宋時烈陳疏曲折,而仍念近日論議歧貳,朝著間,多有乖激之事,今若又有尹宣擧門人輩疏辨之擧,則不無輾轉層加,以及於朝著之慮,右相之所達如此,故臣亦敢有所陳矣。其後尹門諸人,終至抗章,雖不得入啓,其大槪措語,則人無不見,而聞史官,請於陳疏人,謄播其疏本,故臣亦略聞其槪矣。昨者判府事臣閔鼎重陳箚,以爲疏入之後,自上明白處分,方爲得宜,而徑請不捧,大傷事體,仍論疏槪中侵詆大老之語,以宜經睿覽,明好惡定是非爲辭,臣等亦豈不知有傷於事體,而蓋出於鎭定朝論之計,不得已而爲此矣。今者臺臣,亦論政院終始退却之失,伊日入侍承旨之不爲爭執,其意似與臣等無異,而此則以不爭爲咎,容或可也。勿捧其疏,旣有成命,則政院何敢更爲啓稟乎?臺閣,今乃請推承旨,臣等之名,雖不入於啓辭中,此非承旨之失,實臣等之罪也。於心豈敢自安乎?臣等本意,只在於鎭定朝著,而臣見識蒙昧,不能先事逆覩,徒懷過慮,未免錯料,原任大臣箚辭,與臺諫之論如此,事體誠然矣。當初臣等意以爲,朝家有命勿捧之後,則必無仍呈其疏之理,而今則事勢與初有異,自上取覽其疏然後,明示好惡,恐不可已矣。凡門徒之爲師辨明者,明陳曲折,以俟公議,未爲不可,而今乃因其陳辨之語,肆然侵逼大老,曩者臺批中,亦下以少凌長之敎矣。況宋時烈,以三朝元老,耆德宿望,爲一世所宗仰,今日聖上之所禮遇者爲如何,而其言之無所顧藉如此,非但道理之乖舛,風習亦可惡也。臣伏見自上答大臣之箚,以日昨議定之事,今難更改爲敎,而到今似無消融鎭定之望。且臣等,旣有做錯之失,有不能晏然,而此事亦不容但已。仍起而言曰,固知臣等所達,未免爲前後無據之歸,而不得不如是仰陳矣。上,默然不答。於是,李端夏進曰,小臣見事昏謬一行半缺和氣喪而害及於年穀,故臣爲是慮,妄有所陳達矣。過一日,羅良佐等,果爲呈疏,政院,雖退却,而然其大槪,亦甚張皇,有謄本傳播,臣亦得見,其辭意絶悖,詬辱大老,如叱責小兒,奉朝賀在一時諸賢之中,出類拔萃,自夫未大拜前,已在賓師之位,孝宗大王,嘗於獨對時,則或以先生稱之,故三朝禮待,夐出尋常,況今以大臣,年過八十,年少官輩,何敢醜詆至此乎?臣初不料疏語如此,妄爲鎭定之計,到今自訟昏愚之甚矣。其疏之誣悖,人皆言之,外間喧鬧方騰,比如大腫之潰,不可置之。今則莫如捧入其疏,自上有所處分,而以原任大臣箚批觀之,似以臣等曾有所達,故不之更改,此事,臣實先爲發端,而政院,獨以不捧被論,臣之惶愧益甚矣。上曰,勿捧其疏,意在鎭定,旣有成命,則臺諫之請推承旨,誠爲無據矣。今見大臣箚辭,又聞卿等之言,玆事,似無鎭定之望,其疏,不可無取覽後處分之道矣。壽恒曰,奉朝賀宋時烈,一生篤信朱子,論議峻截,雖朋儕間,或有遷就苟且之事,則不取也。其攻斥尹鑴,不少饒貸,人或以爲太過,鑴之怨毒,比他人最甚,得志之後,必欲殺害者,蓋以此也。此是擧世之所知,而今以斥鑴爲過失,其他可以推知矣。宋時烈疏中大意,因朝論之乖激,歷陳其源委,而以及於尹拯致憾之由,仍請待之如前矣。夫儕友間規責,自古儒賢,亦莫不然,朱子之於呂祖謙,其相與推重,可謂深矣,而至今講論義理,則有曰伯恭,陰主釋氏,又曰不以誣經悖道者爲非,陽擠而陰予之,伯恭,祖謙之字也。祖謙豈至於是也?蓋學問論辨之際,一毫有差,則或流於異端,由其責望之深,故憂其意見之或差,規切之言,迫切如此,未聞以此而至於相失也。宋時烈疏辭,無非常時與尹宣擧切磨之言,門人輩視若今日創出之說,反加侵詆,誠可異也。此後論議,必將日益層激,如小臣者,初旣料事昏錯,又無調劑之責,徒切憂憫而已。上曰,此非如君子小人判然之比,處之亦未易矣。壽恒曰,原疏,雖未及得見,以大槪見之,亦可知語意之悖謬矣。上曰,疏本,雖未入覽,蓋聞辭氣悖慢,無少顧藉,極可驚駭矣。端夏曰,五六字缺尹鑴改註中庸之後,奉朝賀亦嘗手自推轂數字缺進善擬望事也。改註中庸,果在其前,奉朝賀初非不斥,而尹鑴其時,時望甚重,至有宜直拜大司憲之議。堯以大聖,居帝位,求治水之人,僉擧在鯀,堯曰方命圮族,而岳曰試可乃已,則堯不得違衆而仍授之,況奉朝賀秉銓,何能强拂群議乎?鑴之惡,始著於涯異朱子,敢爲立幟,則奉朝賀固已知其心術,而至於禮說,亦且膠守不變,己·庚以後,又知有禍心,遂乃斥絶尤嚴,甲寅以後,鑴得志而被其毒滋甚,幾不能保身,若非聖明在上,奉朝賀何能得有今日乎?至於奉朝賀,常以尹宣擧不絶鑴爲非者,世人所共聞,而對其子拯,每言其父之非,宋浚吉生時,嘗言其事,判府事閔鼎重,聞其言,傳說於人,此等事,皆是實狀,而良佐等,乃以忘身斥鑴,爲過實,而於宣擧則爲若全無非斥之事者然,此豈近似之言乎?奉朝賀於宣擧,平日規責旣如此,而及其撰出墓文,又不能如拯所望,遂怨懟詆辱之言,至發於與人之書,今良佐等,又以奉朝賀,爲怒其子而詈其父,拯於奉朝賀,本非泛然師弟,若無非斥其父之事,則拯之怨懟之心,何自而生?此亦不成說話矣。良佐等,又以奉朝賀嘗著書,稱宣擧潔身不汚,與江都死節人,同歸一致,而今乃謂與金益兼等相反,以此爲其言之前後相戾,蓋與益兼等,不能同死,則固異矣。亂後,爲學不仕,絶意世路,所謂潔身不汚,以遂其志者,乃云其心爲一致也。此則奉朝賀今疏,亦許之,何可謂前後相戾乎?此人等,在外或有名字,或以爲善士,而一爲私意陷溺,不覺至於此境,此由無識而然也,其亦可哀而不足怒也。蓋奉朝賀於尹鑴,則其心術之惡,旣先燭破,寧有保合之意乎?先正臣李滉,序朱子書節要,有一句語曰,心術隱微之間,無所容其纖惡,義理究素之際,獨先照於毫差,奉朝賀平生學朱子,其待人之際,自有如此者矣。大槪庚申更化,可謂傾否而不能回泰,屯難至此,濟屯則可以回泰,不濟則國必亡矣。惟在聖上,應此如何耳。
金壽恒所啓,左議政南九萬,以嶺南·關西採銀別將差送事上箚,極言其非。聖批,有令廟堂熟講以處之敎矣。此事,蓋因盈德地各軍門採鉛之處,多聚無賴之徒,恐有意外之患,一行半缺或有愈於各軍門廣設之時,亦可收其若干所採之銀,以補經用。故以此陳達,請令戶曹,相議稟處矣。戶曹判書李敏敍,因此定奪,竝請關西採銀處,差送別將矣。臣於此等事,見識淺短,不能深思遠計,率爾議定,今觀左相箚子,辭意嚴正,至擧歷代採銀稅礦之事,以爲覆亡國家之證,極可瞿然,兩道採銀別將差送事,亟令還寢,宜當。至於鉛店雜亂之弊,則不可不禁束,或以爲付之本官爲宜,而亦恐有不便,依左相箚辭,悉計各衛門及各營諸道所在鉛店及募軍之數,參酌減定,令本道嚴加禁斷,似當矣。上曰,此事,初以爲不至大段難行,故如是定奪矣。左相箚辭,非泛論之比,兩道別將,則勿爲下送,鉛店禁束一事,則待左相出仕後,講定,可也。
又所啓,頃者前後注書日記代書者,自上分輕重處分,而其中罪重者,則定配矣。削職之類,則皆已敍用,多有出入三司之人,而定配兩人中,尹之翊則在謫身死,獨鄭澔,尙在編配中,雖不可直爲收配,似當有漸次開釋之道,敢達。上曰,當初固有分輕重定罪之事,而一人則以其死於謫所,而仍復其官,鄭澔之尙在編配,果似不均,大臣所諫誠然,放送,可也。
又所啓,臣待罪司譯院都提調,有陳達之事矣。譯官輩,徒習講書,不習通話,故能曉漢語者,絶無矣。頃年判府事閔鼎重,爲都提調時,建請抄擇年少譯官,使漢人文可尙·鄭善甲,敎誨漢語,名之曰偶語廳,勤加勸課,大有其效矣。文可尙·鄭善甲,相繼身死,今則漢人可合此任者,有難更得,而偶語之規,不可因此停罷,堂上譯官數人,擇定訓上,使之依前規敎訓,而鄭善甲在時,抄擇其中成材者十人,欲爲別樣勸奬,臣亦親自試講,則所抄果精矣。此輩,必有別樣勸奬之道,然後可以興起成就,而譯輩所重,只在於赴京,今此先抄十人,則以次差送於使行,此後則每於使行時,偶語廳譯官一人,隨其次第,以別灣上軍官差送,則可爲勸奬之地矣。上曰,凡事必勸奬,然後有興起之效,依此爲之,可也。
又所啓,頃年通信使回還後,一行譯官輩,有論賞之命,而堂上譯官則加資,上通事則陞敍,次上通事則準職除授,一行缺若依承傳陞敍,則曾經奉事者,當陞直長,其賞反輕於次上通事輩,未免輕重倒置,事涉微鎖,而係是朝家賞典,故敢達。上曰,其時賞典,依謄錄爲之,而在下者爲準職,居上者只爲陞敍,果涉倒置,其時上通事,亦一體準職除授,可也。
李宏進曰,羅良佐疏,有還入之敎,使渠輩,更爲來呈乎?敢稟。上曰,前旣呈退,則今不必復令來呈,政院,直爲推入,可也。
李宏所啓,奉敎鄭齊泰,不爲來待,今日入侍之列,史官不得備員,事甚非矣。請推考。上曰,推考。
引對罷出。
羅良佐等疏,自政院推。啓。
獻納徐文裕啓曰,臣伏見昨日憲府請推承旨之啓,不勝瞿然之至,未上之疏,徑請勿捧,非不知事體之未安,而大臣所達,不害爲先事鎭定之道,故臣於前席,不爲爭執矣。到今公議峻發,承旨旣被擧劾,則臣以當日入侍臺官,失職之責,尤有大焉,何可一刻晏然於臺席乎?請命遞斥臣職。答曰,勿辭。
吳道一啓曰,獻納徐文裕,再啓煩瀆,退待物論。傳曰,知道。
正言林渙啓曰,臣伏見原城縣覺林廢寺位田,本道監司狀啓及該曹覆啓,俱請仍屬鄕校,而別判付,以校儒折得文書不爲明的,似近虛妄,旣屬內司之物,校儒侵占,事理不當,仍屬內司爲敎,臣竊惑焉。覺林寺,乃太宗大王講業之所也。特賜田民,令主官蠲恤,則其非齊安大君房願堂,可知矣。本寺毁廢之後,位田來屬鄕校,收稅經用者,已過五十餘年,而內司今始行關打量,則其非先屬內司而校儒後乃侵占者,亦可知矣。經亂久遠之後,雖未有屬校之文籍,已自己巳年間,便有免稅之文狀,則不可謂全無文書而歸之虛妄也。近六十年自校收稅之地,一朝移屬於內司,則儒生之缺望,事體之未安,果何如哉?夫增置學田,以養多士,乃帝王之盛典,今雖不能增置,其可還奪已屬之地,而入之內司乎?請依該曹覆啓,自本校收稅處,仍屬本校。引嫌而退,章疏勿捧,事體未安,不爲爭執,有乖臺體,請獻納徐文裕遞差。答曰,不允。末端事,疏章勿捧,出於一時鎭定之意,則不爲爭執,別無所失,獻納徐文裕出仕。
持平兪集一啓曰,臣伏聞政院,因大臣筵席定奪之擧,日昨前縣監羅良佐等之呈疏也,終始退却,亦無陳啓之事,雖未知疏中語意之如何,而竊以爲過也。凡係章奏,一經睿覽之後,進退是非,惟在朝廷處分之得當,而未上之疏,徑請勿捧,此雖出於一時權宜鎭定之計,其損事體貽後弊,則不可不慮,而喉司之臣,不爲據例爭執於前席,及其來呈,終無一言稟啓,直爲還給,出納惟允之義,果安在哉?其在聽聞,莫不爲駭,當該承旨,請竝從重推考。答曰,勿煩。
正言林渙啓曰,未上之疏,徑請勿捧,大臣之意,雖出於權宜鎭定之道,而其在臺閣,事體自別,其所不爭,實爲未安,敢請遞差矣。聖批以別無所失爲敎,特命出仕,臣之處置乖當之失,著矣。何敢晏然仍冒於臺席?請命遞斥臣職。答曰,勿辭。
吳道一啓曰,正言林渙,再啓煩瀆,退待物論。傳曰,知道。
掌令鄭來祥疏曰,伏以臣本庸陋,無所知識,加以經年風症,已至沈痼,分作廢疾之人,斷無供仕之望,故前後除拜,輒皆陳情乞免,而幸賴天地生成之德,累蒙恩遞,得以安意調治者,于今,四五字缺適有往返郊外之事,强疾作行之際,重爲馬所墜,昏倒不省,有若卽刻命絶者然,舁入村舍,僅不至死,而自此以後,瘀血作孽,左脇牽痛,如刺如割,晝夜呌呼,鬼事將迫,意外恩命,又及此際,召旨遠降,催臣上來。臣聞命驚惶,不知所以措躬也。分義所在,固當行不俟駕,而顧臣所患,如上所陳,豈有跨馬登途之望哉?且臣伏聞前掌令韓范齊,以言事特遞之故,諫臣連請還收,而今臣所叨之職,旣是其代則雖已停論,臣之不敢晏然趨進,亦明矣。伏乞聖慈,察臣疾病之危篤,諒臣情勢之難冒,亟遞臣職,以延殘喘,不勝幸甚。答曰,省疏具悉。爾其勿辭,調理上來察職。燼餘
上在昌德宮。停常參·經筵。
吳道一啓曰,上番翰林李廷謙·下番翰林沈季良原情判付公事,昨已啓下,竝卽牌招察任,何如?傳曰,知道。
李世白啓曰,假注書趙泰采,下鄕月餘,重得寒疾,連日不得仕進,多事之地,不可久曠,姑爲改差,假注書差出,何如?傳曰,允。
以兪命弘爲假注書。
以備忘記,傳于李宏曰,史官二員待命,騎馬六匹立之。
李世白啓曰,史官二員待命事,命下矣。史官不備,宣傳官一員代送之意,敢啓。傳曰,知道。
傳于李宏曰,今日晝講停。
吳道一啓曰,上番翰林李廷謙,朝纔承牌入來,以下番翰林沈季良,到闕外,陳疏出去之故,稱以墜落史局之規,又爲陳疏出去,沈季良牌不進推考傳旨,今方捧入,而上下番俱空,李廷謙·沈季良,竝卽牌招察任,何如?傳曰,允。
以備忘記,傳于李宏曰,噫噫,以三朝宿德元老,負一世之重望,爲國人之矜式,雖輿儓之賤,亦知其尊仰,而乃者一種醜正之輩,假托師生之義,內懷陰險之計,至以不忍言之說,恣意攻斥,不少忌憚,看來不覺痛惋,而誠未料世道之壞敗,義理之晦塞,一至此極也。今雖明辨痛斥,快示懲惡之典,而仍念平日寡昧尊賢之誠,有所未盡,致此斯文之大變,心切慙靦,無以爲喩。玆遣史官,略攄予意,以安卿心,須體前後虛佇之至意,且念今日國勢之岌嶪,此等虛妄之說,付諸一笑,勿之介懷,從速改圖,幡然上來,出入筵席,匡救不逮,弘濟時艱事,遣史官,傳諭于宋奉朝賀。
假注書兪命弘出使,代林泰淳。
備忘記,一自尹拯得罪見黜之後,朝著日益潰裂,士論日益乖張,釁端層生,保合難期,識者之爲今日世道憂歎,固已久矣。頃者奉朝賀疏中尹宣擧之事,不過備陳當初源委而已。其所以縷縷規戒,實出於平昔朋友間親愛責善之至意,則有何一毫恨怒底意思,有何一毫可辨底誣謗,而乃者前縣監羅良佐等幺麽數三小官,假托爲師伸辨,陰懷擯斥大老,偃投一疏,滿紙張皇,遣辭無倫,造意危險,一句一字,無非出於歐辱凌踏之意,而姑取其大者而論之,則其疏有曰,乃至今日,欲假此說,斷之以邪說害人之律。又曰,今日斥之以爲世道害者,固不似一人之言。又曰,今之爲說者,愈出愈奇,變亂本末之情,點化疑似之事,顯有求過於無過之跡。又曰,信其不審之辯,濟其好勝之私,怒人非己,反詈人之父母者,童孺之所恥,況於平生親友之際耶?令人直欲掩耳而走者也。噫嘻,此何言也,此何言也?如使今日國家,少有紀綱,則雖微官庶品,固不敢恣意構誣,若是無嚴,況奉朝賀,以三朝碩德元老,處賓師之位,荷不世之殊遇,爲士林之山斗,寡昩之尊信景仰爲如何,而今乃以構成虛辭,欺誣天聽,反覆幻弄,欲報私怨等語,勒加儒賢,略無顧忌,此豈但斯文之不幸而已?實國家之不幸而世道之大變也。念及于此,寧不痛心哉?至於疏末侵斥大臣之事,視此特其餘事,不須暇論也。如此醜正鬼蜮之徒,若不明辨痛斥,快示好惡,則人心漸至於陷溺,義理漸至於晦塞,而胡紘·沈繼祖之輩,必將接踵而起矣。疏頭羅良佐遠竄,參疏人成至善·趙得重,竝削去仕版。
吳道一啓曰,卽伏見備忘記中,有羅良佐遠竄,趙得重·成至善削版之命,臣於此,竊惜聖明處分之太過也。故儒臣尹宣擧,自丙丁天地閉塞之後,守道山樊,獨保幽貞,眞一國之善士,聖世之逸民也。羅良佐等,出人門墻,薰灸道義,有生三死一之誼,其平生之景仰,沒後之尊慕,爲如何哉?日者奉朝賀之疏意,固在於記其朋友間酬酢之語,以明與尹拯相失之由,而然其遣辭之間,或有切逼其師之語,良佐等之無一伸辨,亦固人情之所不容已。但不能平心遜辭,以明其委折,而惟務磯激好勝,不復舒究道理,自不覺其爲慢言詆訾之歸,此則不但聖明罪之。臣亦不以爲無罪,略加譴罰,以示警責,則固不害爲厚風俗尊體統之道,而但念王者用罰,必須參情酌處,不至偏重,然後人心可服,是非可定。今此良佐等,語逼大老,雖甚無謂,原其本情,固出於爲其亡師,聖敎中,假托伸辨,陰懷擯斥,實非其心,而決非向時奸黨用意搆揑之比,則勒成情外之罪案,加之以流竄之律,施之以削版之典,此豈聖朝寬大之體乎?況今朝著橫潰,士論岐貳,識者之憂歎,久矣。初旣慮其騷擾,勿使捧入,雖關後弊,實出美意,而旣却之後,旋卽搜入,繩以重律,若治大何?不但擧措顚倒,不足以服人心,與當初本意,大相剌謬,甚非所以和靖鎭定之道。請加三思,還收成命,不勝幸甚。臣待罪近密,職且該房,今於傳旨之捧入,不敢苟然承順,區區所懷,惶恐敢啓。答曰,勿煩。
以備忘記,傳于李宏曰,今此羅良佐等,假托伸辨,擯斥大老,實是世道之大變,斯文之罪人,則稍有一端秉彝之良心者,惟當深惡痛斥之不暇,而右副承旨吳道一,乃敢偏護私黨,挺身立幟,托以該房,偃然獨啓,甘心爲尹拯左袒之計,其心所在,誠不可曉也。其輕朝廷蔑公議之罪,不可不懲,吳道一罷職。
李宏啓曰,卽者右副承旨吳道一,聞罷職之命,卽爲出去。臣宏,獨爲在職,左副承旨閔鎭長,右承旨尹世紀,左副承旨嚴緝,俱在被論中,行都承旨李世白,所當牌招入直,而拘於廳規,不敢直請,何以爲之?敢稟。傳曰,都承旨牌招入直。
李宏啓曰,上番翰林李廷謙,今日再度牌招,俱爲承牌入來矣。因下番翰林沈季良,到闕外陳疏,終不入直,卽者又爲徑出,下番無入直之員,揆以事體,殊甚未安,沈季良·李廷謙,竝推考,使之入直,何如?傳曰,依啓。其時臺論,朝家旣知其過當,而有所辨破,則有何大段必遞不相容之嫌,而一向違牌,無意行公,揆以事體,殊涉未妥,沈季良推考,明朝,竝牌招察任。
執義金萬吉啓曰,獻納徐文裕,以本府請推承旨之啓,有所不安,至於引避,臣亦伊日入侍前席,則不能爭執之失,與諫臣無異,而纔遭一家慘戚,且有身恙,今始來避,所失尤大,請命遞斥臣職。答曰,勿辭。
吳道一啓曰,執義金萬吉,再啓煩瀆,退待物論。答曰,知道。
持平兪集一啓曰,臣伏聞昨日筵中,大臣,因請推政院之啓,以伊日奏對,引以自咎,且以爲朝家旣有成命,則喉司之不爲爭執,未爲不可,聖明因此遽下未安之敎云。臣不勝瞿然之至,當日處分,雖出於權宜鎭定之計,終歸於徒損事體而已,則政院,職居出納之地,不思惟允之義,惟以阻却爲事,設或不捧,亦宜措辭啓稟,以存體例,而默無一言,閉門不納,豈可無一番相規之道乎?然臣旣被前席未安之敎,不宜一刻晏然,而筵說祕嚴,未卽聞知,今始來避,臣之所失尤大,請命遞斥臣職。答曰,勿辭。
吳道一啓曰,持平兪集一,再啓煩瀆,退待物論。傳曰,知道。
持平李益壽啓曰,日者,大臣有前縣監羅良佐等疏勿捧之請。臣亦知大臣之意,出於一時鎭定之計,而先言未出之疏,豫建退却之請,傷損事體,固已甚焉。雖因引咎之擧,旋有捧入之命,而臣忝在臺席,未卽陳列其未安之意,此固臣不職之失也。伊日,三司之臣,同在入侍之列,所當開陳不可,據理爭執,以爲捄正之地,而默無一言,逡巡而退,揆以臺體,不可無相規之道,而亦未及論斥其非,此又臣不職之失也。至於請推喉司之論,僅示一脈公議,而其中入侍承旨,卽臣之一家至親,故旣書謹悉,旋卽引避。臣方懷愧忸,若無所容,卽伏見同僚避辭,昨日筵中,又以此至下未安之敎,雖未參啓,旣已同議,則難冒之勢,與同寮無異,不可一刻晏然,請命遞斥臣職。答曰,勿辭。
吳道一啓曰,持平李益壽,再啓煩瀆,退待物論。傳曰,知道。
左議政南九萬箚曰,伏以人臣,有當退之義,其貪戀祿位,全沒廉恥者,固無足言也。或未忍聖主之永訣,或必欲君恩之少報,或不敢嚴命之久違,黽勉遲回,因仍苟冒者,亦多有之。若此類,雖其意不專在於貪戀,而其終也,重則不免於刑誅,輕則見斥於淸議,及其罪成而名敗,則此與彼,抑何有分毫之差等哉?非但人臣之所以事其君者如此,雖君上之所以處其臣者亦然,其臣之罪大惡極者,固不必待其自辭矣。或以爲罪不至於必黜,或以爲才不可以終棄,如知其情勢之難安,求去之至誠,則皆不得不許,至若負天下重望,佩國家安危,如宋之韓琦,時君,惜其去,至於流涕,亦不得不從,蓋所以全君臣終始之義也。君臣之際,雖以義合,亦以恩結,相體相悉,理當如此,若爲下而冒沒不止,必至於陷戮而不可逭,爲上而拘執不捨,必至於加法而不可赦。此誠千古君臣之至戒,豈不大可畏而深可念者哉?臣之出身事君,本由於應擧覓官,則到今身處隆顯之地,年及晩暮之境,乃忽辭官而讓祿,潔身而高尙者,寧有是理哉?數行缺至死而不能已,誠以輔弼之職,乃所以統率百僚者也。其身之有若幸於苟免,晏然仍叨,內愧於心,反慙於人,自訟不暇,遑恤其他,雖或有靦面目,無有所爲,人豈不目笑而鼻侮之乎?且念臣之不能自揆,妄受大任,上誤國事,下辱臣身者,亦已多矣。臣於此,欲索言其事,塵瀆天聽,則虧損國體,爲罪莫甚,欲厭然揜藏,自同無故,則實負素心,情所不忍,日月高懸,無幽不燭,亦庶幾鑑悉之矣。臣雖至微,亦備於萬物之一數,願被皇天之慈覆,得獲其當處之所焉。臣雖得免此職,猶在於大臣之後,必不敢高飛遠走,與世相忘,朝家闕失,或可補拾其一二,追尤改愆,亦可備驅使於他日。伏乞聖明,諒此血誠,早賜處分,上使朝廷,無虛位曠職之弊,下使賤臣,免狂惑喪心之疾,千萬幸甚。臣不勝窮窘祈懇之至。取進止。答曰,省箚具悉卿懇。屢悉決難勉從之意於前後之批矣。卿胡不體心腹之至懇,不念國事之揑抗,連章控免,若是其太過乎?此無非誠意未孚之致,愕然且慙,寧欲無言,日呈三章,予意已決,萬無釋負之理,至於前日所謂情勢之未安,到今尤無一毫可引之嫌,宜遵前旨,更勿撝謙,速出論道,以濟時艱。仍傳曰,遣史官傳諭。
前平康縣監羅良佐,前振威縣令成至善,廣興副奉事趙得重等疏曰,伏以臣等,亡師故贈參議臣尹宣擧,以節義道學,存而爲一世之所宗仰,沒而爲後學之所尊慕,尤被孝·顯兩朝之禮遇,始終無替,四五十年之間,朝廷無異議,士林無異評,不幸前年,有崔愼者,乃敢投疏,輒加詆訾,繼而有李景華之疏,疏雖不入,其所揑誣凌踏,尤極狂悖,豈非世道之大變哉?臣等,俱以蒙學,早嘗出入於宣擧之門,雖其資稟凡陋,不足以窺其學之萬一,至於尊服欽悅,出於誠心,自有所不能已者,忽見亡師橫被詆辱,豈不欲一疏叫閽,以辨罔極之誣哉?試見比者自崔愼·李震顔以來,訟師之章,交於公車,歙歙訾訾,乘權相傾,假有不知者,猥以臣等,視爲崔愼·李震顔之流,則不但臣等沒身之恥,其貽辱先師亦甚,故悶默自抑,以俟不泯之公議。今者竊聞奉朝賀臣宋時烈,又封進一疏,其中,有詆排宣擧,直驅而歸之於詖邪黨鑴之科,其疏留中,雖不得其詳,而見而傳之者,不啻藉藉,夫時烈之所以自任,今世之所以望時烈者,皆宜如何,而其言之不暇自擇,乃至於此,噫嘻,甚矣。至此而臣等,若猶泯默自抑而已,則後之議,其無以臣等爲怵於威禍,恬視其師之遭誣,而不敢出頭角以辨乎,則臣等之恥滋甚,且聖明在上,如日中天,而先朝禮遇之臣,無故遭誣,在朝之臣,莫敢明其不然,至於臣等,亦但曰以俟不泯之公論而已,則是自阻於天日之下,而甚非所以仰戴聖明之意也。玆敢昧賤微之分,冒瀆擾之誅,輒將宣擧前後受誣曲折,仰首陳暴,伏願聖明垂察焉。宣擧,始嘗與鑴交,當是時,鑴方矯情飾行,盜竊聲譽,一時名士,皆慕與之交,宣擧之於鑴,其契分,亦未嘗不厚也。及夫己·庚禮訟之作,鑴實主三年之論,而尹善道之疏,祖述鑴語,以爲嫁禍之計,時烈,謂鑴之爲禮說,實欲殺己,而善道亦其所嗾,宣擧以爲鑴誠妄矣,而謂爲禍心,則其跡未著,不可臆逆而斷之。況以禮訟,爲邦禁,則尤人情之所不厭也。旣以此深戒時烈,而又謂鑴本一處士,至還納告身,其自處如此,而今乃依合相門,主張邦禮,攘臂讒賊之間,是大失身爲書,凡數百言以切責之。蓋其意,謂士友之間,有此爭端,乃不祥之事,左右戒責,祈以息爭捄亂,嘗稱曰,禮訟已歸筌蹄,黨禍將成大亂,其勢不止於亡身亡國而已。則無狀累臣,受國厚恩,縱不能報效萬一,尙安忍作爲無益之偏論,重被萬世之罪責乎?其赤心如此,鑴旣傲然自是不受規戒,而時烈又疑宣擧扶此抑彼之不力,此宣擧之所以旣與鑴絶,而又不合於時烈者也。今鑴果能逞其凶悖,終以自敗,時烈之言,不可謂不驗,使宣擧而在,則不過愧服先見而已。然,孔子曰,人而不仁,疾之已甚,亂也。夫疾不仁者,宜若無罪,而孔子云爾者,明激之使亂者,均有其責也。是以,程子易傳曰,古之聖人,所以能化奸凶爲善良,革仇敵爲臣民者,由不絶也。是則君子之所以平心恕物,必有其道,至於構怨結怒,激以爲塗地之禍,則亦孔子之所戒也。然則宣擧赤心憂世之言,當時雖不相契,今日宜若可思者,人之未易知久矣。司馬光,不以不知安石而不得爲君子。程頤,不以不知邢恕而不得爲大賢。宣擧之不知鑴,不害爲馬·程之儔也。時烈之言,亦曰宋之諸賢,亦有誤被京檜所欺者,此事何至爲此友之大累乎?豈不然乎?今之言者,不但曰宣擧不知鑴,輒爲言絶而實不絶之說,欲被之以依違反復之名。夫宣擧不幸而不得見甲寅以後之鑴,須就甲寅以前之鑴論之然後,宣擧本來心事之正,可得以見也。夫宣擧之於鑴,固未嘗逆探未形之惡也。其心初何樂於輕絶故舊哉?只爲鑴無懺悔內訟之意,而有疑怒相拒之色,義不可以苟合,戒亦存於自辱,其勢不期絶而自絶,蓋自是不復與之相規責矣。不復與之相往來矣。然宣擧嘗與故右尹權諰書,論鑴事曰,希仲之善補者,不外於知悔,若聞渠能辦此,愚當卽馳書相賀矣。希仲者,鑴之字也。蓋猶不能不以遷改,有望於鑴,眞仁人君子之用心也。使鑴稍能念聽,以存朋友之道,初未必至於相絶也。夫宣擧之所以絶者,本與時烈所以絶者不同,雖已絶鑴,猶之爲不合於時烈也,固不足分疏其絶與不絶也。尙謂誰畏誰逼,而實不絶而陽言絶乎?若云畏逼於時烈,則又何爲累勸時烈勿爲已甚,反受時烈之疑乎?必若立彼我之界,而分之以同異之論,苟以免夫帶累之嫌,則此所謂便文自營之計,宣擧之秉心公平廣大,必知其無此矣。言者又以宣擧己酉擬答時烈書及尹拯受鑴奠酹,爲宣擧不絶鑴之證,所謂己酉擬書者,時烈之戊申秋赴朝也,宣擧以爲,此又時烈己亥後一初也。若能改絃易轍,展布公誠,國事猶有可爲者,會時烈,有書相詢,遂草書將答,俄聞其又去國,不果遺。其後尹拯,以爲此乃先人之懇懇之遺意,雖已後時,不可遂寢,因求墓文於時烈,而竝持以相示,其書略曰,天下之大本,固在於人主之一心,而今日格君之責,實在於執事,欲吾君之無私矣,則當先祛吾之私意,欲吾君之開言路,則當先開吾之言路。昔市南每言,執事篤厚於親舊,故有情勝之弊,果於疾惡,故有量隘之病,所愛則不知其惡,而又不免牽己而從之,所惡則不知其善,而又未免過察而款之,加膝墜淵,與奪高下,一任於己意,聰明掩蔽,好惡顚倒,或不之覺,物情之不厭,亶在於此,此則私意之當祛者也。石湖兄嘗言,儒者之出世,當先以王荊卿,參前倚衡,可也。儒者,必行己志,故不免以同己者爲賢,而以異己者爲否,動引古昔,故不免以承順者爲知我,而以疑難者爲不知,至於己志之不必合於義,古昔不必當於今,則有未暇未省也。故訑訑之聲色,未免於拒人,而附會之風習,無恥於面諛,以執事好問之勤,而人或以聽納之不弘爲病者,主張之有過當處也。此則言路之當開者也。至於今日急務,兩賢之論定,則異端無自以作,士習不壞於醜正,人才可邇於器用,而偏論可以漸消也。禮訟之禁解,則吾道自歸於公,見疑者,得釋於平恕,立異者,無害於辨質,而標榜可以卽祛矣。惟此兩端,消融保合,然後同寅協恭,聚精會神,朝廷正而庶績熙矣。其解禮禁之說曰,爲士者,孰不欲祛黨也,而大學正心之功,有所未盡,則過與不及之間,自不覺其黨論之歸矣。今者禮訟之論,初爲是非之爭,轉爲邪正之辨,彼則自以爲無他心,而此則必以爲有邪意,被攻者,自以爲枉,而攻之者,猶恐不快,傍觀者,或以爲攻擊之已甚,則一切論之以收司之律,層加蔓延,定爲士論者,今十年矣。其間豈無他心者乎?豈無眞枉者乎?豈無眞爲已甚者乎?彼海尹者,固是貪淫之物,雖非媢嫉,實不可用,其餘如趙·洪諸人,雖所論無據,用意偏頗,而被罰旣過,被錮旣久,則誠可蕩滌而用之,此栗谷之再入,還用癸未三司之意也。況如尹·許二人,縱有詿誤之失,安得終斷以讒賊毒螫之物而不之容乎?今日果能滌禮訟猜嫌之跡,先從此兩人而始,以示我無私不吝之心,內可以恢吾之量,外可以服人之心,彼兩人者,亦安得不爲之感悅也哉?市南者,故參判兪棨之號。石湖者,宣擧之兄故參判文擧之號也。海尹者,尹善道居海南也。趙·洪者,趙絅·洪宇遠也。尹·許者,尹鑴·許穆也。時烈見書大恨,遽謂宣擧勸用尹·許,可見其未嘗絶也。遂執以相詬,蓋宣擧,自庚子以來,所守一說,非以鑴爲不失身也。只爲不可以禮禁而廢之,故欲時烈當國秉均,鋤去嫌怨,打破形跡,以臻蕩平之道,初非有新語也。由今觀之,鑴·穆,誠不可用,然在往日,則俾得革面黜心,消禍未萌,自有道理,顧吾所以處置之如何耳。此於時烈,雖未必相合,亦安有可以致疑者,而其所以深懷怨恨於此者,何也?今詳書辭,首尾勤懇,反復欲相匡正,冀其立於無過之地者,豈非情之厚,故憂之深,愛之篤,故誨之切者哉?然今日紛紛,其原皆出於此,竊意當時不欲爲未信之諫者,或自有微意,不但以其去國而不貽也,而拯之暗投明月,遭其按劍者,亦難免坦懷輕信之責矣。所謂受鑴奠酹者,宣擧與鑴,雖已相絶,非有深讐也。故宣擧於常日,雖與鑴不通問聞,至其遭伯姊喪,得鑴慰問而報答之,故正權儁,卽宣擧之妹夫,而鑴之妻兄也。故儁之歿也,又致書於鑴以相弔,則鑴之當宣擧喪,爲文致奠,亦以故意,而未見有必却不受之義,謂之不爲已甚,可也。未可以疑其不絶也,況其見絶慍憾之意,卽其祭文而可見者乎?今時烈之疏,則又若以己之斥鑴,專在於擅改中庸註說,又以宣擧,爲尤中鑴毒,有若宣擧,尊奬鑴學,率一世而投歸於鑴者然,言固可以若是言任情而爲之乎?鑴之改註中庸,爲日已久,從遊諸人,孰不知之?宣擧常以好新尙奇目鑴,所以鑴戒其病,不啻諄複,然其不以此相棄者,亦不過愛其才恕其妄耳。不獨宣擧如此,雖時烈之所以交鑴者,亦然也。時烈,蓋嘗指鑴爲異端矣。宣擧則又謂君畏鑴太過耳。其意以爲古之異端,若陸九淵輩,其才學,皆過人,鑴但坐僭越,不足以當異端,而遽立標榜,只作爭端,此卽癸巳黃山舟中之語也。其後戊戌·己亥之間,時烈入都,與鑴往來,無間於前,至謂鑴英才,不可不用,力加推轂,超資遷擢,實出於時烈秉銓之日,不但不以爲斯文之亂賊而不相棄絶而已也。故時烈與人書曰,愚於少時,最與鑴親,及見其吹索朱夫子,凌駕東方先正之後,則漸疑其所存,時或相規,則不啻冷聽,然情意旣深,故荷其相處於朋友之後,及其喪禮以來,所論幾於上變,吾雖欲苟全舊誼,而彼當絶之矣。以故無事於絶而自絶矣。據此則今所云以誣悖朱子之故,忘身而斥鑴者,已過其實,又安有捨鑴而斥宣擧之事哉?況宣擧自無可斥者乎?所謂先治黨與之說,據己未宋尙敏疏,乃時烈攻故縣監金克亨語,時烈嘗與宣擧書,論文孝公趙翼事而曰,兄家尊慕太過,恐未免先治之科,初未聞其因鑴事而又以此加之也。然時烈話頭素高,或於辨論緩急之際,其嘗有此,抑未可知。然其語,本涉於戱,況在當時,則不害爲相劘切之義也。宣擧之於朋友,其責善尤峻,不以數斯疏爲戒,所嘗劘切時烈者甚多,不但己酉一書而已。故時烈有言曰,吉甫於吾輩事,不見其是,只見其非。吉甫者,宣擧之字也。然宣擧則實有至誠,嘗曰吾輩,雖不敢當朝廷之憲官,而猶足爲尤門之諍者,吾輩今日,出處雖殊,禍福同歸,何言之不敢盡乎?其有不合者,則又曰明道所謂不有益於公,必有益於我,眞是至言,其欲琢磨相成,不間物我如此,雖使時烈,有先治黨與之說,其肯以此爲慊者哉?乃至今日,欲假此說,立爲公案,推而斷之以邪說害人之律,此雖使其門人子弟爲此說,猶爲不知先故分義,而不免於强引妄揣之罪,又豈料時烈當其身,有此言哉?宣擧之平生所遵守者,其外祖文簡公成渾之學也。所就正者,文敬公金集,溯其父文元公長生,而爲文成公李珥世嫡者也。所誦讀尊信者,四子集註章句·小·近·家禮等書,蓋推家承師傳,而會其極於朱子法門,其淵源之遠,門路之正,有非諸人所能及者,雖不出而施於朝廷,其立身行己,本末俱存,其遺言緖論,及夫文字著述,俱在人耳目,不可誣也。不知其尤中鑴毒而爲世道害者,果是何事,視效宣擧而投入於鑴者,果是何人?況以鑴學爲勝於朱子,黨鑴而背朱子者,世堂有如此之人哉?使宣擧,果皆有此,豈獨時烈知之,而人皆不知哉?疏中所謂以生前未盡之說,質之於祭文者,似指宣擧初朞再祭之文,若其將葬,操文自奠,則其辭儘無疵謫,奬其節則曰,衆流奔趨,支柱不傾,兩儀昏濛,一星孤明。讚其學則曰,愼老之後,型範有在,一方之士,以所事事。愼老者,金集之號也。美其操則曰,荷衣蕙佩,皭然不滓,頑廉懦立,灑落淸風。敍其情則曰,追遊切磨,兩忘所趨,書疏往復,三日爲疏,其所以相許相與者如此,與今日斥之以爲世道害者,固不似一人之言也。其再祭之文,則蓋因尹拯受鑴奠而發,其文有曰,惟是江說,少有未契,兄若於海,竝加原貸,我之疑晦,片言卽解。江者,驪江尹鑴之所居,海者,前所謂海尹,卽善道也。其意,蓋以爲宣擧雖攻善道,而常恕鑴,鑴與善道,不可分別,必若恕鑴,須竝原貸善道,此其所謂生前未盡之說者耶?夫受奠得失,自係後人之事,何至以此,致懟於幽明之間耶?豈本欲質此契券,以爲今日之話柄者耶?使宣擧之靈,有知則固當付之一笑四五字缺之爭,在於癸巳,而禮訟則乃庚子以後事也。自癸巳至四五字缺宣擧情義之厚,如一日也。庚子以後,雖不嚴於絶鑴,爲宣擧之病,亦未嘗有黨鑴之斥,江海之說,亦不過如此耳。今之所以爲說者,則愈出愈奇,變亂本末之情,點化疑似之事,顯有求過於無過之跡,臣誠不知時烈何故而爲此也。人之言曰,要之蓋棺,事乃可定,蓋人之始終,或有不能如一者,而心之所存,跡之所履,必待死後,最其平生而論之則無誤也。今宣擧之歿,將二十年,其間事變,亦可謂備矣。借使宣擧,果有黨鑴而不絶鑴之事,則其跡必有所著,不但空言而已。往者鑴,亦嘗得志六七年,其所以待尹氏者果如何,而尹氏之所以黨鑴者,果何事也?平日雖有妄認妄疑,至此亦可以渙然矣。今當鑴已稔惡伏法之後,必欲被人父子以黨鑴之名,其心,眞以爲關係世道而不可已者耶?抑欲揀擇不吉之名目,以爲阱擭者耶?是未可知也。至其所謂江都事者,則蓋宣擧於丙子,避兵入江都,自以君親皆在圍城中,不可安坐空談,以度時日,旣與權順長·金益兼諸人,呈書分司,責其偸安之失,又與諸人,約爲義旅,以爲吾輩書生,其於兵事,雖無益勝敗之數,若能奔走自效於江津守禦之所,則猶可以少伸痛迫哭望之心矣。旣而分司以爲,若有緩急,則諸將皆赴江津,嬪宮不可無宿衛,遂以儒兵,爲嬪宮衛卒,而承旨韓興一主之,及甲津告急,興一乃點儒兵,分守城堞。俄而賊渡甲津,以兵逼城而誘脅之,分司宰相,窘迫無策,與賊約和,遂出詣賊營,卽無交鋒遺矢之事,而賊兵遂入城矣。珍原君世完,曾與宣擧,隣寓相識,時以孝宗大王之命,奉使南漢謂宣擧曰,君可與我偕行乎?宣擧卽請於仲父故弼善尹烇曰,江都旣陷,南漢亦危,等是死耳。寧往南漢,得更見病父而死,遂微服,爲世完從者同渡甲津,及至南漢,不得入城,遂從世完,歸入孝宗行中,仍得脫歸,其戊戌詣闕疏所謂臣於顚沛之際,獲近淸光於泥露之中者,卽此也。今之言者,乃謂宣擧與友同事,友死而不能死,與妻約死,妻死而不能死,蓋宣擧於當時,非有所受職事也。避兵而入,兵至而去,乃是士之常分,固無必死之義也。然旣自奮,與士友約爲義旅,則所守之城堞,固是死所,而所與同事之人,固有同死四五字缺和事旣成,守備亦罷,則雖欲堅守一堞,死而不去,不可得也。四五字缺旣無同力致死之所,則倉卒顚沛之間,或生或死,乃其事勢所然,死者固爲感奮取義,以遂其志,而生者亦豈爲淟涊偸生,以負其友者哉?所謂與妻約死者,宣擧復文敬公金集書曰,其時宣擧,與諸士友,聚謀處身之所,亡妻知事急,遣婢邀宣擧,宣擧至則曰,與死於賊,不如早決,願一見而訣耳。宣擧不忍見,走歸士友所云。據此則謂之有約誓之說者,又非其實也。至於頃年,榻前大臣所達有云。宣擧引北地王諶事,欲以自處,北地王諶,乃漢室皇子,其處地,與宣擧絶殊,非所倫擬,未知大臣何從得之而爲此語也。然前二事,皆宣擧居常傷痛,忽欲妄生,結之在心,而形之在言。故其癸巳上孝宗大王疏曰,丙子之亂,入于江都,因與一二士友,同志共事,及城陷之日,士友等俱死,仲父烇,亦終致命焉。臣則頑然忍慳一死,妻決於目前,子棄於道傍,而獨隨使臣之往南漢者,冀見病父於圍中,進不及城下,退不塡溝瀆,輾轉得脫,終至偸生。臣外負朋友,內愧妻子,不從於仲父,而爲奴而苟免焉。臨亂失性,處義無狀,追思至今,恨死不得,宣擧之所以撝謙自咎,乃如此,可見其慷慨惻怛,根於至誠,非恒情所可及。然古人云。人固有一死,死或重於泰山。孟子言,可以死,可以無死而死,則傷勇。顔淵曰,子在,回何敢死?當是時,旣無必死之義,又非有不得不死之勢,而上有父母,未知存亡,其不可爲友妻而死,亦已明矣。至其引咎不死,則又專以疏斥虜使,而免於虜難,爲至恨深恥,而其微意所存,實在於扶大義植人常,以此自靖,遯世獨立而不悔。故其丁酉疏曰,始而妄學陳東之所爲,終焉不免爲尹穀之罪人?又曰,臣於丙丁,再上太學之疏,而畢竟不免顚沛於江都,臣竊以爲大可恥也。夫所謂士無爲國必死之義者,定計於常也。旣在圍城,同罹危辱,則臨亂苟免,豈不慊於中心耶?今之論臣本心者,或以爲與友同事,友死而不能死,或以爲與妻約死,妻死而不能死,用此引咎,無意仕宦。此亦莫非臣之實狀也。然所以爲此者,非爲友也,亦非爲妻也,只恨臣身之苟活而己。於是,孝廟賜批曰,嘉爾之守志不變,而反惑其太過,何者?未聞陳東,終致尹穀之死。又曰,爾之所謂死罪,無非耿介出俗之行,予之所以惓惓不忘而必欲致之者也。由是觀之,知宣擧之深,未有過於孝廟矣。噫,丙丁之事,尙忍言哉?南漢與江都,一也。今日士大夫之數字缺敗國之餘生,而其能完節於變亂之後,確然不爲利祿動者,凡有幾人哉?當南漢和成之日,孰不慨然憤痛,欲決一朝之命者?然其不能者,又豈必爲貪生蒙恥之人哉?若先正臣金尙憲·鄭蘊,則其昭日月崒泰山之節,又豈以不死於一時,有所增損,而其爲可歆,尙顧當在辦命者之下哉?今宣擧之所樹立,明白卓絶,眞足與金·鄭二臣,竝有辭於百世,尙可以毫髮疵累者乎?且益兼·順長,旣殺身於前,宣擧沒齒自廢,扶大義於後,死亡雖殊,所成就,一也。所謂天下之大信也,死者復生,生者眞可以不愧矣。是故,時烈,嘗爲丁丑節死人洪翼漢·尹集·吳達濟,作三學士傳,其卒篇係之曰,我東禮義素明,遭難立慬之人甚多,如江都則自仙源金相國以下十餘人,其他所在委命表著者,不可勝數。且如潔身不汚,以守其志者,如尹公宣擧諸賢,事雖不同,而同歸於一致,皆不可遺也。此不須別立傳紀,只收其行狀碑誌,以附於此篇之後,則其義該矣。時烈平日,許宣擧之節如此,與祭文支柱一星同義,而所謂與金尙容諸人同歸一致者,其論尤確,今也,忽更謂其與益兼·順長相反,不暇考察於前後之相戾者何歟?且時烈,儘以爲江都之事,足以慙憤廢伏,不可自立於世乎?則將深爲宣擧計,雖宣擧欲出,勸之勿出,可也。然當時,每以己出而宣擧獨不出爲太執,常有汝望脚伸,吉甫頭回,然後可以做事之語。汝望者,宣擧兄文擧字也。有脚疾不仕故云,其望出而助己也,深矣。及至今日,乃欲追言撝謙之辭,以爲瘢痕之資,此果何心哉?或者又以微服爲奴爲詬,此又可笑。朱子,論子羔不徑不竇曰,只安平無事時,可也。若當有寇盜患難,如何專守此,以殘其軀信哉,此柴之所以爲愚也,況微服,已自孔子爲之矣。此果足爲恥乎?且時烈,最怒尹拯致疑於木川言根之所出,頃年崔愼疏中,已提其端,其言甚醜。臣不欲究論其首末,但以時烈抵尹拯書言之,有曰木川事,此高明深怒者。然反復思之,勿論其事之虛實,其語之有無,而蓋欲打愚,勿與在鄕人相從,此蓋出於尊尙先丈之意也。打愚者,前大司憲李翔之別號也。以此觀之,其意固似忠厚矣。近日時烈之門人弟子,公然以臭穢腥膻等語,揭之通文,李景華則又從而捏造辭說四五字缺景華者,亦時烈之門徒也。在李翔則欲其勿作院長四五字缺徒則盡在鄕也。而恬而不相容者何也?然則欲人之勿疑,此說之出於時烈之門,而木川之爲假托也,難矣。至此則其所以捃摭齮齕,甚於仇讐,事之是非,義之當否,皆不足論,噫嘻,痛矣。嗚呼,時烈之於宣擧,其交際,果何如也?爰自弱冠,許以道友,塤唱箎和,汔於白首,情好不可謂不篤矣。宣擧之爲人,平正慤實,周詳懇至,不喜爲矯情驚世之行。又其終身山林,故利害得喪,傾奪比黨之私,不入於胸中。由是,其言論指趨,例與時烈多所逕庭,然異味固所以相濟,殊塗不害爲同歸,不必以水益水,以塗附塗,然後方可謂之朋友也。今時烈,年邵望尊,巋然獨存,宜若興懷舊友,深追往好,如諸葛亮之不忘元直·州平,朱熹之每思敬夫·伯恭,此天理人情之所不容已者也。方且欲與旣骨之人,計較彼我之得失,信其不窮之辯,濟其好勝之私,人固有以議之矣。夫時烈之蓄此不平,非止一朝一事,而今日之事,則徒激於尹拯往復之書,詆疵之醜,上及於父,尹拯雖有過失,豈是宣擧之罪哉?怒人非己,反詈人之父母者,閭巷童孺之所恥,未聞士大夫間,曾有此風,況於平生親友一生一死之際者耶?令人直欲掩耳而走者也。宣擧之天資峻整,好規戒人,然氣厚量宏,犯而不校,自其生時,雖暴慢媢嫉之人,終不敢以惡聲相加,此先正臣宋浚吉之深加敬服,累以誦於人者也。乃於身沒之後,橫遭誣衊至此,豈非命也哉?今時烈之爲此者,殆非所以却顧長慮,爲天下後世之議計,臣亦知其不必深辨,而所可痛者,宣擧以弘毅卓絶之資,承家庭精粹之學,行誼篤於內,忠信施於外,有尙絅日章之德,有潜龍不拔之操,顯晦有權衡,進退有規矩,士論之所趨仰而師法,人主之所想望而不可得見者也。雖其括囊蘊櫝,利澤不及於世,然人猶以其人之奬黜抑揚,卜斯文世道之汚隆,而乃於一朝,排之爲邪說,斥之以別人,媒孽狼藉,爲一世之僇人。然明主無吁咈之辭,朝廷無違駁之議,豈可以時烈耆儒宿德,老至耄及,姑將隨順,不欲傷其意故耶?臣等竊伏惟念,我孝宗嘗答宣擧曰,予之欲一見,非誘以利祿也,欲言其無死罪之意,至於爵祿,苟不欲則不須强焉。異日又曰,君臣之間,貴相知心,當以士服引見,孝宗未見宣擧,而已以知心,許之矣。故顯宗卽位之初,卽下諭曰,惟爾歛跡山野,讀書求道,雖其介石之志四五字缺先王眷眷之誠,終始不捨。今予之召爾,卽所以繼述遺志也。及宣擧之沒,顯宗臨筵,謂侍臣曰,予常欲一見尹宣擧而不能得,遽爾云亡,可勝驚悼,仍問其年歲幾何,及氣稟强弱,嗟惜之意,溢於辭表。宋浚吉進曰,士友之論,謂宣擧,若在朝廷,必見嚴憚於君上矣。浚吉,退而告故判書臣趙復陽,上未嘗一見尹友,而眷重至此者何歟?復陽曰,上於疏章中,固已得其爲人矣。由是觀之,兩朝所以禮待宣擧者,專以孚誠相感,不但聲音笑貌,繆爲恭敬者也。今其人,已與道殉,非有晩節末路之可議也。又非有隱慝宿愆,昔未發而今始得者也,奈何其及殿下之世,而任人之傷毁而莫之恤也?夫與奪失當,則人情抑鬱,褒貶不章,則風俗流敗,馴致公明正大之體壞,而依阿姑息之習成,敦厚樸實之道喪,而傾陷讒愬之風長,幾何不至於仁賢空虛,社稷傾危而莫之振也?此臣等之所以太息流涕,大聲疾呼而不知止者,不獨爲亡師而私痛也。伏願殿下,察乎公私之際,審乎消長之幾,定是非之眞,以息紛爭之訟,示好惡之正,以導趨向之路,爲先正洗泉壤之恥,爲斯文消百六之厄,有以噓和氣之欲熄,壽國脈於將絶,則士林幸甚,社稷幸甚。臣等搆疏將呈,伏聞昨日榻前,大臣猥陳未發之事,至有勿爲捧入之請,噫嘻,甚矣。使臣等,所言而非則鈇鑕湯鑊,亦所不辭,所言而是則亦當爲聖明定是非明好惡之一助,在殿下鑑燭而處分之如何耳?惡有豫閉逆拒,以爲鎭定之道理哉?夫言路杜塞,則聰明壅蔽,聰明壅蔽,則擧措顚倒,而亂亡隨之,前古覆轍,昭昭可徵,臣等直欲痛哭而不可得也。臣等,非不知昨因大臣之陳達,已有勿捧此疏之敎。然臣等所以爲此者,不但私痛亡師之受誣而已,實欲聖朝定是非明好惡,以救今日已壞已敗之世道,至若當聖明之世,含忠結懷,焚章裂藁,以自逃於山藪之間,則此誠非臣等四五字缺今者政院,據昨日之敎,不捧臣等之疏,夫國家之四五字缺委任喉舌者,豈徒然哉?今日之擧,上以壅蔽聖聰,下以杜塞言路,甚非淸明之世所宜有,彼諸承旨,亦豈不知,而非有糾闕拾遺之節,徒懷奉命承令之意?臣等有以知殿下果然孤立,而左右補察之臣,皆不足恃,臣雖欲不痛哭,不可得也。伏願殿下,竝垂察納焉,謹昧死以聞。無批答
吳道一,以兵曹言啓曰,當日前奉事元忠發·營吏全議尙等稱名人,自宣仁門入來擊錚,極爲駭愕,令攸司囚禁治罪,同門守門將朴五敏,不能禁斷,推考,何如?傳曰,允。燼餘
上在昌德宮。停常參·經筵。
自巳時至酉時,日暈。申時,白雲一道如氣,起自艮方,直指坤方,長竟天,廣尺許,良久乃滅。
李世白·李宏啓曰,臣等伏見備忘記,有右副承旨吳道一罷職之命,臣等,竊以爲過也。羅良佐疏中侵辱大老,道一,亦不以爲無罪,而其所陳啓,自附於有懷無隱之義,則其在聖明包荒之道,惟當開示是非而已,何必威怒譴罰,若是其太遽耶?固知聖上此擧,出於辨是非明好惡之意,而或恐處分之不得其當,區區所懷,不敢不陳。伏願聖明,平心舒究,亟收成命。答曰,勿煩。
李宏啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事,取稟。傳曰,當日爲之。
又啓曰,大司憲李翊相,掌令鄭來祥,俱在外,執義金萬吉,持平兪集一·李益壽,竝避嫌退待。今日監察茶時,事甚未安,掌令金灝,卽爲牌招察任,何如?傳曰,允。
傳于李世白曰,今此綾豐府院君遷葬時,擔持軍及石灰,量宜題給,外棺板一部,亦爲輸送事,分付該曹及該道。
李宏,以兵曹言啓曰,本曹堂上四員內,判書臣李師命,方在針灸受由中,參判臣申琓在外,參知未差,只有參議臣彦綱,連日入直,宿衛之地,事甚苟簡,前頭新軍點考,亦且不遠,參知有闕之代,今日政,以在京無故人差出,卽爲牌招察任,何如?傳曰,允。
李世白啓曰,當日爲政事,命下矣。廳中只有臣世白及同副承旨臣李宏,而臣則吏批有相避,吏兵批政廳,將無以推移進去,何以爲之?敢稟。傳曰,同副承旨,吏·兵批兼進。
有政。吏批,行判書趙師錫進,參判李奎齡病,參議李畬在外,同副承旨李宏,吏·兵批兼進。
兵批,判書李師命,針灸受由,參知申琓在外,參議李彦綱進。
吏批,李彦綱爲承旨,任弘望爲兵曹參知,李翊周爲宗簿主簿,徐文裕爲修撰,李䎘爲同義禁,李思永爲兵曹參議,崔奎瑞爲獻納,金萬吉爲應敎,李弘迪爲執義,李后沆爲司諫,左承旨李彦綱,右承旨閔鎭長,左副承旨尹世紀,右副承旨嚴緝。
兵批,副司果李后沆·金夢臣。缺
李世白啓曰,臺諫出仕事,命下矣。今日已暮,明日待開門牌招之意,敢啓。傳曰,知道。
午時,上御宣政殿。晝講,同知事李䎘,特進官權說,參贊官李世白,侍讀官洪受瀗,說經宋相琦,假注書朴泰淳,記事官柳尙載·李廷謙等入侍。司諫李墪,掌令金灝,武臣李彭壽等,亦入侍。上讀前所受自賁之六四,終其卦,受瀗進講,自剝之序卦,至大象,音釋各一遍。上,受而讀之,訖。受瀗釋其義曰,賁爲文飾,故剝承之矣。相琦曰,此卦,九月也,春夏,萬物蕃茂,至秋則剝落也。受瀗曰,乾一變而姤,五變而剝,六變則坤矣。以二體言之,則山高起而地不厚,則頹,故取象如此。相琦曰,山,土也,地亦土也,土上有土,如附着然,故曰剝矣。受瀗〈曰〉,不利有攸往,衆小人,剝君子,故云然矣。天地閉塞,爲天道之剝,群枉成長,爲人事之剝矣。䎘曰,漢之郭泰,明哲保身,卽不利有攸往之義也。說曰,剝與復,正相反,一陽生復爲吉,群陰盛剝爲凶矣。受瀗曰,內坤外艮,坤順艮止,故曰順而止矣。相琦曰,自夏至,至霜降,皆柔變剛也。數行缺君子順天而行,故剝之時,天地閉塞,則不利往,復之時,一陽復生,則利有往也。䎘曰,剝,爲消爲虛,復,爲盈爲息矣。相琦曰,如剝之時,君子欲有所爲,反取其禍,是不知處剝之義者也。受瀗曰,山高起於地,狀若依附,譬如君依於民,民不保,則君亦不保矣。且如基不鞏固,則墻垣家舍,頹圮易矣。民不厚,則國將何恃安乎?方今民生之困窮,極矣,宜下厚下之道矣。上曰,然。以卦言之,則本爲小人剝君子之義,而象則言厚下安宅矣。相琦曰,當今之時,爲剝矣。國事,文具多,實事少,人品,渝薄者多,重厚者少,且生民之困窮至此,厚下安宅,此其時矣。說曰,君子貴用易道,易有君之用,有臣之用。夫子曰,觀其象而玩其占,誠能用易,則吉無不利矣。如讀剝卦,而能安宅厚下,又能順而止,其有益,爲如何哉?易之道,廣大悉備,故孔子讀之,三絶韋編,豈無詩·書哉?聖人之專攻於此,其意,蓋可見矣。上曰,此卦,陰盛而陽微,卽今朝廷,亦不幸陽微陰盛,論議之岐貳,雖不可以君子小人分之,而間有如羅良佐醜正之徒,投疏詆毁三朝禮遇之臣,想必因此不安,不欲造朝,此君臣上下之所當深念者也。講臣皆起拜,上仍掩卷。相琦進曰,世道不幸,羅良佐之疏出,而景色爻象不好,曷勝慨然?臣等,所當陳箚辨破,而自上處分,已極明快,故未果矣。然良佐疏中,又有不可不明辨者,敢此陳達矣。其疏中,有若以奉朝賀臣宋時烈,激成尹鑴之惡,均有其責者然,此尤非矣。自古亂臣賊子,本稟梟獍之性,安有不爲深攻而可以感化之理哉?時烈之攻斥尹鑴,可謂知人矣。上曰,其疏中所言皆非,而如此言,尤無據矣。相琦曰,金自點,以罪遠竄,仍謀逆伏法,如良佐之言,則自點,亦激成者耶?䎘曰,爲其師辨明,故其言,自如此,而至以奉朝賀有若構誣尹宣擧者然,此誠大非矣。墪曰,渠輩本情,亦豈欲侵攻大老哉?爲師辨明,故其言如彼,蓋就事辨白,固無不可,而語不斟酌,非矣。上曰,無所可辨,而假托辨明,豈不非乎?相琦曰,疏末殿下孤立之言,尤凶矣。墪啓曰,原城覺林廢寺位田,自本校收稅處,仍屬本校。措語同前上曰,勿煩。又啓曰,臣伏見備忘記,有前縣監良佐遠竄,成至善·趙得重削去仕版之命,臣竊爲聖明惜此擧措也。良佐等之疏,出於爲師辨明,而其原,實由於奉朝賀臣宋時烈之疏,則惟當就事辨明而已。不宜有所侵斥,而遣辭之際,全不稱停,其亦妄矣。而然念故儒賢尹宣擧家學之正大,樹立之卓異,固累朝之所嘗禮遇,士林之所共宗仰,而大老之疏,出於身沒十數年之後,故其門生等,妄意其揚其過愆,而欲一辨明,其情可恕,不可罪也。況國家用罰,當原其情,定其罪,何可以言語之間,遽加以竄辨之典乎?竊恐聖明此擧,不能捄其世道之壞敗,義理之晦塞,而反益增其紛鬧也。請平心舒究,還收前縣監羅良佐遠竄,成至善·趙得重削版之命。上曰,尹宣擧樹立本末,孰不知之?奉朝賀之疏,本非侵攻之意,而羅良佐等,托以爲師伸辨,詆辱三朝禮遇之臣,罔有紀極,公議若不泯,則三司當請罪之不暇,而今乃汲汲營救,至請還收竄配之命,殊極無據矣。受瀗曰,自上處分正當,而敢請還收其罰,其所見殊常,極爲無據矣。相琦曰,昨日政院覆逆,旣甚無謂,諫臣又請還收,誠是意外,殊可異矣。受瀗曰,臺臣所論,如是謬戾,決不可仍置,司諫李墪請命遞差。上曰,依啓。
灝啓曰,當該承旨,請竝從重推考。上曰,當初請推之論,旣未得當,而連啓如是,尤爲非矣。受瀗曰,臺論中如此啓,甚得矣。大臣,雖以一時權宜,爲此言,而此事,書之史冊,傳之四方,當以爲如何?承旨,職當出納,而終無一言,安得免物議乎?上曰,當初爲鎭定之計,令勿捧其疏,承旨之不能爭執,何必推考乎?灝又啓曰,執義金萬吉,持平兪集一·李益壽,竝引嫌而退,避辭見上不爲爭執,諫官旣遞,則揆以臺體,勢難仍在,隨事紏劾,臺體卽然,未安之敎,不必爲嫌,書送謹悉,旣得臺諫,而且不參啓,何必引嫌?請執義金萬吉遞差,持平兪集一·李益壽出仕。上曰,依啓。又啓曰,小臣,有區區之懷,敢此仰達。民惟邦本,本固邦寧,國家不幸,連年凶荒,上年湖南之失稔尤甚,得聞南中消息,卽今餓莩相望云。而道臣無啓聞之事,此蓋由守令之不爲報知也。雖國儲蕩竭,無濟活之道,寧宜不知其死乎?若發遣御史廉問,而仍使宣布朝廷德意則好矣。上曰,卽今似難發遣矣。灝曰,今雖發遣,似無妨矣。世白曰,臣嘗奉命爲御史,亦嘗待罪於守令及藩臬,頗識外方事情,賑事方張時,發遣御史,則守令畏約,或不能便宜從事,事反難便矣。上曰,賑事方張時發送,誠爲難便矣。䎘啓曰,頃因承旨申啓華所啓,有城中巫女一倂出送兩活人署之命矣。城中巫女之數,多至四五百,竝其家屬,幾至千餘人,當此凶歲,猝然驅出,渠輩無所止接,多有暴露者,而至於淫祀,則亦無以此禁斷之勢,徒令千餘人,有失所流離之患而已。此輩常時所惡,雖極可惡,而同是王民,卽今形勢,亦不可不矜念,臣待罪活人署提調,故以此意,言及于大臣,則亦以爲不可不變通云,敢此仰達。世白曰,前日承旨所達之言,誠爲正當,而第不爲定限,一時驅出,則未免有失所呼冤之弊,不若定其期限,或待以秋成,或待明年,使之出居於兩活人署,爲宜矣。䎘曰,臣初爲臺諫時,嘗毁撤所謂鷄堂·國師堂者,焚其淫祀之具,其後亦不能禁斷矣。上曰,承旨所言,果爲正當,故使之驅出矣。今聞筵臣所達之言,其流離失所之患,亦不可不念,姑勿驅出,從容處之,可也。
世白啓曰,下番翰林沈季良,前後違牌,已至累度。今又來到闕外,陳疏不肯入來,渠之私情,雖云難安,翰林本非政院郞廳,則別無以此引嫌之事,況自上旣已委曲開示之後,所當卽爲承命,而尙不就職,其在事體,殊未妥當,沈季良推考,使之察任,何如?上曰,依爲之。
又啓曰,臣待罪西藩時,欲有定奪,而因病遞歸,未及爲之,今適入侍,敢此仰達,兩西病鄕守令,皆以三年爲瓜限,蓋以不但其死生之可慮,因此數遞,官事亦漸就敗,故有此變通矣。平壤,亦自前水土不佳,繁劇且倍於他邑,爲庶尹者,皆不能耐久,率多徑遞,以此官事,自未能收拾矣。臣意則平壤庶尹,亦依兩西他邑例,以三年爲瓜限,未及瓜之前,則除大段可遞者外,絶不令續續遞易,則爲吏者,旣無圖免數遞之弊,邑事,亦可有着實之效矣。上曰,令該曹稟處。又啓曰,平安一道還上,比他道最多,糴糶之際,反涉弊端,若當京運時,則耗費亦不少矣。至於各邑,官入多有不足之處,而若當彼我使行時,則形勢所迫,不得不貸用倉穀,及其還償之際,其弊之及民,亦所不免,此實可慮。蓋他道,則還上耗穀,應爲會錄者外,除出幾許,給與本邑,或充逋欠,或補官用,而本道則還上元數雖多,耗穀則全數會錄,曾無一升穀除給本邑之規,雖曰軍餉爲重,本邑之事,亦不可不念,今後參以他道定式,耗穀若干,許給本邑,以爲逋欠與邑用塡補之地,則不但官家不無所資,亦可無侵及民間之弊,宜令該曹變通矣。上曰,令該曹稟處。又啓曰,上年因禮曹關文,永柔縣武侯祠碑文,印出進上矣。其中四字,點畫有誤,而不能致察,極爲惶恐矣。其印文,乞命下政院,以爲補畫以上之地,何如?上曰,依爲之。諸臣,相次以出。上,命相琦使前進,下問曰,爾近往湖西,其處農事,如何?相琦對曰,臣家在懷德地,往來之際,見農事則稷山以下皆耕秋牟,而極爲蕃茂矣。上曰,已有發穗者乎?相琦曰,方欲發穗,而未及發矣。上來後,聞其處追後入來人言,十二日雨澤之後,尤盛矣。畿邑則多耕春牟,雖不及秋牟,亦茂盛云矣。世白曰,臣亦聞兩西·兩南之言,牟麥皆盛云,今年庶可有麥矣。上曰,前頭無他菑害,則麥有秋,而生民庶幾可活矣。諸臣,乃罷出。
行左參贊呂聖齊疏曰,伏以臣,頃聞先壠墓表,亦拆裂,碑碣,將未免傾仄,急於修治,冒死請由,伏蒙恩暇,省掃父母墳塋,感極幽明,涕淚自零,臣下鄕之後,身病沈綿,由限已過,罪戾多矣。今纔舁疾上來,而所患諸症,添劇於行路,食飮專廢,氣息綿綴,加以眼病,近來尤重,旬月之間,決無差復供仕之望。伏乞聖慈,俯賜諒察,臣本職及兼帶等任,竝許遞改,以便公私,不勝幸甚。答曰,省疏具悉。卿其勿辭,調理察職。
綾平君具鎰疏曰,伏以臣之父墳,在楊州地,業堪輿者,多言其非吉,已卜移葬之地於傍近,以待年月之吉矣。將以今年四月十四日安厝,始役開塋域,當在初旬之內,必費許多日子,然後庶完襄事,而臣方帶將任,固不敢曠日在外,且無兄弟之可以幹事者,臣之情理,誠極悶迫。伏乞聖慈,曲加矜察,遞臣所帶摠戎使·捕盜大將之任,俾遂人子罔極之願,千萬幸甚。答曰,省疏具悉。卿其安心勿辭往來。
行大司憲李翊相疏曰,伏以臣,曾將病重實狀,冒昧陳懇,祈蒙恩遞。伏承聖批,以調理察職爲敎,臣方欲再疏申請,以爲解官調治之地矣。千萬意外,忽有此憲職之命,臣驚感踧踖,罔知攸措,松都之任,元無新舊官交印之規,固當聞命卽行,趨走供職之不暇,而顧臣所患,非一朝偶發之比,五載沈淹之中,日就澌頓之域,陳力就列,決無可望,且臣又有大段難冒之嫌,不得不仰陳焉。臣於去年春初,忝在本職,以欲停前啓事,重被玉堂·諫院之臣極口醜詆,其時曲折,雖不敢到今煩複,至今思之,愧汗如瀉,臣雖無似,亦有一端廉隅,其何敢靦然復叨於旣試僨敗之地,以招物議之嗤點,名器之羞辱乎?臣之病勢旣如彼,情勢又如此,決不可一日仍冒,玆敢瀆籲於天地父母之前。伏乞聖慈,俯賜諒察,亟許遞改,以謝人言,以存廉義,公私幸甚。答曰,省疏具悉。旣往之事,不必追咎,卿其勿辭,從速上來察職。
兵曹參判申琓疏曰,伏以臣夙夜供劇之餘,重得寒疾,冒呈辭單,幸蒙恩遞之後,聞父病甚重,曳疾下來,見臣父於坡州牧任所,而不料除命,下於此際,臣驚惶感激,固當奔走趨命之不暇,而第臣父本以宿病之人,添得時令傷寒之證,證勢彌留,而臣無他兄弟,獨自扶護,臣之情理,決無一日捨病父從仕之望,雖冗官散秩,猶不可退在鄕曲,任其虛帶,況臣所叨,乃是環衛直宿,則何敢諉以私情,屛伏畿甸,以重瘝曠之誅哉?臣之職任,旣非閒漫之比,臣之情理,實是孝理之所宜矜憐者,玆敢不避煩猥,馳章遠籲。伏乞聖明,諒臣煎迫之懇,察臣危苦之情,將臣職名,卽許遞改,俾得專意救護,不勝幸甚。答曰,省疏具悉。卿其勿辭,俟得少間,上來察職。
副提學崔錫鼎疏曰,伏以臣,伏見持平李益壽避辭,則有曰伊日數字缺同在入侍之列,所當開陳不可,據理爭執,而默無一言,逡巡而退,揆以臺體,不可無相規之道,而未及論斥其非,臣不勝瞿然之至。頃日筵中,大臣以未入之疏,徑請勿捧,事體有所未安,後弊不可不慮,臣於前席,略陳擧措之失當,而大臣之同辭陳請,聖明之特令勿捧,務在鎭定,其意亦好,故臣不復力爭而退矣。今臺臣之言如此,何可晏然於榮次乎?伏乞聖明,遞臣職名,以安私分,且臣昨伏見備忘記,有陳疏人羅良佐遠竄,成至善·趙得重削版之命,而繼接邸報,則承旨吳道一,以伸救良佐,得罪罷職,臣竊不勝駭歎之至。先正臣尹宣擧,篤學力行,守志專節,實爲多士之所宗仰,兩朝之所禮遇,而良佐等,及門受業,景仰尊慕,厥有年所,乃者大老之疏,語意多有切逼於宣擧者,爲門生者,心懷痛迫,其欲一言辨白,是亦天理人情之所不容已,惟其遣辭之際,實欠和平遜順之氣,率多磯激妄率之語,此則誠不無其實矣。原其本情,不過爲亡師訟冤,而言不知擇耳,有何深罪之事,而今乃不加舒究,施以重律,威怒震疊,氣象愁慘,此豈聖世之所宜有者哉?至於吳道一,身居喉舌,目見君上處分之過當,出言敷奏,有懷必達,實出於憂時愛君之忱,夫豈有一毫偏護之意,而聖明不諒,加以護黨之罪,臣恐從今以往,朝家過擧,雖有大於此者,無復爲殿下言之也。人主一心,萬化根柢,虛以應物,公以察理,然後設施注措,自底於平蕩之域,今若先以黨之一字,着在淵衷,事事而疑之,人人而罪之,則好惡何由而得正,擧措安得而無偏哉?臣之所憂,不在於數三人獲罪,獨憂殿下之朝廷將日非,而國事無可着手處矣。詩曰,譬彼舟流,不知所届,心之憂矣,不遑暇寐。今日之事,殆近之矣。區區之望,惟在於平心靜慮,獨觀昭曠,收還戒譴,以靖朝著,惟殿下留意焉則幸甚,謹昧死以聞。答曰,省疏具悉。日者,奉朝賀之疏,不過引曾前規戒之說,悉陳其源委而已。本非到今辦出新語,構虛攻斥之意,則所謂切逼者何事耶?所謂痛迫者何事耶?旣無可辨之冤,則良佐輩心術之回邪,不難知矣。噫,奉朝賀,以累朝禮遇之大老,朝野之平日景仰矜式,爲如何,而國家不幸,一自論議橫潰,分崩角立之後,蔽於一己之私,喪其秉彝之心,換面迭出,陽尊陰斥,靡所不至矣。及至今日,侵辱慢罵,略無顧惜,以平生尊慕之人,一朝棄之,如脫弊屣,從古以來,義理之晦塞,是非之淆亂,安有如今日者乎?誠不可使聞於天下後世也。且卿之疏中有曰,景仰尊慕,厥有年所,門生之一言辨白,天理人情之所不容已,予於此,尤有所未曉者,尹宣擧,元無被誣之事,而汲汲伸辨,猶恐或後,大老之被誣於小官,若是其慘刻,而曲加救解,猶恐獲譴,雖急於周遮,不暇擇發,而一端惡惡之心未泯,則寧不知愧怍乎?如此背公死黨之論,予不忍正視也。
弘文館修撰李后沆疏曰,伏以臣職,非閑漫可曠之地,臣病,非時月可瘳之證,陳章乞免,出於不獲,而未蒙矜許,反紆殊渥,從速上來之命,又下於意外,臣誠惶感交集,寢食不寧,不進則分義未安,欲行則筋力不堪,徊徨累日,不知所出,臣雖無識,事君之道,講聞有素,豈不知不俟駕之爲恭哉?第以臣之殘骸劇病,積成沈痼,斷無從宦之路,玆敢仰暴危悃,更瀆雷霆之威,臣罪萬死,臣病實狀,前後累疏,已悉之矣。今不敢更煩覼縷,而犬馬之齒已暮,蒲柳之質將零,宿患諸疢,乘虛發作,其中最難於就列者,氣息短促,不能言語,精爽慌茫,不能思索,兩眼昏花,視物不分,一膝偏麻,行步不良,加以鼻淵之證,甚是穢病,人所厭對,有同避臭,以此病情,雖尋常職務,亦患難了,況經幄近密之地,職重顧問,義當夙夜,何可一日冒據,以爲淸朝之玷辱乎?臣竊念自戊午佩符南州之後,不得入侍天陛,于今十年于玆,蒼顔白髮,頓異昔時,而耿耿一心,長懸象魏,況於近年,恩召頻煩,臣益感睿渥之隆,思欲殫心竭智,圖報涓埃之效者,豈有窮已?如使臣一行缺誠以病不能堪而力不能逮也,臣之心事,其亦慽矣。抑臣於此,尤有所大懼焉。臣於首春,除授本職,臣在遠鄕,申章祈免之際,動淹旬望,今已三易月矣。當此天災疊臻,至尊憂勞,論治講學,晉接頻數之時,以臣之故,筵席之官,久曠至此,臣之逋慢之罪,雖萬殞而無所逃矣。伏乞聖慈,察臣忱悰,亟許鐫削臣職名,以全公私,則曷勝幸甚?踏啓字。燼餘
上在昌德宮。停常參·經筵。
李宏啓曰,明日常參·經筵,取稟。傳曰,停。
傳于李世白曰,自前功臣遷葬時,例有喪需顧見之事,而昨者判付中,此一款,落漏矣。綾豐府院君葬需,考例題給事,分付該曹。
李世白啓曰,下番翰林沈季良,昨夕入來直宿矣。卽者臺諫接待之際,因同副承旨李宏之出待,累度催促,終不出待,仍爲投疏出去,揆以事體,殊極未妥,上番翰林李廷謙,纔以親病,陳疏入啓,不但卽今史局俱空,今日晝講入侍,史官不備,沈季良,卽爲牌招察任,何如?傳曰,允。
李世白,以漢城府言啓曰,戶籍事目中,諸般役名,不謹算出,戶籍中如有僞增之弊,則當該守令拿推定配,監官色吏,則嚴刑三次,全家定配,與落漏者同律之意,定式施行云云。而考見漏籍條件,則部將·守令以下律名,與之相坐,故問議于諸大臣,則皆以爲與漏戶者,一體改定式施行,而至於漏五十戶以上部官·守令以下,則加等定律,宜當云。依大臣之言,元事目中,改付標以入之意,敢啓。傳曰,知道。
李世白啓曰,右承旨閔鎭長,左副承旨尹世紀,右副承旨嚴緝,以臺啓請推之故,連日不得仕進矣。今則臺論已停,而廳中位甚不齊,出納之際,事多苟簡,明日待開門,竝卽牌招察任,何如?傳曰,允。
以備忘記,傳于李宏曰,凡朝臣致祭祭文,分批之後,趁卽製進事,已有成命,而前慶尙監司趙持謙致祭祭文,三年幾盡,而尙不製呈,日昨,又有改付標啓下之擧,事之怠慢,莫此爲甚。乙丑分批時,當該知製敎,從重推考,今後,依前下敎,更加申飭。
午時晝講。上御宣政殿。同知事李敏敍,特進官洪萬鍾,參贊官李宏,侍讀官金盛迪,檢討官黃欽,假注書申銋,記事官柳尙載·沈季良,武臣李漢雄,以次入侍。上讀前受易自剝序卦,止本固邦寧一遍。
金盛迪進講,自剝初六,止切近於災禍也。上讀新受音一遍。盛迪釋曰,剝者,陰害陽之象也,初六,自下而上,言其漸盛也。欽曰,蔑貞者,滅其貞正之道,初爻爲其始也。敏敍曰,此卦六爻下五,皆爲陰,而侵剝於陽,比如小人之害君子,非一朝一夕之事,漸漸侵逼,如剝床之足以及於身也。盛迪曰,自床之足以至於辨,則爲愈近於人身矣。欽曰,言陰氣漸長之象也。敏敍曰,辨者,床之體也,床有足有機,剝至於辨,則自下而上,可見矣。上曰,漸漸侵上之意也。盛迪曰,程傳言,陽未有應與,故受陰之剝,本義則云,陰猶未盛,徒與尙少,故雖至於辨,而未及於人身半行缺敏敍曰,半行缺本義之言,陰猶未有與者,似爲着實矣。又曰,言剝之無咎卦中,六三爲稍吉,三居陽位以應物,故爲無咎矣。盛迪曰,無咎者,言僅無凶咎而已。以其陽在無咎之位,故猶不得爲吉,然旣得無咎,則此亦所謂回否爲泰之幾,於此能戒愼惕慮,則亦可以漸至於吉也。敏敍曰,無咎,猶無妄也。無妄則可底於吉,此是凶中有吉之兆也,故以此比呂强。呂强,東漢之宦者也。東漢宦者中,獨强,爲賢能,爲忠諫,故比之。蓋宦者,亦陰之類也。盛迪釋六四之剝曰,已及於膚,其凶可知。上曰,至此則已及身,而非但滅貞而已,故凶也。盛迪曰,扶陽抑陰之道,必在其始,至此則無及矣。上曰,剝床以膚,蓋言君子之遇凶也。盛迪曰,陰陽之理,猶君子小人之迭相興衰,必須抑其陰而扶其陽,則君子道長,小人道消,而天下和平矣。上曰,在初六,已有戒愼之道則可也,至於剝膚之境,則無可爲也。欽曰,非但小人,如奢侈等事,皆陰之類也,此皆當及時救正之事也。敏敍曰,卦體,每以爻之得失爲緊,陽雖存,失位則無所用也。國君之被權强之害,委靡不振,不能恢乾剛之德者,如此也。夫大寒之餘,必有陽春,深潭之下,必有激湍,氣數相推,不能常久,國之治亂,亦猶是也。如東漢之黨錮,唐之朋黨之禍,皆可以監矣。且如論議奢侈后妃,皆陰也,而論議之害,不可不慮,爲治之道,莫如尙德,故邵康節有尙德尙言之諭,此人君之所當體念處也。方今之世,尙德之風息而論議之乖極矣,甚可憂也。欽曰,堯有九年之水,湯有七年之旱,而處之得其當,故災不爲害,惟在在上者之應之而已。是故剝之下,繼有復焉,其義可以觀矣。盛迪曰,小人去之,君子則與之,去亂而就治,無非觀易之理也,雖然,言之非難,行之惟艱,若但能言之而已,則亦何益之有哉?
黃欽進曰,臣因筵臣尙德之說而有所懷,故敢達。日昨,奉朝賀臣宋時烈疏中,備陳與尹拯相失之由,而竝及與其父先正臣尹宣擧往復規警之語,就其疏而觀之,則爲其門徒者,欲一伸辨,未必爲非,而直擧事實,只爲辨暴則可矣。語意至於侵逼大老,則大有所不可矣。凡在聽聞,孰不驚心?聖上處分,明白正當,而近來論議紛紜,迭相鋒起,朝廷無鎭定之策,誠非細慮矣。若以罪罰輕重爲言,則不害爲凡人所見,而各自不同一行缺淺深,非臣蒙學所敢窺測,而其守道山樊,篤志力學,樹立之正,皎潔之操,卓爲一世之所宗仰者,久矣。一時儕友,如今大老規切責勉,無所不可,而至於新學後生,則安敢妄爲詆疵乎?頃者,數三鄕生,恣意醜詆,今此良佐等,亦有秉彝之天,豈不知大老之不可侵詆,而蓋有所醞釀不平於鄕生之言,致有今日可駭之擧矣。上曰,羅良佐之疏,前古所無,肆然極口凌辱,至比於閭巷童孺而爭執者,有若爲薄物細故然,殊可駭也。欽曰,此後如有浮薄之輩詆毁尹宣擧者,則自上亦宜明辨痛斥也。上曰,然。
上曰,武臣進來。李漢雄進前。上問履歷。對曰,臣歷宣傳官·都摠都事·經歷·遂安郡守·南原·順天營將,五衛將等職,今爲禁軍將矣。問出身何年?對曰,參乙巳庭試矣。又問年幾何?對曰,丙子生,今五十二矣。上曰,有所懷否?對曰,無大段啓達之事,而臣曾前待罪南原·順天等營將時,見鳥銃·弓矢等物則有餘,足以分給軍士,而藥丸,甚不足,巡歷時,每名分給,太半不逮,旣無藥丸,則鳥銃,爲無用之物,不可謂臨急禦敵之具,此事合有變通之道,故敢達。上曰,此是曾前已令變通之事矣。
晝講罷出,獨承旨·史官仍在。
上命輪對官引見。
假注書申銋,將命趨出,引輪對官,以次入侍,司僕寺正安圭·掌樂院正曺夏卿·司饔院僉正尹善得·社稷署令李世亨·禮賓寺主簿申瓁。安圭進曰,小臣,司僕寺正安圭也。上問本寺有何弊端?對曰,本寺有提調,苟有弊端,則數字缺啓辭常常變通,故無可達之事矣。遂退伏班次。曺夏卿進曰,小臣掌樂院正曺夏卿也。上曰,有弊瘼可言者乎?對曰,本院率樂工·樂生,排日習樂,無他弊端,而樂工·樂生等,皆以外方下人,上京習樂,故樂工一名,各給保人六名,每名二匹收捧,而樂工等,一月一匹,分給習樂矣。上年,因各邑被災蠲減,本院樂工價布蠲減之數,多至四十餘同,樂工等處,朔布無以充給,將來保存,勢極爲難,自前蠲減之歲,則自賑恤廳,充數劃給矣。今年亦依前例,樂工保人蠲減布四十餘同,自常平廳米布,充數劃給,以爲保存之地幸甚矣。上曰,令該廳稟處,可也。
尹宣得進曰,小臣,司饔僉正尹善得也。上問本院弊端。對曰,別無陳達事矣。
李世亨進曰,小臣,社稷署令李世亨也。上問本署事。對曰,別無弊端可陳事矣。
申瓁進曰,少臣,禮賓寺主簿申瓁也。上曰,有弊瘼可言者乎?對曰,些少弊瘼,言于提調,可以變通,而本寺殘弊莫甚,頃年,戶判陳達,令本寺正,句管貢物事,使宣惠廳,劃給若干米布,以爲補用之地矣。近來貢物物種,多所減省,故凡百需用,無以成樣,朝家必有另加變通,似合事宜矣。上曰,本寺之事,雖如此,卽今事體,有難變通,尙觀前頭形勢而處之矣。上問年幾何?對曰,三十六,壬辰生矣。上命起坐,仍熟視之。少頃,瓁退班次。
李宏,以諫院呈辭及未肅拜人員,竝卽牌招察任事,榻前定奪。又以開城府留守元無面看交代之規,行大司憲李翊相上來下諭事,榻前定奪。
輪對罷出。
以備忘記,傳于李宏曰,持平兪集一·李益壽,竝姑先遞差。
以備忘記,傳于李宏曰,噫,今此良佐輩醜詆大老之疏,實是斯文之大變,則凡在三司之列者,所當明辨痛斥,同聲請罪之不暇,而乃者持平兪集一·李益壽等,徒知私黨之庇護,不恤公議之至嚴,狙擊異己,挺身營救,抑彼揚此,情態盡露,其所謂黨鑴背朱子之說,遽出於平生道義相勉之間,黨賊背賢,何等罪累,而加之於入地之賢師等語,一節深於一節,操切侵逼,不有餘力,此正徒知有尹宣擧,而不知有大老也。未知大老,有何得罪於此輩,而媢嫉斥絶,一至於斯耶?良可痛惋,此而若不重究,無以息邪說而扶世道,前持平兪集一·李益壽,竝削奪官爵,門外黜送。
傳于李宏曰,今此羅良佐等竄配·削版還收之請,實是意慮之所不到,一之已極怪駭,況兩司之俱發乎?此不過憑恃私黨之氣習,以冀其僥幸也,誠可寒心。羅良佐配所單子,卽爲啓下,今日使之押送,而到配月日,亦令該道監司啓聞事,分付。
李宏啓曰,卽者,有羅良佐配所單子卽爲啓下之命,臣固當奉行,而第臺閣,有還收之請,則勿論事之是非,不能擧行,自是重事體慮後弊之意也。聖敎雖如此,徑先奉行,有所未安,稍待收殺後分付,實合事宜,敢此仰稟。答曰,此乃邪論,非公議,則豈可以一槪論之乎?卽爲捧入。
再啓曰,臣以羅良佐配所單子姑待臺論收殺後,捧入事,有所陳稟,而伏承聖批,又令卽爲捧入,臣決知其未安也。今此還收之論,非出於公議,誠如聖敎,而無論所論之公不公,其事之是不是,臺閣旣請還收,則不卽徑先奉行,固是事體當然,此路一開,後弊可慮。臣於良佐,別無顧惜之意,而竊恐聖明處分,終未免爲失當之歸,不得不申稟。伏乞更加深思焉。答曰,已諭予意矣,更勿瀆擾。
三啓曰,今此羅良佐配所單子徑先捧入,終有所未安者,故陳稟至再,而不賜允許,臣竊慨然,良佐之發配遲速,元無可爭之事。第念日後,或有非罪而被罪,公議爭執之事,而若用此例,直令奉行,則其於聖德之累,事體之損傷,可勝言哉?聖上此擧,臣固知出於深惡痛懲之意,而豈可因此一事,以啓日後無窮之弊哉?臣反復思惟,決有所不敢奉承者,此非一毫爲良佐地,關係甚大,不避瀆擾,敢此累稟,伏乞聖明,更加三思。答曰,爭論至此,姑待收殺後,擧行。
持平兪集一·李益壽啓曰,臣等,伏見備忘記,有羅良佐遠竄,趙得重·成至善等削版之命,臣等,竊不勝驚惑焉。故儒臣尹宣擧道德行誼,粹然一出於正,爲一世之所矜式,士林之所推重。今者黨鑴背朱子之說,遽出於平生道義相勉之間。夫尹鑴,亂賊也,朱子,大賢也,黨賊背賢,是何等罪累,而今乃以此加之於入地之賢師,則其在生三死一之義,瀝血封章,祈一伸暴,固天理人情之所不可容已者也。遣辭之際,雖或有過中之語,不過心有所痛迫,語不知裁擇而已,豈可以不究本情,遽加威怒哉?尹宣擧,非但一時士林之宗,實是兩朝禮遇之臣也,以殿下繼述尊尙之至德,不少顧惜,罪其訟冤之門生,目之以醜正鬼蜮之徒,將置其師於何地耶?良佐等,雖是微官,事關師門,情有可恕,其不可深罪也,明矣。請加三思,亟寢羅良佐遠竄,趙得重·成至善等削版之命。臣等,伏見備忘記,有前承旨吳道一罷職之命,臣等,竊不勝慨然。夫身居出納之地,目見過當之擧,道一之意,不過以爲爲師訟冤之人,反被竄逐,已非聖世之事,且慮朝著之不靖,人心之抑鬱,略陳區區之懷而已,何嘗有偏護私黨之心哉?不究本情,遽加威怒,實非大聖人包容之道,請還收前承旨吳道一特罷之命。羅良佐等遠竄·削版之罰,實是聖朝過中之擧,則李墪,身其諫職,請收成命,其在公議所不可已者,玉堂之恣意迎擊,實甚無據,豈可無規驚之道乎?請副校理洪受瀗,著作宋相琦等,竝命遞差,國家之置臺閣,槪欲匡救闕失,論列是非也,李墪之請還收羅良佐等竄削之命者,實出於公議,則玉堂,固當竝請前席,蘄回天聽,而不此之爲,反加沮擊於嚴旨之下,在臺臣之道,不可無規正之擧,而喑無一言,不辨是非,虧損臺體,莫此爲甚,請掌令金灝遞差。批答不下
正言金宇杭啓曰,臣賤疾沈痼,末由自力,呈單請急,實非獲已,見阻喉司,一味悶蹙,不意玆者,召牌下臨,不敢偃然,黽勉趨詣,而第臣於羅良佐還收之啓,有不可苟同隨參者,不得不自列焉。良佐等之淩侮大老,遣辭悖慢之狀,固已聖明之所洞燭,今此流竄之典,未爲過中,削版之律,亦云末減,而不料營救之論,忽發於臺閣之上,容護曲庇,相繼而起,必欲還收而後已,是何人心之蔽惑,是非之不公,一至此哉?臣竊爲之慨然痛歎也。然兩司方生之論,有難沮遏,臣之迷滯之見,不能猝變,旣不得隨參於前啓,則亦不可晏然於臺席,請命遞斥臣職。答曰,別無可避之嫌,勿辭,勿爲退待。
待敎李廷謙上疏。入啓。答曰,省疏具悉。爾其勿辭,救護母病。燼餘
上在景德宮。停常參·經筵。
李宏啓曰,明日,國忌齋戒,明明日,國忌正日,此兩日視事,頉稟。傳曰,知道。
又啓曰,大司憲李翊相,掌令鄭來祥在外,執義李弘迪未肅拜式暇,掌令金灝被論,持平二員未差,今日以監察茶時之意,敢啓。傳曰,知道。
又以扈衛廳言啓曰,光城府院君金萬基三四字缺官分屬三廳事,頃於榻前,臣壽恒,旣承聖敎矣。數字缺取其軍官元數一千一百五十六員,平均分屬於三廳,而付料遞兒三十八員內,三廳九員,定爲內入之數,以其餘數十一員分排,以爲三廳隨率軍官給料之資,堂上軍官三員,則三廳各一員分屬,別將一員都房子一名軍士二名,則竝爲減去,書吏一名,則常時四廳書吏,各有一人,而別將入直中日試射之際,內廳無他任使之人,以各廳書吏使喚,事體殊涉苟簡,今此書吏,仍定爲內廳書員,以爲推移使喚之地,似當。且內入軍官之數,前則四廳各二十一員,而今加九員,則三廳各爲三十員,自四月朔爲始,依此入番之意,敢啓。傳曰,知道。
傳于李世白曰,卒光城府院君墓幕,依例造給事,分付該曹。
傳于李世白曰,長生殿外棺板一部,石灰二百石,送于內需司所捧處事,言于該曹。
傳于李世白曰,冬至上·副使及書狀官引見。
傳于李世白曰,銀子·匹段,竝下該曹。
閔鎭長疏曰,伏以臣,猥以無似,濫叨近班,臨事憒憒,厚招物議,縮伏私室,方俟失職之罪,不意聖度寬大,不許斥逐,遂令峻發之論,菀而不伸,繼而召牌降臨,催臣祗事,臣於此慙惶愧懼,無地措躬,無論事之如何。臣旣以該房,應在聽勘之科,則到今彈章雖停,已是被參之人,其何敢以苟免爲幸,而揚揚就列,復塵喉舌之任,自取忘廉喪恥之譏乎?縱使臣貪戀恩寵,冒沒再進,玷辱朝廷,貽羞搢紳,非細故也,區區私義,決不可抗顔榮次,而出納重地,亦不宜一日暫曠。伏乞聖明,察臣肝膈之懇,諒臣危迫之情,亟遞臣職,以便公私。臣不敢坐違嚴命,謹此祗赴闕下,投疏徑退,臣之罪戾,至此而尤加一層矣。仍命下臣司敗,治臣負犯,以肅朝綱,尤不勝大願。答曰,省疏具悉。爾其勿辭,從速察職。
尹世紀疏曰,伏以臣於日昨入侍前席也,大臣,以前縣監羅良佐等上疏勿捧之意陳達,事體之未安,後弊之可慮。初未嘗不念,而其所以縷縷勤懇者,專出於鎭定之計,爲國之誠也。臣之妄意,大凡儒疏,例自騎省,先送大槪于本院,旣到本院之後,雖卽還給,率多傳播之弊,若使騎省,不捧大槪,則其在鎭定之道,恐或無傷,敢以草草數語,有所仰陳三四字缺無一言及於爭執,此實臣不職之罪也。且大臣,旣已定奪於榻前,而昏謬之見,初無異同,則原疏到院之後,啓稟還給,尤非淺識之所到也。彈擊之來,何以自解,臺章雖停,喉舌重地,不可抗顔冒據,召牌之下,未克祗赴,臣之罪戾,至此尤大。伏乞聖慈,亟遞臣職,仍治臣違慢之罪,以謝物議,以安私分,不勝幸甚。答曰,省疏具悉。爾其勿辭,從速察職。
嚴緝疏曰,伏以臣以無似,待罪近密,凡於出納之際,不能盡惟允之責,固已自訟,而竟遭彈章,只俟被譴而已,不意玆者,臺啓遽停,召牌繼降,臣驚惶跼蹐,不知所以爲計也。向日,羅良佐等所陳之疏,不許登徹,事異常規,有關後弊,則臣等亦豈不慮,而第殿下因諸大臣陳達,有此特敎者,實出於鎭定朝著之意,而亦一時權宜之道,故此臣等所以將順者也。不料旣却之疏,旋卽還入,而譴罰相繼,爻象不佳,與其苟且彌縫之擧,終無益於論議之紛拿,豈若於當初啓稟捧入,上以存事體,下不負職責之爲得也,追思愧怍,無以自解,則駁正之論,烏得免乎?至於良佐疏中壅蔽孤立等語,尤非人臣所忍聞者,以此所遭,決無抗顔冒出之理。且臣本以癃病之人,夙夜供劇,已至三朔,而若將顚仆之狀,同僚之所共憐悶。又自數日來,添得寒疾,症勢轉劇,僵臥床席,無路自力,終不得祗赴召命,瞻望宸極,涕泣而已。伏乞天地父母,察臣情勢之悶蹙,病勢之危篤,亟遞臣職,仍治臣罪,以謝公議,以安私分,千萬幸甚。答曰,省疏具悉。爾其勿辭,從速察職。
李世白啓曰,右承旨閔鎭長,左副承旨尹世紀,右副承旨嚴緝等陳疏,旣已批下,而卽今出納之際,苟簡莫甚,竝卽更爲牌招察任,何如?傳曰,允。
判決事權是經疏曰,伏以臣,卽伏見擊錚人李以元刑曹供辭,一以所爭奴婢,官作分給爲言,一以過限後聽理爲咎,臣不勝駭然之至。訟者構誣之言,雖不足爭辨,而渠旣稱冤,有所云云,則決訟之官,固不敢晏然於職次,玆陳請罪之章,兼暴處決之梗槪焉。日者,德寧君妻李氏,與異姓六寸許納,相訟於臣院,所爭奴婢,李氏則稱以其父衿得,許納,則謂之其無後四寸大父別得,而彼此文券,皆有大段違格,不可取信於訟場,政所謂兩邊不當者也。蓋其奴婢,許家祖先,遺漏未分之故,彼稱衿得,此謂別得,互相執持,互相推捉,終至於起訟,而其所謂文券,旣如是違錯,故一依法典未分奴婢官作財主分給之文,兩隻處,平均分給矣。今者以元,雖以事在六十年以前爲言,彼此文券,旣以違格不施,則年歲久近,非所可論。且臣院之所以處決者,乃以遺漏,上系其祖父兄弟,分給其內外孫,而許納之養子眞僞,臣院接訟時,初不擧論,今乃變辭,而反謂之本院,不辨眞僞云者,誠極無據,至訥誣辱李氏母一款,本院則決訟而已。此等事,呈法司推治之意,曾已分付矣。竝與此二事,歸咎於臣院,尤未滿一哂。然訟者,稱冤擊錚,則聽訟失當之責,在所難免。伏乞聖明,亟罷臣職,以便公私,不勝幸甚。答曰,省疏具悉。爾其勿辭,從速察職。
答右尹李秀彦疏曰,省疏具悉。良佐輩,構誣大老,恣意凌辱,極其無嚴,而三司之臣,急於護黨,相繼營救,恬不爲怪,予實慨歎也。卿之爲師伸辨之誠,予用嘉尙。疏末所陳,可不體念焉?原疏見下
答左議政南九萬箚曰,省箚具悉。當初忠義査正之時,許多冒屬之類,實難一一精覈,或有士夫子枝衆所共知者,亦多混入,呼訴紛紜云。故初令勳府,聽理査正矣。更爲思惟,自京衙門受理,有若設局更査者,殊未妥當,故竝付各邑,其中明白抱冤,不可不伸理者,自本官詳覈,報于監營,以爲自勳府稟處之地,其時曲折,不過如斯而已。曷嘗勿論虛實,一倂更査,盡許分揀之意,而外方官吏,全不致察,混同誤決之後,乃反歸咎於朝廷,其習誠可惡,而後弊亦可慮也。於卿,有何誤事之失,而引咎乞免,若是其太過乎?第箚末所引元魏事,未知其果爲襯合,而至於陳戒之言,誠甚切實,可不體念焉?卿其安心勿辭,速出論道,以副予望。原箚見下
正言金宇杭啓曰,請原城縣覺林廢寺位田,仍屬本校。新除授司諫李后沆,時在公洪道忠原地,請斯速乘馹上來事下諭。正言林渙,引嫌而退。處置請遞,誠得臺體,則意外特出,不必爲嫌,正言林渙,請命出仕。答曰,不允。下諭及處置事,依啓。
李宏啓曰,吏曹郞廳來言,臺諫有闕,政事,何以爲之?敢稟。傳曰,過國忌後,爲之。
回還謝恩兼冬至使臣,引見。
未時,上御熙政堂。正使朗善君俁,副使護軍金德遠,承旨李宏,書狀官司藝李宜昌,假注書申銋,記事官柳尙載·沈季良,以次入侍。俁進前。上曰,萬里行役,無事往返,良幸矣。
上曰,狀啓,皆已覽之矣。此外,彼中事情,無可聞者乎?俁對曰,別無大段事矣。金德遠進曰,出來時,臣於路中,略有所聞,正使則不爲參聽,臣與書狀,聞之矣。漢人郭朝瑞者,以吳三桂之臣,見配於周流河,蓋如我國之流配也。我使往來時,以其漢人,故頗爲接待矣。臣等,亦爲引接,而歸路,臣與之問答,語次間,及太極㺚子,使臣來觀大砲事,仍問太極㺚子中消息,爾有所聞者乎?答以此來使者,頗有動靜,以爲浹西·山西,元是我們之地,要其割給,不然則當以干戈從事,以決雌雄云。皇帝怒且懼,諸處屯田·甲兵,旣皆撤還,各鎭添兵四五字缺不肯割地以與,只以日增裘馬幣帛爲答。四五字缺臣又問,此說,汝何從得聞而眞的無疑耶云。則答以所敎子弟輩父兄,有兵·刑·工三部侍郞,故侍郞相與會話時,子弟輩,詳聞其事,而密密來言云矣。臣之所聞,雖如此,曾前左相行中所聞事,亦多爲不實云。故臣則不及於啓聞中矣。上曰,今番方物事,似有謝恩之擧,彼中以爲當付節使耶?抑爲別使云耶?德遠對曰,事固如此,故臣等,豫問於提督·通官輩則以爲,謝恩之擧,在所不已,而使臣之兼來與否,有未可知,故渠等,難以指揮云。臣等又問,謝恩使來時,例有方物,而今番方物,旣已減除,則前頭亦當依此減除。以此觀之,則似不必差遣別使矣。渠輩所答,又無明的之言,但曰雖兼節使而來,謝恩表則當有之云矣。上曰,此事,當爲謝恩,而付於冬至節使與否,欲待卿等之歸而定奪矣。俁曰,臣等之意,不欲必遣別使,而未知廟堂,何以處之也。德遠曰,方物減除後,載還時,馱載極難,旣來之後,亦爲無用之物,而今番得令減除,而仍姑計數捧納,以爲後巡方物移準之地,故又免還爲載來之弊,誠可幸矣。曾前則方物移準,出於特命,故不可爲例,而今番則自禮部陳奏而爲之。此則當爲謄錄,來歲冬至方物,亦必移準,而永爲規例云矣。
金德遠所啓,以龍文席事,其時戶曹判書柳尙運,至於陳疏待罪,臣等,亦有不察之失,不勝惶恐,敢陳其間曲折矣。方物移準,曾所未有之事,政府看品之時,臣與柳尙運,稟議于大臣,別咨文後錄移準補進之數,添刪文書,改付標啓下。且自戶曹,移文使行之意,亦爲相約,故到北京,歲幣方物未及納庫之前,臣等與譯官輩,一依別咨文後錄,區別叩算,作爲別件文書,俾無納庫時混雜差誤之弊,及其禮部序班及郞中,相繼來到玉河館,考準文書之際,譯輩,以咨文後錄及別件文書,反復叩算,移準補進之數,詳細區別,則禮部又自作一文書,啓奏回下,知悉各庫,使之憑準計納,而歲幣中,五爪龍文席咨文後錄,旣不擧論,戶曹移文,亦不來到,故以前方物移準之由,一行上下,漠然不知,納庫之日,始覺其不來,乃以前方物剩席,請爲移準,則彼人半行缺終始不許。臣等,以周旋移準之意,累度送言於提督·通官等,則渠輩,亦慮生事,極言周旋,而該庫據理不聽,無路容力云云。倉卒靡措,只待生事,次知譯官,適得有處,無弊充納,大槪五爪龍文席,與龍文簾席之一物二名,譯官輩,全不知之,方物剩席之移準於歲幣者,且不明白現出於文書中,故譯輩之不能爭執,其勢然矣。別咨文後錄,雖不開錄,戶曹移文,若來於行中,則當其禮部郞中豫先考準之際,可以周旋,庶免窘迫之患,而移文之中間浮沈,極爲可怪。此必戶曹下人,不爲傳致,或行中譯官見失不納之致,令該曹,査問推治,何如?上曰,令攸司査治,可也。德遠曰,渡江後,彼中,求得文書,呈上矣。其中吳三桂之部下人黃錦之名,誤書爲進矣。歸路,聞郭朝瑞之言,則錦也,非進也,蓋以漢音,錦與進,聲相近,故誤書耳。朝瑞言,進,昔爲吳王部下車騎將軍,出鎭廣西矣。雲南破後,隱匿於海島,招納叛亡,欲爲故主報仇,而以區區海島,何能爲乎云矣。俁曰,小臣,出山海關,則有眞㺚,偶來臣所,臣問何等官而往何地耶?答云,兀喇地方將校,而將呈書於皇帝耳。又問路經靈古塔否。曰然。臣又因他事,問往時採蔘事則以爲,靈古將有報,故吾亦據此以報矣。今聞因此,人命多死,生事於東國云,深可歎咄爲言,臣極言我國切禁邊氓之狀矣。李宜昌曰,雲貴摠督蔡姓人,曾是吳三桂之麾下也,率蓄三桂之姬妾,取其財貨及器皿雜物,亦多儲置者矣。今始發覺,拿來刑部,三法司,皆奏議立斬矣。追後聞之,將欲發配烏龍江云矣。德遠曰,來時聞刑部尙書受賂不公,都察院擧劾,故不敢行公云。都察院,卽我國之司憲府也。德遠曰,北京,亦甚凶荒云,而然道路無流丐,亦無賑救之事。出來時,當上元之節,處處爲觀燈遊戱之事,未知其爲凶年,而聞譯官輩言,則與甲申年無異云。宜昌曰,卽今關內,一斗米直四五錢,蓋絶貴云矣。俁曰,所謂一斗,亦甚大,非如我國之斗也。德遠曰,觀中國人,常時無衣食虛費之事,俗能儉食,至爲雜穀糜粥,衣亦經年一褐,非如我國之人,故凶年,似不能爲害矣。俁曰,臣累爲燕行,而今番則彼人徵索,與前倍甚,前頭我使之經過,將有難堪之弊矣。德遠曰,四五字缺人馬接着之所,而日寒則不得已投宿民家,故例索房錢,而曾前不過以烟竹等物給之,而今則所索,至於銀錢與紙數三十卷之多,六十餘日之程,繼給誠難矣。入關後,自官接待之事,則無異於前,而一路徵求之弊,特甚矣。且在關內時,守直者,知方物餘出之事,輒生貪欲,通官輩,以例給人情,不滿其意,顯示不足之色,員役等,以今不可猝改前例爲答,依舊例照數備送,則通官輩,皆不受,大發恐嚇,次通官輩,執杖列坐,絶禁出入,閉門操切,招首譯等,萬端詬辱,蓋觀其意,以今番移準之後,渠輩自以爲功,以無別樣賂給,爲不快,展轉至此。臣等,恐其生梗於公事,而員役輩,亦不得已加聚斂於一行中,添給然後,咆哮之聲,卽止,凡我所言,始乃聽施矣。至於鳳凰城甲軍之求索,尤爲無限,今聞又將添置六百餘名云,此等人情,將何以辦給,來頭事,極可悶慮矣。俁曰,金士杰者,萬惡俱備,浮於巨軍輩,早晩當以次通官出來云,國家將無以支給矣。俁曰,瀋陽修築,極其殷盛矣。德遠曰,他處皆無修築之事,而獨瀋陽如此矣。上曰,蓋爲根本之地也。德遠曰,觀彼於燕京,則似非久計矣。俁曰,凡送入居者,皆遣靈古塔云矣。上曰,此則塡實人民之意也。金德遠所啓,奉使之臣,以沿路聞見,還朝陳達者,曾有其例,而臣等,他無所聞,但臣等行過宣川之際,闔境之民,五處屯聚,以前府使洪以度善治之狀,縷縷陳訴,以爲當此凶歲設賑之日,遽失賢倅,將何以聊生云,而至有垂涕者,願以歸奏九重之意,擁馬呼訴,俾不得前進。近來守令遞任後,土民之願留者,未必盡出於實情,而此則其惜去情願,似非外飾。且聞以度治績,著於道內,而所坐不至大段云,故敢以所聞,仰達矣。上曰,民情旣如此,所坐又非大段,洪以度推考,仍任,可也。上,問西路牟麥,何如?德遠對曰,關西,無耕種牟麥之事,蓋其土品,有異故也。黃海·京畿兩道,則牟麥極爲茂盛,卽今則無欠矣。平安道,雖有設粥之事,而海西則亦不爲此,可見大勝於三南矣。俁起而言曰,四五字缺敢此仰達,西路連歲凶歉,加之以人心不淑,使命三四字缺有出待之規,而今番則或不爲出待,所供饋之饌,亦甚無狀,故臣略治下吏,而至於殞命,奉使無狀,旣不能見重於一路,又有致殞人命之事,恭俟罪譴之加矣。德遠曰,海西吏習頑惡,本來如此,不知事在何年,而蓋聞曾前有定奪事。王子·大臣外,守令勿爲出待,故官員不出,下人獨爲來待,其接待間埋沒,可知矣。行至遂安,不免饑餓之患,故若干人治罪,而其中一人殞斃矣。上曰,人心不淑,奉命使臣,至不接待,雖致殞命,寧有待罪之事乎?俁曰,臣非不知十分惶恐,而飮食不堪近口,故忍飢行近百里之地,勿論臣身之困辱,接待王人之事面不應,如是,故敢此冒陳。德遠曰,臣亦因此敢達。關西之列邑路遠處,不能出站者,則使主站供饋者,已成規例,而臣初不知海西有定奪之事,臣亦不無治罪下人之事,而歸路,始聞曾因道臣狀啓,有定奪事矣。蓋海西則下人與供饋之物,盡爲來待,而獨守令,不爲出待,以本邑之弊言之,則固依舊也,守令不出,只送下人,故接待間無狀之事,則如此矣。若如關西除弊之規,令其主站接待,則可無此弊矣。上曰,當令一體爲之矣。德遠曰,臣等此言,只陳所懷而已,非敢爲變通之請也。上曰,兩西出待之規,何不一體爲之,而如是不同耶?有未知者,日後,當問議而處之。上,下敎于李宏曰,見使臣狀啓,則先來出送時,彼中人,問誰當出去云,必彼意朝家有論賞之擧而然也。在前先來論賞時,或加資,或陞敍,隨其事之輕重,參酌施賞。今番先來軍官二人·譯官一人,竝陞敍,可也。
左議政南九萬箚曰,伏以臣之瀝血苦辭,甘心逋慢之誅,終不敢冒出者,不但伊日奉使失職之罪而已,又有大不安於私心者,上則貽累於國家,下則蒙辱於一身,欲發諸口,則愧赧而背汗,惶懍而體栗,誠不忍載之於書,而且念臣之不可不去職者,雖微玆事,亦已足矣。若蒙天恩,早賜斥退,則不至於振暴其私,而國體身計,庶可以兩得其便。故囁嚅次且,隱默而不敢聞矣。今則單辭之上,幾至六十,而微誠不格,尙勒恩許,事勢窮極,不得不畢暴其情實,猥瑣之罪,實合萬死。臣於壬戌秋初拜兵判也,下吏,以一角書封,示臣曰,此淸城府院君在曹時,因士人陳疏,回啓請査冒屬忠義事也。臣以其事稟啓,則下詢三公,令兵曹及忠勳府首堂上,共掌其事。臣退與淸城府院君臣金錫胄,相議設廳,差出郞廳,且成事目,凡冒屬身犯及嫡長·門長·鄕所之誤着名,不先自首,因査現發者,皆定以全家之律,功議·年歲,竝不許分揀事,啓下矣。俄有冒屬現發者,着名門長,乃尹鴻擧也。移文刑曹,使依事目定罪,刑官稟啓曰,朝士無全家之律,似當減等,金錫胄請依其言,遂配鴻擧於鐵原,纔過十數日,因四五字缺鄭載岳以爲,凡忠義門長,率多朝士,若以此減罪,則前頭四五字缺且近日朝士之以他事全家者,亦有其人,鴻擧尤不可獨免。初頭立法,出入低昻乃如此,則終必無完事之理。因呈病不仕。伊時金錫胄,出在郊外,故臣使他郞廳往問。答曰,鴻擧之免於全家,吾實錯料而失對。今欲引咎更陳於榻前,身在郊外,登對未易,兵判可以吾意稟啓云。故臣以其言上達,鴻擧更被全家之律矣。未久,臣離兵曹,而載岳固辭遞任,金錫胄亦卒逝。其後掌事者,荏苒四五年,完了無期,有若籧篨之疾,不能俯仰,臺諫亦屢請速完,以息奸弊,而完寧君李師命,適自湖臬新還,無他職事。故臣請以師命,差本廳堂上,使之專管。又周一年,始得畢査,廟堂諸臣,詳議熟講,分其等第,稟定於榻前,自首者勿論,全家者,寬之以贖布,其餘冒屬者,則付之勳府,從容聽理,此非臣之建白,實出於廟堂之僉議。其時司諫趙宗著陳疏曰,近於査正郞廳家,有投大者,此必出於冒屬輩所爲,請罷其査,以息其怨。領議政臣金壽恒,陳於榻前曰,郞廳家投火,臣則未聞之矣。如果有之,而朝廷因此疏罷,此則傷國體損國威,莫甚於此。今後朝廷,何以措一事於國中耶?設令査事當罷,此言旣發之後,則決不可罷,殿下亦以爲然矣。及臣赴燕而還也,乃聞朝廷先除全家之贖布,俄免餘丁之收布,繼又以爲冒屬之稱冤者多,勳府難於受理,悉使本官,更査得實而論報於勳府云。歷路守令,皆言於臣曰,朝家設廳五六年,悉聚國中文籍,堂·郞,竭心査正,內則考證於勳府,外則査問於各邑,到今査畢,反歸之於各邑,各邑所得之虛實,皆已報答於査問之時,今安有依據更査之地哉?且當初事目,門嫡長,鄕所等,皆以全家定律,而亦無所忌憚,冒屬現發,至於此多。今乃悉宥,一無所問,而委本官更査,設令人人皆知其爲冒屬,其誰肯取怨立證,從實告官哉?立法之初,其嚴如何,而緩之又緩,使奸民,灼知其無足畏,然後終乃盡擧其事,責之於守令,朝廷之憚於行法,猶如此。爲守令者,其誰肯以身三四字缺事勢如此,故其殘劣尤甚,不敢入官府數字缺自稱冤則毋論虛實,不得不盡許分揀,立落之定,只在强弱,崇長奸猾,結怨無告,事理乖舛,人心鬱咈,雖使智者處此,終亦末如之何云,其言誠然,無可爲罪者矣。臣竊念上年之秋,風霜爲災,年事大侵,從前應納之役,亦議蠲減,則至於冒屬贖布,出於常科之外,誠難竝徵,許其寬免,不害爲益下之政。至若査事之還付本官,抑何故歟?若以其査事爲不明,不可不改也,則前後任事之堂·郞,皆不可免罪,郞廳之論賞,抑又何功耶?朝廷之初擧査事,本爲冒屬之衆多,摘發之後,怨讟之朋興,不難知也。而猶且爲之,旣始其事,節次遷延,其久也如彼,旣畢其査,節次減免,無實也如此,凡民衆之奔走於玆事,幾萬人矣,吏官之費力於玆事,幾年所矣。文移往復,窮辯極覈,遍於八路,盈於聽聞,而結其末梢,乃止之此,近日朝家擧措,有始而無終,取侮於中外雖多,未有若此之甚者,誠可歎也。玆事之當初建請,雖不出於臣,設廳之始,臣實與聞矣。尹鴻擧之全家,臣實更稟矣,李師命之差堂上,臣實有請矣。今乃轉輾詿謬,狼狽如許,誤事之罪,臣固難免,臣不能揣己而量時者如此,於生者則有愧於載岳,於死者則實負於鴻擧,其何敢一刻自安於心乎?雖然,此則猶以外面事言之耳,在臣之私,尤有所切痛焉。初頭設廳時,冒屬之類,實畏事目之嚴,自首如雲,數月之間,幾至數千,自見鴻擧之初不準法,便皆生心,奸欺百出,賣田宅,齎賂物,囑托而圖脫者,相織於道路,且事旣淹久,勢將無成,故入於査中者,皆望其停罷矣。及李師命幹任之後,催督査準,至於垂畢之境,則事急計窮,脫出無路,莫不歸怨於臣身,乃至詈辱於先壠。念臣無狀,忝居高位,旣不能安撫齊民,且不能懲戢奸民,徒致此無前之事變,寢驚夢愓,無所措躬,更以何心,擧顔對人,行其職事哉?然而事發之初,顧念國體,旣不敢擧此事辭職,且燕行當前,勢不可引私故乞免,以此不得不隱忍度日三四字缺復命之後,卽解職名,退伏草莾,訟罪省諐四五字缺豈可復有當世之念乎?且念自古國家之危亡,亦多端矣。暴政淫刑,勦絶民命者,固無可論矣,且若法令無準,綱紀大壞,上凌下替,無所顧忌,則君上之權,與匹夫等,亦何恃而爲國哉?元魏之末,將軍張彝之子仲瑀,上書請抑武人淸品選格,於是,羽林·虎賁,相率至其家,捶辱張彝,歐擊仲瑀,或走或死,朝廷捕其黨八人斬之,而其餘不復窮治大赦而二字缺因令武官,得依資入選,史臣書之曰,識者,以此知魏之將亂。臣竊恐今日擧措,或近於此也。伏乞聖明,先削臣職,以正辱國之罪,爲他人戒,亦願殿下深念前事之失,凡於號令施措之際,精擇於初,固執於後,以爲定民志扶國勢之地,千萬幸甚。批答見上
右尹李秀彦疏曰,伏以世道不幸,邪論橫生,奉朝賀臣宋時烈,以三朝宿德,一世儒宗,猝被數三少年凌慢詆辱,無所不至,臣聞來錯愕,惝怳失措,誠不料人心之不淑,風俗之乖敗,至於此極也。幸賴聖明在上,如日中天,鬼蜮之正,莫逃於孔昭之下,朋誣之罪,不漏於天網之中,邪正一判,士林相慶,至於別諭之擧,特出於慰安老臣之盛意,臣欽仰感歎,有以見大聖人作爲,出尋常萬萬也。第其疏中誣妄之言,終有所不可不辨破者,臣出入時烈之門最久,義不可以是非已定,而默然傍觀,故玆敢以曾前所聞知者,略陳其梗槪。伏願殿下,寬其瀆擾之誅而垂察焉。贈參議臣尹宣擧,自丙·丁亂後,絶意世事,受業於文敬公金集之門,時烈多其潔身自靖之義,相與切磋,許以道義之交矣。天禍斯文,有賊鑴者出,而以講學爲名,一時群賢,咸與之交,及鑴逞其詖滛,盡改中庸章句,以爲子思之意,朱子獨知而我不能知之乎?京鄕士子,靡然從之,時烈憂其爲世道害,以爲將有甚於洪水猛獸。癸巳年間,時烈,與故參判臣兪棨·故司業臣尹元擧及宣擧半行缺傍邑士子亦多來集。時烈明知賊鑴縱恣無忌四五字缺終至誣悖朱子,掃去中庸章句,自爲新註,實斯文之罪人也。宣擧則以爲,鑴但坐過越,不足以當異端,遽立標榜,只作爭端云云。此宣擧之所以待鑴者太恕,與時烈異者也。惟其如此,故宣擧於戊戌七月,貽書時烈曰,大槪,卽今人物,不過某某高明,若欲有爲和劑之方,不可酸甘而異之也。希仲在京,其數相訊否,屯初之象,爲兄誦之,又抵書於其姊夫故正臣權儁有曰,尤·春擔世,能與誠·希同德否乎?私憂過計,寢不得安云云。儁擧此書,報于時烈,其所謂尤·春,時烈之號尤菴,宋浚吉之號同春也。其所謂希,卽鑴也,所謂誠,卽故右尹權諰字思誠也。蓋於是時,宣擧方尊信鑴,必欲時烈之與己同尊信,而時烈已斥鑴,不肯與宣擧合,故宣擧以爲憂歎而其言如此也。然則時烈之斥鑴,蓋已久矣。今良佐等之言,則若以時烈爲初不斥鑴,而及至己·庚禮論後,惡其有殺己之心,而始爲斥絶者然,豈非誣罔之甚乎?洎乎戊戌冬,鑴闋母服,時烈方在銓席,宣擧貽書時烈有曰,左右當路之後,知無不言,言無不盡。是時,希仲在喪許久,而自上無問訊之敎,視前欲對賻喪之擧,未免有權輿不承之歎。希仲,雖不必見重於世,在聖朝先隗之義,不瑕有害,況我左右,方在上前,一言導達,似不可已也。敢以具布者,非獨爲希地者,不料高明,以此一言,便認爲爵希之意也。其後時烈,以鑴擬進善,浚吉,以鑴擬持平,宣擧又以一書,兼抵時烈及浚吉曰,希仲,方在積毁之中,不顧其本志,而强迫於狼狽之塗,其於公私有益否,是未可知也。希仲本志,與鄙立異,鄙意無才自畫,不敢當職者也。希仲則不欲循俗,欲以古道進者也,而諸賢,每以同條而共貫之,不可謂之相知也。今欲用希者,通其論議,則希不自疏,而縻以爵祿,則希必遠走矣。憲職之除,眞可謂賊夫人之子矣。尤台則以我爲欲爵希仲者,極好笑云云。蓋宣擧之意,欲使時烈等,白于上,待鑴以賓師之位,而不欲煩以職事也。時烈,以書答之曰,希之道德,固非淺陋所可窺測,然三代後人物,宜莫如伊川,而當時呂·馬諸賢,薦授國子四五字缺伊川或受或不受,不受在己而已,未聞以四五字缺爲非也。且竊聞希嘗著經綸說一通,上自朝廷大體,下至接待彼使,纖悉無餘,以徹相國左右云,鄙意以爲,仁人之心,未嘗忘世,而進善之職,亦不下於說書,兆足以行矣。今見兄書,則似以爲不敢以待伊川者待希,而惟燕昭王,待郭隗者然後,乃宜云。此則當初愚劣識不到見不透處也。又曰,若果陳請,則當日某人已除服,請使人慰之耶,抑當築宮師事之云耶,抑當親臨見之云耶?此數者,皆非如弟者所可辦得。然當初兄若持此數端,明以敎我,則力量雖狹,猶可奉行云云。又曰,至第三書,兄始責其授官之非,此實愚迷不害人意之致,而兄之敎人,似亦不能明言善議也云云。今以此等往復書辭觀之,宣擧之所以尊鑴而爲鑴地者如何,而時烈之所以用鑴者,果是慕悅鑴而引用者乎?以故浚吉,嘗與時烈書曰,吉·希兩人,尙未收錄,諸少輩殊多鬱悶,雖可笑,亦似未安,可念可念。雖以此觀之,時烈等之用鑴,其迫於群議,而非己心之所欲,亦可以見矣。今若曰,時烈,旣斥鑴如此,而迫於群議,屈意而用之,是有歉於剛克云爾則,可也。若以此謂時烈之手自推轂,而以爲不斥鑴之證,則豈不謬乎?臣未知良佐等,不能詳此曲折而爲是言耶,抑知之而急於構誣時烈,故爲是說,以惑人聽耶?是未可知也。且宣擧之論,尙以不加鑴以殊禮爲咎,若時烈,初不用鑴,則又安知不以蔽賢之罪,加之也?其後時烈,責鑴以懺悔改過之意,而鑴意落落,良佐疏中所謂,責金克亨以春秋之義者,卽其日座上語也。自是以後,不復備擬於銓注,此則當時郞僚,亦或言之。以此觀之,前日講官之擬,蓋亦猶有望於悛改,而知其不可奈何,則遂絶之,此果禮論以後事乎?若夫春秋之義,則時烈不惟責之於金克鑴一人,若見絶鑴不嚴者,則輒以是責之,其以此言,規警於宣擧者,豈是異事?蓋自良佐輩視之,則其師固爲尊嚴,伏法等語,必有不安於心者,而自時烈視之,則朋友之間,諷戒之辭,有何嫌礙耶?且伏法云者,當伏侮聖言之罪云爾。何嘗曰與鑴同伏後來之罪,而良佐輩,乃以此大加駭怒,必肆罵時烈,以取當然後快於心耶?己亥禮論之作也,鑴輩立貳統之說,有識,皆知其有禍心,而宣擧獨謂一行缺其與包藏禍心者,相去絶遠,則宣擧之待鑴,於此又未免太恕矣。至於己酉擬書,良佐以此爲一辯明之大證。以臣觀之,時烈之以此疑宣擧者,未見其過也,何者?宣擧,蓋嘗以鑴爲陰與黑矣。良佐輩,亦嘗曰,宣擧絶鑴矣。夫旣以其人爲黑與陰而絶之,則是便以爲小人也,其心苟知其如此,則又何以通融保合,聚精會神爲言耶?夫聚精會神者,是君子寅協之美事,未聞與小人,通融和合,聚會棈神也。大抵宣擧,始以不使上尊禮鑴,責時烈,而又以除官,强迫責之,旣自以黑陰小人絶之,而又欲人人言用無間,前後言議,未免矛盾。以故時烈嘗曰,吉甫於鑴,實有至誠,陽劑陰助,其所爲言,使人眩於奉行,執此數端而觀之,則時烈於宣擧,安得無疑心,而其所謂捨鑴而斥宣擧云者,亦實語也。然故交舊誼,則亦未甞以此而衰矣。其後數月,宣擧下世,而鑴爲文而祭之曰,子謂我妄攖世禍,吾謂子不能自樹,昨年金斗明之疏,以此爲宣擧絶鑴之大證。今者良佐等之疏,又以爲見絶慍懟之意,卽祭文而可見。以臣觀之,則夫所謂妄攖世禍者,是君子當道消之時,而相戒以括囊者也。苟使宣擧有此言,則是與鑴,誠心相愛,而欲其保身之意也。良佐等,若以爲宣擧未嘗有此則可也,欲以此爲絶鑴之證,而又欲人之不致疑於宣擧者難矣。然知人之難,尙矣。若使宣擧,及見鑴之究竟,則必將愧服時烈之先見而已,何至爲宣擧之大段疵累乎?今此時烈之疏,特因臺啓中尹拯背師一款,歷擧宣擧生時相與規切之語,以明尹拯之不能無憾,其勢固然而已。何嘗有用意誣陷之事而良佐輩,今乃費辭爭較,其絶與不絶,以爲時烈於己·庚禮論以前,無斥鑴之事,己酉長書以後,怒宣擧於身後,追爲後言,構陷亡友?噫嘻,此何言耶?時烈,性本嚴毅,言且直截,而尤致謹嚴於陰陽邪正之際,如見朋友之依違苟且者,則嚴辭峻責,不少假借,其與宣擧不合者,以此也。良佐等,若謂時烈於宣擧生前,雖有疑怪非斥之意,何至於死後猶爲不捨,以爲過慮之防云,則容或,可也,今乃變換其實狀,譸張其辭氣,以爲幻弄眩惑之計,豈不異哉?尤可痛者,良佐等之言,若以時烈,爲慍於宣擧之規諷劘切,追加報復者然,此尤不滿一哂。三四字缺時烈於宣擧,當厭避之不暇,又何以有追遊切磨,兩忘所趨,書疏往復,三日爲疏之說乎?渠輩,若以此爲亦出於矯情,則臣亦末如之何矣。且其所謂揀擇不吉之名目,以爲阱擭云者,尤不可測。苟使時烈如此,則向日疏中,又何以有正氣咸萃其家,絶意世路,讀書求志,氣質行義,非臣之比,嘗以爲畏友等語句乎?且良佐等,點掇時烈祭宣擧文中數句語,以爲前後相戾之證,時烈之今疏所稱數語,又豈非贊美宣擧者乎?又況稱美不稱惡,自是誄文之體,則且良佐輩,以宣擧初朞時祭文數句語,爲因尹拯受鑴奠而發,而本欲質此契券,以爲今日話柄,此實祖述尹拯機關權數之說,而自不覺其誣悖,可哀而不足惡也。良佐輩,又以時烈三學士傳跋文,謂宣擧,爲潔身不汚,以守其志,而今者疏中,謂與金益兼等相反,此爲前後之言相戾。夫所謂潔身不汚者,指亂後不仕而言也,所謂相反者,指江都不死之事也。今時烈疏中所謂不復赴擧,絶意世路,而從事於儒賢之門,讀書求志云者,亦是跋語之意也。其前後所指,條貫自別,以此謂之不暇顧察前後言語,果近於理乎?大抵宣擧,以斯文同德,樹立卓然,生而爲禮遇之臣,沒而享俎豆之奉,固不害爲一代之儒賢,而人皆尊仰之,則豈因時烈平昔相規之言,遽爲小人,而良佐輩之怨怒憤罵,至於此極耶?蓋其所由來漸矣。時烈平日言論,主於白直,宣擧論人,多分心跡,試言其一事,則時烈嘗與宣擧,會于山寺,辯論鑴事,宣擧終以爲若以黑白陰陽言之,則希仲是黑也,陰也。時烈喜曰,君今乃悟矣。其後宣擧,又抵書於時烈曰,黑白之辨,只就其論議上而言,人品之鑑,又是別。時烈,以此益疑宣擧終始不能捨鑴,而有非斥之言矣。及至墓文,不滿其意,則其子弟門生,乃蓄憾恨,至於尹拯長書出,而本情露矣。猶以爲師生異分,隱忍以俟矣。今者時烈之言,一及於宣擧,則以爲機不可失,公肆詬辱,無復顧忌,一則曰,欲與旣骨之人,計較得失,一則曰怒人非己,反詈人之父母,童孺之所恥,士夫之所不爲。臣未知時烈之疏,果是欲與旣骨之人,較其得失者耶。因尹拯背師之說,而欲得其源委曲折者耶?苟使四五字缺必有以能辨之矣。又時烈之非斥宣擧,若由於拯之非己,則四五字缺又誰因而發耶?此眞可笑而不足多辯也。至於平生酬酢之言,盡謂虛妄,而驅之於造言之科,甚至李景華·李震顔鄕生謬悖之言,木川凶人無稽之言,皆疑時烈之所指使所做出,賊鑴之大憝,亦謂時烈激之使然,乃以均有其罪爲言。末又以爲,斯文消百六之厄爲言,夫造百六之災者,當受何罪,而其言乃至於斯耶?若曰,取快於一時口頭,任情醜辱則已,如其不然,則必將有不忍言者,豈不大可寒心哉?至於朝廷論議,則尤有所可駭者,良佐輩用意之陰慘,言辭之悖慢,至於如此,而聖上所以處分者,如是其明白,則固將欽歎之不暇,而喉舌之臣,挺身立幟,三司之臣,相繼而起,或疏或啓,紛然不止,有若立節者然,而憲府聯章之啓,尤爲放肆無嚴,豈不駭然乎?時論所在,雖以人主之尊,亦或有撓奪之時,伏願殿下,益篤尊賢之誠,益明好惡之分,終使是非,大明於一時,而永有辭於天下後世,千萬幸甚。臣以孤根弱植,越職言事,顚沛之患,理所必至,而目見師門受誣,義難容默,故玆敢縷縷至此,不勝惶悚屛營之至。批答見上
李宏,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,副摠管尹以濟,除標信,漢城府坐起進去之意,敢啓。傳曰,知道。燼餘
上在昌德宮。停常參·經筵。
昭憲王后忌辰齋戒。
李宏啓曰,左議政五十一度呈辭到院,而國忌齋戒留院之意,敢啓。傳曰,入之。
又啓曰,行大司憲李翊相,掌令鄭來祥在外,執義李弘迪未肅拜,掌令金灝被論,持平二員未差,今日以監察茶時意,敢啓。傳曰,知道。
以左議政南九萬呈辭,答曰,予意已竭,而卿之祈免之章至此,只恨誠信之未孚也。一向强迫,亦有所未安,本職今姑勉副,以安卿心焉。仍傳曰,遣史官傳諭。
李宏啓曰,卽者吏曹郞廳來言,政事,過國忌後爲之事,命下矣。左議政今日遞職,卽當置處,政事,何以爲之?敢稟。傳曰,明明日爲之。
又啓曰,領議政箚子到院,而以國忌齋戒留院之意,敢啓。傳曰,入之。
領議政金壽恒箚曰,伏以臣,昨見左相南九萬箚子,極陳冒屬忠義處置之失宜,且引臣前日榻前奏達之語,以爲證,臣不勝瞿然慙悚也。此事,初旣嚴立科條,不可輕有撓改。臣之意見,本自如此,而去秋陳稟變通,實出於事勢之萬不獲已,至於使本官,申竅論賞其郞屬,皆出於臣之陳請,其間雖不無曲折,而左相箚辭,極其嚴截,臣於此,有不敢索言而自解也。第臣識慮淺短,素昧時務,凡於施設之際,始終利害之分,旣不能明知灼見,又不能堅持固守,致令朝家法令,乍行乍輟,國體顚倒,民志靡定,豈獨此一事哉?臣之反省自咎者,常在於此,固無待於人言,而今日國人之論,以此責臣,則又豈獨左相之言爲然哉?左相,旣以此事不安,終至去位,則臣之不敢靦然在職,於是益決矣。伏乞聖慈,深加諒察,亟許鐫臣職名,以謝公議,以安愚分,千萬幸甚。答曰,省箚具悉卿懇。此事,自有曲折,於卿元無一毫可嫌之端,而陳章引咎,若是其太過乎?心切愕然,無以爲諭。卿其須念時事之孔艱,安心勿辭,速出行公,以副至望。仍傳曰,遣史官傳諭。
酉時,日暈。夜二更,流星出北極星下,入東方天際,狀如鉢,尾長四五尺許,色赤。四更五更,有霧氣。燼餘
上在昌德宮。停常參·經筵。
昭憲王后忌辰。
昧爽至卯時,有霧氣。
李宏啓曰,明日常參·經筵,取稟。傳曰,只晝講。
又啓曰,行大司憲李翊相,掌令鄭來祥在外,掌令金灝被論,持平二員未差,執義李弘迪未肅拜,連日監察茶時,事甚未安。執義李弘迪,卽爲牌招察任,何如?傳曰,允。
又啓曰,再昨入侍時,因使臣陳達,宣川前府使洪以度仍任事定奪,擧行條件,旣已啓下矣。仍任及推考傳旨,卽當捧入,而臣追後聞之,則宣川府,例兼防禦使,與他守令有異,降資還授與否,變通然後,當爲仍任云,何以爲之?敢稟。傳曰,旣云推考仍任,則降資,應在還授之中矣。
執義李弘迪啓曰,臣於十數日前,重感風寒,素患痰塞之症,又至添劇,臺憲新命,尙此稽謝,不意玆者,召牌遽降,嚴畏分義,扶舁出肅,而不但以此病狀,萬無供仕之望。且於本府前啓,意見有相左者,蓋奉朝賀臣宋時烈,以三朝禮遇之臣,爲一代士林之領袖,而羅良佐等,投進一疏,語多不避,至以百六之厄,消長之幾,揷入疏中,顯有侵詆之意。今此竄削之罰,非以爲師伸辨爲罪,特以其言之略無顧忌,爲可惡也。臺啓之力請還收者,其以良佐等,爲心痛,不暇緩聲,有此妄率之擧,而曲爲平恕之論耶?若欲辯明其師樹立之始末,則必有其說,而乃以不韙之言,輕加於大老,反復思惟,臣未見其妥當也。然重發之論,不可率爾停止,亦不可苟同仍啓,臣何敢晏然冒居於臺席乎?請命遞斥臣職。答曰,爾無可避之嫌,勿辭,勿爲退待。
李世白啓曰,近日廳中,位甚不齊。左承旨李彦綱,以吳道一罷職代除授,而臺諫方請還收,故不得行公,右承旨閔鎭長,左副承旨尹世紀,右副承旨嚴緝,以臺論雖停,情勢終不敢冒進爲言,而再招不進,仍呈辭單,連日不爲入來,卽今臣世白及同副承旨李宏在直,出納之際,無以周旋,而明日吏·兵批政廳及晝講入待,將不能推移,此外又有藥房開坐,臺諫接待之事,則非但節節苟簡,院中之屢日一空,事體亦甚未安。閔鎭長等,以情勢言之,則果涉難安,而目今事勢旣如此,不可無變通之道。明日對開門,竝更爲牌招,使之察任,何如?傳曰,允。
辰時至酉時,日暈。夜五更,月暈。燼餘
上在昌德宮。停常參·經筵。
昧爽至卯時,有霧氣。
李宏啓曰,明日常參·經筵,取稟。傳曰,只晝講。
又以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
又啓曰,執義李弘迪,昨日聽批之後,仍呈辭單,憲府無他行公之員,今日監察茶時,事甚未安,執義李弘迪,牌招察任,何如?傳曰,允。
李世白啓曰,今日吏兵批政廳,承旨當爲進去,而右承旨閔鎭長,左副承旨尹世紀,右副承旨嚴緝,纔已牌招,未及入來,臣與政官,有相避,只有同副承旨李宏,吏·兵批進去,何以爲之?敢稟。傳曰,同副承旨,吏兵批兼進。
又啓曰,左承旨李彦綱,以臺諫方請前承旨吳道一罷職還收之故,不得行公矣。今則臺啓已停,出納之地,不可久曠,卽爲牌招察任,何如?傳曰,允。
有政。吏批,行判書趙師錫,參判李奎齡進,參議李畬在外,同副承旨李宏進。兵批,判書李師命進,參判申琓在外未肅拜,參議任弘望進,參知未差,同副承旨李宏進。
吏批啓曰,左議政南九萬,旣已遞職,今當置處,而本曹無相當之窠,依例送西之意,敢啓。傳曰,知道。
兵批啓曰,龍媒萬戶李瀞,本鎭戰船及軍器別備之功,加資事,命下矣。雖已資窮,未準職,何以爲之?敢稟。傳曰,特爲加資。
以權恒·兪命雄爲持平,朴元慶爲參知,林渙副提學,李台龍司成,尹堦瓦署提調,金德遠社稷提調,徐宗憲承文副正字,李宜昌兼掌令減下爲掌令,申啓華刑曹參議,洪以度降資,還授宣川府使仍任,申惟一·金景輝·李維聃爲僉知,朴信圭爲知事,柳炅都摠管,西原君桓副摠管,辛曇訓鍊僉正,李志行所江僉使,李聖冕四山監役,姜世龜副護軍,崔錫鼎·李思永·金獜副司直,鄭來祥·李基夏·李墪副護軍,南九萬判中樞府事。
李世白,以戶曹言啓曰,今三月二十日晝講入侍時,參贊官李世白所啓,平安一道還上,比他道最多,糴糶之際,反涉弊端,若當京運時,則耗費亦不少矣。至於各邑官入,多有不足之處,若當彼我使行時,則形勢所迫,不得不貸用倉儲,及其還償之際,其弊之及民,亦所未免,此實可慮。蓋他道,則還上耗穀應爲會錄者外,除出幾許,給與本邑,而本道則還上元數雖多,耗穀則全數會錄,曾無一升穀除給本邑之規,雖曰軍餉爲重,本邑之事,亦不〈可〉不念。自今以後,參以他道定式,耗穀若干,許給本邑,以爲逋欠與邑用塡補之地,則不但官家不無所資,亦可無侵及民間之弊,宜令該曹變通矣,上曰,令該曹稟處事,命下矣。他道耗穀,則常平廳·本曹本官,各有分錄之規,而關西則以軍餉之故,元數管餉會付米,皆全耗會錄,本官雖有意外需用之事,實無着手處,或不無侵及民間之弊。自今依他道例,略加參酌,管餉穀外元數三千石以上元耗中三分之一,令本官取用,以補官用宜當,以此知委本道,何如?傳曰,允。
李宏,以內醫院官員,以都提調·提調意啓曰,頃日,因戶曹判書李敏敍所啓,散班付軍職之類,自各其司分作料帖者,禁斷事命下。故本院針醫議藥同參中,曾前受料者,竝皆移送兵曹付軍職,而至於醫官中罷職者,及以守令遞來未解由之類,則與應入於祿科者有異,別爲給料,自是久遠通行之規,如此之人,依前散料題給事,更爲捧承傳施行,何如?傳曰,允。
閔鎭長,以兵曹言啓曰,去二月十四日晝講時,武臣護軍禹瑞圭,以所江鎭形勢陳達,上曰,令兵曹稟處事,命下矣。本鎭所屬能櫓軍及射砲手,在山郡之類幾名,而他邑案付騎步兵之居在鎭下者幾名之由,問於本鎭防禦使,則防禦使李弘述所報內,本鎭所屬七船所騎能櫓軍·射炮手竝二百名內,居在鎭下者九十三名,居在瓮津者七十二名,居在海州者三十五名,而元無散在山郡之流。且他邑騎步兵及雜色軍兵之時居鎭下者只是二十名云。二十名相換,別無所益,而軍案改付標,亦甚重難。海州·瓮津兩邑,能櫓軍·射砲手居生之地,距本鎭皆不過數十里,則亦可以朝令夕發,所啓內辭緣,置之,何如?傳曰,允。
領議政金壽恒箚曰,伏以臣之譾劣,久叨匪據,才猷知識,本不及人,發謀慮事,又無定見,前後做錯,豈但冒屬忠義之一事哉?然其擧措顚倒,有始無終,取侮中外,傷損國體,則莫甚於此,朝論巷議,群譏而交責者,亦莫甚於此。不待僚相之箚,而已有所難安矣。僚相之連章苦辭,至過五十告而不止者,其所不安,專在於此,則實臣誤事之失,有以致之也。僚相,旣以此去職,而臣獨抗顔,仍據鼎席,則安有如許道理,亦安有如許事體乎?臣旣有誤事之失,又負妨賢之罪,雖承聖諭勤懇,終不敢晏然就列,復此煩籲。伏乞聖慈,俯察臣情勢之悶蹙,蹤跡之臲卼,亟許罷免,以安愚分,以幸國事,誠不勝大願。答曰,省箚具悉卿懇,已諭於前箚之批矣。復何多誥,至於左揆之連章丐免,未必專在於此一事,則於卿少無所嫌,須體予意,安心勿辭,速出行公。仍傳曰,遣史官傳諭。
獻納崔奎瑞疏曰,伏以臣之無似,最蒙恩造,旬日之內,再遷其職,而父病沈重,俱未得祗謝。至於日昨違牌,罪在不赦,而譴責不加,溫批反降,臣誠惶隕感激,不知所措。臣之父病,尙在危篤之中,蓋緣眞元旣晩,差度未易,而臣亦憂惶焦煎之餘,身病重作,頭角如碎,肢體軟麻,熱上神暈,飮啖全廢,殆不省人事,旬月之內,決無更起之理。臣於旣往,累犯逋慢之科,而今之疾病,又如此,雖天地父母曲賜矜憐,其在人臣分義,亦何敢帶職養病,自安於心乎?伏乞聖慈,永削臣姓名於朝籍,使得以仰救老父,俯延殘喘,不勝幸甚。臣於病伏中,得接數日邸報,伏見朝著不靖,國事可憂,職在可言之列,而寧可無一言而退乎?臣竊伏見故儒臣尹宣擧,與奉朝賀臣宋時烈,同時相友,俱爲宗儒,士林之所以尊仰景慕者,夫豈有異同哉?及至今日,不幸是非之端,出於兩家,人心之訝惑,衆趨之靡定,誠亦無足怪者,而朝廷,不復參究人情,只以抑塞一邊,爲鎭定之地,至於語逼其父,而反咎其子之私痛,公議其師,而欲禁門生之伸辨,此常情之所甚疑惑,而論議之日益磯激者也。羅良佐之凌踏三朝禮遇之元老,誠不爲無罪,然其本情,只出於各爲其師,而言不知擇耳。自朝家,明其是非,斥其狂妄則可矣,何至於荒裔之竄配哉?喉司之覆逆,臺諫之陳啓,蓋出於此,而殿下不賜舒究,遽加威怒,遞罷譴黜,一節加於一節,終至於朝著一空,補闕無人,臣未知此何擧措,此何景象。臣竊觀此事,雖曰士林之是非,初亦何關於民生之休戚,國計之得失,而至于今日,勝負相角之際,國已先受其病,大老疏中所謂逐鹿而不見泰山,誠是痛切語,而今日之至於如此者,亦豈所以安大老之心哉?今者人無賢不肖,不問玆事是非,皆曰亡國之禍根,必在於此。臣誠不欲當職,推波助瀾,以重其病國之罪,而況臣,向以柳成運通淸事,得罪於時,彈墨未乾。成運,卽爲尹拯陳疏見斥者也。當此之時,臣之徊徨却顧,不敢冒進於榮次者,亦由於此。殿下若或以臣言爲是,而務爲鎭定調劑之道,則國家之幸,臣亦與焉,如其不然,則臣前日之罪,亦足歸黨比慢賢之科,而不可更齒於仕籍,況此薇垣淸顯之地哉?伏願聖明,竝加財處焉。答曰,省疏具悉。疏辭,無非伸救之意,予實駭然也,勿辭察職。
掌令鄭來祥疏曰,伏以臣,病伏鄕曲,造朝無期,敢陳危惡之狀,祈蒙恩遞之命。逋慢之罪,實所難逃,而聖度包容,反下溫批,至以調理上來爲敎,臣誠惶惧感激,不知置身之所也。臣之病勢,如得少愈,則扶舁登途,祗謝恩命者,是臣區區之願,而不幸狗馬之疾,日就沈痼,委頓床席,無路自力,召旨之下,留滯至今,揆諸分義,罪合萬殞。臣於頃日墜馬之後,左脇牽痛之證,十分苦劇,呼吸之際,若將窒塞,晝夜呌號,坐臥須人,而又自數日以來,添得傷寒,火熱上升,頭腦如碎,運身則虛汗遍體,對案而嘔氣輒發,食飮日以減少,肥肉漸至換脫,形骸僅存,生意茫然,如縷殘喘,殊未知得延幾箇時月,而復起爲人,已無望矣。自承批旨,今幾一旬,而顧此病情,有加無減,決無强疾作行之勢,所叨本職,又非虛帶久曠之地,公私狼狽,益增惶悶,玆不避煩瀆之誅,復此呼顠於天地父母之前。伏乞聖慈,俯賜哀憐,亟許遞免,以尋生路,不勝幸甚。踏啓字。
正言林渙疏曰,伏以臣素性遲鈍,見識瞢昧,濫蒙鴻造,猥厠淸班,未效繩愆之責,徒積瘝曠之罪,人不稱器,居常愧惧,加以閱月旅邸,將攝失宜,數日以來,宿患復發,腰脇之痛,尤妨於屈伸,跬步之地,實艱於運動。臣之三四字缺四年草土之中,源委深痼,殆非旬月調治所可得蘇者,以此病狀,無望供職,不得不仰籲於天地父母之前。伏乞聖慈,亟遞臣職,以重名器,以延殘喘,不勝幸甚。且臣於病伏中,竊有慨然於近日事者,略附所懷,以備財幸焉。前縣監羅良佐等,爲其師故儒臣尹宣擧,一上訟冤之章,而伏見前後聖批,有以大老元無侵及尹宣擧之事,良佐等,托以師生,搆誣大老爲敎。夫大老疏中,蓋嘗記其平日酬酢說話,以明與尹拯相失之端,而及其疏末,斷以宣擧,爲鑴毒所中,便成別人,爲世道之害爲言,至以爲邪說害,人人得以攻之云爾,則爲其門生之道,豈不欲一言辨白,以明其師之本末哉?惟是申辯之章,固當指陳事實,以訟其冤而已。遣辭之際,不宜有侵詆之語,而由其情溢而不能稱停,言激而不能裁擇,自不覺其爲妄肆謬戾之歸。殿下若以此爲罪,略加警責,未爲不可,而今乃不然,不究本心之所在,勒加搆誣之罪,施以竄逐之典。此不但受罪者稱冤,豈不爲貽累於好惡之公聽乎?若夫前承旨吳道一,職在喉舌,目見君父無前之過擧,不勝憂愛之忱,有所論列,而旋被罷職之罰,前持平兪集一·李益壽等,身居言地,隨事爭執,乃其職耳。至於諫院還收,臺體當然,而論思之臣,先加迎擊,臺憲之官,當事含默,則相規之道,在所不已,聖明不惟不從,又下削黜之命,荊棘一開,朝著殆空,人心抑鬱,氣象愁沮,誠不料聖明之世,有此擧措也。且臣於近日臺官之避,尤有所慨然者,當此聖心激惱,言路抑塞之日,不思所以匡救之義,顯有乘時俯仰之跡,臣竊恥之。伏願聖明,勿着好惡之私,唯觀是非之公,前後被譴諸臣,一倂收還,以靖朝著,以鎭人心,區區之望也。臣年紀衰晩,志氣低垂,自分無用於當世,其於朝議之得失,士論之是非,固無所知識,亦不欲與聞,而跡忝言議之地,略陳憂憤之懷。唯聖明之澄省而裁察焉,則幸甚。答曰,省疏具悉。身居言地,不恤公議,恣意捄解,已極無據,而至於明好惡正是非之臺官,斥之以俯仰,尤可異也。爾其勿辭。
李世白啓曰,來二十七日,祿都目政事爲之之意,敢啓。傳曰,知道。
申時酉時,日暈。
午時,上御宣政殿,晝講。知事趙師錫,特進官朴相馨,參贊官嚴緝,侍讀官金盛迪,檢討官黃欽,假注書朴泰淳,記事官鄭齊泰·沈季良,武臣金夏瑞等入侍。上讀前所受自剝之初六,至六四之小象訖。盛迪進講,自剝之六五,終其卦,音釋各一遍。上受而讀之訖。盛迪釋其義曰,五,君位也,剝及於此,爲剝極矣。聖人抑陰扶陽,於此發遷善之義。欽曰,以宮人寵后,率嬪妾得寵之象,猶小星樛木江沱之義也。緝曰,此以王后率妃嬪得寵之象,比小人服從君子之義也。盛迪曰,別設此義,蓋所以扶陽也。魚,陰物,而貫魚,言順序也。群陰之聚,莫如宮人,故取象如此。緝曰,以象言之,宮中妃嬪·侍御,皆當各得其序,不可紊也。盛迪曰,設卦之義,蓋欲小人之承君子也。緝曰,小人之承君子,嬪妾之承后妃,皆無咎之道也。上曰,五陰在下,一陽在上,不可剝盡,故別設此義矣。緝曰,以遷善之道,戒小人也。欽曰,五爻復言剝,則無復餘地,故別設其義如此矣。數字缺然此所以抑陰扶陽也。盛迪曰,群陰在下,有承載之象,故數字缺一陽在上,有覆蓋之義,故言剝廬矣。欽曰,小人,侵剝君子之極,渠亦無所依庇矣。果指上九一陽,此有復生之理,故取象如此。盛迪曰,此乃九月卦也,如木實落於地,便有復生之理矣。匪風下泉,檜曹詩也,以其思周道,故聖人編之於變風之末也。上曰,其傳言聖人,言亂之可治,變之可正矣。欽曰,以天道言之,則大寒之後,必有陽春,以人事言之,則大亂之極,亦必思治。卽今以天下事言之,天地否塞極矣,以我國事言之,民生之困悴甚矣。此正亂極思治之時,自上留念於此幸甚。又曰,夬之上六,一陰在於五陽之上,陽極陰生,陰極陽生,而夬不言陰生者,亦扶陽之意也。上曰,然。欽曰,呂氏有言,讀易者,當觀生生不窮處,如此等處,最宜玩味矣。上旣掩卷。師錫進曰,小臣本不堪經筵之任,每當入侍之時,不能達一文義,蓋不敢强其所不知也。虛帶職名,極爲惶愧,而自上視以例讓,不許遞免,故不敢每每煩瀆矣。卽今臣之賤疾甚重,痰火升降,眩暈甚則頃刻之間,幾至昏窒,以此浹月尋單,近才出仕,而頃於備局之坐,猝眩,僅得出來,朝於政廳,又眩,食頃後,僅得鎭定。將此病狀,出入筵席,重則必至顚仆,輕亦不得看得冊字,經筵官爲先許遞,不勝幸甚。上曰,經筵官之數多矣。自可推移入侍,安心勿辭。又啓曰,禁衛營,以新設衙門,凡係措辦,物力板蕩,必須前期料理,然後乃可成就。折衝李旭·李忠伯等,軍需別將差下,各給本錢,使之轉換,亦其所殖,措備各樣軍需,而隨其功勞多寡,入啓論賞之意,分付矣。李旭則貸去江都舊陳米三千石,周年之內,還充本數,以其利剩,措備薪鐵四萬斤,炭六千石,江都倉基六百四十餘間買取,廳事庫舍合三十五間,監董造成。李忠伯則本營銀子五千兩逢授,周年之內,還納本銀,以其利剩,軍兵所給熟銅爐口一千坐打造。此兩人,經年勤勞,竭力措辦之功,誠爲可嘉,不可無激勤之道,而都提調不得入侍,故臣敢此仰達。上曰,令該曹考例稟處,可也。盛迪啓曰,本館所藏書冊中,性理大全·大明集禮二書無有,故有貿易於使行以來之敎矣。性理大全貿來,而大明集禮,則不得貿來矣。上曰,知道。又啓曰,本館僚員不齊,無故行公者,上番只有臣,下番只有黃欽,應敎金萬吉,修撰徐文裕,竝牌招察任,何如?上曰,依爲之。
又啓曰,新除授副提學林泳,時在全羅道鎭安地,經筵事緊,請斯速乘馹上來事,下諭。上曰,依啓。上命夏瑞進前,問其履歷。夏瑞曰,臣丙辰登科,爲宣傳官·備邊郞·都摠都事·經歷,出爲蛇島僉使,將領被抄,入爲禁衛把摠·內禁衛將矣。上曰,年歲幾何?對曰,五十六矣。仍退出。上命緝進前,下敎曰,平陵察訪李嶰,以差使員上來,使之姑勿下去,看審光城府院君山所,可也。遂罷出。燼餘
上在昌德宮。停常參,只經筵。
李彦綱啓曰,明日常參·經筵,取稟。傳曰,只晝講。
傳于李彦綱曰,今日夕講爲之事,分付。
又傳于李彦綱曰,今日有晝講,夕講時刻,以巳正進定,而前頭日氣漸熱,仍以巳正定行。
閔鎭長,以兵曹言啓曰,本曹堂上四員內,臣師命,有身病,禁衛軍中日,亦不得仕進,參判未差,參知臣朴元度未肅拜,參議臣任弘望,連日入直,身病猝劇,他無替直之員,參知朴元度,卽爲牌招察任,何如?傳曰,允。
李宏,以戶曹言啓曰,來四月朔頒料次,倉官進去于行判中樞府事南九萬家,請受祿牌,則時未肅謝,祿牌不爲出給云。係是大臣祿俸,何以爲之?敢稟。傳曰,令倉官輸送。
又以常平廳言啓曰,辛亥五月,以備邊司啓辭,軍兵馬料,毋論上中下馬,皆以六斗減給,官馬中,不合戰馬者,除出放牧事,允下矣。訓局左右別將所屬戰馬品劣者八十九匹,箭串馬場放牧,故乙丑前,依此例擧行事,啓稟允下矣。今亦依辛亥·乙丑兩年已行之例,使之抄出,自四月初,放牧,何如?傳曰,允。
執義李弘迪啓曰,臣昨伏見諫臣疏本,乃以羅良佐等,爲若無可罪者,而侵斥引避臺官,不遺餘力,臣亦引避臺官之一也。良佐等,恐其賢師之平生行誼,不白於世,爲上伸辨之章,此則事理之所當然者,而至以不韙之說,輕加三朝禮遇之大老,其言固可駭矣。亦安得無罪而已乎?臣之愚意,適自如此,以不可苟同仍啓之意,有所自列,此不過人各有所見而然也。何必嫌人之與己見有異,而遽生疑怒,不擇其言,乃至於此耶?緣臣疲軟,被人凌踏,其不敢仍冒臺席,決矣。請命遞斥臣職。答曰,勿辭。嚴緝啓曰,執義李弘迪,再啓煩瀆,退待物論。傳曰,知道。
正言金宇杭啓曰,臣伏見正言林渙之疏,其意專在於爲羅良佐等訟冤,仍及諸臣之不可罷譴,而竝請還收,末乃侵斥臣身,不遺餘力,至以不思匡救,乘時俯仰爲言,臣不勝駭怖之至。夫良佐等,蓄憾積怨,乘機躍出,陽托尊師之名,陰肆毒正之計,醜詆大老,無所不至,孰謂此等悖慢之輩,遽出於儒賢之門,使人心陷溺,是非倒置,而莫之救以正也。此實斯文之厄會,國家之不幸也。惟幸詖滛之說,無所逃於天日之明,特施譴罰,處分得當,而今之救解者,以大老平昔酬酢之言,則謂之侵逼其師,以良佐侮慢誣衊之說,則只曰語不裁擇,不顧義理,紛然迭出,必請還收,欲置之於全然無罪之地,似此橫議,不宜一日容於臺閣之上。故臣乃敢斥其論而停其啓,誠以公議之不可不伸,而是非之不可不明故也。至於諸臣被譴,蓋由於營救良佐,言議乖謬之致,聖上處分,不害於一時警責之道,則收還之請,臣未知其必不可已也。信如同僚之言,必將白脫誣賢之人,與之同歸於一套,方可免俯仰之誚,而使君上,不辨是非,不明好惡,一任其偏私庇護,然後亦可謂盡匡救之責耶?噫,良佐一言,擧世靡然,以昔日尊仰之人,直欲驅納於不韙之地,臣不能隨衆奔波,與世推移,而獨守舊見,妄觸群鋒,詆辱之來,自料已甚。今於同僚之斥,固不欲與之呶呶,而其所凌踏,不啻尋常,則亦何可安而受之,苟然仍冒於臺席乎。請命遞斥臣職。答曰,勿辭。嚴緝啓曰,正言金宇杭,再啓煩瀆,退待物論矣。傳曰,知道。
掌令金灝疏曰,伏以臣,稟性疏迂,才識凡陋,無翊翕之姿,乏矯激之論,抹摋於世,冥摘而行,顚躓僨敗,臣固自知矣。臣於頃日病伏中,猝承召命,分義是嚴,不得不黽勉出肅,因爲入侍前席,職責之難堪,人器之不稱,有不暇顧也。而是非之天,人皆有之,臣雖愚蒙,豈獨全然無所辨識哉?羅良佐等侵辱大老,實甚謬悖,稍有別白是非之心者,豈不知其言之無倫,而收還之請,遽發於臺官,儒臣駁正,在所不已,而兪集一等,乃以臣所駁爲案,吁亦異矣。今其言曰,國家之置臺閣,欲其匡救闕失,論列是非也,其言誠然矣,而以臣迷滯之見言之,朝家處分,不爲失當,儒臣駁遞,未見其非,則有何可論之事哉?必若彼之執偏係之見,爲磯激之論,以得爲失,以非爲是,然後方可謂之得臺體耶。是未可知也。人之意見,各自不同,言議之間,貴相稱停,而集一等,先自疑嫌,必欲擊去,才請相會於朝房,臨當就職,卒送下吏,稱以有故,請退於後日爲言,汲汲狙擊,爲先發制人之計,此誠可笑而不足辨者也。今者諫臣之疏,又有含默之斥,有若以臣爲可言而不言者然,臣實未曉其意也。以臣無似,忝居臺席,上以貽累於朝廷,下以取辱於臣身,將何顔面,復厠於臺職乎?伏乞聖慈,亟削臣職,以謝人言,以安愚分,不勝幸甚。答曰,省疏具悉。爾其勿辭,從速察職。
辰正,上御宣政殿,晝講。同知事李敏敍,特進官李奎齡,參贊官李彦綱,侍讀官金萬吉,檢討官徐文裕,假注書朴泰淳,記事官鄭來泰·沈季良,武臣張漢相入侍。上讀前受自剝之六五,終其卦。萬吉進講,自復之序卦,至傳之出入謂生長。萬吉曰,此下當有伊居吐,而本冊不懸,故御覽冊,亦不敢任意添懸矣。上曰,當有吐矣。萬吉仍進講,止學者宜盡心焉,音釋各一遍。上受而讀之訖。萬吉釋其義曰,此卦,一陽在於五陰之下,陰生自五月,至十月則極盛,剝之一陽,旣盡於上,復之一陽,便生於下,可見天道之循環矣。復,乃往而復見之義,比如人心本善,而爲物慾所蔽,善端復來也。曰克己復禮,曰乃復其初,皆此義也。上曰,然。萬吉曰,自此以後,陽氣發生,故言亨矣。出入,言陽氣之出入也,旡疾,言無疾害也。朋來無咎,君子不能獨勝小人,必待朋來也。文裕曰,出入,言剝卦上九之陽,來居於此內卦,故言半行缺敏敍曰,陰陽,雖曰二氣,氣之屈爲陰,氣之伸爲陽,是一氣也。萬吉曰,此卦,動而順,故言朋來無咎矣。旡疾,言陽之始發,易爲陰寒所折,而無所折害,乃可亨。如元佑諸賢,爲章蔡之所嫉害,朱子爲伒胄之所嫉害,安得爲亨乎?敏敍曰,陰陽兩端,循環不息,日月往來,寒暑推遷,乃理之常,而發生之時,或有陰寒,長養之節,時有旱暵,此皆不能裁成輔相,致其疾害故也。聖人,以此每示扶陽之義矣。萬吉曰,反復其道,言消長之機也。七日,謂自五月至十一月,凡七月也。臨言八月有凶,幸其遠也。此言七日來復,幸其速也。又先儒言,月爲陰,日爲陽,七爲陽,八爲陰,各取其類云。如詩之一之日,二之日,亦變月言日矣。利有攸往,言君子之道漸長,小人之道漸消也。衆陽用事,則利有往,群陰用事,則不利往矣。剝復間,當爲坤,而疑其純陰無陽,故序次如此矣。敏敍曰,陽氣升,則草木榮,降則歸於根,升降而已,豈有無陽之理乎?萬吉曰,動而以順行,言君子初得用,而能以順行,則小人無乘釁之端,當今之時,亦當扶護微陽爲主矣。文裕曰,此言,陽氣動以順上也。敏敍曰,此卦無朋,而陽氣漸盛,乃朋來之象也。萬吉曰,七日來復,豫言將來亨通之意也。復見天,天之心,十月閉塞,便無更爲生物之意,而復則生意更發,故言可見矣。文裕曰,六十四卦之循環,孰非天地之心,而此則陽氣始生,故言之如此矣。敏敍曰,冬至,子之半,天心無改移,言萬古生物,皆於是也。一陽初動,如善端闖發也。玄酒,水也,大音,猶言希音也。奎齡曰,朱子之詩,忽然半夜一聲雷,萬戶千門次第開,亦邵子詩意也。文裕曰,十月閉塞之後,一陽又生,天地之道,循環不息,能成四時之功,如人旣過而悔,乃能復善矣。上曰,推之如此,則何事無復之理乎?仍掩卷。命武臣進前,漢相進前俯伏。上,問其履歷,漢相對曰,丙辰登科,爲宣傳官·都摠都事·中樞經歷等職,出爲伊洲僉使·熙川郡守,還爲訓鍊把摠·禁軍將矣。上曰,有所懷乎?漢相曰,無可達之懷矣。上曰,年歲幾何?漢相曰,三十二矣。仍退伏。彦綱啓曰,入直軍士中日草記,雖自都摠府爲之,兵曹堂上,必眼同習射者,意固有在,而今於單子,無着名之事,兵曹,以本兵牙門,凡闕內巡綽等事,無不管攝,獨中日習射,專委摠府,揆以事體,似涉未安。臣累忝兵曹堂上,每欲以此事入啓變通,而無入侍之便,未果矣。今適講席之暇,敢此仰達。上曰,兵曹旣已眼同爲之,入啓單子,亦以兵曹·都摠府書之,而不爲着名,事體果爲不當。今後則與摠府堂上,一體着名,可也。彦綱曰,兵曹判書爲政,則次官,當進於中日習射,而每以草記,循例頉稟,此規亦當變通矣。上曰,後日兵判入侍時,問而變通矣。遂罷出。
申初,上御宣政殿,夕講。同知事李敏敍,特進官李奎齡,參贊官尹世紀,侍讀官金萬吉,檢討官徐文裕,假注書朴泰淳,記事官鄭來泰·沈季良等入侍。上讀晝講所受,自復序卦,至孰能識之。萬吉進講,自大象六三之小象,音釋一遍。上受而讀之。萬吉釋其義曰,他卦則大象之辭,皆與卦辭不同,而獨此卦相同矣。至日閉關者,陽氣初生而甚微,故欲靜以養之也。上曰,爲其微陽數字缺靜養,此大象之語,最切實矣。萬吉曰,閉關之法,三代以後,不復行之,而推之於靜養善端,好矣。敏敍曰,以此推之,何事不然乎?文裕曰,天人,一理也。以裁成陰陽之道,推之於修己,宜矣。上曰,然。萬吉曰,不遠復,言己所獨知,人所不知之過,能卽改之,故不至於悔矣。凡人,有失而後,乃有復,故聖人無復,聖人以下,乃有復也。然害於其心,害於其國,而其害小時治之,則可無數字缺矣。文裕曰,剝旣盡而卽復於下,此乃不遠復也。先儒,以此謂之三字符矣。上曰,此三字,誠爲切至矣。敏敍曰,夫子稱顔氏庶幾於此,繫辭,引此文爲言矣。文裕曰,顔子之不遷怒不貳過,乃不遠復也。萬吉曰,二雖中正,而本陰柔而比於初陽,故言體復矣。文裕曰,陰者,從陽者也。二無間礙相阻,故言休矣。萬吉曰,三居上下之間,可善可惡,動而不安,故一行缺初二頻復,亦善矣。上曰,過而不改,是謂過矣。豈可以數字缺改乎?文裕曰,三,此於人心,則出入無常類也。善惡相勝之間,公心少勝,私慾多勝,故必以學問爲貴,操守爲善矣。萬吉曰,二雖不及於初,然,史記曰,單之善,亦王之善,能從善,則同歸於善矣。敏敍曰,六二,旣中且正,亦非不及於初爻矣。文裕曰,二之能爲休者,以其有初九也。初九象傳曰,學問之道,無他,知不善,則速改以從善,此語甚切至,自上宜留念矣。講訖。上掩卷。奎齡啓曰,嶺南,素稱人材府庫,曾在列聖累朝,或收用或拔擢,致於顯揚,比諸他道,不翅倍蓰。蓋以幅員廣大,人物繁盛故也。卽今收錄於仕路者,絶無而僅有,殊非立賢無方之義也。顧今人材,雖不及於前日,其中不無名公鉅卿之後裔,可合調用者,及或以行誼見稱鄕閭者。臣曾於按道時,訪問其可用之人,欲爲啓聞而未及矣。今方待罪銓曹佐貳之任,取考嶺南前後御史別單薦擧之人,皆是臣所聞名而較著者也,而其御史,乃李思永·李彦綱·金昌協也。御史廉問所薦,此別薦,尤是公道,如此之類,各別調用,以爲收拾之地,似宜矣。上曰,御史別單,異於尋常別薦,今後勿復如前抛棄,各別隨闕注擬,宜矣。敏敍曰,在前自上申飭,使之收用外方人才,非止一再,而臣待罪銓任時,聞見不廣,窠闕且少,迄不能着實擧行。且嶺南,比兩湖尤遠,聞見亦未相接,自不得收用,誠可惜也。嶺南近日士習,雖不如前,其中亦豈無守靜可用之士乎?奎齡,曾任嶺臬,詳知其處缺望之心,有此陳白矣。文裕曰,兩臣之言,是矣。嶺南,素稱人物府庫,奎齡,方在銓任,自當調用,而別爲陳達,未知其可矣。奎齡曰,初入仕除拜,判書專之,文裕所達,不知此規例矣。敏敍曰,佐貳之官,不得任意注擬矣。文裕曰,兩臣所達,專在初入仕,而文蔭前銜中,亦豈無可用之人乎?亦宜一體收錄矣。上曰,御史別單之外,文蔭前御中可用之人,亦爲一切收用事,申飭銓曹,可也。敏敍啓曰,本曹國用人蔘內局進排及禮單所用,其數浩多,而近年西北,蔘路久絶,此事宜有變通,嶺南及江原道,皆採蔘之處,而以防納之故,採蔘者絶少。自今宣惠廳進上人蔘,自本道給價封進,勿令京人防納,以廣採蔘之路,而本曹所進排人蔘,亦令惠廳,給價於兩道,使之備納,至於禮單蔘,亦宜別樣區處,竝令廟堂,指揮,何如?上曰,令廟堂相議稟處。諸臣,遂罷出。
尹世紀,以義禁府言啓曰,以高山察訪狀啓刑曹粘目,前富寧府使朴思敦,移本府處置事,允下矣。朴思敦,方待命於本府,卽爲拿囚之意,敢啓。傳曰,知道。燼餘
上在昌德宮。停常參,只晝講。
李彦綱啓曰,明日,國忌齋戒,明明日,正日,此兩日視事,頉稟。傳曰,知道。
又啓曰,來初一日輪對日次,取稟。傳曰,停。
嚴緝啓曰,行大司憲李翊相,持平權恒·兪命雄在外,執義李弘迪,避嫌退待,掌令金灝呈辭入啓,李宜昌未肅拜呈辭。今日以監察茶時之意,敢啓。傳曰,知道。
有政。吏批,行判書趙師錫病,參判李奎齡進,參議李畬在外,左副承旨尹世紀進。兵批,判書李師命進,參判未差,參議任弘望,將官朔試射坐起進,參知朴元度進,右副承旨嚴緝進。
吏批啓曰,判書趙師錫,病不來,參議李畬,在外未上來,小臣獨政未安,何以爲之?敢稟。傳曰,仍爲之。
以沈攸爲大司諫,李秀彦爲兵曹參判,趙聖輔禮曹參議,尹爾霖司藝,申琓平川君,任相元司直。
李宏啓曰,卽者弓房司鑰,來呈手本,而卽巨濟寺奴矢人魯承立免賤事也。自前弓矢人等,多年勤勞者,因弓房手本,或許代奴,而至於免賤,則事涉重大,故曾無只憑手本,直爲擧行之事,此路一開,後弊可慮,不得奉行之意,敢啓。傳曰,知道。
又以禁衛營言啓曰,上番別左司屬平安道軍兵逢點實數六百九十八名,黃海道七番別驍衛軍標下一名,已爲整齊矣。來四月初一日,與內外三處入番軍兵,依例替代後,舊軍放送,而在前五哨上番之時,建陽門則以一哨入番,西營·本營,則以一哨,分半立番矣。今亦依此擧行之意,敢啓。傳曰,知道。
副校理洪受瀗疏曰,伏以羅良佐之詆辱大老,固是世變之大者,竄逐之罰,誠未見其過重,而不意日者筵中,臺議峻發,極力營救,乃請還收,臣竊愍其蔽於私意,是非顚倒,急於申解,辭意謬戾,恐不但爲一人之妄言,一時之駭擧而已也。故不得不與同僚,駁正其非矣。乃者憲臣,以此發怒,不暇擇言,至以恣意迎擊等語,大加攻斥,臣之狼狽顚躓,固已豫料,而竊爲世道,不勝其慨然也。噫,人之意見,雖或不同,而豈有誣毁儒賢而曰,是無罪過,公肆詬辱而曰,語欠稱停者乎?此則雖婦孺之知,可以辨之者,曾謂任司直之責者,乃敢爲此言,以爲角勝公論之計耶?易辨者,當如是,則半行缺錯綜之端,無異乎變幻本末,曲意彌縫,而五六字缺吁可畏也。無論事理之如何,而臣重被臺彈,則便是已遞之官,竊聞物議喧騰,久而愈激,臺啓雖停,而不敢自列,縮伏屢日,今姑仰暴危悃,伏願聖明,諒臣忱懇,極賜罷斥,以便公私,不勝幸甚。答曰,省疏具悉。意外詆斥,不足掛齒,爾其勿辭,從速察職。
著作宋相琦疏曰,伏而臣於頃日筵中,略陳羅良佐等疏語之誣悖,聖上處分之得當,而適見諫臣,費辭營護,至請還收其罰,似此乖謬之論,誠非臺閣之所宜有,故乃與同僚,論遞其職,略伸公議,而若其觸犯衆怒,立見顚躓,則臣雖愚昧,固已自料,而亦有所不暇避矣。果致臺章,峻發駁議,反加收司之律,竝及於伊日入侍之憲臣,機鋒焱銳,氣焰可畏,此豈但微臣一身之不幸而已哉?夫良佐等之受罪,不在於訟辯其師,而只在於醜詆大老,則尹宣擧之樹立本末,何與今日事,而前後疏啓,擧皆稱引道德數字缺剩語,有若以良佐等救解,儒賢橫被譴何者然數字缺未曉,而如以良佐等,爲無罪,則是以大老平日言行三四字缺所誣之言也,豈不悖哉?嗚呼,今之伸救良佐者,孰非尊慕大老之人,而風聲所驅,趨向立變,氣勢所使,頭面俱換,雖見其慘被詆辱,而恬不爲怪,非惟不斥其非,又從以扶植其論,人心之壞敗,世道之大變,臣實爲之寒心也。臣之本意,只欲爲朝廷正好惡,爲斯文明是非,而今乃詆之以迎擊,斥之以無據,臣誠迷惑,不知其何說也。卽今臺評雖停,物議猶騰,日昨諫臣之疏,又有非斥之語,臣於此時,固當縮伏靜俟,不宜有所自列,而旣被彈章,便是已遞之官,其何可逶迤盤礴,一刻仍冒,重其罪累哉?玆敢冒陳危懇,仰瀆宸聽。伏乞聖慈,亟賜鐫免,以謝人言,以安愚分,不勝幸甚。批答同洪受瀗疏
修撰李后定疏曰,伏以臣於今月初十日,在靈光地,祗受承政院書狀,以臣爲弘文館修撰,斯速乘馹上來有旨,臣承命震越,無地容措。臣於經幄之任,以才分疾病,皆所不堪,曾前忝叨,輒將悶迫之忱,仰瀆半行缺有言曰,旣爲堪之,何爲復讓?如使臣可堪是任,則初蒙宸簡,固當出而仕矣,何敢餙虛辭,以掠撝謙之美乎?顧臣天性庸陋,才學如掃,口吶不能道說讀書,心塞不能撥微解義,最不合於檢討之列,而況今犬馬之齒,已垂六十,頭童齒脫,眼暗耳聾,癃瘁之形,尤不宜居近密者也。不知宰物者,何取於臣,而備擬不知止,頻頻誤恩,乃至於此哉?今承恩命於湖外,亦會病力之時,而分義所在,不敢堅臥於家,强起上道,寸寸前進,行十餘日,艱到衿川縣,而臣新遭弟喪,聞訃屬耳,慘戚之餘,百病闖發,至於宿患痔疾,乘勞猝劇,贅肉突出,挾肛成腫,毒氣凝結,色甚靑黑,惡血下流,淋漓不止,罔晝夜刺痛,疴痒難忍,妨於坐立,轉側須人。以此病勢,旬月內,決無起動趨命之望。伏乞聖慈,察臣病重實狀,亟命鐫罷臣職,俾得專意調治,以尋生路,千萬幸甚。答曰,省疏具悉。爾其勿辭,從速上來察職。
假注書兪命弘啓曰,臣承命馳往,傳諭于懷德興農村奉朝賀宋時烈所駐處則以爲,臣之老悖昏謬,久逭鬼錄,時慝朝家之鬧端,而數字缺中背師云云,尤不勝其慙恧。故略陳源委,冀幸於萬一消磨矣,不料因此輾轉,風波大起,以至持論英銳之士,竄逐·鐫削,臣雖未知其疏意如何,而想其辭嚴義正,數臣之隱情顯犯,毫髮不遺,此可以有補於世道,而反被譴謫,臣之殞越危怖,萬倍於曩時矣。至於聖明,遠遣史官,猥賜慰撫,臣是何人,而敢膺此無前異數乎?臣誠戰慄震灼,誠不知措躬之地也。仍念我聖考初服,臣遭値尹善道·尹鑴之深言,罪名極重矣。幸蒙聖考盛德深仁,厚加憐愍,爲遣近侍,慰諭備至,至今三十年來,隆恩未報,長抱弓劍之至慟,每自恨頑命之支離,而不遂褥蟻之願矣。今日復遭此一着,伏承聖明繼述之隆旨,臣追念前事,不覺涕血之交頤也。至於招徠半行缺竭危衷,已無餘蘊,今不敢更進六七字缺云矣。傳曰,知道。
正言林渙啓曰,臣病不供職,尋單見阻,冒進辭疏,兼附所懷,及承聖批,辭旨極嚴,惶隕縮伏,恭俟譴罰之加矣。昨伏見兩司之避,滿紙張皇,無非詬辱臣身之言,臣不欲呶呶相較,而亦安得默然而已乎?羅良佐等疏語之失,臣亦謂之妄肆,而至以略加警責,未爲不可爲辭,則亦非謂全然無罪也。只爲聖明之處分,當層節橫生譴罰,三司殆空,言路杜絶,臣之愚意,欲望聖上思調劑之方,朝廷底和平之域而已。不料因一草草數語,益其紛鬧之弊,此則臣之罪也。當聖心威怒,朝著不靖之日,凡在言議之列者,宜若有所規切,而强爲引避,顯被嘉奬,欲禁人議,良已難矣。不思自反,怒氣相加,臣竊惜之。臣本愚迷,年且遲暮,墑埴半生,全昧趨向,一言發口,無益時事,上以得罪於君父,下以被斥於僚寀,不敢一刻自安於臺席,而適緣賤疾危苦,俟得少間,今始來避,所失尤大,請命遞斥臣職。答曰,勿辭,退待物論。以上燼餘
晝講入侍,知事李䎘,特進官權說,承旨李宏,玉堂金萬吉·徐文裕,假注書朴泰淳,史官鄭來泰·沈季良,武臣李立身。
侍講官金萬吉所啓,日者,省崔錫鼎之疏,語甚謬戾,而今日政,遽擬於兵曹參判之望,銓官之不畏公議,甚矣。上曰,雖非淸望,而旋卽備擬,事甚非矣。吏曹當該堂上推考,可也。以上朝報
嚴緝,以御營廳言啓曰,本廳十番別馬隊四十八名,已爲逢點整齊矣。來四月初一日,與九番別馬隊替代後,舊軍放送之意,敢啓。傳曰,知道。燼餘
上在昌德宮。停常參·經筵。
政院啓曰,今日爲始,溫繹間,視事,頉稟。傳曰,知道。
右議政箚子。大槪,病重廢仕,乞遞職名,見差享官,亦令該曹變通事。入啓。答曰,省箚具悉卿懇。卿之宿患,予已知之。獻官之任,當令該曹,推移變通,而疾病之來,人所難免,則不得進參,有何所傷?卿其安心勿辭,從容善攝。仍傳曰,遣史官傳諭。以上朝報
上在昌德宮。停常參·經筵。金霔校正。日記廳郞廳蔡濟恭書。
上在昌德宮。停常參·經筵。
掌令李宜昌上疏。入啓。答曰,省疏具悉。臺閣之臣,相繼救解,誠可駭然也。爾其勿辭察職。
吏曹參議李畬辭職上疏。入啓。答曰,省疏具悉。爾其勿辭,從速察職。
昌城君佖上疏。大槪,積病之餘,重得別證,方在垂盡之境,乞遞宗簿寺·司饔院提調之任,俾無職事之久曠,且安微分事。入啓。答曰,省疏具悉。卿其安心勿辭,調理察職。仍傳曰,遣內醫看病。
禮曹,今四月初八日宗廟夏享大祭親行敎是時,初七日出宮吉時,令日官推擇,則同日辰時爲吉云。以此知委擧行,何如?啓依所啓施行。朝報
有政。吏批,以鄭有激爲直講,崔錫恒爲正言,朴斗望爲廣興副奉事,金構爲檢詳,閔鎭周爲獻納,李震榮爲內資奉事,李秞爲右尹。兵批,以兪得一·林渙付副司果,趙重素·邊振溟副司勇。
上在昌德宮。停常參·經筵。
謝恩,兵曹參判李秀彦,檢詳金構。
掌令金灝三度呈辭。入啓。遞差。
政院啓曰,近日憲府,無行公之員,連以監察茶時,在外臺官,除授已久,而亦不得下諭,事體殊涉未安。且明日,乃是賓廳日次,兩司當爲入侍,而諫院,亦無行公之員,臨時牌招,不無窘急之弊,兩司呈告未肅拜人員,竝卽牌招察任,何如?傳曰,允。
慶尙監司書目,道內各邑染病,方痛六百九十二名,已差七十六名,物故四十六名事。
左副承旨尹世紀上疏。大槪,迫於嚴命,抗顔冒出,而臣之情勢,終有不敢復厠於邇列者,且自數日前,重得寒病,差可供職,未易爲期,伏乞亟遞臣職,以幸公私事。入啓。
吏曹啓曰,臺諫有闕,政事,取稟。傳曰,當日爲之。
答尹世紀疏曰,省疏具悉。爾其勿辭,調理察職。
謝恩,掌令李宜昌,獻納閔鎭周,正言崔錫恒。
執義李弘迪上疏。大槪,情勢之外,病勢難强,嚴召之下,竟未祗赴,伏乞下臣司敗,以正臣罪,兼陳區區所懷,祈蒙財察事。入啓。答曰,省疏具悉。憂時進言之誠,予用嘉尙。渝薄之輩,意外侵斥,未滿一哂,爾其勿辭,從速察職。
掌令李宜昌啓曰,臣於萬里撼頓之餘,宿患痰火之證,一倍危惡,阿睹之疾,亦復添劇,伏枕委頓,無望供職。尋單請急,見阻喉司,冒進辭疏,未蒙恩遞,縮伏私次,恭俟譴罰矣,不意召命,遽及此際,分義是惧,不敢言病,不得不扶舁出謝,而第臣昨年忝在諫臣時,以持平許玧遞差事,有所論列矣。頃者大臣,縷縷陳達於筵中,而以其時臺啓,都歸於孟浪云。臣還朝之後,始聞其槪,筵席語秘,雖未得其詳,大臣,旣以失實陳達,臣不欲更爲提起,以傷事體,而蓋此說,搢紳之間,傳言已久,莫不唾鄙。此非臣獨聞語,而大臣,至以曖昧陳辨者,恐有所未及聞知者耶?然臣旣被大臣之斥,何敢自以爲是,晏然仍冒,而且臣於羅良佐等事,切有慨然於心者,雖其疏語,率多謬狂,而原其本情,蓋出於爲師訟冤,則流竄之典,實甚過重,故敢以所懷,附陳於乞免之章矣,及承聖批,以駭然爲敎,臣聞命惶隕,無地措躬。且臣卽者詣臺,伏見同僚疏本,其所謂必待未出之同僚,苟然仍啓,方可謂臺體云者,無非譏斥臣身者,臣不欲呶呶相較,而亦安得默然而已乎?臣意則槪以無論事之是非,兩司重發之論,不復消詳,汲汲獨停,大有傷於臺體,故敢於疏末,有所略陳,而今者疏論如此,臣旣被大臣之斥,又承未安之敎,卽此兩欵,已難冒居,而況於同僚之疏,尤有所不敢一刻苟冒者,以此以彼,具不可抗顔在職,請命遞斥臣職。答曰,勿辭,退待物論。
謝恩,大司諫沈攸。朝報
有政。吏批,朴世爲掌令,徐文翊爲禧陵參奉,申弼貞爲厚陵參奉。兵批,金灝付副護軍,崔奎瑞付副司直。
上在昌德宮。停常參·經筵。
卯時,日暈兩珥。自辰時至申時,日暈。
政院啓曰,憲府多官,昨日啓請牌招,而或違牌不進,或引避退待。今日,乃賓廳日次,而無來待之員,行大司憲李翊相,掌令朴世㷪,竝卽牌招,以爲推移入侍之地,何如?傳曰,允。
傳曰,大臣·備局堂上引見。引見時,訓鍊都監金世翊本職及兼帶捕盜大將遞差,前兵使李仁夏敍用事,及前頭節使,以宗班,兼差謝恩使以送事,榻前定奪。
引見時,大司諫沈攸所啓,請原城縣覺林廢寺位田,依該曹覆啓,自本校收稅處,引屬本校事。上曰,勿煩。又所啓,戶曹判書李敏敍,榻前辭職,丐免親祭時薦俎官之任。身有痼疾,人亦知之,而不爲退而具疏,冒瀆至尊之地,事體未安。請推考。上曰,此非辭免薦俎官,乃乞遞本職也,不必推考。領議政所啓,頃因判府事南九萬箚子,採銀別將,勿爲差送事,旣已定奪,而至於銀店亂雜之弊,不可不變通矣。李敏敍則以爲,以事體言之,使本官,次知收稅,納於戶曹,而銀則以補經用,鉛則分送於各軍門爲當云。臣意則敏敍之言,事體當然,而此等事,專委本官,多不着實,畢竟或爲本邑民弊,以此爲念。戶曹判書李敏敍曰,大典,私採銀者,罪至絞,今若知其採銀,而不爲收稅,則是許其私採也,豈不有違於法典本意乎?差遣別將,擧措似重,且爲民弊,破之固當,而令本官,句管收稅,則事體當然矣。各衙門,旣以採鉛,差送監軍,今若一切破遣,納稅竝歸之一處,則民弊亦可祛矣。臣之所達,只爲國體當然,非以本曹些少收稅而爲利也。右議政李端夏曰,旣不差送別將,則自本官句管收稅之外,更無他道矣。上曰,令本官,句管收稅,銀·鉛,竝納於戶曹,可也。又所啓,史局被薦之人,卽爲取才付職,例也。尹星駿,被薦旣久,頃者累出合坐之令,再次不進,一番則來到依幕,稱以病重,屢度開諭,終不應講,以事體言之,所當拿推,其時只請推考,循例,允下矣。在前被薦後不爲應講,與自不之類,或仍他岐陞陸,而孝宗朝,爲防其厭避之弊,不應講與自不之類,勿許他岐陞遷事,別爲定式施行矣。被薦之後,託病規避,久不應講,此曾所未有之事也。聞星駿所患,雖是實病,亦不至於委頓云,其在事體,不可不更令應講,星駿,方在罷職之中,自前如此之類,或有變通之時矣。卽今左右史雖備員,被薦者取才付職之後,始當爲新薦,史局規例,不可一任廢墜,如或終不應講,當有別樣處置之道矣。上曰,未知其病勢之如何,而史局,旣非閑漫之任,人皆厭避,年少新進怠慢之習,殊甚可惡。尹星駿敍用,速令應講,可也。刑曹判書徐文重所啓,頃者,臣以決訟事,有所定奪,而其中有所未能詳盡者,玆敢更達。雖以前後決得度數多少,定其立落,而若有彼此度數相同者,將何以處之,下詢于大臣,定式施行,何如?領議政曰,兩邊決得度數相等,則不可更爲接訟,有若此較者然,以時執者爲主,似當矣。上曰,依此定式施行,可也。
兵曹口傳政事,副摠管三,申琓·李佖·永豐君沆,左邊捕盜大將李仁夏。以上朝報
大臣·備局堂上引見入侍時,兵曹判書李師命所啓,臣頃者點閱禁軍之馬,則自備之外,絶無好品者,此由於牧場之漸不如前之致,而司僕亦必不爲擇給而然。卽今禁軍中無馬者,幾至四十人,除面給賞賜馬及邊馬外,必先擇給禁軍事,分付本寺,何如?上曰,依爲之。刑曹判書徐文重曰,軍兵所受官馬,皆甚無形,此非細慮。聞山馬似勝云,今若酌定其數,使之上送,則或可以推移分給矣。師命曰,所謂山馬,曾於戊午年,取來分給於諸軍兵,故其時禁軍所受之馬,卽今或有存者,齒雖已老,猶勝於近來所受者矣。徐文重所陳山馬三四百疋,今亦取來分給於各軍門,宜當矣。上曰,旣有前例,山馬三百匹,別擇上送事,分付,可也。兵曹謄錄
李師命所啓,闕內軍兵各廳軍官及武藝別監出入時,毋論某衙門,持軍裝任意出入,事甚疎漏。今後軍兵食代及入番時,定以一門出入,而又必由於兵曹前路事,定式施行,而他門則一切禁斷,何如?上曰,軍兵食代入番者及武藝別監出入時,必由金虎門事,定式,可也。上同
備邊司啓曰,本司武郞廳副司勇南五星,奔走勤仕,已滿十五朔,依例六品遷轉事,捧承傳施行,何如?答曰,允。
引見時,右議政李端夏所啓,上年冬領府事金壽興箚子所陳,各道營將,必用儲養閫任及屢典郡邑,聲望表著之人,三南僉使中,要害重地,亦皆選任,如營將之例,武臣可合將領不次之選者,令廟堂諸宰商議,擇其尤者若干人,以備別樣調用等事,皆甚切實,宜卽覆啓施行,而領相,嫌不敢爲之,故臣敢仰達。上曰,各道營將,要害處僉使擇送,及將領,不須抄選,此三件事,皆甚得宜,竝〈依〉箚辭施行,可也。以上備局謄錄
上在昌德宮。停常參·經筵。
下直,江襄都事成虎臣。
謝恩,副摠管永豐君沆,吏曹參議李畬。
副摠管申琓上疏。大槪,臣之母病,方在淹淹危綴之中,人子情理,決難離側。且臣重患毒腫,渾面針刺,摠管除命,旣無出肅之望,太廟親享,亦無陪從之勢。伏乞聖明,亟許鐫遞,以幸公私事。入啓。答曰,省疏具悉。所患若此,摠管之任,當許遞焉。
執義李弘迪啓曰,臣疾病之外,又有難冒之勢,尋單請急,蓋不獲已,還給之命,遽出格外,驚惶悶蹙,已不勝言,而臣之進退,實爲狼狽。且臣於同僚之避,尤有所不安者,而萬言萬當,不如一默,則今不必與之相辨,徒傷事體,而前後被斥,不是尋常,其不可仍冒臺席決矣。卽當詣臺自列,以謝人言,而伏枕昏昏,末由起動,俟得少間,今始來避,臣之所失,至此大矣。請命遞斥臣職。答曰,勿辭,退待物論。
京畿監司書目,楊川呈,以右副承旨嚴緝辭職上疏上送事。啓遞差。
政院啓曰,太廟親祭時,承旨不可不備員,且陪饗之官,當前期致齋矣。右副承旨嚴緝,旣已遞差,其代,當日內開政,以在京無故人差出,卽爲牌招察〈任〉,何如?傳曰,允。
院啓,請原城縣覺林廢寺位田,依該曹覆啓,仍屬本校事。新啓,新除授司憲府持平權恒,時在京畿高陽地,持平兪命雄,時在公洪道木川地,請竝斯速乘馹上來事,下諭。竝引嫌而退,風聞論人,未必盡信,而强立己見,終歸苟且,詆毁儒宗,實是斯文之厄,而自附異議,投疏偏護,必欲立幟,心跡難掩,收還之啓,是非謬戾,而反責同僚之獨停,事甚無據,勢難仍在,當初停論,旣得臺體,則彼之呶呶,在我何嫌?請掌令李宜昌遞差,執義李弘迪出仕。前啓戶曹判書李敏敍推考事,停啓。答曰,不允,下諭事及處置事,依啓。以上朝報
有政。吏批,以趙聖輔爲承旨。兵批,以任相元爲副摠管,李世選訓鍊都正,金相宣傳官,李希泰·成兼宣傳官,任相元付副司直,崔鼎鉉付副護軍。
訓鍊都監啓曰,常平廳啓曰,辛亥五月,以備邊司啓辭,軍兵馬料,無論上中下馬,皆以六斗減給,官馬中,不合戰馬者,除出放牧事,允下後,訓局左右別將所屬戰馬品劣者八十九疋,箭串馬場放牧,故乙丑年依此例擧行事,啓稟允下矣。今亦依辛亥·乙丑兩年例,使之抄出,自四月初,放牧,何如?傳曰,允事,命下矣。都監馬兵所受戰馬品劣者抄出,則左別將所屬三十七疋,右別將所屬二十六疋,合六十三疋,今四月初五日,箭串馬場放牧之意,敢啓。傳曰,知道。訓局謄錄
上在昌德宮。停常參·經筵。
謝恩,副摠管李佖,訓鍊都正李世選。
禮曹參判朴泰尙三度呈辭。入啓。傳曰,只遞本職。
吏曹啓曰,臺諫有闕,政事,取稟。傳曰,過齋戒後,爲之。
院前啓,原城縣覺林廢寺位田,請依該曹覆啓,仍屬本校事。入啓。答曰,勿煩。
右副承旨趙聖輔辭職上疏。入啓。答曰,省疏具悉。爾其勿辭,從速察職。
京畿監司書目,衿川呈,以修撰李后定辭職上疏上送事。啓遞差。
右議政箚子。大槪,宿患新症一時交劇,擧動迫期,決無陪從之望,乞蒙鐫罷職名,俾延微喘,兼肅朝綱事。入啓。答曰,省箚具悉卿懇。所患如此,予用慮念,未得進參,別無所傷,卿其安心勿辭,從容善攝。仍傳曰,遣御醫看病。
謝恩,右副承旨趙聖輔。
正言崔錫恒上疏。大槪,臣之病勢沈痼,決無自力供仕之望,乞賜恩遞,以便公私,兼附區區所懷,祈蒙財察事。入啓。答曰,省疏具悉。今日之事,實是斯文之厄會,國家之不幸,而今乃以不翅微事等語,肆然救解,侵斥大臣·臺臣,不遺餘力,誠可駭然也。勿辭察職。朝報
司僕寺官員,以提調意啓曰,今初三日備局堂上引見時,兵曹判書李師命所啓,禁軍無馬者,除面給賞賜馬及邊馬外,必先擇給禁軍事,及山馬三百匹,別擇上送,分給各軍門事,命下矣。各牧場馬品,漸至駑劣,事極寒心。前後累度定奪,別立事目,嚴飭於各牧場,至於分養馬上來後,軍兵擇執之數,未滿十疋者,則當該監牧官,或罷黜或用殿最,而馬品之駑劣,非一朝一夕之故,卽今無論邊馬與軍兵所執,體大品好者無多,誠爲悶慮,而分養馬捧納時,從其所捧,次第輪回移送於各軍門,使之執擇,自是通行之規例,今此啓辭所謂必先擇給禁軍一款,則不必更創新規,只當依前例擧行,而山馬三百疋擇送事,則取考馬籍,山馬雌雄竝二千餘疋內,雄馬之數,僅七百餘疋,而若除禾老及三禾以下,則四禾以上可用之馬,不過數百疋,曾於辛酉年,因兵曹判書李䎘所啓,山馬三百疋,使之取來,而一時取來,事勢難便,限三年,每年以一百疋上送之意,啓稟之後,二百疋則出來,一百疋則未及出來之際,本州牧使以三名日進上馬,雖有竝以山馬封進之命,而山馬數少,勢難封進事狀啓,故自本寺覆啓,姑令隨所得上送矣。又於壬戌十二月,因訓鍊大將申汝哲所啓,山馬一百疋,別爲捉來,分給於馬兵,上年秋,又因申汝哲啓請,山馬八十疋,取來分養矣。元數不多,而前後取來之數,將至四百餘疋,則今此三百疋之馬,必無準數捉送之勢,設使果準此數,本場所留,不過禾老與三禾以下弱馬,則前頭取種,其勢末由,啓請之人,似未詳此等曲折而然,試以一百疋定數,別爲擇執,歲貢馬上來時,出送之意分付,何如?傳曰,允。太僕謄錄
上在昌德宮。停常參·經筵。
謝恩,大司憲李翊相,副摠管任相元,左尹李秞。
明日宗廟擧動時,出宮正時三嚴,辰正初刻。傳曰,明日出宮時三嚴,以辰初進定事,分付。
明日擧動時,出宮正時三嚴,辰初初刻,開門差早。
知事朴信圭,當日內卒逝,自今日至明日,停朝市。啓。
執義李弘迪啓曰,臣於大論方張之日,不計顚躓,妄立意見,侵詆之四至,固已料矣。今者諫臣之疏,又有承順之斥,其他譏切之言,略無斟酌,其所爲言,胡至此也?人之所見,各自不同,無論事體之如何,必如己見而後,方可快於心耶?臣之前後所遭,不啻尋常,而尙此蹲據,未蒙鐫遞,一身狼狽,雖不足恤,而其在朝家砥礪廉恥之道,恐不當如是,則不可一刻苟冒於臺席,於斯決矣。且緣此一事,每每引避,有若相較者然,已極疲軟,而今又不得不冒死瀆擾,則淸齋之中,臣罪尤大,請命遞斥臣職。答曰,勿辭,退待物論。
正言金宇杭啓曰,臣以無狀,待罪言地,目見消長之機,不勝憂憤之忱,妄立己見,橫遭口言。頃日林渙之斥,羞辱甚矣。揆以廉義,決難仍冒,前後違慢,期於必遞者,不但以病勢之難强,而繼而有李宜昌之疏,其曰勿論事之是非,獨自停啓,虧損臺體云者,亦攻臣之語也。臣則欲言是非而停之,彼欲勿論是非,惟以獨政爲咎,臣於此,豈無一言者,而攻者四起,臣欲輒與之相較,極涉疲然,姑且隱忍縮伏矣。今者同僚之詆斥,又加一層,臣安得默然而已乎?夫良佐等蠧政陷賢之罪,不可寬恕,若論其情狀,宜無異同,而特以首從之別,律名懸殊,臣所謂末減者,正以此也。今以排激加層言之,有若以臣激惱天聽,枉罪無辜者然,吁亦異矣。至於承順等語,此爲今日攻臣者柄,臣不必重爲呶呶,以傷事體,而人之爲言,胡至此極耶?噫,尊賢好德,秉彝同得,是非之心,人皆有之,今之言者,豈不知良佐之可罪,而習氣所牽,偏係己痼?惟恐崖異,紛起相救,不自覺其與良佐同歸,良亦怪矣。而乃反攻人之不與己同,淩踏至此,亦豈非可駭之甚者乎?臣被此侵詆,旣非一二,決難一刻苟冒,而委頓床席,不能自力,俟得少甦。今始來避,而乃於淸齋之日,不免瀆擾,臣罪尤大,請命遞斥臣職。大司憲李翊相啓曰,當初停論,實循公議,而詆斥之論,相繼而起,遊辭救解,顯有角勝之跡,今日世道,良可寒心,在我旣無所失,則不可以構誣之言,每每引避,請執義李弘迪出仕。
傳曰,領·右相,卽爲命招。
以政院口傳政事,傳曰,時任大臣·原任大臣及禁府堂上,兩司長官,竝卽命招。
答正言金宇杭曰,勿辭,退待物論。
判府事鄭□□箚子。大槪,臣扶曳來到闕門之外,痰火上升,末由致身於殿陛之下,不勝惶恐,亟遞臣職名,仍治臣罪事。入啓。答曰,省箚具悉。有疾未參,別無所傷,卿其安心勿辭,從容善攝。仍傳曰,遣御醫看病。朝報
上在昌德宮。停常參·經筵。
大駕詣宗廟,入齋室後,藥房·政院·玉堂問安。答曰,知道。大駕行望廟禮後,藥房·政院·玉堂問安。答曰,知道。
明日親祭時祭正時,三更四點,開門二更一點。朝報
上在宗廟齋室。停常參·經筵。
親祭罷後,藥房·政院·玉堂·二品以上·六曹·大司憲問安。答曰,知道。還宮時三嚴,卯正三刻。
還宮後,藥房·政院·玉堂問安。答曰,知道。
院啓,引嫌而退,羅良佐等竄削收還之請,是非倒置,則停啓之擧,可見公議,而異論日肆,相繼投疏,惡其不附時議,則指爲承順,怒其獨立己見,則謂之迎合,勒加不韙之題目,以爲把持臺閣之計,誠可駭然,偏頗之論,不必爲嫌,何可以此每每引避?正言金宇杭請命出仕。答曰,依啓。
判府事閔鼎重上疏。大槪,召命之下,不能祗赴,乞治臣罪,俾安微分,仍陳危懇,亟遞所帶禁衛之任,以幸公私事。及右議政箚子,大槪,臣之病,乍間復劇,旣不得陪祭,又不得隨班還宮之時,且被諫臣之所斥,乞遞臣職,乃治臣罪,以肅朝綱,以謝人言事。入啓。答曰,省箚具悉。有疾未參,別無所傷。箚末事,意外侵斥,不足掛齒,卿其安心勿辭,從容善攝。仍傳曰,遣史官傳諭。
答判府事閔鼎重疏曰,省箚具悉。卿之宿患,予已知之。不得進參,有何所傷?卿其安心勿辭,亦勿待罪。仍傳曰,遣史官傳諭。朝報
上在昌德宮。停常參·經筵。
吏曹參判李奎齡上疏。大槪,呈辭還給之命,出於常格之外,臣誠驚惶,罔知攸措。又値太廟擧動之日,不敢違牌,未免耐彈行公,而顧臣情勢,益增窮蹙,終無冒沒出仕之望,乞賜遞罷,以謝公議事。及知敦寧李䎘上疏。大槪,日昨嚴召猝降,不得不忍死趨詣,而作氣行動之餘,賤疾一倍添劇,竟未進參於太廟陪從之列,乞賜罷免,以正臣罪事。入啓。
藥房啓曰,昨日勞動玉體,徹曉行事,竊恐有所傷。伏未審夜來,聖候若何?臣等不任憂慮,敢來問安。答曰,知道。無事矣。
公洪監司書目,全義呈,以副護軍李䎘上疏上送事。啓。答曰,省疏具悉。朝著之潰裂,是非之淆亂,非一朝一夕之故,而乘忿醜詆,縱恣無忌,豈有如良佐者乎?今觀卿疏,偏護誣罔之態,尤難自掩也。須體虛佇之意,安心更勿撝謙,憣然上來,出入筵席,以補不逮。
答吏曹參判李奎齡疏曰,省疏具悉。卿其勿辭,從速察職。
答知敦寧李䎘疏曰,省疏具悉。卿其勿辭,調理察職。
右參贊金萬重上疏。大槪,冒陳危懇,乞解職名,救護母病事。入啓。答曰,省疏具悉。卿其安心勿辭,救護母病。
院前啓,原城縣覺林廢寺位田,還屬本校事。新啓,羅良佐等,得罪斯文,旣被竄削之典,則其在言議之地者,不宜有所偏護,而乃者正言崔錫恒,投進一疏,抑揚伸救,其言之謬妄,固已可駭,而至曰向使大老無是疏,而良佐等,無端侵詆,則雖被重罪,無惜云者,蓋以大老旣有是疏,則良佐等侵詆,不爲無端也。此固近日救解者之所不敢道,而肆然登之於章奏,若是無嚴,良可寒心,不可置而不論,請正言崔錫恒遞差。監察元泰龜,門地卑微,不合於殿中遴選之任,兩司署經,二次見越,恬不知愧,晏然行公,同列羞伍,物議俱駭,請監察元泰龜汰去。答曰,不允。遞差事,依啓。
吏曹啓曰,臺諫有闕,政事,取稟。傳曰,當日爲之。朝報
有政。以金灝爲掌令。兵批,以朴泰尙·李宜昌付副護軍,李后定副司果,李聖冕副司正。
上在昌德宮。停常參·經筵。
假注書申銋病,代李健命。
公洪監司書目,忠原兼任陰城呈,以司諫李后沆辭職上疏上送事。啓。答曰,省疏具悉。爾其勿辭,從速上來察職。
院啓,原城縣覺林廢寺位田,還屬本校事。監察元泰龜汰去事。
正言金宇杭辭職上疏。入啓。答曰,省疏具悉。爾其勿辭察職。
答院曰,不允。汰去事,依啓。
傳曰,平陵察訪李嶰,光城府院君葬事過後,下送之意,分付。
平安監司書目,三月念後,均得雨澤,而朔州等邑霜雪,係是變異事。
黃海監司書目,谷山呈,以三月卄八日霜雹交下,事係非常事。
領議政箚子。大槪,疾病添劇,情跡難安,懇乞鐫罷,以幸公私事。入啓。答曰,省箚具悉卿懇。所患如此,予用慮念,一自羅良佐等邪說肆行之後,朝論日益潰裂,人心日益陷溺,偏護私黨之疏,相繼紛紜,而其爲縱恣無忌,豈有如錫恒者乎?誠可駭異也。於卿少無所失,有何引咎之事乎?卿其安心勿辭,調理行公,以副予意。仍傳曰,遣史官傳諭。朝報
上在昌德宮。停常參·經筵。
夜一更,月入太微端門內。
下直,開城留守金宇亨。
答領議政箚曰,省箚具悉卿懇。所患如此,予用慮念,一自羅良佐等邪說肆行之後,朝論日益橫潰,人心日益陷溺,偏護私黨之疏,相繼紛紜,其爲縱恣無忌,豈有如錫恒者乎?誠可駭異也。於卿少無所失,有何引咎之事乎?卿其安心勿辭,調理行公,以副予意。仍傳曰,遣史傳諭。
平安監司書目,順川縣還配罪人閔熙,今月初六日身故事。
傳曰,明日晝講爲之。
院前啓,原城縣覺林廢寺位田,還屬本校事。入啓。答曰,勿煩。朝報
有政。吏批,以尹世喜爲正言,李後慶爲監察,許榟爲洪原縣監,申琓爲禮曹參判。兵批,李仁夏付司直,崔錫恒副司果。
上在昌德宮。停常參,只晝講。
京畿監司書目,高陽呈,以持平權恒辭職上疏上送事。啓。答曰,省疏具悉。進言之誠,予庸嘉之,疏末事,身居言地,不念扶正論抑邪說之道,至以不能無失等語,有若微愆細過者然,是非已極謬戾,而又斥大臣之不爲隨俗救解,良可笑也,勿辭上來。
謝恩,禮賓正李紳夏。
兵曹參判李秀彦上疏。大槪,臣幸蒙恩暇,今將歸見老母,而宿衛之地,不可久曠,乞遞職名,俾得安意往來事。入啓。答曰,省疏具悉。卿辭若此,本職,當許遞焉。
掌令朴世上疏。大槪,臣於去月,落馬重傷,召牌之下,旣未祗赴,親祭之禮,又未陪從,惶悚蹙伏,陳疏乞免,而見阻喉司,終未上徹,不意玆者,嚴責荐加,臣罪至此,萬隕猶輕。伏乞聖慈,亟許遞改,仍治臣罪,以肅朝綱事。入啓。踏啓字。
假注書閔鎭厚改,代李重章落點。
廣州留守書目,今月初八日雨澤及農事形止事。
晝講入侍,特進官沈梓,同知事任相元,承旨趙聖輔,侍讀官金盛迪,檢討官徐文裕,假注書李健命,記事官李廷謙·鄭濟泰,武臣李世選,獻納閔鎭周。講周易,自無妄序卦,止乃對時育萬物之道也。檢討官徐文裕所啓,臣有所懷,故敢此仰達。光城府院君金萬基禮葬之外,又有祭廳造給生軍四十名,一月赴役之命,此固出於聖上隱卒之典,而第今歲災荒饑饉之慘,非如常年之比。國家凡百,皆爲節省,至於陵寢奉審,亦且停止,則此等事,似當有斟酌之道,四十名一月之役,以人丁計之,則至於一千二百人之多,固已過矣。且祭廳,亦非急時造成之事,以價計之,則亦近百石云。當此農作之節,尤不宜勞民費財,如不得已則待秋擧行,似便矣。上曰,光城府院君,非但爲國舅,且是元勳,凡功臣,皆有墓幕造給之規,故有此分付矣。筵臣所達如此,生軍則減十名,三十名一月赴役,墓幕則除急時可造者外,待秋擧行,可也。獻納閔鎭周所啓,原城縣覺林廢寺位田,仍屬本校事。上曰,勿煩。又所啓,新除授正言尹世喜,時在京畿衿川地,請斯速乘馹上來事,下諭。上曰,依啓。
廣州留守書目,楊根郡守李商翼,醉後來見,呼臣姓名,語多侵辱,罷黜事。
右參贊金萬重上疏。大槪,冒萬死,更伸危懇,乞遞禁府,經筵兼任,以便公私事。入啓。答曰,省疏具悉。卿辭至此,判義禁之任,今姑勉副,卿其安心救護。
吏曹啓曰,臺諫有闕,政事,取稟。傳曰,當日爲之。
京畿監司書目,楊州等三十三邑及開城府等呈,以本月初八日雨澤事。以上朝報
有政。吏批,以權相夏爲楊根郡守,朴泰尙爲兵曹參判,金灝爲掌令,呂聖齊爲判義禁。兵批,以李秀彦·朴世付副護軍,李重章副司正。
上在昌德宮。停常參·經筵。
謝恩,監察李何慶,楊根郡守權相夏。
掌令金灝上疏。大槪,情勢病勢,俱無冒出之望,仰暴危懇,冀蒙遞改,略貢微忱,以備睿察事。入啓。
同義禁鄭載禧再度呈辭。入啓。遞差。
同副承旨李宏上疏。大槪,臣母病危重,決無離側供仕之望,伏乞聖慈,亟遞臣職,俾得專意救護事。入啓。
江襄監司書目,寧越郡守朴世,今四月初九日身死,其代,令該曹各別擇差,催促下送事。又書目,辭職上疏上送事。啓。答曰,省疏具悉。此時方伯重任,不可輕遞,卿其勿辭察職。
吏曹判書趙師錫辭職上疏。入啓。答曰,省疏具悉。卿其勿辭,調理察職。
院啓,以原城縣覺林廢寺位田,仍屬本校事,累日論啓,而未蒙允許,昨於榻前,略陳不可不勉從之意,而聖旨又以太祖大王賜與之物,當還內司,不宜歸之鄕校爲敎,竊不勝憫鬱焉。經亂之後,文書蕩失,內司·鄕校,俱無久遠可據之籍,則當初賜與之田民,亦安知本爲內司之物,而近六十年自校收稅之處,文狀俱在,又何可歸之校儒之非理侵占也?竊伏惟念,太祖大王,特給本寺田民者,蓋出於不忘昔日講磨之地,而有此恩典,則本寺毁廢之後,歸之鄕校,以爲諸生講學之費者,義甚正也。而今乃奪鄕校久遠收稅之田,入之內司,豈不缺多士之望,駭四方之聽聞乎?夫增置學田,帝王美典,而內司之物,不過爲人主之私府,雖使位田,久屬內司,以殿下崇奬學校之聖心,固宜不少占吝,況可與諸生,較其眞妄,而還奪已屬之地乎?其在事體,輕重較然,請勿留難,自本校收稅處,仍屬本校。臣伏聞上年湖南右道設行文科式年初試也,策題,以托跡山林,釣採聲譽,桅蠟言行,希望賞爵,爲當今時弊,而其間亦多有無倫悖妄之說,有識之士,擧皆不製而出云。夫科場事體,何等嚴重,而侵侮遺逸,譏詆道學,載之於試士之題,略無顧忌,誠爲寒心,關係世道,不可置而不論。請上年湖南右道式年文科初試當該試官,竝罷職不敍。答曰,不允。末端事,依啓。
答同副承旨李宏疏曰,省疏具悉。爾其勿辭,救護母病。
禮曹參判申琓辭職上疏。入啓。答曰,卿其勿辭,救護母病。
答掌令金灝疏曰,省疏具悉。憂愛進言之誠,予甚嘉之,可不體念焉。疏末事,予亦非不念及於此,而第未有實惠之下究,而終歸於宣布空言而已。此最難處未果爾,到於撫摩救活等事,已諭如傷之意於方伯辭朝之日矣。爾其勿辭,從速察職。
丁卯式年文科初試全羅右道試官罷職現告,都事李國芳,錦山郡守權持,萬頃縣監權彭老。
京畿監司書目,高陽呈,以軍官申廷萬,今月初六日出火,其子斗進等二名燒死事。啓。傳曰,燒死人等,令本道恤典擧行。
左參贊呂聖齊上疏。大槪,臣疾病沈痼,方在陳疏乞免,金吾新命,又出意外,顧此病狀,決無自力供仕之望。伏乞遞臣本職及經筵·禁府等任,以便公私事。入啓。答曰,省疏具悉。卿其勿辭,調理察職。
政院啓曰,當日爲政事,命下矣。廳中,只有臣世白及右承旨閔鎭長,右副承旨趙聖輔,兵批則閔鎭長,以該房,當爲進去,而吏批則何承旨進去耶?敢稟。傳曰,右副承旨進去。
右議政箚子。大槪,臣旣連被諫臣之斥,病又不得行公,乞鐫職名,以謝人言,以安愚分事。入啓。答曰,省箚具悉卿懇。護黨之輩,相繼伸救,侵斥大臣,誠可寒心。於卿有何引咎之事乎?至於有疾未參,尤無所傷,卿其安心勿辭,調理行公。仍傳曰,遣史官傳諭。
右承旨尹世紀上疏。大槪,臣之情勢病勢,俱難冒據於邇列,召牌之下,未克祗赴。伏乞聖慈,亟遞臣職,仍治臣罪事。入啓。遞差。
幼學韓聖輔等上疏。大槪,竊痛賢師被罔極之誣,瀝血陳章,以暴良佐等醜正陷賢之狀,冀蒙聖察事。入啓。
吏曹啓曰,守令有闕,政事,取稟。傳曰,當日爲之。朝報
有政。吏批,以李之經爲肅川府使,沈澂爲戶曹正郞,任弘望爲承旨,尹世礎爲萬頃縣令,尹坪寧越郡守,李選同義禁,宋基泰錦山郡守。兵批,以尹世紀付副護軍。
上在昌德宮。停常參·經筵。
謝恩,左副承旨閔鎭長,左承旨任弘望。
江華留守書目,本月初八日,初十日雨澤及農事形止事。
答幼學韓聖輔等疏曰,省疏具悉。爾等爲師縷縷伸辨之說,極爲明白痛快,其憂國尊賢之誠,予甚嘉尙焉。朝報
上在昌德宮。停常參·經筵。
謝恩,右承旨李彦綱,肅川府使李之經。
傳曰,明日晝講爲之。
館學儒生鄭津等上疏。大槪,敢陳羅良佐等醜詆大老之狀,及其黨與輩奸邪欺蔽之態,仍乞益堅聖志,以幸斯文事。入啓。
公洪監司書目,道內農事形止及自今月初八日始雨,或雨或晴,道內遍及與否,姑未報來緣由事。朝報
上在昌德宮。停常參,只晝講。
自午時至酉時,日暈。
答館學儒生鄭津等疏曰,省疏具悉。多士之爲儒賢伸辨,出於至誠,深嘉一脈公議之未泯也,可不留心焉?
謝恩,同義禁李選,寧越郡守尹坪。
政院啓曰,憲府多官,或陳疏,或呈辭,或在外,近日連以監察茶時,事甚未安,呈辭未肅拜人員,竝卽牌招察任,何如?傳曰,允。
傳曰,明日晝講爲之。
京畿監司書目,初十日雨澤及竹山等六邑雨雹交下,事係變異事。
公洪監司書目,石城·泰安等官呈,以朴時元等渰死,極爲驚慘事。
晝講入侍時,特進官南龍翼,知事李敏敍,參贊官任弘望,侍講官金萬吉,檢討官黃欽,假注書李健命,記事官李廷謙·沈季良。講周易,自初九,止何足以爲得乎。
執義李弘迪上疏。大槪,臣之情勢,萬分狼狽,嚴召之下,又未祗赴,玆敢悉暴危懇,冀蒙鐫遞,仍下臣司敗,以正臣罪事。入啓。
院啓,請原城縣覺林廢寺位田,還屬本校事。新啓,頃者憲府,論劾館官之不爲謁聖而陞遷者,仍請定式施行矣。以其只論參下官,故參上館官,亦有不敢入於聖廟者,而晏然行公,終無自處之擧,有傷事體,且關廉義,不可以微末而置之,請令本館摘發汰去。答曰,不允。汰去事,依啓。
大司憲李翊相啓曰,新除授掌令金澋,時在平安道肅川府任所,請斯速乘馹上來事,下諭。答曰,依啓。
今日晝講時,副校理洪受瀗,著作宋相琦牌招察任事,榻前定奪。
答執義李弘迪疏曰,省疏具悉。爾其勿辭,從速察職。
傳曰,明朝,大提學命招。
傳曰,今此成均館到記儒生三十二人,明朝來會泮宮事,分付。
平安監司書目,平壤等十六邑,今月初八日均及雨澤,而其中順安·殷山兩邑,則雨雹交下,立苗各穀,間間損傷事。慶尙監司書目,端午方物中笠帽·油席等紙品薄劣,不合封進,不得已竝爲退却,監造官慶州府尹尹理,晉州牧使韓構等,爲先罷黜,臣亦不善申飭,致有方物闕封之擧,惶恐待罪事。啓。勿待罪事,回諭,當此賑政方殷之日,迎送有弊,只推勿罷。
廣州留守書目,四月十三日十五日雨澤及農事形止事。
京畿監司書目,衿川呈,以正言尹世喜辭職上疏上送事。
備邊司郞廳,以領·右相意啓曰,禁軍都試,將行於十八日,政府必有西壁,然後可以備員開坐,而左參贊呂聖齊,連呈辭疏,右參贊金萬重,母病陳疏受由,俱不行公,西壁無進參之員,都試過時遷延,殊涉可慮,呂聖齊身病,雖未知如何,而本職之外,所兼惠廳·備局堂上,皆係重任,乍出還入,久曠職務,事體未便,呂聖齊卽爲牌招察任,何如?傳曰,允。
同副承旨李宏上疏。大槪,母病一向危重,無望供職,召牌之下,未得祗赴,臣罪萬死,伏乞聖慈,亟遞臣職,以便公私事。入啓。答曰,省疏具悉。爾其勿辭救護。朝報
上在昌德宮。停常參,只晝講。
夜一更,土星,退犯太微東垣第二星。
答正言尹世喜疏曰,省疏具悉。爾其勿辭,上來察職。
晝講入侍時,知事任相元,特進官洪萬鍾,參贊官閔鎭長,侍講官金萬吉,檢討官黃欽,假注書李健命,記事官李廷謙·沈季良。講周易,自九四,止窮極而爲災害也。
政院啓曰,大提學南龍翼,來詣賓廳矣。傳曰,賦題書入。
左參贊呂聖齊,牌不進。傳曰,更爲牌招。
傳曰,都承旨與大提學,偕往泮宮,到記儒生等,製述以來。
朗善君俁箚子。大槪,乞蒙數日恩暇,往掃父母墳事。入啓。
答朗善君俁箚曰,省箚具悉。卿其依箚辭往省焉。仍傳曰,給由馬,澆奠床備給。
政院啓曰,禁軍都試,定於明日,政府西壁,不可不參,故仍備局啓辭,左參贊呂聖齊,有牌招之命,而呂聖齊再牌不進矣。右參贊金萬重,雖以親病受由,暫時參坐,似無所難,而兼帶判義禁減下之後,未及肅謝,卽爲牌招肅拜,以爲明日參坐之地,何如?大臣之意,亦如此,敢啓。傳曰,知道。
成均館官員,以知館事意啓曰,因諫院啓辭,本館參上官,具不敢入於聖廟者,晏然行公,有傷事體,請令本館摘發汰去事,允下矣。卽爲査出,則典籍陳晩章,曾以下齋儒生,參告廟疏,故出身後,見阻於館儒,不得謁聖,而以頃日府啓,只論參下陞遷人之故,終不自處,實關廉義,典籍陳晩章,汰去,何如?傳曰,允。
今日晝講時,參贊官閔鎭長所啓,伏見典獄署囚徒,則罪囚多至八十餘人,而其中司憲府所囚罪人三名,有累朔滯囚者,臣招問憲府該吏,則以出身金起聲發狀,有此捉囚之擧,而近因本府,無行公之員,尙未處置云。其罪犯輕重,雖未知何如,而似是査覈處決事,憲府規例,且以一時風聞,捉治犯罪之人,至於兩造推覈,自是刑曹之事,且卽憲府開坐未易,滯獄殊甚可慮,請依推考移送之近例,令刑曹斯速處決,何如?上曰,送于刑曹,斯速處決可也。獻納閔□□所啓,臣以覺林廢寺位田事,苦口力爭,而聖批尙靳允兪,竊不勝悶鬱焉,國家賜與之物,固未必盡出於內司,則安知位田,本爲內司之物,而近六十年自校收稅之學田,諉之校儒之非理侵占乎?內司鄕校,旣無可據之文籍,則一從收稅文狀,仍屬本校,事理甚明,況太宗大王講學之寺,賜與之地,歸之鄕校,以養多士,義甚正也。雖使位田,本爲內司之物,以殿下崇奬學校之盛心,固宜不少吝惜,豈可與諸生,較其眞妄,而還奪已屬之地,缺多士之望,而駭四方之聽聞乎?其在事體,輕重較然,請勿留難,自本校收稅處,仍屬本校。上曰,勿煩。
黃海監司書目,四月初十日海州·延安·白川·康翎等四邑,雨雹交下,谷山府雨雪交下,靑野白色,事係變異事。
兵曹啓曰,慶尙右兵使李基夏,以身病旣已遞任,而聞其因病極重,今日終至不救云。在喪閫任之代,數日內差出發送,自是前例,而交代新兵使李弘述,自所江任所,尙未上來,決不可等待,李弘述,慶尙右兵使姑爲改差,使之仍任所江後,慶尙右兵使從速差出,數日內發送,何如?傳曰,依啓,今日內差出。又啓曰,今日禁軍都試開場時,本曹堂上,不可不備員,而參議未差,參判臣朴泰尙未肅拜,參判朴泰尙,卽爲牌招察任,何如?傳曰,允。
政院啓曰,因兵曹草記,慶尙右兵使今日內差出事,命下矣。政官卽爲牌招,開政,何如?傳曰,允。
政院啓曰,今日爲政事,命下矣。都承旨李世白,泮製進去,左副承旨閔鎭長,遭服制,同副承旨李宏,以親病受由,右承旨李彦綱,申後出去,廳中只有臣弘望及右副承旨趙聖輔,吏批政廳,則臣以該房當進,而兵批,無進參之員,何以爲之?敢稟。傳曰,吏·兵批,兼進。
兵曹參判朴泰尙牌不進。傳曰,更爲牌招。
謝恩,兵曹參判朴泰尙。
今月十七日晝講時,參贊官閔鎭長所啓,頃者,高山察訪申㶅,以朴思敦·李世馥等船運杉板藏置元山之事,馳啓請罪矣。昨伏見兵曹回啓,則以元山禁斷,非察訪之任,混同馳啓,殊涉猥越,至請推考,臣竊以爲不然也。當初主禁事目,雖未知其擧論其不可之事,而高山察訪,旣許糾察不法,則馬禁之外,不敢干預他事,似無其理,曾前爲察訪者,至或有摘發監司不法之事,而聞于朝廷者矣。今此朴思敦等所犯杉板,雖非陸運現捉,然旣已藏置路傍村舍,至發於察訪巡驛之時,而治□不法,已許察訪之狀聞,則擧實請罪,臣未見其猥越也。直路郵官,定在執法,而該曹之啓請推考,雖未妥當,高山察訪申㶅推考,勿施,何如?上曰,申㶅之狀啓,定在執法,則固不當推考,欲觀其緘辭而處之,故循例,允下矣。承旨之言誠是,推考勿施,可也。以上朝報
有政。吏批,以朴澄爲萬頃縣令,吳勣刑曹正郞,申懹兵曹參議,李思永禮曹參議。兵批,以李佖爲慶尙右兵使,鄭斯玄景福假衛將,辛大謙訓鍊判官,權季衡部將,具後翼宣傳官,金世翊付副護軍,南五星副司果。
備邊司啓辭,濟州漂到淸人等,押送京中之意,旣已啓下知委矣。六十餘人遠路押來之際,不可無譯舌通語者,令該院別定善漢語譯官一員,急速下送,待候於海上,以爲領來之地,且押送北京時齎咨譯官,預爲擇定治行,咨文,亦令該院,前期撰出,以待漂人到京後,卽爲發送宜當,以此分付,何如?答曰,允。備局謄錄
成均館官員,以都承旨意啓曰,臣奉書題,來詣泮宮,則已及巳時矣。卽今未時將盡,無一人納券者,儒生元數旣少,若一依定限,則收券之數,將不滿數丈,事體殊涉埋沒,似當有變通之道,何以爲之?敢稟。傳曰,以申時差退。成均館謄錄
扈衛廳啓曰,扈衛三廳軍官,今日慕華館試射之意,昨已啓達矣。臣壽恒,臣維重,同會開坐,依前例,柳葉箭五矢十巡試射,各其名下,得中矢數,開錄別單,而各廳初試,例以五十員定額矣。今番故光城府院君金萬基所帶軍官,初試,未及試取,而有分屬三廳之擧,故以其五十員之數,分排於三廳,別設初試,兩廳則元額之外,各加十七員,一廳則十六員試射以入之意,敢啓。傳曰,知道。
備忘記,領議政軍官閑良沈命芳,直赴殿試,出身韓爾溫,前武兼姜以望,出身劉時亮,加資,出身崔承潤·河海雲·張時瑞,竝半熟馬一疋賜給。扈衛廳謄錄
上在昌德宮。停常參·經筵。
謝恩,刑曹正郞吳勣。
備忘記,居首進士尹時鳴,直赴殿試,之次進士李文馨,生員吳斗炯,進士韓以原,竝直赴會試。
政院啓曰,慶尙右兵使李基夏在喪之代,因該曹草記,別爲開政差出,而新除授兵使李佖,今日不爲肅謝,事甚未便,今日內肅拜,明日辭朝之意,分付,何如?傳曰,允。
傳曰,明日晝講爲之。
全羅監司書目,鎭安呈,以副提學林泳辭職上疏上送事。啓。答曰,省疏具悉。爾之文學,合置經幄,至於被誣事,曾引大臣伸辨,予已洞知矣。尤無引嫌之事,爾其勿辭,從速上來察職。
謝恩,慶尙右兵使李佖。
京畿監司書目,高陽呈,以持平權恒辭職上疏上送事。啓遞差。
慶尙監司書目,尙州牧霜降緣由及各邑農事形止事。
吏曹啓曰,臺諫有闕,政事,取稟。傳曰,明日爲之。朝報
上在昌德宮。停常參,只晝講。
下直,慶尙右兵使李佖。
謝恩,禮曹參議李思永。
傳曰,明日晝講爲之。
判敦寧申汝哲針灸呈辭。入啓。給由。仍傳曰,遣針醫看病。
副摠管金益勳初度呈辭。入啓。傳曰,還出給。
副校理洪受瀗,弘文著作宋相琦辭職上疏。入啓。踏啓字。
政院啓曰,同副承旨李宏,以親病前後陳疏,不得仕進,已至八日,同副承旨之如是曠仕,揆以廳規,前所未有,而旣以親病受由,不敢輒請牌招矣。今聞其親病,一向危重,情勢決難行公,而涉於煩瀆,亦不敢更爲陳籲云。出納多事之地,不可久曠,合有變通之道,敢此仰稟。傳曰,改差。
晝講入侍。知事任相元,特進官朴泰尙,參贊官李世白,侍講官金盛迪,檢討官徐文裕,假注書朴泰淳,記事官李廷謙·沈季良。講周易,自大畜序卦,止乃大畜之義也。
戶曹啓曰,右水運判官崔碩英,病勢甚重,累度呈狀于本曹,聞其所患,非朝夕可以調治得差之疾,當此漕運方急之時,不可等待其差歇,崔碩英改差,其代,令該曹,卽爲口傳差出,以爲急速下去,看檢漕運之地,何如?傳曰,允。
傳曰,卒光城府院君發靷及安葬前三時祭,依例令各官備給事,分付該道。
謝恩,同副承旨趙聖輔。
江華留守書目,四月十五日雨澤及農事形止事。
江壤監司書目,道內農事形止及春川等十五邑,今月初十日以後,皆有風霜雪雹之災,民事渴悶,事係變異事。以上朝報
有政。吏批,以申懹爲承旨,洪受瀗爲持平,黃藎耉爲水運判官,韓起愈爲刑曹佐郞。兵批,以權恒付副司直。
上在昌德宮。停常參,只晝講。
謝恩,持平洪受瀗,右水運判官黃藎耉,禁府都事李有老,萬頃縣令朴澄。
下直,楊根郡守權相夏。
持平洪受瀗啓曰,臣纔遞館職,又叨新命,臣誠惶隕感激,罔知攸措。第臣之頃日所遭,有非尋常相規之比,則豈可以一番辭職,以塞衆議,而晏然復廁於言議之地哉?且掌令臣金澋,卽臣之同姓四寸妹夫也,在法當避,尤何敢一刻仍冒乎?請命遞斥臣職。答曰,勿辭,退待物論。
傳曰,明日晝講爲之。
晝講入侍時,知事任相元,特進官朴相馨,參贊官李彦綱,侍讀官金盛迪,檢討官徐文裕,假注書李健命,記事官李廷謙·沈季良。講周易,自初九,止合志上進也。
政院啓曰,來二十一日,輪對日次,敢稟。傳曰,爲之。
明日輪對官落點,忠勳都事金道淵,敦寧判官南斗徵,典籍鄭希良,判校韓厚明,宗廟令安宗悌。
今日晝講時,判義禁呂聖齊,知義禁李䎘,竝卽牌招察任事,榻前下敎。
傳曰,明日晝講及輪對,停。
正言金宇杭辭職上疏。入啓。答曰,省疏具悉。爾其勿辭,從速察職。
政院啓曰,左副承旨閔鎭長異姓四寸妹,幼學李徵夏妻孺人鄭氏身死,服制已行四日,出仕,何如?傳曰,允。
平安監司書目,平壤等十四邑,今十三日雨雹交下,大如鳩卵,小如棋子,各穀慘被損傷,係是非常變異事。又書目,朴奉先等四名渰死事。
廣州留守書目,本月十八日雷雨大作,移時卽止,猶爲不足。
平壤監司書目,順川縣監李行來,遭母喪,其代,令該曹擇差,催促下送事。
政院啓曰,卽者待敎李廷謙,檢閱沈季良等,以翰林新薦尹星駿朔試射不進應罷之故,謂之墜落古規,構疏來呈,而星駿,雖爲被薦,未入史局,則設有故犯延拖之事,似不當責,以本館體例,故臣等相議,退却不捧,則廷謙·季良,因爲出去,史局重地,將未免闕直,極爲未安,待敎李廷謙,檢閱沈季良,竝推考,卽爲牌招入直如何?傳曰,允。
政院啓曰,昨日同副承旨之啓請變通,出於廳中,事勢之不得已矣。新除授右副承旨申懹,昨旣違牌不進,今日亦不出肅,出納廉事之地,一向久曠,事甚未安,殊無別爲變通之意,申懹,卽爲牌招察任,何如?傳曰,允。
謝恩,右副承旨申懹。朝報
夜四五更,月暈。
上在昌德宮。停常參·經筵。
辰時,日暈。
謝恩,禮曹參判申琓,禁府都事崔寔,宣傳官具後翼。
備忘記,頃日引見時,因大臣陳達,尹星駿敍用,使之趁卽應講事,下敎矣。今日文臣朔試射時,又有故犯坐罷,必欲角勝而後已,其在分義,安敢乃爾?殊甚駭異,尹星駿拿問定罪。
京畿監司書目,豐德等三十一邑呈,以自今月十三日,至十五日,雨澤緣由事。
左參贊呂聖齊辭職上疏。入啓。答曰,省疏具悉。所患如此,判義禁之任,當勉副焉。傳曰,判義禁遞差之代,卽爲開政差出,牌招察任。
知敦寧李䎘上疏。大槪,賤疾,一向危苦,無計起動,一日之內,再違召命,臣之罪戾,萬殞猶輕,乞削臣本兼諸任,仍治臣違慢之罪事。入啓。答曰,省疏具悉。卿辭如此,知義禁之任,當勉副焉。
謝恩,判義禁南龍翼,五衛將張善漢。
院前啓,原城縣覺林廢寺位田,仍屬本校事,停啓。以上朝報
有政。吏批,以權是經爲判決事,元萬衡爲順天縣監,金夢臣兵曹正郞,任相元知義禁,南龍翼判義禁。兵批,以趙完璣爲江華監牧官,以李秀彦·任相元付司直,尹世紀·嚴緝·李宏副司直,朴世司果,權恒·林渙·崔錫恒·張善漢副司果,鄭斯玄·黃藎耉司正,李後晟·宋相琦副司猛。
上在昌德宮。停常參·經筵。
辰時,日暈。自午時至酉時,日暈。
謝恩,同義禁任相元。
京畿監司書目,衿川呈,以正言尹世喜辭職上疏上送事。啓。踏啓字。
政院啓曰,近日憲府,無行公之員,連以監察茶時,事甚苟簡,而持平洪受瀗,引避退待,亦至三日,尙未處置,尤爲未安,陳疏·呈告人員,竝牌招察任,何如?傳曰,允。
吏曹啓曰,臺諫有闕,政事,取稟。傳曰,明明日爲之。
謝恩,掌令金灝。
政院啓曰,憲府陳疏·呈告人員,以茶時牌招時,大司憲李翊相呈辭捧入,故不爲出牌矣。呈辭旣有還出給之命,李翊相一體牌招之意,敢啓。傳曰,知道。
政院啓曰,弑母罪人李進汗,三省推鞫事,命下矣。委官,何大臣進去乎?敢稟。傳曰,領相進去。又啓曰,罪人李進汗,三省推鞫事,命下矣。兩司進參之意,城上所當爲牌招言送,而憲府則旣以茶時,才請牌招,諫院城上所,卽爲牌招,一體言送,何如?傳曰,允。
掌令金灝啓曰,臣情勢窮蹙,蹤跡臲卼,陳疏自列,未蒙斥退,有召不進,罪積逋慢,一味惶悚,只俟譴罰之加矣。不意玆者,召牌又降,分義所在,不敢荐違嚴命,黽勉出肅,而難冒之嫌,到此尤有所層加,而持平洪受瀗,引避退待,今當處置,而觀其避辭,則有曰頃日所遭,有非尋常相規之比,豈可復廁於言議之地云。臣於伊時,亦被臺評,而其所爲案,實在不論儒臣,其日儒臣,卽今日同僚也。當初所遭,臣與同僚,同歸一致,而同僚則以此引避,臣則晏然處置,寧有是理哉?決不可一刻仍冒於臺席,請命遞斥臣職。
右議政箚子。大槪,臣久病廢仕,又見外方雪霜之報繼至,不勝驚心,先賜罷免,以答災譴,以延微命事。入啓。
答掌令金灝曰,勿辭,退待物論。
政院啓曰,今此三省推鞫時,兩司進參之意,城上所牌招言送事,旣已稟達矣。持平洪受瀗,引避退待,大司憲李翊相,執義李弘迪牌不進,掌令金灝,今又引避,推鞫時,憲府無他進參之員,引避退待憲官,使諫院,趁卽處置,以爲參鞫之地,何如?傳曰,允。
禁府,三省問事郞廳二,金構·徐文裕。啓。
答右議政箚曰,省箚具悉卿懇。所患如此,不得進參,別無所傷,至於引咎之事,實由否德,於卿有何所失乎?權恒疏中,侵斥大臣,不遣餘力,此無非紀綱解弛,體統壞了之致,誠可寒心也。須體予意,安心勿辭,調理行公。仍傳曰,遣史官傳諭。
院啓,竝引嫌而退,當初所遭,不必爲嫌,而旣有相避,在例應遞,同僚避辭,亦及前事,則嫌難處置,其勢固然,請持平洪受瀗遞差,掌令金灝出仕。答曰,依啓。
全羅監司書目,寶城等五邑呈,以霜雪雨雹,俱係變異事。
京畿監司書目,楊州等三十三邑呈,以今月十一日雨澤事。
三省罪人李進汗,刑問一次,加刑七度承服。朝報
司僕官員,以提調意啓曰,內廐馬連續病斃,不得已移置御乘馬及邊馬於慶德與南別宮矣。兩處形勢,亦涉不便,前頭還入遲速,不可預料,假前例欲爲造作假家於景福宮內,以爲兩處分置馬合養過夏之地,而假家材木,猝辦未易,事甚悶慮矣。今聞京山蟲食松,自枯者甚多,將爲腐朽空棄之歸,而御乘馬所養假家,事體亦重,此木,限三十餘間所入斫入,似爲便當,令廟堂分付漢城府,通議擧行,何如?傳曰,允。太僕謄錄
上在昌德宮。停常參·經筵。
傳曰,明日晝講爲之。
政院啓曰,今日,乃賓廳日次,而諫院之官,無來待之員,大司諫沈攸,正言金宇杭,竝卽牌招,以爲推移入侍之地,何如?傳曰,允。
中殿誕日。中宮殿,政院·玉堂·二品以上,六曹問安。答曰,知道。
大王大妃殿·大殿,政院·玉堂問安。答曰,知道。
去夜,禁府啓曰,弑母罪人李進汗,依律處斷事,承傳啓下矣。卽當擧行,而法典內,夜未明勿行死刑云,而今已夜深,明日,中殿誕日,明明日,下弦,不當行刑,過此後擧行之意,敢啓。傳曰,知道。
傳曰,大臣·備局堂上,引見。引見時,吏曹判書趙師錫,戶曹判書李敏敍,竝牌招察任。執義李弘迪,正言金宇杭,竝今姑改差事,榻前定奪。
江華留守申晸上疏。大槪,敢陳衷懇,祈蒙矜許事。入啓。答曰,省疏具悉。疏辭,令該曹稟處。
政院啓曰,以義禁府草記,會寧府使申命全拿來事,允下矣。新府使交代後拿來之意,敢啓。傳曰,知道。
引見時,禮曹判書南龍翼所啓,自前宗廟親祭後,有文廟展謁之擧云。本曹,無謄錄之可據,故不爲取稟矣。今者政院,考出日記,則壬辰年孝宗大王親祭太廟後,禮曹取稟,則自上以去年才行謁聖,前頭又有大科,不必擧行爲敎,而癸巳年親祭後,則命禮判入侍晝講,定以待秋擧行矣。今年則何以爲之乎?領議政曰,太廟親祭後,文廟展謁,自是祖宗朝故事云,而孝宗朝,亦有已行之規,則今亦行之,似當矣。上曰,待秋更稟,可也。
又所啓,甲子監試內摘奸時,現捉挾冊擧子琴悌謙·洪堥·河世進等三人,有限三年停擧之命矣。今已四年,當爲解罰,而係是御前停擧,必須啓達,然後可以解停,故敢達矣。上曰,定限已過,解停,可也。掌令金灝所啓,臣有區區所懷,敢此仰達。臣伏見諸道狀聞,則霜雪雨雹之災,疊臻於一時,至於湖南寶城等邑,則尤有異焉。南方早暖之地,四月純陽之節,乃有此非常之變,豈非可愕可懼之甚者哉?災不虛生,必有所召,君德修省,輔相燮理之外,獄訟淹滯,亦足以感傷和氣。近來紀綱解弛,玩愒成習,凡獄訟之稍涉重大者,則輒使淹延,經年不決,立落或撓於舞文,低昂莫準於三尺,蔀屋之下,怨讟朋興,犴狴之中,冤氣鬱結,今此災沴之作,未必不由於此矣。自前朝家之申飭,非止一二,而中外官吏,慢不奉行,終無着實之效。當此遇災警懼之日,自上另加申飭,明諭外方,使之趁卽處決,俾無如前淹滯之弊,則亦可爲弭災之一端矣。上曰,勿論京外,各別申飭,俾無如前稽滯之弊,可也。
江華留守申晸所啓,先王國恤時,領議政金壽恒,爲摠護使,以江都石物,全爲國葬時所用,嚴禁浮取之意,陳達於榻前,頒布事目,而近來公私限節,小無限節,實是莫大之弊。今此光城府院君墓道石物,都定於本府,旣已下敎之事,只當奉行,而卽今農務方殷,掘土曳石之際,非但民力難堪,禾穀遍野,必多損傷之患,誠爲憫慮矣。領議政曰,江都細石,最爲堅强,近來士夫家碑表,皆用此石。前後留守·經歷,爲其祖先,營造石物之外,至有應求於親舊者,江都,乃保障重地,凡係害民之事,所當一切痛革,況朝家曾有禁令,而猶且冒法浮出,其弊日甚,誠極未安。但近來因傳敎,而伐取江都石者,亦多有之,只禁私用,則禁令難行矣。且碑表,則雖取其品好者,其他石物之浮出,無他不可,而必取江都石,實爲弊習矣。卽今已始之役,雖難中輟,而今後申明禁令,公私所用,一切嚴禁,宜矣。申晸曰,此後公私石物,絶勿浮出,嚴立事目,以爲遵行之地,而或有私家浮取者,則其石工等,亦爲從重科罪,何如?上曰,光城府院君墓道表石及他表石二箇外,其他石物未及浮取者,使之移定他處,此後公私所用,一切嚴命禁斷,可也。兵曹判書李師命所啓,當初萬科之役,雖未知得失之如何,而旣已設取之後,當思有以處置之道。卽今出身之類,或歸於內三廳,或歸於各衙門,或因外方束伍將官而陞六品,已過千餘人,其中,豈無可用之才,而本曹調用窠闕甚窄,除軍職外,都摠府·訓鍊院參上實職,不過二十餘窠,以此窠闕,欲調累千人失職武士,誠已難矣。且萬科之初,淸城府院君金錫胄,以參下窠闕之少,加設武兼十員,又爲加設訓鍊主簿·判官五六員,以備調用矣。卽今參下之人,皆出六品,盡滯於閑散,無以收用,怨憤日積,疏泄無路,不可不略加變通,以爲漸次收用之地矣。然而朝家之不欲加設剩官者,只爲祿俸之難繼,而武兼六十餘員,皆是軍職也。除出十員之祿窠,本曹軍職遞兒中,又爲除出十餘窠,加設摠經·摠都·訓僉·訓判·訓主,合爲二十員,則軍職可變爲實職,而調用之路漸廣,祿俸不加於戶曹,而將士之心可慰,事甚便當。且部將,本是六品窠,五衛前左中三部將,合十五人,則以爲參上窠,右後十人,則以爲參下窠,以盡隨時變通之道,似爲合當矣。前日登對,略陳曲折,則自上有詳議於大臣,更爲稟處之敎,故敢此備陳,而大臣,今方入侍,下詢以處之,何如?金壽恒曰,萬科今過十二年,其中,或爲閫帥,或爲守令實職者,不爲不多,而其後連有科擧,故武弁之數,逐年漸加,而窠闕有限,無以收用,如是變通,則雖不能盡塞所望,或可爲推移遷轉之路矣。臣意則摠經四員,更加二員,摠都四員,更加四員,部將雖曰六品之窠,卽今內三廳被薦。而未得入仕亦多,十五員則爲參下之窠,十員則爲參上之窠,似宜矣。上曰,許多武士,雖難盡爲調用,而武兼,則依兵判所達加出,摠經·摠都·部將,則依領相所達爲之,可也。李師命曰,中樞府,多有原任大臣,經歷一員,亦涉苟簡,都事一員復舊,入於二十窠之中,何如?領議政曰,此則本是權減之窠,與加出有異,復舊無妨,而今日他大臣,不爲入侍,諸職之應爲加出者,更爲商議其數後,啓下遵行,似當矣。李師命曰,加設多寡,更爲詳議後,以別單啓下,何如?上曰,依爲之。以上朝報
入侍時,領議政金壽恒所啓,都監軍兵馬太,自來朔,減其斗數事,自賑廳,旣已入啓定奪矣。馬兵所持之馬,擇其品劣者牧場之數,至於六十餘疋,減馬太已多,而近來軍兵之馬,極其無形,雖在常時,每患瘦瘠,今若更減料太,則軍情必多切迫,該曹經用,雖曰不贍,而太則稍有羸餘,可以推移繼給,姑勿減給事,分付,何如?上曰,依爲之。訓局謄錄
江華留守申晸所啓,江都,乃保障重地,故曾在孝廟朝,有沿江築堰之命。先朝乙巳年間,更爲申飭,新留守到任之後,隨其所築,考其勤慢,而近年以來,廢閣不行矣。甲串之津,最爲要衝,故臣於受任之後,營築土城,其時所當,卽爲狀聞,而有煩聽聞,欲待面陳,先以私書,議于領相,則領相之意,亦以爲便矣。卽今所築頗廣,欲築女墻於其上,而工役不少,物力已乏,無他辦出之路。前給空名帖所受之價,亦盡於雇人之用,若自朝家,更爲成給,則可以繼用,故敢此仰達。領議政金壽恒曰,此事,曾在孝廟朝,以築城之有煩聽聞,稱以築堰,使本府留守,每其等內,相繼加築,以爲漸次完就之地矣。今此甲津所築之處,頗爲高廣云,而必築女墻,可成城樣,而江都,軍餉之外,無他物力。故欲得空名帖,以鳩材完役之地,此是不可已之役,參酌許副,似當矣。申晸曰,築埭之時,多用甓灰,且甲津上邊,亦有要害之處,欲爲竝築,若得空名帖四百張,則可以爲之矣。上曰,江都異於他處,空名帖四百張,令該曹成送,俾完其役,可也。備局謄錄
申晸所啓,本部軍餉,近因飢荒,累歲移轉於京中及外方者甚多,故本府蓄儲,漸不如前,事甚可慮矣。今年,自賑恤廳,又爲取來戶曹留置木四百同,每每如是,則江都,將未免空虛矣。今聞兵曹綿布頗優云,以四百同,充償本府,以爲儲置之地,何如?兵曹判書李師命曰,當初賑廳之取來江都木,蓋爲用舊畜新之計,而未及還償矣。留守之言如此,兵戶曹頗有遺儲,各出二百同,準數還償,似爲便好矣。且賑廳,以各衙門木同取用之意,旣已啓下,而本廳遺儲甚少,各司酬應甚多。今此運來江都木四百同中,當爲移送於兵曹及御營廳者,幾三百同,此則以啓下取用之代,留用於本廳,勿爲移送於三衙門,何如?上曰,依爲之。賑廳謄錄
御營廳啓曰,來六七月當,右部後司,後部前司屬慶尙右道,右道十哨軍兵,當爲徵召,準二朔立番,而六七月,則係是農節,依事目,後司五哨,則六月一朔立番,前司五哨,則七月一朔立番,而當其番次,依例每於前月二十五日,京中逢點之意,本道監兵使及該鎭營將處,預爲行文知委,何如?傳曰,允。御營廳謄錄
入侍時,兵曹判書李師命所啓,頃見江界府使李孝源報禁衛營文狀,則以爲本府新出硫黃,品亦頗好,若得沿邊穀數百石,則可以募軍,多數掘取云,果如所報,則不但有益於軍需,其在本道,必多蒙利之事矣。此物,名爲烏黃,不待煮取,可以合藥。故合劑試用,則不下於行用火藥,多數採取,實爲便好,而前頭利益,姑難預必,姑以沿江穀百餘石,先爲劃給,以爲募軍掘出之地,而且令當初發告人,定爲監官,着實句管,何如?上曰,依爲之。又所啓,頃以禁衛軍上番一款,議于都提調,更稟事,定奪矣。臣就議于都提調,則以爲御營軍,旣令上番,則禁衛軍之獨爲停番,果涉不均,而當此凶歲,且値農節,軍民之弊,亦不可不慮,依本營前規,自六月至九月,每朔以五哨上番,一月而替,似爲便當矣。上曰,如此則似無不均之患,依爲之,可也。禁營謄錄
戶曹啓曰,刑曹參判沈梓,癸亥年恩賜田畓,尙未準受矣。公洪道天安郡數外官屯畓一結十二負四束,望呈願受,依例折給,何如?戶曹謄錄
上在昌德宮。停常參,只晝講。
未時,雨雹,狀如大豆。
謝恩,兵曹參議權是經。
領府事金壽興楊州地掃墳呈辭。入啓。傳曰,給由馬,澆奠床備給。
黃海監司書目,道內各邑農事形止及豐川等七邑,今月十一日霜降。長連縣,十三日雨雹交下,事係非常事。
晝講入侍,同知事任相元,特進官李選,承旨申懹,玉堂金萬吉·黃欽,假注書李健命,記事官李廷謙·沈季良,講周易,自六四止亦誤加之。
吏曹判書趙師錫辭職上疏。入啓。答曰,省疏具悉。卿其勿辭,調理察職。朝報
有政。吏批,以趙宗著爲執義,沈權爲正言,元萬春判決事,金構副校理,洪受瀗副修撰,姜萬碩會寧府使,李禎翊持平,李震休正言。兵批,李弘迪付副護軍,洪受瀗副司直,尹世喜·金宇杭副司果,崔容之爲兼內乘,申瓁副司果。
上在昌德宮。停常參·經筵。
傳曰,明日晝講爲之。
公洪監司書目,道內淸風等十五邑,今月十五日,雨雹大如鳥卵,黃澗·丹陽等兩邑下雪,四月雪雹,俱係異常事。
禁府,三省罪人李進汗,當日堂古介處斬。啓。
禁府啓曰,弑母罪人李進汗,旣已承服正刑,依律文,妻子爲奴,破家瀦宅,罷其守令,降其邑號等事,令各該司,捧承傳擧行,何如?啓依允。
府啓,新除授持平李禎翊,以公洪道都事,時在任所,請斯速乘馹上來事,下諭。答曰,依啓。
政院啓曰,藝文館奉敎柳尙載,史牒修改後,入來,肅拜單子來呈之後,終不肅謝,極爲非矣。請推考。傳曰,允。
平安監司書目,碧潼郡今月十三日大雨,平陸成海。寧邊郡初十日大雪,經日乃消,非但害穀,俱係變異事。
咸鏡監司書目,道內農事雨澤形止及高原·北靑等邑,四月初十日雨雹事。又書目,道內染病一千一百二十九名內,方痛六百四十三名,已差三百十八名,死亡九十八名事。又書目,沙工順立,捉魚事,入海渰死事。
政院啓曰,同副承旨趙聖輔,以其推考照律公事,入啓之故,今日不爲仕進,其所勘律,旣非解見任,則元無以此引嫌之事,卽爲牌招察任,何如?傳曰,允。朝報
上在昌德宮。停常參,只晝講。
晝講入侍時,同知事李敏敍,特進官權說,參贊官趙聖輔,侍讀官金盛迪,檢討官洪受瀗,假注書李健命,記事官李廷謙·沈季良,講周易,自頤序卦止莫不然也。
副校理金構上疏。大槪,臣之情勢,俱難復厠於言議之地,昨承召牌,亦未祗赴,敢暴危悃,乞蒙鐫免,仍治臣罪,以肅朝綱事。入啓。答曰,省疏具悉。爾其勿辭,從速察職。
傳曰,明日晝講爲之。
廣州留守書目,四月二十四日驟雨及農事形止事。
慶尙監司書目,道內農事雨澤形止及寧海·尙州等十六邑霜雪雨雹,係是變異事。又書目,高靈等邑,染病方痛五百四十九名,已差二百二十名,物故四十四名事。
京畿監司書目,長湍呈,以幼學郭孝吉等八名渰死事。
晝講時,參贊官趙聖輔所啓,臣待罪工房,而適有所懷,敢此仰達。工曹所屬匠人,其數頗多,在前以其收布,爲一年公用之資,而亦且有裕矣。近年以來,水鐵匠中,除出八百八十三名,稱以鐵物匠人。劃給於書吏,苟充貢物主人之爲,使之進排鐵物,而其劃給匠布,則官員,無此地捧上之故,外方匠人許多價布,書吏,各自其家,私自徵捧。每名二疋之外,多有濫觴之弊,其爲貽害,罔有紀極,無告之民,怨苦徹天,而該曹歲入錢布,因此漸縮,一年需用,每患不足,至於稱貸他司,事極寒心。竊聞該曹一年水鐵聽下之數,不過三四千斤,而卽今分給書吏名下者,多至三萬三千七百餘斤,以其數,足可支六七年之用下。臣意則水鐵匠人劃給書吏之規,永爲革罷,一依舊例,自該曹,盡爲收布留庫。朝家如有水鐵需用之事,則隨其各人曾前載錄之數,漸次徵用,而其中物故及除下之下吏,則別爲刻期督納,俾勿爲延拖歲月,指徵無處之歸,以除外方匠人難支之弊,似宜矣。上曰,令該曹稟處,可也。朝報
上在昌德宮。停常參,只晝講。
晝講入侍時,同知事任相元,特進官朴相馨,參贊官任弘望,侍讀官金盛迪,檢討官洪受瀗,假注書李健命,記事官李廷謙·鄭齊泰,武臣張漢相,講周易,自初九至大悖義理也。
吏曹參判李奎齡辭職上疏。入啓。答曰,省疏具悉。卿其勿辭察職。
傳曰,明日晝講爲之。
禁府啓目,韓億謙刑問四十一次,愼百賢二十四次,李貴默十九次,李東奭十三次,徐廷逸·許植等,各二十三次,竝不服,加刑,何如?啓各別嚴刑得情。
平安監司書目,義州呈,以保人文義望等六人渰死事。
江襄監司書目,三陟呈,以金世鐵家出火,延燒三十六家,人命燒死,至於九名。原城呈,以㗡金家出火,其子女三名,一時燒死,極爲驚慘事。又書目,春川等邑,染病人,至於一百八十九名之多,死亡七名,民事可慮事。啓。傳曰,事極驚慘,燒死人等,令本道各別恤典擧行,被火人等,令本道別爲顧恤事,分付。
政府翰林取才,尹星駿綱目略。
府啓曰,司贍寺直長鄭有堯,爲人癡騃,語不可了,擧措駭異,不似官員貌樣,下輩無不嗤點,同列羞與爲伍,請竝汰去。關西一道,爲國家要衝之地,貂蔘之所産出,行商之所輻輳,字牧之選,尤爲精愼。淸川以北,道里稍遠,只除挈眷,文吏憚行,專委於武弁之手,貪饕無厭,脧削日甚,托稱勅需,以售徵斂之計,或許潛越,以充包苴之用。自相視效,無少顧忌,邑需以之而蕩竭,民業以之而凋瘵,怨讟朋興,人心渙散,漸至於莫可收拾之境,朝家爲重邊圉,差遣武人之意,反爲疏虞之歸,良可寒心。地已辟遠,聖化未沾,使价稀闊,見聞不逮,雖有貪汚之吏恣行不法者,無以劾其罪而除民害也。若以近來六鎭事言之,則有以文官差送,不但有輔於本邑旁近之郡,亦且畏憚,朝家變通之效,於斯驗矣。江邊四邑,文武交差事,曾已定奪,而一邑差除之外,旋卽廢閣不行,其與北路有異者,誠何故也?本道列邑中,如寧邊·龜城·宣川·鐵山·龍川及江邊·昌城·朔州·渭原等邑,別擇文官有風力之人,間差以送事,請令該曹,定式施行。答曰,依啓。末端事。令該曹稟處。朝報
兵曹啓曰,今月二十三日引見時,西班參上實職,就議於大臣,定其額數,別單啓下事,定奪矣。今日備局坐起時,臣師命,更議於大臣,加設參上實職,定其額數,別單書入之意,敢啓。傳曰,知道。兵曹謄錄
上在昌德宮。停常參,只晝講。
自昧爽至辰時,有霧氣。自午時至申時,日暈。
假注書朴泰淳病,代宋道涵落點。
晝講入侍時,知事李敏敍,特進官沈梓,參贊官李彦綱,侍讀官金盛迪·徐文裕,假注書李健命,記事官李廷謙·沈季良,武臣李世選,講周易,自六四止是大有福慶也。
副校理金構,特爲牌招察任事及尹星駿中考蕩滌事,榻前定奪。
府前啓,關西淸北諸邑,有以文官差遣事,該曹稟處間,姑停。
平安監司書目,江東李徵·池大淸,平壤金莫男渰死事。
公洪道幼學卞泰尙等上疏。大槪,目見賢師慘被罔極之詆誣,不忍含默,相率裹足,封疏到京。竊見聖上處分,則洛下同志之士,亦旣陳暴,而臣等爲師之私悃,終不容但已,且彼方生之論,愈往愈激,則尤不宜泯然還轍,玆敢冒瀆宸嚴之下。伏乞益堅聖志,必審扶抑之道,使黨邪醜正之徒,不得復作於聖明之世,不勝幸甚事。入啓。朝報
上在昌德宮。停常參·經筵。
自卯時至申時,日暈。
禮曹判書南龍翼經筵辭免上疏。入啓。答曰,省疏具悉。卿其勿辭,從速察職。
兵曹參知朴泰尙辭職上疏。入啓。答曰,省疏具悉。卿其勿辭,調理察職。
公洪監司書目,木川呈,以持平兪命雄辭職上疏上送。啓。答曰,省疏具悉。爾其勿辭,俟得小間,上來察職。
吏曹參議李畬上疏。再呈入啓。答曰,省疏具悉。爾其勿辭,救護父病。
罪人梁禹轍,上闕後烙刑一次不服,刑問二次不服。
平安監司書目,農事形止,及去月二十四日平壤等十八邑,又有雨雹之災,事係變異事。
府啓,頃日筵中,伏聞特進官李選所陳達,海州妖巫,爲逆柟設神堂,配以逆堅及瓊,自上有巫女絶島定配之命。夫覡巫輩陰祠惑衆,雖或有之,而豈有聚合凶逆之神,肆然設置堂宇如是者哉?其造意營建,非巫女所自創爲,而論其情犯,不可直爲定配而止,請令該曹,拿致京獄,嚴加究問,依律定罪。且聞兩西列邑,爲逆堅設立神祠處亦多,至於祈禱之際,稱意崇奉,誑惑愚氓,事之痛駭,莫甚於此,不可不一體嚴禁,亦令該道,摘發此類,毁撤其祠,其罪狀,一體論斷。大典曰,病人緊急,告醫求救,卽往治療,不卽往見,許病家陳告治罪,其所以立法立制,濟活夭折之道,良亦至矣。近來醫官輩,驕恣日甚,無論術業之精拙,惟以慢人自尊爲事,士庶有病而求救者,不但不爲往見,或隱臥不見,或託病不應,至於尊屬貴家,懇邀而不得致,國家設置醫司,養人廩祿之意,果安在哉?事之痛惡,莫此爲甚。請自今申明治法,凡有病人問醫不救者,許告法曹,一一科罪。
鞫廳,罪人梁禹轍物故。啓。傳曰,終始堅忍,徑斃杖下,雖極可痛,更無所施之事矣。在囚諸人等,以絶島愚氓,被人誣告,久滯牢獄,誠爲可矜,竝卽放送,而令該曹特爲賜糧,以爲回鄕之資,鞫廳罷出。
答府曰,爲凶逆設神,雖極怪駭,此不過巫覡輩誑惑之一事,則絶島定配,足懲其罪,拿致京獄之論,未可曉也。至於病人問醫不救者,許告法曹治罪,雖曰典法,一一陳告科罪,實涉煩瑣,亦未知其妥當也,勿煩。摘發此類,毁撤其祠事,依啓。朝報
上在昌德宮。停常參·經筵。
自辰時至未時,日暈。
謝恩,廣興主簿尹濂。
江襄監司書目,更申前懇,祈蒙矜許事,上疏上送事。啓。答曰,省疏具悉。私情雖切,莅任屬耳,卿其勿辭察職。
政院啓曰,滿浦僉使韓榰,移拜宣川府使,故防禦使密符,曾已下送矣。未及赴任,前府使,還爲仍任,所送密符,今當還納,而行到高陽地,稱有身病,使其軍官替納,病勢輕重,雖未知其如何,而邊倅之替納密符,實是前所未有之擧,其壞了事體,驕恣無嚴之狀,誠甚駭異。韓榰,從重推考,何如?傳曰,事甚可駭,先罷後推。
政院啓曰,龍岡縣令金漢老,身死之代,卽爲擇差,催促下送事,自本道啓聞矣。本縣,以被災尤甚之邑,當此賑事未畢之時,曠官之弊,不可不慮,而前頭開政,亦似未易,令該曹卽爲口傳差出,催促赴任,何如?傳曰,允。
昨日府啓,批答末端,摘發此類,毁撤其祠事,依啓下令該道査出,一體定配事,添下。
府啓,臣以海州妖巫拿致京獄,依律定罪事,有所論啓矣。伏承聖批,以此不過巫覡輩誑惑之一事,則絶島定配,足懲其罪,拿致京獄之論,未可曉也爲敎,臣竊以爲不然也。夫巫覡輩淫祠惑衆,雖或有之,而豈有聚合凶逆之神,肆然設置堂宇,如此者哉?頃日法曹,按治城堞播穀之罪,以假辭邪神,扇惑人民之律,定爲一罪,今若以此較彼,其扇惑則一也,而其情犯則過之。今者懲惡之典,反有所不同,何也?其造意營建之罪,誠不可直爲定配而止,請令該曹,拿致京獄,嚴加究問,依律定罪。其他兩西列邑中,爲凶逆設立神祠處,摘發之後,其罪狀,亦令一體論斷。大典曰,病人緊急,告醫救捄,卽往治療,不卽往治,許病家陳告治罪,其所以立法定制,濟活夭折之道,良亦至矣。近來醫官輩,驕恣日甚,無論術業之精粗,惟以慢人自尊爲事。士庶之有病而求救者,不但不爲往治,或隱臥不見,或托病不應,至於尊屬貴家,懇要而不得致,事之痛駭,莫甚於此。陳告科罪之請,實欲修明舊法,懲礪弊習之意,豈可以煩瑣爲慮,而一任渠輩之所爲乎?請自今依法典,有病人問醫不救者,許告法曹,一一科罪。答曰,已諭勿煩。
大司憲李翊相上疏。大槪,屢日參鞫之餘,種種諸症,一倍加劇,帖身床席,作一僵尸,陳力就列,決無可望,亟賜遞改,以便公私事。入啓。答曰,省疏具悉。卿其勿辭,調理察職。
吏曹口傳政事,以金坽爲龍岡縣令。
假注書李健命出使,代李一台。
傳曰,史官一員待命,騎馬三匹,卜馬二匹立之。朝報
上在昌德宮。停常參·經筵。
前行吏曹判書趙師錫上疏。大槪,千萬夢寐之外,猥叨不敢承當之任,驚惶失圖,置身無所,恭俟物議,已過累日,而尙無劾正之擧,玆敢瀝盡肝血,仰瀆震嚴。伏乞聖慈,亟收成命,改卜賢德,以副朝野之望事。入啓。答曰,省疏具悉卿懇。卿之才德器量,允合輔弼之任,簡自予心,公議僉同,卿何撝謙,若是其太過乎?安心勿辭,速出論道,以副上下之望。仍傳曰,遣史官傳諭。
領議政金壽恒箚子。大槪,冒陳病狀,祈蒙恩遞,以幸公私事。入啓。答曰,省箚具悉卿懇。卿之宿患,予豈不知,而年齡未高,筋力尙旺,夙夜盡瘁之餘,縱有一時之微恙,神明所扶,可見勿藥之喜。卿胡不諒前後勤懇之意,陳章丐免,若是其邁邁乎?心甚愕然,無以爲喩。卿其安心勿辭,調理行公,以副至望。仍傳曰,遣史官傳諭。
江襄監司書目,道內伊川等九邑,四月旬後雨澤形止,嶺東各邑旱乾緣由及原城等官呈,以四月二十日,又有雹災,事係變異,事甚可慮事。朝報
上在昌德宮。停常參·經筵。
卯辰時,有霧氣。酉時,日暈。
謝恩,知經筵南龍翼,龍岡縣令金坽,錦山郡守宋基泰。
檢閱尹星駿上疏。大槪,卽於直廬病伏之中,得聞臣母宿患痰積之證,挾暑重發,彌留多日,人子情理,不忍暫留,不得不蒼黃出去。伏乞聖慈,亟遞臣職,俾得專意救護,仍治臣擅出之罪事。留政院。
傳曰,史官一員待命,騎馬三疋,卜馬二疋立之。
假注書李一台出使,代朴權。朝報
上在昌德宮。停常參·經筵。
前行吏曹判書趙師錫上疏。大槪,更將瀝血之懇,仰瀆仁覆之下,乞賜矜察,將臣新授議政資級,亟命鐫改,回授可堪之人,以重具瞻之地事。入啓。答曰,省疏具悉卿懇。已悉至意於前疏之批矣,復何多誥?須念時事之多艱,安心勿辭,速出論道,毋孤企望。仍傳曰,遣史官傳諭。
慶尙監司書目,高靈縣監李萬徵,玄風縣監魚震隣,俱有殺獄檢飭不實之罪,爲先罷黜。罪狀,令該曹處置事。
開城留守書目,境內農事形止及雨澤事。
廣州留守書目,今月初七日雨澤緣由事。
咸鏡監司書目,道內農事形止及咸興·北靑等邑,去四月二十四日雨雹事。朝報
上在昌德宮。停常參·經筵。
領議政箚子。大槪,更申煎迫之懇,祈蒙矜許,以幸公私事。入啓。答曰,省疏具悉卿懇。已諭至意於前箚之批矣,復何多誥?卿其安心,更勿固辭,臥閤論道,以濟時懇。仍傳曰,遣史官傳諭。
公洪監司書目,定山縣監尹推,稱以此時不可晏然在官,連呈辭狀,累月曠官,不得已罷黜事。又書目,全義呈,以副護軍李翔上疏上送事。朝報
上在昌德宮。停常參·經筵。
判尹金禹錫上疏。大槪,賤疾猝谻,無望供仕,且於郞廳被推之事,有不敢自安者,不得不冒死仰瀆,祈蒙鐫免事。入啓。
校理金盛迪三度呈辭。入啓。遞差。
傳曰,諸承旨,持留院公事入侍。
以禮曹,故判中樞府事朴淳,賜諡仍存與否事,議大臣回啓。傳曰,到今考出實錄,實爲重難,依金領府事議,仍爲賜諡。
答護軍李翔疏曰,省疏具悉。一事之偶然差誤,元非大段,有何引咎之事乎?安心勿辭,從速上來,以輔不逮。
答判尹金禹錫疏曰,省疏具悉。責有所歸,卿其勿辭,調理察職。
正言金宇杭上疏。入啓。答曰,省疏具悉。爾其勿辭,救護父病。
答檢閱尹星駿疏曰,省疏具悉。爾其勿辭,救護母病。
諸承旨持公事入侍時,慶尙監司朴泰遜,高靈縣綱常罪人兪只都母檢尸時,初檢官高靈縣監李萬徵,覆檢官玄風縣監魚震陟,罷黜狀啓。傳曰,殺獄所重,專在於實因一款,而兩邑守令,不爲親自檢驗,委諸刑吏之手,誤錄實因,使綱常罪人,幾致失刑,事甚可駭,不可罷黜而止,竝拿推。
慶尙監司書目,迎日等四邑雹災緣由,各邑一向旱乾,田畓各穀焦傷,節序旣晩,不得移秧,前頭民事,誠爲渴悶,自五月初一日,祈雨祭知委設行事。
政院啓曰,卽者吏曹郞廳來言,守令有闕,當爲稟政,而判書呂聖齊未肅拜,參判李奎齡呈辭,參議李畬,頃以親病陳疏,有救護之命,堂上俱不行公,不得稟政云。凡有應爲稟政之窠,則該曹堂上,雖在呈告中,稟政,例也。近來有一二番以此頉稟之事,仍成謬規,其在事體,殊甚不當,故臣招致該吏,累度催促,而終無稟政,開政命下之後,該曹堂上,疏單未入啓前,則勿爲頉稟,已有受敎,至於初不稟政,尤爲未安。吏曹判書呂聖齊,參判李奎齡,參議李畬,竝卽牌招察任,堂上雖有故,不得頉稟事,另加申飭,何如?傳曰,依啓,明日牌招。
入侍時,都承旨李世白所啓,臣頃以西關事陳達,又有數三件事,而涉於支離,不敢畢陳,故玆敢仰達矣。西·北兩路,朝家,一視無間,故曾於先朝,北道設科之後,因大臣所達,亦於關西,次第設行矣。上年北道,旣已設科,而西路則尙未有此擧,一道人心,莫不顒望。蓋西關,比北邊,則道里稍近,而至於淸北,去京亦絶遠,多不得赴擧,且如此別樣擧措,必須均施,然後可以聳動遠道之人,宜令該曹,考據前例,一體施行矣。上曰,朝家,一視西·北,而昨年北道,旣已設科,則西關人心之缺然,其勢固然,令該曹考例稟處。
又所啓,西·北,人才調用事,每有傳敎,渠輩,雖未必一皆得職,豈不知朝家德意也哉?文武出身,係名朝籍者,則銓曹,猶可調用矣。至於士子中,有文有才者,亦不無其人,而旣非如出身之類,且以遐方之故,聞見有所不及,前後無一人調用者。蓋西路之人,若非業武,則輒流入於財利,故以此文敎,自未免不振,亦令該曹,聞見其士子中拔尤者,文武一體各別調用,則庶有興起之效矣。上曰,分付銓曹,各別收用,可也。又所啓,平壤居幼學李至誠·至諴等,以其父愛卿,戊午深河之役,戰亡不還,故素服·素食,常以罪人自處,至諴,則先死,至誠,則年今八十三,而其所爲,終始如一。此雖非得禮之中,而其行誼,誠爲卓絶,曾因本道啓聞,有給復之典,而給復,則止於一時,非所以傳示永久,似當旌其門閭,以示表奬之意,故臣以此意啓聞矣。因諸道如此狀本浩多,該曹之等第輕重未易,尙未及擧行云。恩典之降,自是早晩事,而至誠,今已篤老,死亡無日,若及生前,別施恩命,則可爲激勸之道,故敢此仰達矣。上曰,分付該曹,特爲旌閭。又所啓,臣曾於乙丑冬,新到西藩,仍隨客行西下,目見道內各邑,奔走於站上,還上收捧,力不暇及,其勢將不免仍督於歲後,而徒有煩擾之弊,終無準捧之路。故臣以變通之意,枚擧啓聞,則廟堂覆啓,一從所捧實數而磨勘,俾無仍督之弊矣。今聞該曹,以當初定式爲準,其時守令解由,多有拘礙者云。此與無端未捧者有異,以此拘礙解由,誠爲冤抑。臣以此意,言及于戶判李敏敍,則李敏敍,亦以爲然矣。令該曹更考前後文書,變通施行,何如?上曰,依爲之。又所啓,江邊各邑,一自蔘禁之後,商賈之路永絶,民間大小日用之物,亦無所資。以此頓失生業,其勢將未免離散,非徒邊圉之疏虞,民窮則無所不至,此亦不能無過慮,亦不可不別樣軫恤,以爲慰撫之地,而他無可施之惠。如久遠還上及奴婢身貢中,積年未捧者,若或査出蕩減,則可以爲鎭定安集之道,故臣欲待江邊巡歷,詳察民情後啓聞,而因病經遞,終未之果矣。兵曹參判朴泰尙,則旣已巡審江邊,備知物情,且曾有啓聞之事,故頃者見臣爲言此事,不可不一番陳達,亟有變通,故敢此仰達矣。上曰,分付本道,査覈啓聞後,令廟堂稟處。又所啓,臣聞頃者,回還冬至使引見時,以海西守令,不爲出站事,多所陳達云。此是臣曾所啓聞之事,不勝瞿然,敢陳曲折矣。曾於乙卯年間,尹堦爲黃海監司時,以此啓聞定式,其後,仍以廢閣。臣久在本道,詳知各邑之弊,而其時,適有下來,與回還兩使行,其行期,皆不能一如初定,而各站之留待,或至於數十日,不但站上之勞費不貲,官事,亦因此多曠。臣敢以尹堦之前所定奪者,更爲啓聞,而其間事勢,與前或有不同者,故略爲參酌變通,而措辭於啓聞中矣。關西之規,當品冬至使,則竝站邑,不爲出待,但於謝恩使行,各邑輪回出待,而遠邑,若以出站爲悶,則以價物輸送主站,而守令則不爲出待。此一款,與海西,似不無少異者,而關西之應爲出站,而只送價物者,則與海西,亦不可謂不同矣。旣令各邑,整備其支供雜物,定監色,趁期出往,以主站守令,定差使員,一體看檢,則亦與關西之自主站受其價,而一倂支待者,似無所間,初不覺其爲重失事體之歸矣。聞使行過去時,以各邑守令,不爲出待之故,各邑下人,無不刑推。書狀官,以爲旣是啓下事目,則如是刑推,未安云,而終不聽從云。大抵各邑物力,有殘盛,辦治間能否,此在隨其勢而斟酌之,設令其間,有不謹者,惟當從其罪而治之而已,竝與其遵依事目之各邑,而刑訊其下吏,未知其果如何也。且聞書狀之言,則受刑而死者,亦非止一人云。其所以除弊,反令人致死,有乖於本意,臣心極有所不敢安,而各邑,若又以此難堪,不待朝家改定奪,而各自任意出站,則是朝家命令,見泥於中間也。事體尤有所損傷,寧不如令本道,仍前施行之爲愈,不得不仰陳曲折矣。上曰,此事,已有定式,今不可還爲變改,而使臣之因其不爲出站,刑推邑吏,殊甚不當矣。右承旨李彦綱曰,各邑守令之不爲出站者,旣有朝家定式之事,則使臣之濫施刑杖,致殞人命,事甚駭然,當該使臣,似當推考矣。上曰,推考,可也。李彦綱所啓,監兵使拿罷代,辭朝日限,拿推則以十五日,罷職則以二十日定式遵行矣。邊地守令拿推者,亦有交代後拿來之規,則交代守令辭朝,似當有定限之事,故敢此仰達。上曰,邊倅拿罷代,辭朝日限,依監兵使例定式,可也。朝報
上在昌德宮。停常參·經筵。
閔鎭長啓曰,明日常參·經筵,取稟。傳曰,停。
行大司憲李翊相,掌令金灝啓曰,海州妖巫,請令該曹,拿致京獄,嚴加究問,依律定罪,其他兩西列邑中,爲凶逆設立神祠處,摘發之後,其罪狀,亦令一體論斷事。請自今依法典,有病人問醫不救者,許告法曹,一一科罪事。入啓。措語見上前啓,高山·銀溪兩驛,還住本驛事。停啓。答曰,勿煩。
獻納閔鎭周啓曰,臣伏蒙恩暇,往省父母墳塋,榮光所被,感結幽明,而惟是在途疾作,不堪趲程,往返之際,由限已過,論以邦憲,合被譴罰。且臣於辭陛前一日,猝患昏眩,不省人事,竟日暈倒,無計起動,名入省記,而終至廢直,其所負犯,尤難倖逭矣。臣頃以闕直之罪,有所自列,而聖慈寬假,不咎旣往,追思至今,感怍靡容,而疾病難强。又犯前科,其在臺體,宜卽引避,而祗以受由日久,私分不安,丘壠入望,情理甚切,不得不泯默作行矣。閱月之後,今始來避,臣之所失,益無所逃,以此以彼,決不可一刻仍冒,請命遞斥臣職。答曰,勿辭。
趙聖輔啓曰,獻納閔鎭周,再啓煩瀆,退待物論矣。傳曰,知道。
正言沈權啓曰,凡爲州縣之官,一日廢衙,則事有積滯,貽害吏民,雖在平常無事之時,固不可暫曠,況當此無前之饑荒,其可久離官次,不念公務乎?靈岩郡守鄭道行,受由歸家,累月癏曠,雖因催促,始爲還任,而不惟賑事之全不料理,其所設賑,亦在春深之後,前後餓死者,相續於村閭,致民之死,未有如靈巖者,其怠棄民事,不恤民生之罪,不可不懲,請靈岩郡守鄭道行,拿問定罪。江襄道深峽諸邑,素稱産材,而綿布則非其所産,故戶曹及宣惠廳各樣作木,初爲民商之俱便,制爲防納之規,一疋之布,徵捧累百條材木,其爲定式,已極無據,而其時材木林立,取之非難。故峽民,猶爲支堪,近年以來,近水諸山,皆已濯濯,人之取材者,必於深山人跡不到之處,其苦且難,殆同永州之捕蛇,而防納之事,仍舊而不廢,峽民之力,已盡於此矣。朝家,旣已行錢於公私,今若停其作木,以錢代捧,則似合於通行之道,而亦可以便於民情,請江襄道深峽諸邑作木防納之事,一切痛禁,而亦令該曹該廳,商議捧錢便否,以除峽民呼冤之弊。答曰,不允。末端事,令該廳稟處。
趙聖輔,以兵曹言啓曰,曾以武兼廳可否塗墨之事,武兼三人,旣已就拿,而三次起鬧之人,不得査出矣。卽見本廳所報,則以爲較其點劃,李鵬齡,當其點次,其爲塗墨,眞的無疑,而李鵬齡,不爲自首,推諉於李晩得,其爲情跡,已極可惡,而李晩得,則其點次入圈之時,前後兩人,皆爲目見稱冤於衆中。李鵬齡之手自塗墨,掩然不告,及至事覺之後,終欲歸罪於他人,前後所爲,節節無據。且李鵬齡,來訴於本曹堂上之前,而言辭擧措,極爲無識悖慢,其所罪犯,比之李文柱等,殆有甚焉。李鵬齡,爲先汰去,令攸司科罪,何如?傳曰,允。
趙聖輔,以兵曹言啓曰,卽者宮城東邊,忽有砲聲,不勝驚駭,跟尋捉來,則乃是入番武藝別監尹鳴殷也。宮城至近之地,私自放砲,聲動闕內之狀,極爲痛惡,其罪狀,令攸司推治,何如?傳曰,此非私放之事,勿爲推治。
申懹,以御營廳言啓曰,本廳左部左司屬,慶尙右道五哨軍兵,來六月二十五日,京中逢點,七月初一日,與左部前司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
李彦綱啓曰,右承旨閔鎭長,同副承旨趙聖輔,今日當爲直宿,而以憲府推考,解見任啓入之故,俱爲出去矣。其公事,才以功減判下,而廳中,只有臣一人,他無入直之員,右承旨閔鎭長,同副承旨趙聖輔,竝卽牌招,何如?傳曰,允。
李彦綱啓曰,吏曹郞廳來言,守令有闕,政事,何以爲之?敢稟。傳曰,當日爲之。
有政。行判書呂聖齊未肅拜,參判李奎齡病,參議李畬進,右承旨李彦綱進。
吏批啓曰,判書呂聖齊未肅拜,參判李奎齡病不來,小臣獨政未安,何以爲之?敢稟。傳曰,只出緊任。
以尹世紀爲承旨,金萬吉爲執義,閔鎭周爲校理,李起漢爲兵曹佐郞,兪命興爲玄風縣監,沈栻爲定山縣監,朴贄爲判決事,趙儀徵爲全羅都事,柳世鳴爲公洪都事,尹世喜爲海運判官,李后沆爲寧越郡守,黃欽爲獻納。
兵批,判書李師命進,參判朴泰尙減下未肅拜,參議權是經進,參知朴元度病,左副承旨閔鎭長進。
以李世選爲副摠管,鄭載禧爲同知,李喜泰爲訓鍊僉正,李時冕爲訓鍊主夫,任弘望爲副護軍,金德遠爲知事。
吏批啓曰,承文院著作成碩夔,身病甚重,不得行公,依近例罷黜,何如?傳曰,允。
又啓曰,新除授寧越郡守尹坪呈狀內,矣身,方欲辭朝之際,宿患重發,堂戶之內,不得運動,決無登程之勢云。以調理待差卽赴之意,論題以退矣。今日政廳,以病勢一向不減,又爲來呈,而聞其所患,果是實狀,本邑曠官已久,不可等待其差復。寧越郡守尹坪,依近例罷黜,何如?傳曰,允。
李彦綱啓曰,廳中位甚不齊,今日政除授承旨,卽爲牌招察任,何如?傳曰,允。
李彦綱啓曰,日者下番翰林尹星駿,以其母病,投疏徑出,連以齋戒,昨始入啓批下,而星駿之出去救護,已至五日,聞其母病,比前稍歇云,卽爲牌招察任,何如?傳曰,允。
前行吏曹判〈書〉趙師錫疏曰,伏以,臣力綿負山,懼深覆餗,再暴至懇,冀回宸聰,而聖慈不諒,猶靳矜許矣。責臣以須念時艱,勉臣以安心速出,辭旨肅溫,奬諭冞隆,微臣惶愧之私,悶縮之情,至此而又加一倍矣。臣聞上之用人,如器皿焉,大小不可踰其量,下之責任,如擔負焉。輕重必須稱其力然後,可以絶虛授之譏,免僨事之患,在庶僚猶然,況大臣之職乎?在常日猶然,況多艱之時乎?時惟艱,故任愈難,任愈難,故責益大,責益大,故其授受也,尤不可不審愼。今殿下,不知臣之不才,用之太過者四五字缺臣又徒感謬恩,冒昧承當,則尙可謂四五字缺乎?孔子曰,智小而謀大,力小而任重,鮮不及之,丁寧聖訓四五字缺聖明察臣血懇,非出飾讓,亟允所請,以安愚分,公私幸甚。答曰,省疏具悉卿懇。已悉至意於前後之疏批,而誠意未孚,巽辭繼至,愕然且慙,無以爲喩。卿其安心,更勿撝謙,速出論道,以副朝野之望。仍傳曰,遣史官傳諭。
領中樞府事金壽興箚曰,伏以,數行缺定配罪人趙相槪一行缺母子一別,遂成永缺,今於入地之日,亦不得奔赴,行路之人,猶且憐恤,數行缺臣以爲朝廷,必以其罪,爲難於全釋,則趁其葬期,特許奔哭於未及掩土之前,則庶可以少伸人子臨視之至情,而長逝者,亦且感泣數行缺答曰,省卿箚辭,誠可憐惻。當令該府,特爲放送焉。
副提學林泳上疏。入啓。踏啓字。
江襄道原城生員崔泰益疏曰,伏以,臣等僻在下邑,阻遠國庠,縱未能親蒙樂育之化,而抑恃聖明右文興學之敎,不以內外而異視,托跡鄕塾,歌詠聖澤,相與勸勉學業,庶不負愷悌作人之美意矣。今日國家之所以處分者,大失臣等之所望。玆敢裹足遠來,干冒宸嚴,狂妄之罪,實所難逃,而齊聲之籲,願垂察焉。本縣覺林廢寺之田,已自己巳年間,自官家移屬之鄕校,其傍近陳荒之地,亦許收稅,以爲士子相聚講業之資,享祀入齋之供,官文田籍俱在,今可考矣。至於此寺之本非大君房願堂,則道臣狀啓,旣陳其實狀,臣等不必更爲煩達,而蓋寺廢之後,內司未嘗句管,棄爲閑地,本邑之許屬,校儒之請得者,曾不料到今五六十年之後,反爲內司宮家之所占有也。臣等,伏見該曹覆啓,判下聖旨,切責校儒之妄冒侵占,臣等惶愧怵惕,繼之以慨然也。此田之當初來屬,本非臣等之所可知於今日,而設令覺林寺,至今完存,國家移供佛田,作多士之公用,異於私相占取矣。臣等雖甚蒙愚,俱是談先聖服儒冠者,寧忍爲數畝之數行缺太宗大王,當日之賜,本非出於半行缺駐蹕於龍潛講業之所,興懷曩昔,厚加恩賚,數行缺及今寺廢而地棄,仍屬之鄕塾,令本土子弟,資是而肄業,使不忘聖祖好學之至意,則豈不愈繼富於宮戚內帑,以泯舊跡者乎?我國家崇儒重道,夐出前古,太學,有養賢之庫,外方鄕校,亦多賜給之田,而獨於本邑,初無錫田,晩得閑地,今又見失,是臣等,不足有無於縫掖者之數,而國家之待之也,如此其薄,臣等竊自傷焉。況本邑,是一道都會,聖廟與東西廡配享,一視太學規模,養士之需,國家,尤宜軫念也。今臣等,所以大聲疾呼者,本非爲些少土地,而若其較量曲折,爭其得失,亦非臣等所願欲,只是事關學校,不容無辨。又爲天日之明,無遠不燭,而獨不免遺照於此事,故有此陳暴。伏乞聖明,深惟培養士氣之道,亟命有司,仍錫土田於本邑鄕校,使下土之士,得以荷聖朝崇學之恩,感激興起之地,不勝幸甚。答曰,省疏具悉。今此位田之仍屬內司,實由於屬校文書之不爲明白,而爾等之疏,有若循私奪給者然,予未可曉也。
右副承旨尹世紀辭職上疏。踏啓字。燼餘
上在昌德宮。停常參·經筵。
閔鎭長啓曰,明日常參·經筵,取稟。傳曰,停。
夜一更二更,月暈。四更,月暈。
下直,洪原縣監許梓。
趙聖輔啓曰,備邊司郞廳來言,今日賓廳坐起日次,而領議政有故,左議政奉使在外,右議政未肅拜,不得開坐云矣,敢啓。傳曰,知道。
李彦綱啓曰,吏曹郞廳來言,承旨有闕,政事,何以爲之?取稟。傳曰,當日爲之。
有政。吏批,判書呂聖齊未肅拜,參判李奎齡病,參議李畬進,左承旨李彦綱進。
兵批,判書李師命慕華館禁軍試射進,參判朴泰尙減下未肅拜,參議權是經進,參知朴元度病,左副承旨申懹進。
以權是經爲承旨,楊廷藎爲固城縣令,朴長世爲柒原縣監,金盛迪爲修撰,洪九齡爲監察,尹世紀·林泳爲副護軍,金盛迪爲副司直。
大司憲李翊相,掌令金灝啓曰,海州妖巫,拿致京獄,依律定罪事。措語同前病人問醫不救者,許告法曹,一一科罪事。措語同前兩西直路之設站立撥,其意有在,而近來公事之外,因私而往者,亦有求得草料食官供,京撥馬往來於道路者相屬,其所以浪費國用,凋弊各站者甚多,事若微細,而害實不貲,朝家爲慮直路之弊,至於使命接待之際,亦多有減省者,則獨於此等憑公濟私之類,豈可不爲之矯革乎?且使命及受由往來之人,夫馬供饋之數,自有朝家定式,而或不能一一遵行,頗有濫觴之弊,不但縻費可慮,事體亦極不當,請分付京司,草料成給處,及各道方伯,嚴加防塞,另加申飭,俾除沿路一分之弊。答曰,不允。末端事,依啓。
司諫李弘迪,獻納黃欽,正言沈權啓曰,請靈岩郡守鄭道行,拿問定罪。措語同前答曰,依啓。
閔鎭長啓曰,卽者通禮院官員來言,副校理閔鎭周,今曉肅拜單子,旣呈之後,猝有身病,不得入來肅謝云。雖未知其病勢之如何,而事體殊涉未安,請推考警責,何如?傳曰,允。
權是經,以義禁府言啓曰,靈岩郡守鄭道行,拿問定罪事,傳旨啓下矣。鄭道行,時在任所,依例發遣府羅將,拿來,何如?傳曰,允。
權是經,以工曹言啓曰,去四月二十六日晝講入侍時,參贊官趙聖輔所啓,臣待罪工房,而適有所懷,敢此仰達矣。工曹所屬匠人,其數頗多,在前以其收布,爲一年公用之資,而亦且有裕矣。近年以來,水鐵匠中,除出八百八十三名,稱以鐵納匠人,劃給於書吏,有若貢物主人之爲,使之進排鐵物,而其劃給匠布,則官員,無次知捧上之事。故外方匠人,許多價布,書吏,各自其家,私自徵捧,每名應納二疋之外,多有濫觴之弊,其爲貽害,罔有紀極,無告之民,怨苦徹天,而該曹歲入錢布,因此漸縮,一年需用,每患不足,至於稱貸他司,事極寒心矣。竊聞該曹一年水鐵二行缺之規,永爲革罷,一依舊例,自該曹盡爲收布留庫,朝家,如有水鐵需用之事,則隨其各人曾前載錄之數,漸次徵用,而其中物故及除下之吏,則別爲刻期督納,俾勿爲延拖歲月,指徵無處之歸,以除外方匠人難支之弊,似宜矣。上曰,令該曹稟處可也事,命下矣。取考本曹所載文書,則本曹案付水鐵匠一千五百六十三名內,六百八十名,則納布,八百八十三名,則納鐵,丙午爲始分秩成冊,定式通用,而每年水鐵進排之數,多不過四千餘斤。故卽今遺在,其數頗多,且仍年凶,減捧匠布,曹中需用,今方匱乏,一番變通,在所不已,而今若一倂革罷納鐵之規,盡爲徵布,則前頭用度之多寡,有難豫料。且已逢授之後,無所添給,每年全責,則亦難保其一一徵出,鐵納匠人八百八十三名內,五百八十名,則移送於納布之秩,以爲收布需用之地,三百名,則仍令納鐵,而依前分授於曹屬下吏,使之直捧,則果不無操縱之弊,申飭各道各邑,無論本鐵與代布,一依定式,成陳省上送,自本曹捧上,分授於前日逢授各人等,使之添補進排,似涉便當,以此定式施行,何如?傳曰,允。
傳于李彦綱曰,淸風府院君諡狀,言于本家覓入。
傳于閔鎭長曰,今下淸風府院君諡狀,送于神道碑銘撰述人處,使之從速撰出,以入事,分付。
申懹,以兵曹言啓曰,禁軍賞射,設行於慕華館矣。一番內禁衛,方爲入直,依事目,明日除標信,出城後,還爲入直之意,敢啓。傳曰,知道。
英陵奉審左議政李端夏等啓曰,臣等詣英陵奉審,則大王陵魂遊石東邊上隅破缺處,長六尺,廣四寸,高三寸二分,仍修補與改造當否,臣等當爲登對稟定,敢啓。傳曰,知道。
權是經啓曰,英陵奉審後,左議政以下諸堂上,來詣請對矣。傳曰,引見。
申時,上御熙政堂。左議政李端夏,禮曹判書南龍翼,戶曹判書李敏敍,工曹判書柳尙運,右副承旨權是經,假注書朴權,記事官李廷謙·沈季良,入侍。端夏進曰,四五日間,雖無大霈,鄕外則連有驟雨,日氣陰冷,上候,若何?上曰,無事矣。上曰,卿等奉審石物,則二行缺廣五尺六寸五分,高一尺四寸五分,而東邊破缺處,長六寸,廣四寸,高三寸二分,如欲仍修而用之,則截去其長四寸,稍削高與廣,則四寸外所傷二寸,當入鍊削之中,其長,猶爲八尺五分矣。聞石工之言,則以爲魂石上面,雖爲破缺,下面尙完,今若以下面爲上面,其破傷處,旣在下,而從上漸殺其四隅,則尺度,不減於舊,體樣亦不至不類云耳。上曰,如此,則上面其廣,雖不減於舊,而下面必漸狹矣。龍翼曰,此則事涉苟簡矣。端夏曰,陵上石物破傷之後,不爲新造,仍舊修用,似涉苟簡,而第伏念五禮儀,卽世宗朝所撰定也。五禮儀,石床長九尺九寸云,而英陵石物,不遵此制,魂石之長,只是八尺四寸五分。臣意竊以爲世宗大王尙儉之德,夐出千古,世稱海東堯·舜,山陵之制,務從節約,故英陵,則陵上屛風石,亦且不設,魂石之短狹,亦必因遺敎而然也。龍翼曰,健元陵魂石,長十尺十寸,寧陵·崇陵·翼陵,皆十尺矣。端夏曰,臣於今日,分付各陵官,使之尺量魂石,趁卽來報,各陵中如有八尺之制,則追法先王崇儉之意,因而修改,似爲無妨矣。龍翼曰,曾見國朝寶鑑,元敬王后國葬時,四方石,太宗大王命割其半,國初尙儉如此,英陵之制,亦必由於遺意,而比他陵最短之石。今又削磨,則其制漸至縮少,極涉未安,石工所謂以上面爲下面云者,尤涉苟簡,決不可爲。臣意則一遵前制,新造以用,似爲合宜矣。敏敍曰,所未安者,他陵,皆以九尺九寸爲制,健元陵,則至於十尺餘,而此獨八尺四寸,必由於尙儉之意,而今又削磨,復減於遺敎之制,此固未安矣。但以八尺四寸之石,削其所傷四寸,猶爲八尺,所見亦不至埋沒矣。尙運曰,癸丑年寧陵遷葬時,臣以郞廳,奉審諸陵,未有如英陵之儉約者,此由於先王之遺敎,或出於群下之仰體,雖不可知,其爲尙儉之德,則可見矣。魂石傷處,今雖削磨,其長不下八尺,當初所排,已不及諸陵之制,且未備五禮儀之式,今爲分寸減削之,未安矣。棄其二百年舊物,尤涉重難,酌量輕重而處之,似宜矣。端夏曰,人君之孝,在乎體先王之心而已。當時愛惜民力,務從儉約之意,今可追法,二百年舊物,棄之亦似重難,而削磨改造,又減於前制,則事甚未安,議于他大臣而處之,何如?敏敍曰,改造之際,漸小於先制,誠極未安,二百年舊物,棄之不用,亦涉重難,表章先王之儉德,二行缺先王儉德,固宜仰體,二百年舊物,棄之亦似重難,仍其舊石改造,可也。端夏曰,王后陵魂石,比大王陵魂石,則長廣不及者,五分,其高過之者五寸,苔蝕剝黑亦甚,今此大王陵魂石改造時,亦宜一體磨正矣。上曰,長廣,依大王陵魂石,更加鍊正,可也。龍翼曰,曾前各陵闌干石及羊馬石修改時,或設都監,或該曹堂上監董,今則以何例爲準乎?上曰,魂石事體,似異於陵上石物,該曹堂上監董,可也。
端夏曰,自甲寅以後,驪州陵寢之變,已至三巡,誠極痛惋。蓋凶人之作變者,因嫉怨參奉及書員·守僕,欲使獲罪之意,故參奉,則自朝家曾已定奪,不爲論罪,而守僕·書員,則以推鞫例治之。甲寅年寧陵作變時,守直軍受死刑者,二名,故書員·守僕,少有仇怨,輒遭此變,陵上有變,則守直人,固宜被罪,而作變之擧,只由於憎疾守直人,則推治守直人,適足以中凶人之願,階作變之路矣。戊子年順陵陵上作變時,仁祖大王,特諭于京畿監司·書員·守護等,使之放送,仁廟之意,若治守直人,則凶人之嫉怨陵卒者,必將接跡而起,故有此特敎,厥後數十年,果無作變之擧矣。甲寅辛酉兩年,陵上逢變時,推治守直人,或殞命,或定配,而十餘年間作變者相續。由此觀之,則其所以不治守直人,乃所以防作變之路也。今若以書員·守僕勿治之意定式,使人人曉然知之,則凶人之嫉怨陵卒者,必無作變之擧矣。上曰,陵寢之變,必因嫌怨而生,不罪參奉,亦慮此也。依戊子年例,書員·守僕,亦勿推治,可也。
端夏曰,甲寅以後,三度作變,而凶人一未捕得,國威,何以得行乎?其近處人,雖有知之者,旣無購捕之事,且慮報復之患,有所不敢矣。漢文帝時,人有盜高廟玉環,文帝欲致之族,張釋之曰,取長陵一抔土,何以加之?今者陵上石物作變,視盜環尤重,與取抔土者無間,雖加族罪,亦不爲過。今若於捕誅之後,雖不施族律,其妻子,亦徙絶島爲奴婢,則人無報復之慮,必有發告者,其地物情,皆以爲然矣。上曰,陵寢及殿牌作變者,以逆律推鞫,與他盜賊有異,而齊陵作變之賊,卽時捕得,寧陵及英陵作變之賊,終未得捕,誠可痛惋矣。端夏曰,若以捕告者,加資賞金之意,分付中外,各別跟捕,則豈有終未捉得之路乎?趙大立,雖未能捕,李有湞之一行缺。龍翼曰,大臣之言,是矣。半行缺齊陵作變人捕盜軍官,曾爲捕捉,今亦密令捕盜軍官窺伺,且定賞給之數,似宜矣。上曰,依爲之。端夏曰,如有捕告者,千金雖似太過,數百金,何足惜哉?龍翼曰,特爲加資,且給百金,亦足矣。端夏曰,百金得無太少乎?上曰,臨時量給,可也。端夏曰,豫定賞給之數,使人人知之,似宜矣。上曰,令該曹定其賞給之數,可也。
端夏曰,臣奉審還歸時,歷入南漢,日勢已暮,未及復命,且念保障重地,有蠭巖新築之處,故臣仍留周覽,則新築城堞,功役旣浩大,體制亦且完固,可爲日後得力之所矣。自仁廟朝常欲築此而未果,前後守臣,亦嘗有意而未就,今留守尹趾善,乃能辦此巨役,誠甚可嘉,而本府將校,亦多功勞矣。其將校輩,呈狀于臣曰,江都·南漢同是保障之地,朝家一視無間,而江都則連設觀武才,南漢則壬戌年後,更不設行云云。自萬科之後,武土極多,已有淹滯之歎,不宜又設別科,而臣於路中,得見朝報,則朝家,以北道設科之故,西路又將設科,此出於均施之意也。江都·南漢,亦宜均施,江都,旣有連設觀武之擧,南漢,武士之以不均,爲缺望者,亦其宜矣。柳尙運,曾爲廣州留守,備諳其地人情,今方入侍,下詢,何如?聞渠輩之言,則守禦廳,設營於京中時,則將官輩,得赴於春塘臺觀武才,而自移鎭之後,不爲許赴,又不如江都之別設,以此稱冤矣。上曰,西路·北關,旣令設科,江華·南漢,宜無異同。且水原·江華·南漢等處,在前觀武才時,隨其武藝,或直赴殿試,或邊將除授,或加資,或賞格,雖與設科有間,江都,才行觀武才,則南漢將士之缺歎,其勢固然,待秋稟處事,分付該曹,可也。
龍翼曰,因李彦綱所啓,香室祝文釐正事,當議于大臣,稟定,而連因本曹多事,未及擧行,從後議大臣以稟,何如?上曰,知道。
龍翼曰,朴思敦,北馬持來之罪,今當議處,而其原情,以爲三馬中,二疋則北馬,一疋則濟州馬,而混入於高山驛,屬公中云。濟馬與否,看審則可知,故其馬,使之上送,而去年備局,以淸馬·北馬持來者,竝論以贓律事,才已定奪矣。凡贓律,有監守自盜,枉法,不枉法三等,今此淸馬與北馬貿來者,必須定以。二行缺
行吏曹判書呂聖齊疏曰,伏以,臣四五字缺未格天,未蒙恩遞,只承溫批,臣誠感激殊私,但有涕淚,繼是辭單,見阻喉司,方切悶蹙,召牌又降,臣欲進,則廉恥掃地,欲不進,則分義至嚴,臣於此,徊徨罔措,直欲鑽地以入也。夫爲人臣者,獲罪於君父,則猶有原恕之望,而見斥於公議,則便作汚衊之人,身名,不可不惜,進退,亦不可不愼也。前日臣之被參時,臺臣避辭中,所謂人臣,苟有廉隅之所難安,不敢以承命爲恭,非徒爲一身辭受之節,乃所以爲世道云者,不其森嚴而正當乎?思之至今,尙有餘愧,臣何忍更入政席,重爲世道之害乎?臣之不敢冒出,此志已決,累招不進,徒傷國體,鈇銊之加,固所甘心,亦豈聖朝體下之道乎?且臣,素患眼病,近來添㞃,瞳子疼痛,晝夜叫苦,咽喉潰爛,粥飮全廢,精力筋骸,漸盡無餘,亦無供仕之望,自速違命之誅,臣之罪戾,萬殞難贖。伏乞聖明,曲加憐察,亟罷臣本兼諸務,仍下臣司敗,以正前後逋慢之罪,不勝大願。答曰,省疏具悉。過當之論,不必追咎於旣往之後,卿其勿辭,從速察職。
兵曹參判朴泰尙上疏。答曰,省疏具悉。所陳之事,當令該司稟處,卿其勿辭,從速察職。燼餘
上在昌德宮。停常參·經筵。
閔鎭長啓曰,明日常參·經筵,取稟。傳曰,停。
卯時辰時,日暈兩珥。自巳時至酉時,日暈。
行大司憲李翊相,掌令金灝啓曰,海州妖巫,拿致京獄,依律定罪事。答曰,勿煩。
閔鎭長,以弘文館言啓曰,本館上番,只有二員,而副校理閔鎭周,除授三日,尙不肅謝。昨日則雖緣一時疾作,差過時刻,未及入來,聞其所患,本非大段。副應敎臣金萬吉,獨爲入直,他無行公之員,疾病·事故,有不可知,副校理閔鎭周,卽爲牌招察任,何如?傳曰,允。
閔鎭長啓曰,卽者檢閱沈季良,以下番翰林尹星駿之陳疏徑出,旣已親病爲辭,故不能遵守一切之法,黽勉替直。今者星駿親病,比前稍愈,而復以其親病爲托,便欲巧避,至於再招不進,墜落館規,物議沸騰,不可仍因蹲冒,投疏出去。待敎李廷謙,以沈季良之離直,諉以館規,亦爲出去,上下番俱空,史局重地,不可暫曠。沈季良,卽爲牌招,尹星駿才已蒙放,一體牌招,使之入直,何如?傳曰,允。
權是經啓曰,翰林上下番俱空,朝已牌招,而尙不入來,臺諫傳啓及承傳色接待之際,終不及進參,揆以事體,極爲不當,沈季良·尹星駿,請竝推考。傳曰,允。
假注書崔重泰,解見任,以魚史徽爲假注書。
備忘記,柳葉箭五中人,扈衛軍官金五生,直赴殿試。
閔鎭長啓曰,上番翰林沈季良,下番翰林尹星駿,承牌就宜矣。尹星駿,以其母病危劇,不忍離側,卽者更爲投疏徑出,沈季良,又引館規出去,卽今日勢向暮,而史局上下番,一時俱空,將未免闕直,事體殊極未安,沈季良·尹星駿,竝卽牌招入直,何如?傳曰,允。
閔鎭長啓曰,上下番翰林,纔已請招矣。下番翰林尹星駿,謂以母病危劇,違牌不進,上番翰林沈季良,承牌來詣闕下,以下番翰林之不進,稱以墜落古規,還爲出去,尹星駿·沈季良所爲,俱極不當,請竝推考。史局重地,不可曠職,尹星駿,所當更請牌招,而家在城外,城門將閉,勢難周旋,豫備翰林三員,皆在城外,亦無推移之路。沈季良,更爲牌招,兼春秋一員,亦令來待,以爲上下番分直之地,尹星駿,則待開門,更爲牌招,何如?傳曰,允。
前行吏曹判書趙師錫疏曰,伏以,臣之進退,可謂極狼狽矣。微忱三暴,聖聽愈邈,若瀆擾是懼,更不丐免,則悶縮之悃,終無上格之望矣。寵眷徒戀,冒昧承當,則顚沛之患,誠有必至之慮矣。此臣所以不得不復竭危衷,疾聲哀籲,以冀仁覆之天,庶垂矜許者也。臣聞理國之道,必以得人爲先,蓋官不得其人,則功隳事敗,化閼治纇,終至於傷民而病國,庶僚微官,猶不可不擇,況宰相之職,百責所萃,豈宜人人而輕授,人人而冒據,上累灼知之明,下貽負乘之災也?數行缺只緣器之所受,自有大小之別,力之所擔,亦有輕重之殊,所蓄才能,不能當所擧故也。竊想日月之明,燭盡無餘,而猶且拔之於輿望之外,置之於百僚之上,豈殿下念軫簪履,不欲遐棄也歟?抑出於姑欲試可乃已之意耶?臣之無能,臣實自知,今殿下之所以取於微臣者,反復思惟,終莫知其何由,此必臣前後辜恩之罪,終爲今日速戾之堦,而過福之災,將迫死期之致也。臣非故爲崇飾虛文,循襲例讓,亦非避勞趨逸,冀便身圖,直以不敢尸位素餐,以壞了國家事也。玆將肝膈之血懇,上瀆於天地父母之前,臣之情,亦戚矣。伏願殿下,俯賜憐察,亟許鐫改臣新授資職,以重鼎席,以安愚分,不勝幸甚。答曰,省疏具悉卿懇。累悉予意,而巽辭猶懇,心甚愕然,無以爲諭。卿其體勤懇之意,念時事之艱,安心勿辭,速出論道,以副至望。仍傳曰,遣史官傳諭。
修撰金盛迪疏曰,伏以,臣之無狀,最出人下,濫蒙洪造,累叨匪據,絲毫靡補,罪戾徒積,居常愧懼,若殞淵谷,矧玆新除之命,又出僨敗之餘,臣尤惶感,罔知所措也。臣於頃者,待罪本館,猥登筵席,妄陳所懷,以此物議,譁然咎臣,終至於臺臣,顯加非斥,臣實自取,臣復誰尤?抑臺臣之斥臣,以爲臣於羅良佐·韓聖輔等疏,一例兩非,無所區別,而顧臣伊日所陳曲折頗多,雖其語脈之間,有未盡點檢處,而要其大致,亦何嘗無輕重區別之意也?臣在當時,非不知陳章自列之爲宜,而第臣所陳是非得失,固聖明之所已俯燭,而臣之本意,惟在於悶時論之乖張,欲朝家之鎭定,則見人非己,輒復呶呶,添一爭端,是猶推波助瀾,縱風止燎,亦非臣之所欲也。用是之故,默無一言,徒以病遞,而顧其愚妄之罪,則終難逃矣。只自杜門省愆,分作當世之棄物,不意今者,聖度如天,才隔一日,乍遞旋授,寵渥愈隆,狼狽轉甚,臣之情勢,其亦蹙矣。臣雖無狀,廉恥之性,亦未全滅,臺臣所論,卽一彈章,耐彈從仕,決非臣志,其將何心復入言議之地乎?且臣,狗馬賤疾,漸益危篤,床席之間,轉側須人,到此地頭,雖欲不顧廉隅,銜恩感分,强顔冒出,亦不可得也。數行缺答曰,省疏具悉。爾其勿辭,從速察職。燼餘
上在昌德宮。停常參·經筵。
卯時,日有右珥。自辰時至午時,日暈。夜二更,月暈廻木星。
下直,會寧府使姜萬碩,肅川府使李之經。
閔鎭長啓曰,明日常參·經筵,取稟。傳曰,只晝講。
以備忘記,傳于權是經曰,騎芻五中人,閑良孫應昌·孫有宗,兼司僕林春吉,竝直赴殿試。
傳曰,今下弓矢,會寧府使姜萬碩處給送。
趙聖輔啓曰,右副承旨權是經,腰痛猝劇,頹臥直廬,左承旨李彦綱,落馬重傷,連日不得仕進,右副承旨申懹,今日稱病,廳中位甚不齊,出納之際,事多苟簡,左副承旨申懹,卽爲牌招察任,何如?傳曰,允。
趙聖輔,以禮曹言啓曰,因今月十三日左議政以下英陵奉審後請對時定奪,大王魂遊石,削磨東邊被傷處,而因用舊石事,命下矣。始役吉日,令日官推擇,則今五月二十九日卯時,爲吉云。先告事由祭,同日曉頭設行,容入雜物,令該司急速磨鍊進排,本曹堂上·郞廳,則臨時下去,監董繕工監役官,則前期下去,容入雜物,整齊以待,役車及木物,亦令本道,量宜定送進排事,竝爲分付,而還排吉日,則六月十四日辰時,十五日卯時,俱吉云。此兩日中,觀勢用之,何如?傳曰,允。
行大司憲李翊相,掌令金灝啓曰,海州妖巫,請令該曹拿致京獄,嚴加究問,依律定罪。其他兩西列邑中,爲凶逆設立神祠處,摘發之後,其罪狀,亦令一體論斷事。措語竝上同國家鎭堡之設,必在於邊徼者,專爲防禦之計,元非內地之所當置者也。近來海西內地新設鎭堡,多至於十餘,而一邑之內,或有數三處交錯碁置者,就其公給若干田結民戶,而模倣州縣之制,各自創建,日事掊克,賦役煩重,民不支堪,且或召募士卒,作一淵藪,郡邑,莫敢下手,征斂,盡歸私橐,一道之人,視鎭堡爲機穽,愁怨之聲,在在皆然,當初設置之意,果未知如何,而雖以形勢言之,或處於窮僻外寇之所不由,或在於原野弱兵之所難禦,脫有緩急,則以數百不鍊之卒,果能得力防守乎?無益於事,而有害於民者,莫此爲甚。請海西內地新設鎭堡,一切革罷,以除一道之弊。答曰,不允。
前行吏曹判書趙師錫疏曰,三行缺臣如有一分可堪之望,則何敢不體勤懇之旨,重速違慢之誅乎?歷數國朝以來,居是職者,何限,而未聞有如臣無狀,而謬膺簡擢,能不僨國事?此臣所以驚惶悶蹙,終不敢承當者也。且臣所患痰眩之證,自春夏之交,轉入深痼之域,受由鍼灸,已過一朔,而發作無常,差復難期,小失將攝,輒至危境,頃刻之間,便作僵尸者,數矣。居恒懍懍,若保嬰孩,畏避風邪,如防大敵,失今不治,恐成廢疾。臣雖欲貪戀榮寵,抗顔强出,顧此證勢,亦無陳力之望,臣之當退而不當進者,此益決矣。中書之地,旣非伴食之所,政事之堂,又非養病之坊。伏乞聖慈,諒臣才分之難堪,察臣病勢之難强,亟將新授職名資級,竝賜鐫改,以便公私,不勝幸甚。答曰,省疏具悉卿懇。此時輔相弼位之任,舍卿德望而其誰?予不多誥,宜遵前旨,安心勿辭,速出論道,以副如渴之望。仍傳曰,遣史官傳諭。
咸鏡監司尹趾完疏曰,伏以,臣痼疾纏身,決無仍居重任之望,前後辭章,凡幾上而不知止,恕其切迫之情,則雖極可哀,論其煩瀆之罪,則宜伏重誅,而聖度包容,不惟不加之譴責,復下恩旨,諭以更加調理,聖恩愈隆,臣罪愈重,臣誠惶隕感泣,罔知攸處。臣之賤疾,非如一時傷感之比,重得水土之病,又傷於北方風氣,風疾挾火,證情危惡,夜則咳嗽達曙,晝則昏瞀度日,盛夏重裘,閉戶深室,避風如箭,不敢出頭,民不見面,已至半年,以言乎職責,則大小公務,一任曠廢,以言乎私情,則秋至風高,必死無疑。伏乞聖慈,俯諒悶切之勢,亟命先遞臣職,仍治臣罪,以警他人,千萬幸甚。答曰,省疏具悉。卿之固辭至此,當令廟堂稟處。燼餘
上在昌德宮。停常參·經筵。
卯時至酉時,日暈。
閔鎭長啓曰,明日常參·經筵,取稟。傳曰,只晝講。
申懹,以備邊司言啓曰,濟州漂到人六十五名,再昨入來,而日勢已暮,未及問情,昨日始令本司郞廳,與譯官等,偕往詳問其居住根脚,與敗船曲折,南方事情,則與當初所對於濟州·湖南者,大意一樣,故以其問情辭緣,別單書入矣。此外更無可問之事,許多異國之人,不宜久留京中,依前定奪,卽當押送於北京,故衣·袴·戰笠·靴·韈·帽·帶等物,依前例令戶曹措備分給,則各人等,皆叩頭稱謝云,而其中數人,自在道之時,得病未差,或有時方苦痛者,勢難强迫登程,令醫司別定醫官,覓給當劑,善爲救療,姑觀一二日發送,何如?答曰,允。
世白,以宣惠廳言啓曰,司諫院啓曰,江襄道深峽諸邑,素稱産材,而綿布,則非其所産,故戶曹及宣惠廳,爲防納之規,一疋之布,徵捧累百條材木,其爲定式,已極無據,而近年以來,近水諸山,皆已濯濯,人之取材者,必於深山人跡不到之處,其苦且難,殆同永州之捕蛇,而防納之事,仍舊而不廢,峽民之力,已盡於此矣。今若停其作木,以錢代捧,則似合於通行之道,而亦可以便於民情。請江襄道深峽諸邑,作木防納之事,一切痛禁,而令該曹該廳,商議捧錢便否,以除呼冤之弊。答曰,令該曹該廳,稟處事,命下矣。峽中諸邑,木花稀貴,而材木,則易取於山,故從前民願,皆以材木,備給京人,如本廳太作木,果園結實價木,或自京中備納,而本廳無豫知之事,卽今材木旣盡,民間形勢,有異於前,亦不無稱冤之端,頃因江襄監司狀啓,本道諸般上納之物,請以錢文上納,備局覆啓施行,故一從其上送,以布以錢收捧矣。今此臺啓,深念峽中民弊,有此陳達,自今以後,峽邑材木,防納之規,一切禁斷,使本官或錢或布,隨其所備,直爲上送之意,行移,何如?傳曰,允。
傳于閔鎭長曰,今日晝講,停。
傳于申懹曰,大臣·備局堂上引見。
辰時,上御熙政堂,大臣·備局堂上引見。領議政金壽恒,左議政李端夏,禮曹判書南龍翼,判敦寧申汝哲,綾平君具鎰,刑曹參判徐文重,工曹參判李選,廣州留守尹趾善,掌令金灝,校理閔鎭周,司諫李弘迪,左副承旨懹,假注書魚史徽·李重章,記事官沈季良·尹星駿入侍。壽恒進曰,數日內,日氣甚熱,上候,何如?上曰,無事矣。懹進曰,今日引見時,下番翰林尹星駿,到閤門外,聞其母病添劇,還爲出去,蓋聞其母病勢,實爲危篤,在渠情理,誠甚切迫,而揆以史局體例,不當如是,且於座目入啓之後,任自退去,尤極未安,請尹星駿,推考。上曰,推考,可也。
壽恒曰,近雖連雨,而畿田猶未洽,三南則尤旱,若於今月之內,雨澤周洽,則可以及時移秧,而前頭旱暵,一向如此,則民事,誠可慮也。上曰,今春雨水適中,農事頗有可望,而近來連有旱徵,雖得小雨,不能周洽,移秧過時,則誠爲可慮矣。日者奉朝賀處端午扇持去人,三四字缺初七日小雨,而初十日多雨云。一天雨澤,蓋有不同者矣。端夏曰,臣於奉審數行缺新舊還上,一時俱捧,則窮民必難支堪,五六字缺秋還上租穀,趁今以麥代捧,則必有樂從者矣。以此意分付各邑,數字缺,何如?壽恒曰,今年牟麥,雖曰豐熟,本牟還上之外,代納秋糴,民必難之,而其中或有自願者,則許令代納,亦似無妨,而戶曹判書李敏敍,今不入侍,使之商量稟處,宜矣。上曰,令該曹稟處。端夏曰,廣州加築山城,而糧餉,亦當料理增蓄矣。壽恒曰,廣州軍餉之推充,其勢誠難,江都則水路直通,故三南·兩西之穀,皆可取運,而廣州則田稅穀物,只自忠州運來,而無他推移之路,連値凶歲,新充甚難,舊逋亦多,蓄儲之策,誠可慮也。端夏曰,各陵魂遊石尺量,問于各陵,則尺數最短者,順陵八尺九分,敬陵八尺一寸,貞陵六尺五寸,此外皆九尺十尺,而長廣高厚,多不齊矣。今此英陵魂遊石八尺四寸五分,而削磨其破缺處,仍舊例用之,則比順·敬兩陵,稍減四五分,而比貞陵,則稍加矣。以分數之不足,棄舊用新,未知其合宜也。龍翼曰,三陵之外,或十尺,或九尺,尺數不一其制,而八尺三分,亦有之矣。上曰,仍舊制修改,宜矣。端夏曰,今於奉審之行,廣州細川民人等,以根耕太還上,願出於京倉事,齊會呈訴矣。向者各邑社倉之穀,皆以京倉劃給,使之取耗後,還納,惟此廣州社倉,則獨以軍餉出給,而曾無自京倉劃給之事矣。今此民人等所訴如此,根耕太種,依他各邑社倉例,自京倉出給,似無妨矣。上曰,依爲之。上曰,司諫李弘迪,來待閤門外云。史官招入,可也。臣史徽,承命出往招弘廸偕入。壽恒曰,濟州漂到人等,明當發送,而其中全州被捉人劉連稱名者,情跡頗有可疑之端,再三詰問,終不吐實,至曰吾入去之後,則當發不好之說云。外議或以爲留置無妨,或以爲入送,宜當,而臣意,則凡事,理直則不跲,自此具以實狀,移咨彼中,則彼豈有不信之理乎?今若留之不遣,事或發覺,則誠爲難處,莫如偕此漂漢人等,起送之爲愈也。上曰,入送,似可矣。壽恒曰,劉連者,自言登州之人,而言辭多有可疑處,今此漂漢人等,皆是登·蘇近處之人,使之一處對坐,詰問根脚後,更爲稟處,何如?上曰,依此爲之。壽恒曰,今此賫咨官入去四五字缺方物不受之故,必問我國謝恩之事,此則數行缺上曰,依爲之。諸臣奏未半,上聞明安公主病重之奇。仍傳曰,大段定奪事,先爲之,可也。廣州留守尹趾善曰,本府新城加築之處,雖設寺刹,而城廊,亦不可不建置,一如舊城之制,亦爲營設乎?下詢于廟堂而處之,何如?壽恒曰,新城形勢,臣雖未見之,而舊城旣設城廊,則新城之一體設置,似當矣。上曰,依爲之。端夏曰,臣於奉審之行,歷見南漢新城增築之處,則乃四百餘堞也。其時築城監官,有加資之命,而政院,以爲築一曲城,不足加賀,啓請還收云。今觀其工役之巨,則此亦一城,不可但謂之曲城矣。趾善曰,監董三人加資事,命下之時,政院,旣以過濫,啓請還收,臣則以臣幕下之故,嫌不敢更請矣。選曰,近來諸軍門弓子監造之官,亦有加資之典,山城監築,實非弓子監造之比,而獨爲還收,事涉不均矣。上曰,朝家酬勞之典,不宜如是不均,且大臣,親見其工役之鉅,築城監董官等,仍前加資,可也。趾善曰,臣伏聞善山府使趙持恒,疏請以嶺南義僧,移定他道,而廟堂,不許其請,只減善山·柒谷兩邑義僧云。臣不得不略辨其不然也。南漢義僧分定,在於己巳年,至于今六十年之間,曾無以邑有山城,而有所頉減,雖或有不得已減數之邑,元額則不爲永減,移定於道內他官,自是流來古例,到今豈可以持恒之一言,而有所輕議哉?慶尙·全羅兩道,分殘盛元定南漢義僧,而且以各邑僧徒,守直於道內山城,亦如南漢義僧之例,公洪·黃海·京畿等道,則雖有山城,勿定守直之軍,而南漢義僧,與造紙署擣砧軍,磨鍊分定,當初均役之意,實非偶然,若以有山城而許減義僧,則各道有山城之邑,擧將紛紜爭請,朝家,將何以防塞其路耶?至於柒谷,則始設於義僧分定之後,初無一名義僧矣。晉州義僧,數多之故,其一名,移定於固城,已至十餘年,固城之僧,稱冤不已,才又移定於柒谷,今因善山請減之擧,竝爲減除,南漢事勢,誠爲悶慮,善山·柒谷兩邑義僧,仍存事,令廟堂稟處,何如?上曰,南漢,與他城自別,問于廟堂,處之。壽恒曰,善山府使趙持恒,曾以金烏山城各項變通之事,上疏條陳,而義僧減除一事,亦在其中,故許施矣。數行缺趾善又曰,半行缺久勤遷轉之規,故相臣淸城府院君金錫胄,爲兵曹判書時,親見其爲人之可合,而調用矣。今則他發身之路,願爲同赴於山城觀武才,旣是本廳將官,則雖非廣州之人,竝許觀光,似合於勸奬之道,下詢于大臣而處之,何如?上曰,此事,別無所害乎?壽恒曰,此與遷轉有異,許之,何妨?上曰,依爲之。趾善又曰,本廳所屬右營將·原城縣監金必振,以將官輩積仕勤苦,無他激勸之道,請設別試射,無前之規,不可倉開,而若於本城大操,及中軍別將巡歷試射放時,各營將士及軍兵等,如有柳葉箭騎芻五矢五中,片箭三中,鳥銃三發六中者,則依他軍門例,良人則直赴,賤口則免賤,以爲激勸之地,何如?上曰,此事,何如?壽恒曰,別試射,則事涉重難,而若於大操時,仍爲試才,觀其武藝,而別爲賞格,則其在激勸之道,似爲合宜矣。上曰,依爲之。趾善又曰,今見右營將金必振所報,則本鎭,專屬南漢之後中軍啓下差定,常常不離官門,事體與前自別,而營將軍官,則竝其奴馬料,磨鍊題給,至於中軍,則尙無給料之事,事未妥當,中軍料米及奴馬料,不可不給云。原城鎭追後移屬之故,中軍旣已啓下,而因循至今,獨不給料,其在體例,實涉不均,依他鎭例,宜以元穀給料會減,而且聞後營將竹山府使南致熏之言,則獨於本鎭中軍,不給馬料,其勢難支,而本府,亦甚殘弊,不得別爲題給,似當啓聞變通云。竹山中軍之獨無馬料,實爲苟簡,一體題給,何如?上曰,依爲之。趾善又曰,臣在任所,祗受有旨,諭以府內獄囚之經年淹滯,罪名雖重,情理稍涉可疑者,詳査啓聞,以俟朝家處分者。凡按獄之臣,孰不欲體聖上好生之德,十分詳査情僞,開釋無辜,而第本府,有一疑獄,而事極難處,固欲枚擧啓稟之際,適來入侍,敢此仰達矣。前牧使沈橒子婦鄭氏被殺獄事,極涉可疑,士夫之間,多有稱冤之語,刑曹,曾因正犯申立物故之狀,以其獄情,明覈啓聞之意,覆啓行會,臣卽爲馳啓,略陳其可疑之端,而該曹,不敢擅決,請議大臣,以不可以後一之變辭,有所撓改,更加嚴刑獻議,正犯申立,旣服之後,徑斃於獄中,其弟後一,尙在嚴刑之中,而或以爲申立爲人,極其愚迷,不知弑主爲重罪,亦不無誣服之弊云。此出於臆料之言,數行缺必殺而後已,而觀其文案,亦多可疑之處,鄭氏數字缺本家曰,吾死之後,須知爲申立所害,旣知其欲殺之意,則急急還京,不可少遲,而況其本家,旣送人馬,使之入來,則乃只以其所養姪女,還送其家,且其器皿·衣服,無不載送,仍爲獨留,終至於兇死,則人之致疑,固其然矣。家中使喚者,只是本家婢玉烈一口,而作變之夜,潛送巫女之家,勿令外居奴婢知之,此似故送之意,而詳在於玉烈之招,玉烈尙在,則庶可覈,得其情實,而玉烈,徑斃於杖下,更無可問之路矣。弑主,何等重事,而苟有凶惡之心,則必持斧鎌等物,入往打殺,而黑夜之中,何能搜得上典所用刀子,而刺之乎?況於玉烈之招,數日前,上典,推尋其刀子云,此誠可疑之大者也。申立之母有時,招云,其夜雨下,外無人跡,以此捧招於沈橒之姪子尙肅,則果與有時之招,相同,有識士夫家,遭此大變,則必欲窮推,以正其罪,而其所招如此,其意可知也。一常漢之死生,固無足惜,而如或抱冤而死,則此亦感傷和氣之一端,令該曹更考文案,詳覈處之,何如?上曰,枚擧啓聞,可也。趾善又曰,臣有區區所懷,敢此仰達。今春流丐,及境內飢餓之人,其數甚多,不可立視其死,不得已題給乾糧,而常平·賑恤兩廳,會付穀物,多有未收之故,不敢報該廳請得矣。兩廳之穀,雖至三千九百餘石,而積年逋恤,徒有虛簿,卽今未收,至於五百餘石之多,而三百餘石,則猶有隣族,庶可徵捧於來秋,而常平·賑恤兩廳穀物二百餘石,皆是庚申以上久遠還上,逃故已久,指徵無處,此異於軍餉之穀,本是賑民之資,而一向督徵於隣之隣,則民人之呼冤,當復如何?兩廳雜穀,竝計二百餘石,特爲蕩減,以爲軍民保存之地,何如?上曰,秋捧後,指徵無處之類,啓聞蕩減,可也。龍翼曰,頃者都承旨李世白,以西路,依北道例,一體設科事,榻前稟定矣。臣曹當爲奉行頒布,而依己酉年例,別遣重臣,文武科取事,敢達矣。上曰,〈?〉。龍翼又曰,先正臣宋浚吉文集,自校書館,旣已校正,而本館凋弊,勢難趁速開刊,此文集,送于公洪監營,以爲刊出之地,何如?上曰,依爲之。司諫李弘迪啓曰,今日引見時刻,不知其差早,進詣閤門之外,則廟堂諸臣,皆已入侍,奉職怠緩之罪,在所難免,請命遞斥臣職。上曰,勿辭。又啓曰,新除守令之下直於兩寺者,蓋欲見其爲人如何也。若有麤疎闒茸,不合於字牧者,則仍以駁遞之,亦一用人難愼之道,而頃年因宰臣定奪,廢閣此法之後,爲守令者,不爲下直,直赴其任,文·南·武之表表者,則或可知其爲人,而至於三曹郞屬,各該司之官,及諸軍門將官輩,則其中,亦多有奔走僥倖圖占守令者,而兩司,漠然不識其人之何狀,揆以軫恤民隱,愼簡守宰之道,事未妥當,其時宰臣,雖慮夫馬留住之弊,有此陳達,若令遍見出入三司之人,則亦或有弊,只見兩司時任之員,則有何大段遲滯貽弊之端乎?請自今以後,令新除守令,下直於兩司。上曰,勿煩,不緊之事,旣罷之後,更爲復舊,不知其可也。掌令金灝啓曰,請海西妖巫,拿致京獄,依律定罪,其他列邑中,爲凶逆設立神祠處,摘發之後,其罪狀,一體論斷。上曰,勿煩。又啓曰,請海西內地新設鎭堡,一倂革罷,以除一道之巨弊。上曰,勿煩,遂罷出。
鎭長啓曰,下番翰林尹星駿,才以母病陳疏,有救護之命矣。上番翰林沈季良,以尹星駿之陳疏,不待右位之許,有違館規,卽又投疏出去,上下番一時俱空,揆以事體,極爲未安。沈季良,卽爲牌招,待敎李廷謙,亦爲使之分直上下番,何如?傳曰,允。
申懹,以備邊司言啓曰,全州被捉劉姓人,押送南別宮,與濟州漂來各人接話,以驗其情僞之意,旣已稟定於榻前,故以此意,分付於譯官輩矣。卽接其手本,則所謂劉姓人,率往濟州漂漢所在處,與各省之人,會坐一處,各其方語,多般詰問,則彼此之語,頓無相通,漂漢等,以爲決非中原之人,劉漢,氣色惶㤼失措云。手本辭緣,則別紙書入,而漂漢輩所言如此,其非漢人,則可以斷定,今無入送北京之事,亦無譯官輩同處更問之端,令刑曹,姑爲拘留,以待智島人朴立推問狀啓之來,知其根脚,然後更稟處置,何如?傳曰,允。
聖輔,以吏曹言啓曰,咸鏡監司有闕,依近例,令備邊司議薦,何如?傳曰,允。
申懹,以備邊司言啓曰,以全州被捉漢人所招智島人朴立,自本道捉囚營下,推問實狀,急速啓聞之意,曾已入啓行會矣。濟州漂來漢人押送時,此漢,竝爲入送事,旣已定奪,而朴立推問辭緣,當入於咨文中,本道啓聞,若循例上送,則必未免遲延之患,各別急速啓聞之意,別定禁軍,發馬知委,何如?傳曰,允。
以備忘記,傳于趙聖輔曰,今此明安公主之喪,出於千萬意慮之外,驚慘痛悼,無以爲心。禮葬外,匹段·米布等物,依淑靜公主例,斯速磨鍊輸送。凡百喪需,各司官員,躬親着實進排,俾無未盡之弊。
傳于趙聖輔曰,明安公主之喪,出於意外,而吳斗寅,以平安監司,方在任所,言念情事,誠可慘然,本職,卽爲改差,勿待交龜,罔夜上來事,卽爲下諭。西藩重任,不可暫曠,其代,令備局議薦,三日內辭朝事,分付。
傳于趙聖輔曰,長生殿內棺板一部,擇送于明安公主家事,言于該曹。
申懹啓曰,平安監司吳斗寅,勿待交龜,罔夜上來事,命下矣。依前例宣傳官,持標信·密符,當刻內發送,以爲合符後上來之地,何如?傳曰,允。
申懹,以兵曹言啓曰,明日,武臣堂上以上朔試射日次,故試官,旣已備擬受點矣。明安公主卒逝,停朝市,不得爲之之意,敢啓。傳曰,知道。
聖輔啓曰,吏曹郞廳來言,兩界監司有闕,政事,何以爲之?敢稟。傳曰,明明日爲之。
吏曹口傳政事,以東平君杭爲謝恩兼冬至使,任相元爲副使,朴世爲書狀官,權恒爲慶尙道推考敬差官,金洪福爲咸鏡道推考敬差官。
申懹啓曰,諸承旨,旣已盡出去矣。今此擧哀時,不可不備員,竝卽爲牌招之意,敢啓。傳曰,知道。
明安公主卒逝後,大殿,政院·玉堂口傳問安。答曰,知道。
大妃殿·中殿,政院·玉堂,口傳問安。答曰,知道。
大殿·大王大妃殿·中殿,藥房問安。答曰,知道。
大殿·太妃殿·中殿,二品以上,口傳問安。答曰,知道。
聖輔,以禮曹言啓曰,今此明安公主之喪,自上當有擧哀節次,似當依禮文,磨鍊儀注,而曾於戊申年淑靜公主之喪,自上出臨熙政堂,擧哀之時,百官,助哀於差備門外矣。其時大臣,以爲自上擧哀於宣政殿,則百官,當爲助哀於外庭,自內擧哀,則百官,不必助哀於差備門外,而該曹磨鍊,有違禮節,至有請推本曹之擧,今則擧哀處所,以何處磨鍊乎?敢此仰稟。傳曰,定於熙政堂。
酉時,上以素服御熙政堂,爲明安公主擧哀。承旨及史官,各以淺淡服·烏紗帽·角帶入侍。上御于堂中,南向而坐。都承旨李世白,右承旨閔鎭長,右副承旨權是經,假注書朴權,記事官李廷謙,入於堂之東,西向而伏,左承旨李彦綱,左副承旨申懹,同副承旨趙聖輔,假注書魚史徽,記事官沈季良,入於堂之西,東向而伏,通禮朴重一,進告擧哀。二行缺
擧哀後,大殿,藥房·政院·玉堂·二品以上·六曹·大司憲問安。答曰,知道。
大王大妃殿·中殿,藥房·政院·玉堂問安。答曰,知道。
傳于趙聖輔曰,全漆五升,每漆三升,送于明安公主家事,言于該曹。
以備邊司平安監司議薦單子,副望,尹以濟落點以下。
檢閱尹星駿疏曰,伏以,臣前後犯分慢命之罪,擢髮難贖,九死猶甘,而律從惟輕,官仍舊顯,聖明天覆海涵之德,非臣糜粉,所可仰報,臣誠感泣惶隕,不知攸措也。臣固當含恩畏義,不計顚沛,强策就列之不暇,而顧臣母病,實非一時偶感之比,根委旣痼,眞元消敓,轉輾綿綴,有加無減,緣臣就獄,又致驚慮,種種危證,一倍添㞃,臣暫時離側,已覺方寸之自亂,臣之一身危篤之疾,有不可暇陳也。臣於再昨,祗承召命,趨詣於禁扃之外,瀝血封章,躬呈喉司,而誠不格人,竟阻登徹,至情所牽,未忍暫留,徑出闕門,復犯逋慢之科,臣之罪戾,益無所逃,而嚴誅不加,恩召頻煩,一向退伏,尤有所不敢,違捨在床之病母,扶曳忍死之殘軀,玆敢黽勉就列,而憂惱鑠中,頃刻難耐,臣之此情,不但通朝之所共愍憐,皇天后土,實所監臨,持此崩迫之懇,又安得不一陳暴於孝理之下乎?卽者得聞家信,母病之危篤,比昨尤甚,聞來驚惶,眩掉靡定,旣詣閤門,未免徑退,揆以分義,當伏常刑,玆又仰籲於天地父母之前。伏乞聖慈,諒臣危懇,亟賜斥退,仍治臣瀆擾天聽,墜隕館規之罪,以肅朝綱,不勝幸甚。答曰,省疏具悉。爾其勿辭,救護母病。
左承旨李彦綱疏曰,伏以,臣於日昨,所騎顚蹶,忽地倒撞,臏脚靑腫,肩胛酸痛,驚血閼滀,肢體牽引,呼吸不利,輾仄亦艱,旬日之內,決無復起供職之望。伏乞聖慈,俯賜矜察,亟許遞免,以便公私,千萬幸甚。仍竊伏念,臣以至愚極陋,過蒙殊私,待罪近密,積有年所,其空疎譾劣之資,尫羸虛悴之狀,伏想聖明,或已俯燭於前席昵侍之時矣。自冬涉夏,纔遞旋授,夙夜供劇,前後累朔,驅策病軀,竭蹶趨走,不敢爲圖便丐免之計者,此實臣之區區報效之忱,而不虞一蹶,重致損傷,委身床簀,無望自力,喉司緊任,不容暫曠,輒擧賤疾,仰溷蓋高之聽,臣罪至此,萬殞難贖,臣無任戰灼祈懇之至。答曰,省疏具悉。爾其勿辭,調理察職。燼餘
上在昌德宮。停常參·經筵。
下直,錦山郡守宋基泰。
大殿·大妃殿·中殿,政院·玉堂·及二品以上,單子問安。答曰,知道。
藥房都提調臣金壽興,副提調臣閔鎭長啓曰,明安公主之喪,出於意慮之外,伏想聖心,一倍悲悼。伏未審夜來聖候,若何?昨日有素膳限十日封進之敎,臣等決知其不可也。自上胃氣素弱,雖數日行素,猶懼致傷之非細,況十日之多乎?實非聖人愼疾之道,伏願勉抑至情,只限數日,不勝幸甚。臣等不任憂慮之至,敢來問安,竝此仰稟。答曰,千萬意外,遽遭慘戚,痛悼之懷,曷勝云喩?十日行素,別無所傷,卿等勿以爲慮。
藥房,以承傳色,口傳啓曰,臣等,以只限數日行素之意,仰達矣。伏承聖批,以別無所傷爲敎,臣等,竊悶焉。雖以凡人言之,累日行素,必多所傷,況聖上胃氣虛弱,少失調攝,易致傷損,今若十日行素,則臣等區區之慮,有不暇論,而在聖上愼疾之道,不當若是。伏願勉抑至情,只限數日行素,不勝幸甚。答曰,累度陳情至此,當勉抑至情,限六日行素。又啓曰,伏承聖批,以限六日行素爲敎,臣等固知累度陳稟之爲瀆擾,而六日行素,亦且不少,聖意旣出於至情,伏願以成服前爲限焉。答曰,累陳至此,限四日爲之。
藥房又啓曰,伏聞大王大妃殿,有七日行素之敎,臣等伏念大王大妃殿,春秋已高,常多未寧之候,今方日氣且熱,七日行素,必有損傷之患。伏願一二日行素之後,自上請復常膳,幸甚。答曰,當以復常膳之意,自內陳達,以二日爲限。
申懹,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
又以備邊司言啓曰,平安前監司吳斗寅,有除交龜罔夜上來之命,旣已下諭矣。今此聖敎,固出於軫念喪家情事之慘切,而今雖罔夜上來,旣未及於初喪,且念藩任交代,事體甚重,非親病危急,特許奔救者,則曾未有不待徑歸之例。至於西關重地,尤不可一日曠任,朝議,多以此擧爲未妥,新監司,三日內辭朝,則前監司上來,不過差遲數日,吳斗寅,使之交代後上來,何如?傳曰,允。
彦綱啓曰,卽因備局啓辭,平安前監司吳斗寅,交代後上來事,允下矣。勿待交龜,罔夜上來事,有旨,昨已發送,想必於祗受之後,卽爲離營。今當以交代後上來之意,更爲下諭,別定禁軍,騎撥急送,且旣有交代之命,則別無合符之事,標信宣傳官,使之還爲上來事,亦爲下諭,何如?傳曰,允。
傳于閔鎭長曰,五禮儀,有臨喪之儀,令禮官卽爲考例擧行。
藥房都提調金壽興,副提調閔鎭長啓曰,卽伏見下政院之敎,有依五禮臨喪之命矣。此是禮文所載,聖上欲伸悲悼之至情,有此下敎,而第念,卽今日氣方熱,勞動玉體,親臨喪次,哭泣之節,亦不能自抑,則致傷之患,勢所必至。伏願勉抑至情,亟寢成命,臣等竊不勝憂慮之至,敢此仰達。答曰,此實情禮之所不可廢,卿等勿爲過慮,令該曹趁速擧行。
政院啓曰,卽伏承下敎,有臨喪之儀,令禮官卽爲考例擧行之命,臣等仰惟聖上,以友愛之至情,遭意外之慘戚,悲悼之極,不能自抑,有此下敎,固知出於情禮之不容已,而第當此暑熱,親臨於初喪殮殯之前,則勞動哭泣之餘,必致傷損之患,其在群下之情,區區過慮,靡所不至。伏乞聖上,勉抑至情,亟寢臨喪之命,不勝幸甚。答曰,已諭於藥房之批矣,勿煩。
領議政金壽恒,左議政李端夏,以承傳色,口傳啓曰,臣等伏聞聖上,有親臨明安公主喪次之敎,臣等竊悶焉。以聖上友愛之至情,有此臨哭之擧,且公翁主喪事親臨一節,載在五禮儀,臣等固宜奉行,而第伏念,卽今日氣方熱,未殯歛前,勞動玉體,哭臨喪次,必有致傷之虞,殿下一身,宗社·臣民之所依賴,其不可以一時至情而自輕也,明矣。況五禮儀,有成服後親臨之文,而曾在先朝淑靜·淑敬公主喪時,亦無親臨之事,況當成服之前,尤不宜親臨。臣等不任區區憂慮,敢此仰達。伏願還寢成命,以副群下區區之望。答曰,昨日病患時,卽欲往見,而閭里狹隘,恐或難便,未之果矣。今欲一往,以伸至情,別無致傷之事,卿等勿慮。又啓曰,臣等伏承聖批,固知聖上此擧,實出於友愛至情,而第念五禮儀所載,卽成服後親臨儀節也。主人,有去杖免絰,引出大門外之儀,而未成服前,則五服之親,服色難便。曾在孝宗朝鸏坪大君喪時,親臨於未成服前,其時多有顚錯之擧,事體極涉未安。卽今喪家親屬服色,該曹,無所考據,亦未酌定。聖上,若以至情難抑,必欲一番展哀,則姑待成服後親臨,不勝幸甚。答曰,成殯前,必欲往哭,若未遂意,徒自疚心而已,予意已定,勿以爲慮。
傳于閔鎭長曰,擧動節目,以午前出宮事,斯速磨鍊以入事,分付。
鎭長,以禮曹言啓曰,傳曰,五禮儀,有臨喪之儀,令禮官卽爲考例擧行事,命下矣。取考五禮儀,則王子·公·翁主喪條,有殿下,詣行宮大次,變服素服,主人,去杖免絰,司儀引出大門外,望見車駕止哭之語。以此觀之,則主人去杖免絰,當在成服之後,節目,今方磨鍊以入,而擧動,則似當在於成命之日,敢此仰達。傳曰,曾在孝宗朝,鸏坪大君之喪,親臨於成服前矣。今亦依此,卽爲擧行。
是經,以兵曹言啓曰,擧動時,侍衛諸將,今方磨鍊,而都摠府郞廳來言,本府堂上李立身·李世選,以禁軍別將及禁衛中軍進去,其餘無故五員,則以寶劍及守宮,除出,則擧動時,無宿衛之員,未差二員,卽爲口傳備擬以入之意,敢啓。傳曰,知道。
兵曹口傳政事,以全城君濬爲都摠管,金德遠爲副摠管。
行大司憲李翊相,掌令金灝啓曰,請海州妖巫,拿致京獄,嚴加究問,依律定罪事。請海西內地新設鎭堡,一竝革罷事。見上答曰,勿煩。
司諫李弘迪,獻納黃欽,正言沈權啓曰,請新除授守令,下直於兩司事。啓辭同上下番翰林,爲任最重,凡遇朞功之喪,曾無服制給暇之規,雖老親病,十分危重,衆所共知者,亦必待右僚之許出而後,始爲陳疏,而不敢徑出直廬,此乃國朝三百年一定之舊例,其事體之嚴重,蓋可見矣。頃者檢閱尹星駿,設有親病,至於陳疏徑出,則已非舊例,而昨日引見時,旣已進詣閤門之外,則其親病之不至危急,可以揣知,大臣以下,皆以次入侍,而星駿,托以親病,偃然退出,終至於左右史不備,此實前所未有之事也。其罔念分義,任意行止之狀,殊極可駭。上番翰林沈季良,不能檢下,致令下番,有此徑出之擧,亦難免其失。請檢閱尹星駿,拿問定罪,檢閱沈季良,推考。下番翰林,雖或以親病陳疏,苟非衆所共知者,則不許捧入,此乃舊例之當然者也。頃年有一史官,因右僚之許其歸覲,呈單受由,而其時大臣,尙且請推捧入承旨,況今尹星駿,則初不待右僚之許,徑先陳疏,政院何可遽爲捧入乎?此路一開,後弊難防,尹星駿前後上疏捧入承旨,請命從重推考。答曰,不允。末端兩件事,依啓。
世白啓曰,卽者諫院之官,以下番翰林尹星駿前後辭疏捧入承旨,及上番翰林沈季良,不能檢下事,竝請推考,故左承旨李彦綱,左副承旨申懹,皆以當該,不敢仍在,卽爲退去,而同副承旨趙聖輔,亦爲出去,當該承旨,則臺啓未結末前,不敢行公,其勢固然,而趙聖輔,則雖曰該房,捧疏之時,以一家之嫌,旣不可否,則元無一竝退去之義,當此擧動時刻臨迫之際,承旨,將不得備員,當該承旨,雖不得徑請牌招,同副承旨趙聖輔,爲先牌招,上番翰林沈季良,以此亦已出去,而揆以史局體例,尤涉未妥,亦爲牌招,何如?傳曰,依啓。左承旨·左副承旨臺啓,旣已批下,一體牌招。
聖輔啓曰,檢閱沈季良,牌招不進,推考傳旨,纔已捧入,上番之降爲下番,事例固然,尤無墜落館規之嫌,沈季良,更爲牌招,使之入直,何如?傳曰,允。
彦綱啓曰,下番翰林沈季良,來到闕外,投疏退去矣。季良之不必引嫌之意,已悉於再招之啓,而今又諉以館規,違牌不進,揆以事體,殊甚未便,沈季良推考,更爲牌招,何如?傳曰,旣已禁推矣。
鎭長啓曰,檢閱尹星駿,因臺啓有拿推之命,故拿推傳旨,纔已捧入,而沈季良,牌招不進矣。守宮翰林鄭齊泰,使之隨駕,而豫備翰林柳尙載,使之入來守宮之意,敢啓。傳曰,知道。
未時,上幸明安公主喪次,近侍及陪從百官,皆以黑團領隨駕,陪從侍衛,皆如常儀,鼓三嚴,上具翼善冠·衮龍袍,乘輿出宮,承旨·史官,祗候於仁政殿之東廡下,步行隨輿,出弘化門外停乘輿。是經啓曰,內乘來言,捲簾,取稟。傳曰,捲三面,通禮,跪請降輿乘輦,上遂乘輦以出,繖扇侍衛,如常儀,不鳴鼓吹,陪從之官,導從如常,駕至行宮大次,仗衛之屬,陳列於大次之前,侍衛如常儀。政院·玉堂·藥房問安。答曰,知道。傳曰,護軍執戈者,退出。通禮,啓請中嚴,上遂變服素服,陪從百官,皆着素服。通禮,遂導輿至主人內中堂,上降輿,陞自東階,卽哭位。仍令承旨·史官,皆爲入侍,都承旨以下,以次而趨入內中堂,俯伏中堦。司儀,引主人及五服諸親,入庭中。贊儀,唱四拜,主人以下,皆四拜。司儀,引主人陞堂,西向俯伏。通禮,啓請哭,上南向擧哀,主人亦哭。通禮,跪請止哭,上猶哀慟不止,都承旨,進告止哭,上遂止。主人遂下庭,與五服諸親,皆四拜。承旨·史官,退出外中庭。政院·玉堂,單子問安。答曰,知道。承旨·史官,遂出中門外,各就幕次,少休。
政院,以承傳色,口傳啓曰,日氣甚熱,勞動玉體,久親喪次,必有損傷之患,日勢且已暮矣。伏望出就外次,速爲還宮,何如?大臣之意,亦如此,故敢達矣。鼓三嚴,上出次乘輦,陪從百官,改服黑團領,隨駕侍衛,如出宮時儀,申時還宮。政院·玉堂·藥房口傳問安。答曰,知道。二品以上問安。答曰,知道。
擧動時節目,典設司,設行宮大次於主人第大門外之西南向,通禮院,設陪從之官侍立位於宮門外如常,掖庭署,設殿下便座於大次之內南向,設殿下哭位於主人堂上當中南向,相對爲首,設班首奉慰位北向,典儀,位於文官東北西向,贊儀·引儀,在南差退,設主人哭位於庭東北向,五屬之親位於東階之東西向北上。鼓初嚴,兵曹,勒諸衛,陳鹵簿小駕如常。鼓二嚴,陪從之官,俱就侍立位,諸護衛之官,詣閤外俟候,左通禮,詣閤外跪,啓請中嚴。鼓三嚴,鼓聲止,闢內外門,左通禮跪,啓外辦,殿下,具翼善冠·衮龍袍出宮,繖扇侍衛如常儀,不鳴鼓吹,陪從之官,導從如常。駕至行宮大次,仗衛之屬,陳列於大次之前,左右繖扇用靑侍衛如常儀。左通禮跪,啓請中嚴,殿下,變服素服,陪從百官,皆變服素服。主人相者,引主人內外五屬之親,各服素服就位哭。典儀·贊儀·引儀先入就位,引儀分引陪從之官入就位。左通禮跪,啓外辦,殿下乘輿以出,繖扇侍衛如常。司儀,引主人出大門外,望見車駕止哭,諸親皆止哭四拜,一行缺陞自東階,卽哭位,巫祝各一人先陞,巫執桃,立於東南,祝執茢,立於西南,相向,大護軍四人,執戈隨陞,二人先,二人後諸護衛之官,夾陞列於戶內外,及階下左右,其仗衛鹵簿,列於門內外如常。司儀,引主人入庭中北向,典儀曰四拜,贊儀唱四拜,主人以下,皆四拜。敎引主人陞,司儀,引主人陞戶內之東,西向俯伏,司儀。止於戶外贊儀,唱四拜,陪從官,皆四拜,贊儀唱跪,陪從官跪,左通禮啓請哭,殿下哭,贊儀唱俯伏哭,陪從官俯伏哭,主人亦哭,十五擧聲左通禮跪,啓請止哭,殿下止哭,贊儀,唱止哭俯伏興平身,陪從官,止哭俯伏興平身。引儀,引班首詣奉慰位跪,贊儀唱跪,陪從官皆跪,班首,進名奉慰訖,俯伏興平身,贊儀,唱俯伏興平身,陪從官皆俯伏興平身。引儀,引班首還本位,引儀,引陪從官以次出,司儀,引主人降立於庭東北向,贊儀,唱四拜,主人以下皆四拜,殿下,降堂乘輿出,司儀,引主人先出俟於大門外,拜送,左右通禮,導殿下至大次,降輿卽座,具翼善冠·衮龍袍,陪從官,改服黑團領,殿下停大次一刻頃,搥鼓爲初嚴,轉仗衛於還廷,二嚴,陪從官,就祗迎位,鼓三嚴,左通禮跪,啓請出次乘輦,殿下,出次乘輦,還宮,侍衛如常儀。燼餘
上在昌德宮。停常參·經筵。
大殿·大妃殿,政院·玉堂·二品以上單子問安。答曰,知道。
藥房都提調臣金壽興,副提調臣閔鎭長啓曰,昨日冒熱臨喪,哭泣傷悼,必不無所傷,伏未諗夜來聖體,若何?臣等區區憂慮,敢來問安。答曰,知道。別無所傷矣。
大妃殿·中殿,藥房問安。答曰,知道。
聖輔啓曰,明日常參·經筵,取稟。傳曰,停。
申懹啓曰,右議政箚子到院,而以停朝市,留院之意,敢啓。傳曰,入之。
又啓曰,右議政箚子批答,當傳諭,而政府無郞廳,遣史官傳諭之意,敢啓。傳曰,知道。
行大司憲李翊相,執義金萬吉,掌令金灝啓曰,請海州妖巫,拿致京獄,依律定罪事。啓辭見上請海西內地新設鎭堡,一竝革罷事。啓辭見上答曰,勿煩。
司諫李弘迪,獻納黃欽,正言金宇杭·沈權啓曰,請新除守令,下直於兩司事。啓辭見上答曰,勿煩。
右議政趙師錫箚曰,伏以臣之兼管,禁衛·宗廟·司僕·內贍等司提調,不可仍帶,請命該曹,照例處置,不勝幸甚。取進止。答曰,省箚具悉。箚辭,令該曹稟處。吏曹啓目,粘連啓下是白有亦。右議政趙師錫所帶四司提調,內禁衛·宗廟兩司,則旣是都提調衙門,而曾以提調差下,不可仍帶是白乎旀,司僕寺提調,則雖是二員,而大臣一員,旣已兼帶,內贍寺提調,則元是單提調,俱難仍兼是白乎矣,事係大臣,自下不敢擅便,上裁,何如?啓依回啓施行爲良如敎。燼餘
上在昌德宮。停常參·經筵。
下直,萬頃縣令朴澄。
大殿·大妃殿·中殿,政院·玉堂問安。答曰,知道。
二品以上單子問安。答曰,知道。
藥房都提調臣金壽興,副提調臣閔鎭長啓曰,雨後日氣陰濕,伏未審夜來聖體,若何?臣等,不任憂慮,敢來問安。答曰,知道。無事矣。
大妃殿·中殿,藥房問安。答曰,知道。
彦綱啓曰,明日常參·經筵,取稟。傳曰,停。
有政。吏批,行判書呂聖齊未肅拜,參判李奎齡病,參議李畬進,左承旨李彦綱進。兵批,判書李師命病,參判朴泰尙病,參議未差,參知朴元度進,左副承旨申懹進。以李䎘爲左參贊,朴慶後爲靈岩郡守,楊萬榮爲禁府都事,柳百乘爲禮曹佐郞,朴泰尙爲咸鏡監司。兵批,以吳斗寅·尹趾完·趙逢源·鄭克誠·柳星老爲副護軍。
以平安監司狀啓,成川居入作孫忠立兒子萬先,入作李三栗妻界生,燒死事,傳于李世白曰,燒死人等,令本道恤典擧行。
傳于權是經曰,長生殿外棺板三立,送于內需司事,言于該曹。
傳于趙聖輔曰,近日吏曹堂上,皆稱病引入,只有參議一人,連爲獨政,不但事體未安,至於吏判,則引旣往過當之論,一向引咎,無意行公,尤爲不當,判書呂聖齊,參判李奎齡,竝牌招察任。
傳于趙聖輔曰,卒明安公主祿俸,依淑靜公主例,限三年仍爲輸送事,分付該曹。
聖輔啓曰,吏曹判書呂聖齊,參判李奎齡牌招不進矣。傳曰,更爲牌招。
又啓曰,吏曹判書呂聖齊,參判李奎齡再牌不進矣。傳曰,近日紀綱解弛,分義掃地,小有難安之情勢,則無論所遭之輕重,惟以一向撕捱,爲能事,事之寒心,固已久矣。況此兩人,職居宰列,莫念不敢告勞之義,息偃在床,累違召命,其在事體,豈容如是?殊甚駭然,竝姑先從重推考,使之卽起供仕,俾無每日獨政苟簡之弊。
行大司憲李翊相,執義金萬吉,掌令金澋·金灝啓曰,請海州妖巫,拿致京獄,依律定罪事。啓辭見上請海西新設鎭堡,一倂革罷事。啓辭見上答曰,勿煩。
司諫李弘迪,獻納黃欽,正言金宇杭·沈權啓曰,請新除守令,下直於兩司事。啓辭見上答曰,勿煩。
吏批啓曰,判書呂聖齊未肅拜,參判李奎齡病不來,小臣獨政未安,何以爲之?敢稟。傳曰,只出緊任。此一節,當在有政下
吏曹判書呂聖齊疏曰,伏以,臣之情勢,決難冒出之狀,已盡於前後瀝血之章,而微誠未格,溫旨每降,臣感泣震惕,不知所以自處也。臣以至愚極陋之人,猥荷洪造,致身崇班,榮寵已極,涯分已溢,福過之災,理所必至,臣頃遭顚沛之後,聖明,下燭臣本情,曲加分釋,曾未幾何,拔諸陷穽之中,復昇天官之長,天恩罔極,糜粉難報,豈不知分義至嚴,承命爲恭,而抵死力辭,必以罷免爲期者,蓋出於不獲已也。臣累忝不似之任,知進而不知退,白首垂死之年,被人凌踏,至此,何面目復入政席,以益無限羞恥乎?臣之終不可更冒是任,於此已決矣。不意玆者,聖上遭數行缺戾至此,又加一層矣。臣雖萬被誅責,斷無供仕之路,不得不呼籲於宸嚴之下。伏乞聖慈,俯垂諒察,亟罷臣本職及兼帶諸任,仍治臣罪,不勝甚幸。答曰,省疏具悉。卿其勿辭,從速察職。
右參贊金萬重疏曰,伏以昨日,卽臣亡兄入地之日,法文無兄弟歸葬之暇,而顧其葬地,拒京不遠,如得兩日之隙,可以臨穴一慟,臣急於少伸私情,不免違越法禁,只此所犯,已難容貸,而適會聖上,遭天倫重慼,冒熱命駕,親臨喪次,百僚奔走,惟恐聖躬之勞傷,而臣方待罪藥房,職是保護,而因私出外,迄未得趨參於陪從起居之班,臣罪至此,萬殞莫贖。臣以無似,過蒙恩私,豈不願祗愼奉法,幸免罪罰,而唯其性分憃愚,觸事顚錯,加以近日,重爲喪慘所傷,精神昏昧,自陷大戾,漸悔憂怖,只願遄死。伏乞聖明,將臣職名,亟賜鐫削,仍命有司,治臣之罪,以肅朝綱,以勵臣工,不勝幸甚。答曰,省疏具悉。卿其安心勿辭,從速察職。
敎平安監司尹以濟書,王若曰,藩臬制國尾之防,是爲孔道,材略任方面之寄,最難得人。玆乃付卿,信乎稱職。惟卿,簪纓世閥,忠藎家聲,傳淸明而業詩·書,所務者謹質,以文儒而兼幹局,越自其祖先,有此懿訓之純深,重以器度之宏厚。張詠,全一箇信,長於牧御之方,士元,非百里才,偉然廊廟之具。惟能直己自守,不求人知,故其登第以來,久沈下位,但縻於簿書刀筆,遂以吏道而著名,及進乎州鎭節旄,果見官業之出衆。旣冗劇之歷試,亦內外之俱宜,獻替銀臺,夙夜之賢。斯在聽斷金矢,剖決之敏。莫如肆循衆議之僉同,迺畀一路之專制。睠彼平安之形勝,素稱都會之殷繁。沃野千里之區,昔恃以爲控扼,太師八條之敎,今變而成夸隆。饋餉財穀,則蓋備軍需,徒歸於供御飮食之費,樓臺聲樂,則本爲華使,反助其宴安荒肆之風。貨貝流川,士亦習於商販,冠蓋織轍,民漸困於誅求。天時荐歲之飢,奚止於公私俱竭?武人作倅之弊,誠恐如臺諫所言。數行缺玆授卿以平安道觀察使兼兵馬水軍節度使巡察使管餉使平壤府尹,卿其懋乃官常,欽此寵命,攬轡厲澄淸之志,引繩嚴黜陟之科。治兵雖不形於施爲,宜張虎豹在山之勢,救民若乃身之疾苦,以紓鴻雁集澤之哀。至如綜核經理之要,不必多誥,欲盡風敎導迪之術,亶在自修。從前稟裁之規,不過曰大辟乃聞,通訓自斷,卽今刑政之用,只期乎猾吏皆去,奸宄潜消。於戱,時艱則當事者,勞任大而受責也厚,論其鎖鑰之壯,豈啻灣邑之專城?請爲保障則同,須效尹鐸之報國。優遊近密,必識予至誠憂民,綏撫遐荒,專賴卿一心盡節。勉暢仁風之化,丕耀福星之光,故玆敎示,想宜知悉。知製敎李玄錫製進燼餘
上在昌德宮。停常參·經筵。
下直,順天縣監元萬衡。
聖輔啓曰,明日常參·經筵,取稟。傳曰,只晝講。
又啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
申懹,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李立身,以禁軍別將軍兵等操鍊事,除標信,露梁進去之意,敢啓。傳曰,知道。
又以都摠府言啓曰,入直軍士,中日習射事,標信,命下矣。雨勢如此,不得爲之之意,敢啓。傳曰,知道。
申懹,以兵曹言啓曰,當日忠義衛金海伯稱名人,自金虎門入來,差備門外擊錚,極爲駭愕,令攸司囚禁治罪,同守門將李重昌,常時不能禁斷雜人,以致闌入,亦難免其責,推考,何如?傳曰,允。
聖輔,以禮曹言啓曰,因都承旨李世白所啓,西路設科,待秋成爲之事,旣已榻前定奪矣。依己酉年例,別遣重臣,文武對擧試取,而武科,則令兵曹稟旨擧行,試官,亦令吏曹差出事,分付,何如?傳曰,允。
行大司憲李翊相,執義金萬吉,掌令金澋·金灝,持平李禎翊啓曰,請海州妖巫,拿致京獄,依律定罪事。請海西內地新設鎭堡,一倂革罷事。答曰,勿煩。
司諫李弘迪,獻納黃欽,正言金宇杭·沈權啓曰,請新除守令,使之下直於兩司。答曰,勿煩。
以領議政金壽恒針灸呈辭,傳于趙聖輔曰,安心調理,遣針醫看病。燼餘
上在昌德宮。停常參·經筵。
辰時申時,日暈。酉時,日有重暈,內暈有兩珥,暈上有背,色皆內赤外靑。
鎭長啓曰,明日常參·經筵,取稟。傳曰,只晝講。
彦綱啓曰,晝講爲之事,命下矣。罪人行刑,不得爲之之意,敢啓。傳曰,知道。
是經啓曰,昨日啓下江襄監司李頤命,殺人罪人明生結案取招啓本中,被殺人徐太仁之名,誤以太生書塡,殊無致察之意,李頤命,請推考。傳曰,允。
傳于李彦綱曰,平陵察訪李嶰,姑勿下去,明安公主喪事看山事,分付。
行大司憲李翊相,執義金萬吉,掌令金澋·金灝,持平李禎翊啓曰,請海州妖巫,拿致京獄,依律定罪事,海西新設鎭堡,一倂革罷事。答曰,勿煩。
司諫李弘迪,獻納黃欽,正言金宇杭·沈權啓曰,請新除守令,使之下直於兩司事。答曰,勿煩。
副應敎金構疏曰,伏以,臣於直中,伏聞老母,重患暑癨,嘔逆泄瀉,至於窒塞而甦,卽今症情方劇,癨亂爲病,係是危症,臣情理煎迫,急於救護,未暇交替,徑出直廬。伏乞聖慈,亟命遞臣職名,俾得專意救護,仍治臣擅離直次之罪,以懲他人,不勝幸甚。答曰,省疏具悉。爾其勿辭,救護母病。
咸鏡監司朴泰尙疏曰,伏以,臣空疎蹇劣,百不如人,歷試外內,靡有絲髮裨益,孤恩負職,咎釁累彰,今者北藩之除,尤是意想之外,臣誠悚懼,無所容措也。臣於昨歲,待罪西路,曾未煖席,顚沛而歸,僨事辱國,死不贖罪,豈可復忝封疆之守,重誤委寄之命也?且臣狗馬賤疾,沈綿已久,精思不逮於應接,筋力不堪於驅策,自分此生,永作棄物,旬宣重任,決無承當之理,玆敢冒昧陳籲。伏乞聖明,俯諒血懇,將臣新授職名,亟賜鐫改,以幸公私焉。答曰,省疏具悉。卿其勿辭,速往欽哉。
副校理閔鎭周疏曰,伏以,臣素患痰濕,積年沈痼,每値暑令,輒致增㞃,頃蒙恩暇,往歸先壟,在途疾作,扶曳還歸,新除繼降,召牌又臨,嚴畏分義,不敢偃臥,强起供仕,亦旣數日矣。昨赴學坐,觸冒蒸炎,證情添苦,感傷且重,氣息喘促,心眩神瞀,有時昏倒,殆不省事,此非偶然猝發之比,實無旬日差蘇之望。伏乞聖慈,特許遞改,保全殘喘,毋曠職事,公私不勝幸甚。臣纔自外來,竊有慨然於近日事者,玆敢附陳其梗槪,伏惟殿下澄省焉。夫人君之任,莫重於論相,大臣之職,惟在於薦賢,審量才德,置之巖廊,其關係之大,事體之嚴,果何如也,而今乃一日之內,六次枚卜,擧措顚倒,聽聞駭惑,殿下固已注意賢德,將降大任矣,則何不豫嘗疇咨輔相,吁咈而明揚之,乃反使之摸索習卜,若數行缺難於先後,而有此不得已之擧,則此豈殿下思得賢佐之意,而亦豈不有乖於古大臣以人事君之義乎?金甌拈名之數,過於兩銓長官之望,而屈指卿宰,餘者無幾,至使街巷之遊談者,數慢而議之,臣竊痛恨焉。然其爰立之賢,不爽於時望,惟此一着,固爲可幸,而如使後世喜諂進侫之君,以今日爲口實,惟其意則已莫敢違,則其爲國家之害,爲如何哉?自有此事以來,人莫不驚怪憂歎,而受殿下耳目之寄者,終無一言匡救之擧,諸臣失職之責,固不得辭,而亦殿下之所以獨運乾剛,不恢言路者,有以致之耳。伏願殿下,繼自今,必愼而毋輕,懲前而慮後,務存體統,而益開聖聰焉。設官分職,忠信重祿,所以待賢能而非欲以塞希覬之心也。頃日本兵,爲慮武弁,才多窠少,無以收用,而艱食者,尤難於接濟,旣設祿科以待之,繼又增置西班員額,至於卄餘窠之多,甚非宜也。周之盛時,兔罝之野人,皆是干城之才,而未聞有別爲區處需次之擧,勝國中葉,西晉季世,武號森列,而識者憂之,今日此事,驗之古昔,果何居哉?銓選之道,患不公而不患無官,患無才而不患才盛,如使甄拔之才,能漸次調用,一循於公,則奔競息而謗議不興矣。何必一時騈進而後,方合政體,又何必旣廩儲養而後,乃可收拾人才乎?往者三廳之薦,甚多,麋至京師,朝廷,常欲疏通其鬱滯,而略增武爵,然猶不能遍及,擧皆失意抱怨而歸,此已事之明驗也。十數年內,武科出身之數,比前猶有所減,而今又增置許多剩官,此類,謂朝廷,設此以待渠輩,皆有彈冠勇赴之意,則雖盡兩銓之官,無以處之,而畢竟歸怨於前日矣。臣竊憂歎,然而成命已下,有難一倂反汗,竊聞本兵旣廩之數,尙未滿定額云。宜勅有司,其武士之付料者,只許見額,而不復添加,官爵之權減復設處外,竝皆有闕勿補,以復舊制,則庶幾官方,不至太濫,而民志定矣。國家,設法於平居無事之時,所以備他日之緩急,若以邦內無虞,而遽渝其成憲,則天下之患,未必不生於所忽,其爲日後之慮,有不可勝言者矣。夫按道之臣,實受筦鑰之寄,則除非合符交龜,不許離越官守者,乃金石之典,而比來諸道監司之不待交印,而徑歸者,前後非一,有識寒心,久矣。昨者又以明安公主之喪,有平安監司吳斗寅罔夜上來之命,數行缺君親恩義,自有輕重,旣受藩任而稱有親病,不待交龜,擅離任所,揆以國法,豈有是理?況巡宣一方,節度水陸,國之重任也?前者已去,後者未至,而草寇竊發,外虞猝迫,則豈不坐失軍機,大誤國事耶?或者乃以故相臣李聖求,忠淸監司時事,爲證,玆實一時異數,何可引爲萬世法程,厥後藩臣之因親病棄官守者,施以竄謫之罰,而輓近以來,邊將·邊倅之犯此科者,皆受當律,其法可謂嚴矣。又何可文武異視,緩峻殊制,以啓無窮之弊耶?臣愚,謂宜藩臣之以親病辭者,朝廷,特諒情理,許準所請,以推逮下之仁,而至於新舊交龜之法,則一遵舊式,毋或少渝,使紀律不解,而關防,無疎虞之患也。日者大臣,箚陳趙相槪事,而自上特命放釋,臣竊爲朝家惜此擧措也。相槪,方在謫裏,新喪偏母,殮葬之際,無以伸哀,其在情理,絶爲矜惻,大臣之請釋,蓋由於此,而然相槪,原初罪犯,固甚不輕,其編配近地者,亦出於大臣爲地,而特推孝理之政耳。曾未幾何,又命全釋,有同無罪之人,臣未知是果不已者耶?親喪自盡,私情雖切,典章一壞,後弊難防,輕重所在,灼然可見,豈大臣偶未慮及於此耶?綱紀日頹,法令不行,自是今日之痼弊,此事何等微細,而續續陳請,乃至於斯,揆以國體,恐不當如是,今雖不可還寢成命,亦宜俟襄葬事訖,更令發回配所,以準冊書之限也。近來銓官,以情勢之難安,輒事引入,如判書呂聖齊,前參判朴泰尙,參判李奎齡等前後違牌,不知其幾,臣竊以爲上下,俱失其道也。聖齊所遭,雖甚狼狽,聖敎開釋,不啻勤懇,則身在宰列,何敢不顧分義之嚴,惟欲一向撕捱,必遂其志乎?其傷損事體,固已甚矣,而殿下,亦何不早賜處分,任其癏曠,而莫之恤乎?向者行判中樞府事鄭載嵩,爲戶曹判書時,以七違召牌,命罷其職,左參贊金萬重之辭免大提學也,以終難强迫,許遞其任,前所引者,以殿下優待宰臣之意,雖不欲輒加以督責之典,而若後所稱,則顧非所謂聖人通志成務之一端乎?此正殿下垂察處也。玆數者,皆是關於大體者,臣久欲仰達於冕旒之下,而所患賤疾,適會如此,入侍淸光,恐未易期,玆敢以文字,冒瀆僭猥之罪,益無所逃。伏願半行缺答曰,省疏具悉。憂愛進言之誠,予用嘉尙,而第念論道經邦,燮理陰陽,乃大臣之職責,其爲任,顧不重歟?惟其任重責大,故不厭煩複,而必以得人,爲急先之務也。今旣咨詢爰立之後,乃以驚怪匡救等語,惹起鬧端,未知驚怪者,何事耶?誠莫曉其意之所在也。武窠之推移變通,出於事勢之不得不已,亦與加設有異,而局外之人,不量本意,先事沮撓,此固末俗弊風,予實不取也。頃者金鎭龜之許令勿待交印上來者,蓋以朝家之待國舅,事體與他自別故也。豈可人人而皆用此例之意耶?趙相槪之罪名,雖重,罰已行矣,情亦慘矣,特施全釋,庸何傷乎?爾其勿辭,調理察職。燼餘
上在昌德宮。停常參,只晝講。
鎭長啓曰,明日國忌齋戒,明明日正日,此兩日視事,頉稟。傳曰,知道,
彦綱啓曰,假注書朴權,重患暑感,累日不得仕進,多事之地,不可久曠,今姑改差,他假注書差出,何如?傳曰,允。
以柳尙軫爲假注書。
傳于權是經曰,今後公私石物,勿爲取用於江都事,纔已定式矣。第公主之喪,事體自別,今此明安公主墓所石物,特爲浮取以給事,分付。
是經啓曰,卽者明安公主墓所石物,以江都石浮取以給事,命下矣。卽當分付該曹,而爲慮保障二行缺隔遠之地,則輸運之際,損害穀物,勞費民力,此亦不可不慮處也。江都石品,雖合於碑表之用,至於床石等物,他山堅白之石,亦可採用,姑待卜山遠近,徐議浮出,似或未晚,區區所懷,惶恐敢啓。傳曰,介弟之喪,送終之具,特許浮出,俾無所憾,果是大段未安之事乎?況許多石物浮取之役,浩大?今雖始役,勢難完畢於葬前,則姑待卜山浮出之說,尤未曉也。
巳時,上御宣政殿。晝講,知事南龍翼,特進官具鎰,參贊官趙聖輔,檢討官徐文裕·洪受瀗,假注書魚史徽,記事官柳尙載·李廷謙,武臣副護軍李漢雄,入侍。上讀前受大過序卦止所以爲大過人也。文裕,進講,自初六藉用白茅止不可以有輔也。上受而讀之一遍訖。文裕仍釋之曰,初六,以陰柔處下,過於畏愼者也,不錯諸地,而藉以茅,敬愼之道也。受瀗曰,柔在下,用茅藉物之象也。文裕曰,過愼之道,非難,而可以保其安而無過,苟能信斯道,推而行之,其無所失矣。巽,木也,故比於棟撓,巽,白也,故取白茅爲象。巽,又順柔之義,故取敬愼之道。老夫女妻,指陰陽爻也。此乃陽過之卦,而九二之陽,與初六,密比而相與,乃老夫,悅少女之象也。九二,在大過,以陽爻,居陰位,時未用事者也。楊爲早凋之木,則木之弱者也。故取枯楊爲象,枯楊,雖過於老稊,榮於下,則復生於上矣。老夫而得女妻,雖過於相與,而終能成生育之功,以陽從陰,過而不過,以剛濟柔之義也。龍翼曰,巽爲木象,兌爲澤象,楊是近澤之木,最先發揚,故以楊取象也。文裕曰,九三,以剛居剛,本無撓象,而下卦,上實下弱,下弱,則上傾,三居下卦之象,而曰棟撓凶,下弱而無助故也。彖稱棟撓,獨九三當之,人君,剛强之過,則不能取於人,人亦不能親輔之,如棟撓折,不可支輔也。受瀗曰,雖以堯·舜之聖,必取諸人爲善,則豈有自用而不至於傾敗者乎?九三,以剛居剛,剛之過者也。況三與上應,上復以柔,其柔不勝其重,致棟撓之凶,而不可以有輔也。文裕曰,以楚·漢事觀之,漢高,恢廓而能屈群策,故終成大業,項羽,强暴而憞策自用,故竟底滅亡,此其效,各不同也。數行缺上曰,唯。毋自廣以狹人,於此亦可見自用之弊也。龍翼進曰,連接各陵參奉所報,則貞陵·泰陵·健元陵·穆陵等處,松蟲漸爲熾延云。臣曹以將來熾盛形止,更爲枚報之意,題送矣。近來社稷近處,又有松蟲之延及,若至熾盛,則尤難禁抑,似當有依上年出坊民捕捉之擧矣。上曰,上年旣以坊民捕捉,則今亦依此捕取,可也。龍翼又曰,小臣,纔自禁府開坐而來矣。禮曹佐郞韓沆,以濫騎事,因高山察訪申㶅狀啓,方爲被囚,而申㶅狀啓,則以中等馬出騎其廳直,韓沆原情,則以兩具馬,許騎云。其間虛實,有難的知,而果是兩具馬,則此與濫騎,頗有異矣。且聞申㶅,捉致韓沆之廳直,任用刑杖云,此又申㶅之大段失體也。若有濫騎之事,則爲察訪者,枚擧啓問,可也,而韓沆,旣是奉命之人,則所率廳直,察訪之任意用刑,曾所未有之擧措也。以此外議,多以爲非,而本府,則惟當依律勘斷,不可輕議低昻,故敢達矣。受瀗曰,龍翼之言,非矣。韓沆,雖是奉命之人,旣有犯法之事,則其所率下人,察訪雖捉來致罰,亦何所不可哉?文裕曰,重臣所言,儒臣所奏,俱有所執,而第韓沆,旣犯法,則察訪,惟當枚擧啓聞,以俟朝家處分,可也。至於奉命王人之所率廳直,任自捉治,則事體甚不當矣。上曰,韓沆,果有犯法之事,則察訪之據實啓聞,可也。至於韓沆所率下人,私自捉來,任用刑杖,則申㶅所爲,殊甚不當,而第本府,則惟當依法照律,可也。文裕曰,本館僚員之未備,莫甚於近日,自前如此苟簡之時,則或有變通之事,卽今雖有曾經參下之人,以未能備望之故,不得差出,頃者亦有單望啓下之時,而此非常規,故自下不敢陳請,而似當有變通之道矣。上曰,在前或有二望之時,或有單望之時,今亦依此,後日政,以單望啓下,可也。文裕曰,旣有單望啓下之敎,則勿論相避,差出,宜矣。上曰,依爲之。副校理閔鎭周,修撰金盛迪,亦爲牌招察任事,榻前定奪。
參贊官趙聖輔曰,朝者差出假注書柳尙軫,身有重病,勢難行公云,今姑改差,何如?上曰,依爲之。遂罷出。
執義金萬吉啓曰,臣伏見校理閔鎭周疏本,則以枚卜過多,有所論列,而仍斥臺臣之不言,臣於此不勝瞿然之至。一日之內,四次加卜,事非前聞,易致駭惑,而第被卜諸臣,俱是時望所歸,則所卜雖多,亦何傷乎?如以擧措異常,遽加駁論,使新舊大臣,竝皆不安其位,則無補於旣往之事,而只益其紛鬧之端,故臣忝叨臺職,爲日已久,而終無一言矣。今者論思之臣,峻加非斥,臣何敢自以爲是而晏然而已乎?請命遞斥臣職。答曰,今觀避辭,誠爲得體,意外非斥,不足深嫌,勿辭,勿爲退待。
正言沈權啓曰,臣伏見校理閔鎭周疏本,以金甌拈名數,多於兩銓之望,而耳目之臣,無一言匡救,爲辭,臣不勝瞿然之至。臣旣忝言地,隨事論列,是固職責之當然,而至於向日枚卜,臣之娣夫江華留守申晸,亦在其中,臣旣有一家應避之嫌,何敢是非於其間乎?然臣疲軟庸愚,自知萬無肖似,而又被儒臣緘默之斥,決難晏然於職次,請命遞斥臣職。答曰,別無可避之嫌,勿辭,勿爲退待。
司諫李弘迪,獻納黃欽,正言金宇杭啓曰,臣等伏見校理閔鎭周疏本,以五次枚卜,擧措顚倒爲言,而仍斥耳目之臣,終無一言,臣等不勝瞿然之至。夫累次加卜,事固異常,而然惟上意所注,不失時望,則其在事體,亦不可輕議於事過之後,故臣等忝在言地,而未有所論矣。今者儒臣之言,如此,臣等不職之失,著矣。何敢一刻仍冒於職次乎?請命遞斥臣職。答曰,別無可避之嫌,勿辭,勿爲退待。
掌令金灝啓曰,臣伏見副校理閔鎭周疏本,咎向日枚卜之多,斥臺臣噤默之非,臣於此不勝瞿然之至。夫人君擇相,事體至重,一日四卜,固知事體之異常,而爰立之相,旣協時望,則追論於事過之後,未免爲起鬧之歸,臣之愚見,適如此,故終無一言矣。今者儒臣之疏,以失職峻加非斥,臣何敢自以爲是而晏然於職次乎?請命遞斥臣職。答曰,別無可避之嫌,勿辭,勿爲退待。
持平李禎翊啓曰,臣伏見副校理閔鎭周疏本,則以枚卜之過多,有所論列,而且以受耳目之寄者,無一言匡求,大加非斥,臣於此不勝瞿然之至。夫論相之道,貴在難愼,則累次加卜,雖涉異常,爰立之賢,旣副時望,則事過之後,不當輕議,故臣之行公,亦已數日,而未有所論矣。今者儒臣之斥,如此,臣何敢自以爲是而晏然而已乎?且臣今日詣臺之時,路遇宰相,所騎不馴,未及回避,揆以體例,亦涉未安,以此以彼,決不可仍居臺席,請命遞斥臣職。答曰,勿辭,退待物論。
掌令金澋啓曰,臣伏見副校理閔鎭周疏本,則以向日枚卜之多,仍及臺臣不言之咎,臣不勝瞿然之至。臣纔自關外入城,始聞四度加卜之事,事固異常,而第其所卜之相,旣協時望,則不必追論於旣往之後,故未有所言矣。今者儒臣,斥以不職,臣之含默之失,著矣。何敢一刻晏然於職次乎?請命遞斥臣職。答曰,別無可避之嫌,勿辭,勿爲退待。
行大司憲李翊相啓曰,臣本駑下,加以老病,忝在臺職,已至累月,而絲毫無補,碌碌隨行,尋常愧懼,若無所容。卽伏見副校理閔鎭周之疏本,以枚卜過多,擧措顚倒,而耳目之官,終無匡救爲言,臣於此不勝瞿然之至。一日之內,四次加卜,雖似異常,而被卜諸臣,俱不爽於時望,只以其數之過多,有所論列,以啓許多難了之端,則實事愼重之道,故默默以過矣。今者儒臣,大加非斥,臣何敢一刻仍冒於臺席乎?請命遞斥臣職。答曰,別無可避之嫌,勿辭,勿爲退待。
領府事金壽興箚曰,伏以,臣伏見校理閔鎭周疏本,以趙相槪事,有所論列,而辭意嚴截,至以國體爲言,臣於此瞿然慙懼,誠無以自解也。相槪所坐,雖云不輕,而在謫遭喪,情理慘憐,曾前罪人之許令歸覲其老親,亦出於一時特恩,則況於母子死生之別,暫許來見其入地者,謂不害於孝理之政,而自不覺其〈有〉損於國體矣。今見鎭周之論,臣之出位妄發之失,實無所逭,伏乞聖明,治臣猥陳細事,損傷國體之罪,仍令斥退,以安私分,不勝萬幸。答曰,省箚具悉卿懇。意外人言,不足介懷,卿其安心勿辭,亦勿待罪。仍傳曰,遣史官傳諭。燼餘
上在昌德宮。停常參·經筵。
太祖大王忌辰齋戒。
未時申時,日暈。
申懹啓曰,行大司憲李翊相,執義金萬吉,掌令金澋·金灝呈辭,持平兪命雄在外,李禎翊避嫌退待,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而國忌齋戒,不得來會云,敢啓。傳曰,知道。
趙聖輔啓曰,左議政李端夏箚子,到院,而以國忌齋戒留院之意,敢啓。傳曰,入之。
左議政李端夏箚曰,伏以,臣尸居輔相之任,今旣八朔,無一言上補衮闕,數行缺待右相出仕,陳情乞免,期於必退,而前患齒痛,復作,伏枕呻吟中,數字缺構成文字矣。昨日得見副校理閔鎭周疏本,所論五件事,悉關朝家大體,而無非大臣之失也。自反引咎之外,復有何說,而第伏念人主,職在論相,龜筮之諏,旣不行於後世,則其疇咨講論,宜莫詳焉,而但令循例擬望,循例下點,則如臣萬萬無似之人,亦有猥擢而濫竊者,臣嘗以此意陳達於筵席矣。頃者命招卜相也,加卜之命,屢下,首相與臣,請對,陳達宣廟朝故事,而親承聖敎,當日事,庶幾不背於歷卜論相之道,而罕見之擧,致人疑惑,儒臣之以此爲言,固也。然末終得人,不爽於時望,聖簡所在,若非其人,則臣等雖甚疲劣,亦豈但承順而退也?言者,至以後世口實,爲慮,此則非臣始慮所能及也。至於武員之增額,本兵之臣,深慮武士之積滯,欲減祿遞兒,而加設實職,此於經費無加,武職增設,亦有前例,故李師命稟請之時,臣無異辭矣。藩任遞易,必須交龜,臣亦非不知鎖鑰之爲重,法典之難撓,而重臣病急,特許其子之徑歸,旣有先朝體下之恩例,國舅又非尋常重臣之比,於其疾殆,合有特恩,故首相,有陳請,臣意,固無異同矣。趙相槪之蒙放,雖出於原任大臣之箚請,然首相,嘗問此事于臣,臣意相槪所坐,初非關係國家,黃㦿·柳椐遭喪蒙宥,亦有先朝舊例,故臣以此爲答,首相,雖不果陳,臣於請釋之論,亦以爲可,則今於儒臣之斥,又安得自安也?東銓長貳,屢違召命,臣於日者登對時,欲請敦迫出仕,而適聞公主病患之危急,未及陳達而退,厥後聖敎特降,辭旨嚴截,而猶不出仕,則大臣,合卽陳請變通,而臣又未遑矣。首相,裁決庶務,日不暇給,臣旣無所事,其於朝廷大體,尤當留意少補闕漏,而亦未能言,則雖微人言,臣之必欲辭退者,固已久矣。況今被斥至此,尤不容一日冒居。伏乞聖明,亟命鐫罷臣職,一以存國體,一以安愚分,千萬幸甚。臣構此箚,寫未竟,適聞人言,以英陵舊魂遊石,仍爲修鍊而用之,物議爲非云,臣不勝瞿然。數行缺先王儉德,又以舊物舍棄,爲重難,故臣等,承命而退,又考各陵魂石數字缺惟順陵魂石,長八尺九分,敬陵魂石,長八尺一寸,貞陵魂石,長六尺五寸,其他各陵,或十尺餘,或九尺,餘無一定之式,今於英陵魂石,截去四寸,其長爲八尺五分,視貞陵,則過之,視順陵·敬陵,及不及,四分五分,故又以此意,陳達於登對時,聖敎,依前施行矣。今聞物議,以爲先王尙儉遺敎,無可考信,而五禮儀,卽世祖朝所撰定者也。與其從無徵之遺意,曷若從明據之禮文,而設令當初製作,雖出於尙儉遺意,今復斲而小之,又減於舊制,則是爲太儉,而反歸不敬,臺臣,欲發論而未及云。陵寢事,至重,物議旣如此,則不容苟簡而處之。伏願聖明,亟命收議於諸大臣,俾定於未始役前,不勝大幸。繕工之官,今旣下直,事勢急迫,不容少緩,敢於引罪之章,附陳所懷,臣無任惶恐之至。取進止。踏啓字。
答左議政箚曰,省箚具悉卿懇。儒臣疏中四件事,或近謬戾,或涉過當,俱未知其得體,則於卿,少無引咎之事也。東銓之不卽變通,尤無大段所傷,至於英陵魂石事,仍舊修鍊之命,意有所在,亦未知事體之不可,而陵寢事重,物議如此,試令禮官,卽問于諸大臣稟處,卿其安心勿辭,速出論道,以副予望。仍傳曰,遣史官傳諭。
申懹,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
閔鎭長啓曰,檢閱沈季良,旣已帶職蒙放,卽爲牌招察任,何如?傳曰,允。
以備忘記,傳于閔鎭長曰,史官一員待命,騎馬三匹立之。
申懹,以備邊司言啓曰,全州被捉人劉連稱名者,與濟州漂來人等,一處對坐,詰問根脚,而無一言相通,漂漢等,皆以爲決非中原之人云。故姑令刑曹,拘留,以待智島人朴立推問狀啓上來後,稟處之意,頃已啓達矣。厥漢,自拘留典獄之後,大生疑㥘,自分必死,晝夜呼哭,專廢食飮,令譯官等,逐日往見,開論勸食,而猶不解惑,每發乞哀求活之言,且請還移於當初所寓之處云矣。卽接刑曹馳報,且聞譯官之言,則自去夜猝然得病,症甚危㞃,多施鍼藥,少有回甦之勢,而累日廢食,氣息極其綿綴云。厥漢根脚,未及究覈,而病勢如此,不無徑斃之慮,使之還爲移置于司譯院,善爲救療,何如?傳曰,允。燼餘
上在昌德宮。停常參·經筵。
閔鎭長啓曰,明日常參·經筵,取稟。傳曰,只晝講。
申懹啓曰,行大司憲李翊相,執義金萬吉,掌令金澋·金灝牌不進,持平兪命雄在外,持平李禎翊避嫌退待,今日以監察茶時之意,敢啓。傳曰,知道。
趙聖輔啓曰,持平李禎翊引嫌退待,已經兩日,而憲府多官,一時引入,尙不處置,且連日以監察茶時,俱極未安,憲府呈告之員,竝牌招察任,何如?傳曰,允。
以備忘記,傳于閔鎭長曰,卒明安公主之喪,遣內侍致祭吉日,以。缺
政院啓曰,傳于李彦綱曰,吏曹判書呂聖齊,參判李奎齡竝推考,卽起供仕事,下敎矣。以大臣箚辭觀之,一向引入云,昨今尙無行公之事耶?問啓事,命下矣。判書呂聖齊,參判李奎齡,日昨特推之後,以屢違召命,致勤聖敎,惶縮俟罪之意,陳疏到院,而係是被推後疏,故不爲捧入,昨日又因儒臣疏語,引罪陳疏,此則出於情勢之不得已,所當捧入,而以國忌齋戒,還爲出給,姑無行公之事矣,敢啓。傳曰,知道。
以備忘記,傳于李彦綱曰,近日朝廷之上,廉恥太勝,分義全沒,一被人斥,勿論輕重,輒以屢違召命,爲圖遞之捷徑,誠可寒心也。吏曹判書呂聖齊,雖有難安之情勢,朝廷,洞燭臺論之過當,累度開釋,且旣遞復換,與耐彈仍帶,尤有異焉,則一番陳疏,足伸私義,至於李奎齡,則必無大段必避之嫌,而何敢不體卽起供仕之敎,一時引入,牢臥不起,若是其肆然哉?此無非紀綱陵替,體統不嚴之致,殊甚駭異,竝罷職,以警他人。
以備忘記,傳于閔鎭長曰,朝觀禮曹草記,右議政亦在病不收議中,此必被侵於儒臣,不安其位而然也。噫,人主之大柄,在於爵賞,國家之所重,在於論相,雖閑漫之職,惟恐不得其人,況當大拜之日,心知其德望之夙著,而默無一言,循例下點,此豈考愼其相之道乎?鎭周之疏,若曰事雖出於難愼,不當每援於他日云,則容或可也,而今旣咨詢大臣,爰立良相之後,仍以驚怪匡救等語,深斥臺閣,顯有起鬧之態。又曰,不爽時望,惟此一着,爲可幸,前後語意,自相予盾,是何異於欲其入而閉之門乎?如此侵逼大臣,浮薄喜事之論,予實痛歎也,政院知悉。
閔鎭長啓曰,吏曹郞廳來言,本曹判書有闕,政事,何以爲之?取稟。傳曰,明日爲之。
閔鎭長,以禮曹言啓曰,以左議政李端夏箚子,答曰,英陵魂石,仍舊修鍊之命,意有所在,予未知事體之不可,而陵寢事重,物議如此,試令禮官,卽問議于諸大臣,稟處事,命下矣。議于大臣,則領議政金壽恒,以爲五禮儀,山陵石床尺數,自有定制,而各陵魂石,大小長廣,靡有一定之式,尺數之不準,非獨英陵爲然,則分寸加減,似無輕重,而第念當初制作,旣未詳本意之如何,則今復斲而小之,減於舊制,恐爲太儉之歸,物議之云云,蓋以此也。至於改修五禮儀尺數,則亦恐事體未安,莫若一遵舊制,改造之爲宜,伏惟上裁。領中樞府事金壽興,以爲今此魂遊石尺度,毋論與諸陵參差與否,遺敎有無,旣未有考,則陵上逢變之物,又爲斲小而仍用,其在事體,果極苟簡,莫如一依前制,新造改設之爲宜矣,伏惟上裁。行判中樞府事南九萬,以爲陵寢事重,不容苟簡,而遺敎有無,無可考證,則當初遺制,雖不可加,亦不當減,依前改設,恐似得宜,伏惟上裁。行判中樞府事鄭知和,行判中樞府事閔鼎重,右議政趙師錫病不收議,奉朝賀宋時烈,行判中樞府事李尙眞,行判中樞府事鄭載嵩,在外不得收議,大臣之意如此,伏惟上裁,何如?傳曰,遺敎有無,無以考證,則仍用未安云者,亦出於重事體之意,依前制改造,可也。
又以禮曹言啓曰,以大臣收議,英陵大王魂石,依前改造事,命下矣。二十九日始役,告祭姑勿設行,始役與還排吉日,待新石浮取,觀勢改擇日擧行,而監役官,昨已辭朝下去,仍往陵所近處,看審石品可合處,上來,容入雜物,磨鍊下去,以爲浮出之地,王后魂石,數字缺定奪,一時改磨正還排,宜當。且今番董役時,本曹堂上·郞廳下去事,已爲定奪矣。仍修與改造,事體雖有別,曾前本陵闌干柱石改造時,及泰陵裳石改造時,則稱以改修都監,禮工曹堂上,竝爲下去,而今則以內外有間,只禮曹堂·郞下去事,新承傳敎,此則仍前不改乎?竝此仰稟。傳曰,依啓。雖非陵上石物,此等改造時,亦有都監稱號之例乎?
又以禮曹言啓曰,以本曹英陵改石時,取稟草記,傳曰,雖非陵上石物,此等改造時,亦有都監稱號之例乎事,命下矣。取考謄錄,則前啓辭中,本陵及泰陵封陵石物改造時,稱都監外,甲寅年寧陵馬石耳缺處仍修時,及上年恭陵石人鼻破缺處仍修時,不稱都監,只本曹堂·郞董役,此則以補傷之石,有間於封陵石物之致,而戊子年順陵魂遊石·將軍石人逢變改造時,則稱以修改都監,禮工曹堂上,竝爲董役,此則雖非封陵石物,逢變處頗多故也。順陵,則初設都監,而因改定奪,仍舊修補,今番,則被傷,只魂遊石,而有此新造之命,其間輕重,臣曹,不敢擅定,故措辭啓稟矣。下敎如此,更考前例,敢啓。傳曰,今此魂石,旣已新造,則雖非封陵石物,與仍舊修改,輕重有別,設都監擧行,可也。
又以禮曹言啓曰,卒明安公主喪,遣內侍致祭吉日,以六月初九日啓下矣。十五日,有自內致祭之事,以六月念後改擇事,分付事,命下矣。致祭吉日,更令日官推擇,則六月二十一日,爲吉云,以此日擧行事,知委,何如?傳曰,允。燼餘
上在昌德宮。停常參,只晝講。
閔鎭長啓曰,明日常參·經筵,取稟。傳曰,只晝講。
申懹啓曰,行大司憲李翊相,執義金萬吉,掌令金灝·金澋上疏,持平兪命雄在外,持平李禎翊避嫌退待,今日以監察茶時之意,敢啓。傳曰,知道。
李彦綱啓曰,領議政箚子批答,遣史官傳諭事,命下矣。今日夜深,明日待開門傳諭之意,敢啓。傳曰,知道。
申懹又啓曰,卽者禁漏官員,今曉內罷漏六刻後,始擊外罷漏云,莫重傳更罷漏之事,如是怠緩,殊甚可駭,鍾閣守直官及傳漏軍士,令該曹査出重治,何如?傳曰,允。
以備忘記,傳于申懹曰,騎蒭五中人,兼司僕李俊芳,直赴殿試。
懹,以兵曹言啓曰,今日曉頭,禁漏官員來告曰,禁漏旣罷,過六刻之後,鍾閣始爲罷漏云,而闕中所聞,竝皆同然,故各處傳漏軍士,捉來推問,則蓋緣風雨中昏睡之際,未能覺聽,不爲次次唱呼,以致罷漏太晩,事之可駭,莫此爲甚。闕門外初傳漏二間軍士等,不卽傳唱之罪,令攸司囚禁懲治,漏聲旣斷,罷漏差晚,則鍾閣守直官,亦當次次探問,趁卽擧行,而不但不此之爲,明發之後,終無報知之事,其爲怠慢,甚矣。當該鍾閣官,竝令囚治,此等傳漏之事,巡廳,例爲檢飭,則一所巡將,亦難免不察之失,當該巡將,推考,何如?傳曰,允。
有政。吏批,判書·參判未差,參議李畬進,左承旨李彦綱進。
以李䎘爲吏曹判書。
吏批啓曰,新判書李䎘命招,同參政事,何如?傳曰,允。
又啓曰,判書李䎘牌招不進,參判未差,小臣獨政未安,何以爲之?敢稟。傳曰,只出緊任。
又啓曰,新除授靈巖郡守朴慶後呈狀內,老母病宿疾沈綿,不離床席,自矣父任所,還京醫治,而種種諸症,漸入危境,以此情理,決無八百里外離側赴任之勢云。高靈縣監嚴纘呈狀內,老母今年七十九,氣息綿綴,七百里嶺外,無路將往,而加以宿病中,添得暑證,如縷之氣,日益損敗,人子情理,實難暫離遠赴云。兩邑守令,母病,俱係實狀,而旣不得將往,則有難强令赴任,靈巖郡守朴慶後,高靈縣監嚴纘,竝依近例罷出,何如?傳曰,允。
以洪重鍾爲兵曹參判,李秀彦爲左尹,宋相琦單付弘文博士,徐文裕爲副校理,愼唯一爲雲峰縣監,李徵明爲忠原縣監,任弘益爲靈巖郡守,韓碩漢爲高靈縣監,李翊相兼知經筵,崔嵩齊爲禮曹佐郞。
兵批,判書李師命陳疏,參判未差,參議朴元度進,左副承旨申懹進。無政事。
申懹,以戶曹言啓曰,卽接廣興倉所報,則來六月朔頒料次,倉官,進去于右議政趙師錫家,請受祿牌,則以爲身在縮伏,恭俟物議之中,不敢受祿,祿牌不爲出給云,係是大臣祿俸,何以爲之?敢稟。傳曰,令倉官輸送。
又啓曰,以掌隷院金貴人房,賜牌奴婢有頉代,勿許改望呈啓目,有此與舊宮之續續代出,有異,有頉代一體劃給之敎矣。諸宮家賜牌奴婢,一番受出之後,雖有逃故雜頉,切勿許追後代出事,前後啓下定式,不翅申明,今此貴人房奴婢,旣是新受者,則與舊宮家之年久代出,雖似有間,而其有違於定式,則一也。況當初望呈之時,不爲訪問其有頉與否,率爾受出,而到今經年之後,或稱逃故,或稱丐乞,乃有改望定之擧,揆以法例,實爲不當,若諉以新設之故,有所參酌而撓改,則日後諸宮家之藉此代出之弊,將無以防塞,依該院啓辭,賜牌啓下前,有頉奴婢外,勿爲代給,以遵定式,宜當,區區所懷,敢此仰達。傳曰,新設,與舊宮有異,則藉此代出之弊,非所可慮矣,依判付施行。
右議政趙師錫箚曰,伏以,臣以千萬不近似之人,猥叨千萬不敢當之任,瀝盡肝血,悉暴危悃,而仁覆之天,終靳下燭,溫批屢降,責諭勤摯,嚴畏分義,不得不黽勉冒出,而一身廉隅,固已抛却,愧悔恧縮,彌日不寧。卽伏見副校理閔鎭周疏本,乃以伊日枚卜之過多,爲失當,極論君於擧措之顚倒,而原厥所由,皆以臣故,其日模索而習卜者,是臣之故也,其日稟命而取旨者,是臣之故也,至於以今日爲口實,惟其意之莫敢違云者,其陳戒之切,慮後之深,令人見之,毛髮竦然,而亦莫非臣之故也。無狀如臣之猝膺簡擢,雖非常格之外,尙難免公議之駁正,矧玆誤恩之加,實是前所未有之擧,則瞻聆之驚怪憂歎,理所必至,今日此論,亦云晚矣,臣之不得仍冒職次,此益切矣。伏乞聖明,俯諒危迫之至懇,將臣冒受官資,亟命鐫改,以重國體,以謝公議,千萬幸甚,取進止。批答在下
禮曹參判申琓疏曰,伏以,臣伏見副校理閔鎭周疏本,其中一款,論及諸道監司之不待交印徑歸者,而援據國典,語極嚴截,至以紀律爲言,關防爲憂,臣於此伏不勝瞿然悚惕之至。臣於甲子秋間,待罪東藩之日,母病危急,幸緣大臣之陳達,特蒙曠世之異數,卽許遞改,俾得數行缺以俟朝命,雖以此萬被誅戮,亦所甘心,故還朝之後,畢露私悃,陳章自劾,乞伏刑章,而聖明寬大,譴罰不加,溫批反降,臣常感恩知罪,不敢一刻暫忘也。到今儒臣據法之論,已極森嚴,而若論其前後方伯之徑歸者,則臣實爲首,臣何以當初倖免爲幸,而晏然於職次乎?伏乞聖明,亟命攸司,追勘臣罪,以正國法,以安私分,不勝幸甚。答曰,省疏具悉。旣往之事,不必追咎,卿其勿辭,從速察職。
領議政金壽恒箚曰,伏以,臣病伏中,得見副校理閔鎭周上疏,其所論卜相事,語意甚峻,臣不勝瞿然慙悚之至。日者四次加卜之命,固出於聖上難愼擇相之意,而苟求其故,則亦莫非臣之無狀,知識昏昧,不能得人稱旨之致,雖微人言,有不敢自安,亦甞略申此意於榻前矣。創見之擧,易致疑惑,物議之如此,亦何足怪也?第念人主之職,莫大於論相,惟其人之得失,而國之存亡治亂,係焉,其選任難愼之道,宜有別於庶僚矣。唐·虞之際,必待疇咨僉諧,使宅百揆,則固無論已,降及後世,如魏文侯之問相於李克,漢惠帝之問曹參於蕭何,猶有上下可否之遺意矣。至於宋仁宗之親擢文·富二相,而不嫌於偏私,王朝之薦,可爲大臣者,十餘人,而不嫌於衆多,惟觀其人賢否之如何耳,恐不可以一槪論也。我朝卜相之法,最爲草草苟簡,下旣循序擬望,上亦循例下點,無復有古意矣。至宣朝季年,特擧三相之可爲相者,詢問大臣,其時大臣,如李恒福之德望見識,非今人之比,而乃以知臣莫如君之語,對揚聖敎,宣朝,命博詢朝議,而又以爲不必更議,力請竝卜三相,終不以承令順旨,爲數字缺入對陳稟,實在此,未覺其有害於事體,而但臣之所稟,上之所敎,不在於初,而在於屢命加卜之後,所以致今日之物議也,此則臣之罪也。且其疏中,論諸道方伯,不待交印徑歸之弊,誠爲正當,而但藩臣之以親病許遞者,前後非一二矣。至於趁其親病危急,許令毋代歸救者,則出於一時特恩,如仁祖朝故相臣李聖求之事,是也。頃臣,以國舅病急,其子在遠,據此例陳請,遂有恩命矣。此是稀闊之異數,李聖求之事,已過六十年,而始又有金鎭龜之事,則因此而爲萬世法程,恐非可慮也。至於不待朝命,擅離任次,則國有常法,自當繩之以律,又不當與論於此也。日者備局啓辭,只是泛論前事,以明其特許奔救親病者外,曾無不代徑歸之例而已,本非定爲永規之意也。然聖求之事,數行缺配邊遠,旋改便近,以其有老母也。此實臣之所陳白,則今不宜有所煩數字缺而不擧矣。儒臣之論,如此,臣之請施寬典於科罪之初者,比之請許伸哀於喪母之後,其罪尤重,臣於此,亦安得晏然乎?且臣情勢之難安,如右所陳,而疾病之沈痼,尤有所難强者,左臂痺痛之證,始自月初,日漸有加,晝夜疼痛,運用全廢。又自數日來麻痺之氣,延及右邊,遍於一身,癱瘓不仁,有同死肉,兩脚蹇痿,比前益甚,起居屈伸,不能自遂,連試針刺,未見少效,此是衰年危證,醫家之所深憂者,設令積久治療,苟保時月,而終未得復爲完人,則決矣。自今以後,雖欲更效奔走之勞,有不可得矣。伏乞聖慈,俯察臣之情勢,將臣職名,亟賜罷免,以謝物議,以延殘喘,千萬幸甚。仍念閔鎭周之疏,雖未必一一中窾,或有逕庭於朝議者,而若其大意,則只在於謹常法,不可謂無見矣。朝家擧措,不能盡善無失,則此等論議,亦安可無哉?況其疏辭,旣曰爰立之賢,不爽於時望,則可知其非出於侵逼大臣之意矣。今殿下於大臣箚批,旣以謬戾斥之,繼又下敎政院,以浮薄喜事,摧折之,恐非所以恢言路集衆善之道也,臣竊不勝區區之慮,敢此附陳,惟聖明財察焉。取進止。答曰,省箚具悉卿懇。頃日累次加卜之命,實出於考愼其相之意,則事或異常,何損事體,而迺者鎭周之疏,至以驚怪匡救等語,恐動臺臣,惹起鬧端,致令右揆,不安引入,果可謂全無侵逼之意耶?其他兩件事,於卿尤無所失,而引咎至此,無乃太過乎?卿之所患,雖出於積瘁之餘,精力尙旺,神明所扶,勿藥有喜,須體予意,安心勿辭,臥閤論道,以濟時艱。仍傳曰,遣史官傳諭。
兵曹判書李師命疏曰,伏以,臣伏見副校理閔鎭周之疏,則以本曹創設武爵別抄軍官之事,有所論列,而引古證今,指摘非誤,臣於此不勝愧悚之至。臣才微識劣,職大任重,凡所施設,動生瘡痏,而輕論舊制,創置多員,顧此擧措,宜速官謗,然而臣之本意,則亦有異於此者,國朝武科,必減於文試,故參上武職,只是三十餘窠,而今以萬取人,靴刀塞路矣。五衛軍職,其數三千,武士需次,皆有所歸,而今則祿窠盡廢,材勇枵腹矣。武之別試訓院,卽文之槐院泮宮,三廳之薦,皆在其中,而今則旣奪其窠,又廢其選矣。郡邑百餘,皆是武窠,而今則或歸蔭仕,或參文官,其所差送,只是瘴癘惡地,則祖宗朝一視文武,儲養需次數行缺舊制,不至廢墜,而次第揀用,皆有條理,則臣亦何故而創此無前之擧,以駭人耳目哉?盻盻待遷之前銜,數已過千,畟畟求擧之三廳,掄選無路,非謂此擧,可盡塞望,而亦不得不略加收拾,以慰其心,稍存古意,以習其人,不害於變通之義,故向日筵中,備陳曲折,請以軍職受料之科,變爲實官,本曹代布之米,廩給卿弁,一以廣參上調用之路,一以爲三廳需次之地,蓋出於振久滯淸初仕之意,而終爲啓倖門亂民志之歸,臣之罪戾,實無所逃矣。決不可仍帶此職,重誤戎政。伏乞聖明,亟遞臣職,仍治臣罪,以重官方,以謝人言,不勝幸甚。答曰,省疏具悉。意外沮撓之言,不必爲嫌,卿其安心勿辭,從速察職。
申懹啓曰,今日晝講時,知經筵李䎘,當爲入侍,而除拜吏曹判書,他經筵官請來之意,經筵廳下吏,所當來告於本院,以爲催促入侍之地,而慢不擧行,到閤門之後,始爲緩緩來告,其怠慢之狀,殊甚可駭,經筵廳當該書吏,令該曹囚禁治罪,以懲日後,何如?傳曰,允。
巳時,上御宣政殿。晝講,同知事李敏敍,特進官洪萬鍾,參贊官申懹,侍讀官徐文裕,檢討官金盛迪,假注書閔震元,記事官李廷謙·沈季良,武臣陽興君李立身入侍。上讀前受周易大過卦,自初六至九三象,不可以有輔也。音釋一遍,文裕進講,自九四至上六象無所怨咎,上受讀大文音釋及程傳音一遍。文裕,釋九四之義曰,九四,以陽爻在陰位,居柔爲能,用柔相濟,旣不過剛,能勝其任,如棟之隆起,故言也。所謂隆起者,不下撓之義也。然四與初爲應,若又與初六之陰相應,則過矣。旣剛柔得宜,而志復應陰,則是有他也。九三曰,棟撓之凶,九四曰,棟隆吉者,大過爲卦,巽下兌上,下卦上實而下弱,下弱,則上傾,故三居下卦之上,而曰棟撓凶,言下弱而無助也。上卦,上弱而下實,下實,則可載,故四居上卦之下,而曰棟隆吉,言下實而不撓也。此小註西溪李氏之說,而九三·九四之象,所以不同也。文裕,又釋九五之義曰,枯楊生華者,五過大過之時,本以中正居尊位,然下無應助,固不能成大過之陽,而上比過極之陰,其所相濟者,以枯楊之生華,夫枯楊下生根梯,則有復生之理,如大過之陽,興成事功也。上生華秀,則數行缺李敏敍曰,凡陰陽相應,故有生成之理,九二,老夫得其女妻,剛爲主而柔輔之,大過之得也,故無不利。九五,老婦得其士夫,則柔爲主而剛輔之,大過之失也,故無譽。文裕,又釋上六之義曰,上以陰柔,躐居四陽之上,乃小人過常之極者也。小人之所謂大過,非能爲大過之事也,直過常越理,不恤危亡,如不量淺深,過涉於水,至滅沒其頂,其凶可知,此乃小人,狂躁以自禍,將復何尤?故曰無咎,言不可歸咎於人,當自咎也。且所謂過涉者,上卦澤,故因澤之象,而取涉義。盛迪曰,以凡人觀之,則不爲大過,以小人觀之,則此乃處過極之地,才弱不足以濟事,徒滅其身者也。且上者,事之極,極則不可有爲,故朱子於本義,以殺身成仁之事,當之。文裕曰,孔子曰求仁得仁,又何怨乎?此所謂殺身成仁,卽求仁得仁也,此所謂無咎,卽又何怨乎之義也。講畢,上曰,九四所謂有他,指初六耶?盛迪曰,聖敎,是矣。蓋大過之時,動則過也,四與爲正應志相擊者也,九卽其四,剛柔得宜矣,復牽擊於陰,以害其剛,則可吝也,故曰有他吝。上曰,唯。申懹進曰,臣有所懷,敢此迎達。上曰,簷雨如注,高聲以奏,可也。懹曰,昨者備忘記,辭旨嚴截,自上,似不諒閔鎭周陳疏本意而然也。伊日卜相時,至於四次加卜,事異常規,故鎭周疏中,陳其事體之不當而已,豈有浮薄喜事之意乎?上曰,其疏,只言枚卜數多而已,至以臺諫不爲匡救等語,爲辭,此非浮薄喜事而何哉?懹曰,臺諫於朝廷得失,無所不論,而獨不言此事,故鎭周,泛責其不爲匡救,非必故欲起鬧也。文裕曰,承旨所達,是矣。鎭周本情,無侵逼大臣之意,而昨日備忘中,有欲其入而閉之門等敎,備忘辭語,似過矣。上曰,旣斥其臺諫之不爲匡救,則其當之者,豈能安於心乎?備忘非過也。文裕曰,鎭周本意,少無浮薄喜事之意,自上猶有所不察者矣。上無發落,因命承旨書右相箚批答曰,省箚具悉卿懇。卿之德望,允協具瞻,今玆枚卜,亦云晚矣,年少之輩,挺身起鬧,費辭侵逼,職由於朝廷不尊之致,予實寒心也。於卿少無不安之嫌,而陳章控免,若是其邁邁,心切愕然,無以爲諭。卿其體予至意,此等浮薄之論,勿之介懷,安心速出論道,以濟時艱。上曰,遣史官傳諭。
上曰,知經筵李䎘,吏曹判書落點,下於卯時,晝講時講,尙有當時他經筵官,足以推移入講,而不卽來待,以致時刻差晚,誠甚怠慢,當該承旨,亦難免不能檢飭之失,當該經筵官及承旨,竝從重推考。
申懹書啓,臣敬奉聖批,往諭于右議政趙師錫處,則以爲臣之不可堪叨相職之狀,已悉於前後控免之章,而溫批屢降,終靳允許,黽勉冒出,誠不獲已,而臣之愧悔恧縮,固已多矣。今此儒臣之論,實出於慮後陳戒之至意,乃是國人所共驚怪而憂歎者,則臣之不可苟玷匪據,到此而益決矣。悉暴危迫之懇,以冀仁覆之天,庶垂矜許,而非惟十行綸音,有非賤臣微分,所敢承當,至遣近侍,諭以速出,臣誠驚惶感激,繼之以震悸,實莫知置身之所也。君臣之間,分義雖嚴,士夫行身,廉隅亦重,雖在庶官微僚,被人嗤點,固不可冒沒行公,況職居三事之列,位在百僚之上,而從他笑罵,靦然仍據,求之事理,萬萬不可,臣寧被違命之誅,決難抗顔復出,以辱淸朝,而傷國體,當以一疏更暴危悃云矣,敢啓。傳曰,知道。
申懹,以兵曹言啓曰,今五月二十三日,鷹師李大先稱名人,及二十四日,忠義衛王尙准稱名人等,自金虎門入來,差備門外擊錚,極爲駭愕,竝令攸司囚禁治罪,同門守門將李世馣,常時不能禁斷,以致闌入,亦難免其責,推考,何如?傳曰,允。燼餘
上在昌德宮。停常參·經筵。
行大司憲李翊相,執義金萬吉,掌令金澋·金灝啓曰,持平李禎翊,以兩件事引避退待,臣等當爲處置,而其中一件,以含默被斥於儒臣事也。臣等亦旣以此引避,雖因聖敎,不爲退待,而其不可是非於其間也,明矣。旣不得處置,則勢難仍冒,請命遞斥臣等之職。答曰,勿辭。
右議政趙師錫箚曰,臣伏以昨日承宣,齎傳聖批,奬諭之辭,責勉之意,逈出尋常,自顧微臣,何以獲蒙隆私,至此極哉?臣誠驚惶感激,繼之以恧縮憂憫,莫知其攸措也。臣雖無狀,數行缺無可議之疪,然後乃能做國事,而稱厥職,如其不然,而五六字缺枚卜之初,已多物情之未允,則出而供職,其何能免覆餗之患,而絶致冠之災也?今此儒臣之疏,雖不直斥臣身,而似若泛論伊日之事,其所謂拈名之數多,後世之口實云者,苟究其由,莫非聖上,捨僉擧之賢,而誤擢微臣之故也。臣非獨儒臣一人之言,乃國人之所共言,則臣之臲卼之勢,狼狽之形,不待臣之自列,而人皆知其當遞矣。言議之地,亦皆言其擧措之異常,而不欲遂加駁正者,乃所以容臣自處之意也,夫豈以今日之處微臣者,爲眞無可論之端而然也?其人雖微,其位則重,遠近睽睽,衆目共瞻,一有非議,玷辱,大矣。此臣所以不得不更竭危衷,冒死哀籲者也。伏乞聖慈,亟命鐫改臣冒受職資,以重國體,以謝公議。且念臣旣不供職,則固不敢例受常祿,而昨者倉官,乃以敎命,輸致月俸,臣不勝惶恐之至,不仕而受祿,無事而坐食,揆以法義,實甚未安。伏願聖明,還收祿俸輸送之命,以安微分,不勝幸甚。答曰,省箚具悉卿懇。噫,朝家之待大臣,事體自別,經幄之臣,雖云地禁,語其職則一小官耳,以小官而論大臣也,如非不得已之事,決不可以一時擧措之異常,而輕加侵逼也。況其疏中,旣以驚怪憂歎,終無匡救等語,筆之於奏御文字,大臣之不安其位,尺童之所知,則鎭周,亦非不知,而甘心起鬧,不少顧藉,豈非驚駭之甚者乎?予於此,尤有所不安于心,繼之慨然者。昔者宣祖朝,特擧三臣之允協相職者,詢咨爰立,而朝廷之上,未有他議矣。今日之事,雖或少異,若其本意,亦出於爲國愼簡而已,只緣不諒時勢之古今有異,率意妄行,致令國體不尊,人心驚怪,大臣引入,究厥所由,寔予之過,顔厚忸怩,無以爲喩,於卿有何一毫難安之嫌,不體勤懇之意,連章丐免至此乎?予志已定,斷無允許之理,不腆常廩,尤不足過辭,安心領受,更勿爲嫌,速出論道,以慰不安之予心,以濟多艱之國勢。仍傳曰,遣史官傳諭。
閔鎭長,以禮曹言啓曰,卽接南別殿參奉牒報,則今日大雨時,正殿南邊園墻一間許,頹圮云。取考謄錄,則丁巳年花階二間許,頹圮,乙丑年內南墻三間半,頹落,丙寅年,內墻南邊四五間許,頹落,皆因地勢數字缺間數之頗多,竝行慰安祭,而。數行缺
李世白,以戶曹言啓曰,右議政趙師錫,來六月朔頒料,依傳敎令倉官輸送,則辭而不受,何以爲之?敢稟。傳曰,更爲輸送。
申懹,以禁衛營言啓曰,上番右哨後司屬,慶尙右道五哨軍兵,逢點實數六百三十四名,黃海道九番別驍衛六十三名,步軍標下一名,已爲整齊矣。來六月初一日,與內外三處入直馬步軍兵等,依例替代後,舊軍放送之意,敢啓。傳曰,知道。
又以禁衛營言啓曰,來八九月,當後部左中司屬,慶尙左道軍兵十哨內左司五哨,則八月一朔立番,中司五哨,則九月一朔立番,而當其番次,依例每於前月二十五日,京中逢點之意,本道監兵使及該鎭營將處,豫爲行文知委,何如?傳曰,允。
又以御營廳言啓曰,本廳十二番黃海道別馬隊五十一名,已爲逢點整齊矣。來六月初一日,與十一番別馬隊替代後,舊軍放送之意,敢啓。傳曰,知道。
又以御營廳言啓曰,今此十一番別馬隊別破陣,射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
以備忘記,傳于閔鎭長曰,雨勢如此,今日晝講,停。
申懹啓曰,憲府多官,再昨牌不進後,竝皆陳疏引入,故茶時,連以監察爲之,而持平李禎翊,引嫌退待,已至四日,亦不得處置,事甚未安,大司憲以下,更爲牌招,何如?傳曰,允。
咸鏡監司朴泰尙疏曰,伏以,臣昨陳危懇,乞免藩任,未蒙允許,惶悶罔措。卽見副校理閔鎭周疏本,以臣前日屢違召旨,大加非斥,臣不勝瞿然之至。臣雖無狀,亦不至全昧分義,何敢以撕捱上命,必遂其志?瘝曠之咎,臣猶自知,人言之來,將何以自解,積此負犯,數行缺答曰,省疏具悉。卿其勿辭察職。
申懹,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。燼餘
上在昌德宮。停常參·經筵。
閔鎭長啓曰,明日常參·經筵,取稟。傳曰,只晝講夕講。
又啓曰,來六初一日,輪臺日次,取稟。傳曰,停。
申懹啓曰,行大司憲李翊相,執義金萬吉,掌令金澋·金灝,持平李禎翊避嫌退待,持平兪命雄在外,今日以監察茶時之意,敢啓。傳曰,知道。
傳于閔鎭長曰,今日夕講爲之。
李世白啓曰,右副承旨權是經,同姓五寸叔同知中樞府事順昌,卒逝,同副承旨趙聖輔,同姓六寸弟胤輔,身死,服制已行四日,出仕,何如?傳曰,允。
吏曹判書李䎘疏曰,伏以,臣數行缺東銓新命,又出於千萬夢寐之外,臣誠驚惶悚蹙,不知所以爲計。臣之無似,猥荷洪私,忝叨本職,非止一再,若其爲任之重,不稱之刺,姑舍勿論,人之爲言,旣在於偏占寵權,年前固辭,亦未必不由於此,則到今承乏,雖知天意之有在,自揣已熟,何敢冒恥而復進?且念朝著之不靖,論議之携貳,未有甚於近日,當此之際,尤宜愼簡才望俱隆,爲一世所服者,以責成效,何可復取曾前僨敗之人,徒益其一層紛紛耶?臣受命以來,憂懼轉深,昨於召牌之下,亦不敢趨赴,揆以公法,尤難自容。伏乞聖慈,俯諒至懇,亟許鐫遞,以重名器,以安愚分,公私不勝萬幸。答曰,省疏具悉。卿其勿辭,從速行公。
申懹,以義禁府言啓曰,以兵曹啓辭,刑曹啓目,鍾閣守直官金漢弼,使本府處置事,允下矣。金漢弼,方拘留於典獄署,卽爲移囚之意,敢啓。傳曰,知道。
李彦綱啓曰,臣敬奉聖批,傳諭于議政府右議政趙師錫處,則以爲臣有萬分難安之情,無一毫可出之勢,冒死瀝血,不避累瀆,冀回宸聽,庶安私義,聖慈不諒,尙靳允許,數日之內,近侍再臨,傳諭聖批,縷縷勤懇之敎,不啻若慈父之詔子,而至以寔予之過,顔厚忸怩,爲喩,臣奉讀未半,不覺精爽飛越,而感涕交下也。分義所在,固當仰體聖意,竭蹶趨承之不暇,而第臣情勢之外,素患痰眩之證,觸暑添劇,頭惱如破,肢節疼痛,達夜不寐,終日昏昏,寒熱交作,飮啖專廢,甚至氣逆火升,精神怳惚,筋脈絞急,瞪目不省,作一僵尸者,數矣。根委已痼,發作無狀,有非時月可已之疾,臣雖欲貪戀榮寵,冒沒廉隅,惟以承命爲恭,顧此病狀,已無陳力之望,臣情到此,亦云慽矣。伏地惶悚,不知所達云矣,敢啓。答曰,前後之批,敷心腹竭所蘊,以冀其幡然改圖矣。情志不孚,撝謙益切,愕然且慙,寧欲無言也。噫,大臣之進退,關係非細,在治世尙然,矧玆隉扤之日,其可因一浮薄之說,不思弘濟之責,一向引入,棄予恝然乎?復遣近侍,諭予至意,卿其安心勿辭,速出論道,無孤如渴之望事,更往傳諭。
李彦綱書啓,臣敬奉聖旨,更往傳諭于右議政趙師錫處,則以爲臣之情勢,有萬無可出之理,臣之病狀,有萬無可起之望,瀝盡肝血,冒死哀籲,而不料日月之明,猶未下燭,一日之內,近侍再臨,勤懇之旨,責勉之辭,一節加於一節,乃以優禮大臣之異數,遽施於萬萬不近似之賤臣,臣每奉恩諭,輒覺心悸而神,寧欲逃遁而不可得也。臣之所遭,旣一時難安之比,臣之所處,又非苟沒苟據之地,屢辱寵命,終不敢趨承者,豈亶爲一身廉隅而已?誠以三事之位,民所具瞻,其人雖微,所關則重,進退之節,尤不可不愼故也。今殿下,亦非不諒微臣之所以不安者,而猶且不許鐫改,强令冒出,竊恐有歉於大聖人體下之道,臣寧受違命之誅,決不敢抗顔就列,以重貽淸朝之玷辱,至若賤疾危苦之狀,有不敢每每仰瀆,而亦有所不暇煩複者,席藁私次,恭俟斧鉞之外,更無所達云矣,敢啓。傳曰,知道。
申懹,以兵曹言啓曰,卽接廣智營入直哨官手本,則本營二間水口西邊,宮墻二間許,今日因雨頹圮云。爲先把子圍排,使之趁卽修築,而曾前如此之時,則以入直軍士,排立守直,故今亦依此,廣智營入直砲手二十名,除出守直之意,敢啓。傳曰,知道。
趙聖輔,以戶曹言啓曰,右議政趙師錫,來六月朔頒料,依傳敎更爲輸送,則以爲方在陳疏乞免之中,不仕受祿,有所不敢,纔以還收輸送之命,陳箚,揆以法義,終難冒受,又爲不受云,何以爲之?敢稟。傳曰,箚批已下,更爲輸送。
又以英陵石物修改都監言啓曰,臣等,今日會同坐起,磨鍊事目,別單書入,而魂遊石浮取處,則監造官繕工監役李世澤,前已下去,陵所魂遊石浮取可合處,看審上來事,纔已分付,看審上來後,稟旨擧行,何如?傳曰,允。
傳于趙聖輔曰,公洪監司,以西原居幼學河翼漢家出火,其矣妻父李藎,及寡女息,與藎之子興良等三人,燒死事,狀啓。燒死人等,令本道恤典擧行。
左議政李端夏箚曰,伏以,臣宿患新證,交竝作苦,氣力澌盡,精神昏憒,委頓枕席,無復出仕行公之望,當此領相受由,右相引入之日,備局之坐,臣當出令,毋使曠廢,而臣又不能爲此,相臣之中,最病而無似者,惟臣而已。伏乞聖明,亟命鐫遞臣職,改卜賢德,以安愚分,以幸國事,不勝大願。臣於病裏,有所聞所懷,敢此附陳。臣奉審英陵,與諸臣復命請對也,以山陵石物打破之變,每出於凶賊,仇疾入番下人,欲令得罪之致,故爲防後患,引順陵故事,有所陳達。驪州被囚書員·守僕等,竝蒙放釋,數行缺爲譏察作變人,未卽發告,膠合其石片,以苔衣彌其縫,故參奉奉審時,不能覺察,及書員,發告於參奉而後,始覺之,馳報禮曹云。臣驚問曰,若然,則報禮曹時,何不詳言其事狀,吾輩奉審時,亦何以不言云,則答以書員等,當初掩置,爲譏察罪人,旣知其可疑人之後,明言其事狀,則恐罪人,知機先逃,故不敢言,而過奉審後,身自上來,密言于捕盜大將云。書員·守僕等之蒙放,雖出於欲防後患,然累日掩置,事極驚駭,捕盜廳,雖方以憑推罪人,其時入番下人,竝爲捉致云,而憑問旣了之後,累月掩置之狀,朝家又當別爲究問,事發之後,參奉之不以實狀馳報,雖云其意有在,然於事體,亦不可置而不問,竝爲拿問,似當矣。臣又伏見昨日下政院之敎,吏曹判書呂聖齊,參判李奎齡,昨今行公與否,有所下詢,政院回啓之後,竝有罷職之命,此蓋緣臣前箚中,有尙未行公之語,致有聖上此擧,臣於此,有不安之端,敢復暴陳矣。頃日聖敎特下,辭旨嚴切,使聖齊等,卽起供仕,臣曾聞聖齊,以得爲期,不欲出仕,及承嚴敎之後,臣慮或仍執前見,以書勸出,則猶無變改之意,奎齡,亦未聞出仕,連有呈疏之擧,臣欲議於領右相,竝請遞改,而未及,故箚中亦有所云矣。追聞奎齡,有出仕意,而以儒臣疏語,又添不安,雖更陳疏,批下後,則未必不出,而臣未詳事情,先有疏率之言,致令奎齡,亦被徑罷,臣不能無愧悔也。聖齊,累違召命,至被嚴敎,而猶不出,揆以分義,則宜被遣罰,而然欲守廉隅,力避權要之任,原其本心,未見可惡,但遞其職,毋令銓席久曠而已,何至於罪斥也?伏願聖明,有以諒處焉。閔鎭周疏陳諸件事,不過欲修餙法例,答批亦示嘉奬之意,其有所不然者,曲賜開釋,則此固得當,臣箚逐條云云,亦不過釋其委折,非以言者大意,爲非矣。及承聖批,以或近謬戾,或涉過當,斥鎭周,臣固已不安于心矣。繼又伏見備忘記,其所以斥鎭周者,益加嚴峻,臣竊伏想聖敎,出於慰安右相,俾速出仕之意,而第恐聖明,有未深察於鎭周之本意也。其意,只以聖上,不豫咨詢,而累命加卜,爲未安,數行缺聖明,歸責於臣等,其斥臺諫,亦只以無所匡救於此而已。五六字缺引避也,皆以新卜,協於時望爲言,如鎭周,則於右相,未見有損,而惟臣處事不敏,不早請上下商論,以致命下頻頻,而物情疑惑,此固臣等之失,而然歷卜諸臣,自有古義,終焉請對,先陳所懷,仍稟聖旨,不背於論相之道,故臣於此,不深引咎,但有辯釋之言,今殿下,乃以鎭周之言,爲侵逼右相,其疏語脈,分明可見,曷嘗如聖敎之所疑乎?臣恐右相於此,反增其不安也。儒臣所論者,只是體例,而體例不可以一槪論,則於右相,更無可嫌之事,聖明但當以此意,敦諭使出而已,不當以非儒臣本意者,有所摧折,而不思處置和平之道也。臣前箚承批之後,繼欲陳箚,神思昏茫,連日營構而始就,昨雖寫畢,而日暮未及呈進矣。今朝伏見右相箚本及聖批,臣之所陳瞽說,意有未盡,故敢復畢其說焉。右相,以一品名宰,方爲銓長,當日枚卜時,固欲竝擬,而在昔,則貳公,爲卜相之階梯,到今貳公,常虛位,則冢宰,又爲階梯也。先擧四人,以次第言之,皆先右相爲冢宰,又差爲先進,故臣等,旣無別異之見,有難取舍於其間,未及竝擬矣。及承聖敎,知臣莫如君,此出於睿聖之特簡,故臣等,承命而退,當日擧措之異常,物情,雖以爲怪,然新卜之得賢,國人無異辭,故鎭周及諸臺之言,如出一口矣。其以體例之異常,爲驚怪憂歎云者,自是人之所見,局於常例而然也。先朝及宋朝故事,領相已言之矣。至若古之置相,或擧於版築·幽囚·漁牧之間,惟在得人而已,何嘗以擧措之異常,爲病哉?殿下,但以此等意,曉諭右相,使之速出,則於右相,何不安而不出也?如此,則當初物情之致疑者,亦皆帖然,而今乃以鎭周之疏,爲有深意,斷以歸之於侵逼之科,反令人心疑惑,臣恐聖上未及深思也。伏願殿下,先自平心,申諭右相,有以安其心,則國事幸甚。答曰,省箚具悉卿懇。疾病之來,人所難免,未赴公會,有何傷哉?陵寢作變可疑之人,纔已捕得云,此可幸而下人之累朔掩置,參奉之不以實報,俱極痛駭,且關後弊,當該參奉,拿問定罪,書員等,亦令攸司,依箚辭待究竟嚴問處置焉。銓官之特罷,深惡其違拒朝命,終始撕捱之失而已,不專由於卿箚,卿無不安之端,而其在事體,一番警責,亦未知其過也。閔鎭周事,非不知卿之縷縷陳說,出於勤懇之誠,而於予心,終有所未盡釋然者,鎭周,若以新卜之相,不爽時望云,則一時異常之擧,非係大段,何必侵斥言官,惹起鬧端,致令大臣,出仕未幾,狼狽旋入乎?執跡以觀,難免侵逼之歸也。卿其須體予意,安心勿辭,調理行公,以濟時艱。仍傳曰,遣史官傳諭。
權是經,以兵曹言啓曰,卽接西所衛將牒報,則本所所屬,曜金門北邊宮墻二間許,今日因雨頹圮云,令柴門監,爲先把子圍排後,仍卽修築,而曾前如此之時,則除出入直軍士守直矣。今亦依前例,景秋門入直軍士十名,除出守直之意,敢啓。傳曰,知道。
又以兵曹言啓曰,卽者因西所衛將牒報,曜金門北邊宮墻頹圮處,守直軍士,以景秋門軍士十名,除出守直之意,入啓蒙允矣。景秋門,旣無餘軍,則當以金虎門入直訓鍊都監軍士,除出守直,而初不詳審,誤以景秋門軍士,啓請,不勝惶恐。今此頹圮處守直,則更以都監入直軍士十名,出用之意,敢啓。傳曰,知道。
巳時,上御宣政殿。晝講,知事金萬重,特進官徐文重,參贊官閔鎭長,侍讀官金構,檢討官洪受瀗,假注書閔震元,記事官李廷謙·沈季良,武臣宣傳官李晩輝。上讀前受大過卦,自九四至上六象程傳,音釋一遍。金構,進講習坎序卦,至大象熟而安之。上受讀大文音釋及程傳音一遍。構進曰,程傳序卦上下無據一句,無句絶,臣在外,與經筵相議,則皆以爲當有吐云云矣。上曰,似當有吐矣。構又釋習坎之義曰,習,謂重習也。他卦雖重,不加其名,獨坎,加習者,見其上下皆險,險中復有險也。卦中一陽,上下二陰,一陽,陷於二陰之中,故爲坎陷之義。構,又解一始於中曰,天一生水,一者,陽也。夫陽氣之生,必始於下,如復卦之象,是也。今曰始於中者,以一陽,陷於二陰之中也。是以,朱子曰,程傳此說,別是一義,各有所主,而不相防,然亦不可相雜云矣。金萬重曰,乾坤三劃,以初相易而成震巽數行缺中日之中,而一陰主焉。故離之三劃一陽生,觀乎此,則一五六字缺構又釋卦辭曰,此卦,上下皆坎,是爲重陰,九二·九五,陷於坎中,而剛德自若,此有孚心亨之象也。以是而行,必有功矣,故其占如此也。洪受瀗曰,坎之一陽,處二陰之中,陰虛則流,故亨通矣。構曰,坎,中實,水就下,皆有信義,卽卦辭所謂有孚也。夫至誠之道,無所不通,爲人君者,苟能體有孚之義,不失信於民,則亦可期濟險難亨通矣。構又曰,凡人之心,玩平則覆,戒險則全,況無平不陂,無往不復,而太平之世,亦不能無險,此人君之所當深戒者也。上曰,然。構,又講天險不可升,止險之時用大矣哉。萬重曰,此段,專以險言,而王公用險之時,其用甚大,至於尊卑之辨,貴賤之分,明等威異物綵,凡所以杜絶凌僣,限隔上下者,無非體險之用也。此程傳所以發明言外之旨,而推廣用險之道者也。構又釋大象之義曰,常德行,是成己,習敎事,是成物。萬重曰,易大象,多以學問之事,言之,學易者,不但翫其象占而已也。講畢,將退,徐文重啓曰,年前禁衛營,爲造本營別驍衛馬鞍,別出屠肆五坐,捧皮以用,而今則禁衛營,姑無造成軍裝之事,御營廳,方造別馬隊筒箇七百餘部,而皮物,他無出處,貿用於禁衛營,事甚苟簡,同是軍門所需,屠肆五坐所收皮張,限筒箇畢役間,自御營廳捧入,何如?上曰,依爲之。踏啓字。
閔鎭長啓曰,右副·同副服制單子,今日纔已啓下,廳中位甚不齊,竝卽牌招察任,何如?上曰,依爲之。
持平兪命雄疏曰,伏以臣於前月晦間,瀝血陳情,冒瀆宸嚴,謂宜卽蒙準許矣,天聽未回,溫批反下,乃以俟得少間,上來察職,爲敎,臣一倍惶隕,益不知置身之所也。臣之父病,如有一分,可以離側供仕之望,則臣雖無狀,何敢終始控免,自陷於逋慢之誅哉?顧念臣父所患,非一朝偶感風寒之比,積年沈痼,源委已痼,不可以時月期其差復也。其委頓床褥,奄奄朝暮之狀,略已暴陳於前日,今不敢更有煩瀆,而卽今痰火升降,寒熱互襲,間或少歇,旋復添㞃,氣息綿綴,日就澌敗,臣欲承命上去,則情理有所不忍,一向退伏,則分義有所不敢,臣之蹤跡狼狽,固不足恤,而悶默遲回之間,已踰累朔,數行缺亟許鐫削臣職名,仍治臣罪,俾得安意救護,不勝幸甚。踏啓字。
未時,上御宣政殿。夕講,知事金萬重,特進官徐文重,參贊官申懹,侍讀官金構,檢討官洪受瀗,假注書閔震元,記事官李廷謙·沈季良入侍。上讀前受習坎序卦,至大象程傳,音釋一遍。金構,進講,自初六至六四象今從之,上受讀大文音釋及程傳一遍。構,釋初六坎窞曰,坎坑中,小穴旁入者曰窞,坎體本陷,而陷中之陷,故其象如此也。上曰,此爻,專主象言,而以陰柔,居重險之下,故程傳云,柔弱無援也。構,又釋九二,求小得之義曰,九二,當險陷之時,雖不至如初之益陷入於深險,然以剛中之才,陷於坎陷之中,故雖求以自濟,而所得者,少也。上曰,九二,有剛中之才,故雖處於二陰之中,可以求少得也。構,又釋六三義曰,來之坎,坎,言進退皆險也。洪受瀗曰,初六·六三,皆曰入于坎窞,初六,言凶,六三,戒勿用者,彼之入未能出也,此之入將可出也,此其占所以不同也。上曰,然。構又釋納約自牖之義曰,此爻,有人臣事君之道,納約,謂進結於君之道,牖,通明之義,蓋人心,有所蔽,有所通,所蔽者,暗處也,所通者,明處也,因其明處而告之,則其聽之也。易自古能諫其君,未有不因其所明者也。上曰,納約自牖者,因其向明之處,而曉諭者也,治平之世,亦可用納約之道耶?徐文重曰,人臣進言之道,諷諫,居其一,納約自牖,亦諷諫之義也。金萬重曰,人臣不能隨事直諫,而每用此道,其不至於旁蹊曲逕,而善爲伺候人主之意者,幾希矣。上曰,此以大臣而當艱險之時,不得已而用此道,若居治平之世,由間道而結於君,則不可矣。萬重曰,程傳,引孟子所謂成德達才者,言爲敎之道,亦必就其人之所明而入,非直釋此爻之義也。構,又釋剛柔之際也之義曰,際,交際也,四與五,相比,故剛柔際也。講畢,將退,金構啓曰,自前夕講時刻,例以未時爲限,而頃於春間夕講時,因政院微稟。數行缺上曰,依舊例以未正爲之。上曰,近來銓曹,以判書·參判久不行公之故,參議每爲獨政,事體未安,判書李䎘,卽爲牌招察任,可也。燼餘
上在昌德宮。停常參,只晝講·夕講。
鎭長啓曰,明日常參·經筵,取稟。傳曰,只晝講。
是經啓曰,大司憲李翊相,執義金萬吉,掌令金澋·金灝,持平金禎翊避嫌退待,持平一員未差,今日以監察茶時之意,敢啓。傳曰,知道。
鎭長啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
聖輔,以禮曹言啓曰,卽接穆陵參奉牒報,則今番霖雨,仁穆王后陵上,曲墻北邊外面墜圮處,長一尺許,廣幾至七尺許,而蓋瓦,則無傷云,曾前如此有頉之處,則有只遣郞廳奉審。數行缺
聖輔,以戶曹言啓曰,右議政趙師錫,來六月朔頒料,依傳敎更爲輸送,則以爲不仕受料,義所不敢,曾以此意,箚陳微悃,而未蒙允許,又有更爲輸送之敎,違越恩命,雖極惶恐,而虛帶職名,徒竊廩粟,亦分義之所不敢,百爾思量,終難冒受,不勝惶恐俟罪云,而又爲不受,何以爲之?敢稟。傳曰,一向强迫,亦涉未安,待出仕後輸送,可也。
聖輔啓曰,卽者高山察訪申㶅狀啓,因撥路傳來,而下端沈水,沾濕狼藉,推問於持來撥軍,則推諉於抱川撥軍,其沈水沾濕,雖未知的在何處,而不謹之狀,殊甚可駭,令本道査覈,各別治罪,何如?傳曰,允。
世白啓曰,左承旨李彦綱,左副承旨申懹,今日俱以病不得仕進矣。晝夕講入侍,及吏兵批政廳,推移進去之際,將未免苟簡,李彦綱·申懹,竝卽牌招,何如?傳曰,允。
是經啓曰,憲府多官,竝皆引避退待累日,而諫院之官,或陳疏,或呈辭,一向引入矣。久不處置,其在事體,殊涉未安,諫院陳疏呈告人員,竝爲牌招,俾卽處置,何如?傳曰,允。
行大司諫任相元啓曰,臣所患嘔吐之證,浹月彌留,專廢飮啖,日就瘦削,服藥調治,未見顯效,實無供職之望矣。不料非斥之議,發於論思之地,如臣無似,久忝諫掖,終乃有含默負職之罪,卽宜出避,而疾病纏身,末由自力,陳疏見阻,進退愈益狼狽,而今以處置之事,又有牌招之擧,不得不扶舁詣臺,而臣亦當避之人,固不敢是非於其間,而蟄伏累日,到今自列,所失尤大,決不可一刻仍冒,請命遞斥臣職。答曰,勿辭。
司諫李弘迪,獻納黃欽,正言金宇杭啓曰,臣等於向日之避,伏承勿退待之批,情跡難安,進退路窮,方在尋單乞遞之中矣。不意玆者,召牌遽降,嚴畏分義,不得不黽勉祗承,而第憲府處置,歸於本院,若論其被斥於儒臣一款,則臣等所遭,與憲臣無異,其何可仍冒職次,晏然處置乎?請命遞斥臣等之職。答曰,勿辭。
正言沈權啓曰,臣情勢窮蹙,病亦沈頓,尋單乞免,見阻喉司,方在兢惶縮伏之中矣。不意玆者,召牌遽降,嚴畏分義,不得不黽勉祗詣,而第臣於枚卜事,有不可是非之嫌,前旣以此而引避,則今何敢可否於憲臣之避乎?旣不得處置,則決難晏然於職次,請命遞斥臣職。答曰,勿辭。
是經啓曰,大司諫任相元,司諫李弘迪,獻納黃欽,正言金宇杭,正言沈權,再啓煩瀆,退待物論矣。答曰,知道。
有政。吏批,判書李䎘式暇,參判未差,參議李畬進。
兵批,判書李師命病,參判洪萬鍾將官朔試射坐起進,參議朴元度病,參知□□□進,左副承旨申懹進。
吏批啓曰,判書李䎘式暇,參判未差,小臣獨政未安,何以爲之?敢稟。傳曰,只出緊任。
以金夢臣爲持平,金盛迪單付兼春秋。兵批,以金萬直單付同知,兪命雄單付副司直。
是經,以都摠府言啓曰,副摠管李世選,以禁衛中軍下番軍兵等償中日試放事,除標信,慕華館進去之意,敢啓。傳曰,知道。
又以備邊司言啓曰,卽見全羅監司李濡啓本,則智島人朴立,捉來推問後,以其所供辭緣,枚擧馳啓矣。朴立,以爲四五年前,異國人三名,漂到本鎭,又有一漢人,適來渠家,其父應龍,憐其飢困,饋飯饋酒,一夜止宿,周行乞食於島中,晝則往來於渠家,將至十餘日之後,不知去處云。此與劉連稱名人,所謂智島朴立,憐而留活之語,大意相同,而其他說話,多有違錯,且以自本道捉得問情時,累發登州之言,觀之則似是甲子年登州人張雲守等,同船漂到者,而其間情僞,有難的知,令譯官等,以此啓本內辭緣,更爲盤問於劉漢處,觀其所答,以爲處置之地,何如?傳曰,允。
巳時,上御宣政殿。晝講,知事南龍翼,參贊李世白,檢討官金構,侍讀官洪受瀗,假注書魚史徽,記事官李廷謙·沈季良,武臣副護軍李彭壽,入侍。上讀前受初六習坎,止謂君臣之交際也。構曰,納約自牖之義,引祭長安君事,而詳見綱目,此則聖明,亦必記得,而本義,釋樽酒簋貳之義,引周禮大祭三貳,三貳之貳,是副貳之義也。構,仍進講九五,至坎不盈祗旣平,止讀而言曰,程傳,祗,宜音抵,祗字本音,祗,而此以抵爲音,蓋抵之義也。因讀至十年乃字訖,上受而讀之,音釋各一遍。構,釋其文義曰,九五爻辭之義,程傳,則以九五剛中之才,居尊位,可以濟險,而二陷於險中,未能出,餘無濟險之才,人君雖才,安能獨濟其險?若不能出險,則爲有咎,必祗旣平,乃得無咎,本義則以爲九五,雖在坎中,然以陽剛中正,居尊位,時亦將出,故其象占,如此,其義,有不同也。受瀗曰,坎不盈之義,程傳,則以爲人君之道,不能濟險,則爲未大,本義則以爲水之爲物,只能平,不能盈,盈,高之義,中未大者,平,則是得中不盈,是未大也,義亦有異矣。構曰,濟天下之險,乃人君之責也。若諉之於時勢之數行缺難之時,非君臣協力,其能濟天下之險乎?五之道四五字缺水止,坎之水,流止則盈,流則不盈,上有陰,故爲流而不盈之象矣。上曰,三歲之義,未可知也。構曰,三歲,蓋言其久,諸卦,言久,有曰十,有曰三,隨其事也,而然其微意,則臣不敢强解矣。說曰,以年數言者,如三歲不興,十年乃字,皆非泛下之義,而亦不可穿鑿說得也。構曰,此下離卦,比前卦頗小,分三次進講乎,分二次進講乎?上曰,分二講之,可也。
龍翼進曰,成均館供士之需,魚菜價米一百石,近自戶曹,分春夏兩等,別下於本館,故春等五十石,已爲受來矣。頃日大司成金昌協,請對時,以爲一年所用,猶且不足,曾前公洪道連山·藍浦,兩邑稅米二百石,劃給於養賢庫,而近來,則戶曹句管,請除別下米,此兩邑米,依前直納于本館事,啓稟蒙允,故兩邑米,已爲來到,而藍浦,則尤甚災邑之故,百石內,除五十石,名雖得二百石,又失五十石,而戶曹春等受來五十石,將有還推之擧,金昌協,與戶曹判書李敏敍,私議,請仍留,以充其數,則李敏敍,以爲數甚零星,仍留無妨,而以不爲稟旨,爲難云。大司成,以此微細之事,更難請對,臣方忝知館事,故敢此仰達,已受春等五十石,勿爲還推事,分付戶曹,何如?上曰,春間旣已先給,則到今不當還推,仍給本館事,分付該曹,可也。
金構曰,本館下番,雖有行公二員,而博士宋相琦,除拜已久,不爲肅謝,牌招察任,何如?上曰,依爲之。
受瀗曰,臺諫避嫌之處置,不爲經宿,卽古例也。近來此規漸弛,誠可寒心。持平李禎翊引避退待,已過數日,憲府引避之後,諫院,所當卽爲處置,如有不可處置之嫌,則亦當自劾之不暇,而今日牌招之後,始爲入來,其在臺體,豈宜如是?臣初欲論遞,而上番臣金構,與諫長有相避,故拘於體例,而未果矣。參贊官李世白曰,憲府之事,亦與諫院,無異矣。憲臣之初招不進,雖出於情勢之固然,而必於過累日,更爲牌招之後,始爲來避,諫院,亦於憲府全數引避之後,旣不卽處置,又不爲引避,終至待牌入來,臣等在院中,亦言其不可矣。今後,則臺諫引避之後,必令卽其日處置之意,似當有定式申飭之事矣。上曰,今此李禎翊避辭中,上款事,兩司諸臣,有難處置,宜卽引避,而遷就至此,其在臺體,殊甚未安,凡處置及避嫌,雖値齋戒,必令爲之,朝家定式,意有所在,今後,則臺諫避嫌,若在日暮之後,當日內固難處置,而翌日,則卽爲處置之意,政院,更加申飭,可也。
世白曰,臣曾以平壤居幼學李至諴·至誠等孝行陳達,將有旌閭之命矣。第至諴生存,至誠已死,而臣誤以生死兩人之名,互換陳達,且兄弟行誼,旣是一般,則旌表之典,不當以生死有所異同,而臣又未得明白仰陳,有若只於生者而特施恩命者然,不勝惶恐,敢此更達矣。上曰,前日擧行條件中,改付標以入,兄弟一體旌閭,可也。
世白曰,平陵察訪李嶰,頃以差使員上來,仍以光城府院君家看山事,留滯,而今者,又以明安公主喪看山事,有仍留之命,李嶰之離任,今至三朔,前頭遲速,亦難豫料,本驛酬應之事,與各邑有異,而職事之曠廢,可慮,夫馬留滯,亦甚有弊,雖因朝家,分付留在,而參其事勢,似不可無變通之道矣。上曰,李嶰之瓜期,在何間云耶?世白曰,其瓜期,在於七八月間云矣。上曰,在前亦有如此變通之例耶?世白曰,前例有無,臣雖未知,而以事勢言之,似當變通,故敢此仰達矣。上曰,李嶰之上來,已過三朔,前頭下去遲速,亦未易期,一向曠官,殊涉可慮,今姑改差,可也。遂罷出。
世白啓曰,臣於榻前,以平壤幼學李至諴等事,誤達曲折陳達,則有前日擧行條件改付標以入之命,故退出後,推其擧行條件,則前假注書朴權,爲修日記,取去其家,仍於下鄕時,持去云,不得已別書擧行條件以入,而注書日記,必於闕內,定限修正,已有曾前定奪之事,則收取文書,在家修正,已是違格,至於下鄕之時,仍爲持去,實是曾前之所未有,事之可駭,莫此爲甚。不但止於怠慢而已,朴權,爲先從重推考,使之刻期上來,趁卽修正事,分付,何如?傳曰,依啓。事甚驚駭,朴權拿推。
未時,上御宣政殿。夕講,知事南龍翼,特進官權說,參贊官權是經,檢討官金構,侍讀官洪受瀗,假注書魚史徽,記事官李廷謙·沈季良,武臣副護軍李彭壽,入侍。上讀前受九五坎不盈,止十年乃字是也。構,進講,自離序卦,止正在其中矣。數行缺上曰,離之彖,言牝牛,坤之彖,言牝馬,此蓋隨卦取象之義耶?構曰,數字缺順之物也。陰麗於陽,其象如此,物之所麗,貴乎得正,占者能正則亨,如畜牝牛則吉也。上曰,附麗之義,貴於得正,雖以朝廷上言之,若附麗於邪論,則何以致其亨乎?說曰,上經,以坎·離終之,下經,以旣濟·未濟終之,蓋天地之間,水火之用,爲大,而乾坤退居之後,坎·離,代居南北,而用事,故以乾·坤爲首,以坎·離爲終,意非偶然也。下經之終旣濟·未濟,卽水火之交不交也,至於附麗之大者,日月之麗乎天,草木之麗乎土也,此其著象於上下,而易見者也。構曰,從程傳明兩作,離,則可見二明繼明之義,而不若本義明兩作爲句,而繼明之義,尤爲分明也。上曰,明兩作,義似優矣。受瀗曰,以君德論之,聖繼神承,卽繼明之義,而以臣道論之,以賢代賢,亦繼明之義也。構曰,離性,炎上,志在上麗,幾於躁動,故其履交錯也。六二,臣位,故云黃離,以文明中正之德,上同於文明中順之君,其明如是,所麗如是,大善之吉也。上曰,此與黃裳元吉,相同矣。說曰,六二,本坤之中爻,黃地之中色,與黃裳元吉,義同,而但裳下飾离,爲日,此其異也。構曰,小象,黃離得中,程傳不云正之離,以中爲中,所以成文明者,由中也,正亦在其中矣。且小象,皆連韻,中道之道字,叶上辟咎之咎爲韻,故下道字,而不下正字也。先儒曰,火能隨而不能迎,水能迎而不能隨,蓋火者,必得物附麗,然後焚其所取,麗之義,大矣。遂罷出。
弘文館修撰金盛迪,伏以,持平李禎翊避嫌,及大司憲李翊相,執義金萬吉,掌令金澋·金灝,大司諫任相元,司諫李弘迪,獻納黃欽,正言金宇杭·沈權等,竝引嫌而退。避辭竝見上儒臣過斥,不必爲嫌,而隔等犯馬,在例當遞,被斥一節,旣無異同,則嫌難處置,其勢固宜,初旣有嫌,未敢是非,則不得處置,亦所當然,持平李禎翊,遞差,大司憲李翊相,執義金萬吉,掌令金澋·金灝,大司諫任相元,司諫李弘迪,獻納黃欽,正言金宇杭·沈權,請竝命出仕。答曰,依啓。
聖輔啓曰,臺諫出仕事,命下矣。闕門已閉,明日待開門,牌招之意,敢啓。傳曰,知道。
行判中樞府事李尙眞疏曰,伏以數行缺區區之忱,尤如何也,而大內擧哀之時,喪次親臨之日,四五字缺陪從之列,俱無以致力趨參,有臣如此,將焉用哉?此實臣因罪,開缺而益無所措躬也,如是而敢將私悃,干冒宸聽,臣於此倍增惶怖悸恐之私,而揣分揆義,誠有所不得已者,惟聖明,少垂察焉。向來臣所蒙月廩之賜,雖以臣愚三四字缺固嘗悶蹙不敢安,而累辭未格,還懼頻煩,終不敢更有所陳暴,則自致冒受,因仍數月矣。此蓋初出於聖明之隆眷異渥,軫臣僑泊之貧餒,則有周之義,猶可諉也,而到今麰麥登場,自可以資活,尤不宜更耗公粟,終傷廉恥,授受之道,訖可止矣。伏願聖明,更加俯諒,從今亟寢月廩之頒,以幸公私,且臣本職中樞府,兼任繕工監等,殿最,因臣在外,已闕去歲之磨勘,却念將來,亦當如前,則虛帶不安,到此益甚。況臣情勢之外,老病日甚,斷知此生,無復供世,臣之自處,固已決矣,而朝家處臣,亦不當久委職名於田畝之間。伏乞聖慈,曲垂矜憐,將臣本兼兩職,一倂鐫免,仍命該曹,祛臣姓名於仕籍,俾臣未死之前,得以身無所繫,安分待盡,則天地父母之大德,終始曲全之厚澤,實非言語之所可諭,而惟有隕結之所自期矣。臣之痼疾,近且有加,竊自較量精力,恐致朝暮溘然,而貪榮戀恩,死且帶職,則當爲喪廉之人,終作包羞之鬼,故平日至願之畜於中者,自發於封章之際,竝有所敢冀於仁覆之下,臣無任瞻天望聖,仰祈俯慄之至,謹昧死以聞。答曰,省疏具悉卿懇。不得進參,勢固然矣。至於薄略月廩,固辭太過,予深愧恧,無以爲諭,仍念卿之去國,已閱累月矣。缺然思想,何嘗少弛于中也?卿其須體此意,安心勿辭,從速上來,共濟時艱。仍傳曰,遣史官傳諭。
光南君金益勳疏曰。缺燼餘
上在昌德宮。停常參,只晝講。
彦綱啓曰,明日常參·經筵,取稟。傳曰,停。
申懹,以都摠府言啓曰,今日入直軍士,中日習射,請出標信。傳曰,知道。
聖輔,以御營廳言啓曰,今五月二十八日南小門洞良中,本廳無軍將官朔試射時,哨官李守道,未滿四矢,依例汰去,何如?傳曰,允。
聖輔啓曰,以摠戎廳將官朔試射單子,哨官吳廷善,片箭三中,特爲加資事,命下矣。在前觀武才時,各技優等,如片箭二三中,騎蒭·柳葉箭四五中,雖蒙加資之典,至於各軍門朔射,則與觀武才,事體自別,一行缺罕有之事,雖不敢直請論賞,亦不可無別樣勸奬之意,五六字缺大臣,猶以爲此是私試射,自本營參酌論賞,則可矣。自朝家論賞,則似過,此所持難,而自上以爲片箭貫三中,前所未有,特命加資,以此見之,則其非爲據例應施之典,明矣。且以射藝言之,貫中與邊中,分劃逈別,不可以矢數之相等,比而等之,一體論賞,且內中日砲手及武藝別監之鳥銃貫三中者,始許直赴,而其餘,則雖以貫二中·邊一中,合爲三中者,只給馬帖,此豈非朝家愼惜賞典之道乎?今此吳廷善之加資,實爲過重,且無前例,請還收加資之命,令本廳或該曹,別施他賞,似合事宜,區區所懷,惶恐敢達。傳曰,所謂貫三中者,乃指砲藝,故凡大小科場事目,有鳥銃三發六中,而元無柳葉箭五發十分,片箭三發六分之法,頃日兵〈曹〉回啓中,始開片箭六分後直赴免賤之式,固已可怪矣。今此啓辭,又引砲藝,誠未免疏闊也。今若創立別規,必待柳葉箭一巡十分,片箭一巡六分,然後方許加資,直赴,則雖閱累十年,終無一人矣。爾等何爲此無前失人心之說也?若曰朔試射時,騎蒭五中,曾蒙恩資,而此則旣是再巡,與騎射單次,有間云,則猶或可也,其令該曹稟處。
假注書李重章書啓,臣承命馳到于衿川縣北面方下串行判中樞府事李尙眞所住村舍,傳諭聖旨,則以爲臣之賤疾,近添別證,日漸澌綴,勢難再起,仍恐有銜不祛,以致無窮之遺恨,玆敢陳章。及時仰于辭廩辭官,俱竭肝膈,而微誠未能上格,非惟不賜允兪,反下不敢當之批,至遣史官,遠臨傳諭,臣誠惶感交極,莫知措躬之所,設令臣無廉義之所可愧,有才識之所可濟,病與年深,無復筋力,終亦不可奈何?自至於坐違嚴命,人臣分義,掃地盡矣。臣方且委身床席,僅存一端知覺,自念微軀,何以叨此異恩,而環顧平生,無一報效,到此境界,益懼且悲,惟有死淚暎睫而已云矣,敢啓。傳曰,知道。
行大司憲李翊相,執義金萬吉,掌令金澋·金灝啓曰,臣等承牌詣臺,伏聞昨日筵中入侍儒臣,以諫官之官,不卽引避,必待牌招入來,事極不當,欲爲論遞,而未果爲言,喉司之臣,又以憲府之事,與諫院無異云,臣等不勝瞿然之至。諫臣承牌入來,以嫌難處置,引避,而臣等,則初頭違牌,再招後始爲引避,以此言之,則臣等之失,比諫官,又有倍焉。蓋於同僚之避嫌,不敢處置,則所當卽爲引避,而臣等之意,以爲向者儒臣,旣以含默,斥臣等,其所爲言,極其嚴截,卽一彈劾也。臣等蟄伏私次,方俟物議,事未收殺之前,揚揚入闕,有所不敢,故徊徨踧踖,竟未得趨命引避,雖非無端違牌之比,而筵臣所斥,至於如此,決不可一刻仍冒於臺席,請命遞斥臣等之職。答曰,勿辭。
是經啓曰,大司憲李翊相,執義金萬吉,掌令金澋·金灝,再啓煩瀆,退待物論矣。傳曰,知道。
巳時,上御宣政殿。晝講,知事李敏敍,特進官金禹錫,參贊官李彦綱,侍讀官徐文裕,司經宋相琦,假注書魚史徽,記事官李廷謙·沈季良,武臣副護軍元振洙,入侍。上讀前受離序卦,止正在其中也。文裕進講,自九三日昃之離,止居上之道也。上受而讀之,一遍訖。文裕,乃釋之曰,九三日昃之離,九三,居下體之終,是前明將盡,後明當繼之時,卽日下昃之明也,不鼓缶而歌者,日之盈昃,人之老少,皆常道也,皷缶而歌者,樂其常也,不能如是,則以大耋爲嗟憂,是爲凶也,豈達者之知常理而樂天之意乎?相琦曰,離之義,在人事最大,人之死生終始,乃人事之大者,故云最大也。文裕曰,耋與昳同者,人之老,如日之昳,故其義同也,日昃之離,何可久也?人之耋期,求人以繼其事,退處以休其身,故云何可久也。相琦曰,堯得舜代之,正此義也。文裕曰,九四程傳缺重剛不正,蓋以九四之陽剛,居九三陽剛之上,故云重剛,以九陽爻,居四陰位,故云不正,而乾卦文言,九三九四,皆稱重剛,本義,以爲九三,爻剛位剛,宜云重剛,而九四則爻剛位柔,不是重剛,疑以爲衍,以此推之,則此卦九四,以陽爻居陰位,謂之重剛,義不可曉也。敏敍曰,突如其來者,九四,在近君之位,其剛盛之勢,突如而來,非善繼者也。蓋善繼者,必有巽讓之誠,順承之道,若舜啓,然後爲善也。文裕曰,四之所行,不善如此,必被災害,故曰死如,衆所棄絶,故曰棄如,禍至於死棄,則不假言凶也,六五在於上下剛柔之間,危懼之勢也,惟其能畏懼之深,故至於出涕,憂慮之深,故至於戚嗟,所以能保其吉也。敏敍曰,六五,居尊位而有文明之德,本無涕沱戚嗟之象,而以此爲言者,後世幼弱之君,得强剛之臣,常有憂畏之心故也,時世之危難,此可知矣。文裕曰,王用出征者,王道,莫大於用刑,而征伐,爲用刑之大,所以除惡而正邦也。相琦曰,王者,用刑以寬。數行缺文裕曰,上經旣已畢講,臣有所懷,敢此仰達。先儒曰,易有乾坤,爲六十四卦之蘊,故知此二卦之義,餘可類知。今聖學,旣就高明,非臣蒙學淺見,所可裨補其萬一,而蓋念人君之學,不在訓誥文義之間,惟在心得躬行之實。伏惟聖明,益加時敏之功,以爲推化之本焉。上曰,所言誠是,當留意焉。
敏敍進曰,歸厚署,殘弊特甚,將不成模樣,誠爲可慮,本署爲用,專靠於江居板商,而板商輩,欲爲免役,多居於越邊露梁·方下串等處,稱以衿·果之民,呈訴本官及監司,每每稱頉,曾前應役納稅者,擧皆謀避,不爲應役,此而不禁,則應役之人,殆將絶無,凡工匠商賈之類,應役屬司,本無京外之別,況隔水一帶,稱以外居,欲免百餘年世傳之役,情狀可痛,依前例使之納稅應役,宜當,敢此仰達。上曰,旣有前例,則毋論越居與否,一體徵役,可也。
敏敍又曰,近因年事之凶歉,凡干需辦,務從節省,而獨於禮葬一事,頗多濫觴之弊。日者明安公主喪時,次知中使,多有科外督徵之事,各司,㥘於威令,種種責應,不能支當,此弊誠甚可慮,頃於光城家禮葬時,雖一依謄錄,少無未備之患,而至於各官祭物,中使,任意點退,率多濫雜之弊,此後,則別樣申飭,俾無列邑糜費之弊,宜當。文裕曰,戶判所達,誠是矣。臣之王父葬時,亦有禮葬之擧,臣亦知其規例,而光城家禮葬,則方前太侈,至於成殯之廳,設爲軒檻云,其爲民弊不貲,而實非朝家省費之本意也。敏敍曰,凡干大小出納之事,政院,無不照管防禁,而中使,則以口傳督徵,故多有如此冒濫之弊矣。相琦曰,若無自上分付,而中使,任意徵責,則後弊難防,不可無懲勵之道矣。上曰,禮葬,非止一再,如有大段貽弊於民,則亦豈不留念,而中使,雖或無狀,亦豈有不待朝令,而如是徵責之理乎?近來諸臣,每以猥之事,務爲煩刻之論,殊甚未妥矣。敏敍曰,適有所聞,敢此仰達,而上敎如此,不勝惶恐。
禹錫曰,四山松蟲,近又熾盛,而暴雨連下,意或漂落減損,昨使各道監役官,巡審形止,則四山蟲災,比來尤甚,以北道言之,則自鷹峰至缺後峴,亦已處處熾盛云。若此不已,則後苑之內,必有延及之慮,闕內至近之處,不可諉以難容人力而止矣。上曰,人力所及處,使之捕取,可也。
彦綱曰,臣伏見禁府李鵬齡照律公事,以誣告條,輕者,從上書詐不以實論之文,以杖一百徒三年,旣已照入判下,而臣意,以爲律不當罪也。大明律誣告條云,各衙門官進呈實封誣告人者,罪亦如之,輕者,從詐不實論,又對制上書詐不以實條云。凡對制及奏事上書,詐不以實者,杖一百徒三年,其所謂對制,謂親被顧問,奏事,謂面陳事由,今此李鵬齡,以本廳可否,有作梗事,査問之時,雖有不爲自首,推諉他人之罪,自中通塞,旣非實封陷人之比,則誣告之律,本非可擬,本廳査問,與親被顧問,面陳事由者,事體自別,則對制上書之科,亦不當混施,以彼以此,俱非當律,微末一武夫之被罪輕重,雖不足恤,王府議讞之體,不宜如是,不可以已經判下而置之,請令該府,更加參酌情罪,勘以當律,何如?上曰,昨觀其公事,固已疑其非當律矣。承旨所達,如此,不可以其人之微末而置之,令本府改照律,可也。
彦綱又曰,筵臣所奏,雖似煩,而中官所至,如或濫雜,則隨問陳達,職固當然,自上酬接之際,辭氣欠和,實乖大聖人包容之量矣。上曰,次知中使,有難以微小之事,種種稟告,故事過後,一一條陳,自有前例,此朝臣之未詳曲折,而有此言也。然奏達之辭,煩擾如此,終未知其可也。
彦綱又曰,視事,縕繹間,當爲姑停,而處暑不遠,仍爲頉稟之意,敢達矣。相琦曰,卽今炎暑方熾,晝講宜停止,而或於稍凉之時,頻頻召對,則似宜矣。上曰,唯。遂罷出。
左議政趙師錫箚曰。原箚缺答曰,省箚具悉卿懇。已竭予意於前後之批矣。卿胡不諒,一向祈免至此乎?箚中還前本秩之說,尤是萬萬必無之理,宜體思想之意,安心勿辭,速出論道,毋孤企望。仍傳曰,遣史官傳諭。燼餘金霔校正。日記廳郞廳蔡濟恭書。
上在昌德宮。停常參·經筵。
夜五更,流星出危星下,入巽方天際,狀如鉢,尾長三四尺許,色赤。
持平金夢臣辭職上疏。入啓。踏啓字。
傳前郡守閔涵·任以道·邊是泰·崔孝述·沈枰·朴慶後,縣監南崙·洪天敍·申瑞華·嚴纘,縣令柳星樞·李秀紀·李玄年,牧使李奎徵,副校理李玄紀·睦林一,修撰李允修,判官李佐漢,府使柳命堅·徐漢柱·李東郁,府尹安如石,經歷沈楫,都事李玄祚,察訪李世龜,假注書蔡成胤·申銋,都事金澍,副應敎姜鋧,博士宋疇錫,副正字崔聖泰·閔鎭厚·任舜元·李健命,著作成碩夔,水使申鍒,別將金瑀,僉使洪萬相,司直金鎭達,護軍李宜昌,司果崔奎瑞等,敍用。縣監申瑞華·金夏世,縣令李玄年,監司任奎,郡守李惟郁,檢閱鄭澔·兪夏謙·李相勛·柳命賢,武兼金夏朋·趙相周,職牒還給。水使崔雲瑞,府使金夢良,牧使睦天成,陽興君李立身,府使愼景尹·睦林儒,縣監柳瑺等,降資還授。以上朝報
備邊司啓辭,司譯院接置劉連稱名人處,以全羅監司啓本辭緣,令譯官張炫·李承謙等,更加反覆詰問矣。譯官等,以其問答說話,報知於本司,故別單書入,以備睿覽,而厥漢前後所對之語,變幻不一,今此手本中問答,亦多不成說話者。且問答之際,皆用我國之語,而漢語,則或發一二句語,亦不能慣熟。頃日濟州漂漢等,對坐詰問之時,不得通一語,漂漢等,皆以爲決非中原之人,而我國譯官,亦或以爲似非漢人,且其爲人,外而愚蠢,而不無凶譎之態,以其容貌擧止,觀之,則決非我國之人云,其間情僞,實爲難測,必明知其根脚來歷,然後可以有所處置。渠旣以爲與高子英一時漂到之事,與陳起雲·朴立等,一處面質,則虛實可以立卞云。陳·朴兩人,不可不捉來對辯,而對辯之際,或不無更引他人之端,遠道多人,推捉上京,其弊可慮,若以移文往復,則不但有稽延之患,亦難得其情實,厥漢,還爲押送本道,使之留置營下,嚴加守護,與其援引各人等,一處面對,究覈其虛實,俾得歸一後,枚擧啓聞,以爲處置之地,而在京時同處,問情譯官中,曉事者一人,亦爲一時下送,宜當,以此分付,何如?答曰,依啓。備局謄錄
有政。吏批缺兵批,李禎翊付副司直。
上在昌德宮。停常參·經筵。
辰巳時申時,日暈。
吏曹啓曰,臺諫有闕,政事,取稟。傳曰,當日爲之。
慶尙監司書目,久旱之餘,道內各邑,皆被雨澤,誠爲多幸,而中道野邑,得雨甚少,奉天高燥,無計移秧,民事渴悶事。
黃海監司書目,道內各邑旱乾緣由,及今五月二十四日海州牧,雨勢快霔,各邑均霑與否,時未報來,而大旱之餘,得此佳雨,誠爲多幸事。
政院啓曰,臣於日昨筵中,以李鵬齡照律不當罪之意,有所陳達,自上有改照律之命矣。卽伏見禁府照目,則以遍告律文,未有當律,取考本府文書,則曾在辛亥年分,武兼宣傳官崔尙勳·李聖雨·李薁等,以朴弘曄防塞事,竝爲被拿,李薁,則依誣告律,流三千里定配,崔尙勳·李聖雨,則徒三年定配,今此李鵬齡罪犯,吻合於此三人,前後用法,不可異同,爲言,至以當初議處命下之後,所當依例請刑,而徑請照律,難免不察之失,待罪,是其意,以鵬齡之罪,宜重而失於輕,宜入而失於出也。臣看來,竊不勝瞿然之至也。臣本不曉律文,又不知本府可據前例之如是班班,特以一時臆見,妄意其所引誣告條,上書詐不實之律,不能十分酌當於犯人罪目,微末一武夫之被罪輕重,雖不足恤,而或恐有乖於罰必當罪之義,輒敢容喙於廷平議讞之地,妄率之地,自訟不暇,而第未知李薁等之事,果可謂吻合於鵬齡所犯,而少無差別否也。臣取考其時朴弘曄擊錚公事,弘曄,本以士族,反武登科,曾經部將,及爲武兼也。李薁·崔尙勳·李聖雨等,做出削髮爲僧鄕吏族屬之說,倡言於衆中,以爲辱人祖先,廢人前程之計,其所造言,不專於一時通塞之間,及其言根鉤覈之際,互相扳引,終不直告,其爲情狀,殊甚可惡,而律文中有曰,誣告人死罪,而未決者,止杖一百流三千里云,則非誣告人死罪,則比用此律者,固欠穩當,到今不必遵以爲一定之法例,況鵬齡所坐,不過可否間作戱之事,而別無造言陷人之跡,則非李薁等做出虛言,辱人祖先,廢人前程之比者乎?三尺至嚴,不容低昂,朝家用法之道,必須參情定罪,適輕適重,若使按獄之臣,灼知其李薁·鵬齡等罪犯之吻合,用法之不可異同,則當初議處之時,何不直據前例,請加刑訊,而到今改照律命下之後,乃有此觸激之擧,前後議讞,若是其相反者,無非臣妄言之致,而膠滯之見,反復思惟,終有所不能釋然者,區區所懷,惶恐敢啓。傳曰,今此李鵬齡之事,與朴弘曄有異,而引用誣告之律,實未襯合,故有此改入之命矣。該府,不但不爲奉行,乃以依例刑推,取服等語,又加一層,有若好勝者然,其在事體,殊甚可駭,當該回啓堂上·郞廳,竝從重推考,此公事還出給。朝報
備邊司啓曰,東萊府使狀啓,潛商罪人白之望梟示事,本司粘目,旣已啓下,而其中措語,有欠詳之處,付標改入之意,敢啓。答曰,知道。備局謄錄
有政。吏批缺兵批,以崔元立·權詢·姜必遇·李仁成·金瑀·李䎙·韓榰·安如石·安弘敏·李尙稷,付副護軍。以李弘迪·黃欽·金夢臣·金宇杭·沈權,付副司果。以李翊相·任相元·金萬吉·金澋·金灝,付副護軍。張是奎付副護軍。
上在昌德宮。停常參·經筵。
左議政李端夏箚子。大槪,宿患漸劇,新症迭發,決無供職之勢,賓廳日次之坐,亦不能起赴,乞賜遞免,以便公私事。入啓。答曰,省箚具悉卿懇。所患如此,予用慮念,不得進參,別無所傷,卿其安心勿辭,從容善攝。仍傳曰,遣御醫看病。
假注書閔震元病,代成儁。
兵曹啓曰,今日申時量,有白衣十三人,列伏於敦化門外階下,大聲痛哭,不勝驚愕,右人等,卽爲執捉結縛後,問其居住姓名,則水原居裵以勳,龍仁居金信義,南陽居梁益孺,公州居金識宗,抱川居韓命達,全義居金一宗,廣州居金連宗,旌善居洪禹斗·洪治九·鄭文傑,延豐居閔以聖,鐵原居金泰發,長興居南極斗等,而以冒屬忠義執頉云,闕門外發聲號哭,實是前所未有之事,竝令攸司,囚禁科罪,何如?傳曰,設有抱冤之事,擊錚上言,皆可伸冤,而不此之爲,聚會闕外,大聲呼哭,極爲痛駭,從重科罪。
兵曹判書李師命箚子。大槪,敢陳冒屬執頉人裵以勳等罪狀,請令攸司,痛繩以法,以懲奸民妖惡之習事。入啓。答曰,省箚具悉。裵以勳等,雖有可伸之冤,相率來哭於闕門外,已極痛惡,而況其冒屬奸狀,如是彰露,而乃敢作此無前駭異之擧,其爲縱恣無嚴,四字缺當令攸司,依箚辭施行焉。
傳曰,召對爲之。入侍,承旨趙聖輔,玉堂黃欽·金盛迪,假注書成儁,史官李廷謙·沈季良。
右議政初度呈辭。傳曰,罄竭心腹之辭於累度傳諭之批,意謂諒予誠心,不日造朝矣。今觀丐閑之章,始焉驚愕,繼以愧赧,實不知所以爲諭也。噫,當此時事多艱,生民困悴之日,大小臣僚,同心協力,共濟王室,猶懼其不免於顚隮,況大臣,股肱國家之柱石,小子之倚毗仰成,朝家之期待想望,爲如何,而盍念扶顚扶危,鞠躬盡瘁之義,出仕未幾,乃引纖芥之嫌,汲汲然捨予求退之不暇,此豈一四五字缺非平日所望於卿者也?以卿洪量,念及于此,奚待予言之縷縷乎?玆遣近侍,申誥至意,卿其安心勿辭,亟斷來章,速出論道,以副如渴之望。仍傳曰,今此右相呈辭批答,遣都承旨傳諭,仍與偕來。
召對時,參贊官趙聖輔所啓,筵臣以光城府院君葬需浮費事,有所陳達,臣亦有所懷矣。臣於頃者,待罪楊州,適値淸城府院君遷葬之時,遣中使看護,分定祭物於各官,各官莫不盡心奉行,而至於祭灸,以百串爲限云,故臣心甚怪訝,問其所由,則以爲元無以此分付之事云云,此必是中間下輩所爲也。其時祭灸,減半用之,而不至埋沒矣。今番光城府院君葬時祭需,亦果太豐云,此由於朝家曾無定式之故也,禮葬葬需,固當從優磨鍊,而至於返豐之弊,不可不慮,今後,則多少間定式施行,何如?上曰,祭灸百串之說,必是中間下輩所爲也,今後,則祭需,從略施行事,分付,可也。朝報
上在昌德宮。停常參·經筵。
自巳時至申時,日暈。
判義禁南龍翼上疏。大槪,因李鵬齡回啓公事,聖敎極其嚴峻,驚惶震慄,不知置身之所,決不可一刻仍冒,伏乞亟遞臣職,仍治臣罪事。入啓。
吏曹參判李選上疏。大槪,此時銓亞之職,決難復叨,以速僨敗,昨以金吾囚人請刑事,特被從重聽勘之命,尤不敢視同平日,晏然出謝,本職及兼帶金吾之任,亟許鐫遞,以安微分事。入啓。
領議政金壽恒箚子。大槪,賤疾漸劇,職務久曠,懇乞亟遞本職及諸司都提調,以便公私事。入啓。
政院啓曰,近因臺諫有故,守令之未署經者,至於四人之多,外方人馬留滯之弊,實爲可慮,憲府,則連以監察茶時,亦極未安,兩司新授未肅拜人員,除在外人外,竝卽牌招察任,何如?傳曰,允。
都承旨李世白書啓,臣敬奉聖旨,傳諭于右議政李端夏,則以爲臣情勢之外,病狀漸痼,尋單請急,實出於萬不獲已,而聖慈不諒,不許恩遞,特遣都承旨,傳諭聖批,至有偕來之命,而縷縷開釋之敎,不啻若慈父之詔子,若其奬諭之隆,責勉之勤,尤非賤臣微分,所敢承當,臣奉讀未半,感涕隨零,繼之以惶怖愧蹙,莫知其攸措也。如臣無狀,百無一可取之事,而乃蒙不世之異數,至於此極,臣誠滅死萬萬,亦不足仰答殊私,區區一身之廉隅,有不可顧者,而第臣自數日之來,重傷於暑濕,素患痰眩之證,轉益深劇,如或火熱上衝,則頃刻之間,昏仆不省,作一僵尸之者,數矣。雖其無眩之時,頭疼而手麻,股張而脚痿,飮啖頓減,元氣虛脫,旬月之內,決難差可,雖欲嚴畏分義,竭蹶趨承,顧此病情,實無自力之望,席藁私次,恭俟斧鉞之外,更無所達云,臣旣承仍與偕來之敎,不敢徑卽復命,姑爲留在,更俟聖旨之意,敢啓。傳曰,今觀書啓,巽辭愈懇,出仕愈邈,是何情志之不孚,至此耶?缺然且漸,無以爲懷。噫,大臣之不安其位,纔出旋入,實是前所未有,而究厥致此之由,蓋緣予妄率之失,此予所以益增不安,必以造朝爲期者也。予之待卿,不啻若大旱之望雲霓,飢渴之思食飮而已,須體至意,更勿撝謙,與近侍從速偕來,毋孤企望事,更爲傳諭。
校理閔鎭周初度呈辭。入啓。遞差。
平安監司書目,江界府使李孝源,陳弊上疏上送事。啓。答曰,省疏具悉。所陳之事,令廟堂稟處。
全羅監司書目,靑巖察訪成重器,貸出還上租二十石,私買所騎馬,後雖以驛馬載籍,事甚可駭,爲先罷黜,罪狀,令朝廷處置事。又書目,濟原察訪李宇普,與李夏禎作伴遊山之後,有相交之事,乃反執言於濫用驛馬。且以此時遊觀,未妥等語,張皇誣報,專昧自省,李夏禎,亦以鄙悖之說,面辱察訪,彼此均有所失,而正當餓莩載路之日,不有上司禁酒之令,不體朝廷憂勞之意,遊山會飮,若是紛挐,俱極可駭,竝只罷黜事。傳曰,濟原察訪李宇普,拿問定罪。
答領議政金壽恒箚曰,省箚具悉卿懇。所患彌月不瘳,予用慮念,殿最之過限,出於事勢適然,有何所傷?卿其安心勿辭,從容善攝,臥閤論道,以副予望。仍傳曰,遣史官傳諭。
答判義禁南龍翼,吏曹參判李選疏曰,省疏具悉。卿其勿辭,從速察職。
都承旨李世白書啓,臣謹以聖旨,更爲傳諭于右議政趙師錫,則以爲臣之病情危苦,實難自力,雖承嚴命,終未趨詣,席藁私次,祗俟斧鉞之加。卽者近侍,又以聖敎傳諭,縷縷辭旨,一節加於一節,至以從速偕來,毋孤企望,爲敎,聖諭愈溫,臣罪愈重,臣誠惶隕悶迫,不知死所。賤疾沈淹之狀,乃近侍之所臨見,雖不敢以鄙陋之證,每每煩暴,而如有一分可起之勢,何可一向祈免,不思竭蹶之義,以自陷於重誅乎?近侍之久留私第,不亶臣心之所不安,揆以朝家事體,亦恐不當,若是因此一款,添臣別罪,伏地惶悚,涕泣俟罪之至云。臣奉傳聖諭之外,亦且反復開陳,而卽今病勢,實難起動,一向强迫,亦涉未安,臣所當還爲馳詣,親自陳達,而今已夜深,故姑爲仍留,以俟聖敎之意,敢啓。傳曰,大臣去就,關係甚重,而乃仍浮薄之說,必欲釋負就閑而後已,不惟予心之缺然,朝野之失望而已,抑亦有損於國體,故反復敦勉,至再至三,而不知止者,良以此也。但念卽今所患如此,與近侍偕來,勢固未易,而若或不諒勤懇之意,復申前請,一向控免,則實非冀望於卿者,須體此意,亟斷來章,安心調理,俟得少間,卽起視事,以副如渴之望事,更爲傳諭後入來。又書啓,臣謹以聖旨,更爲傳諭于右議政李端夏,則以爲卽者近侍,又爲傳諭聖敎,臣奉讀未半,不覺感涕自零,繼之以惶恐悶迫,臣之病勢,漸就深痼,終不能仰體聖上勤懇之旨,以效臣子竭蹶之義,臣罪至此,萬殞難贖,當以一箚,更申微悃云,臣祗遵聖敎,還爲入來矣,敢啓。傳曰,知道。
右副承旨權是經上疏。大槪,敢陳病重實狀,乞遞職名事。入啓。遞差。
禮曹啓目,粘連啓下是白有亦。觀此史官實錄謄出別單,則其載龜城君浚事,極爲詳細,槪其妙年勳德,今古罕比,屢陷危疑之重辟,終荷曲全之聖恩,被罪之時,特免籍沒,終止居謫而死,則與罪著伏法者,有異是白乎矣,至於久遠之後,伸冤復爵,事體極涉重大,非臣曹所可擅便,議大臣定奪,何如?啓依允。又啓目,粘連判下,議于大臣,則領議政金壽恒,以爲龜城君浚,被罪曲折,以實錄所載觀之,金致良·權孟禧·崔世豪等所云云。只是渠輩私自藉重而亂言者,浚,則終未有交通與知之跡,其時貞憙王后下敎,亦曰,群少,自造惡言耳。浚何得知,畢竟大臣以下合辭,請流外方,而皆以治先王時交通內人之罪,爲辭。自上勉從,亦在於此,猶以黜之于外,恐違世祖之意,爲敎。且於議啓節目中,抹去籍沒家産四字,其後臺諫諸臣,更擧其前罪,連章請誅,而終不得蒙允。貞憙王后,又敎以予則備知其不然,斷不可從云。當初處置,出於勉從群議之意,槪可知矣。諸人之亂言,旣非浚之所與知,則比之近世王子·宗親之爲逆堅所推戴者,輕重有間,一體復爵,恐無不可矣。至於交通宮人之事,果是實狀,則其罪罔赦,無可更議,而第念世祖大王之於臨瀛君,則雖曰眷愛非常,若此罪犯,昭著無疑,則豈容私護,以屈王法,亦何至擢置將相之任,委以重權乎?此誠有不敢知者。且據實錄所記,則浚死之後,似不得歸葬,而今浚之墓,在於近畿云。竊恐其後來,因朝命歸葬,而亦未可詳,久遠之事,且係重大,有難輕議,惟在聖明博詢而審處之,伏惟上裁。領中樞府事金壽興,以爲浚之被罪源委,今以實錄所記觀之,則其所擧名而云云者,不過奸少輩私相亂言而已,元無與知之事,其時諸臣之請罪也,亦不以與知爲辭,而至於交通內人一款,則世祖大王,若知其相應之跡,明白顯著,必不以一時親愛之私情,有所庇護,設使以恩掩義,特施寬貸之典,至授以將相大任,則決知其不然,其後貞憙王后之所敎者,亦可見其曖昧。執此而論之,則尙今在丹書,永絶屬籍,誠可謂至冤,而及其身死,成宗大王,以不可歸葬之啓爲良,是則久遠之後,有非在下者,所敢輕議,惟在聖上酌量情犯而處之,伏惟上裁。行判中樞府事南九萬,以爲浚之前後二罪,考諸實錄,皆無身犯之跡,則追加申釋,不無所據,而祖宗朝所未行久遠之事,到今輕議,亦有所不敢,伏惟上裁。左議政李端夏,以爲近世王子·宗親之名,出於賊招,而至欲推戴云者,身無豫知之跡,則皆蒙復爵之典,浚之被罪曲折,今以實錄所記,觀之,不過其名出於群少輩,私相亂言而已,旣無推戴之謀,又無豫知之事,則其視近例蒙恩者,亦有輕重之別,追復其爵,恐無不可矣。至於宮人交通事,世祖大王,據其事情,痛辨其誣,至授以將相大任,而不疑貞憙王后,又以先朝處分,所嘗備知者,答諭於請誅之臺論,以爲斷不可從,則當初安置,只爲保全之地,而至今名在丹書,誠爲冤抑矣。然事係重大,有難自下輕議,伏惟上裁。行判中樞府事鄭知和·閔鼎重,右議政趙師錫,病不收議,奉朝賀宋時烈,行判中樞府事李尙眞·鄭載禧,在外不得收議,大臣之意如此,上裁,何如?啓。以實錄所載觀之,浚之俱無身犯之跡,可以想知是置,特爲復爵。
傳曰,曾因刑曹粘目,慶基殿別殿出火時,入番典僕等,竝令全家徙邊事,旣已啓下矣。觀此全羅監司狀啓,更又思惟,則今此別殿作變,蓋由於嫉怨參奉及典僕之致,則其所用意,與陵寢作變,小無異同,而處置之道,如是不均,則不但渠之稱冤,奸人之自幸得售其計,不無日後難言之憂云者,誠如狀啓所陳,應配與不入直之流,竝爲放送事,分付本道。
備忘記,近日巡將單子中,宋光淵·睦昌明·李瑞雨等,連以自外懸錄,其規避苦任,尙不上來之狀,殊甚未妥,推考,令該曹使之催促上來。
備忘記,近來朝臣筵席出入之際,頗欠敬謹之意,修撰金盛迪,昨日召對入侍時,頻頻瞻仰,所見極爲未妥,推考警責。
府啓,請海州妖巫,令該曹拿致京獄,依律定罪。其他兩西列邑中,爲凶逆設立神祠處,亦令摘發,一體論斷事,海西內地鎭堡,一倂革罷事。新除授大司憲李秀彦,時在平安道永柔縣,執義姜鋧,時在開城府,掌令李台龍,時在全羅道全州地,持平李濟民,時在京畿楊州地,持平丁時翰,時在江襄道原城地,請竝斯速乘馹上來事,下諭。
院啓,請新除授守令,使之下直於兩司事。措語上同臣伏見昨日之政,有東平君杭,惠民署提調特拜之命,臣竊以爲不當也。夫中批除官,本非常法,宗班朝臣,任用殊塗,不宜創出新規,輕虧舊典,且惠民署提調,實掌醫生課試之事,故從前差除,率用文宰宗班兼帶,曾無是例,政廳守法之啓,誠爲得體,而殿下,不賜允從,仍令下批,此路寖開,後弊難防,除目之下,物情俱駭,請還收東平君杭惠民署提調特拜之命。新除授正言金德基,時在全羅道沃溝任所,請斯速乘馹上來事,下諭。答曰,不允。下諭事,依啓。
答府曰,不允。下諭事,依啓。
吏曹啓曰,承旨有闕,政事,取稟。傳曰,明日爲之。朝報
上在昌德宮。停常參·經筵。
卯時辰時,日暈,暈上有背,色內赤外靑。自巳時至申時,日暈。
江襄監司書目,原城呈,以雨水漲溢,水邊田畓浦落處,在在皆然,私奴元伊渰死事。
平安監司書目,泰川等十五邑,雨雹交下,咸從等十八邑,蝗虫熾發,損害穀苗,極爲悶慮事。
全羅監司書目,興陽縣監牟世蕃,多有不法之事是如。暗行御史,旣已封庫,爲先罷黜事。
獻納元振澤辭職上疏。入啓。答曰,省疏具悉。爾其勿辭,從速察職。
右議政趙師錫箚子。大槪,臣之病勢,決難供職,不得不更暴危懇,冀蒙恩遞,以尋生路事。入啓。
院啓,請新除守令,使之下直於兩司事。還收東平君杭惠民署提調特遞之命事。措語見上答曰,不允。末端事,惠民署,與他司提調有異,今者特除,未爲不可,況兩醫司提調,儀賓亦有兼帶之例,昨日啓辭中,醫生課試,率用文宰等語,未免爽實也,亟停,勿煩。
吏曹啓曰,以參贊官李世白所啓,平壤庶尹,亦依兩西他邑例,以三年爲瓜限事。上曰,令該曹稟處事,命下矣。平壤,以營下之邑,本來事務煩劇,近日且有土疾,作一厭避之地,與其頻數遞易,漸就蕩殘,寧不如縮其瓜限,改以三年,責其成效之爲愈,筵臣所達,蓋出於目擊其弊,欲爲變通之意,依此擧行,何如?傳曰,允。又啓曰,以司憲府啓辭,關西列邑中,如寧邊·龜城·宣川·鐵山·龍川及江邊昌城·朔州·渭原等邑,別擇文官有風力之人,間差以送事,令該曹定式施行事。答曰,令該曹稟處事,命下矣。關西列邑中,寧邊·龜城·宣川·鐵山·龍川等邑守令,間以文官差遣,意非不好,曾前如渭原·碧潼·理山·江界四邑交差事,亦有定式,而文官中有風力可以彈壓,絶無而僅有,行之數年,未免中廢,蓋以此也。今又加以五邑,則充差之難,視前尤一倍矣。然臺臣所陳,專爲其軫恤邊民,畏懲貪汚,前後九邑,雖難一時交差,其中一二邑,姑先以有名望文官,輪回差送,何如?傳曰,政治能否,惟在銓曹之愼擇得人,不係於文武,依前武臣中,有名望者,各別擇差,可也。
答右議政箚曰,省箚具悉卿懇。予之前後敦勉,若是其勤懇,而誠意未孚,祈免之章繼至,造朝之期邈然,益用愧恧,無以爲諭,卿若不諒,一向撝謙,必欲釋負而後已,則此豈君臣間,貴相知心之道乎?予不多誥,宜遵前旨,安心勿辭,速出論道,以濟時艱。仍傳曰,遣史官傳諭。
兵曹啓曰,禮曹啓辭,因都承旨李世白所啓,西路設科,待秋成爲之事,旣已榻前定奪矣。依己酉年設科時例,別遣重臣,文武對擧試取,而武科,則令兵曹稟旨擧行,試官,亦令吏曹差出事分付,何如?傳曰,允事,命下矣。取考前例,則甲辰年,咸鏡道取武科三百人,己酉年,平安道四百人,丙寅年,咸鏡道一百人,而西路江邊六七邑,雖或絶遠,其餘各邑擧子,則皆得來赴京試,非如咸鏡道之比,且近來科擧頻數,出身甚多,收拾未易,而又爲多取,則前頭之事,亦甚可慮,依丙寅年例,咸鏡道取人數,或減二三十人而取之,則似爲得宜,而試取多少,該曹不敢擅便,上裁,何如?傳曰,上年北道設科時,旣已酌定取人之數,今又更減數十人,則有乖一視西北之意,一體取一百人,可也。
禮曹,冬至兼謝恩使拜表吉日,來十月二十一日辰時,方物封裹,同月十八日推擇。啓。以上朝報
有政。吏批缺兵批,以睦林儒·李萬枚·崔雲瑞·金夢良·睦天成付副護軍,權是經·閔鎭周付副司直。
上在昌德宮。停常參·經筵。
下直,淸道郡守曺處周。
工曹判書柳尙運辭職上疏。入啓。答曰,省疏具悉。卿其勿辭察職。
司諫金構啓曰,臣以惠民提調特除之事,有所論執,而其中醫生課試,率用文宰一款,則臣等未及傳啓前,略聞有儀賓兼帶之前例,而造次之間,無暇考證,且念還收之請,旣爲其違舊例啓後弊,則率用文宰之說,只是泛論大體,非關主意所在之故,不復消詳,率爾傳啓矣。昨日連啓,始爲刪改,而伏承聖批,有未免爽實之敎,臣之論事不審之失,著矣。何敢晏然仍冒?昨緣兼帶未謝,今始自列,所失尤大,請命遞斥臣職。答曰,勿辭,退待物論。
掌令金灝啓曰,臣之無似,屢忝言地,尋常臺規,亦不能審處,釁咎層生,顚沛隨至,愧懼之心,恒切于中。不意玆者,新命又降,數日之內,才遞旋授,臣之惶感悶蹙,有不可言,而掌令李台龍,卽臣同婿也,相避之法,在下當遞,尤不當一刻仍冒,請命遞斥臣職。答曰,勿辭,退待物論。
假注書李重章病,代朴泰淳。
政院啓曰,新除授同副承旨姜世龜,時在公洪道溫陽地,斯速乘馹上來事下諭,何如?傳曰,允。
弘文館啓曰,新除授副應敎姜鋧,時在開城府,經筵入番事緊,請斯速乘馹上來事,下諭。答曰,依啓。
議政府右參贊尹趾完,時在咸鏡道咸興任所,乘馹上來事下諭,何如?啓交代後自當上來,姑勿下諭。
政院啓曰,臺諫處置,不得經宿事,纔有定式申飭之敎矣。今日司諫金構,掌令金灝,竝引避退待,而憲府,則執義沈枰,陳疏未肅拜,諫院,則大司諫沈攸,獻納元振澤,正言李三碩,或陳疏,或呈辭,將不得處置云,兩司在外人員外,未肅拜及呈告人員,竝牌招使之處置,何如?傳曰,允。
正言李三碩上疏。大槪,臣於昨日詣臺,退出之路,素患胸腹之痛,猝然發作,扶曳還家,委倒叫苦,求死不得,痛楚難狀,召牌之下,竟未祗赴,伏乞聖慈,亟削臣職,仍治臣罪,附陳區區所懷,以備裁幸事。入啓。
院啓,引嫌而退,據例爭執,大體固好,援引少差,何必爲嫌,請司諫金構,出仕。
府啓,請海州妖巫,拿致京獄,嚴加究問,依律定罪事。兩西列邑,爲凶逆設神祠處,亦令摘發後,一體論斷事。海西內地新設鎭堡,一倂革罷事。臣昨伏見吏曹,因本府啓辭,西關一二邑守令,爲先以文官差送事,有所回啓,聖明,乃以政治能否,惟在得人,不係文武爲敎,而不賜快可,終爲寢格之歸,臣不勝慨然焉。夫天之降才,無分彼此,則有才與否,果不係於文武,政治之在得人,誠如聖敎,而第念近日武弁之爲邑宰者,率以貪虐爲事,不思撫字之義,刑杖濫酷,徵斂無藝,其所營爲者,非善事,則肥己也,邑儲之蕩竭,民生之困瘁,職由於此,而滔滔一世,此類居多,其能稍存廉隅,愛惜身名者,蓋無幾焉,則雖欲愼擇而得人,良亦難矣。今若竝就文武中,務揀其廉明有聲望之人,輪差邊邑之吏,則庶可以安保邊氓,懲畏貪官,其爲補於字牧之政,誠不淺尠,故本府之縷縷陳啓,意蓋在此,而今於該曹之回啓,未蒙允許,使今日爲民變通之政,反歸於虛套,豈不可惜哉?請依前啓,寧邊等九邑守令,別擇文官中有風力之人,間差以送事,定式施行。引嫌而退,旣有相避,勢難仍在,請掌令金灝,遞差。
答正言李三碩疏曰,省疏具悉。疏中所陳,不無過中未安之處,而大意固好,予用嘉之。至於許玧事,大臣,開陳其被誣之狀於前席,已有收用之命,則銓曹之通淸於經歲之後,少無不可,而近來自是好勝之習,日以益甚,雖有爽實之事,一經彈劾,終始堅執,至以汲汲復擬責銓官,持論益堅奬臺臣,似此擧措,未免伐異已甚之歸,而終無以服人心矣。予實慨歎也,爾其勿辭察職。
答府曰,不允。昨日該曹啓辭之批,出於爲官擇人之意,則反歸虛套之論,實所未曉也。況人之廉貪,不係文武,豈有名爲武弁,而擧皆貪虐肥己之理乎?勿爲煩論,處置事,依啓。
答院曰,依啓。朝報
上在昌德宮。停常參·經筵。
夜二更,月入微端門內。
下直,寧越郡守李后沆,龍岡縣令金坽。
謝恩,軍器判官李相奭,奉常副奉事金履元,參奉吳世周,工曹佐郞李泰裾,校書博士車萬里,副正字姜世耉,戶曹正郞韓起愈,沃溝縣監李萬葉,軍資主簿趙之耘。
慶尙監司書目,情理甚切之外,賤疾又復危苦,冒陳血懇,祈蒙恩遞,以尋生路事,上疏上送事。啓。答曰,省疏具悉。卿辭至此,情理誠爲矜念,本職當許遞焉。
義禁府啓曰,以捕盜廳啓目,英陵石物作變賊人安繼李,令攸司依法處斷事,允下矣。安繼李所犯,事係逆獄,卽爲拿囚,而依丙辰年齊陵丁字閣衝火賊張得善例,推鞫,何如?傳曰,允。
政院啓曰,今日推鞫事,命下矣。推鞫處所,何處爲之乎?傳曰,本府爲之。又啓曰,今日推鞫時,禁府堂上,不可不備員,而判義禁南龍翼,同義禁李選,近以情勢難安,連呈辭單,新除本職及兼帶,俱未肅謝,竝卽牌招肅拜,使之參鞫,何如?傳曰,允。
謝恩,知春秋南龍翼,吏曹參判李選。
推鞫問事郞廳二,金萬吉·金宇杭。
大司諫沈攸上疏。入啓。答曰,省疏具悉。爾其勿辭,調理察職。
右議政趙師錫箚子。大槪,更申前請,祈蒙恩許事。入啓。答曰,省箚具悉卿懇。三度傳諭之批,備悉決難允許之意,且諭以俟得少間,卽起視事矣,顧予誠意未孚,連章控免,若是其邁邁,無乃不足與有爲而然耶?冞增愧恧,無以爲諭,予志堅定,雖日呈十章,斷無釋負之理,亟體思想之意,安心勿辭,速出論道,以副上下之望。仍傳曰,遣史官傳諭。
吏曹啓曰,臺諫有闕,政事,取稟。傳曰,當日爲之。
傳曰,推鞫姑罷。
政院啓曰,卽者吏曹郞廳來言,當日爲政事命下,而判書李䎘身病,參判李選,以禁府堂上,推鞫進參,參議李畬,方在呈告中,三堂上皆有故,將不得開政,判書·參議,竝卽牌招,且推鞫,已有姑罷之命,參判,亦爲一體牌招,以爲開政之地,何如?傳曰,今已日晩,明朝開政。以上朝報
英陵修改都監啓曰,浮石所,旣定於驪州南面心通山,所入機械鐵物,整齊後,臣等當與郞廳監造官,一時下去始役,而心通山,距陵所二十餘里之地,輸運之際,禾穀損害者必多,若自浮石所,曳下於水邊,船運回泊於陵底,則禾穀不至傷害,輸送之力,可以大省,禁衛營所屬運石大船,擇其完厚堅固者二隻,分付取用,何如?傳曰,允。都監謄錄
上在昌德宮。停常參·經筵。
自昧爽至辰時,有霧氣。未時,太白見於巳地。
謝恩,左尹鄭載禧,吏曹佐郞徐文裕,司成趙宗著,靑巖察訪尹以壽。
吏曹判書李䎘上疏。大槪,重被諫臣之非斥,決不可晏然於職次,乞治臣罪,以謝人言事。入啓。
假注書成儁病,代南至熏。
傳曰,召對爲之。
咸鏡監司書目,道內農事形止,及安邊等邑蟲災熾發,去月二十四日下雨緣由事。
政院啓曰,昨日政官牌招啓辭,傳曰,今已日晩,明朝開政事,命下矣。卽者吏曹郞廳來言,判書李䎘,陳疏入啓,參判李選身病,參議李畬呈辭,今日亦將不得爲政云,開政命下之後,連日頉稟,事體未安,參判李選,參議李畬,竝卽牌招開政,何如?傳曰,允。
答吏曹判書李䎘疏曰,省疏具悉。過激之斥,不足爲嫌,卿其安心勿辭,從速行公。
吏曹參議李畬上疏。大槪,臣重被臺臣之論斥,不可一刻仍據於職次,召牌之下,不得祗赴,臣罪尤重,乞賜罷斥,仍命勘定臣罪,以正朝政,以謝人言事。入啓。
召對入侍,承旨閔鎭長,玉堂黃欽·洪受瀗,史官李廷謙·沈季良,假注書南至熏。
答李畬疏曰,省疏具悉。已諭於長官疏批矣,爾其勿辭,從速察職。
傳曰,史官一員待命,騎馬三匹立之,崇陵內摘奸。
左議政李端夏箚子。大槪,臣有不安情勢,乞遞職名事。入啓。答曰,省箚具悉卿懇。許玧之被誣,不但大臣詳陳於前席,銓曹之復擬臺職,可見公議之攸同,而發論之人,自是前見,終始務勝,其習誠可惡,而不足言也,正言李三碩之疏,又從以稱美,有若持論正大,而不撓於浮議者然,已極無謂,至於韓范齊等事,其所論,尤未知其得當,於卿少無引咎之嫌,卿其安心勿辭,速出行公。仍傳曰,遣史官傳諭。
京畿監司書目,都事李德成,累度呈狀,終不行公,前頭殿最,亦且不遠,不得不罷黜事。啓。雖曰,累呈辭狀,因官下之構誣請罷,據理論報之都事,事體未安,此狀啓還出給,使之從速行公。
政院啓曰,罪人卞海,旣已拿來,鞫廳今當開坐,而該房承旨趙聖輔,以式暇不爲仕進,推鞫時,則有除服制式暇之例,卽爲牌招,使之進參,何如?傳曰,允。以上朝報
備邊司郞廳,以左議政意啓曰,崇陵欄干石有頉處,陵上莎草枯損稀疎處,及穆陵莎草稀疎處,政府以下奉審事命下,而領相,以鍼灸受由,方在辭職中,臣當進去,而英陵石物作變罪人,推鞫方張,他無推移之員,今日推鞫,似不得結末,則姑爲停罷,待奉審回還後,更爲設鞫乎?敢稟。傳曰,依爲之。備局謄錄
禮曹啓曰,卽接崇陵參奉牒報,則本陵大王陵上莎草,初春生葉之時,與諸處無異矣。今經大雨之後,寅卯方地臺石上莎草,廣二尺,長一尺五寸許一庫,比他稀疎,土色微露,王后陵上莎草,庫庫枯損,土色微露,而兩陵上莎草,雖或枯損稀疎,莖葉尙多,衆根相結,前頭不無茂盛之望。且王后陵上,前面巳方及後面子方,欄干石各一箇,柱石相合處一隅,今春解凍之後,微有傷缺細隙,而泛然看過,則不覺其有痕矣。及經霾雨之後,傷處漸至成隙而分明,前面缺片,則廣二寸,長一寸五分,後面缺片,則廣一寸五分,長一寸二分許,缺片附在元石云。又接穆陵參奉牒報,則懿仁王后陵上莎草,經霖之後,前面則雖極茂盛,後面稀疎處,則或有新芽之抽生,而不得連接,土色庫庫微露,不爲一色靑翠云。兩陵莎草傷處,則皆不至大段,而崇陵王后陵上欄干石,傷缺處頗涉重大,不可不奉審稟處,而兩陵莎草,亦當一體奉審,依例政府以下進去奉審,何如?傳曰,允。禮曹謄錄
有政。吏批缺兵批,以尹天賚爲同知,柳星樞爲都摠經歷,具翧爲五衛將,鄭粲翰爲五衛將,郭文溶爲曹司衛將,申汝逿爲忠壯衛將,李時績爲武兼宣傳官,申澤萬爲武兼宣傳官,金盛中爲多慶浦萬戶,張斗吉爲美錢鎭僉使,李喜益爲柔遠鎭僉使,元振洙爲錦山營將,以朴泰遜·金灝·金建·郭廷瑗付副護軍,朴泰輔·鄭是先·趙相周付副司果,朴壽仁·金鎰·朴夐鳳·朴昌益付副司果。
上在昌德宮。停常參·經筵。
謝恩,刑曹佐郞李喜夏,都摠經歷柳星樞。
公洪監司書目,道內公州等三十三邑,去月二十二日,雨澤,及又自二十四日至二十七日,大雨暴注,人家漂流,田畓各穀,慘被水災,民事可慮事。
黃海監司書目,道內雨澤周洽,誠爲多幸,而間有急注太過之處,各穀未免損傷,亦有間間浦落之處緣由事。
右議政趙師錫箚子。大槪,臣之不可更進,決矣。不得不累瀆威尊,復申前懇,乞蒙矜許事。入啓。答曰,省箚具悉卿懇。已悉予意於前後箚批矣,復何多誥?須體如渴之至意,且念時勢之多艱,安心勿辭,速出論道,毋孤企望。仍傳曰,遣史官傳諭。
正言李三碩啓曰,臣病不能供仕,猥陳辭疏,而適有區區所懷,亦不敢以微瑣而不達矣。伏承聖批,辭旨嚴截,至以伐異已甚責之,臣奉讀未半,神魂震悸,臣雖萬萬無狀,至於黨同好勝,義之所不敢出,而不見信於君父至此,罪名,將伏誅罰之不暇,豈敢一刻安於言地?顧臣所患胸痛之外,添得醜惡之腫,痛楚難狀,尤妨跨馬,無由詣臺自列,尋單見阻,苟冒職名,情勢狼狽,悚蹙罔措。繼以伏見大臣銓臣箚疏,及下大臣之批,又有所瞿然惶蹙者,今臣發言,恐涉護前,將欲復呑,勢亦不得,臣於許玧訾謗,衆所共知,稱冤之端,臣亦聞之。救之雖出於公心,謗之亦非有所私意,各從所聞,夫豈務勝?雖有謗言,苟無實狀,悠悠之談,亦應自止,若猶未也,人言可恤,姑且遲遲,何所不可?如必有公議稱冤,公論有意,則顧今伸救之說固盛,而唾鄙之論尤行,其所謂已定,非臣能知也。然此則猶可諉朝家許伸,乃其佐幕時,可駭可怪之擧,不一而足,一道傳美,聞者爲羞,而前日臺臣之避,亦已發其端矣。流傳之言,固不敢以爲盡信,抑未知亦嘗有一一證明,而伸辨乎否。卽此一款,其前謗則雖輕歇,而亦不可謂之尋常彈劾也。如趙儀徵·韓范齊,則銓官,旣曰有所擧論,臣亦不必更爲提起,而但於彼則便已相議歸一,在此則猶在未及商確,而反斥臣以汲汲,何歟?況聞兩人初無見塞,而只當循例注擬,想何有商確之端也,而然此不過少年耳。緣臣淺識,草草妄言,前後嚴旨,不啻未安,銓官所執,儘亦多端,而至於大臣,因以不安,箚辭遽上,辭意尤嚴,本欲尊事體,反以損事體,臣誠愧悔,捫舌無門,以如此情勢罪名,只緣病狀方苦,今始自劾,稽緩之誅,益無所逃,請命罷斥臣職。答曰,不思自反,費辭遂非至此,良可異也,勿辭,退待物論。
府啓,請海州妖巫,拿致京獄,嚴問定罪。其他兩西列邑中,爲凶逆設神祠處,摘發之後,亦令論斷事。海西內地新設鎭堡,一倂革罷事,臣有所論啓,而未蒙允許,臣竊慨然焉。更申前啓之意,非以今之武弁,擧皆貪虐,其所廉貪,必係於文武也。第其爲字牧者,或手段濫猾,專務肥己之事,或廣行苞苴,以事權要之家,徵斂由是而多端,邑需亦因以匱竭,至於刑杖過濫,徒尙鷙酷,曾不知慈祥愷悌之爲何事者,率多有之,今雖欲爲官而擇人,其勢誠難矣。況西邊列邑,地旣遐僻,接壤分符,擧皆等輩,雖有不法之吏,無所懲畏,益肆貪汚,西民之困悴愁怨,職由於此,與其愼揀武倅,而不能盡得其人,無令間以文官,另擇差遣,一以懷保遐氓,一以懲畏貪官,豈非今日之先務乎?爲民矯弊之道,無過於此,請依前啓,寧邊等九邑守令,別擇文官中有風力者,間差以送事,定式施行。伏聞頃者,有明安公主墓所石物,浮取江都之命,喉司,至於陳戒,而不賜允可,臣竊以爲保障之地,凡係害民之事,一切痛禁,故向因本府留守所達,公私石物,切勿浮取之意,纔已定奪矣。曾未幾何,遽有此敎,當初取稟時,若或區別定式則已,不然而無論公私,一倂防塞,則貴主墓道之用,事體雖曰有別,他山之石,豈無隨便取用者,而事目旣立之後,必令伐取於保障重地,復啓日後無窮之弊端乎?此等朝家申禁之事,始雖一意堅持,惟恐其末稍之或弛,況於立法之初,首先壞了,能保禁令之無撓乎?不但一府民弊,有不可不念,揆以令出惟行之義,亦不當如是,請還寢明安公主墓所石物取用江都之命。新除授掌令南弼星,時在京畿果川地,請斯速乘馹上來事,下諭。答曰,不允。江都浮石事,已諭政院之批矣。勿爲煩論,下諭事,依啓。
司諫金構上疏。大槪,猥陳病難供仕之狀,仍附所懷,祈蒙垂察事。入啓。答曰,省疏具悉。所陳之辭,予用嘉尙,姜鋧·李濟民等所爲,俱涉未便,竝推考以爲警責之地,爾其勿辭,調理察職。
兵曹啓曰,卽接西所衛將所報,則本所東邊五十步許地松木,今日未時量,爲暴雷所傷,而鱗甲傷破云,宮城內松木,至有雷震擘破之災,不勝驚怪之意,敢啓。傳曰,知道。朝報
上在昌德宮。停常參·經筵。
夜一更,月入氐星。二更,月暈。
慶尙監司書目,居昌縣令李光著,不法文書,旣已現捉於暗行御史,罷黜事。又書目,去月晦前,通道內各邑,連得雨澤,畢移秧,誠爲多幸,各穀多至沾傷,民事可慮事。
府啓,請海州妖巫,拿致京獄,嚴問定罪。其他兩西列邑,爲凶逆設祠處摘發,一體論斷事。海西內地,新設鎭堡,一倂革罷事。關西寧邊等九邑守令,以文官間以差送事,還寢明安公主墓所石物取用江都之命事。答曰,不允。
政院啓曰,臺諫處置,勿爲經宿事,纔已定奪矣。正言李三碩,昨日避嫌退待,而大司諫沈攸,獻納元振澤,方在呈告中,司諫金構陳疏,有調理之命,今日尙不得處置,事涉未安,大司諫沈攸,獻納元振澤,竝卽牌招,使之處置,何如?傳曰,允。
又啓曰,伏見慶尙道推考敬差官權恒,星州罪人金榮中按問啓本,則罪人石哲所犯,旣已當初檢覈時納供,無所差違,只當按取招啓聞,而乃反別意見揷入剩語,欲以干係綱常之罪人,同之於謀殺緦親之振甲,至請令該曹明白稟處,按獄事體,豈容如是,殊極可駭,請敬差官權恒,從重推考。傳曰,依啓。
領議政金壽恒箚子。大槪,賤疾近益危苦,無望更起就列,更乞亟賜遞免,俾得安意待盡事。入啓。答曰,省箚具悉。所患如此,予用慮念,卿其安心勿辭,從容善攝。朝報
左議政李端夏,觀象監提調柳尙運,繕工提調李敏敍,參判申琓,啓曰,臣等進詣崇陵奉審,則王后陵上前面巳方欄干竹石,西邊上頭,與柱石付接處,初因石理之有罅,漸至退拆,而拆處長三寸,上廣五分,下廣二寸,深一寸,其隙,可容一細繩,子方竹石上頭有釁隙,長一寸,廣三寸,而難容細線,丑方竹石外面下頭,亦有微釁,長一寸,而三處所傷,皆不至大段,且其傷處,皆在柱石下耳支撑之上,巳方傷處,比子丑兩方,雖似稍重,而似無缺落之慮,曾前戊申年穆陵欄干竹石,有破傷處,其長廣有倍於此,而其時奉審大臣之啓,以爲陵上至近之地,有難輕易動役,以油灰補其缺處,更觀日後陳達蒙允,今亦依此,以油灰塗塡,而亦俟霖雨開霽後,因節祭,兼告事由而行之,似當。大王陵上,寅卯方莎草,長廣各二尺許,頗似稀疎,微露土色,王后陵上莎草,亦有間間稀疎處,而根莖皆有生意,前頭不無茂盛之望,果如參奉所報,不當以此輕擧修補之役,穆陵懿仁王后陵上莎草,則自庚方至艮方,多有枯損之處,所見未安,修補之擧,恐不可已,而卽今雨水如此,陵上土役,實涉重難,姑待秋節開霽後,擇日擧行,似合事宜,敢啓。答曰,依啓。禮曹謄錄
上在昌德宮。停常參·經筵。
夜一更,月入氐星,二更,月暈。
藥房啓曰,潦雨支離,伏熱轉熾,伏未審此時,聖體,若何?臣不任區區之慮,敢來問安。答曰,知道。無事矣。
大王大妃殿·中殿,藥房問安。答曰,知道。
假注書魚史徽病,代兪命弘。
兵曹啓曰,正郞許玧,連以身病,呈狀乞遞,無意出仕,本曹多事之地,不可一任其曠廢,許玧,姑爲改差,後日政差出,何如?傳曰,曾以此呈狀遞職,又因一種伐異務勝之論,每每許遞,殊未妥當,勿爲改差。
吏曹參議李畬上疏。大槪,臣所坐旣重,臺斥愈嚴,終不可仍冒於職次,懇乞亟賜罷斥,仍勘臣罪,以謝人言事。入啓。答曰,省疏具悉。爾勿過辭,從速察職。
政院啓曰,今日推鞫,兩司當爲進參,而諫院無行公之員,大司諫沈攸,呈辭入啓,司諫金構,再昨陳疏,有調理之命,獻納元振澤,昨日違牌之後,以情勢難安,連呈辭疏,正言李三碩,方在引避退待中,正言金□□在外未上來,司諫金構,獻納元振澤,竝卽牌招,以爲推移參鞫之地,何如?傳曰,依啓。近來百隷,怠慢日甚,雖一二張,尋常回啓公事,必致夜深後入啓,此習已痼,無處不然,崔命立,因單子啓下,在於今朝,而日已過午,尙無進不進書入之擧,已極未便,至於臺諫請招,何往而今始啓稟乎?尤爲無據,當該承旨及禁府堂上郞廳中,最後緩緩來到者,竝從重推考。
獻納元振澤啓曰,臣重傷水土,痼疾沈深,未諳臺規,顚沛隨至,頃陳一疏,敢暴難冒之狀,而未蒙恩遞,反下溫批,數日之內,召命荐降,區區情病,俱不暇恤,嚴畏分義,黽勉出肅矣。處置傳啓之後,始伏見正言李三碩疏,本以獻納之望,其中擇除,誰非臺省出入之臣,而必命加擬爲非,臣於此不勝愧汗之至,加望之命,旣出常格,則在臣之道,固當縮伏,以俟物議,而專昧自處,苟然冒出,至今思之,噬悔無及,尋單請急,實出於萬萬不得已,而喉司不諒,一向退却,臣之狼狽,可謂極矣。迺者同僚,引嫌退待,臣當處置,而情勢之難强,如右所陳,素患痰症,近又添劇,帖身床席,殆不省事,昨於召牌之下,竟未祗赴,方俟譴罰之加。不意玆者,召命又降,不得不忍死來詣,而臣以加擬之人,入於同僚之疏,則其將自劾之不暇,何敢晏然處置乎?且念處置之勿爲經宿,才有申飭之敎,而緣臣證痼情蹙,已過三日,臣之所失,至此尤大,請命遞斥臣職。答曰,勿辭,退待物論。
傳曰,典獄摘奸,輕囚放釋。
政院啓曰,以諫院官員牌招啓辭,當該承旨及禁府堂上郞廳,竝從重推考事,命下矣。推考傳旨,今方書入,而第此事,自有曲折,蓋三省推鞫,則自本院啓稟,有兩司牌招言送之規,而推鞫則與省鞫有異,兩司應參之員,自禁府直爲分付請坐,兩司必有故,然後始自本院啓稟變通,日昨諫官,或有呈告者,而卽爲進參,則今日鞫廳之坐,設令諫官,或承批調理,或陳疏辭職,而自當推移進參,故本院別無循例請招之事矣。日勢漸晚,而尙無承旨請來之擧,臣等亦甚怪訝,再三催促於禁府,且問諫院吏,則以爲司諫金構,獻納元振澤,俱有身病,掌吏累度往復,而時未定進參之員云,故不得已始爲牌招之意,敢爲啓稟矣。以兩司不備之故,承旨未及下府,則進不進單子之未卽來呈,亦其勢固然,初出於緩忽之致,而事勢適如此,至勤聖敎,玆以曲折,惶恐敢啓。傳曰,事勢如此,則與無端怠慢者,有異,竝勿推考。
右議政趙師錫箚子。大槪,更暴危懇,冀蒙矜許事。入啓。
司諫金構啓曰,臣於承牌詣闕之路,伏見政院啓辭之批,已不勝其惶悚,而黽勉進參於鞫廳之坐矣,卽伏見政院追後啓辭,又切瞿然之至。今日鞫廳,臣次當進去,而臣適以病陳疏,受命調理,意謂次官,雖方呈單,而未入之前,不成公故,自可進參,故院吏來問,以此言送,未及再回,而遽承召牌矣。鞫廳開坐,事體至重,臣雖承調理之命,苟非死疾難强,義當竭蹶趨詣,而誤於料事,致令設廳未免差遲,臣之錯謬稽緩之失,著矣,何敢晏然仍冒?請命遞斥臣職。答曰,勿辭,勿爲退待,仍爲參鞫。以上朝報
政院啓曰,訓導安愼徽,次知唜男,以愼徽江都銀貨,旣已被執於倭館,而尙不準捧上送也,罪名雖輕,有難全釋,故姑爲保放,以待各衙門處置。傳曰,知道。他餘罪人,令各該司趁卽疏決,俾無滯獄之弊。朝報
上在昌德宮。停常參·經筵。
答右議政趙師錫箚曰,省箚具悉卿懇。前後敦勉,不啻勤懇,而卿之巽辭,愈久愈切,只自愧恧,不知所以爲諭也。卿其體予至意,安心勿辭,速出論道,以濟時艱。仍傳曰,遣史官傳諭。
京畿監司書目,果川呈,以掌令李台龍辭職上疏上送事。啓。答曰,省疏具悉。爾其勿辭,從速上來察職。
全羅監司書目,靈光郡守李壽徵,以母病受由上京,累度呈狀,久不還官,不得已罷黜事。
吏曹啓曰,守令有闕,政事,取稟。傳曰,當日爲之。
鞫廳啓曰,罪人安繼李,陵上石物打破時手犯辭緣,今已直招,依法例結案取招,照律處置,而卞海·崔命立,則繼李旣以誣引納招,竝放送,何如?傳曰,依啓。
政院啓曰,當日爲政事,命下矣。罪人行刑相値,政事,何以爲之?敢稟。傳曰,明日爲之。
府啓,請海州妖巫,拿致京獄,嚴問定罪。其他兩西列邑,爲凶逆設立神祠處,摘發之後,一體論斷事。海西內地新設鎭堡處,一倂革罷事。關西寧邊等九邑守令,別擇文官中有風力者,間差以送事。還寢明安公主墓所石物浮取江都之命事。入啓。答曰,亟停勿煩。
右副承旨趙聖輔辭職上疏。入啓。遞差。
罪人安繼李,當日軍器寺前路行刑。啓。
院啓,請自今以後,新除守令,使之下直於兩司事,臣伏見頃日政,有東平君杭惠民署提調特除之命,臣竊以爲未安也。國朝以來,宗英之中,雖有特被親愛者,不得任以職事,朝宗制法之意,蓋可知矣。此豈非今日之所當遵守者乎?惠民廚院,職掌旣異,宗班儀賓,事體又別,其不可援例也,亦明矣。殿下,若以其近宗而親愛之,則別加敦恤,未或不可,而至於爵賞大柄,自有定制,豈宜以一時私恩有所撓改,使後世以今日爲口實,旁緣謬例,漸至濫觴,則將何以救其弊乎?物情皆以爲駭,請還收東平君杭惠民提調特除之命。竝引嫌而退,臺閣之體,雖主峻激,而論人之道,貴在和平,流傳之言,不必盡信,而自是己見,未免失中,同僚疏語,本非指斥,嫌不處置,其勢固然,有疾稽避,尤無所失,請正言李三碩,遞差,獻納元振澤,出仕。答曰,不允。處置事,依啓。朝報
備邊司啓曰,東萊府使李沆狀啓,回啓中,偸米賊人回答之語,有未瑩處,就加添刪,改付標以入之意,敢啓。答曰,知道。備局謄錄
禮曹啓曰,穆陵仁穆王后陵上曲墻墜圯處,修改吉日,以今月十七日推擇,啓下矣。近日雨水連仍,土地泥濘,數日內雖或開霽,勢未及乾凈,仍爲改築,勢難完固,待霖雨快霽後,改擇日擧行,何如?傳曰,允。禮曹謄錄
上在昌德宮。停常參·經筵。
謝恩,靈巖郡守任弘益。
大司諫沈攸三度呈辭。入啓。遞差。
義禁府啓曰,英陵魂遊石打破罪人安繼李,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,令各該司捧承傳擧行,何如?傳曰,允。
江襄監司書目,道內各邑,大雨連旬,山崖崩頹,洪川等官,人物漂渰,頹壓致死,二十三名之多,傷損亦至五名,驚慘事。啓。傳曰,渰死壓死人等,令本道恤典擧行。
傳曰,大臣·備局堂上,引見。
引見時,吏曹判書李䎘,參議李畬,修撰金盛迪,副修撰洪受瀗牌招事,榻前定奪。
右議政趙師錫箚子。大槪,病勢日益痼,情勢日益蹙,更瀝肝血,冒死悉暴,乞蒙矜諒,亟賜鐫遞事。入啓。傳曰,遣承旨敦諭。
謝恩,同副承旨兪命一。
引見時,執義沈枰所啓,海州妖巫,請令該曹拿致京獄,嚴加究問,依律定罪,其他兩西列邑中,爲凶逆設立神祠處,盡爲摘發,一體論斷事。上曰,不必拿致京獄,令本道監司,親自推覈,依律定罪,可也。又所啓,請海西內地,新設鎭堡,一倂革罷事。上曰,勿煩。又所啓,臣以關西淸北守令,文官間差事,有所論啓,而未蒙允許,臣竊惑焉。臣之更申前請之意,非以今之武弁,擧皆貪虐,其所廉貪,必係於文武也。蓋西邊列邑,皆是武倅,而其能廉平簡約,慈祥爲治者,絶無而僅有,率多貪饕鄙頊,專事肥己,刑杖濫酷,曾不知有撫字之道者,滔滔皆是,而地旣遐僻,見聞不逮,無所畏憚,恣行不法,此西民所以困悴愁怨,而思得文吏者也,爲今矯弊之道,莫如間以文官,另擇差遣,以之慰邊氓而懲汚吏,該曹之參酌覆啓,蓋爲是也,而終歸寢格而不行,豈非可惜哉?請依前啓,別擇文官中有風力者,間差以送事,定式施行。上曰,已諭於該曹覆啓之批矣。卽今侍從之臣,亦患乏人,許多郡邑,安得一一擇差乎?與其疲殘文官之苟充,不如別擇武弁之爲愈也,勿煩。又所啓,請還寢明安公主墓所石物,取用江都之命事。上曰,勿煩。
司諫金構所啓,請新除守令,使之下直於兩司事。上曰,勿煩。又所啓,請還收東平君杭惠民提調特除之命事。上曰,勿煩。
左議政李端夏所啓,判義禁南龍翼,以李鵬齡照律公事,至承嚴批,故情勢不安,久不行公,今番鞫廳之坐,不得已進參,而其他坐起,皆不進參,非但本府罪囚,多有積滯,禮曹褒貶,亦甚重大,而不敢趁時爲之,誠爲可慮矣。當初照律,不無所執,則到今更爲低昻,其勢似難,或照律公事,別爲判下,或南龍翼禁府兼帶,特許遞改,似合事宜矣。上曰,當初,則誣告條照律,以不襯着,故有改照律之敎矣。李鵬齡,則奪告身放送,南龍翼,不當以一時警責,久爲引入,速爲行公事,分付,可也。又所啓,翰林尹星駿,頃日引見時,到閤門外,猝然出去,其爲擧措,誠極駭然,因臺啓拿推,方在奪告身中矣。下番之職,世稱苦務,人多厭避,故自前翰林之故犯者,雖或禁推,而必付過還職者,蓋惡其故犯之習也。今若因一時故爲規避之擧,久置罷散,則適足以中其願,而日後效尤之弊,尤難防遏,似當有變通之道矣。上曰,旣到閤門之外,則其親病之不至大段,可以推知,而任自出去,事甚駭然,故從臺啓略施其罰,非不知適足以中其願,而其在事體,亦不無警責之道,故欲姑觀前頭而收用矣。大臣所達,誠然,敍用,可也。又所啓,前翰林鄭澔,以其爲注書時,日記代書事,被謫蒙放,日月旣久,當初代書之類,皆已敍用,而只鄭澔一人,尙在罷職中,似當一體敍用矣。上曰,一體敍用,可也。又所啓,今年兩麥有秋,而雨水周洽,秋成庶有望矣。穀賤則糴之,貴則糶之,如此本末俱利,卽古常平之意也。如此之歲,必須貿儲穀物,可備凶年,故與常平廳堂上相議,則兵曹判書李師命,欲出本曹綿布一千五百同,貿穀於沿海諸邑,設倉以儲,而以賑廳銀一萬兩及義州所留使行時用銀一千兩,送于兵曹,其代,則以賑廳錢貨,計償於惠廳矣。此不但可備凶年,江都餉米,前後貸用者,亦欲以此還償,其條目,則姑待首相出仕後,相議定奪,而義州所留銀七千兩,爲先取來事分付,何如?上曰,依爲之。朝報
入侍時,兵曹判書李師命所啓,南平縣監沈益昌,以水軍兒弱充定事,推勘公事,上來已久,而因事目變通之事,未及照律矣。若以癸亥年事目言之,則雖一二名,當爲論罪罷職,而其後又有定數之事,且守令遞易,其弊不貲,請考出前後事目,令廟堂限其名數,以爲論罪之地,而今此沈益昌,則只是三名,此則依癸亥以前行用之律,照勘以入,何如?上曰,依爲之。
兵曹啓曰,卽接東所衛將牒報,則今日卯時量,內司僕南邊宮墻,三間許,頹落云,令紫門監,爲先把子圍排,趁卽修築,而依前例,弘化門入直砲手十名除出,限修築間守直之意,敢啓。傳曰,知道。兵曹謄錄
有政。吏批缺兵批,以趙聖輔·洪得禹·任後昌付副護軍,李三碩付副司果。
上在昌德宮。停常參·經筵。
謝恩,驪州牧使申啓華。
同副承旨兪命一書啓,臣敬奉聖批,敦諭于右議政趙師錫處,則以爲臣之情勢,已到百尺竿頭,章八上而不知止者,夫豈得已而不已哉?不料日月之明,猶未下燭,復遣近侍,敦諭至此,臣雖無狀,亦不至全昧分義,如有一分可出之勢,何敢一向控免,偃伏不起,以負我聖上勤懇之意哉?臣所遭,不啻尋常臲卼之比,物情之驚怪,久猶未已,雖被重誅,決難冒出之狀,已盡陳暴於前後乞解之章,今不敢更有所煩縷,而且臣根痼之證,發作無常,有時火熱上攻,則俄頃之間,作一僵尸,病情之危苦,亦無供職之望,嚴命之下,終不能趨詣,當以一疏,更陳微悃,席藁私次,惶恐俟罪之外,更無所達云矣,敢啓。傳曰,知道。
京畿監司書目,果川呈,以掌令南弼星辭職上疏上送事。啓。答曰,省疏具悉。爾其勿辭,調理上來察職。
禁衛營啓曰,本營郞廳及諸將官,今春夏等褒貶,當爲等第,而都提調臣閔鼎重,方在疾病之中,限內不得磨勘之意,敢啓。傳曰,知道。
政院啓曰,藝文館待敎宋疇錫,時在公洪道懷德地,請斯速乘馹上來事,下諭。傳曰,依啓。
中樞府郞廳,以領府事·判府事意啓曰,本府去乙丑年春夏秋冬兩等,丙寅春夏秋冬兩等褒貶,其時因諸堂上有故,不得爲之之意,旣已啓達矣。到今日月已久,等第之際,不無難便之端,竝不得磨勘之意,敢啓。傳曰,知道。
政院啓曰,今春夏等褒貶,當爲等第,而本院無實郞廳,不得爲之之意,敢啓。傳曰,知道。
議政府司錄,以左議政意啓曰,本府,今春夏等褒貶,當爲等第,而領議政金壽恒,身病未出仕,右議政趙師錫,方在辭職中,限內不得磨勘之意,敢啓。傳曰,知道。
司諫金構啓曰,臣於日昨處置同僚也,旣詢於人,參以己見,敢請遞差矣。今聞物議,多以爲非,又以臣頃才陳疏伸救,而旋復請遞,爲前後參差云,臣不勝瞿然之至。向日李三碩疏中所言,儘可嘉尙,雖其中一二事,未免失當,而不害爲有懷必陳之義,不可以一言之失當,掩其大體之固好,則前之伸救,意固在此,及其引嫌之辭,則單擧許玧一事,添生層節,又立己見,未免已甚,而適又是臣所稱失當者,處置之規,只據避辭,此事立落,當觀其事是非,不宜得以他事之得失,參涉於其間,則後日請遞,指意自別,殊不覺其爲參差之歸也。所謂許玧事,雖以三碩避辭觀之,亦旣曰各信所聞,則或救或謗,其無的然可證之端,其可知矣,而猶且云云者,是徒知臺臣所聞之爲公,而不知諸臣所聞之未必不公也。夫以暗昧難明之謗,斷人平生,有非忠厚之意,況如許玧之事,我旣深知其冤,彼此伸斥,恰亦相當,則姑從伸救之說,更擬舊選,何所不可?至於佐幕時事,則前後迭出於避辭之中,其所爲說,臣亦槪聞,謂之無實而伸救者,固不論,設令所言皆實,亦不過爲一時規劾之資,臣固未見其爲終身之累也。末俗多訛,好惡難齊,必欲得全無訾謗,翕然同聲者,當世之上,能有幾人?今若一被人言,不問虛實,輕加廢棄,則竊恐非宰物平允之體也。雖然,臺閣之上,峻者常立,三碩,又是言事之臣,屢承嚴旨,其在臺體,固宜扶植之不暇,而臣乃率爾請遞,物議之來,勢所必至,以此爲非,臣亦何辭?且臣伏見副應敎姜鋧辭職之疏,以臣前疏所論規避一款,縷縷分疏,語多譏切,原疏已經政院,何敢諉以未及上徹,而晏然自安?鋧除職之前日,人有得見於京裏者,臣固不料其遽作行於一夕之間,問於該府之吏,所對亦然。此事,臣素深非,偶爾上疏而風聞之言,未必盡信,儒臣自列,宜是實狀,此亦臣言事不審之大者。臣乍入臺閣,愆尤疊出,跋前疐後,無所措身,決不可一刻仍冒於臺席,請命遞斥臣職。答曰,勿辭,退待物論。朝報
禮曹啓曰,本曹屬中,掌樂院官員等,去丙寅年春夏秋冬等及校書館·歸厚署·東南關王廟·東西氷庫官員等,丙寅年秋冬等褒貶等第,各其司提調有故,限內不得磨勘矣。今始等第以入,而春秋館·藝文館·弘文館·承文院·觀象監·成均館·宗廟署·社稷署·奉常寺·惠民署·司譯院官員等,今丁卯年春夏等褒貶等第,各其司提調堂上有故,限內不得磨勘之意,敢啓。傳曰,知道。
禮曹啓曰,英陵參奉兩員,皆居下考,假官纔已差送,而當此改石物設都監之時,不可以假官守齋,其代,以在京無故人,趁卽差出,急急下送,何如?傳曰,允。禮曹謄錄
上在昌慶宮。停常參·經筵。
慶尙監司李思永上疏。大槪,新授藩臬之任,決不敢承當,敢陳難冒之狀,冀蒙恩遞事。入啓。答曰,省疏具悉。卿其勿辭,速往欽哉。
京畿監司書目,楊州呈,以持平李濟民辭職上疏上送事。啓。答曰,省疏具悉。爾其勿辭,上來察職。
應敎金萬吉,修撰金盛迪上疏。大槪,臣等,於兩司處置,有不敢可否之嫌,乞遞臣等之職,以便公私事。入啓。答曰,省疏具悉。爾其勿辭察職。
右議政趙師錫箚子。大槪,難冒之勢,轉益臲卼,難强之症,漸就危苦,不得不更申血懇,悉暴微悃,乞蒙矜察,亟遞臣職,仍治臣違命之罪事。入啓。答曰,省箚具悉卿懇。噫,自古君臣之間,貴在情志之交孚,況元首股肱,一體相須者乎?卿之十上辭箚,必祈解免者,不過曰情勢之難安,病勢之難强也。前後批旨,反復開釋,辭已竭矣,意已窮矣,而卿之不諒至懇,一向撝謙,莫非平日誠信未孚之致,只增愧恧,無以爲諭。至於疾病之來,人所難免,調息已久,庶見勿藥之喜,何可以此爲必遞之計,以孤我日夕思想之至意也?予不多誥,卿無困我,速出論道,以濟時艱。仍傳曰,遣史官傳諭。
都承旨沈梓上疏。大槪,冒陳危懇,冀蒙恩遞事。入啓。答曰,省疏具悉。卿其勿辭,從速察職。
傳曰,淫霖,乍晴旋注,尙無開霽之意,極無極備,其爲稼穡之傷損則一也,曾在戊申六月,亦有立秋前祈晴之例,其令該曹稟處。
吏曹啓曰,來二十一日,都目政事爲之之意,敢啓。傳曰,知道。
玉堂箚子。大槪,請正言金宇杭,執義沈梓遞差,司諫金構出仕事。入啓。答曰,依啓。
禮曹啓曰,命下矣。今年潦雨,已浹兩月,八路傷穀之啓,逐日而至,立秋前祈晴,亦有前例,數日前,欲爲啓稟,而兩日開霽,雨意似遠,故姑爲遲待矣。今日雨勢更作,聖敎如此,祈晴四門禜祭,不卜日,來二十日爲始設行,三日而止事,知委各該司,何如?傳曰,允。
吏曹啓曰,臺諫有闕,政事,取稟。傳曰,大政迫近,一時差出。
謝恩,檢閱鄭澔·尹星駿。朝報
上在昌德宮。停常參·經筵。
下直,玄風縣監兪命興。
謝恩,禮曹參議兪櫶,江陵府使洪萬朝,掌令金灝。
吏曹啓目粘連,啓下是白有亦。觀此檢閱沈季良上疏,則其父梓,除拜都承旨兼帶春秋,在法應避,乞遞職名亦爲白有等以,有令該曹稟處之命矣。取考春秋館前例,則奉敎兪命徹,以其父副提學兪棨相避,請遞命徹奉敎之職爲白有旀,奉敎李玄錫,以其父副提學李堂揆相避,亦依命徹例遞職是白乎矣,至於承旨·史官,父子相避,則因奉敎兪命徹之疏,其父承旨,兼春秋減下,故領府事李景奭上箚,以爲雖有前例,不宜再誤,遞下之法,固不暇論,明倫之道,豈容如是,語極嚴切?其時領議政鄭太和,亦上箚明辨,而曾前父子爲一時承旨·史官,則減去其父之春秋,不啻一二人,至引申湜爲同知春秋時,以其子方爲下番史官之故,相臣李德馨·李恒福等,請遞同知春秋,歷擧先輩,以爲證援哛不喩,兩相臣陳箚,具在於庚子二月,而庚子七月,又以奉敎兪命徹相避,許遞其父承旨棨之兼春秋。以此觀之,奉敎·副提學相避,則皆用在下當遞之例,而史官·承旨父子相避,則皆遞其父兼春秋之任似當,依此例施行是白乎矣,臣曹不敢擅斷,上裁,何如?啓依回啓施行。
全羅監司書目,羅州牧使柳以升,多有不法之事,暗行御史,旣已奉庫,爲先罷黜事。
都承旨沈梓呈辭。傳曰,旣往之事,不必追咎,此呈辭還出給,使之調理出仕。
掌令金灝啓曰,凡守令治否,本不係於文武,而其彈壓之效,撫摩之政,武弁終不如文官,自前邊氓之必願得文吏者,誠以此也。臣於頃日,忝叨本職之時,以關西淸北·寧邊等邑,以文官間差事,有所論啓,卽有稟處之批,而該曹覆奏,未蒙報可,本府,更申前啓,屢屢爭執矣。昨者,前執義沈梓,以文官間差,已奉承傳,至今不必更爲架疊之論,論事不諗,見非物議,因避見遞,臣不勝瞿然之至。臣於當初論啓之日,招問該曹吏,則此事果有定式,而厥後別無擧行之事云。臣意以爲,旣有成命,則該曹仍循不行,殊非便宜通變,爲民矯弊之道,故妄陳愚見,敢請交差,而以江邊一邑差除之外,旋卽廢閣不行等語,措辭爲啓,江邊及其他五邑,竝有所歷擧矣。今見沈梓避辭之後,更爲取考該曹前後文書,則關西列邑,間以文官差送事,連因道臣及臺官所陳達,以奉承傳,此則果是曾前定奪者也,江邊之邑,則復用儒臣交差之請,特差武臣擇送之敎,此則前所定奪,反歸撓改者也。夫諸臣所達,或出於灼知邑弊,或出於熟察民情,前後申請,不厭煩複,亦可見其群議之爲宜,而定式之後,該曹終無奉行之實,至於江邊之邑,則未免爲中間寢格之歸,豈不大可惜哉?噫,良法美制,雖是昭載舊典者,苟至於廢而不擧,則申飭修明,亦所當然,况此事,雖有承傳,該曹旣不奉行,則其所謂定式者,不過爲無用之一空言耳,徒言不能以自行,廢典不可以不修,則今其竝請之論,亦焉得但已乎。然申啓之人,旣以此至於避遞,臣以當初首發之人,論事不審之失,於此,著矣。臣之不似,屢玷言地,無所裨益,徒惹層節,昨緣賤疾適苦,今始來避,臣罪尤大,決不可一刻仍冒,請命遞斥臣職。答曰,勿辭,退待物論。
判府事閔鼎重箚子。大槪,冒死再瀆,冀蒙恩許事。入啓。答曰,省箚具悉。提調之任,與大將有異,卿胡連章祈免,若是其大過乎?安心勿辭,益加善攝。
領議政金壽恒箚子。大槪,冒申病狀,冀蒙亟許遞免,以便公私事。入啓。答曰,省箚具悉。所患如此,予用慮念,卿其安心勿辭,臥閤論道,以副予意。仍傳曰,遣御醫看病。
司諫金構啓曰,臣於昨者,仍避退待,恭俟譴罰,而處置請出,出於意外,臣誠狼狽惶感,罔知攸處。臺閣處置之規,一以事之得失,言之是非爲斷,不容苟且低昻於其間,臣之所自爲嫌者,卽言事不審,及與憲臣酬酢兩款事也。若曰所言之事,未爲不審,所與酬酢,未爲失當,則以此爲辭,處置請出,可也。今乃不分其事之得失,不問其言之是非,徒諉之於疏啓之有異一時酬酢,而矇然措辭,强請出仕,似此義例,臣未前聞。夫事苟失矣,疏論陳啓,本無異同,言果非矣。一時酬酢,豈獨無嫌,若疏中所言,盡歸虛妄,則其可以異於陳啓,而不爲之非斥乎?從前以私室酬酢,引避見遞者非一,況如臣臺廳酬酢者乎?臣與兩臣之事,雖曲折小異,論其大體,滾成一團,而處置之際,强生分別,一遞一仍如此,臣安得抗顔就列,冒昧供職乎?昨緣賤疾苦劇,召牌之下,竟未祗赴,經宿調治,今始扶曳詣臺,而掌令金灝之避,處置必歸於臣,臣於此不敢可否之嫌,亦與前一般,以此以彼,俱不可一刻仍冒,請命遞斥臣職。答曰,勿辭,退待物論。
夜一更,月入迴木星。二更,月暈兩珥。三四更,月暈迴火星。
備忘記,今觀平安監司狀啓,客使渡江之期,只隔數日,站上凡事,必多顚倒狼狽之弊,殊甚可慮。今番殿最,居中居下兩西守令,竝勿待大政,卽爲口傳差出,明朝催促發送,遠接使·問禮官,亦令該曹卽日差出,待開門辭朝,罔夜馳進,俾無未及生事之患事,各別嚴飭。朝報
上在昌德宮。停常參·經筵。
備忘記,已悉予意於前後之批,其在同休共戚之義,決不可捨予恝視也明矣。矧今北使出來,廊廟多事之日,首相,以病引入,卿又連章乞免,左揆獨賢,此又不可不念者也,須體予意,安心勿辭,速出行公事,遣史官,傳諭于右相。
吏曹,遠接使金禹錫,問禮官李三碩啓。迎接都監提調李敏敍,館伴柳尙運,郞廳八,李弘迪·李台龍·李鼎命·李昌肇·崔嵩齊·宋儒龍·李有齡·金盛最。
吏曹口傳政事,中和府使朴以樟,嘉山郡守睦天祺,遂安郡守申範華,陽德縣監李世機。
京畿監司書目,果川呈,以掌令南弼星辭職上疏上送事。啓遞差。
慶尙監司李思永上疏。大槪,猥陳不似之狀,未蒙恩遞,更暴危迫之懇,冀回矜察事。入啓。答曰,省疏具悉。卿之情勢,予甚惻然,本職,當許遞焉。
傳曰,今觀慶尙監司李思永上疏,父母年皆七十四歲云,此實稀有之事,令該曹衣資食物,特爲題給。
右議政趙師錫箚子。大槪,屢勤聖旨,終未趨命,臣罪至此,萬殞難贖,乞蒙恩遞,仍治臣罪,以安微分,以尋生路事。入啓。
吏曹啓曰,司䆃寺主簿洪得龜,守令取才時,連三次不進,汰去,何如?傳曰,允。又啓曰,文武間差邑抄啓時,遂安亦在其中,而昨日口傳政事,以平陵君申範華,擬望受點矣。勳臣則雖文武間差之邑,曾前亦或有差送之例,而旣非文武,則有違於當初定式,臣曹難免不察,不勝惶恐,遂安郡守申範華,改差,何如?傳曰,勿爲改差。
政院啓曰,近日兩司,位甚不齊,守令之未署經者,至於五邑之多,遠道夫馬留滯之弊,已極可慮,兩西守令,纔有今朝催促發送之命,而新除授陽德縣監李世機,兩司俱未署經,文化縣令李公幹,除授已久,而憲府尙未署經,當此客使迫頭之時,似當有變通之道,且昨日口傳差出之守令,夫馬未及上來,似難疾馳赴任,在前如此之時,或有給馬下送之例,敢此仰稟。傳曰,除署經,給馬發送。
假注書南至熏書啓,臣承命,傳諭于右議政趙師錫,則以爲昨蒙聖批,未蒙恩遞,將以一箚,更申危悃,卽者史官,又復承命來臨,傳諭聖敎,臣伏地惶悚,罔知攸措,欲出則將爲違失之鄙夫,不出則不免違命之罪人,臣之進退,可謂極狼狽矣。當初驟叨,旣被群情之驚怯,及其冒出,又招衆口之喧藉,今若不畏公議,不顧廉隅,徒恃寵命,晏然行公,則必將人皆唾鄙,爲世賤惡,臣恐誣斥之論宜無所不至,不特止於驚怯喧藉而已,安有名爲大臣,而從他笑罵,甘心玷辱,揚揚復入,不知其羞恥乎?臣之情勢,若不至於萬分難安,則雖無客使之出來,前後敦勉,逈出尋常,豈敢一向引入,不體我聖上勤懇之意,以自陷於違慢之科哉?臣寧被重誅,決不可抗顔更進,貽淸朝之累,而爲搢紳之羞也。至於病勢之深痼,亦無可以趨走供職之望,而一一陳暴,有同病家之論證,其何可更有所煩縷乎?詩云,母也天只,不諒人只,聖上之於微臣,亦一天只,何獨不諒臣情之抑鬱,而不爲之早賜處分也?君臣分義,至臣而掃地,跼蹐高厚,生不如死,席藁私次,恭俟嚴命,遞臣之職,治臣之罪,改卜賢德,以答輿情,是臣區區之大願云矣,敢啓。傳曰,世降俗末,人心不古,侵逼大臣,略無顧忌,鎭周唱之於前,秀彦和之於後,此由於國綱不嚴之致,良可駭然。以卿洪量,此等顚妄之論,何足掛齒,而不諒如渴之意,連上丐閑之章,恝視國事,若是其邁邁耶?予志已定,斷無允從之理,此時大臣,尤不宜一向引入,須體此意,安心勿辭,速出行公事,更往傳諭。
傳曰,日者,明安公主葬所,特定于廉山,而備忘構出之時,泛觀碑文,未及考出年月,錯認爲世祖朝事矣。更考碑文及考事撮要,懿淑公主卒逝,在於成化十三年丁酉,卽成宗大王八年,而大典頒行,在於成化十年,且河城府院君鄭顯祖,卒于燕山甲子七月,中廟三十七年壬寅,亦命移葬于价佐洞,則兩度移葬之命,俱非世祖朝事,而在於禁令已頒之後,明白無疑,故其時備忘措語,改書以下矣。
備忘記,卒明安公主新卜墓所,令地師遍看諸山,而未得可合之處,故昨於京山近處,使之看審以來矣。幸得所謂廉山於楊州北西山,而觀其圖形,參以堪輿之說,果是難得之吉地也。仍記昔成廟朝,懿淑公主,早卒無子,成宗大王,深加憐悼,命葬于楊州西村价佐洞,蓋爲其密邇京師,不廢香火也。厥後中廟朝,駙馬河城府院君鄭顯祖,亦命移葬于此洞,今日之此,正與此相符,而其在親愛之道,尤當軫念者乎?今此公主葬山,特定于此處,俾無憾於襄事。
答右議政趙師錫箚曰,省箚具悉卿懇。已諭予意於再度傳諭之批矣。復何多誥?卿其安心,更勿撝謙,速出論道,毋孤企望。
假注書南至熏書啓,臣承命,更往傳諭于右議政趙師錫處,則以爲卽者史官,又爲傳諭聖敎,臣伏地惶悚,感涕自零,誠不知置身之所,臣之情勢病勢,決難更出之狀,纔以一箚,已悉陳暴,今不敢更有所煩縷,屢勤勉諭,終不得趨承,臣罪至此,萬殞難贖,席藁俟罪之外,更無所達云矣,敢啓。傳曰,知道。
平安監司書目,定川縣監李善溥,沐浴事受由,進去平山,仍向京中云。罔夜下送事,及殿最居下守令代,急急差出下送事,令該曹稟處事。啓。傳曰,今觀狀啓,定川縣監李善溥,以身病沐浴事受由,自平山仍爲上京,令該曹催促下送云,雖未知疾病輕重之果如何,而近覵所謂名流中出宰州牧者,輒以久屈下邑,爲至苦至恥之事,或托病圖免,或故犯坐罷,惟懷必遞,罔念官事,事之寒心,莫此爲甚。今此善溥之到任,纔過一年,敢生厭避之計,其習可惡,而其漸不可長也。姑先從重推考,明日內,一體催促發送。
下直,中和府使朴以樟,嘉山郡守睦天祺,遂安郡守申範華,陽德縣監李世機,文化縣令李公幹。
玉堂箚子。大槪,敢陳區區所懷,冀蒙財察事。入啓。
政院啓曰,司諫金構,掌令金灝引避退待,處置,歸於玉堂,而卽者應敎金萬吉,修撰金盛迪,校理黃欽,皆有不敢可否之嫌,陳疏,副修撰洪受瀗,博士宋相琦,以被斥於諫臣之避,只前日執義沈枰之處置請遞,未免有率爾之失,見非物議,今此憲臣之避,同是一事,則何敢更爲是非,陳疏引嫌,元疏雖已退却,而玉堂諸臣,旣有不敢可否之嫌,臺諫處置,累日稽延,事體未安,獻納沈思泓,明朝牌招,使之處置,何如?傳曰,允。朝報
禮曹啓曰,今此出來勅使前所呈儀注,令承文院繕寫之際,問禮官,旣已出去,依前例,令兵曹別定禁軍,賚持儀注,撥馬下送于問禮官處,何如?傳曰,允。禮曹謄錄
上在昌德宮。停常參·經筵。
謝恩,都承旨沈梓,護軍李翊相·李台龍,工曹參判權說,敬陵參奉朴尙一。
答玉堂箚曰,省箚具悉。成廟朝懿淑公主之許葬於禁限之內者,實出於親愛之盛德,而正與今日之事相符,故不料爾等之肆然盛氣,引喩無倫之至此,率爾妄作,至使循情等語,上及祖宗。噫,雖閭巷輿儓之賤,對人子孫,猶不忍直斥祖先之失,況援據列聖之特敎,使介弟孑孑之魂,得以密邇,不廢享祀者,有何所傷,而言之悖慢,乃至於此,爾等,將何顔面,復謁祖宗於地下乎?可謂太嚴於執法,而太薄於君父也,豈不痛心哉?至於五里三里築埋,哭泣聲連市朝等說,尤是怪誕恐動之甚者也。夫威福與奪,乃人主之大柄,則在秀彦之道,惟當陳其所懷而已,何敢任自指揮於收錄之事乎?此路一開,末流之害,有不可勝言,爾等,胡不念及於此,而汲汲伸救若是乎?東平君事,及江都石物事,已諭予意於筵中矣。決難允從也。
傳曰,祖宗朝,十里內許葬,旣在於大典頒行之後,則今此公主葬地之定於禁限之內,未知其大段傷損,而儒臣必欲論執,則只引國典,可也。何敢以列聖親愛之至德,肆然擬議於循私耶?其所用意,極爲痛惡無狀,其先出意見,秉筆構草之人,使之卽爲自首。
政院啓曰,臣等,卽伏見答玉堂之批,辭旨極嚴,不復斟酌,至若秉筆構草人自首之命,臣等聚首惶感,不覺髮悚而體栗,以聖上寬容之德,何遽激惱於儒臣之一箚,乃有此無前之擧也?今此貴主之許葬於禁限之內者,固出於聖上親愛之至情,而成廟以後數百年來所未有之事,殿下斷然行之,不少留難,實有乖於祖宗朝立法定制之道,故經幄之臣,自附於有懷必達之意,相率陳箚,雖其文字之間,語失稱停,辭不達意,有欠於微婉委曲之體,而乃其意,則蓋欲守祖宗之成憲,納吾君於無過之地而已。肆然盛氣,引喩無倫之敎,已是情外,至於循私之譏,且及祖宗,寧欲鑽地以入,太嚴於執法,太薄於君父等敎,尤是爲人臣子所不忍聞者。噫,對人子孫,直斥祖先之失,此固輿臺之所不忍爲者,則殿下其果以今日儒臣之箚語,有意於譏議列聖而發耶?此其理萬萬不近,何殿下之不究其本意之無他,執其文字之差謬,威怒之發,不自覺其辭氣之太失於嚴厲也?至若箚末所陳,憲臣疏批之未安,不獨儒臣之意爲然,臣等,亦欲一陳於登對之時者也。其疏所論,言事之臣久靳恩點云者,只慮其有妨於言路,夫豈有迫令收錄之意哉?當初批旨,已極失中,而今又轉激於儒臣之一語,至下太阿倒持之敎,其爲聽聞之惶惑,已不可言,而實亦有嫌於大聖人不遷怒之道也。先儒有言曰,克己,須從性偏,難克處克將去,臣等竊覵,殿下以粹美之資,加緝熙之工,於端本操心之方,亦嘗喫緊用力,期臻夫喜怒無偏之域,而惟其氣質之疵,未盡融化,涵養之工,猶欠篤至,應事接物之際,私意有時乎闖露,其發於辭令之間者,多從忿懥中出來,不暇顧察於忘怒觀理之義,乃有此許多過擧,臣等區區之慮,不特爲一時一事而已。誠恐性質之偏處,無時可克,而終未免爲大德之累,聖學之疵矣。伏願殿下,平心舒究,小霽雷威,就聖批中未安處,亟賜刪改,仍寢構草人自首之命。臣等,待罪出納之地,不敢泯默奉承,區區所懷,惶恐敢啓。答曰,今此許葬之敎,未知有大段不平,而盛怒張皇,辭氣之勃然至此乎?然此特其細事耳。予之所痛者,誠以列聖親愛之至德,受此萬萬不近理之說也,豈可比同於尋常言語文字之差失乎?予雖疲軟,決不忍曲護此輩,甘心於列聖之受侮也。噫,以予凉德,見輕於臣僚,致此無前之擧,誠無顔面以臨於群下也。爾等任自爲之。
政院再啓曰,臣等,職忝邇列,目見君父無前之過擧,不敢泯默奉承,欲效古人繳還之義,而辭意拙陋,不惟不足槪於聖心,瀆擾丙枕,惶懼尤切,及承聖批,雖未蒙卽賜允可,而反復丁寧,開釋備至,庶幾有雷威回聽之望,風霆本無竟日之怒,聖度自有轉圓之美,而特臣等誠意淺薄,無回天之力,此則臣等之罪也。今此禁限內許葬之擧,旣出於我聖上無憾之至情,則於群下,有何不平之事,而必欲苦口力爭,冀回成命者?爲國家惜法,爲後日慮弊,納吾君於無過之意而已。若疑之以譏議,律之以不敬,此豈非萬萬情外之敎,而亦豈勒加於經幄論思之臣者乎?至於受侮見輕等敎,尤非臣子所忍聞者,轉輾激惱,一節加於一節,辭氣之間,蓋欠和平,而無非忿懥之發,此又臣等之罪也。以大聖包容之量,不能含忍於數三小臣戇率之言,擧措之失當,乃至於此,臣等,重爲殿下惜之也。噫,易發而難制者,怒也。當其怒時,不暇顧察於事理之當否,辭氣之和盭,而及其事過之後,忘怒觀理,細加點檢,則其敦復克悔之意,自有不期然而然者矣。此豈非殿下愓然反顧,益盡其涵養操存之心者乎?臣等此言,若出於私護曲庇,則雖伏重誅,亦有餘罪,其喉舌之地,任出納之責者,惟以承命爲恭,觸威爲懼,心知其非,而口不欲言,則其失職之罪,已不可言,而殿下亦安用臣等爲哉?伏願殿下,更加三思,亟允臣等之請,不勝幸甚。答曰,箚中旣云循情。又曰,取捨公私之分倒置,則便是人欲,非天理也。此輩,雖極縱恣無狀,何敢以此等說話,乘忿筆之於章奏,略無忌憚乎?噫,君親忠孝,本無二致,今有人侵斥朝臣之祖先,則爲子孫者,痛心刻骨,伸辨雪冤,無所不至,而獨於君上之被誣,心知其暗昧難明之事,而全忘分義之森嚴,偃然伸救,恬不爲怪,予恐若此不已,君臣大義,日趨倫喪,國不爲國也。
諸承旨請對入侍。
備忘記,今此公主之喪,特爲許葬於禁限之內,蓋出於一時親愛之意,而職在論思之地,如以成憲之輕壞爲未安,則援據國典,從容開陳,未爲不可,何敢以循情公私之說,肆然筆之於奏御文字,若是其縱恣無忌乎?此非文字偶然差誤之比,決不可置而不論,金萬吉·黃欽·金盛迪·洪受瀗·宋相琦,竝罷職不敍。
諸承旨引見時,玉堂闕員,今日內開政差出,牌招入直事,榻前下敎。副應敎姜鋧,牌招察任事,榻前定奪。
右承旨閔鎭長所啓,下番翰林尹星駿,今日引見時,史官座目單子書入之後,稱以病重,不得入侍,揆以事體,殊甚未安,推考,何如?上曰,病勢若重,豈敢行公,而頃到閤門之外,猝然出去,今又不爲入侍,其百般規避之狀,殊極可駭,拿推,可也。
副應敎姜鋧上疏。大槪,嚴召之下,不敢退伏,來到闕下,而顧臣情勢,有不敢晏然就列,且竊有區區所懷,竝此略陳,乞與同僚,同被罪罰事。入啓。答曰,省疏具悉。旣不聯名,則別無可引之嫌,爾其勿辭,從速察職。
獻納沈思泓上疏。大槪,草土之餘,又遭慘慽,悲疚之中,舊疾增劇,決無趨走供職之望,召牌之下,竟未祗赴,臣之罪戾,至此尤大,乞削臣職,仍治臣罪,以爲人臣逋慢者之戒事。入啓。答曰,省疏具悉。爾其勿辭,從速察職。
請對時,玉堂箚子秉筆構草人自首,備忘還收事,榻前定奪。朝報
政院啓曰,平安監司尹以濟,離營狀啓來到,而狀啓成貼,在於今月十七日,以路程計之,則遲滯莫甚,當此勅行迫頭之時,沿路撥將,如是稽傳,事極可駭,令該司分付諸道,査出治罪,以懲其習,何如?傳曰,允。備局謄錄
兵曹啓曰,卽接西所衛將牒報,則本所所屬內,酒房西邊宮墻三間,今日辰時量,因雨頹落云,令紫門監把子圍排,卽爲修築,而使之宿直矣,今亦依例,金虎門入直砲手十名除出宿直之意,敢啓。傳曰,知道。兵曹謄錄
有政。吏批缺
兵批,以李思永·沈枰·南弼星付副護軍,金宇杭付副司果。
迎接都監啓曰,臣等,今日會同開坐,啓下郞廳人員外,依前例六員加出,別單書入之意,敢啓。傳曰,知道。迎接都監謄錄
上在昌德宮。停常參·經筵。
巳時,日暈。
左議政李端夏箚子。大槪,敢陳所懷,祈蒙垂察事。入啓。答曰,省箚具悉卿懇。陳戒之事,予用嘉尙,而第玉堂箚中,若曰禁限內許葬,雖出於親愛之至意,而不可援一時之特敎,壞不易之成憲,可也。何必以循次等語,筆之於章奏,然後可合於論思之體乎?原其本情,似非用意,而事關列聖,語涉乖悖,則略施警責,決不可已,優容還收罷職之說,予未可曉也。批旨中措語,已因筵臣陳達,斟酌刪改矣。
玉堂請對入侍。
府啓,臣等伏見備忘記,明安公主葬山,特定於廉山,臣不勝慨然之至。以殿下天倫之至,情愛之義,卜定吉地,密邇京城,俾使享祀而不絶,則其憐悼之意,感動群下,而第念强拂群情,輕壞國典,其不有歉於率由舊章,不愆不忘之義乎?請加三思,還寢明安公主葬地特定廉山之命事。明安公主葬山,特定於廉山之命,實出於意慮之外,祖宗成憲,不可不遵,君父過擧,不可不救,職在論思之地,欲效補闕之忱,而殿下不少寬假,輕加威怒,批旨極嚴,有非臣子所忍聞者,一時譴罰,經幄殆空,氣象愁沮,聽聞惶惑,其有損於聖德,不其大乎?請加三思,還收前應敎金萬吉,前校理黃欽,前修撰金盛迪·洪受瀗,前博士宋相琦等罷職之命。前啓海州妖臣,拿致京獄,依律定罪事,停啓。
院啓,請還收東平君杭惠民提調特除之命事。臣伏見備忘,有明安公主葬山卜定於廉山之命,喉司再請還寢,而終靳允兪,玉堂上箚論列,而荐降嚴旨,臣竊不勝慨然也。京城十里內,不許入葬,自是金石之典,列聖之所以謹守而不墮者也。以殿下不愆不忘之聖,何必强拂群議,輕毁禁防,以啓日後無窮之弊乎?請加三思,亟命還收明安公主葬地特定於廉山之命。昨者,玉堂諸臣,以明安公主卜葬於禁限之內,上箚論列,辭旨極嚴,竝被譴罰,威怒震疊,景象不佳,此誠殿下臨御以來所未有〈之〉過擧也。殿下日御經筵,親近儒臣,彼諸臣,感激恩遇,小思涓埃之效,隨事論列,亦欲盡其責耳。言雖不槪於聖心,不宜遞加摧折,伏願殿下,平心舒究,特加優容,亟命還收前應敎金萬吉,前校理黃欽,前修撰金盛迪·洪受瀗,前博士宋相琦等,罷職之命。
答府曰,今玆公主葬山之特定於十里內者,不但止於親愛憐悼之意,誠有可據之例故也。雖然,臺閣之論,不無所執,上下相持之際,襄奉之禮,又將遷就,不得不勉從。至於罷斥還收之請,予有所不解者,因一微事,反以列聖之至德,擬議於循情,此予驚愕痛歎,必爲譴罰者,他餘辭說,實多怪誕荒雜,而惟在從容開示,聽與不聽而已。何至於見斥乎?今觀啓辭,有若激惱於還寢之論,有此過擧者然,可謂不諒本情之甚者也。勿煩。
答院曰,亟停勿煩。許葬事及被譴諸臣還收事,已諭予意於憲府之批矣。朝報
吏曹啓曰,水原府使有闕,依近例,令備邊司議薦,何如?傳曰,允。備局謄錄
都政。吏批缺兵批,以朴尙夏爲古今島僉使,梁益命爲都摠經歷,李先白爲潼關僉使,朴廷賓爲防踏僉使,趙世雄爲尙州營將,吳重周爲都摠都事,崔樸爲統虞侯,金瑀爲景福宮假衛將,鄭履祥爲蝟島僉使,具必壽爲別害僉使,李世興爲水軍萬戶,沈之海爲訓鍊主簿,申漢章爲訓鍊副正,李時衡爲忠壯將,李筬爲波知僉使,盧大立爲靑水萬戶,辛大謙爲訓鍊僉正,李守長爲訓鍊主簿,李夢根爲海州監牧官,李東柱爲順天監牧官,金泰興爲興陽監牧官,朴元徵爲鹿島萬戶,韓榮世爲宣傳官,鄭友俊爲柒浦萬戶,崔澐爲訓鍊主簿,金命元爲訓鍊判官,姜宰輔爲魚面萬戶,李鳳徵爲都摠都事,申五章爲訓鍊主簿,成汝枋爲同知,李時明爲恃寨僉使,呂弼齊爲呂島萬戶,朴慶應爲會寧浦萬戶,辛曇爲都摠經歷,鄭載隆爲訓鍊僉正,李墇爲訓鍊主簿,柳星樞爲訓鍊副正,洪得禹爲曹司衛將,申漢相爲武兼宣傳官,金戡爲宣傳官,韓汝海爲僉知,李震白爲武兼宣傳官,崔孝泰爲武兼宣傳官,朴泰輔爲北評事,金重元爲內禁衛將,黃應浹爲花梁僉使,李䎙爲副摠管,柳時雄爲上土僉使,高一中爲薪智島萬戶,金庭發爲登山串萬戶,洪得禹爲五衛將,邊是伯爲都摠都事,申汝靖爲本嶺僉使,李蕃爲訓鍊主簿,金始昌爲昌洲鎭僉使,柳星老爲五衛將,李恒白爲吾乙足萬戶,李敬五爲吾老梁萬戶,金元立爲安義僉使,柳星漢爲訓鍊正,申命老爲都摠經歷,金汝錫爲甫乙下鎭僉使,李孝源付副謢軍,蔡以章爲部將,金重鳴爲訓鍊判官,金始慶爲訓鍊僉正,張治世爲都摠都事,盧震璟爲守門將,李震芳爲武兼宣傳官,崔鎭漢爲守門將,林漢英爲部將,元始亨爲訓鍊判官,金俶爲訓鍊判官,李㙫爲中樞府都事,黃聖龜爲五衛將,李尙植爲訓鍊判官,李國憲爲訓鍊主簿,閔鎭朝爲武兼宣傳官,朴望之爲武兼宣傳官,安紳爲守門將,金憲章爲武兼宣傳官,金九韶爲武兼宣傳官,尹致慶爲武兼宣傳官,卞廷燁爲彌助項鎭僉使,林斗源爲新門召募別將,崔世傑爲金烏山城別將,嚴義民爲森森坡萬戶,文以聲爲豐德浦召募別將,黃有瑞爲訓鍊主簿,李思永付副司直,南弼星·金宇杭付副司果,閔鏞爲宣傳官,朴廷豪爲訓鍊主簿,高夢說爲部將,文以翼爲守門將,崔斗齡爲宣傳官。
上在昌德宮。停常參·經筵。
領議政金壽恒箚子。大槪,臣之病勢,一向危篤,客使將至,決無更起奔走之望,伏乞亟遞臣職,改卜他相,以幸公私事。入啓。答曰,省箚具悉卿懇。所患彌月不瘳,予甚慮念,從容調理,勿藥有喜,卿其安心勿辭,益加善攝。
院啓,新除守令之下直於兩司者,蓋欲見其爲人,察其可否,則是亦署經之意,而用人難愼之道也。觀人於容貌辭氣之間,雖不足以盡知其人,然勝於不接面目,只憑傳聞者,則亦已遠矣。奔走僥倖之習,日以益甚,各歧入仕,圖占守令之類,兩司漠然不知其何狀,愼簡守宰,以畀字牧之意,果安在哉?守令賢否,生民休戚之本,前世以來,有志於愛民者,莫不以愼簡守令爲先務,該曹銓選,兩司考察,事有相須,不可偏廢也。殿下,以不緊支離爲敎,臣竊以爲不然也。當初變通之意,不過慮夫馬久留之弊耳。若初不審察,及其赴任之後,全昧莅民之道,未久坐罷,則其頻數遞易,送舊迎新之費,尤如何哉?請自今以後,新除守令,使之下直於兩司。請還收東平君杭惠民署提調特除之命事。臣以貴主禁限內卜葬,及玉堂諸臣之罷斥,敢申還收之請,昨承聖批,辭章藹然,諄諄開諭,若父詔子,□夬允廉山之啓,而獨於被罪諸臣,猶有未盡釋然者,臣欽仰日月之更,而尙有憾於天地之大也。夫被罪諸臣,荷聖上三接之遇,任經幄論思之責,拾遺補衮,是其職,納君無過,乃其志,以爲非大撞則不能以鳴洪鍾,非峻激則不足以動天聽,目擊君上過當之擧,惟知其執法而爭,下語之際,不思稱停,奏御之言,太傷樸直矣。豈有擬議列聖,自陷於重誅之理哉?殿下於左揆之箚,亦以原其本情,似非用意爲敎,則殿下固已洞燭其無他矣。殿下,旣已知之矣。何不寬假而開導之,使之自訟而感激,以爲服人心而恢言路地耶?臣之縷縷陳瀆,豈爲諸臣之地哉?亦欲堯·舜吾君,無一毫過擧,請平心舒究,還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命。答曰,已諭無煩。以上朝報
迎接都監啓曰,都廳李台龍,郞廳李鼎命,昨日政,除拜外任,金盛最·尹濂,除拜監察,李昌肇,移拜司宰監僉正,李萬程,以有私痛,呈狀請遞,其代以司僕寺正安圭,戶曹佐郞朴世寶,工曹正郞李奎章,司僕寺主簿李志傑,廣興主簿柳萬齡,掌樂院主簿李山輝,使之察任,何如?傳曰,允。迎接都監謄錄
上在昌德宮。停常參·經筵。
右議政趙師錫十三箚。大槪,情勢之外,舊患新恙,一時交劇,萬無供職之望,冒死更瀆,乞蒙恩遞,以尋生路事。入啓。
政院啓曰,兩司官員或在外,或呈告,或未出肅,守令之未署經者甚多,且今日賓廳日次,亦無來待之員,除在外人外,呈告未肅拜人員,竝卽牌招察任,何如?傳曰,允。
答右議政箚曰,省箚具悉卿懇。人君之職,莫大於論相,在平時,猶宜愼重,矧此多艱之秋乎?曩日之事,實倣古人歷卜之餘意也。予先蔽志,詢謀僉同,則一二浮薄輩謬戾之論,以卿寬容之量,本不足掛齒,而奈何不諒至意,連章丐免,若是其太過乎?甚非平日所望於卿者也。卿之宿患,予非不知,而年齡未高,筋力尙旺,從容調理,勿藥自瘳,卿其安心勿辭,益加善攝,俟得少間,卽出視事,勉副如渴之望。仍傳曰,遣史官傳諭,遣御醫看病。
備忘記,今年極備之災,振古所無,翻盆倒海,懷山襄陵,家戶之漂沒,人畜之溺死,在在皆然,已不勝其驚慘,而其爲農事之切悶,殆有甚於旱乾,豈可以煩瀆爲嫌,而有所遲待乎?其令該曹祈晴禜祭,不卜日,更爲設行。
府啓,請海西內地新設鎭堡,一倂革罷事。寧邊等八邑守令,別擇文官中,有風力者,間差以送事申飭,以此定式施行事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。新啓,凡朝家禁令,旣立之後,必須一意遵守,無所撓變,乃可以令行於下,而取信於民也。江都,卽國家保障之地,凡係害民之事,不可不痛禁,故頃日本府留守,以公私石物切勿浮取之意,定奪於榻前者,誠以此也。曾未幾何,遽有明安公主墓所石物浮取之敎,本府,累日爭執,冀寢成命,而昨者聖批中,有臺啓未發之前,業已始役代出,今旣運下爲敎,果已浮取運下,則成事不說,今無可及,而一邊論啓,一邊代運,其傷損國體,固已大矣。臣繼伏見江華留守申晸狀啓,則貴近家石物所載船隻,中洋値風,格軍一名,終未免渰死云。此由於邦禁解弛,人不畏法之致,良可寒心。夫王者,以民爲天,而他山之石,亦可需用,何可不念民弊,必取江都石而後,乃爲飾墓之具哉?貴戚之家,有請輒許,若此不已,則其流之害,將至於無窮已哉?向所謂定奪防禁,不免爲虛套之歸,請自今以後,毋論公私石物,切勿浮取於江都事,更立科條,一切禁斷。臣昨伏見政目,有都承旨沈梓判尹除授,左承旨李彦綱左尹除授之命,臣竊以爲未也。人君御治之道,惟在於愼惜爵賞,其不可容易除授也,明矣。中批除官,本非聖明美事,而近來此路浸廣,識者之竊歎,久矣。至於今者,一日之內,陞擢一司之官,乃至兩人之多,除目之下,物情多以爲未安,請還收漢城府判尹沈梓,右尹李彦綱特除之命。新除授執義韓泰東,時在京畿廣州地,請斯速乘馹上來事,下諭。前啓還寢明安公主墓所石物取用於江都事,停啓。答曰,不允。江都石物,更立科條,一切禁斷事,予未知可也,所謂貴近家石物,許令浮出,在於未定式之前,而啓辭中,有若此不已,定奪防禁,反歸虛套等語,似是未詳曲折之致,旣因傳敎,纔頒禁令,今玆之論,不覺疊床之歸也。朝家用人之道,或因久次,或觀地望,擢而用之,自是常事,一司兩人,尤無所傷,則還收之請,此果不可易之事乎?勿爲煩論。下諭事,依啓。
院啓,請新除授守令,下直於兩司事。還寢東平君杭惠民提調特除之命事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。入啓。答曰,勿爲煩論。以上朝報
宣惠廳啓曰,漕轉事目內,田三稅逢載,過限後發船,未及元山致敗者,令本官獨當改色,永爲定式,而近來田稅·大同致敗地方官及本官,分半改色,已成規例。蓋拯米,若無地方官分給之事,則拯出乾正,必不及時,終爲無用之物,本官道里稍遠,則敗船後輸送之弊,亦必不貲,上年咸安大同米,致敗於靈光地,本道,援據大同事目,令本官改色,而本廳覆啓,令地方官分給改色,只拯乾劣米,令本官改備,今後敗船者,距本官不過一日程,可以收拾乾淨者,拯米竝劣米,本官獨當改色事,定式分付矣。公州牧大同所載船,致敗南陽府,水沈米一百三十石,旣已拯出乾正牒報,故因地方官枚擧事目所報,令公州牧,竝劣米改備上送之意,覆啓分付,而不復致察於上年回啓,有此異同,事甚不當,公州牧水沈拯米,時在南陽府,未及輸送本官,仍令本府分給民間,改備上納,拯乾米則令本官改備上送之意,更爲分付於兩道,何如?傳曰,允。宣惠廳謄錄
上在昌德宮。停常參·經筵。
下直,驪州牧使申啓華,固城縣令楊廷藎。
掌令任弘益辭職上疏。入啓。答曰,省疏具悉。爾其勿辭,從速察職。
領議政金壽恒初度呈辭。入啓。傳曰,不允批答。
府啓,請海西內地新設鎭堡,一倂革罷,以除一邑之巨弊事。寧邊等八邑守令,別擇文官,間差以送事,定式施行事。請加三思,還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍事。自今以後,無論公私石物,切勿浮取於江都事,更立科條,一切禁斷事。還收漢城府判尹沈梓,右尹李彦綱特除之命事。答曰,勿煩。
禮曹啓曰,命下矣。今此積月霖雨,非但大害於稼穡,實是罕有之災變,考見謄錄,則立秋前,有連次設行之時,而聖敎又如此,四門禜祭,不卜日,二十六日爲始,設行一二日而止事,分付各該司,而曾前如許之時,有別撰祝文之擧,今亦依此例,令藝文館別爲撰出,何如?傳曰,允。
院啓,請新除授守令,使之下直於兩司事,還寢東平君杭惠民署提調特除之命事,還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。入啓。答曰,勿煩。
江襄監司書目,原城呈,以持平丁時翰辭職上疏上送事。啓。答曰,省疏具悉。爾其勿辭,上來察職。
右議政趙師錫箚子。大槪,臣之病勢,一向危重,乞蒙恩遞,以尋生路事。入啓。以上朝報
禮曹啓曰,卽接穆陵參奉牒報,則仁穆王后陵上曲墻,前日頹圯處,昨日大雨之餘,不但外面又爲頹落長二尺許·廣二尺許,內面亦未免墜圯,廣五尺許·長二尺許,卽今內面蓋瓦及中央隔土,僅得保存,若又有雨水,則亦甚可慮云。曾因本陵曲墻外面頹圯之報,依前例,發遣郞廳,奉審後擇日,將爲改修之際,雨勢不止,姑待開霽,改擇日始役事,纔已稟啓定奪矣。所報又如此,而今番則內面又爲頹圯云。自前內面崩頹之時,則有慰安祭之擧,今當依此例,不卜日,設行慰安祭,而二十七八兩日,則本陵王后兩忌辰相値,其前則日子急迫,水勢漲溢,勢難周旋,慰安祭,設行於二十九日,何如?傳曰,允。禮曹謄錄
迎接都監啓曰,郞廳漢城府判官申汝晢,以本府啓辭,改差事,命下矣。其代,以掌隷院司評黃重耉差下,使之察任,何如?傳曰,允。迎接都監謄錄
上在昌德宮。停常參·經筵。
答右議政趙師錫箚曰,省箚具悉卿懇。予意已竭,而情志不孚,控免愈懇,益用慚恧,無以爲喩。卿其宜遵前旨,安心勿辭,速出論道,以濟時艱。仍傳曰,遣史官傳諭。
下直,舒川郡守李蓍晩。
領議政金壽恒初度呈辭。不允批答,王若曰,君臣一體相須,所貴情志之無間,宰相百責攸萃,寧以去就而自輕,卿胡至於丐閑?予不覺其缺望,惟卿,襲訓名祖,受知累朝,美玉精金,絶瑕玷之可指,祥麟瑞鳳,照毛羽而爲珍,奉聖考顧托之末音,爲寡躬倚毗之良弼,閱歷事變,益著懇懇之丹誠,淹留瘴陬,詎損几几之赤舃?蓋以卿身之榮辱,可驗世道之汚隆,故自再登於元輔,寔仗篤毗之嘉猷,正色立朝,百僚以爲儀表,雍容裁物,庶度咸得平章,如山岳鎭地而功利自深,若蓍龜決疑而臧否不眩,雖時勢之孔棘,謂治功之可圖,何知求退之章,遽在仰成之際?念卿勤勞之久,已許例暇而調治,聞卿疾恙之添,才遣太醫而診視,予方俟造朝之日,卿乃有去位之心,雖一時榮衛之愆,固有難免,在平日誠信之意,甚非所期,矧今國事之艱虞,重以天譴之荐疊,朝著携貳之象,病已深於膏肓,水潦懷襄之災,害反甚於旱熯,右揆辭位,撝謙之志莫回,客使臨疆,策應之需方急,予今惟卿是恃,卿豈視予若遺?神明所扶,勿藥有喜,筋力尙旺,臥閤何妨?卿無再辭,予不多誥。於戱,若大水無津涘,方思周家之興復,追先帝報陛下,宜勉武候之忠貞,所辭宜不允,故玆敎示,想宜知悉。知製敎李會製進
府啓,請海西內地新設鎭堡,一倂革罷事,還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事,請自今以往,無論公私石物,切勿浮取於江都事,更立科條,一切禁斷事,還收漢城判尹沈梓,右尹李彦綱特除之命事。入啓。前啓寧邊等八邑,別擇文官,間差以送事,停啓。答曰,勿煩。
公洪監司書目,溫陽呈,以同副承旨姜世龜辭職上疏上送事。啓。答曰,省疏具悉。爾其勿辭,從速上來察職。
正言金弘禎啓曰,四館積滯,近來爲甚,朝家爲此之慮,遷轉當次者,或因領事有故,雖未應講,銓曹,自前啓稟變通,陞出六品,非一非再。且大政臨時,則亦必前期儲闕以待,而今番都目,四館應遞之人,終不擧論,物情爲駭,故臣以吏曹堂郞請推之意,發簡於同僚,而僚議參差,竟未歸一,此無非臣新入臺席,言不見信之致,何可一刻仍冒於臺席乎?請命遞斥臣職。答曰,勿辭,退待物論。
傳曰,史官二員待命,騎馬六匹立之,禜祭所內摘奸。
獻納沈思泓啓曰,臣朝者得見同僚簡通,則以四館積滯,而該曹不爲儲闕陞遷,請推該曹堂郞。臣意以爲,該曹之官,臨政若無應遷六品之窠,則不得儲闕,其勢或然,且應爲九處講者,若領事有故,未及應講,則雖當大政,或有未得遷轉之時,大政過後,始以積滯,有啓稟變通之擧,元無一定之規,故臣於同僚簡中,以姑待後日,消詳處之,似好之意,答送,臣之此意,蓋出於商確愼重之道,而同僚不爲更問,遽爾引避,此無非如臣不似,忝居言地,見輕同僚之致,何敢一刻仍冒乎?請命遞斥臣職。答曰,勿辭,退待物論。
禮曹前參議任奎,當日卒逝,曾經從二品實職,弔祭致賻等事,依法例擧行,何如?啓依所啓施行。朝報
傳曰,前勅使出來時,自義州定送軍官,訓導於柵門,客行聲息,一一探知馳啓矣。今此勅行,牌文之出來,爲日已久,而尙無連續探知馳啓之事,無乃本府未及致察而然耶?抑或自本府已爲啓聞,而阻水未及上來耶?殊未可知也。令本道監司査問而處之。備局謄錄
禮曹啓曰,曾經二品職之人,身故之後罷職,則依他例,有吊祭致賻之請,至於奪告身,則不得擧行矣。任奎,曾被削職之律,而問於吏曹,則才有給牒之命云。故昨日弔祭等事,循例擧行矣。卽聞推考照律,又被奪告之律,而憲府,不爲移送吏曹,不得入於歲抄,故給牒之命,猶未盡下云。臣等,亦難免不察之失,不勝惶恐。原單子,令政院啓字爻周,何如?傳曰,一體給牒,仍爲擧行。禮曹謄錄
上在昌德宮。停常參·經筵。
下直,公洪都事柳世鳴。
領議政金壽恒再度呈辭。入啓。傳曰,不允批答。
戶曹啓曰,七月朔頒料次,倉官,進去于領議政金壽恒家,請出祿牌,則以方在呈告中,不爲出給,右議政趙師錫,今月頒料,累次輸送,不爲領受,故有出仕後輸送之敎,倉官,依例請受七月朔祿牌,則不爲出給云。係是大臣祿俸,何以爲之?敢稟。傳曰,令倉官輸送。
右議政趙師錫十五箚。大槪,敢申前請,乞蒙快賜兪音,仍令還收祿俸輸送之命事。入啓。答曰,省箚具悉卿懇。已悉予意於前後之批矣,復何多誥?至於薄略常廩,尤不宜一向固辭,卿其安心勿辭領受,速出論道,以副予望。仍傳曰,遣史官傳諭。
京畿監司書目,衿川呈,以副修撰李玄紀辭職上疏上送事。啓。答曰,省疏具悉。爾其勿辭,從速上來察職。
領議政金壽恒箚子。大槪,亟寢祿俸輸送之命,以安微分事。入啓。答曰,省箚具悉。卿其安心勿辭領受,從容善攝。
假注書南至熏病,代李一台。
院啓。竝引嫌而退,隨事規警,職責當然,則僚議參差,不須爲嫌,請推銓官,不是重論,而過於消詳,有乖臺體,請正言金弘禎出仕,獻納沈思泓遞差。答曰,依啓。
吏曹啓曰,臺諫有闕,政事,取稟。傳曰,過國忌後,爲之。
政院啓曰,卽者星州綱常罪人金榮甲·石哲等囚單子,來到本院,三省設鞫,事體重大,所當卽爲捧入,而從前與國忌齋戒相値,則不得捧入,旣有定奪之事,囚單子,今姑留院,過國忌後捧入,仍爲設鞫之意,敢啓。傳曰,知道。朝報
備邊司啓曰,今五月十三日,英陵奉審大臣以下請對引見入侍時,兼禮曹判書南龍翼所啓,朴思敦北馬持來之罪,今當議處,而其原情以爲三馬中,二疋則北馬,一疋則濟州馬,而混入於高山驛屬公中云。濟州馬與否,看審則可知,故其馬使之上來,而去年備局,以淸馬·北馬持來者,論以贓律事,纔已定奪矣。凡贓律,有監守自盜·枉法·不枉法三等,今此淸馬與北馬買來者,必須定以某律,然後可以依律照勘,令備局議定後回啓,何如?上曰,依爲之事,命下矣。朴思敦持來北馬,若以官穀買來,則毋論北馬,持來之罪,便是監守自盜之贓,雖非官穀,抑買土民之馬,則似當爲枉法贓,若是以己物私和買來,則似當爲不枉法贓,本府就此三者,淸北馬一體參酌照律,宜當,以此意分付,何如?答曰,允。備局謄錄
迎接都監啓曰,館所各處,霾雨之餘,房舍假家,擧皆頹圮,修補之際,各項木物入用處,極爲浩大,而可合木物,倉卒難辦,京山蟲食枯死松木,空棄腐朽,亦甚可惜,其中稍遠處可用者,令漢城〈府〉分付當道監役,與都監監造官,眼同摘奸,隨其容入取用,何如?傳曰,允。迎接都監謄錄
上在昌德宮。停常參·經筵。
右議政趙師錫十六箚。大槪,更申危迫之懇,乞賜鐫改,俾得安意調治事。入啓。答曰,省箚具悉卿懇。心腹之辭,不啻勤懇,而撝謙之章,一向邁邁,愧予誠淺,無以爲懷,目今時勢多艱,客行又到,廊廟殆空,酬應多滯,此時引入,甚失所望,冀卿造朝,飢食渴飮,卿無困我,亟斷來章,速出論道,毋孤企望。仍傳〈曰,遣〉史官傳諭。
領議政金壽恒再度呈辭。不允批答,王若曰,懇諭之旨才宣,庶諒至意,巽辭之章又至,莫回遐心,或未深思,是用申誥,惟卿山斗重望,柱石宗臣,雅操沖襟,視夷險爲一致,孤忠亮節,閱事變而彌彰,持心之平,則不以喜怒而私與奪之權,循國之誠,則不以利害而爲去就之計,勤勞夙夜,幾殫篤棐之忱,諧和異同,實藉維匡之力,如川岳之利物而不見運動,若鹽梅之調鼎而各適醎酸,久矣廊廟之雍容,展也縉紳之楷範,方玆注意之深切,奚遽丐閑之頻煩,縱榮衛之少愆,自當勿藥有喜,惟年齡之未暮,不宜以疾爲辭,矧今災荒之荐臻,重以世道之交喪,以言乎民生國計,則無一可恃之勢,以言乎天意人事,則有萬端難測之憂,所幸輔相之有人,尙可毗倚而圖理,非卿燮亮之德,若爲轉移之方,非卿經濟之才,孰任扶持之責,震撼擊撞,賴卿以鎭定,盤錯棼結,待卿以解紓,當危急存亡之秋,所以望卿若此,在元首股肱之義,何忍棄我如遺?有愧誠孚,難以言諭。於戲,大旱用作霖,巨川用作楫,用舍,係安危之幾,君子有所恃,小人有所憚,進退,關理亂之運,須念國事,毋孤予懷,所辭,宜不允,故玆敎示,想宜知悉。知製敎金構製進
遠接使書目,勅行,今月二十五日間,到鳳凰城云云事。朝報
上在昌德宮。停常參·經筵。
政院啓曰,兩司之官,或在外,或陳疏呈告,不但守令之未署經者甚多,明日省鞫之坐,亦無進參之員,兩司陳疏呈告人員,竝卽牌招察任,何如?傳曰,允。
政院啓曰,三省罪人金榮甲等,明日推鞫事,命下矣。兩司進參事,城上所牌招,言送之意,敢啓。傳曰,知道。又啓曰,三省罪人金榮甲等,明日推鞫事,命下矣。委官,何大臣進去乎?敢稟。傳曰,左相進去。
大司諫李世白啓曰,臣病遞喉司屬耳,意外新命又降,嚴召繼下,而只緣賤疾尙谻,竟至罪犯逋慢,一味悚慄,累日不釋,辭疏未徹,狼狽轉深,如得少間,擬卽出謝,召牌又此臨門,不得不扶曳祗肅,而第臣於本院還收玉堂諸臣特罷之啓,與前博士宋相琦,有姨兄弟應避之嫌,何敢可否於其間乎?旣不得與聞論議,則決不可苟冒於長席,請命遞斥臣職。答曰,勿辭,退待物論。
右議政趙師錫十七箚。大槪,臣之危迫之情,愈久愈甚,不避煩瀆之嫌,冒死哀籲,乞蒙亟賜鐫改,以幸公私事。入啓。答曰,省箚具悉卿懇。纔諭至意於昨者之批矣,夫復何言?箚中所謂層生之論,雖未知何樣論議,此不過末俗嘵嘵,喜交遊趨名勢之徒,譏議國家,輕視大臣之致,誠未料世道之偸薄,人心之無狀,一至於斯,而如使今日,少有體統,此輩又安敢縱恣無忌若是耶?良可痛心也。於卿,無一毫難安之勢,必遞之嫌,不諒至懇,連章丐免至此,非惟予心之缺然,愈久愈深,不瑕有傷於事體乎?予志堅定,寧有勉副之理,鼎席不備,豈無獨賢之歎?予不多誥,卿宜深思,亟斷來章,速出論道,以副如渴之望。仍傳曰,遣史官傳諭。
戶曹啓曰,領議政金壽恒,右議政趙師錫,來七月朔頒料,依傳敎,令倉官輸送,則以方在辭職中,皆辭而不受,何以爲之?敢稟。傳曰,更爲輸送。
領議政金壽恒三度呈辭。入啓。傳曰,不允批答。
院啓,引嫌而退,嫌不可否,其勢固然,不可以此,輕遞臺官,請行大司諫李世白出仕。答曰,依啓。
禁府,推鞫問事郞廳二,金宇杭·崔錫恒。
戶曹啓曰,因傳敎,領議政金壽恒,右議政趙師錫祿俸,更爲輸送,則領議政則領收,右議政以爲,臣以當遞之人,前朔之祿,旣不敢冒受,則今此月俸,雖蒙更爲輸送之命,揆以法義,坐糜公廩,實甚未安云,而又爲不受,何以爲之?敢稟。傳曰,姑待出仕後輸送,可也。朝報
上在昌德宮。停常參·經筵。
政院啓曰,卽者吏曹郞廳來言,本曹三堂上,俱入於臺諫避嫌,竝皆引入,不爲行公,今日不得開政云,何以爲之?敢稟。傳曰,姑待臺論收殺後,開政,可也。
藥房啓曰,淫霖閱月,蒸熱轉甚,伏未審近日,聖體,若何?臣等不任憂慮,敢來問安。答曰,知道。無事矣。
大王大妃殿·中殿,藥房問安。答曰,知道。
領議政金壽恒三度呈辭。不允批答,王若曰,國勢漸艱,實難孤於人望,卿辭益固,胡不諒乎予心?宜庸深思,不若是恝,卿雖以必欲退之懇,請急者至三,予更以不當去之形,畢陳而悉數,試看今日,此誠何時?凡國計民憂,茫然無措手之勢,而天災時變,凜乎有蹈尾之危,積雨支離,經一月而不止,黎民飢困,環八路而同然,其他種種可憂之端,何待一一枚擧而悉?人心散渙,痛危亡之有徵,朝論乖張,顧調劑之無策,必有資於輔導,微卿其誰?尙得免於顚隮,亦卿之力,念卿以士林宗匠,爲予之喬木世臣,名早擅於騷壇,奎璧耀彩,志自勵於氷蘗,繩墨無差,雅度沖襟,作縉紳之楷範,英猷敏識,爲國家之蓍龜,受深知於累朝,位躋廊廟,傳遺訓於名祖,世襲忠貞,惟寧考顧托者最隆,故小子倚毗之冞篤,如棟樑於大廈,非卿何以扶持,如舟楫於巨川,非卿何以經濟?艱虞已極,雖智者而難謀,戚休與同,猶老成是仗,誰料求助之日,遽上丐閑之章?初見控辭,或慮榮衛之有損,轉成牢讓,反訝情志之莫孚,旣批旨之屢頒,此心可想,況神明之攸相,昔疾當瘳,何妨杖策而造朝,亦宜臥閤而論道,矧今客使將至,策應方殷,加以鼎席殆空,機務多滯,右台引入,若浼之志逾堅,左揆獨賢,共貞之道宜念,顧予眷注之意,旣無間於始終,惟卿篤棐之誠,亦豈替於前後,辭不腆之月廩,慙靦冞深,致久曠於朝參,思想政切。於戱,十年宅揆,鞠躬之勞亦知,一日舍卿,啓心之責誰任?予不多誥,卿勿更辭,所辭宜不允,故玆敎示,想宜知悉。知製敎姜鋧製進
兵曹判書李師命辭職上疏。入啓。答曰,省疏具悉。本兵重任,不可輕遞,安心勿辭,從速行公。
禮曹判書南龍翼,護軍吳斗寅上疏。入啓。答曰,省疏具悉。卿其勿辭察職。
全羅監司書目,亟罷臣職,仍治臣罪,以慰一路民情事上疏上送事。啓。答曰,省疏具悉。瞞報之罪,自有所歸,於卿,別無所失,勿辭,從速察職。
府啓,請海西內地新設鎭堡,一倂革罷事。還寢前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。自今以後,公私石物,切勿取用於江都事。更立科條,一切禁斷事。還收漢城判尹沈梓,右尹李彦綱特除之命事。入啓。答曰,勿煩。
右議政趙師錫十八箚。大槪,更竭危衷,冒死盡言,特賜憐察,亟許恩遞事。入啓。答曰,省箚具悉卿懇。撝謙之至此,實非始慮之所及,而只緣誠淺,莫回遐心,益增愧恧,無以爲諭,卿其須體思想之至〈意〉,安心勿辭,速出論道,以濟時艱。仍傳曰,遣史官傳諭。
傳曰,今番潦水,京城外人物溺死之類,令漢城府査出,恤典擧行事,分付該曹。
京畿監司書目,水原·南陽呈,以今月十八日海溢事。又書目,衿川呈,以副修撰李玄紀辭職上疏上送事。啓。傳曰,堂下官之退在鄕里,連章辭職,揆以事體,殊甚未安,此疏還出給,使之從速上來。
持平李濟民三度呈辭。入啓。遞差。
左議政李端夏箚子。大槪,乞賜罷免,改卜賢德,以幸國事,以答天警事。入啓。答曰,省箚具悉卿懇。今玆致災,實由涼德,於卿,有何所失,而引咎至此乎?卿其安心勿辭,速出論道,以濟時艱。
政院啓曰,三省罪人金榮甲·石哲,刑推得情事,命下矣。今日,穆陵修改告祭正日,明日朔祭受香,初一日,朔祭正日,初二日秋享大祭齋戒,初三日正日,不得用刑,待無故日擧行之意,敢啓。傳曰,過後爲之。
院啓,請新除守令,下直於兩司事,還收東平君杭惠民署提調特除之命事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。新啓,四館之旣經九處講者,該曹例於都目,前期儲闕,陞出六品,而若値領事有故,雖未應講,亦必啓稟陞遷,已成近規,朝家立意,實慮積滯之弊,而今番大政,四館應遷之人,全不擧論,其在政體,殊未妥當,當該吏曹堂上·郞廳,竝推考。答曰,不允。推考事,依啓。
謝恩,北評事朴泰輔。以上朝報
司僕寺啓曰,內廏馬,曾因馬疫熾發,啓稟移置於景福宮矣。今則乾凈已久,秋節且入,將於明日,還入內廏之意,敢啓。傳曰,知道。
司僕寺啓曰,濟州牧使李,判官金煥遞任馬各三疋,上來之初,試其才品,則皆不合內廏之用,而越海遠來之馬,疲瘠憊敗,留養之後,方可詳知,故姑爲入送於內廏矣。今因傳敎,更試其才,則李馬一疋,金煥馬三疋,皆是駑劣不可用者,莫重進上之馬,全不揀擇,苟充塞責之狀,極爲可駭,李·金煥,爲先從重推考,以警日後,宜當,且昨日下敎之事,內乘掩置,今始來告,事甚慢忽,當該內乘,亦爲推考,何如?傳曰,允。
內司僕寺啓曰,內乘爲任,不但爲直宿而已。必得知馬之人而後,方可責其擧職,前內乘閔碩才,素有知馬之名,當初差換,實非偶然矣。未滿一朔,移拜加里浦僉使,殊非擇差之本意,閔碩才內乘之任,還爲仍任,何如?傳曰,允。太僕謄錄
上在昌德宮。停常參·經筵。
禮曹,驪陽府院君閔維重,今夜卒逝云,自二十九日至初一日,停朝市。啓。
大王大妃殿·大殿,政院·玉堂問安。答曰,知道。中殿問安。答曰,罔極。
備忘記,今春,纔哭光城之喪矣。不料驪陽府院君之喪,繼出於半年之內,驚慘悲悼,無以爲心,而其爲國家之不幸,可勝云喩,擧哀節目,令該曹趁卽磨鍊擧行,至於初喪,一應禮葬所入,各司官員,躬親着實進排,俾無未盡之弊,祿俸,亦爲限三年仍給,以表予意。
驪陽府院君卒逝擧哀正時,卯初一刻。
領議政金壽恒四度呈辭。入啓。傳曰,安心調理。
大殿,藥房·二品以上·六曹問安。答曰,知道。中殿問安。答曰,罔極。擧哀後,大殿,藥房·政院·玉堂·二品以上·六曹問安。答曰,知道。中殿問安。答曰,罔極。
政院啓曰,今日爲政事,命下矣。停朝市相値,何以爲之?敢稟。傳曰,過停朝市後,爲之。
政院,以承傳色口傳啓曰,擧哀正時已過,而通禮院官員,不爲來待,勢未及變通,將以引儀代行,左通禮朴鎭圭推考,下人,令該曹囚禁治罪,何如?傳曰,依啓。
擧哀入侍時,右承旨申懹啓曰,擧哀儀注,引儀趁不擧行,以致遲延,極爲可駭,請推考。上曰,依啓。
備忘記,今日擧哀時,引儀不但多有顚倒失儀之事,才過數三聲,旋請止哭,亦甚無據,當該引議汰去。
府啓,請海西內地新設鎭堡,一倂革罷事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。自今以後,無論公私石物,切勿浮取於江都事。更立科條,一切禁斷事。還收判尹沈梓,右尹李彦綱特除之命事。入啓。答曰,勿煩。
禮曹啓目,粘連啓下是白有亦。議于大臣及儒臣,則領議政金壽恒以爲,黃俊良之受權臣旨,勒停康惟善應擧,載在故相臣盧守愼·沈喜壽所撰墓道之文,不翅明白,而今嶺南士子輩呈辨之辭,諉以年月之差違,又以爲守愼,則乙巳之禍,遠謫珍島,喜壽則其生也晚,作銘於六十年之後,以此爲分疏之端矣。然俊良之罰惟善,雖未知的在何年,而其在乙巳以後,則明矣。守愼之被謫,在於丁未,則乙巳以後數年之事,必無不及與知之理,況守愼及喜壽之父沈鍵,與惟善,同爲友婿,則喜壽雖曰晚生,其於惟善事,聞知之詳,宜莫如兩人,而且其被停一事,所關甚重,又非暗昧難明,則必不以臆度疑似之說,著之於文字,此實可徵之公案,何可歸之於爽實乎?曾於先正臣李滉祭俊良文及行狀所云,固可見愛惜奬許之意,而當時俊良被謗之狀,據此亦可推知矣。趙光祖·李滉,同是我朝大賢,而俊良,以請伸光祖之賢士,斥爲詭論之人,則難免醜正之罪矣。後來,雖改心向學,爲李滉所許可,而以此爲之贖其前愆,則可也。至與於腏食之列,豈非僭乎?況當初配享,非出於一道之公論,而到今朝家,旣已査問得失,則恐不可仍以置之也。臣之愚見如是,伏惟上裁。領中樞府事金壽興以爲,儒賢俎豆之享,事體重大,士論必歸一然後,方可與議於腏食之典,而古今儒賢中,亦豈無小小訾議者?終未害於末後之樹立,則後生之尊仰,只觀其大體而已。若其所訾議者,有關斯文,不可寬恕,則設有改悔補過之善,亦難掩其眞箇罪過矣。今玆黃俊良之事,則實非小小訾議之比,己卯諸賢之被禍,千載之下,凡有一段向善之心者,莫不扼腕而痛心,當士氣摧敗,不可復振之日,康惟善一人,遂發伸雪之議,其一脈正論,可謂扶世敎而壽國脈,乃於其間,承望當路風旨,指爲詭論而斥之,勒停應擧,則是於己卯諸賢,左祖衮·貞之論而助之故也。後雖出入大賢之門,得其所稱許,不過僅足以贖前愆而巳,其何敢濫議俎豆之享?今者右俊良者,以盧守愼·沈喜壽所撰述,爲不可信以爲分疏之證,尤有所不然者,盧守愼及沈喜壽之父,旣是惟善之友婿,則詳知其事之本末,宜莫如兩人,必不以無實之語,昭載於傳後之文也。得罪斯文,異於小小訾議,則旣配還黜之嫌,似不可顧,伏惟上裁。行判中樞府事李尙眞以爲,廢處鄕閭之臣,宜無所與聞國事,況以素無知識之人,已因衰劇,精神已至昏耗,日用常行,率皆顚錯,世間是非,都無辨別,今此下詢之事,旣係久遠,毁譽俱疑,腏享陞黜,擧措亦重,而其紛爭之端,似未必一出於公正,今其折衷善處,而使之正祀,典定士論,非明義理任斯道者,則難矣。臣何敢容於其間哉?虛辱明問之遠及,只增下懷之惶恐。行判中樞府事南九萬以爲,初頭配享,旣多異論,及其還配,亦非僉議,今者査官道臣,皆以爲過濫,則莫重俎豆之典,似難仍置,伏惟上裁。左議政李端夏以爲,臣本識見寡陋,其於古人是非疑難之事,有不敢以臆見斷定者,去冬黃俊良事收議時,臣旣無定見,領相金壽恒議,以査問本道,爲結辭,臣意亦同,故不爲獻議矣。厥後考見先正臣李滉祭俊良之文,有指虛無而銷骨,知盡出於怨隙,世無□之甌臾,付公道於信筆。又聞故相臣盧守愼·沈喜壽所撰康惟善墓文中,斥俊良事,有年月參差之可疑,而俊良,早贅於故名臣李賢輔之門。賢輔,與滉同鄕,俊良之出入滉門,實由於此,滉於俊良事,宜無不知,而生而愛重,沒而悼惜,於其祭文,又致其發明丁寧之意,此人是非,可以此斷定。故臣又嘗於榻前,略有陳達矣。厥後,又見故副提學李埈對辯鄭仁弘詆滉箚有曰,若以滉不絶黃俊良爲非,則俊良少時,雖有失身權門之誚,晚年向學,能自修飭云云。埈,是故相臣柳成龍之門人,成龍,是滉之門人,埈於滉,爲私淑者,而其言如此,則俊良事,果可疑,而但誚字,是指人言,不可據以爲事實。又見故豐基郡守柳雲龍完護錦溪精舍守僧之文有曰,錦溪先生,從遊退溪先生,晚年用工,最爲親切,若使天假之年,吾知龍門之□於先生無疑矣。不幸早世,夭喪之歎,遽發退溪之慟云云。雲龍,是成龍之兄,而亦滉之門人也,其言如此,則又與埈之箚語逈別,此又可疑也。先正臣鄭逑,是完名大儒,於俊良,尊慕亦至,有所傳文字,則嶺儒之右俊良者,必欲配祀於滉祠者,蓋出於此。然其異議之人,又欲還黜者,亦以盧·沈兩相文字,而兩相於惟善,皆爲一家之人,其所聞必詳,豈滉之所知?或有未詳者,而逑與雲,則豈以滉所許,與爲定論,而埈則又有所詳聞於後來耶?其是非,誠難改定於今日,而儒先俎豆,莫重之擧也。滉之祭文,宜若爲定論,而嶺儒之互爭,猶若此,是非旣未定,而强令仍配於滉之祠宇,事殊未妥。臣之瞽見止此,伏惟上裁。行副護軍朴世采以爲,比歲朝家,每以疑禮學宮等事,有所下詢於臣,臣本非與聞之人,且方請還職名之不暇,自顧愚賤,豈不欲直爲辭避者,特以君命遠辱之下,義不敢全無所對,以同廟堂之例,亦不敢妄肆瞽說,以就僭越之誅也。臣之情勢,可謂蹙矣。然則今於黃俊良黜享之議,何以相異?蓋自賢祠以來,其以鄕賢或門徒,從享於先儒正廟者,古今中外,厥類甚多,自亦不無差等矣。況此初年疪玷,固有可論之端,而要其末梢,輒向學業之大致,恐當終以文純公李滉之愛惜論述爲重,旣享還黜,亦似體大,第臣疾病昏瞀,幾阽死域,其於儒林事蹟,虛實輕重,無以博考精酌,仰復嚴問,以爲黜享臨決之地,其罪,不但平日犯分出位之懼而已,臣不勝惶恐跼蹐之地。行副護軍李翔以爲,臣衰病沈綿,雖尋常說話,亦恐開口便錯,況此格外詢問,尤非謬妄所敢當者乎?惶怖戰灼,罔知所措,而亦以虛辱君命,爲未安,不得不猥陳所懷。夫黃俊良之黨邪害正,凡有血氣者之所共忿,流傳百世,固將遺臭無窮。又有故相臣盧守愼·沈喜壽所撰金石之文,亦不朽之信筆,然則文純公臣李滉詩文所以爲俊良深寓嗟惜之意者,豈非嗟惜,其不善於初頭,終不可以爲完人也哉?噫,雖以文純公之碩德重望,亦無奈何於俊良所負之疵累,而遐鄕之人,識見不明,欲藉大賢門徒之號,而竝享於一廟,此固使人不能無疑者,自中論議,旣難歸一,則刑威脅勒之誚,乘時竊配之謗,豈非可羞之甚者乎?自朝家,若不明是非而導之以正,則是崇奉道德之擧,不由於公議,而由於阿好之私,彰癉善惡之政,不出於朝廷,而任他其傾奪,明降指揮,査覈治罪,以重祀典,以正私習,所不當已,未知如何,伏惟上裁。奉朝賀宋時烈,行判中樞府使鄭□·行判中樞府事閔鼎重,病不收議,行判中樞府事鄭□以爲,疾病經年,日漸危重,方在昏不省事之中,不敢獻議云,大臣及儒臣之意如此,上裁,何如?啓從多議施行。
院啓,請新除守令,使之下直於兩司事,還寢東平君杭惠民署提調特除之命事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍事。新啓,新除授典牲主夫鄭全昌,軍資主夫李之憕,活人別提李時聖,造紙別提楊再春,俱以冗雜之徒,或因數學雜術而發身,齒列衣冠,已極羞恥,卽今積閥淹滯者何限,而如此之類,汲汲收用,一日之政,除擬稠重,物情俱駭,久而未已,請典牲主夫鄭全昌,軍資主夫李之憕,活人別提李時聖,造紙別提楊再春,竝汰去。今番都政時,積仕陞遷之人,多滯冗職,而雜歧冗賤之流,專加調用,銓注之乖當,政體之顚倒,莫此爲甚,不可無糾論之擧,請吏曹當該堂上,從重推考。
右議政趙師錫十九箚。大槪,乞蒙矜察,亟允所請,俾得專意調治事。入啓。答曰,省箚具悉卿懇。勤懇之志已竭,求退之意益切,是何誠意之不孚至此耶?缺然思想之極,將不免抑鬱而成疾也,況今鼎席不備,客使渡江,此時一向引入,亦豈卿心之所安乎?有疾未參,別無所傷,卿其須體此意,亟斷來章,安心論道,毋孤企望。仍傳曰,遣史官傳諭。
答院曰,不允。朝報金霔校正。日記廳郞廳蔡濟恭書。
上在昌德宮。停常參·經筵。
未時,太白見於巳地。
領議政金壽恒五度呈辭。入啓。傳曰,安心調理。
傳曰,明日,卒驪陽府院君家,別遣都承旨致弔。
府前啓,請還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。還收漢城判尹沈梓,右尹李彦綱特除之命事。入啓。答曰,勿煩。
院前啓。請還收東平君杭惠民署提調特除之命事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。入啓。答曰,不允。以上朝報
傳曰,遠接使及平安監司狀啓中,勅行,前月二十七日,當爲渡江云云,而尙無聲息,此時潦水支離,雖異於常時,迄無渡江之奇,殊涉可怪,政院,問之以啓。備局謄錄
禮曹啓曰,傳曰,明日卒驪陽府院君家,別遣都承旨致弔事,命下矣。曾前致弔,如有遣承旨之特敎,則禮官致官,不爲疊行,而頃日光城府院君之喪,禮官將爲致弔之際,都承旨,亦爲將命來到,政院,微稟禮官致弔與否,則仍命擧行矣。第念君命致弔,一時疊行,或涉未安,今番則禮官致弔,何以爲之?敢此仰稟。傳曰,禮官致弔,勿爲擧行。禮曹謄錄
上在昌德宮。停常參·經筵。
右議政趙師錫二十箚。大槪,臣情,轉益危迫,臣病轉益危苦,累辱寵命,而終不得冒出,臣罪至此,萬殞難贖,乞蒙哀憐,卽允所請,改卜賢德,毋誤國事事。入啓。以上朝報
御營廳啓曰,乙丑年間,兵曹腐朽木一百同,自本營,貸下折銀二千兩,出給於別庫監官方履吉,使之作銀移納於兵曹矣。方履吉,移拜古群山僉使之後,考見其文書,推問受出各人,則多有不實之處,事極可駭。方履吉,姑先罷黜,面覈其虛實而處之,何如?傳曰,允。御營廳謄錄
傳曰,遠接使及平安監司狀啓中,勅行,前月二十七日,當爲渡江云云。而尙無聲息,此時潦水支離,雖異〈於〉常時,迄無渡江之奇,殊涉可怪,政院,聞知以啓。迎接都監謄錄
上在昌德宮。停常參·經筵。
夜四更,流星出婁星上,入東方天際,狀如鉢,尾長四五尺許,色赤,光照地。
答右議政趙師錫箚曰,省箚具悉卿懇。前後之批,罄竭所蘊,遐心之回,予日望之,撝謙之章頻煩,造朝之期迫然,無乃寡昧德薄,不足有爲而然耶?反躬自省,實多慙歎,誠不知所以爲諭也。噫,時勢揑扤,日甚一日,決非釋負恝視之秋,元首股肱,一體相須,盍念倚毗仰成之篤,予不多誥,卿勿固辭,亟斷來章,速出論道,以副至望。仍傳曰,遣史官傳諭。以上朝報
上在昌德宮。停常參·經筵。
夜一更,流星出女星下,入巽方天際,狀如拳,尾長二三尺許,色赤。五更,有霧氣。
執義韓泰東辭職上疏。入啓。遞差。
府前啓,請還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。入啓。答曰,不允。前啓,沈梓·李彦綱特除還收事,停啓。
院前啓,請還收東平君杭惠民署提調特除之命事。還收前應敎金萬吉,前校理黃欽,前修撰金盛迪·洪受瀗,前博士宋相琦罷職不敍之命事。答曰,不允。
謝恩,修撰朴泰萬。以上朝報
迎接都監啓曰,卽見遠接使上送路程記,則勅行,六月二十九日,自義州離發,今月十五日,當爲入京云,而禮曹所擇吉日中,十五日亦吉,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。
禮曹啓曰,今此勅使,旣以頒詔出來云,迎詔吉日,當有仁政殿權停例頒敎之擧,應行節目,豫爲磨鍊擧行,何如?傳曰,允。禮曹謄錄
有政。吏批缺兵批,以崔寬付司直,安如石·朴興文·金昌集付司果,黃聖龜付副司果,金瑀·林振彪·趙世雄付司正,丁以傑·金景輝付司猛,鄭後諶·尹承宗·崔元立·李蓍徵付副司勇,崔雲瑞付副護軍,元相·韓泰東付副護軍,沈思泓·李濟民付副司果。
迎接都監啓曰,卽見遠接使上送路程記,則勅行,六月二十九日,自義州離發,今月十五日,當爲入京云,而禮曹所擇吉日中,十五日亦吉,以此日入京之意,遠接使處回移,各該司及京畿·開城府·黃海道,亦爲知委,何如?傳曰,允。又啓曰,卽接遠接使狀啓,則勅使上去中,西路七宴中,只設定州·平壤·弘濟站三宴,而朝晝茶啖,亦令勿設,京中七宴中,只設三宴云,雖與京外宴享,皆許權停有間,其餘弊不貲,似當有別遣問安使致諭之擧,而不必別爲差送,以貽廚傳之弊,黃州迎慰使,使之仍留,等待勅使,措辭致諭之意,令政院急速擧行,何如?傳曰,允。迎接都監謄錄
上在昌德宮。停常參·經筵。
自昧爽至辰時,有霧氣。未時,太白見於巳地。夜一更,月入太微東垣第〈二〉星。
右議政趙師錫初度呈辭。入啓。
領議政金壽恒九度呈辭。入啓。傳曰,安心調理。
右相處,遣承旨傳諭。傳曰,前後敦勉之批,敷心腹竭所蘊,以冀卿之幡然改圖,不日造朝矣。不料丐閑之章,遽及仰成之辰,驚愕失圖,繼慚情志之未孚於平日也。噫,當此災異孔棘,時勢孔艱之日,以卿鞠躬盡瘁之誠,世祿休戚之義,因一儒臣怪妄之論,悻悻然捨予決退,予固知其必無是理。但念頃以秀彦疏中,中外皆惑之語,及卿箚中,論議層生之說觀之,想必有無限醜詆之謗,大段難安之勢,而乃爲此連章必遞之計也。此豈特大臣一時所遭之不幸而已?實國家之不幸,而其在振紀綱正人心之道,決不可但已也。卿其須體此意,安心勿辭,速出論道,以濟時艱。
右承旨申懹書啓,臣敬奉聖旨,傳諭于右議政趙師錫,則以爲臣情勢之外,卽今病勢,實無可以陳力供職之望,呈單請急,出於萬不獲已,而聖慈不諒,久靳允許。又遣近侍,勉諭至此,臣誠惶感悶迫,不知所措,儒臣之疏,雖無直臣之語,而其所遣辭,不已歇後,至以後世之爲口實爲慮,而枚卜之數多,亦至臣身而極矣。則此臣之所以慙悚不安,而有不得冒出者,至於臺臣之疏,繼發而陳列者,求厥所由,亦以臣故,則在臣私義,尤安得晏然?況不待公議,率爾徑出之失,亦自愧之不暇,輿議之非斥,顧安所免哉?此實臣所大段難安者,終始難冒之曲折,不過如斯,前後辭章,悉暴無餘,而日月之明,猶未燭盡下情,不賜鐫遞,臣之抑鬱之情,已不勝其一刻耐過,況臣深痼之疾,漸至難醫之域,決難復起供仕之狀,旣已詳陳於長單中,今不敢復有所煩縷,伏地惶恐,俟罪之外,更無所陳云矣,敢啓。傳曰,朝者之批,實非外飾,而今見書啓,大違所望,是何情志之不孚,一至於此耶?噫,國之安危,係乎輔弼之賢否,況此國亂思良相之時,援據歷卜之遺意,咨詢廊廟之僉議,爰立賢德,乃國家之福,豈敢以一毫私好惡,參錯於其間,而末俗世道,日以益偸,人心,日以益險,鎭周·秀彦,唱和於前後,其他論議,層生不止,使大臣一倍狼狽,正中其敲撼之計,其愚弄國家,輕蔑大臣之狀,實是曾所未有,而朝家恬不爲怪,卿亦含默,不爲明白陳聞,此豈予之平日所望於卿者,而其在國法,斷不可糢糊處之,宜遵前旨,悉陳無隱,以解予惑,以振王綱事,更往傳諭。以上朝報
三省鞫廳大臣·禁府堂上請對入侍時,左議政李端夏所啓,故相臣李時白妻,隨往于其支孫李文著淳昌郡任所,不意喪出,方欲返葬于天安地云。李時白,以先朝勳臣·大臣,其忠勞之茂著,又非他人之比,則朝家似當有顧恤之道,行喪時擔軍,各別題給,何如?上曰,分付一路,題給擔持軍,造墓軍,亦令該道參酌定給,可也。備局謄錄
上在昌德宮。停常參·經筵。
大司諫李世白,左承旨閔鎭長三度呈辭。入啓。遞差。
右承旨申懹書啓,臣敬奉聖旨,往諭于右議政趙師錫,則以爲卽者近侍,又復承命來諭,辭旨極嚴,始以實非外飾,情志之不孚爲敎,終以悉陳無隱,以解予惑爲諭,臣奉讀未半,不覽心悸而魄褫,不知其死所矣。臣之終始控免,實由於儒臣·臺臣前後疏論,迭發層生,而又以臣之率爾徑出,不無群議之非斥,則此臣之所以不安於苟冒,而必欲辭免而後已者也。至於臆逆於言議之外,而致疑於無形無象之地,迫於嚴命,强爲之辭,實是微臣意慮之所不敢出,而亦豈不有歉於大聖人平心御物,廣大寬容之道乎?緣臣無狀,情蹙病痼,終不得出而承命,致使聖上,乃有此無前之擧措,此固臣之罪也。臣方席藁私次,恭俟斧鉞之外,更無所達云矣,敢啓。傳曰,客行臨迫,廊廟多事,鼎席殆空,機務多滯之日,因一時纖芥之嫌,連章引疾,若是恝然,是豈平日所望於卿者乎?予志堅定,日呈十章,萬無勉從之理,而徒傷事體而已,須體思想之意,亟斷來章,速出論道,以副至望事,更往傳諭于右議政。
右承旨申懹書啓,臣敬奉聖旨,更往傳諭于右議政,則以爲臣之乞免,不亶爲情勢之難安而已,卽今病狀之危苦,實無可以供職之望,呈單請急,萬不獲已,而兩日之內,連遣近侍之臣,前後敦勉,縷縷開釋,不啻若慈父之詔子,臣非木石,寧不知感?非不欲仰體聖意,趨走承命,而狗馬之疾,轉入難醫之境,左邊偏虛,臂脚手足,麻木掉搖,顯有不仁之漸,此非數十貼湯劑,數十日調養,可期差效,病勢至此,決難陳力,屢勤嚴旨,終不得冒出,揆以分義,死有餘罪,席藁私次,恭俟重誅而已云矣,敢啓。傳曰,知道。
右議政趙師錫再度呈辭。入啓。傳曰,不允批答。已上朝報
上在昌德宮。停常參·經筵。
卯辰時,日暈。未時,太白見於巳地。夜五更,有霧氣。
謝恩,右副承旨姜世龜。
領議政金壽恒十一度呈辭。入啓。傳曰,安心調理。
大司憲李秀彦上疏。大槪,臣妄陳瞽說,自速罪戾,批旨嚴截,有非臣子所忍聞者,跼高蹐厚,求死不得,旣不敢退在遠外,又不敢偃然乘馹,以私從,匍匐就道,處處阻水,遲滯累日,今始來伏城外,席藁待罪。伏乞聖慈,亟命鐫削臣職,仍下司敗,以正臣罪事。入啓。答曰,省疏具悉。卿辭如此,本職,當許遞焉。
右議政趙師錫再度呈辭。入啓。傳曰,不允批答。
府前啓,請還收玉堂諸臣罷職不敍之命事。答曰,勿煩。
謝恩,副校理南致熏,左承旨申懹,右承旨朴元度。以上朝報
兵曹啓曰,統虞侯崔樸,有八十歲老母,別害僉使具必壽,薪智島萬戶高一中,金烏山城別將崔世傑,江口權管申渼,俱有七十歲老母,人子情理,不忍遠離之意,呈狀本曹,依近例,竝改差,何如?傳曰,允。兵曹謄錄
成均館官員,以同知館事意啓曰,今七月初七日,儒生上旬輪次,當爲設行,而大提學南龍翼,以禁府堂上連日省鞫之坐,限內不得爲之,今月內,無故日退行之意,敢啓。傳曰,省鞫,畢於今日之內,則仍爲設行,可也。
有政。吏批缺兵批,以呂聖齊·李奎齡·李世白·閔鎭長·李頤命·李玄錫·李堥付副護軍,金宇杭付副司直。
上在昌德宮。停常參·經筵。
自昧爽至辰時,有霧氣。未時,太白見於巳地。
領議〈政〉金壽恒十二度呈辭。入啓。傳曰,安心調理。
右議政趙師錫三度呈辭。入啓。傳曰,不允批答。已上朝報所謄
傳曰,今觀平安監司狀啓,兵使金城,意外卒逝,極爲驚慘,喪柩上來時,令所經各官,各別護送,擔持軍,亦爲量宜題給,而其代,卽爲議薦,明日內辭朝事,分付。備局謄錄
傳曰,今初七日成均館儒生上旬輪次,居首進士韓世良,直赴會試,之次生員郭萬績,進士宋徵殷,各給二分,生員李礥,進士李誧·金遇華,生員柳湛,各紙四卷·筆四柄·墨三笏賜給。禮曹謄錄
備邊司薦,以李仁夏爲平安兵使。備局謄錄
上在昌德宮。停常參·經筵。
領議政金壽恒十三度呈辭。入啓。傳曰,安心調理。
右議政趙師錫四度呈辭。入啓。傳曰,不允批答。以上朝報所謄
備邊司啓曰,政院啓辭,勅使接見時說話,略爲書入,而此外問答間措語,令廟堂豫爲定奪,以備睿覽,何如?傳曰,允事,命下矣。今番勅行頒赦外,別無所幹之事,問答間措語,亦無豫爲定奪之事,敢啓。傳曰,知道。備局謄錄
迎接都監啓曰,前日遠接使狀啓中,京中七宴中,只三宴設行云,而未知某某宴設行,探問回移之意,發關矣。卽見遠接使回關所答,則通官言內,勅使以爲入京後,親臨宴一度設行,而其前後各一度,某某宴中設行云,或有前頭變通之道,而姑以此意,分付各該司之意,敢啓。傳曰,知道。迎接都監謄錄
上在昌德宮。停常參·經筵。
領議政金壽恒十四度呈辭。入啓。傳曰,安心調理。
謝恩,大司憲李世白,大司諫李奎齡。以上朝報
上在昌德宮。停常參·經筵。
領議政金壽恒十五度呈辭。入啓。傳曰,安心調理。
右議政趙師錫七度呈辭。入啓。傳曰,安心調理。
傳曰,開月旬前,當行酌獻禮於南別殿矣。令日官擇日擧行。
禮曹啓曰,命下矣。南別殿酌獻禮吉日,令日官推擇,則八月初七日爲吉〈云〉,以此知委,何如?傳曰,允。以上朝報
禮曹啓曰,今此勅使時,親臨宴禮習儀,例於司饔院私習三度之日,有兼行之規,以十四日爲之事,啓下矣。其日舞童等,勅使弘濟院未到之前,先爲出待,故舞童則不得推移云,親臨宴習儀,以十三日司饔院,二度私習,同日兼行事,分付,何如?傳曰,允。
禮曹啓曰,卽接獻陵參奉牒報,則本陵王后陵上曲墻,數月淫潦之際,無不漬濕矣。及至暴陽歊赩之日,外面,因樹陰,猶不盡乾,初九日朝前,北邊崩頹,而長二尺二寸,廣五尺云。依前例發遣本曹郞廳,奉審書啓後,稟處,何如?傳曰,允。禮曹謄錄
兵曹啓曰,北評事朴泰輔,與咸鏡監司朴泰尙,爲四寸兄弟,而評事,管屬於北兵使,不受褒貶於監司,意以爲兩無相避,擬望受點矣。評事,有年分考察之事,則事體與都事無異,營將不受褒貶於監營,而亦與監司相爲相避,纔有定式,北評事朴泰輔,不可仍爲發送,改差,何如?傳曰,允。兵曹謄錄
有政。以兪㻛·宋光淵·鄭昌期·李·李旰·趙汝秀·宋玧·趙逢源·李允傳·李鳳齡·趙重素·李以時付副護軍,呂聖齊付護軍,李秀彦付副司直,李玄錫付司果,李廷榮付副司果,朴斗世·邊汝晟付副司正,金挺震付副司勇,金命元爲別害僉使,南從萬爲古群山僉使,崔瑋爲統虞候,白興齡爲薪智島萬戶,宋敏武兼宣傳官,金由涵訓鍊習讀,尹天賚副摠管,陳承吉所己萬戶,安弘敏五衛將,柳晅忠壯將,申澤萬都摠經歷,崔又華防垣萬戶,李彦綱副摠管,楊時達江口權管。
上在昌德宮。停常參·經筵。
申時,日暈左珥。夜一更,月入南斗魁中。
領議政金壽恒十六度呈辭,右議政趙師錫八度呈辭。入啓。傳曰,安心調理。
司諫沈枰三度呈辭。入啓。遞差。
正言金弘禎累日引避,才請出仕,而旋又引入,以致連日闕啓。上,下備忘記,特遞。
全羅監司書目,興德等十一邑,去六月十八日海溢,禾穀損傷事。
江華留守書目,本府北寺洞居車也外孫,及其女士德,同時渰死事。傳曰,事極驚慘,恤典擧行,士德誠孝,實無愧於古人,令該曹特爲旌閭。
府啓,請還收玉堂諸臣罷職不敍之命事。答曰,不允。以上朝報
上在昌德宮。停常參·經筵。
領議政金壽恒十七度呈辭,右議政趙師錫九度呈辭。入啓。傳曰,安心調理。
副修撰李玄紀三度呈辭。入啓。遞差。
戶曹參判崔寬病重,遞差。
府啓,請還收玉堂諸臣罷職不敍之命事。答曰,勿煩。朝報
有政。吏批,判書李䎘進,以姜鋧爲司諫,崔錫鼎爲刑曹參判,柳炅爲戶曹參判,金宇杭爲正言,李世華爲慶尙監司,韓泰東爲副修撰。兵批,以崔寬·柳炅·趙亨期·李應聖付副護軍,沈枰·金弘禎·李玄紀付副司果。
禮曹啓曰,中宮殿除服吉時,曾以今十五日卯時,推擇,啓下矣。與迎勅日時相値,似不無窘礙之患,除服吉時,更問日官,則寅時爲吉云,以此進定,何如?傳曰,日氣蒸熱,擧動時刻,似當差早,寅時亦不無窘礙之患,以巳正定行,可也。禮曹謄錄
禮曹啓曰,王后考驪陽府院君四仲朔四名日及忌日,墓所祭需,依他王后考妣例題給事,分付該曹,而守墓軍,則令兵曹定給,何如?傳曰,允。
有政。吏批缺兵批,崔樸·丁時夏付副護軍,李端錫·崔寬·柳炅·趙亨期·李應聖付副護軍,沈枰付副司直,金弘禎·李玄紀付副司果。
上在昌德宮。停常參·經筵。
謝恩,正言金宇杭。
江襄監司書目,原城呈,以持平丁時翰辭職上疏上送事。啓遞差。
府啓,請還收玉堂諸臣罷職不敍之命事。答曰,勿煩。
院啓,請還收東平君杭惠民署提調特除之命事,還收玉堂諸臣罷職不敍之命事。答曰,不允。
右副承旨姜世龜,落馬重傷,政院入啓。遞差。
吏曹口傳政事,承旨任弘望。
領議政金壽恒十八度呈辭,右議政趙師錫十度呈辭。入啓。傳曰,安心調理。
刑曹參判崔錫鼎上疏。大槪,臣之情勢,決不敢更廁朝端,冒陳危懇,冀蒙恩遞事。入啓。答曰,省疏具悉。卿其勿辭,從速察職。以上朝報所謄
傳曰,甲子七月迎勅時,以日氣蒸鬱,擧動時刻,差早進定,有植炬之事,今亦依此爲之之意,分付于遠接使及迎接都監。
迎接都監啓曰,都監郞廳掌樂院主簿李山輝,身病猝重,不得察任,典籍金始慶,昨日政,移拜戶曹佐郞,本曹多事之地,不可兼察,竝改差,其代,以掌樂院僉正李星齡,刑曹正郞吳勣差下,使之察任,何如?傳曰,允。
又啓曰,郞廳李弘迪外任,代以掌樂院正曺夏卿差下,使之察任,何如?傳曰,允。
又啓曰,卽接遠接使移文,則大通官李一善,言於譯官等曰,勅使,十六日平明,當爲出往三田渡云。日子已迫,道路修治,支供待候等事,急速擧行事,京畿監司處知委,各該司,亦爲分付,何如?傳曰,允。
又啓曰,明日勅使入京,軍令,必須趁早馳通之意,知委于遠接使處矣。卽接回移,則初吹未明,二吹欲明,三吹隨時,書出云矣,敢啓。傳曰,知道。迎接都監謄錄
上在昌德宮。停常參·經筵。
謝恩,左承旨任弘望,右承旨申懹,左副承旨朴元度,右副承旨尹世紀,刑曹參判崔錫鼎。
大駕,詣慕華館迎勅後,藥房·玉堂問安。答曰,知道。
領議政金壽恒十九度呈辭,右議政趙師錫十一度呈辭。入啓。傳曰,安心調理。
院啓,請還收東平君杭惠民署提調特除之命事。答曰,勿煩。前啓請還收玉堂諸臣罷職不敍之命事,停啓。以上朝報所謄
迎接都監啓曰,再明親臨事,旣已下敎於接見時,客使歸館之後,通官等,亦以此意,言於譯輩矣。暑熱相値,親臨時,只設茶禮,不爲設宴之意,臣等,使譯輩,乘間措辭力請於通官,而未得其便,臨夕始爲發言懇請,則李〈一〉善以爲勅使之意,親臨宴一度,必欲行之,欲以備禮接待之意,歸報皇帝,決無聽從之理云,意甚落落,不得已譯官輩,又言親臨宴,旣定於再明,則當此盛熱,必須趁早行禮,而見官禮,兼行於其日早朝,則事多閔慮,親臨過後,向晚向見官禮何如云,則一善,入議於勅使,勅使以爲,一日之內,再次行禮,不但百官之煩勞爲未安,俺等亦甚疲困,見官禮則退行於十八日宜當云,以此辭緣,方欲啓達之際,伏承下都監傳敎,而旣已停當,故不爲更問之意,竝此仰稟。傳曰,知道。明日擧動事,知委擧行,可也。禮曹謄錄
司僕寺啓曰,今年濟州歲貢馬,六月十七日,到泊康津縣下陸,依例分運上送,而兵曹判書李師命,禁軍分給次,別啓請山馬一百疋,先爲入來,故別單書入,而其中一疋,到靈巖故失,一疋,到稷山病留矣,敢啓。傳曰,知道。太僕謄錄
迎接都監啓曰,勅使到松峴,軒架雜儀,使之落後矣,敢啓。傳曰,知道。
又啓曰,卽者勅使,來入館所矣,敢啓。傳曰,知道。
又啓曰,勅使到館所之後,使差備譯官,問見〈官〉禮行否,則勅使以爲,今日則疲困,明日則當往返三田渡,再明早朝當行云,敢啓。傳曰,知道。
又啓曰,勅使,旣入館所,各色郞廳,依前例輪回直宿之意,敢啓。傳曰,知道。
又啓曰,才人留待與否,使譯官探問於通官,則問於勅使後,以農時留待有弊,放送宜當爲答,卽爲放送之意,敢啓。傳曰,知道。
又啓曰,卽伏聞勅使差備譯官等,有拿推之命矣。臣等,今朝在慕華館時,京畿都差使員馳通內,上勅及通官等,以望日行素,副使則不爲行素云,故卽以此意,分付各司,而至於司饔院,則接見時茶禮,與例用茶啖,事體自別,雖不當一例用素,而差備譯官等,旣已言及都差〈使〉員,馳通都監,則未及分付該院之責,臣等,實所難免,惶恐敢啓。傳曰,今觀迎接都監草記,則勅使素膳事,似非譯官不傳之罪,勿爲拿推。
又啓曰,卽者勅使差備譯官來言,上勅,耳中出水,欲見醫官李時聖·李應斗等云,依所言,招入之意,敢啓。傳曰,知道。
又啓曰,勅使,明日三田渡出往時,初吹寅時,二吹未明,三吹平明,書出軍令,而上副勅及,大通官一,次通官二,上勅家丁五,副勅家丁四,當爲出去,所率人數,則譯官五,小通事二,軍牢五雙,吹手五雙外,勿爲率去,軍物,亦勿排立云,敢啓。傳曰,知道。
又啓曰,明日勅使,三田渡往來時,臣尙運,與都廳曺夏卿,軍色郞廳黃重耉,當爲隨行,而通官,以勅使之意送言,飯俸酒饌,竝令勿設,只以眞西瓜待令云,故各色郞廳,不爲帶去,雜物色郞廳李昌齡,領率各差備下人,曉頭先爲出送之意,敢啓。傳曰,知道。
又啓曰,勅使館所茶啖,無弊入給之意,敢啓。傳曰,知道。
又啓曰,卽刻副勅差備譯官來言,勅使以爲,坊守別監中二人,多鬚年長,不合使喚,欲得少而伶俐者云,掖庭下人,非都監所可抄擇,而勅使之意如此,敢啓。傳曰,卽爲分付改定。
又啓曰,自前勅使或出往他處,則還入館所後,都監郞廳,例以上命,問安於勅使後,馳告政院矣。明日勅使,三田渡往來後,依此擧行之意,敢啓。傳曰,知道。
又啓曰,在前勅使往碑閣時鋪陳,自都監搬運,館伴以下員役,則竝自持飯往來,今亦依此擧行,而亦爲分付於京畿監司之意,敢啓。傳曰,知道。
傳曰,今日接見時,旣以十七日下馬宴之意,言于勅使,而勅使,亦知其日當爲設〈行〉則一日之內,遽爾變改,事涉顚倒,且非誠實之道,十七日行見官禮後,日勢若晩,則以十八日設行亦可,以此兩日中設行事,言于勅使後草記事,分付都監。
傳曰,今番迎勅時,御前通事李濈,則已經此任,猶知首末,而至於卞爾遇,則元非曾經之人,而遽爾擬望,旣涉未妥,大凡勅使所言,通官,言于譯官通事,譯官通事,仍坐其處,詳傳於御前通事,仍爲傳達,乃是規例,今則不然,且行且語,致有喧擾之擧,非但有駭於彼人所見,其在事體,殊極駭異,卞爾遇汰去事,分付。
備忘記,凡國家重事,不待啓稟指揮,任意伸縮,此誠無前駭異之擧也。譯官加資與否,是何關緊之事,而全不啓知,汲汲言及於半日之內乎?誠可寒心。此路一開,後弊無窮,當該聽分付譯官,卽爲拿問定罪。以上迎接都監日記
上在昌德宮。停常參·經筵。
左議政李端夏箚子。大槪,臣有誤事之失,乞遞職名,仍治臣罪事。入啓。答曰,省箚具悉卿懇。一時事體間未安之敎,不必深咎,昨日請對,非出於專爲此事,則別無所嫌,卿其安心勿辭,速出行公。
謝恩,兵曹參議成虎徵,修撰徐文裕,副修撰姜鋧。
院啓,請還收東平君杭惠民署提調特除之命事。答曰,勿煩。
諸承旨請對入侍。
領府事金壽興箚子。大槪,臣於左相之箚,有不敢自安者,冒陳曲折,惶懼俟罪事。入啓。答曰,省箚具悉。卿無所嫌,卿其安心勿待罪。
領議政金壽恒二十度呈辭,右議政李端夏十二度呈辭。入啓。傳曰,安心調理。
判府事南九萬箚子。大槪,卽伏見左相箚本,臣亦有不能覺察之失,惶恐待罪事。入啓。答曰,省箚具悉。卿無所嫌,卿其安心勿待罪。
備忘記,璿璣玉衡,參判崔錫鼎主管,與李敏哲,改造以入。
府啓,持平權尙夏,時在淸風地,〈請〉斯速乘馹上來事下諭。答曰,依啓。以上朝報
有政。吏批缺兵批,以姜世龜付副護軍,丁時翰付副司直,朴泰輔付副司果。
迎接都監啓曰,卽者勅使,離發館所,出往三田渡矣,敢啓。傳曰,知道。
又啓曰,卽者勅使,自碑閣還歸時,馬上問山城所在處於大通官,則通官,指示山城後,問于譯官曰,城內有人家乎?譯官等,以雖未嘗往見,人家則有之爲答。行到往十里村後,上勅望見南山松樹間城堞周廻,與通官,駐馬相語,通官等,仍問城周於譯輩,答以踰越峰巓云,則更無所言。仍爲歷入關王廟,行叩頭禮後,卽爲退出入來,而道間忙急未及馳啓,故敢啓。傳曰,知道。
又啓曰,勅使,自三田渡,來入館所矣,敢啓。傳曰,知道。
又啓曰,今日,乃是空日,別雌牛及別茶啖,依例入給之意,敢啓。傳曰,知道。
又啓曰,明日擧動嚴時刻,以卯時啓下之意,使譯官傳言於通官輩矣,敢啓。傳曰,知道。
又啓曰,碑文後面漢書,入來取見之意,在碑閣時,勅使,已爲送言,故入來後謄書入給,則與謄來淸書,相準後,謄本仍爲留置云矣,敢啓。傳曰,知道。
又啓曰,郞廳司僕寺主簿李志傑,移拜外任,其代,以司僕寺主簿趙之耘差下,使之察任,何如?傳曰,允。
又啓曰,以遠接使金禹錫所啓,二大通官李承會送言,渠之父母墳,在於開城府,使其七寸姪李萬葉稱名者,買得若干奴婢,以爲守塚之計,而寸數旣遠,或不無日後仍作己物之弊,如蒙朝家軫念,有所禁斷之惠,則誠爲感幸事。上曰,依此施行之意,分付都監可也事,傳敎矣。卽使其差備譯官,傳語聖敎,則以爲天恩罔極,不知所達云,敢啓。傳曰,知道。迎勅謄錄
上在昌德宮。停常參·經筵。
未時,太白見於巳地。
謝恩,司諫沈枰。
院啓,請還收東平君杭惠民署提調特除之命事。答曰,亟停勿煩。
左議政李端夏箚子。大槪,臣重辜在臣,未卽勘定,申暴危衷,乞削職名,仍治臣罪事。入啓。答曰,省箚具悉。已諭予意於前箚之批矣。復何多誥?當此客使在館,鼎席殆空之日,卿又引咎丐閑,若是乎恝然,此豈平日所望於卿者乎?須體至意,安心勿辭,速出行公。仍傳曰,遣史官傳諭。
領議政金壽恒二十一度呈辭,右議政趙師錫十三度呈辭。入啓。傳曰,安心調理。
平安監司書目,江界呈,以六月二十四日下雪,事係變異事。以上朝報所謄
迎勅都監啓曰,明日行見官禮事,昨已啓達,而卽令差備譯官,問宰臣宴日期,則勅使以爲設宴等事,宜自本國定日云。以十九日設行之意言之,則勅使以爲依此爲之,時刻早晩,亦令隨時進退云。十九日趁早行禮之意,敢啓。傳曰,知道。
又啓曰,卽者上勅差備譯官來言,勅使,伽倻琴·觱篥笛·舞童等,欲見云,依所言招入之意,敢啓。傳曰,知道。以上迎勅謄錄
上在昌德宮。停常參·經筵。
自昧爽至卯時,有霧氣。未時,太白見於巳地。
院啓,請還收東平君杭惠民署提調特除之命事。入啓。答曰,亟停勿煩。
領議政金壽恒二十二度呈辭,右議政趙師錫十四度呈辭。入啓。傳曰,安心調理。以上朝報
迎勅都監啓曰,卽者臣等,率都監郞廳,先行見官禮後,大臣以下百官,次第行禮,罷出之意,敢啓。傳曰,知道。
又啓曰,卽者通官等,使差備譯官,送言曰,勅使,當於二十一日還歸云。曾前都監,例有請留之擧,而必於路程記書出後爲之,今亦當依此擧行,而彼人所言如此,敢啓。傳曰,知道。
傳曰,勅使入京後,三宴中,下馬宴則昨已設行,宰臣宴則明當設行,而三宴則其在主人之道,不可不請來設行,明日欲送中使,以此意請之,分付都監,使之豫爲準備。
政院啓曰,卽者都監郞廳,以堂上意來言,下馬宴,則旣已親臨設行,明日又爲宰臣宴,則第三宴,便是上馬宴也。勅使行期未定之前,別遣中使,請來設行,事涉未安,行期定後爲之,似當云矣,敢啓。傳曰,然則姑置之。
都監啓曰,今日,乃是空日,別茶啖·別雌牛,依例入給之意,敢啓。傳曰,知道。
又啓曰,卽者差備譯官等來言,通官,傳勅使之意曰,還歸時七處宴享,竝爲減除,各站朝晝茶啖,則自勅使以下,亦皆減除,勅使通官處,只設夕茶啖,而開城府·黃州·平壤·嘉山·義州五處,則竝其竝站夕茶啖,皆令減除三等,則沿路茶啖,一倂減除,中和則只減一大通官夕茶啖云,以此意,開城府及京畿·兩西監司處知委,各處宴享,旣爲停止,餞慰使,不爲發送,而自前除宴享之時,有遣中使申謝之例,且有中路別遣問安使之擧,令政院,考例擧行,何如?傳曰,允。迎勅謄錄
上在昌德宮。停常參·經筵。
未時,太白見於巳地。
領議政金壽恒二十三度呈辭,右議政趙師錫十五度呈辭。入啓。傳曰,安心調理。
廣州留守書目,副修撰韓泰東辭職上疏上送事。啓遞差。
院啓,請還收東平君杭惠民署提調特除之命事。答曰,亟停勿煩。以上朝報
兵曹啓曰,統制使柳重起,旣已罷黜,其代,依近例,令備邊司議薦,何如?傳曰,允。備局謄錄
迎接都監郞廳,以左議政意啓曰,臣與朗善君俁,知中樞府事金德遠,來詣館所,令差備譯官傳言於勅使,請行翌日宴,則勅使答以日熱如此,親臨宴,亦旣經行,今不必更受宴禮,宴床,分入各房爲當云,故只傳呈御帖之意,敢啓。傳曰,知道。
又啓曰,卽者勅使回還路程記,以今月二十一日離發,過弘濟站,碧蹄中火,坡州止宿,發京第十五日,到義州書出矣。自都監,依例請留之意,敢啓。傳曰,知道。
又啓曰,臣等,進詣西宴廳,使差備譯官,措辭請留,則勅使答以俺等,旣已竣事,貽弊亦多,當以定日作行云,似當依前例,別遣近侍·大臣·中使請留矣,敢啓。傳曰,遣承旨請留。
政院啓曰,臣馳詣館所,使差備譯官,措辭請留,則勅使答以累次請留,極爲感激,而因霖雨,在道日字已多,使事亦畢,當以初定日發行云矣,敢啓。傳曰,知道。遣大臣請留。
都監郞廳,以左議政意啓曰,臣來詣館所,以承命請留之意,使差備譯官,傳告於勅使,則答以俺等,來留累日,歸意甚忙,必欲二十一日回程矣。委遣大臣,如是勤請,不得已更留一日云矣,敢啓。傳曰,知道。
都監啓曰,左議政,來詣館所,以承命請留之意,使差備譯官,傳告於勅使,則答以俺等,來留累日,歸意甚忙,必欲於二十一日回程矣。委遣大臣,如是勤請,不得已更留一日云矣,敢啓。傳曰,知道。
又啓曰,勅使,欲觀角觝之戱,依前例入送之意,敢啓。傳曰,知道。
又啓曰,大通官李一善,自再昨,頗有病色,証似感冒,夜間,雖少歇,而渠欲服逍遙散二貼·歸脾湯十貼,又欲見醫官李時聖云。藥則使醫司劑入,而李時聖,亦爲招入之意,敢啓。傳曰,知道。
政院啓曰,以迎接都監草記,勅使回還時,中路別遣問安使,令政院考例擧行事,允下矣。平壤假承旨,則當自本院差出,而開城府·義州兩處問安使,則依例令吏曹差出,何如?傳曰,允。迎勅謄錄
上在昌德宮。停常參·經筵。
自未時至申時,日暈。
領議政金壽恒二十四度呈辭,右議政趙師錫十五度呈辭。入啓。傳曰,遣承旨敦諭。
院啓,請還收東平君杭惠民署提調特除之命事。答曰,亟停勿煩。
同副承旨兪命一書啓,臣伏承聖敎,敦諭于領議政金壽恒,則以爲臣疾病垂死,虛帶職名,連章哀籲,未蒙矜許,罪戾日增,悶蹙罔措,不意近侍,辱賜敦諭,此非臣之微分所敢承當,驚惶感隕,不知置身之所也。臣久叨匪據,無一報效,徒積〈尸〉素之罪當退之義,固無待於今日,而如使賤疾,危劇不至於此,則當此客使在館,鼎席殆空之日,何敢不念分義,一向煩乞,以爲自便之計乎?況以臣之無狀,叨此隆異之恩數,亦何敢冥然不動,自速逋慢之誅乎?顧臣病勢,已至十分地頭,氣息綿綴,四體不遂,陳力就列,非復可望,坐違明命,孤負聖恩,誠不如死,瞻望宸極,只有涕泣而已云矣,敢啓。傳曰,知道。
左副承旨朴元度書啓,臣伏承聖敎,敦諭于右議政趙師錫,則以爲臣情蹙病痼,冒死請急,日日懸望,只在於亟解所縻,安意就盡,而聖慈不諒,尙靳一兪,今又特遣近侍,敦諭諄切,臣奉讀未半,感涕自零,繼之以惶隕悶迫,誠不知置身之所,臣雖無狀,稍有人心,豈不知顚倒趨承,仰答洪私之萬一,而第賤疾之危苦,有日加之勢,無漸蘇之效,淹淹凜凜,常若垂盡者然,豈可如是而復有陳力就列之望乎?難冒之職,旣不宜虛帶,已敗之氣,亦不能自振,當此客使在館,連有擧動之時,一未進參於陪衛之列,有臣如此,生不如死。今臣病情,如可一分自力,何敢一向退伏,徒事瀆擾,以自陷於違慢之科哉?虛紆寵命,終至不得更進,分義掃地,罪合萬殞,席藁私次,只俟斧鉞之加云矣,敢啓。傳曰,知道。以上朝報所謄
迎接都監啓曰,兩勅所求鳥銃各二柄,兩大通官各三柄,兩次通官各一柄入給,則使之試放云。故兼放砲手,分付入送之意,敢啓。傳曰,知道。
又啓曰,中使三度請宴,終不聽許,上馬宴,當以宰臣設行,明日請行之意,敢啓。傳曰,知道。
又啓曰,今日,乃是空日,別茶啖·別雌牛,依例入給之意,敢啓。傳曰,知道。
又啓曰,勅使回還時,弘濟站不爲入留,則似無大臣·承旨出去之事,故問於通官,則不爲出去,宜當云,故敢啓。傳曰,知道。迎勅謄錄
上在昌德宮。停常參·經筵。
領議政金壽恒箚子。大槪,昨承聖諭,惶感罔措,疾病危劇,末由趨命,更申崩迫之懇,乞蒙恩遞,以幸公私事。入啓。答曰,省箚具悉。已諭于昨日敦諭之批矣。復何多誥?卿其安心勿辭,速出行公,以副予意。仍傳曰,遣史官傳諭。
右議政趙師錫箚子。大槪,敦諭之下,終未趨承,臣罪至此,萬殞難贖,更申崩迫之懇,冀蒙恩遞,俾得安意就盡事。入啓。答曰,省箚具悉卿懇。卿之引入,倏已三箇月矣。缺然思想,如失左右手也。噫,當此國勢隉扤,論議波蕩之日,扶顚持危,調劑鎭定之策,微卿其誰,而不諒敦勉之至意,連章撝謙,若是其邁邁,是豈平日所望於大臣者乎?予勿多誥,卿勿過辭,速出論道,以副如渴之望。仍傳曰,遣史官傳諭。
院啓,請還收東平君杭惠民署提調特除之命事。答曰,勿煩。
左議政李端夏箚子。大槪,敢申前懇,乞罷職名,仍勘臣罪,以肅邦憲事。入啓。答曰,省箚具悉。卿其安心勿辭,調理行公,以副予意。
江襄監司書目,原城呈,以執義韓垽辭職上疏上送事。啓。答曰,省疏具悉。卿其勿辭,從速上來察職。以上朝報
迎勅都監郞廳,以領中樞府事意啓曰,臣與東平尉鄭載崙,兵曹判書李師命,來詣館所,使差備譯官,依例請宴,則勅使答以日氣甚熱,勢難出受,宴床則入各床云。故只呈御帖,臣等退出之意,敢啓。傳曰,知道。
傳曰,自前勅使回還時,例有親臨餞宴之擧,何至今不爲稟定乎?必須豫通于勅使,知其所答,書啓然後,可無臨時窘急之患,此意,分付都監。
都監啓曰,傳曰,自前勅使回還時,例有親臨餞宴之擧,何至今不爲稟定乎?必須豫通于勅使,知其所答,書啓然後,可無臨時窘急之患,此意分付都監事,命下矣。京中七宴中,只設三度事,當初已爲停當,今日上馬宴,準其三度之數,郊外餞宴,在於減除之中,故今朝宴床分入後,卽以旣無設宴之事,日熱又如此之時,親臨郊外,群下之情,極爲悶慮之意,使差備譯官等,傳言于大通官,則通官,答以雖不設宴,親送郊外,此是款接之事,非俺等所可豫知云。今方更爲送言,使之必探勅使之意停當後,使之書啓之意,敢啓。傳曰,雖不設宴,親送郊外,其在主人之道,似不可已,以此意,措辭言及,勿爲豫先防塞,可也。
又啓曰,郊外親臨一款,往復於通官等處,未及停當矣。下敎如此,卽令譯官措辭傳言於通官,則通官,以爲都監,以上躬觸熱勞動爲慮,送議於俺等,豈不欲竭力周旋,而先發其端,實涉難便矣。自上必欲出送郊外,誠爲合當,言及勅使之際,勅使若或有問於俺,則亦當爲從便自劾之地云,敢啓。傳曰,知道。
又啓曰,上副勅禮單馬四疋,都給禮單各種物件,及上勅所求加西木八箇半,副勅九箇,兩大通官一,次通官各六箇,無弊入給矣,敢啓。傳曰,知道。迎勅謄錄
上在昌德宮。停常參·經筵。
領議政金壽恒二十五度呈辭,右議政趙師錫十七度呈辭。入啓。傳曰,安心調理。
正言金德基三度呈辭。入啓。遞差。
院啓,請還收東平君杭惠民署提調特除之命事。答曰,勿煩。新啓,上年禮曹佐郞金萬益,奉使北路,遭其父喪矣。今聞萬益行到文川之日,訃音來到,而郡守李時郁,厭其資送之有弊,拘留其訃書持來者,使不得傳通於萬益,置酒接待,無異平常,翌日離發本郡之後,始爲傳訃,其處心行事,實非人理之所可忍爲,請文川郡守金時郁拿問定罪。答曰,依啓。以上朝報
傳曰,卒明安公主墓下近處守禦廳田畓,特爲劃給事,分付該曹。禮曹謄錄
迎接都監啓曰,今日,乃是空日,別雌牛·別茶啖入給之意,敢啓。傳曰,知道。
又啓曰,勅使回程牌文,今始書出,依例發送之意,敢啓。傳曰,知道。
又啓曰,卽者差備譯官等來言,今日李一善,往上勅房,傳言郊外親臨之意,則勅使頗有喜色曰,國王親送與否,非俺等所可指揮,而此非特爲俺等,乃致敬於皇帝也云云。郊外擧動,旣已定行,則雖不設宴,相接之際,茶禮則似當設行,令該院整待之意,分付,何如?傳曰,允。
又啓曰,明日勅使回程軍令,初吹寅時,二吹未明,三吹平明書出矣,敢啓。傳曰,知道。
又啓曰,卽者別贈入給之際,大通官李一善,問於勅使曰,到安州,亦有遣中使別贈之例,此亦不受乎?勅使,以與此不宜異同爲答,則一善曰,若爲不受,則當此農時,中使齎持禮單,遠路往來,極涉有弊,自此言于都監,使之勿送,則爲好云,勅使答以依此爲之云,一善,卽以此意,言于譯官,使之來傳於臣等,似當有申謝之擧,而安州進去中使,亦當召還,令政院稟旨擧行,何如?傳曰,允。迎勅謄錄
上在昌德宮。停常參·經筵。
左議政李端夏箚子。大槪,臣旣負罔赦之罪,尙稽刑章,伏乞亟命勘正,以肅邦憲事。入啓。
領議政金壽恒二十六度呈辭,右議政趙師錫十八度呈辭。入啓。傳曰,安心調理。
刑曹參判崔錫鼎上疏。大槪,臣之情勢,終不敢苟冒於官次,且璿璣玉衡修正時主管之命,亦難承當,敢陳微懇,冀蒙開許事。入啓。答曰,省箚具悉。旣往之事,不必一向追咎,而主管之命,亦非偶然,卿其勿辭察職,速完其事。
傳曰,今日擧動時,雨勢如此,凡事,雖多急遽,蛟龍旗落在何處,而至崇禮門內,始爲追到,事事可駭,莫此爲甚,令兵曹査出,從重科罪。
兵曹啓曰,蛟龍旗,本來體大,而具雨備,馬上捧持,其勢誠難,旣已出次待令,馬力短弱,不能運動之故,不得已卸下雨備,更爲整頓,僅能追及於崇禮門內,雖緣雨勢,有此顚倒之事,而體旗進退,事體極重,落後追到,誠極可駭,當該宣傳官,令攸司科罪,本曹當該郞廳,都摠府郞廳,竝從重推考,何如?傳曰,依啓。蛟龍旗馬,例以壯實者擇立,而乃以力弱馬,苟充待令,以致落後顚倒之狀,殊甚可駭,當該色郞,拿問處之。朝報
有政。吏批,以兪得一爲正言,呂聖齊爲參贊。兵批,以李端錫·朴泰輔·李玄紀付副司果,宋時彬·南弼星付副司勇,閔鎭長·李頤命付司直,李堥·姜世龜付副司直,金弘禎·沈思泓·睦林一付司果,安弘敏·申瑞華付副司果,李喜龍·睦天成·李彦哲付副護軍,李行登·南益熏·南聚星·張是奎·申命全·尹·李東老·申厚命·韓·兪夏謙·李相勛·柳東亨·柳命全·宋克悌·韓碩良·閔晟·朴致道·羅弘佐·朴宣興付副謢軍,尹趾完付副司直,金德基·韓泰東付副司果,李惠疇·申鍒·李夏禎·崔好鎭·崔山海·方堣付副護軍,柳諶爲僉知。
迎勅都監啓曰,卽者勅使,館所離發,出去之意,敢啓。傳曰,知道。
又啓曰,臣等,依例立送於沙峴底矣。勅使,使差備譯官送言,使之背立而過去,大通官以下,則下馬進前而立,臣等,循例勞謝,則通官等,亦爲致謝而去矣,敢啓。傳曰,知道。迎勅謄錄
上在昌德宮。停常參·經筵。
領議政金壽恒二十七度呈辭,右議政趙師錫十九度呈辭。入啓。傳曰,卿之固辭至此,本職,今姑勉副,以安卿心焉,遣史官傳諭。
左議政箚子批答,勿出朝報。
吏曹啓曰,大臣,置處政事,取稟。傳曰,明日爲之。
謝恩,右副承旨嚴緝。以上朝報
兼禮曹判書南龍翼請對入侍時,禮曹判書南龍翼所啓,慶尙道儒生曺燮等,爲黃俊良,縷縷辨誣陳疏,而措語,與道臣査啓,別無異同矣。本道査啓,議于大臣,從多議旣已黜享,曺燮等上疏,不爲回啓之意,敢啓。上曰,依爲之。禮曹謄錄
入侍時,禮曹判書南龍翼所啓,平安道科擧設行事,曾已定奪擇日,而今年凶荒特甚,又經勅行,此時西路形勢,有難設科,而在前北道設科時,西路則或過數年後設行,今此平安道科擧,退行於明春,何如?上曰,當此凶年,又經勅行,勢難設科,待明春設行,可也。
南龍翼所啓,文廟謁聖,待秋更稟事,親承傳敎於榻前矣。入秋後,卽當取稟,而因大臣皆引入,登對無期,故敢此請對仰達矣。以上年,士子蹂躪多死之故,或欲創設初試,以除紛沓之擧,而國朝以來所無之事,今不可創開,京外設場,亦甚難便,此則決不可爲,至於取人一款,大臣之意,頗有異同,領議政金壽恒及領府事金壽興,判府事鄭知和·閔鼎重之意,則以爲祖宗朝謁聖,不一其規,或不取人,或只直赴一人,近來科擧頻數,年事又如此,依直赴一人之前例,以除武科對擧紛擾之弊,宜當云。判府事南九萬之意,則今年飢荒,太甚,水災又如此,近來科擧,亦甚頻數,或雖視學,不必取人云。左議政李端夏之意,則以爲取人亦無妨,而曾前庭謁聖,無知委外方之事,而上年,始有知委之擧,今亦依舊例,勿爲知委於外方,以除紛沓,宜當云。右議政趙師錫之意,則以爲取人固好,而武科對擧,亦甚有弊,只直赴一人,似爲合宜,而居齋儒生,自上親臨講經,又賜直赴一人,則亦是聳動之道,臣意則孝廟朝,壬辰癸巳再次親祭太廟後,始行謁聖之禮,今年之事,又如此,必欲視學,則只依直赴一人之舊例,以除武科對擧紛沓之弊,似當矣。上曰,初試則先朝所無之事,決不可創爲,而在前雖有不爲取人之時,近來則文武取人已成規例,今若只賜直赴一人,則外方士子,必以爲落莫,其在文武一體之意,亦似不均,若以年事之凶荒爲慮,則無寧退行於來年,而取人則不可不爲矣。左承旨申懹曰,視學盛禮,以取人之故,退行於來年,似未妥當矣。上曰,取人則不可不爲,以九月定行,仍爲取人,宜當,而知委一款,則謁聖時知委,已成近例,士子多少,不係於知委與否,循例知委,可也。又所啓,上年冬,本曹參判沈梓,珍山郡太祖大王胎峰石物拆傷處奉審書啓回啓內,觀象監·繕工監提調下去,與本道監司,眼同修改,擇日排立事判府內,姑待明秋擧行事,判下矣。卽當擇日擧行,而湖南飢荒,比他尤甚,今年西成,亦不可必,何以爲之?敢稟。上曰,待明秋爲之,可也。又所啓,啓聖廟及河蕃等祠宇創建事,癸亥秋,道臣取稟,則上曰,凶歉之餘,物力不逮,從後始役事,下敎矣。今年則何以爲之?敢稟。上曰,時未始役,姑待前頭,觀勢爲之,可也。禮曹謄錄
上在昌德宮。停常參·經筵。
自昧爽至辰時,有霧氣。未時,太白見於巳地。夜三更,流星出婁星下,入東方天際,狀如鉢,尾長三四尺許,色白。五更,月暈。
吏批啓曰,領議政·右議政,俱已遞職,今當處置,而判敦寧申汝哲,降授知敦寧,以其代,又爲置處之意,敢啓。傳曰,允。
領敦寧金壽恒,判敦寧趙師錫。
傳曰,卜相單子,入之。
政院啓曰,前卜相單子,纔已依聖敎封入,而第念大臣,雖有一時引入之事,旣在其位,則不問於大臣,卜相單子,直爲命入,有異前例,事體未安,區區所懷,惶恐敢啓。傳曰,大臣,方在引入之中,故有此前單子還入之命矣。啓辭誠然,當體念焉。
傳曰,左相命招,使之卜相。
左議政李端夏,再招不進。傳曰,知道。前卜相單子,入之。
卜相單子入之,以南九萬爲領議政,李䎘爲右議政。
左議政李端夏箚子。大槪,更暴危衷,乞削職名,仍勘臣罪事。入啓。答曰,省箚具悉。已諭予意矣。卿其安心勿辭,速出行公。
左議政箚子。大槪,臣席藁俟罪,病亦垂死,召牌再降,竟未趨承,乞削臣職,以治臣罪事。入啓。答曰,省箚具悉。卿其安心勿辭,調理行公。
伴送使書目,勅行,二十四日開城府止宿事。
禮曹啓曰,謁聖,以九月定行,仍爲取人事,命下矣。令日官推擇吉日,則九月初九日爲吉云,以此知委,何如?答曰,允。
禮曹判書南龍翼所啓,曾因承旨李彦綱所啓,永寧殿各室王后位祝文,皆書祖妣,而獨定宗·文宗·德宗·睿宗王后位,不書祖妣,只書徽號,似當釐正事允下,且聞判府事南九萬之言,則祝文中,亦有釐正之事云,故竝議于大臣定奪事,旣已啓達矣。以此兩款,遍議原任大臣,則王后四位,不書祖妣事,當時似有曲折,而至今則不可與他各室有所異同,依各室例,皆書以祖妣宜當云,至於南九萬所云,宗廟·永寧殿各室祝文,皆稱孝曾孫嗣王臣,而獨於定宗·文宗·睿宗三室,只稱嗣王臣,德宗位則書以國王臣,仁宗位則書以孝曾姪孫嗣王臣,此亦其時必有曲折,而列聖旣已繼序,亦已追崇入廟之後,則竝以孝曾孫嗣王臣書塡,俾不至異同宜當云,而此一款,則諸大臣,皆以事體極爲重大,不可不徧問於在外大臣及儒賢後,定奪爲當云,故敢此仰稟。上曰,各室皆書祖妣,而四王后,獨有所異同,誠爲未安,諸大臣之意,皆以不書祖妣爲未安,依他各室例,皆書以祖妣爲當,而大王五位,獨不書孝曾孫嗣王臣,而獨於五室,有所異同,誠爲未安,依他各室例,一體書塡,似爲得當,而事體重大,此一款,問于在外大臣及諸儒臣處,稟定,可也。以上朝報
戶曹啓曰,來八月朔頒料次,倉官,進去于左議政李端夏家,請受祿牌,則方在陳箚中,不爲出給云,係是大臣祿俸,何以爲之?敢稟。傳曰,令倉官輸送。戶曹謄錄
御營廳啓曰,後部左司屬慶尙左道五哨軍兵逢點實數六百三十五名,黃海道十一番別驍衛六十三名,步軍標下一名,已爲整齊矣。來八月初一日,與內外三處入直軍兵,替代後,舊軍放送之意,敢啓。傳曰,知道。御營廳謄錄
有政。吏批缺兵批,以李敏哲付副護軍,韓范齊付副司直。
上在昌德宮。停常參·經筵。
自昧爽至辰時,有霧氣。
謝恩,慶尙監司李世華。
領府事金壽興箚子。大槪,冒陳微悃,冀蒙矜許事。入啓。答曰,年齡雖高,筋力尙旺,卿其安心勿辭,速出行公。
左議政李端夏初度呈辭。入啓。傳曰,不允批答。
判敦寧趙師錫上疏。大槪,議政之任,旣蒙恩遞,大匡之資,不宜仍帶,乞賜收回,以安微分事。入啓。答曰,省箚具悉。今玆勉副,實是慰安卿心,萬不獲已之擧也。豈可掀撓於一種怪論,以中其計之意乎?謂卿諒予此意,卽出供仕矣。資級竝收之請,又出於意外,心竊愕然,無以爲諭,卿其安心勿辭,速出行公。仍傳曰,遣史官傳諭。
黃海監司書目,平山府人家八十餘戶,去月二十九日潦水漂沒事。又書目,今月十四日,惡風大吹,折木拔屋,暴雨兼作,田畓各穀,擧皆損傷事。
慶尙道儒生金世錘等上疏。大槪,請辨故儒臣黃俊良被誣之狀事。答曰,朝家已定之論,決難撓改,爾等,退修學業。以上朝報
戶曹啓曰,左議政李端夏,來八月朔頒料,依前敎,令倉官輸送,則以爲方在陳箚待罪中不受。且倉官,進去于領敦寧金壽恒,判敦寧趙師錫家,請受祿牌,則以未及肅謝,皆不出給云,係是大臣祿俸,何以爲之?敢稟。傳曰,令倉官輸送,左相家,更爲輸送。戶曹謄錄
上在昌德宮。停常參·經筵。
未時,太白見於巳地。
領議政南九萬箚子。大槪,聞命戰慄,不知所出,冒萬死敢陳危忱,冀收誤恩事。入啓。答曰,省箚具悉卿懇。首揆,舍卿德望而其誰?矧今廊廟殆空,機務多滯,其不可恝視也,明矣。須體至意,安心勿辭,速出論道,以副上下之望。仍傳曰,遣史官傳諭。
大司諫李奎齡上疏。大槪,病重乞遞,兼陳所懷事。入啓。答曰,所陳之事,予用嘉尙,可不體念焉。
都承旨任相元,同副承旨兪命一上疏。大槪,重被諫臣之疏斥,不可晏然於職次,請命遞斥,以謝公議事。入啓。答曰,省疏具悉。卿等,勿辭察職。以上出朝報
政院啓曰,卽者備邊司郞廳來言,中江開市,在於八月十五日,凡干擧行之事,前頭啓稟,行會於兩西監司及開城留守處,自是舊例,而近因大臣有故,未卽啓稟,日氣漸迫,勢將狼狽云。開市旣有定限,而至今未得行會,則恐難免臨時窘急之患,令本司堂上從速擧行,何如?傳曰,允。備局謄錄
戶曹啓曰,卽接廣興倉所報,則因傳敎,左議政李端夏,領敦寧府事金壽恒,判敦寧府事趙師錫祿俸,倉官,領納各家,則左議政李端夏以爲,賤臣今日辭職,非但疾病而已,有罪倖免,無地自容,雖蒙聖恩寬貸,尙帶職名,冒受常廩,決非義分所敢安,至被再度輸送之命,而終不得承受,只增惶恐云。領敦寧府事金壽恒以爲,非但祿牌未來,未肅謝之前,不敢受祿,當爲陳箚,而病不能云。判敦寧府事趙師錫以爲,未肅謝前,不敢受料云。皆不受,何以爲之?敢稟。傳曰,姑待出仕後,輸送,左相家,則待陳箚批下後,輸送可也。戶曹謄錄
司僕寺啓曰,三運濟州進上年例馬八疋,御乘馬二十疋,誕日馬二十疋,冬至馬二十匹,正朝馬二十匹,差備馬二十疋,式年凶咎馬一百疋,年例凶咎馬一百疋,合三百六十八疋,今纔上來,而到中路病留三疋,到本寺病留三疋,到中路故失三疋,船中故失一疋,到本寺故失三疋計除,一從時到實數,禾毛色,別單書入,而捧上之際,毛色錯雜,多與馬籍有異,領來色吏,亦甚迷劣,不能明白整齊,故如此之類,不得已姑以時毛色塡書之意,敢啓。傳曰,知道。
上在昌德宮。停常參·經筵。
辰時巳時,日暈。未時,日暈。
領敦寧金壽恒箚子。大槪,垂死危喘,末由祗謝恩命,兼帶諸司都提調及扈衛大將之任,竝乞遞改,仍寢祿俸輸送之命,以安微分事。入啓。答曰,省箚具悉卿懇。薄略常廩,何用固辭,至於諸司提調之一倂丐免,不亦太過乎?卿其安心領受焉。仍傳曰,遣史官傳諭。以上朝報
兵曹啓曰,謁聖武科初試吉日,旣已推擇,啓下矣。額數則依前例,分兩所,各取五十人之意,敢啓。傳曰,知道。兵曹謄錄
上在昌德宮。停常參·經筵。
判敦寧趙師錫箚子。大槪,更申恩許,乞寢祿俸,以安微分事。入啓。答曰,省箚具悉卿懇。朝家之待大臣,事體自別,況肅謝行公,爲日已多,則豈可比同於邊倅將領,而連章固辭至此,無乃太過乎?至於不腆常廩,尤不足過辭。箚末事,雖與獻議有異,旣有私相問答之語,則以此陳達,有何傷哉?卿其安心,勿辭領受,速出行公。仍傳曰,遣史官傳諭。
領議政南九萬箚子。大槪,微誠未格,誤恩未改,不得不冒死更陳危忱,冀蒙天鑑事。入啓。答曰,省箚具悉卿懇。已悉至意於前箚之批,復何多誥?卿其安心,勿復撝謙,速出論道,以副如渴之望。仍傳曰,遣史官傳諭。
領府事金壽興箚子。大槪,更申前懇,冀蒙恩許事。入啓。答曰,省箚具悉卿懇。已諭予意於前箚之批矣。卿其更勿固辭,安心行公。仍傳曰,遣史官傳諭。
左議政李端夏箚子。大槪,乞收誤恩,以安微分,早賜斥退,以肅邦憲事。入啓。答曰,省箚具悉卿懇。薄略常廩,何用過辭?至於一時貢馬之賜,與月廩,尤有異焉。曾未有辭而不受,而竝請還寢,實涉太過也。卿其安心,勿辭領受,速出行公。
左議政李端夏再度呈辭。入啓。傳曰,不允批答。以上朝報
備忘記,濟州進上馬八疋,例爲別擇,喂養封進,而今觀丁卯進上之馬,擧皆體小無才,其中一疋,尤爲瘦瘠,擇執豫養之意,果安在哉?事之可駭,莫此爲甚。牧使李尙,姑先從重推考。
兵曹啓曰,自前武科規矩,臨時啓下,故外方擧子,不知某技之應取,不計才藝長短,皆懷僥倖之心,致有坌集濫雜之弊。今番則依前定奪規矩單子,書入啓下,一時頒布之意,敢啓。傳曰,知道。兵曹謄錄
有政。吏批缺兵批,以趙鼎期爲訓鍊主簿,金衡立爲南村召募別將,柳起龍爲訓鍊習讀,姜聖佐爲五衛將,崔錫瑞爲慶德宮假衛將,韓信哲爲訓鍊判官,朴元度·任弘益付副護軍,申懹付副司直,梁萬齡爲包伊浦萬戶,金夢陽爲公洪水使,戶方雲爲甘浦萬戶,鄭來章爲宣傳官,李貴濟爲寧城僉使,李敏泰爲伊山浦萬戶,黃義中爲金烏山城別將,李時靖爲舊所非浦別將,文獻成爲群山浦萬戶,安世煜爲武兼宣傳官,李尙植爲蛇渡鎭僉使,黃有瑞爲訓鍊判官,金夢臣爲北評事,鄭后亮爲五衛將,許策爲武兼宣傳官,朴世挺爲武兼宣傳官,尹趾完·南益熏爲副司直,韓范齊付副司果。
上在昌德宮。停常參·經筵。
夜二更,流星出奎星上,入東方天際,狀如拳,尾長三四尺許,色赤。
左議政李端夏三度呈辭。入啓。傳曰,不允批答。
京畿監司書目,振威·安山·仁川等地官海溢,事係變異事。朝報金霔校正。日記廳郞廳蔡濟恭書。
上在昌德宮。停常參·經筵。
夜三更,流星出昴星上,入五車星下,狀如拳,尾長二三尺許,色赤,光照地。
左議政李端夏四度呈辭。入啓。傳曰,安心調理。
藥房問安。答曰,困惱之候,已盡差愈,水刺厭進之證,別無顯效矣。以上出朝報
有政。吏批,以呂聖齊爲吏曹判書,閔鎭長爲楊州牧使,許玧爲兵曹正郞,宋疇錫爲副修撰,崔錫恒爲兼東學敎授。
備邊司啓曰,本司堂上,以左參贊呂聖齊,刑曹參判崔錫鼎差下,而有司堂上有闕之代,以本司堂上李選及崔錫鼎差下,使之察任,何如?傳曰,允。備局謄錄
上在昌德宮。停常參·經筵。
康陵陵幸,八月二十七日推擇。啓。
公洪監司書目,持平權尙夏辭職上疏上送事。啓。答曰,省疏具悉。爾其勿辭,從速上來察職。以上出朝報
有政。吏批,以李榏爲祥雲察訪,南聚聖爲江界府使,柳尙輅爲海南縣監,李井吉爲司贍主簿,閔鎭長爲楊州牧使,尹堦爲左參贊,許玧爲兵曹正郞,李翊相爲知春秋,朴益茂爲禮曹佐郞,宋疇錫爲弘文修撰,崔錫恒爲東學敎授。兵批,備邊司薦,以李世選爲統制使,尹深爲同知,宋時彬爲曹司衛將。
禁衛營啓曰,本營中軍之任,異於他軍門中軍,故李世選,曾任三道統禦使時,亦爲陳稟,啓下矣。今日政,因備局薦,移拜統制使,本營改軍案及器甲修治等事,皆所句管,而尙未完畢。且當前頭累次擧動之事,而留都領軍等事,事體重大,不可人人而任之。且實兼諸務,俱係重任,而本營凡事,尤極狼狽,統制使李世選,姑爲改差,仍察本營中軍之任,何如?傳曰,允。
兵曹啓曰,統制使李世選,姑爲改差,依近例,令備邊司議薦,何如?傳曰,允。
備邊司啓曰,新除授公洪水使金夢良,曾於六月都目政,除授江界府使,自本道,以蔘節迫近,秋務方殷,啓請催促下送,而等待新夫馬,未及辭朝矣。今聞本府人馬入來,纔數三日,而夢良將欲發程之際,移拜水使,建節之任,固重於州府,以卽今事勢論之,絶塞江邊五六百里之間,譏察蔘禁,而安保失業之民人,不至離散,其爲任之緊重,實非近京內地水使之可比。且邊遠夫馬,閱月上來入京之後,更待新倅之治裝,亦甚不便,公洪水使金夢良,仍授江界府使,使之數日內,辭朝下去,何如?傳曰,允。備局謄錄
上在昌德宮。停常參·經筵。
自卯時至酉時,日暈。夜一更,有霧氣。
左議政李端夏五度呈辭。入啓。傳曰,安心調理。
吏曹判書呂聖齊上疏。大槪,臣之情勢,決不可復叨銓席,乞遞事。入啓。答曰,省疏具悉。深刻之論,所失在彼,於卿何嫌?安心勿辭,從速行公。
奉敎鄭齊泰·柳尙載·李廷謙等上疏。大槪,宋疇錫之徑出六品,旣違官規,又冒朝令,請令該曹照法處置,仍治臣等疲軟之罪事。入啓。答曰,省疏具悉。疏辭,當令該曹稟處,爾等,勿辭察職。以上朝報
備邊司啓曰,昨日政,李世選,除授統制使,而禁衛營草記,仍任本營中軍矣。統制使,乃是武將極選,關防重任,無過於此,以京軍一中軍之故,不爲差遣,曾前所無之事。且近來統營,以水土之不好之故,人不樂赴,一開此路,則從前遴選之規,將不可復行,苟充差遣之弊,有不可防,李世選,仍授統制使,使之從速赴任,何如?答曰,允。備局謄錄
上在昌德宮。停常參·經筵。
自辰時至未時,日暈。
左議政李端夏六度呈辭。入啓。傳曰,安心調理。
吏曹參判李選,參議李畬上疏。大槪,臣等,有處事不察之失,不敢自安,乞賜罷免事。入啓。答曰,省疏具悉。卿等,勿辭察職。
傳曰,翰·注·玉堂·兵曹郞官·承旨,竝聚闕中,製述事,分付。
傳曰,大提學命招,亦同製述。
御考,大提學南龍翼二下,熟馬一疋面給,都承旨任相元三上,豹皮一令,承旨兪命一三中,虎皮一令,假注書申銋三中,馬裝一部,應敎金構,校理南致熏,修撰徐文祐,正郞宋儒龍各三下,紙三卷·筆七柄·墨三笏賜給。以上朝報
司僕寺啓曰,今年京畿·平安·黃海·公洪·全羅左右等道,乃是點馬當次之年。近來各牧場馬政,雖累度申飭,漸有解弛虛疎之弊,點馬別監,不可不差遣檢飭,令該曹各別擇差,以爲趁卽下送之地,何如?傳曰,允。
上在昌德宮。停常參·經筵。
未時,太白見於巳地。
左議政李端夏七度呈辭。入啓。傳曰,安心調理。
全羅監司李濡上疏。大槪,臣病發積傷垂死之中,精神怳惚,末由搆疏,今始自列,益增惶隕。亟罷臣職,且治臣罪事。入啓。答曰,省疏具悉。此出於年歲飢荒不得已之擧,於卿,有何所嫌?勿辭調理察職。以上出朝報
禮曹啓曰,卽接貞陵參奉牒報,則本陵陵上莎草,今年累經大雨之後,枯損處,參奉親審尺量,則北面五庫內,大處,長四五尺許,廣五六尺許,小處,長或二三尺許,廣三四尺許,北面二庫內,長各一二尺許,廣一二尺許,西面,長二三尺許,廣四尺許云。依例政府以下,進去奉審後,稟處,何如?傳曰,允。
禮曹啓曰,今此謁聖時,依近例,以酌獻禮,磨鍊擧行乎?敢稟。傳曰,依爲之。
上在昌德宮。停常參·經筵。
夜四更,流星出五車星上,入東方天際,狀如甁,尾長七八尺許,色赤,光照地。
吏曹參判李選辭職上疏。入啓。答曰,省疏具悉。凡銓官注擬之際,不愜於公議,不得不糾正者,隨其輕重,請遞請罷,未爲不可,而向日臺論,乃以不爲辭免,强作問備之題目,自有臺評以來,未聞如許可笑可怪之擧也。況佐貳之於長官,事體自別,自是前見,顯加侵侮,身居宰列,相敬之風,若是昧昧,則以少凌長之習,無足怪也。卿辭至此,本職,當許遞,調理察職。以上朝報
備邊司啓曰,本司堂上,多有病故,近日開坐,僅滿三員,事體極爲苟簡,呂聖齊·崔錫鼎,啓請差下堂上矣。呂聖齊,新拜吏曹判書,辭疏下批,仍爲呈告,崔錫鼎亦於辭疏批下之後,尙今呈告,本司堂上之赴坐數少,旣甚未安,而吏判之久不出仕,亦多本曹稽滯之弊,呂聖齊·崔錫鼎,卽爲牌招,使之察任,何如?答曰,允。備局謄錄
上在昌德宮。停常參·經筵。
未時,太白見於巳地。
吏曹判書呂聖齊上疏。大槪,臣迫於嚴召,不得不出肅,而臣之情勢危蹙,而更加一層,旣無仍爲行公之理,冒死呼籲,乞遞職名事。入啓。答曰,省疏具悉。向日臺參,雖或得當,旣往之事,本不足追咎,況語意謬戾,大失論人之體者乎?其在朝家事體,決不可因一妄論,輕許遞改,以貽無窮之弊,而其在自己私義,亦不宜膠守廉義,乍出乍入,以致癏曠之患也。至於李選答批中,多少警責之說,不過體面間事耳。以此不安,必欲遞職,尤涉太過也。卿其安心勿辭,從速察職。
振威儒生李震成陳弊上疏。入啓。答曰,疏陳事,當令該曹稟處,而揷入贅語於疏末,告君之辭,不可如是也。以上出朝報
司錄,以領議政意啓曰,貞陵枯損莎草奉審事,臣於明日當與禮曹堂郞·繕工提調等,進去矣。一行入犯人馬,其數頗多,而畿驛,才經勅行,又爲調集,殊涉有弊。且貞陵捷路,距京城,不過六七里,大小官,各以私帶人馬,足以往還於當日之內,畿驛人馬,則分付京畿監營,使之勿爲待令,似爲合當,觀象監提調,則臣以兼帶進去,亦似無妨,敢啓。傳曰,知道。政府謄錄
上在昌德宮。停常參·經筵。
夜五更,流星出昴星下,入西方天際,狀如鉢,尾長四五尺許,色赤,光照地。
下直,柔遠僉使李喜壽。
藥房啓曰,伏未審日間,聖體調攝,若何?水刺厭進,抑無漸勝之效乎?臣等,憂慮未弛,敢來問安。答曰,知道。水刺之進,日漸差勝矣。
左議政李端夏十度呈辭。入啓。傳曰,安心調理。
藥房再啓曰,卽伏承問安之批,有水刺日漸差勝之敎,伏不勝喜幸之至。前劑入益氣養神湯三貼,當盡於今日,而水刺猶未及復常,則亦不可遽爾停藥。諸醫等,皆以爲此藥,依前加入,加進數三貼宜當云,三貼又爲劑入之意,敢啓。答曰,知道。
傳曰,成均館到記儒生四十八人及四學居學儒生等,竝於明朝,來會泮宮事,分付。
傳曰,明朝,大提學牌招。
府啓,黃海兵使睦林奇,年老性麤,且不識丁,本不合於閫寄,而到任以來,侵虐軍卒,罔有紀極。軍布之積年未收者,當此凶歲,一時刻徵,春間,喪其率妾,送柩之際,勒發道內沿路民丁,一運擔持之數,至於百名之多,其不恤軍民,冒法縱恣之罪,不可不懲,請黃海兵使睦林奇,罷職不敍。通禮院兼引儀李基,頃於本院引儀完薦之時,有受金許薦之事,事覺之後,自中施以付黃之罰,而恬不知恥,晏然行公,如此之人,不可以官微而仍廁衣冠之列,請命汰去。答曰,睦林奇,曾以輪對武臣,累經入侍,予固審知其爲人,而且年非甚老,筋力不衰,則老麤不識丁等語,決是過當之論也。他餘事,風聞,不必盡信,姑先推考,觀其緘辭而處之。汰去事,依啓。
吏曹啓曰,臺諫有闕,政事,取稟。傳曰,明明日爲之。
江襄監司書目,原城呈,以執義韓垽辭職上疏上送事。啓遞差。
院啓,請還收東平君杭惠民署提調特除之命事。五衛將鄭后亮削奪官爵事。入啓。答曰,勿煩。朝報
備邊司啓曰,今番勅使出來頒赦後,謝恩一節,當爲兼付於前差使臣之行,分付於槐院及該曹,以爲及期撰出文書,準備方物之地,何如?答曰,允。備局謄錄
上在昌德宮。停常參·經筵。
左議政李端夏十一度呈辭。入啓。傳曰,安心調理。
傳曰,賦題書入。
傳曰,都承旨與大提學,偕往泮宮,館學儒生等,製述以來。
府啓,臣等,以黃海兵使睦林奇罷職不敍事,有所論啓,而伏承聖批,開示諄備,末乃以姑先推考,觀其緘辭而處之爲敎,臣等,竊以爲不然也。林奇爲人,自少麤庸,本不合於閫寄,則況其過六十之年,而不識一丁,世人之所共知,則亦豈臣等過當之言乎?然而□官無疵,罪犯不著,則年老無文,亦所當略,而今者林奇,到任之後,侵虐軍卒,罔有紀極。軍布之積年逋欠者,當此凶歲,一時刻徵,橫及隣族,怨咨朋興,已非愛恤兵民之政,而且於春間,喪其率妾送柩之際,勒發道內沿路民丁,一運擔持之數,至於百名之多,其不有國法,縱恣無忌之狀,西來之人,無不喧傳。此非泛然風聞之比,不待推緘,而可知其實犯矣。請黃海兵使睦林奇罷職不敍。答曰,已諭毋煩。
伴送使書目,勅行,初五日林畔止宿事。
院啓,請還收東平君杭惠民署提調特除之命事。請五衛將鄭后亮削奪官爵事。入啓。答曰,毋庸瀆擾。
大司成金昌協上疏。大槪,賤疾沈頓,今日試士命,而亦不得趨詣本館,曠職之罪,在所難免,乞蒙遞改臣職,仍治臣罪,以幸公私事。入啓。踏啓字。以上朝報
戶曹啓曰,尙衣院·內贍寺·內需司·繕工監·東西氷庫,柴木·草薍等,以站船運來者,每於秋間定送,已成規例,而今年則江都運米二萬石,皆以左右站船載運,至於五六次往來,卽今所運,僅七千餘石,未運者,至於一萬三千石。今方陸續運來,畢運之期,當在於來月晦間,柴木·草薍等物載運,勢不暇及,各司年例應輸之物,亦不可不爲輸運,令京畿定送船隻,報惠廳給價事,知委,何如?傳曰,允。戶曹謄錄
上在昌德宮。停常參·經筵。
下直,三嘉縣監曺徵漢。
備忘記,居首幼學朴振夏,直赴殿試,之次進士李世百·趙玧,竝直赴會試。
左議政李端夏十二度呈辭。入啓。傳曰,安心調理。
藥房啓曰,伏未審昨今,聖體調攝,若何?水刺之進,日漸差勝否乎?臣等,區區憂慮,敢來問安。答曰,知道。所患,今已差愈,水刺,幾盡如常矣。勿爲問安。
府啓,請黃海兵使睦林奇罷職不敍。措語上同答曰,勿煩。
開城留守書目,左承旨禹昌績病重辭職上疏上送事。啓。答曰,省疏具悉。爾其勿辭,調理上來察職。
京畿監司書目,今番貞陵奉審時,政府行次支待官楊州兼任抱川縣監李□,終不出待,罷黜事。
院啓,請還收東平君杭惠民署提調特除之命事。請五衛將鄭后亮削奪官爵事。入啓。答曰,勿煩。
前判官許彬上疏。大槪,敢陳區區所懷,冀蒙裁察事。入啓。答曰,省疏具悉。爾之憂國之誠,予用嘉尙,可不留心而採施焉。
領敦寧府事金壽恒箚子。大槪,病伏床席,不得進參於太廟奉審之禮,不勝惶恐待罪,冒申前懇,冀蒙矜許事。入啓。答曰,省箚具悉卿懇。有疾未參,別無所傷,至於諸司提調事,已諭於前箚之批矣。卿其安心勿辭,亦勿待罪焉。
備忘記,今前判官許彬上疏大意,與前冬方叔齊疏陳之事,一般也。陵寢事體,至重且大,不可不廣詢博議而審處,時任大臣,與六卿·判尹·三司長官·都承旨,多率京外術業精明之地師,進詣長陵,爲先奉審書啓後,稟處。以上朝報
有政。吏批,以李頤命爲刑曹參議,成德爲監察,延最績爲監察,李后定爲執義,金洪福爲正言,李選爲大司成,尹源爲載寧郡守,朴泰輔爲修撰。兵批,以申澤萬爲黃海點馬別監,李昌肇爲全羅左道點馬別監,徐宗望爲公洪點馬別監,李文海爲全羅右道點馬別監,李東溟·金昌協·李光迪·南聚聖·韓垽付副謢軍,李選付副司直,金宇杭·宋道成付副司果。
上在昌德宮。停常參·經筵。
未時,太白見於巳地。夜三更,月暈,廻火星。
左議政李端夏十三度呈辭。入啓。傳曰,安心調理。
府前啓,請黃海兵使睦林奇罷職不敍事。新啓,新除授執義李后定時在全羅道靈光地,請斯速乘馹上來事,下諭。答曰,不允。下諭事,依啓。
領議政南九萬,禮曹判書南龍翼請對入侍。入侍時,長陵奉審,待諸地官聚會後擧行事,定奪。
院前啓,請還收東平君杭惠民署提調特除之命事。入啓。答曰,亟停勿煩。
五衛將鄭后亮削奪官爵事,停啓。
慶尙監司李世華上疏。大槪,乞得數日之暇,往省父母墳塋事。入啓。答曰,省疏具悉。卿其依疏辭往省焉。
傳曰,十三日,乃國忌正日也。如有稟定之事,明日來會賓廳之意,分付。
大司成李選上疏。大槪,前在銓地,伏承嚴批,惶怖隕越,措躬無所,不意玆者,遽有新命,誠宜感激恩私,卽謝天陛,而病勢危惡,不得不仰首呼籲,本職及兼帶,竝乞許遞,俾便微命事。入啓。答曰,省疏具悉。卿其勿辭,從速察職。
前吏曹判書李䎘上疏。大槪,新授議政職名,萬萬不似,聞命驚惶,不知所措,當卽自列,以冀反汗,而緣臣過福之災,疾病濱危,幸蒙天地生成之德,今始小蘇,玆敢略暴肝膈,仰浼嚴聽。伏乞聖慈,亟許收回成命,改卜賢德,以幸國家事。入啓。答曰,省疏具悉卿懇。卿有才有德,允合輔弼之任,何用撝謙至此乎?卿之疾病,雖出於勞瘁之餘,年齡未暮,筋力尙旺,神明所扶,不日自瘳,卿其須體至意,安心勿辭,臥閤論道,以副上下之望。仍傳曰,遣史官傳諭。
正言金洪福上疏。大槪,病不堪供職,乞賜遞免,仍附區區愚見,仰備裁察事。入啓。朝報
備邊司啓曰,近來沿海,松禁解弛,海島陸地,竝爲濯濯,戰兵船材,不久將爲乏絶,故甲子年三月,自本司別爲禁松事目,啓下知委於京外各司及諸道。其中一款,以爲稅船修改所用材木,雖是公用,已令諸道監司,別爲禁松於抄封之外,則常加着意,以此取之,事理當然,決不可如前許斫於松田之內,以致乏材之弊。如是定式之後,帥臣,任意許斫,則論以私賣軍器之律云。以此甲子後,更無因稅船修改許斫之事矣。頃者海運判官,以許入安眠串改造稅船事,報於本司,則依甲子事目,不得許斫之意題送,闕後判官,又以安眠串外,更無取用之處,斯速許斫事,論報本司,本司不及覺察節哛,許斫事題送,而頃日之坐,考閱文書,始知前題之誤取來,書目,更以依事防塞之意題送,則判官,更報戶曹,以爲考諸謄錄,安眠串外,更無取用處,備邊司之未嘗許造云者,未知其由云。戶曹,又以判官所報,謄報本司,以爲稅船之與戰兵船,小無輕重之別,依舊例許斫事,請分付施行矣。朝家法令,絶無一定遵行之事,朝下事目,暮已改易,紛紜覆翻,前後無常,故凡於發號施令,雖丁寧開錄,再三曉諭,皆不足取信於中外,國綱之陵替,專在於此。雖曰當初出令不能詳審之致,其改易變通,亦宜出於朝廷之參究講定,小官與該曹,何得以一張論報,迫令自下任意輕變,啓下新啓之事目哉?稅船之從前改造於安眠串,在甲子以前者,非本司所知,自甲子以後,則未嘗許斫,故執此防塞,而判官乃以爲未知曲折,該曹,亦非不知事目之申嚴,而直請依例許斫者,俱涉可駭。體統所在,不可無警責之道,海運判官尹世喜請罷職,戶曹當該堂上請推考,且稅船之許造於安眠串事目,則更詢群議,前事目當改與否,後日登對時,稟處,何如?答曰,允。
備邊司郞廳,以領議政言啓曰,長陵奉審時,在外曉解地術之人,竝爲招致,待其齊會後,進詣之意,已爲定奪於榻前矣。慶州府尹愼景尹,礪山郡守權順善,黃州判官曺錫,前經歷洪昌龜等,及曾以地術出入觀象監之人,除時任在京中者外,李嶰·金鳴夏·金克晩·權順泰及上年陳疏人方叔齊等處,卽當令該曹知委,而循例行文,遲滯可慮,令兵曹發馬知委,使之騎驛馬,刻期上來,地術有名稱人,隨後如有所聞,則續續啓稟有煩,直令兵曹,依此例一同招致,何如?答曰,允。備局謄錄
上在昌德宮。停常參·經筵。
自辰時至酉時,日暈。自一更至五更,月暈。
答正言金洪福疏曰,省疏具悉。陵寢事重,而旣已陳疏上徹之後,不思廣議審處之道,因循度日,果可合於事體乎?此非人人之所敢輕論也。泮儒之直赴,出於一時聳動之擧,未知其過濫也。試官擇擬及兩司監掌試事事,令該曹稟處,爾其勿辭,調理察職。
左議政李端夏十四度呈辭。入啓。傳曰,安心調理。
伴送使書目,勅行,初七日義州止宿事。
以備邊司草記,海運判官尹世喜罷職,戶曹當該堂上推考事。允下。
傳曰,大臣·備局堂上,引見。引見時,大司成李選牌招察任事,榻前定奪。
引見時,禮曹判書南龍翼所啓,因正言金洪福上疏,試官擇差事及以臺諫定送於監試覆試兩款,令該曹稟處事,命下矣。試官則除擧子兩所相避外,不計擧子之移赴他所,當以有文名人擇擬,而至於以臺諫,代監察事,曾在丙辰丁巳兩年撓雜罷場時,別爲變通,代送臺諫於增廣東堂矣。厥後更稟,以監察,依前分送,至若監試,則未有代送臺諫之時,今難開創新規,而臺疏,欲重場屋事體,該曹有難直爲防啓,下詢於大臣而處之,何如?領議政南九萬曰,監試覆試,則重臣·宰臣爲考官,監試官,只檢士子而已,不必創出新規,以臺諫監試矣。上曰,監試亦異大科,臺諫,與監察有間,不可猝然變通,創開新規,以監察,依前定送,可也。
兵曹判書李師命所啓,兵曹湖南騎兵未捧之木,多至七八百同,今十月內,當爲收捧,而騎·步兵,異於他役,雖退捧於四朔之後,有難畢徵,而況今年木花大無,積年未捧,一時徵督,民必有怨。本曹姑無窘急之事,或令減一疋而捧之,似宜,令大臣稟處,何如?上曰,木花惡濕,而今年水災如此,減之宜矣。領議政曰,今年農事,旣不完全,而纔免饑死之民,當年條身役,尙難備納,至於積年未收之役,誠難沒數徵捧,兵判請減之意,誠是矣。湖南騎步兵木未收者,竝令半減收捧,似爲合當矣。上曰,依爲之。朝報
領議政南九萬所啓,後續錄後,列聖受敎,收聚繼刊事,前領議政金壽恒,曾已稟定,使本司堂上主掌,而因循延拖,迄未有成。近者,刑曹判書徐文重,始得修正,略成頭緖,而受敎中,或有已爲變改,今不行用者,或有古今異宜,難於施行者,若但謄書成冊,以備考閱而已,則此亦可矣。若欲繼續錄而成法典,則宜有刪正之事,徐文重所任務劇,實難專意於此事。且定爲法式,亦難以一人所見爲之,備局堂上中,加出一人,使之同參,而堂下文臣二三員,以郞廳差出,使之逐日仕進於備局,商確刪正,引見入侍時,堂上,分卷稟裁後,刊行,何如?上曰,依爲之。
領議〈政〉南九萬所啓,自十數年前,守禦廳,設硫黃店於晉州智異山下,其爲弊端,罔有紀極,故曾因晉州牧使上疏,使本道,査報備局後,更爲稟處之意,回啓矣。本道査報,今始上來,硫黃監官之侵漁遠近,僧徒店匠募軍等事,乾沒財物,欺蔽本廳等事,査問於各人及監官處,一一開錄,以報其細瑣之事,誠不敢盡爲煩達,而此等奸濫之徒,憑依上司,侵毒衆民之狀,旣已發覺之後,若不重處,則無以懲戢他人。時監官之囚禁於本道者,及前監官之盜財無面者,竝令捉致刑曹,更爲明査,依法定罪,以爲懲一勵百之地,似可矣。且臣,曾自南海謫所,蒙恩放還時,經過智異山下。本山,乃是國中第一鉅嶽,而千峰萬壑,樹木殆盡,有若牛馬之剝皮,不勝驚心,問於居民,則皆曰硫黃監官,專據一山,不但煮取硫黃而已,侵虐居民,錙銖之利,無不占奪,至於民間蜂桶,沒數置簿收稅,故以黃蠟,別備或千斤或萬斤,前後監官,無不爲堂上嘉善矣。見其蹙頞,隱痛之色,殆甚於毒蛇猛虎之爲苦,今因此査治監官之時,不可不永革弊端,安保人民,本廳硫黃店,雖不能永爲革罷,減損節目,更爲磨鍊啓下,分付本廳及該道,以爲禁斷濫雜之地,似不可已矣。上曰,依爲之。又所啓,禁衛營設立之初,以兵判兼大將,旣慮事務之煩劇,而且以爲兵財,難於盡付一人,故別設提調矣。兵財之分事,與兩局有異,群議多以爲不便,本營都提調閔鼎重,與前領議政金壽恒相議,欲令大將兼管,而減下提調,故提調之有闕已久,尙未出代矣。頃者閔鼎重,送言於臣曰,身病未已,入侍無期,提調減下之意,自廟堂,定奪榻前,分付宜當云,故敢此仰稟。上曰,曾亦有此議,而今適有闕,勿出其代,仍令兵判兼管,可也。
領議政所啓,湖南連値凶荒,甲子年上納田稅·大同及各衙門諸色上納穀物,沒數留賑本道,丙寅年,又依甲子例留賑,及至今年,三年條,當一時竝捧矣。似聞本道民心,豫以積年未收之徵捧,爲愁歎,今年農事,雖得免凶,頓無樂生之心云。三年條,終不可盡捧而留之,徒使民心愁怨,甲子條,勿論田稅·大同各衙門所納軍布作米,一倂蕩減。丙寅條田稅,則戶曹用度,時方蕩竭,使之依數徵捧上納,大同,則待明年退捧,似可稍舒民力矣。上曰,今年湖南,雖或稍稔,三年未捧,一時疊徵,則民間必有難保之勢,甲子條留賑穀物,竝爲全減,丙寅條則田稅外,退捧於明年,可也。
兵曹判書李師命所啓,江華穀物之移轉湖南者,欲待年事稍豐,以爲收合之計,而連値凶歉,今年又不得收捧於民間。今雖以本道米三萬石,爲先爲移納之地,而十餘萬石之米,盡爲充數,實無其路,各軍條三南月課米,爲七八千石,今若自常平廳,出錢布,貿得軍器,下送於各邑,其月課米,則直爲輸納於江都,事甚便當,限五六年爲之,何如?南九萬曰,以江都軍餉之無儲,屢勤上敎,臣雖多般料量,俱無便當取穀之策,每以爲慮,三南月課價米,曾前諸軍門,各爲分受,而軍門則雖非此米,自有應入之財,兵判,旣兼軍門,以其工匠,造成月課軍器,分送於三南,而計其價米,使各邑,直納於江都,則與他條貿易興販有異,其所達之事,似爲便好矣。上曰,依爲之。
兵曹判書李師命所啓,留都軍兵及陵行節目,欲待登對時稟處,故今始仰達矣。曾前陵幸之時,只有都監·御營廳,故兩營,皆陪從則以畿甸摠戎廳,上來留都矣。卽今則禁衛營·御營廳,皆値新舊番合番之時,數皆過千,不待外方軍兵,留都陪從,自可裕爲,禁衛·御營兩營中,何營留都乎?上曰,在前則連以御營軍,留都矣。今番則禁衛軍留都,可也。領議政南九萬曰,擧動之時,本兵之將,不可不隨駕,而若以禁衛軍留都,則兵判,以大將,亦當留都,此未知,何如。李師命曰,郊外擧動之時,本兵之臣,不得從行,其在事體,亦甚不當,御營軍,若留都,則臣率禁衛軍陪從,似爲合當矣。摠戎使具鎰曰,摠戎壯抄牙兵合二千名,而雜色,竝可爲三千名,以此留都,似可矣。上曰,訓鍊·御營·禁衛三軍門,竝爲隨駕,以摠戎廳壯抄牙兵,使之留都,可也。
訓鍊大將申汝哲所啓,每式年束伍砲手,分定諸道,使之抄送,以充老殘軍兵闕額之代矣。在甲子式年,全羅道則以尤甚年凶之故,所定束伍砲手,姑令停止,而今秋上送事,旣已移文,而至於今年,諸道水災之慘,前古所無,似未免凶,今此丁卯式年諸道束伍砲手,則待明秋擧行事,下詢大臣而處之,何如?上曰,式年定式抄送之軍,每爲停止,未知,何如。領議政南九萬曰,今年水災之慘,諸道同然,前頭,設令無他災害,亦難爲稍實之年,申汝哲,以主兵之臣,念及民事,所達亦如此,則雖是式年應爲抄送之軍,似難輕擧擾民,退年似當矣。上曰,待明秋,擧行可也。
領議政南九萬所啓,甲子條留賑穀物,自賑廳,皆已充償於各該衙門,今則皆是賑廳會錄之穀也。江都軍餉,自上,累有料理充備之敎,而非徒不得充備,今年則些少遺儲,又皆輸來京中,以充經費,故賑廳,方欲以此留賑穀物,輸送於江都矣。今自上,慮本道民力之難堪,許其蕩減,誠爲莫大之惠,但無以充備於江都。伏聞湖南監營米,在於置簿者,十餘萬石云,監營米三萬石,使之趁明春運納於江都,則比之留賑穀,其數雖少,亦稍補軍餉矣。營米,於今秋後收捧時,豫爲精其米色,準其斗數,堅其作石,聚捧於近水倉舍,以便於明年船運,然後可免裝載時又爲改色之弊,不可不趁今時分付,以委知悉豫待之地,故敢此仰達矣。上曰,以此意,豫爲分付本道監營,使之依數上送,可也。兵曹判書李師命曰,本道營米雖多,只以沿海所在,似難充數,笠巖山城米一萬石,巡檢營米一萬石,監營會付米一萬石通計,以充三萬之數上送,而檢營笠巖,以山郡所在營米,推移充數,似可也。上曰,以此分付擧行,可也。
領議政所啓,漕船材木,許斫安眠串與否,更爲稟處於榻前之意,昨已陳啓矣。甲子事目漕船材之許斫於禁松處,旣以私與軍器之律爲比,則不爲改啓下事目之前,自下決不可容易許斫,而但念其間事勢當否,亦不可不更爲酌量處之。且聞自甲子禁松事目頒布之後,松禁尤爲解弛云,此實緣國綱頹廢之致,誠可寒心。又聞當初宜松山抄封時,士大夫有勢力者山所,則拔去者居多,故抄入之山,亦日漸圖免,雖方在抄中處,亦無養護之事,斧斤之入,甚於前日云。當入宜松山而當初落漏者,旣入而圖免者,抄中山之養護形止,抄外他山,依當初事目,自本道,別爲長養,以備公用者,海島外,沿海陸地諸山,漕船材木可斫取處,依烽燧摘奸例,別遣京官,摘奸以來,然後稅船材許斫事,亦爲稟處,何如?上曰,今解事人摘奸後,處之可也。申汝哲曰,海邊山麓分入海中,有若絡蹄之足,京官之出入摘奸實難,若不得一一行過,則或不無落漏之弊,先以此意,問於各其水使,使之一一巡歷摘奸,條列啓聞,以其啓聞知數然後,使京官摘奸,似可矣。上曰,令各其道水使,先爲巡歷摘奸後,啓聞事,分付。備局謄錄
上在昌德宮。停常參·經筵。
辰時,日暈。
下直,江界府使金夢良。
左議政李端夏十五度呈辭。入啓。傳曰,遣承旨傳諭。
都摠管金德遠三度呈辭。以國忌齋戒,留政院。朝報
上在昌德宮。停常參·經筵。
自辰時至酉時,日暈。自一更至五更,月暈。
吏曹參議李畬上疏。大槪,冒陳懇迫情事,乞蒙恩遞,歸救父病事。入啓。答曰,省疏具悉。爾其勿辭往省焉。
前吏曹判書李䎘上疏。大槪,更陳危迫之忱,冀蒙鐫改職名,以幸公私事。入啓。答曰,省箚具悉卿懇。已諭於前箚之批矣,復何多誥?矧今國家多事,鼎席未備,尤不可一向撝謙,袖手恝視。卿其須體此意,安心勿辭,速出論道,以副至望。仍傳曰,遣史官傳諭。
公洪監司書目,保寧呈,以持平李禎翊辭職上疏上送事。
廣州留守書目,同知尹深辭職上疏上送事。
京畿監司書目,陽川呈,以工曹判書柳尙運辭職上疏上送事。
伴送使書目,勅行,初十日還渡江事。
府啓,請黃海兵使睦林奇罷職不敍事。新啓,今年水災之慘,近古所無,而伏見該曹年分事目,水田之被災尤酷處,只給全災,旱田則川反覆沙,永無田形者外,全不擧論,殊非遇災恤民之意也。水邊畓穀之被害,雖有輕重之別,而若以一二分成實之故,不許分災,則已極冤憫。且旱田給災,雖無舊例,而今年則春牟太半漂沒,根耕又皆失時,同歸荒穢,終無所收。至於綿田,旣非再耕之比,而冷雨所傷,全不結實,八路同然,則尤不可無軫恤之道,請水邊被災處,毋論田畓,量給分災,綿田則諸道一體,竝許給災。答曰,不允。末端事,令該曹稟處。
右參贊金萬重上疏。大槪,冒死陳懇,乞遞藝文提學事。入啓。答曰,省疏具悉。卿其安心勿辭,從容救護。
答尹深疏曰,省疏具悉。今玆再除,意非偶然,旣往之事,亦不必深咎,卿其勿辭,從速上來察職。
答工曹判書柳尙運疏曰,省疏具悉。有疾遲滯,別無所傷,旣往之事,不必追咎,卿其安心勿辭,調理上來察職。
左議政李端夏箚子。大槪,負罪賤臣,猥蒙敦諭異數,惶感之極,不知死所,而顧臣病狀,萬無更出承命之勢,玆敢悉暴危懇,祈蒙矜許事。入啓。答曰,省箚具悉卿懇。卿之宿患,予豈不知?而從容調理,已過兩旬,神明所扶,勿藥有喜,卿胡連章丏免,若是其太過乎?箚末事,於卿,別無深嫌之端,卿其安心勿辭,速出行公,以副予意。
吏曹判書呂聖齊辭職上疏。入啓。答曰,省疏具悉。一種過激之論,不必深咎,卿其安心勿辭,從速行公。
答持平李禎翊疏曰,省疏具悉。憂愛進言之誠,予用嘉尙,覺林位田,本非學宮久遠流傳之地,則到今出給,實未知其得當也。他餘可以議處事,令該曹議處,爾其勿辭,上來察職。
院前啓,請還收東平君杭惠民署提調特除之命事。入啓。答曰,亟停勿煩。
副應敎金構上疏。大槪,乞寢璣衡修改時同議之命事。入啓。答曰,省疏具悉。爾其勿辭,宜遵下敎擧行。
明日大殿誕日陳賀時,開門差早。以上朝報
漢城府啓曰,近來坊役浩多,五部坊民,難以支堪矣。今此沙阿里宮家折受處,削平田畓,永作敎場,乃是各軍門依例擧行之事,而自兵曹,招致本府下吏,使五部坊民修治云。卽今坊民,以道路橋梁之後,逐日奔走,猶恐不及於期限,若又責之以科外無前之役,則尤無支堪之路,坊民形勢,委屬可慮,敎場修治事,令各軍門擧行,何如?傳曰,允。
傳曰,海豐府夫人·恩城府夫人遷葬時,禮葬等事,考例擧行事,分付該曹。
漢城府啓曰,近來牛疫熾盛,連續致斃,今此萬壽修理時,木石輸運車子,幾至百輛,而京中車子時在者一輛,龍山車子時存者三輛,則以此四輛車子,決無運入之路。此間形勢,極爲可慮,本府案付車子之投屬各宮者,至於五輛,一一査出,還屬本府,以爲推移使用之地,諸都監車子,限木石輸入間,亦爲使用,何如?傳曰,允。以上京兆謄錄
上在昌德宮。停常參·經筵。
未時,太白見於巳地。夜一更,月暈兩珥。自二更至五更,月暈。
下直,蛇島僉使李尙植,寧城僉使李貴濟。
左議政李端夏十六度呈辭。入啓。答曰,安心調理。
大殿誕日,大王大妃殿·大殿·中殿,政院·玉堂問安。答曰,知道。
假注書閔震炯病,代朴泰淳。
府前啓,睦林奇罷職不敍事,緘答間,姑停。
院啓,請還收東平君杭惠民提調特除之命事。新啓,科場監試之任,所關不輕,苟不得其人,無以彈壓多士,糾察不法。前頭監試會試監試官,不可不各別擇差,而近來臺閣選擇之道,旣不如前,卽今文臣監察見存之員,皆非堪任監掌之人,其中二員,請令該曹遞付他職,其代,極擇差送,以爲分送兩所之地。答曰,不允。末端事,依啓。
明日殿講正時,辰正三刻,門門差早。
禮曹啓辭,祝文釐正當否,在外大臣及儒臣處問議事。傳曰,此外,如太廟樂章,亦有所未及釐正者,從容更議,處之可也。朝報
上在昌德宮。停常參·經筵。
申時酉時,日暈。夜自一更至三更,月暈。四更,小暈。五更,月暈。
下直,楊州牧使閔鎭長,狼川縣監尹憲卿。
正言兪得一再度呈辭。入啓。遞差。
左議政李端夏十七度呈辭。入啓。傳曰,安心調理。
政院啓曰,監察兩人,遞付他職,極擇差出事,因臺啓允下,而儒生會試考講方張,監察不得行公,明日·明明日,以國忌齋戒,不得開政,事甚窘急,何以爲之?敢稟。傳曰,當日開政差出。
左參贊尹堦上疏。大槪,疾病危苦,昨日賀班,亦不得進參,乞遞職名,以安愚分事。入啓。答曰,省疏具悉。卿勿過辭,從速察職。
戶曹判書李敏敍上疏。大槪,□官坐罷,而臣獨晏然在職,有所不敢,且賤疾猝重,昨日陳賀之班,亦未進參,乞賜遞免,仍治臣罪事。入啓。
判敦寧趙師錫箚子。大槪,病未卽謝新命,又未進參於昨日賀班,乞遞臣職,仍治臣罪事。入啓。
吏曹啓目,粘連啓下,觀此奉敎鄭齊泰等聯名上疏,則以爲史官陞出六品,必以先後之次,間或移拜他職者,必自本官陞遷,而不以他岐經出,且時政記未畢之前,不得徑出,纔有朝令,照法處置亦爲白有臥乎所,弘文館博士宋疇錫,史局時政記十餘冊,一時修納,本曹,意其畢修正,而移拜他職者,陞遷之際,亦不必一循本館次第,故陞擬遷轉爲白有如乎,日記猶未畢修,則雖是若干日子,徑先陞遷,有違定式,宋疇錫所授修撰改正,還任前任,何如?啓依允。
院啓,木川縣監趙性乾,爲人貪鄙,且不畏㥘,成婚女子,率置衙中,去冬申禁之時,旣不自首,又不還送。蠱惑屬邑官婢,頻頻往來,置諸舊衙,請托恣行,出賣庫中雜物,爲其女資裝。各色上納之物,不肯前期出令,臨時督捧,貧未卽辦者,勒捧闕紙一束,又使中房朴姓人及衙奴,出入場市,貿易錢布,憑藉作弊,罔有紀極。其他科外不法之事,不一而足,如此之人,不可使一日在官,重貽民害,請木川縣監趙性乾罷職不敍。前啓,東平君杭惠民署提調特除之命還收事,停啓。答曰,風聞,未必盡信,更加詳察處之。
今日講經時,新授文監察二員,除署經,使之今日內肅謝,卽爲進參儒生講所事,定奪。
備忘記,今此殿講加資人,全安副正潢·丹昌守源·全川副正滌·密城守栻,竝都正除授。
備忘記,今日殿講時,都正枋·全安副正潢·丹昌守源·全川副正滌·密城守栻·鷄原守澗,竝加資,全溪君漙·星坪都正濯,各熟馬一疋,丹原守江·錦昌副正榲·金山副正深·錦陽守樑·東善君炳·豐昌守沈·韓原副守樞·高城副守·韓豐副守枰,各陞一級,錦南守棟·林豐副守機·鷄城副守淡,各兒馬一疋賜給。
殿講入侍時,兵曹判書李師命所啓,北評事,必以弘錄吏曹薦者擬望,近例則然,而頃日金夢臣差除時,除拜相避,有老親者外,絶無可擬之人,不得已用庚申年洪萬朝例,以未參弘錄之人,擬於末副望而受點矣。其後聞領議政南九萬,爲兵曹判書時,以未參弘錄者,不當備擬於評事之望,有所陳達,而臣則其時,適在外方,未及聞知,本曹亦無文書之可考者,故只循前例,備擬受點,而金夢臣,則終以此爲難安,尙未赴任云。卽今北評事,不爲差出則已,實無弘錄可擬之人,且前頭年分迫近,本道事勢,亦甚可慮,旣有前例,則別無可引之嫌,北評事金夢臣,令政院催促發送,何如?上曰,近來玉堂之差出,亦未免苟簡,而且有前例,則以未參弘錄者擬望,其勢固然矣。金夢臣,催促下送事,分付可也。朝報
有政。吏批,以李光著爲監察,南正重爲抱川縣監,朴泰輔爲吏曹佐郞,柳尙運爲同經筵,尹趾善爲吏曹參判,李宜昌爲海運判官,沈相爲慶尙都事,沈攸爲副提學,李奎章爲居山察訪,金元厚爲戶曹佐郞,尹弼星爲崇陵參奉,尹彬爲禮賓正,金弘禎爲兵曹佐郞,權聖重爲引儀,李喜澤爲社禝令,鄭希良爲幽谷察訪,兪命弘爲監察,金萬埰爲修撰,兪命雄爲正言,黃道平爲丹陽縣監,趙宗著爲淮陽府使。兵批,以金益勳爲公洪水使,崔錫鼎爲都摠管,任後昌爲五衛將,李鳴夏爲僉知,張是奎爲副摠管,黃鎬爲順天營將,申履壯爲平安點馬別監,兪得一·洪受瀗付副司果。
吏批啓曰,廣州留守尹趾善,旣已瓜滿,其代,依例令備邊司議薦,何如?傳曰,允。吏曹謄錄
禁衛營啓曰,來十月十一月當後部右後司屬江襄道十哨軍兵,來九月二十五日,京中逢點之意,本道監司及鐵原兼營將處,豫爲知委,何如?傳曰,允。又啓曰,本營大旗幟等物,今已新造,今月十九日神武門外旗祭,依例設行之意,敢啓。傳曰,知道。禁營謄錄
上在昌德宮。停常參·經筵。
前吏曹判書李䎘上疏。大槪,更申前懇,冀蒙矜許事。入啓。答曰,省疏具悉卿懇。已諭於前後疏批矣。卿胡不諒至意,連章撝謙,若是其邁邁乎?心切愕然,無以爲諭。卿其安心勿辭,速出論道,以副朝野之望。仍傳曰,遣史官傳諭。
左議政李端夏十八度呈辭。入啓。傳曰,安心調理。
大司諫李奎齡,司諫沈枰,獻納沈思泓,正言金洪福啓曰,東平君杭惠民署提調還收之啓,已閱三箇月矣。天聽逾邈,未蒙允許,上下相持,徒傷事體,故臣等,與之相議停啓矣。今聞物議譁然,以宗班之提調兼帶,曾是列朝之所未有,則爲言官者,固宜苦口力爭,期於得請,而遽爾停論,大失臺體爲言。且監察,苟非堪任掌試之人,則亦當直請遞差,而遞付他職,語涉苟且云。臣等之停啓率爾,論事苟簡之失,在所難免,不可一刻仍冒於言地,請命遞斥臣等之職。答曰,惠民署,旣與他司有異,宗臣之一時特除,意非偶然,亦無所傷,則三朔爭執,已不勝其煩瀆支離矣。今觀避辭,物議譁然,以不爲力爭,期於得請爲非云。如此角勝之論,雖未知出於何樣怪妄之人,而設如此輩論議,雖十經歲月,其於予志堅定,終不動聽何哉?卿等,切勿驚動於此等浮議,以傷事體也。勿辭,退待物論。
黃海監司書目,海州呈,以八月初八日雨雹交下,大如拳,小如鷄卵,積地盈尺,終日不消,田畓各穀,無不損傷,水盆醬甕,亦多打碎緣由事。又書目,兔山縣監柳文燧,以親病,受由上京,還官無期云,不得已罷黜事。
傳曰,史官一員待命,騎馬三疋立之,崇陵內摘奸。朝報
備邊司啓曰,守禦所屬晉州硫黃店減損節目,更爲磨鍊啓下,分付本廳及該道,以爲禁斷亂雜之地事,啓達於榻前蒙允矣。當初自本廳始役硫黃店也,國中曾無硫黃産出之處,而初得於此,故朝家,欲其必成其事,至於折給東海下碇之收稅,造給洛江運穀之船隻,環山割地,許其收稅,寺刹店匠,列邑募軍,任其所占,有土有民,儼成郡邑貌樣,而卽今則硫黃之産出於國內者,在在有之,各軍門隨便採取,亦皆足用,則不必於守禦廳,如是張大,侵冒之弊,罔有紀極。且東海下碇之稅,自本道監營,備送木同於硫黃監官,私相借貸而取用者,其在事體,亦涉無據,義僧四名之代,本山十寺僧人,沒數使役,少與多取,無非罔民之甚者。且山城守禦之有硫黃,雖曰最爲緊用,自設此店數十年以來,逐年所捧二千斤,卽今積儲於本城者,想必不知其累萬斤,亦不必無限採出。本店,今雖不得革罷,依他軍門以隨便採取之例,募軍,以一百名爲限定給,使本廳,從其人力之所及採用,而監官,亦不必使之長留其處,以增募軍等採黃外,供饋責應之弊。煮黃時,鐵物甁缸,雖是不可無之物,卽今所捧鐵物,則不限其數,通計一年,甁則七千餘坐,缸則八千餘坐捧用云者,濫徵之狀,尤極痛駭。鐵物匠一店,甁缸匠一店,亦爲劃給,而名數,亦不無限節,自本道,量其形勢,定數以給,此外東海下碇稅,洛江船隻土地折給,僧人使役等事,一倂革罷。匠人募軍,如有數外加點,則自本道,隨卽啓聞,以爲論罪之地,義僧四名,則使之依前立番於山城宜當。以此意,分付於本廳本道,而匠軍定數,其餘名目革罷形止,亦令本道定査官,明白區別處置後啓聞,俾無日後更爲踰越之弊,何如?答曰,依啓。備局謄錄
上在昌德宮。停常參·經筵。
自午時至申時,日暈。
左議政李端夏十九度呈辭。入啓。傳曰,卿辭至此,本職,今姑勉副之意,遣史官傳諭。
吏曹啓曰,大臣置處,政事,取稟。傳曰,明日爲之。
政院啓曰,臺諫處置,不得經宿,纔有申飭之敎矣。諫院多官,昨已引避退待,憲府當爲處置,而或陳疏或呈告,尙未處置,事甚未安。在外人員外,竝卽牌招,何如?傳曰,允。
右承旨成虎徵上疏。大槪,臣與同僚,相議覆逆,兼陳未盡之懷,而罷職之罰,臣獨倖免,亟命鐫削臣職,以重國法事。留政院。
備忘記,噫,刑賞黜陟,乃人主之大柄也。若或於此,一有撓奪,則將安所措手足乎?予於近日事,心常慨然于中,豈可終始泯默而已乎?夫爲國之道,莫重於考愼其相,而以去秋之事觀之,未知其必出於愼簡之意,故今夏卜相之時,果有累次加卜之命,而此非出於一毫偏係之私也,亦非以初頭加卜之人,爲不合於三事也。蓋欲略效古人歷卜之制,其難其愼之意,而至於世道人心之古今有異,則全未思量矣。大拜曾未一朔,鬧端大起,枝節層生,終使大臣,不安在位而後已,此實前所末有之事。究厥所由,無非國體不尊,輕蔑大臣之致,念及于此,不覺痛惋。且頃於開政之時,東平君之特拜惠民署提調,非有他意於其間,意謂侍從臣之有年高兩親者,固宜軫恤,則況朝家之待宗臣,事體自別,而此署,藥材出入之外,無所關,一番特除,以便醫藥,實合於親親之道,故有此除拜矣,一種怪妄之輩,敢以三朔姑停之論,强謂之太遽,激勸臺臣,欲售角勝之計,誠莫曉其心之所在,而末流之弊,有不可勝言,予實寒心也。政院知悉。
政院啓曰,臣等卽伏見下政院備忘記,辭旨極嚴,伏不勝驚惶震悸之至。竊念人主一心,萬化根柢,必須鑑空衡平,無所係着,然後發號施令之際,自無過當失中之擧矣。臣等誠極愚迷,雖未知聖心之所存,而以其發於辭氣者見之,則多出於激惱不平,而有欠含弘寬和底氣像,恐非大聖人端本御世之道也。臣等,姑就聖敎中數三處觀之,如將安所措手足,主勢不尊,輕蔑國家之致,如可免此等羞恥之事,嘗以此自誓於心等敎,無非臣子所不忍聞者,豈不致輿情之疑懼,聽視之駭惑乎?至於以去秋事觀之,未知其必出於愼簡之敎,實涉未安,殊非所以優禮大臣之道,此尤聖上之加意深思處也。王言一播,四方流傳,其所關係,顧不重歟?臣等,待罪近密,竊效古人繳還之意,區區所懷,惶恐敢達。傳曰,備忘中,將安所措手足等敎,本非激惱之所發,而至於大臣事,凡爲人臣而能言君父之闕失,則況人主之於大臣,心知其擧措之未安,而終不能是非於其間,求之事理,輕重果如何?其流之弊,必至於莫敢矯其非而後已。爾等,身居出納之地,乃以含糊苟且之態,勸勉於君父,如此不成說話之論,誠未滿一哂也。
備忘記,左副承旨尹世紀,乃敢於循例傳啓之外,稱以文字之有所未盡,贅陳剩語,意在務勝,其阿腴阿諛大臣,不念事體之罪,不可不懲,罷職。
政院再啓曰,臣等伏承聖批,乃以含糊苟且之態,勸勉於君父爲敎,臣等驚惶隕越,不知置身之所也。第念大臣者,人主之股肱也。其所以敬重而禮待者,爲如何哉?設有一時擧措之未安者,苟非大端謬戾之事,則固當優容責勉,待之以誠信,至於辭章之間,遽加厭薄,恐非大聖人含弘和平底道理。臣等待罪近密,敢有所陳達者,本非爲大臣地也。至於將安所措手足等敎,辭語之間,不啻嚴厲,未免爲激惱之歸,雖蒙開示之敎,反復思惟,終有所未安者。區區之忱,不敢自隱於雷威之下,請更加三思,還收前下備忘,不勝幸甚。傳曰,爾等,徹曉煩聒,必欲務勝而後已,可謂放恣無忌憚之甚者也。
政院啓曰,左副承旨尹世紀罷職之命,出於意外,敢陳區區所懷,冀回天聽,而伏承聖批,以勿煩爲敎,臣等竊不勝憫菀焉。世紀,職在近密,伏見君父之過擧,有懷必陳,實出於無隱之義,而至於贅陳剩語於文字之外者,亦不過一時率爾之失,而今乃以意在務勝,阿諛大臣爲罪,則實非世紀之本情,此豈大聖人平心恕物之道乎?請加三思,還收左副承旨尹世紀罷職之命。傳曰,勿煩。
再啓曰,臣卽伏見本院再啓之批,至以必欲務勝而後已,可謂無忌憚之甚者爲敎,已非大聖人包容之道,亦非臣子所可忍聞者,而且有左副承旨尹世紀特罷之命。阿諛大臣,不念事體,爲其罪名,臣不勝惶惑焉。世紀,職在出納之地,竊效無隱之義,有所陳啓,豈有他意於其間哉?伏願聖明,平心恕究,還寢右副承旨尹世紀罷職之命。臣待罪近密,旣有區區所懷,惶恐敢達。傳曰,勿煩。
政院啓曰,昨日備忘,朝有還入之命,臣等竊以爲,聖心開悟,庶幾有日月之更矣,不料旋卽還下,而嚴辭峻旨,無一字一語之刪改,臣等不勝憂歎慨然之至。竊念人主一言之出,關係甚重,傳之四方,國人傳誦,書諸史冊,後世是非,此所以聖帝明王,必循於辭語之間也。臣等伏覩備忘記,十行聖旨,已欠大聖人和平底氣像,而至於主勢不尊,輕蔑國家之敎,決非人臣所可忍聞者,含默唯唯而後,庶可免此等羞恥之事,嘗以此自誓於心之敎,實非王者包容平恕之道。未知聖明,何所激惱,而有此無前之過擧,使上下疑阻,中外驚惑,而莫之顧恤耶?臣等固當仰請入對,以陳區區所懷,而適當淸齋之日,有所不敢,只以文字,草草仰達。伏願聖明,更加三思,平心舒究,此等辭語,一倂刪改,千萬幸甚。傳曰,爾等之以此事再三覆逆,實是始慮之所不到,事之可駭,莫此爲甚。不可以草草文字,盡其所蘊,予當面諭焉。
政院入侍時,玉堂亦爲入侍。
府啓,引嫌而退。停論,非無意見,而見非物議,已難晏然,掌試旣曰不堪,則請移他職,未免苟簡。請行大司諫李奎齡,司諫沈枰,獻納沈思泓,正言金洪福,竝命遞差。答曰,依啓。朝報
上在昌德宮。停常參·經筵。
卯時,日暈兩珥。自辰時至申時,日暈。
下直,咸興判官洪萬選,江襄都事金澍。
備局薦,廣州留守李世白。
備忘記,雖有一時未安之敎,不必以此過自引咎,決意長往,安心入城之意,遣史官,傳諭于兩大臣處。
左副承旨嚴緝上疏。大槪,冒萬死,敢陳區區私懇,冀蒙矜察事。入啓。答曰,省疏具悉。疏辭,令該曹稟處。
公洪監司書目,淸風兼任丹陽呈,以持平權尙夏辭職上疏上送事。啓。答曰,省疏具悉。爾辭至此,本職,當許遞焉。
右承旨成虎徵上疏。入啓。答曰,省疏具悉。爾其勿辭察職。
弘文博士宋疇錫上疏。入啓。答曰,省疏具悉。爾其勿辭,從速察職。
京畿監司書目,高陽郡守朴泰長,病重罷黜事。
監試會試一所試官南龍翼·申琓,參試官朴元度·金洪福·許玧,二所試官沈梓·崔錫鼎,參試官李思永·姜鋧·朴泰輔。
司諫韓□□試官牌不進,依承傳罷職。
吏曹啓曰,臺諫有闕,政事,取稟。傳曰,過國忌後爲之。
府啓,臣等伏見備忘記,有左副承旨尹世紀罷職之命。臣等竊不勝慨然焉。昨日下政院之敎,辭氣之間,太欠和平。王言一播,群聽疑惑。世紀,身居出納之地,竊附繳還之義,有懷必陳,冀回天聽,而殿下不少舒究,批旨嚴峻,罪罰隨至,是何以殿下包容之大德,乃有此過當之擧耶?循例傳啓之外,雖有贅陳剩語之失,此不過疎讜之性,畢露悃愊,而不自覺其煩瀆之歸耳。意在務勝,阿諛大臣,豈世紀之本情哉?一時率爾之罪,不當至於罷譴,請加三思,還收前承旨尹世紀罷職之命。答曰,勿煩。
傳曰,公洪道巡審災實分等啓聞等事,當待新監司到任後擧行,而新除授本道監司任弘望,陳疏批下,爲日已久,尙不出肅,殊甚未安。卽爲牌招肅拜。
領議政南九萬箚子。大槪,敢陳愚見,冀蒙察納事。入啓。
公洪監司任弘望上疏。大槪,嚴召之下,不敢晏然於私次,冒恥忍死,扶曳闕外,而顧臣情勢病勢,俱無冒進强進之勢,亟遞臣職,仍下司敗,以正臣罪,以肅朝綱事。入啓。朝報
有政。吏批,以李三碩爲正言,安重爲監察,姜鋧爲應敎,宋道昌爲高陽郡守,李濟民爲持平,李守長爲兔山縣監,李星齡爲通川郡守,尹趾善爲同春秋,全聖準爲典籍,池天錫爲典籍,韓泰東爲司諫,宋奎濂爲大司諫,李世白爲廣州留守,沈枰爲司成,徐文裕爲獻納,金盛最爲工曹正郞,申懹爲承旨,趙持正爲大丘判官。兵批,以吳斗寅爲知事,東原君潗爲都摠管,李惠疇爲訓鍊都正,鄭之綵爲忠壯將,慶㝡·李敏章付副護軍,李奎齡·沈枰·沈思泓·李東郁付副司直,金洪福付副司果。
上在昌德宮。停常參·經筵。
卯時辰時,日暈。
答領議政南九萬箚曰,省箚具悉。箚中驚惑積疑之說,予實未曉也。去秋之事,決非出於愼簡之道,至於咫尺面對之時,久次之說,大段差失,殊非平日所望於大臣者,心常不平,繼以慨惜,未嘗少弛。如是而泯默囁嚅,終無一言,則未知果合於事體,而且於至親之間,苟有所失,未嘗隱忍,則外面假飾,內欺其心,本非予之所學,實難猝免也。況致疑云者,乃臆逆未然,脅勒構成之謂也。今日之事,皆是目覩之實狀,則偏係疑阻,寧有一毫彷彿,而箚辭如此,無乃未及深思而然耶?大抵今日此擧,不過爲國家存事體,而因一臺避,轉輾推及,非予本情。至如措手足之敎,亦出於泛論而已也。卿其安心思諒焉。仍傳曰,遣史官傳諭。
答公洪監司任弘望疏曰,省疏具悉。卿勿過辭,速往欽哉。
下直,江襄監司權是經。
都承旨任相元初度呈辭。入啓。傳曰,還出給。
假注書崔重泰書啓,臣敬奉聖敎,馳往於東湖判中樞府事李端夏出住處,則旣已由本道發行矣。臣追及于纛島,傳諭聖旨則以爲,臣於前箚,略陳臣之病勢,除非解職,急投鄕僻,恐不得復齒人類而死之語,昨日伏蒙聖慈,矜許遞免,臣感幸之中,欲如前箚所陳,卽出江外,仍尋鄕路矣,千萬意外,史官,追及遠郊,傳諭聖旨,使臣安心入城。無狀賤臣,猥被聖上禮遇至此,臣誠惶恐感激,不知死所。第臣病情,異於他人例患,久在城市,不得調治之便,將至於喪失性命。今玆退歸,實出於萬不獲已,玆不得承命還入,臣罪萬死。從當以縣道,更進一疏,悉暴危衷云矣。敢啓。傳曰,知道。
假注書申銋書啓,臣承命馳往于東郊外典農村舍,領敦寧府事金壽恒所住處,傳諭聖旨則以爲,臣昨伏見下政院備忘記,繼伏聞筵中諭諸臣之敎,臣之罪戾,誠有萬殞不足以贖者。魂驚魄褫,不敢一日偃息於輦下,出伏城外,恭俟嚴誅,不意史官遠臨,傳宣聖諭,至以安心入城入敎。臣於此,驚惶感隕,不覺涕泗之交迸也。第臣事君無狀,旣負人臣之極罪,今此退伏,雖不敢爲遽然長往之計,揆以事理,決不容抗顔復進,只願亟下司敗,早伏斧鉞,以正邦憲,以安私分而已云矣。敢啓。傳曰,知道。
院啓,請木川縣監趙性乾罷職不敍。措語見上新除授大司諫宋奎濂,以前任公洪監司,時在道內,請斯速乘馹上來事,下諭。
前吏曹判書李䎘上疏。大槪,伏承聖批,尙靳允許,臣之惶隕悶蹙,於是乎益甚,不得不更陳危悃,以冀垂察事。入啓。答曰,省疏具悉卿懇。予意已竭,卿辭愈懇,自愧誠淺,夫復何言?至於備忘中云云,元非混然指斥之義,則此時此任,微卿其誰,而疏辭至此,無乃太過乎?卿其須體至意,安心勿辭,速出論道,以副如渴之望。仍傳曰,遣史官傳諭。朝報
上在昌德宮。停常參·經筵。
吏曹啓目,粘連啓下是白有亦,觀此右副承旨嚴緝上疏,則以其老母七十九歲,疾病日加,菽水難繼,願得一縣,以爲便養之地亦爲白有臥乎所,家貧親老,情理切迫,欲遂一日之養,人子至情是白乎矣,頃於數年前,陳章乞縣,已蒙恩除,則私情雖切,不可每每許副其請,疏內辭緣,勿施,何如?啓雖不可每副其願,情理亦甚矜憐,令該曹衣資食物,考例題給。
領敦寧金壽恒上疏。大槪,席藁城外,恭俟嚴誅,而尙稽刑章,反辱恩諭,跼蹐危迫,不得不冒死哀籲,亟命下臣司敗,以正王法,以爲人臣之戒事。入啓。答曰,省疏具悉卿懇。今日之事,豈有深意於其間哉?只以事體所在,知而不言,似欠於君臣情志之流通故也。大臣去就甚重,因一時偶然之敎,遽爾長往,實非所望於卿者。須體此意,安心勿待罪,從速上來。仍傳曰,遣史官傳諭。
戶曹啓目,因司憲府啓辭,水邊被災處,毋論田畓,量給分災,綿田,則諸道一體竝許給災事,令該曹稟處事,傳敎是白置有亦,今年農事被災之處,多有永無田形,全不掛鎌者是白遣,至於完全之處,畓穀成熟,則別無欠處,故全棄之地,已給全災,至於分災,則最難覈實,皆歸於淆亂用奸之地,民不蒙惠,徒失結數是白乎等以,曾前若非大無之年,則不爲輕許分災者也。旱田段,常年則元無給災之規是白乎矣,今年川反浦落處,則田畓無異乙仍于,特給全災,亦是常格之外,今不可更論是白在果。綿田段置,亦在旱田之中是白乎等以,初不別爲擧論是白如乎,被災尤甚。果如臺啓所陳,不無別樣顧恤之道是白乎矣,綿田之所以被災尤甚,皆由於水害是白去乎,前事目中,川反覆沙永無田形,許給全災者外,沈水日久,莖葉腐爛,全無所收者乙良,依畓穀全不掛鎌之例,亦給全災宜當,以此知委各道,何如?啓依允。朝報
上在昌德宮。停常參·經筵。
三更,月暈兩珥。五更,月暈。
黃海監司書目,谷山府段,陽德接界地,今月十二日,下雪之深,幾至三寸許,各穀慘被其害,更無可望,民事罔有所措,變異亦係非常事。
江襄監司書目,鐵原等官呈,以牛疫熾發,致斃之數,至於三百八十七首之多,民間染病,又爲熾發,死亡相繼,亦爲驚慘事。又書目,道內各邑農事,大水之後,惡風蟲災,已極可慮,霜雹之災,又出此際,前頭民事,罔知攸濟事。
政院啓曰,右承旨申懹異姓三寸侄女,幼學尹墉妻李氏身故,服制已行四日,出仕,何如?傳曰,允。朝報
上在昌德宮。停常參·經筵。
備忘記,近來享上之禮,日漸掃地,固已寒心矣。自前陵幸時,御鞭,例自工曹進排,而招問該吏,元無造作之事云。且可合藤鞭取來看品事,朝已分付,而日暮之後,稱以品好者絶無,乃以品劣數三箇,苟充束納。水曹,本以閑局,所管不過此等事,而初不依例制進,及承下敎,亦無致謹之事,其在事體,豈容如是?殊甚駭異,該曹堂上,竝罷職,郞廳拿推,色吏及工匠,令攸司囚禁,從重科罪。
領敦寧金壽恒上疏。大槪,臣之負犯,決無終逭刑章之理,而仍帶職名,尤非一刻所敢安,伏乞將臣本職及所兼扈衛大將之任,亟先遞改,仍命攸司,議勘臣罪事。入啓。答曰,省疏具悉卿懇。已諭於前疏之批矣,卿其安心勿辭,從速行公。
左副承旨成虎徵上疏。大槪,臣之情勢,決難仍冒賤疾,又從而猝劇,亟許遞改,以安愚分事。入啓。踏啓字。
平安監司書目,都事元聖兪病重,罷黜事。
領議政南九萬請對入侍。
廣州留守李世白上疏。大槪,新除〈授〉保障重任,決難承堪,懇乞亟收成命,以幸公私事。入啓。答曰,省疏具悉。卿其勿辭,從速察職。
領議政請對時,在外大臣處,遣史官敦諭入來事,榻前下敎。
請對時,前日擧動時,侍臣上馬,前後紛畓,以致御乘之驚。今番則該房承旨,豫爲分付,俾無如前紛畓之弊事,榻前下敎。
謝恩,左副承旨嚴緝,右副承旨兪命一,同副承旨朴贄。朝報
有政。吏批,以沈梓爲知義禁,李堥爲工曹參議,沈梓爲觀象監提調,成虎徵爲判決事,李玄紀爲副修撰,任弘益爲慶尙都事,金弘禎爲平安都事,李鼎命爲掌樂僉正,李奎齡爲工曹參判,李翊相爲工曹判書,李延普爲木川縣監,李師命爲司僕提調,李翊爲大司憲,朴贄爲承旨,徐文裕爲吏曹佐郞,任翊元爲注書,崔容之爲工曹佐郞,金構爲司諫,韓范齊爲獻納,李震休爲兵曹佐郞。兵批,以李奎齡·金昌協·李光迪·朴元度·兪得一付司直。
傳曰,近來諸道道臣,不念戎政之重,每遇凶歉,必以一倂停止,率爾啓聞,固已未便,而今觀平安監司尹以濟狀啓,竝與明秋巡歷而混請停止,其在藩臣事體,尤極不當,推考。
禁衛營啓曰,後部中司屬慶尙左道五哨軍兵逢點實數六百三十五名,黃海道十二番別驍尉六十三名,步軍標下一名,已爲整齊矣。來九月初一日,與內外三處入直軍兵替代後,舊軍放送之意,敢啓。傳曰,允。禁營謄錄
上在昌德宮。停常參·經筵。
下直,文川郡守吳勣,別唐僉使金命元,高陽郡守宋道昌。
兵曹口傳政事,副摠管晉平君澤。
前吏曹判書李䎘上疏。大槪,敢申前懇,冀蒙矜許事。入啓。答曰,省疏具悉卿懇。已諭至意於前後之批矣,復何多誥?卿其安心,更勿撝謙,速出論道,以副如渴之望。仍傳曰,遣史官傳諭。
假注書任翊元遞差,代李東馣。
全羅監司書目,情勢之外,病勢日益危劇,冒萬死,更申憫迫之忱,乞速鐫罷,以便公私事上疏上送事。啓。答曰,省疏具悉。已諭於前疏之批矣,卿其勿辭,從速察職。
司諫金構上疏。大槪,敢陳病狀,冀蒙恩遞,仍附所懷,以備裁察事。入啓。
檢閱鄭澔書啓,臣承命馳往楊州平丘村舍領敦寧府事金壽恒所住處,傳諭聖旨,則以爲臣席藁郊外,再上請譴之章,而聖慈曲貸,終靳誅罰,仰跼俯蹐,靡所困極,旣不得歸命司敗,則有不敢遲徊偃息於京輦之下,昨日祗受疏批之後,卽尋東路,來就松楸矣。不意史官,追及於莽蒼之外,遠宣敦諭,一札十行,辭旨諄切,臣誠驚感惝怳,不覺精爽飛越也。臣之刑章,已是失法,而乃至齒錄於諸大臣之列,混施招徠之擧,不惟臣之私分,死不敢當,致令恩命,歸於褻辱,物情增其駭惑,豈不大有累於淸朝乎?臣雖頑蠢無狀,非不知分義之深重,眷渥之隆異,而重愆在身,終無可滌之日,一出脩門,已絶再入之路,承此諭旨之勤,末由趨赴,臣之罪戾,更加一層,矯望宸極,只竢斧越之誅云矣,敢啓。傳曰,知道。
答司諫金構疏曰,省疏具悉。凡朝家論罰,惟當隨事警責,而卿宰近戚之說,良可笑也。爾其勿辭,調理察職。
兵曹口傳政事,副摠管晉平君澤。以上朝報
兵曹啓曰,昨日春塘臺親臨宣傳官駕後,試才時,一羽禁軍崔天雲,以閑雜人,混入其中,馳馬於御前咫尺之地,事之驚駭,莫此爲甚,令攸司囚禁,依律科罪,何如?傳曰,允。以上朝報
上在昌德宮。停常參·經筵。
夜一更,有霧氣。二更,有電光。五更,有電光,月暈。
下直,祥雲察訪李榏。
吏曹口傳政事,禁府都事閔震元。
謝恩,廣州留守李世白,副提學沈攸,副摠管晉平君澤,獻納韓范齊,大丘判官趙持正,戶曹佐郞金元厚,工曹判書李翊相,刑曹正郞趙錫周,吏曹佐郞徐文裕,平安都事金弘禎,木川縣監李延普,通川郡守李星齡。
廣州留守書目,同知尹深病重,上去不得事。啓。調理上來事,回諭。
京畿監司書目,驪州呈,以判中樞李端夏上疏上送事。啓。答曰,省疏具悉卿懇。已悉予意於日昨別諭矣,復何多誥?卿其須體至意,安心勿辭,從速上來。
傳曰,今此陵行時,陪從諸臣及軍兵等,如有禾穀踐踏傷損之事,則難免違令之律,以此嚴命分付。
兵曹口傳政事,宣傳官羅弘佐·閔泳。
假注書申銋書啓,臣承命馳往於衿川地方下村行判中樞府事李尙眞所寓處,傳宣聖旨,則以爲臣罪戾深重,旣無更入脩門之理,疾病沈痼,亦絶復趨班行之望,此固已定之志,難强之勢,而萬一國有變故,則筋力所及,當以身殉矣。及至近日,仄聞陵寢有大擧,則是可謂一大變故也。心切驚惕,日夜耿耿,仍自以爲終若至於遷奉,則區區一身之私,有不敢暇顧,當舁致陵下,以爲望哭盡哀之地矣。今者乃有特降別諭,至遣史官,遠臨傳宣,使之上來,十行綸綍,丁寧懇惻,有非微臣,所敢承當者,臣誠惶懼,不知所出。若以憂虞之拯濟言之,則此豈臣身之所可擬議哉?至於事係陵寢,則雖無一分小補之事,亦何敢不卽趨命?況今陵行已迫,尤宜出伏路左,以瞻羽旄之美,而今臣宿病之中,今又添患泄痢,方在床席,精力耗盡,欲起還仆。只俟少間,當進一疏,以暴罪狀,而大違不俟駕之義,伏地惶恐云矣,敢啓。傳曰,知道。
又書啓,臣承命,往諭于果川南面仁德院,行判中樞府事鄭□□所住處,則以爲臣蟄伏鄕曲,方在疾病垂死之中,千萬意外,特遣史官,諭以上來,十行聖敎,反覆諄懇,此非微臣涯分所敢承當,臣誠惶悚,措躬無所。病患如得少愈,可以運動,則致身輦轂之下,欲瞻依日月之光者,是臣區區本情。曾以此意,仰陳於宸嚴之下,而所患中風之病,日甚一日,舌强而言語蹇澁,痰塞〈而〉精神錯亂,食飮日益减少,肥肉漸至換脫,暫時起坐,輒卽昏仆,委頓床席,只俟溘然之期。以此病勢,決無自力之望,瞻望北闕,不得趨詣,逋慢之誅,實所難逭,伏地惶恐,不知所達云矣,敢啓。傳曰,知道。又所啓,臣敬奉聖旨,將出江郊,傳諭於行判敦寧府事趙師錫矣。路中得聞,數日前已移去鄕庄云。故臣轉往高陽地香洞村舍,宣傳聖諭,則以爲臣伏蒙天恩,得釋重負,就便調養,庶保殘喘,生成之澤,隕結難報,感祝之私,食息靡弛,第臣所患眩暈·脚痿·耳聵等證,已成痼疾,數月之內,固難望其完復,而近又下部濕痰,潰爛作痛,動作行步,不能任意。此非藥餌砭硭所可得以治療者,惟是浴泉,庶冀一分之效,故臣於日昨,爲試冷井,不得不扶載人轎,僅得寸寸舁到鄕村,而今臣病狀,殊異他病,妨於運步,有難趨肅,旣未得遵例請由,又末由趨闕拜辭。求生之計雖切,冒法之罪難逭,瞻望宸極,祗切隕越,不料近侍承命遠臨,傳宣聖諭,十行溫綸,有非賤臣微分所當承當,臣伏地驚惑,繼之以涕眩,誠不知死所矣。固當竭蹶趨入,請伏邦憲之不暇,而顧臣種種諸症,有加無减,欲起還仆,無計自力,揆以分義,已不勝其惶悚,而況此陵行之期已迫,而臣未能陪扈,奉審之行當前,而臣未能進詣,臣罪至此,萬死猶輕,席藁村閭,恭俟斧鉞之加,當以一疏,更暴微悃矣,敢啓。傳曰,知道。
兵曹口傳政事,宣傳官閔泳·羅弘佐。朝報
備邊司啓曰,會寧·慶源開市事,北京咨文,今已出來,以此分付該道,依例擧行,回咨,令承文院撰出,付送於前頭使臣之行,何如?答曰,允。備局謄錄
又啓曰,公洪監司任弘望,除授已久,尙今不爲赴任,故數日前,自上特命催促赴任,而一向陳疏,猶不出謝,其在事體,殊甚來妥,其所引嫌,初非顯著可執之事,不可以此輕許遞改,亦不可任其遷延,以致曠職之弊,公洪監司任弘望推考,使之從速赴任,何如?答曰,允。上同
兵曹啓曰,今此擧動時,陵外排立,當用訓鍊都監軍士,而兩陵山麓,周廻甚遠,都監之軍,亦爲不足,集春營·廣智營入直及斥候伏兵合二百名,代以摠戎廳壯抄相換替番後出用事,別單以入〈書入〉之意,敢啓。傳曰,知道。兵曹謄錄
上在昌德宮。停常參·經筵。
謝恩,司諫金構,工曹參議李堥,淮陽府使趙宗著,修撰金萬埰,宣傳官羅弘佐·閔泳,海運判官李宜昌。
明日陵行擧動時,三嚴寅正二刻,宮城都城開門,四更三點。
京畿監司書目,高陽呈,以行判敦寧府事趙師錫上疏上送事。啓。答曰,省疏具悉卿懇。頃日勉副丏閑之請,出於慰安之意,謂卿不我遐棄,幡然造朝矣,情志不孚,遽有長往之計,缺然慚恧,無以爲諭。卿其須體思想之意,安心勿辭,從速上來,以副予望。又書目,楊州呈,以領敦寧府事金壽恒上疏上送事。啓。答曰,省疏具悉卿懇。已諭於前後之批矣,卿胡不諒,連章引咎,若是其太過乎?卿其安心勿辭,從速上來,以副予望。
黃海監司書目,豐川府使朴斌,暗行御史旣已封庫,爲先罷黜,其代,各別擇差,催促下送事。
禮曹郞廳,以大臣意啓曰,長陵奉審事命下之後,因在外曉解地術人未及上來之故,遲待至今矣。卽者慶州府尹愼慶尹,礪山郡守權順善,已爲上來,黃州牧使曺錫,因病留滯中路,不得上來事,本道監司,亦已馳啓,其餘諸人,皆在京中,今將卽爲進詣奉審,而自上謁陵之禮,在於再明,勢當過擧動後進去。且陵上奉審時,左右前後,似當有樹木斫伐之事,若然則亦宜有先告事由祭,問於日官,則來月初二日爲吉云,令該曹依此擧行,而臣與諸宰,初一日,陵所先爲看審樹下蔽塞形止,陵所近處,不可不斫木,則初二日曉頭行祭後,仍爲斫木奉審,或不斫木,亦可奉審,則不爲行祭事,臨時觀勢處之宜當。且六卿中,方帶將任及三司長官有故者,則亦以次官進去宜當,曉解地術人,則慶州府尹愼景尹,礪山郡守權順善,前經歷洪有龜,前察訪李嶰,前察訪金鳴夏,召村察訪崔以遠,前主簿權儀,兼敎授權順泰,前敎授金克晩,敎授朴振一,前判官許彬,幼學任岱,幼學方淑高等十三人當爲率去,而其中前銜及幼學,令該曹付軍職,以爲冠帶同參奉審之地宜當,以此等意,各該司及京畿監營,豫爲分付擧行,何如?傳曰,允。朝報
上在昌德宮。停常參·經筵。
大駕詣晝停〈所〉,入幕次後,藥房·政院·玉堂問安。答曰,知道。
大駕詣泰陵,入幕次望廟禮後,藥房·政院·玉堂問安。答曰,知道。詣康陵,入幕次後,藥房·政院·玉堂問安。答曰,知道。行祭後,藥房·政院·玉堂·二品以上·六曹問安。答曰,知道。
還宮正時,巳正二刻。
傳曰,自康陵洞口,至關王廟,捧上言。
大駕還詣晝停〈所〉,入幕次後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹問安。答曰,知道。以上朝報
沙場閱武時,上曰,平常之時,軍卒等,固宜撫恤,而況此四營合操,實是稀罕之事,合有別樣施惠之道,四營軍兵,自各其軍門,竝爲施賞,而禁衛·御營廳,則下番軍兵,一體施賞,可也。
沙場閱武時,上曰,手旗,仍軍卒之打取,將官李昌裕,得以取之,則其將官不必論賞,而其軍卒,使御營廳論賞,馬兵將官南巘,雖稱遺失,自有其罪,自都監論罰事,分付。訓局謄錄
上在昌德宮。停常參·經筵。
京畿監司書目,衿川呈,以判府事李尙眞上疏上送事。啓。答曰,省疏具悉卿懇。已悉於日昨別諭矣,復何多誥?至於疾病之來,人所難免,不克出受,有何所傷?卿其安心勿辭,從速上來,以副予望。
萬壽殿火災後,三殿,藥房·政院·玉堂·二品以上·六曹問安。答曰,知道。
藥房都提調領府事金壽興,請對入侍。入侍時,生進放榜,差退日期,遊街風物一切禁斷事,及文廟謁聖差退,及慶德宮,當爲移御,令該曹斯速擇日,及時修理事,及以萬壽殿火災,太廟·永寧殿慰安祭,卽時擧行事,榻前下敎。
禮曹啓曰,下敎矣,宗廟·永寧殿慰安祭,不卜日來初四日擧行事,知委,何如?傳曰,允。又啓曰,謁聖差退事,下敎矣,文廟謁聖吉日,令日官推擇,則今九月二十日,爲吉云,以此日,知委擧行,何如?傳曰,允。又啓曰,今此萬壽殿回祿之災,出於千萬意慮之外,非但自內驚動,正殿延燒,實非尋常災異之比,百官,似當有進箋陳慰之擧,大臣之意,亦如此,大殿·大王大妃殿·中宮殿,百官,卽爲進箋陳慰,外方則關文到日,一體封進事,發馬行會,何如?傳曰,允。
備忘記,噫,自予忝位以來,天災地異,疊見層出,國計民虞,無一可恃,夙夜憂懼,不遑寧處矣,今玆萬壽殿回祿之災,出於千萬意慮之外,此實前史罕有之變,未知何樣禍機,伏於冥冥,而仁天之降災儆予,若是其丁寧耶?靜思厥咎,亶由於寡昧,才淺德薄,政令施措,大不協于天,致此非常之災沴,興言及此,一倍危懍,罔知攸措也,宜自政府,廣求直言,以匡不逮,而亦豈無勅勵群工相儆之道乎?咨爾大小臣僚,體予至意,克祛己私,務盡寅協,恪勤乃職,少答天譴,以濟時艱。
府啓,臣伏見備忘記,有左副承旨尹世紀罷職之命,臣不勝慨然焉。日昨下政院之敎,辭氣之間,太欠和平,王言一播,群聽疑惑,世紀,身居出納之地,竊附徼還之義,有懷必陳,冀回天聽,而殿下不少舒究,批旨嚴峻,罪罰隨至,是何以殿下包容之大德,乃有此過當之擧耶?循例請啓之外,雖有贅陳剩語之失,此不過疎讜之性,畢露悃愊,不自覺其煩瀆之歸耳。意在務勝,阿腴大臣,豈世紀之本情哉?一時率爾之罪,不當至於罷譴,請加三思,還收前承旨尹世紀罷職之命。答曰,勿煩。
領議政南九萬啓曰,臣與禮曹判書南龍翼及愼景尹等十三人,初一日,先詣長陵,看審當爲伐木處,初二日,行告事由祭後,樹木擁蔽處,皆爲斫伐,臣與同往諸臣及愼景尹等,自陵上周行後,靑龍及白虎得水破水處,又令愼景尹等周回,案山及外帳,自來龍後五節,一一泛鐵看審,到陵上,以大輪盤,更爲看審諸方位後,使愼景尹等,各以所見,書出山論,列錄別單,與山圖一幅竝入,以備睿覽之意,敢啓。傳曰,知道。
傳,前副〈應〉敎金萬吉,校理黃欽,修撰金盛迪,副修撰洪受瀗,博士宋相琦,司諫韓泰東,竝敍用。
傳曰,長陵奉審大臣以下,留待引見。
禮曹,生·進放榜,九月十六日辰時,文科講經及武科覆試,九月卄四日,文科會試講畢後,間一日,文武科殿試,十月十六日,放榜,十月卄二日辰時,雜科覆試,十月卄八日,放榜,十一月初九日辰時,改啓下。
明日百官進箋陳慰時,開門差早。
長陵奉審大臣以下引見入侍時,上曰,今觀諸地官山論別單,則與曾前流傳之言,大異,此外更無他言乎?領議政南九萬曰,長陵奉審命下之後,搢紳間及閭閻,頗多說話,有長生破·殺曜水·牛頭形之害云矣。今與諸地官奉審,聞其所言,則牛頭形之說,皆以爲千萬無據,卯方長生水破·當爲兌方,而此爲庚方水破,殺曜水,當爲申方,而此爲坤方得水,從前云云之說,殊甚孟浪矣。上曰,近以此事,連有上疏者,予甚憂慮,故令朝廷諸臣,奉審矣。今觀諸地官山論,多稱吉地,從前疑惑,至是頓釋,誠爲大幸矣。長生破等說,旣歸孟浪,則其中雖或有云些少未盡,何可以此,輕議遷陵大事乎?領議政曰,山陵事體至重,十三人中,雖稱以吉地者多,許彬·方叔齊·任臺等,稱以疪病,去陵下,書出山論之時,則臣等受而見之而已,不曾論難矣,雖些少疵病,旣出於地師之口,置而不問,亦似未安,今者更招諸地官,與方·許·任諸人,相對論辯,以究其言之徵信與否,何如?禮曹判書南龍翼曰,方·許,旣是陳疏者,其言之如此,無足怪也。都承旨任相元曰,臣觀方叔齊之爲人,極其輕妄,雖有所言,似不足取信也。上曰,諸地官,旣以爲大吉,則若干人,雖或稍異,亦不大毁,不必更爲論辯也。朝報
上在昌德宮。停常參·經筵。
下直,寧遠郡守閔任重,金川郡守洪九敍。
禮曹啓曰,今九月初三日,領府事金壽興請對入侍時,慶德宮,當爲移御,令該曹斯速擇日事,榻前下敎矣。大殿·大王大妃殿·中宮殿移御吉日,令日官推擇,則今月十三日午時,爲吉云,以此日擧行,何如?傳曰,昌德·昌慶兩闕中,自當推移,慶德宮則姑勿移御,可也。
藥房啓曰,昨夜蒼黃驚動,至於徹曉,伏未審夜來,聖體若何?臣等伏不勝憂慮之至,敢來問安。答曰,知道。無事矣。
今日引見時,全羅都事李三碩改差事,定奪。
大殿,政院·玉堂問安。答曰,知道。大王大妃殿·中殿,藥房·政院·玉堂問安。答曰,知道。
政院啓曰,全羅都事李三碩改差,其代,口傳差出,催促發送,何如?傳曰,允。
吏曹口傳政事,全羅都事李允修。
府啓,請還收前承旨尹世紀罷職之命事。入啓。答曰,勿煩。前啓,水邊被災處,毋論田畓,量給分災,綿田則諸道一體,竝許給災事,停啓。
前吏曹判書李䎘上疏。大槪,更暴危悃,冀蒙矜許事。入啓。答曰,省疏具悉卿懇。大病纔瘳之餘,出而視事,勢固未易,而至於臥閤論道,自是大臣之體,從容調息,在家酬應,有何所傷乎?有疾未參,不必深嫌,卿其安心勿辭,亟斷來章,勉副至望。仍傳曰,遣史官傳諭。
京畿監司書目,高陽呈,以大司憲李翊辭職上疏上送事。啓。答曰,省疏具悉。卿其勿辭調理,上來察職。
傳曰,禮曹謁聖改擇日草記,還入。
傳曰,前定日子迫近,京外儒生,想必幾盡來會,而差退日子太遠,其間許多擧子久留之弊,亦甚不貲,參酌改擇日,可也。
政院啓曰,臣等,卽伏承聖敎,以謁聖差退日子太遠,有參酌改擇日之敎,聖明之意,實慮京外儒生之弊也。臣等所懷,不特爲此,而有大所未安者,竊考故事,明宗大王九年,景福宮有火災,其時有避殿減膳之擧焉,是祖宗畏災警愓之至德也。今者長秋失火,內外震驚,聖明,亦有責躬求言之旨,孰不欽仰敬天之心也?但以謁聖已迫,士子已聚,仍欲行之,臣等,竊以爲此科,與三年大比有異,當此儆懼之秋,固不可如平日而遂行也。雖武科初試,已完而不當仍罷,若以明春,涓吉更設,則旣不失中外擧子之望,且示朝廷遇災修省之意,揆諸道理,實爲得宜,臣等,待罪近密之地,旣有愚慮,敢此仰達。答曰,所謂修省,本非拱手靜默,無所施爲之謂,而祗謁先聖,試取人才,實未知其浮浪之事也。退之又退,更値事故,終不得設行,徒歸失信,則反不如罷榜之爲愈,此外非予所知也。
刑曹參議李頤命上疏。大槪,旣被訟者之誣,有難冒居,乞遞職名事。入啓。答曰,省疏具悉。爾其勿辭,從速察職。
領敦寧金壽恒上疏。大槪,千萬意外,伏聞萬壽殿,有回祿之災,中外震駭,百僚奔遑,而臣身負重戾,退伏鄕曲,方在待譴之中,不敢冒赴於進慰之列,臣罪至此,萬殞猶輕,玆敢移就路左,拜疏自列,而急於請罪,不暇經由,縣道直爲投進,尤增惶恐,乞削臣職,仍治臣罪,以嚴邦憲,以安私義事。入啓。答曰,省疏具悉卿懇。殿閣回祿之災,出於意外,驚懼之懷,不勝云喩,此時大臣之久留鄕庄,恝視國事,甚非平日之所望也。卿其安心勿辭,亦勿待罪,從速上來。仍傳曰,遣史官傳諭。朝報
上在昌德宮。停常參·經筵。
獻納韓范齊上疏。大槪,敢陳瞽說,以應聖旨,仰備財察事。入啓。答曰,省疏具悉。憂愛進言之誠,予用嘉尙,可不體念焉。疏中申命藩臣,歲薦數人事,意非不好,而第所薦之人,未必盡是才行之表著者,而世降俗末,私意參錯於其間,則每每別薦,未見其實效,而徒傷事體也。精擇人才,另加收用事,當令該曹愓念擧行,且近因災異,罪囚疏決,殆無虛歲,赦令頒下,亦且屬耳,則今不必更論,而諸道獄囚,積年未決之弊,曾因憲臣陳達,別諭於諸道。
綾平君具鎰上疏。大槪,伏乞聖慈,亟許鐫改兼帶摠戎使,以重軍法,以安私分事。入啓。答曰,省疏具悉。一時警飭,不必深嫌,卿其安心勿辭焉。
備忘記,宋光淵·睦昌明·李瑞雨等巡將單子中,連以在外懸錄,其規避苦任之狀,殊涉未便,故曾已推考,使之催促上來矣。睦昌明,則今旣上來,而宋光淵·李瑞雨,已過三朔,牢臥私室,無意上來,豈在分義,豈容如是,誠甚駭異,竝罷職。
全羅監司書目,靈光呈,以執義李后定辭職上疏上送事。啓。答曰,省疏具悉。爾其勿辭,從速上來察職。
備邊司郞廳,以領議政意啓曰,卽者伏聞以禮曹謁聖差退事草記,傳曰,前定日子迫近,京外儒生,想必幾盡來會,而差退日子太遠,其間許多擧子久留之弊,亦甚不貲,參酌改擇日可也事,命下云。今此謁聖,行會諸道,儒生聚集京中,武科初試,亦已出榜,則今雖以殿宇回祿之災,有所驚動差退,終不可罷而不行矣。旣不可罷,而退其日子,使文武擧子,久留京中,則無寧從速擧行之爲愈,聖敎誠爲允當,而第念初九日與卄日,其間日子無多,數三日進退,無大利害,且聞擧子等,知科日之退,近道之人,多有還去,將待期日上來云,今又進定,則或不無顚倒未及之弊,朝家命令,如是屢變,亦似未安,依前差退以卄日定行,似爲合當,敢啓。傳曰,知道。
府前啓,請還收前承旨尹世紀罷職之命事。入啓。答曰,勿煩。朝報
上在昌德宮。停常參·經筵。
夜一更,電光。五更,流星出自密雲中,入艮方天際,狀如斗,尾長十餘尺許,色赤,光照地,有聲如雷。
下直,海南縣監柳尙輅。
都承旨任相元上疏。大槪,敢陳至懇,乞蒙恩遞,歸省父母墳事。入啓。答曰,省疏具悉。卿其勿辭往省焉。
奉敎鄭齊泰·柳尙載,待敎李廷謙上疏。大槪,臣等,取侮軍門,貽辱朝紳,不可一日冒居於榮次,伏乞亟削臣等之職,仍治臣等之罪事。入啓。
綾平君具鎰針灸呈辭。入啓。給由。仍傳曰,遣針醫看病。
府啓,請還收前承旨尹世紀罷職之命事。入啓。答曰,勿煩。
明日海豐府夫人破舊墳時,中殿望哭正時,辰初一刻。
慶州府尹愼景尹上疏。大槪,長陵奉審之際,未及歷考方書,手法一款,忘漏未達,先治臣不謹之罪,廣詢諸人,以定取舍事。入啓。
京畿監司書目,衿川呈,以判府事李尙眞上疏上送事。啓。答曰,省疏具悉卿懇。殿宇火災,出於意外,驚懼之心,久而未已也。此時元老大臣,不宜一向退伏恝視國事,卿其安心勿辭,亦勿待罪,從速上來。
戶曹啓曰,右議政李䎘,領敦寧府事金壽恒,判敦寧府事趙師錫,判中樞府事李尙眞,今九月朔頒料,依傳敎,竝令倉官輸送,則右議政李䎘以爲,時未肅謝云。領敦寧府事金壽恒以爲,身負重罪,方在俟譴之中,不敢冒受常廩,而況今退伏鄕曲,至煩倉官輸送之命,尤是千萬夢寐之外,揆以公義私分,決難承受云。判敦寧府事趙師錫以爲,退在鄕里,不得供仕,而坐糜常祿,實是公法之所不當,私義之所不敢,而至令倉官遠勞,輸致於郊甸之外,感恩雖深,揆分難安,敦府新命,尙闕祗謝,況此患疾之危痼,已絶趨朝之望,前朔之祿,旣以廢仕而不受,則到今在外,尤無冒受之義云。判中樞府事李尙眞以爲,罪病賤臣,逋還鄕里,再召未進,方俟嚴譴,千萬意外,倉官,以上命,輸致祿俸於二日程之外,此曾所未有之例也。在外受祿,旣無其義,況此待大臣之恩禮,臣尤有所不敢冒當者,不得祗受,冞切惶恐云,而皆不受,何以爲之?敢稟。傳曰,右相祿俸,姑待出仕後輸送,原任三大臣,則未上來間,令各其官輸致月廩,可也。
禮曹啓曰,今此式年東堂會試,雖退於今秋,乃是春間應行之科矣。自甲子九月以後,至丁卯三月課製,恩賜二分者二十一人,依前例許赴今番會試,丁卯四月以後恩賜之類,竝許赴後式年之意,敢啓。傳曰,知道。
慶尙監司書目,慶州囚推李光春等殺獄,知其冤狀,今幸反案,其時同推官迎日縣監宋之栻,難免誤斷之罪,罷黜事。又書目,星州牧使鄭載睦,非但身有重病,決難處劇,且本州所在落漏奴婢,設賑後自現入籍者,多至三十餘口,揆以法例,亦當應遞,罷黜事。又書目,丹城等官呈,以八月卄三日地震,事係變異事。
備邊司郞廳,以領議政意啓曰,長陵奉審後,諸地官書啓山論,多稱吉地,雖有數三人未盡之語,而自上斷定,勿爲遷奉事,下敎,臣等,又以山陵事體重大,雖有些少之語,不可置而不問,請與諸地官,相爲論難,定其信否,而自上以旣定,勿爲遷奉,則不必更爲論辯爲敎,故臣等,更不敢有所仰達矣。退出之後,伏聞諸地官中,或有後言,以爲當初山論,未盡所懷云,今此先陵遷奉與否之看審,是何等重事,而山論中,旣不無異言,到今又有新說,則一番會議商確,似不可已。請與奉審諸臣及愼景尹以下十三人,更爲會議,是非之說,使之各相論辯,書出入啓,以備睿裁,俾無大事未盡,何如?傳曰,依啓。
備忘記,今觀奉敎鄭齊泰等聯名上疏,因館吏之受杖於軍門,盛氣呶呶,語欠稱停,侵斥大將,不遺餘力,良可寒心也。軍中凡事,貴在嚴密,故雖以天子之尊,不得馳入,況黑夜蒼黃之中,將兵之臣,慮或雜人之闌入,嚴加禁斷,乃其職責,則設有過中之擧,本不足深責也,況藝苑下吏之治罪,想必有其間曲折,而今乃偏護下人,沒其實狀,有若大將,信聽軍校之誣訴者然,而末乃以拒塞肆辱,當有其責等語,隱欲加罪於守法之臣,事之可駭,莫此爲甚。此而置之,脫有事變,將兵之臣,將無以號令,奉敎鄭齊泰·柳尙載,待敎李廷謙,竝罷職。今此鄭齊泰等,强引不當嫌之嫌,陳章辭職,其意專在於爲下吏報仇,其在事體,極爲猥雜,而政院,恬不爲怪,循例捧入,亦甚無據,當該承旨,竝從重推考。
奉敎鄭齊泰等上疏,還下。慶州府尹愼景尹上疏,啓下備局。朝報
上在昌德宮。停常參·經筵。
中殿望哭後,大殿,藥房·政院·玉堂問安。答曰,知道。中殿,藥房·政院·玉堂·二品以上·六曹問安。答曰,罔極。
備邊司啓曰,公洪監司任弘望,除拜已久,至有特命催促之擧,而猶不出肅,故頃者,自本司,又爲啓請推考催促,而厥後日子已多,而一向陳疏,無意赴任,藩臬重任,不可一任其遷延久曠。公洪監司任弘望,遞差,新監司,卽爲差出,催促發送,何如?傳曰,允。
假注書李東馣改差,代崔重泰。
吏曹啓曰,守令多闕,政事,取稟。傳曰,過國忌後爲之。
前判官許彬上疏。大槪,更陳愚陋之見,冀蒙裁察事。入啓。下備局。朝報
上在昌德宮。停常參·經筵。
〈事變〉假注書申銋病,代任舜元。
成均館官員,以同知館事意啓曰,今九月初九日,儒生課試,當爲設行,而大提擧南龍翼,方在針灸受由中,不得爲之,今月內無故日,退行之意,敢啓。傳曰,知道。朝報
上在昌德宮。停常參·經筵。
下直,淮陽府使趙宗著,丑山萬戶李敏泰。
申懹啓曰,明日常參·經筵,取稟。傳曰,停。
申懹啓曰,同副承旨朴贄,以身病不得仕進,同副承旨病狀,曾無是例,牌招,何如?傳曰,允。
嚴緝,以兵曹言啓曰,去夏霖雨時,水口門·興德洞·鷹峯·彰義門四處體城,多有崩頹之處,故本曹郞廳,定爲都廳,漢城府郞廳·繕工監監役官,使之眼同監築矣,今已畢築,敢啓。傳曰,知道。
又以內乘兩行缺閭閻間好馬絶乏,時月之間,得之未易,在前北道開市時,累度貿來,則馬品,頗勝於北京所得矣。前頭會寧開市不遠,依前例,入送本寺馬醫一人,從便貿來,何如?傳曰,允。
以京畿監司狀啓,交河縣居私奴金業先等渰死事,傳于兪命一曰,渰死人等,令本道恤典擧行。
有政。吏批,判書呂聖齊進,參判尹趾善在外,參議宋奎濂在外,都承旨任相元進。兵批,判書李師命病,參判洪萬鍾病,參議李思永病,參知李宏進,右副承旨兪命一進。
以金益堅爲光陽縣監,宋奎濂爲□曹參議,尹爾霖爲豐川府使,李衡祥爲星州牧使,金鼎臣爲司僕主簿,金萬吉爲宗簿正,申琓爲兼同義禁,金壽能爲延日縣監,洪受瀗爲副修撰,金洪福爲慶尙道敬差官,尹趾善爲兼同經筵,李敏啓爲松羅察訪,崔錫晉爲工曹正郞,金錫來爲奉常主簿,朴泰遜爲大司諫,朴凝慶爲校書校理,李㯳爲監察,黃欽爲校理,宋疇錫爲修撰,洪璛爲廣州經歷,鄭澔爲奉敎,宋相琦爲檢閱,楊萬榮爲學錄,李彦綱加望爲公洪監司,以金洪福兼持平,金萬吉·李玄紀·崔奎瑞·閔鎭周·徐文裕·洪受瀗·朴泰萬·金盛迪·兪得一·睦林一·崔錫恒·沈權·金洪福·金宇杭爲知製敎。
吏批啓曰,慶尙道敬差官林渙呈狀內,衰年草土,積傷成疾,卽今病情危惡,自量筋力,決難登程云,使之調理作行矣。今聞其所患日漸增劇,旬日之內,決無差復之勢,覆審之行,一日爲急,不可等待其差歇,林渙敬差官之任,改差,何如?傳曰,允。
兵批政,以金悌爲豐川監牧官,朴忠蕃爲黑山島別將,李畬爲副護軍,任弘望爲副司直,黃欽爲副司果,宋掞爲副司正。
兪命一,以都摠府言啓曰,副摠管崔錫鼎,今日以璿璣玉衡修改始役事,觀象監役所處,除標信,晝仕進去之意,敢啓。傳曰,知道。
申懹,以觀象監官員,以領事意傳啓之言啓曰,璿璣玉衡修改事,頃有成命,李敏哲,纔已上來,今將始役一行缺分付該司,何如?傳曰,允。
兪命一,以扈衛別將,以領府事鄭知和意傳啓之言啓曰,今番康陵行幸時,臣猥承留都之命,率領扈衛兩廳軍官,闕下扈衛矣。卽接其時來參軍官等聯名呈狀,則以爲,凡扈衛過後,如有軍門試射論賞之擧,則未嘗有不參之時矣。今番陵幸時,雖未有隨駕往來奔走行陣之勞,露處結陣,經宿扈衛,而他軍門,皆已試才施賞,而渠等,未得蒙一視之恩典云云,有所稱冤,來訴於臣者,蓋其主將,或有病或在外,俱不得行公故也。前例有無,臣所未諳,朝家之不令試射於此輩,亦未知何故,而以其一般軍門,雖有勞逸之差,試才論賞也,其意旣出於慰悅軍情,則此輩之獨不參射,宜有所稱冤之端,令兵曹考例稟處,何如?傳曰,允。
申懹,以弘文館言啓曰,近來本館上下番,苟簡莫甚,下番行公,只是博士宋疇錫一人,而今日政陞拜修撰之後,稱以情勢難安,陳疏徑出,時未肅謝。校理黃欽,副修撰洪受瀗,隨牌來到闕下,陳疏退出,修撰金萬埰·宋疇錫,副修撰洪受瀗·李玄紀,竝爲牌招,以爲推移入直之地,而校理黃欽,亦爲牌招,何如?傳曰,允。
掌令南弼星·金灝啓曰,前都承旨尹世紀罷職還收事。措語同答曰,勿煩。
申懹啓曰,弘文館修撰宋疇錫,以情勢難安,不待替直,陳疏徑出,揆以事例,殊〈甚〉未安,請推考。傳曰,允。
正言兪命雄啓曰,臣卽與同僚相會直房矣,同僚,以日昨宮中失火時,諸大將,不能啓稟巡扈之故,欲爲請推,而其中兵曹判書李師命,卽臣之同婿也。有不得參啓之嫌,何敢晏然仍冒於臺席乎?請命遞斥臣職。答曰,勿辭。
兪命一啓曰,正言兪命雄,再啓煩瀆,退待物論。傳曰,知道。
司諫金構,獻納韓范齊,正言金宇杭啓曰,日昨宮中之失火也,不能登時撲滅,須至夜開闕門招入,外則雖有標信,開門之命,喉司之臣,所當稟覆取旨,分付兵曹,先飭宿衛,一邊令在闕者救火,一邊請召將臣,把截內外,然後開門納人,可也。雖由此救火稍遲,延焫稍廣,備患之道,不可不愼,而政院,專不致慮,徑先開門,將臣未到,兵衛未設,而雜人闌入,無復禁限,設令眞有意外之變,而處事之疎虞如是,則將有不可言者,誠極寒心,不職之失,在所難免,請當日入直承旨,竝命罷職。國典,有闕內失火,在闕者奔救,將卒不離直所之文,蓋所以戒不虞也。宮中半夜失火,事之端由,有未及知,則兵曹之官,職在環衛,必須先申號令,宿衛之士,救火之軍,明白區別,無或相亂,然後宿衛之地,嚴密無間,而雖有不虞之變,不患於無備,今番失火時,兵曹不能善處,使禁旅及入直將卒,混同同赴,雜擾無辨,以致宿衛不嚴,不可無規警懲治之道,請當日兵曹入直堂上郞廳,竝命從重推考。宮中火患,出於意外,滿城驚擾,士民奔波,則將兵之臣,雖皆追到於闕門已開,雜人闌入之後,猶當急速啓稟,則遣將士巡扈宮城,以防非常,而倉卒之間,慮不出此,闕內及兩門,雖設把守,而宮城外面,終無陳兵警備之擧,使閭里雜人,任意紛沓,處變之際,殊失將臣之體,請兵曹判書李師命,訓鍊大將申汝哲,御營大將徐文重,摠戎使具鎰,竝命從重推考。引嫌而退,嫌不聯名,已有近例,不可以此輕遞言官,正言兪命雄,請命出仕。答曰,罷職及兵曹入直堂郞推考及處置事,依啓。四大將請推事,日昨翰苑諸臣,不念昏夜防禁之至嚴,反爲下吏,攻斥守法之將臣,心甚慨然矣。今觀爾等之論,深得處變之道,大意固好,而第闕內及各門,旣已分把嚴禁,則外面陳兵,不必爲之,別無可推之事也。勿煩。
申懹啓曰,吏曹郞廳來言,承旨有闕,政事,何以爲之?取稟。傳曰,明日爲之。
持平李濟民疏曰,伏以臣之老母,年今八十有四歲,稟本虛弱,氣質孱羸,夙嬰危疴,半生沈痼,而中歲以後,多喪子女,悲哀傷心,神澌形脫,衰病交纏,上年患痢之後,眞元益消,又得外感,奄奄垂盡,遑遑煎泣,罔知攸措,以此情勢,決無離側供職之望,伏願聖慈,特賜矜諒,亟遞臣職,俾得專意救護,千萬幸甚。答曰,省疏具悉。爾其勿辭,救護母病。
知事申汝哲疏曰,伏以日昨萬壽殿回祿之災,出於中夜,臣驚遑馳進,則闕門已開,雜人闌入,臣不勝驚駭,申飭作門軍校,汲水人救水軍出入之外,嚴加禁斷,以防亂雜之弊二行缺送言于臣,其夜守門將卒,不可不治云云,臣以爲守門軍校,旣被下人之敺打,則必當以此,反爲治罪之意,答送,其間曲折,大略如斯。不意翰苑諸臣之疏,乃至於此,臣不欲與爭辨,以傷事體,而聖敎嚴峻,處分過當,竝罷其職,臣於此,不勝惶恐慙悚之至。當日之事,元非大段,而近侍諸臣,緣臣坐罷,臣何顔面,晏然待罪於軍門?請削臣職,以謝人言,不勝幸甚。答曰,省疏具悉卿懇。軍門之嚴加防禁,略治頑吏,小無所失,而年少文士,不知事體,急於偏護,猥陳疏章,語甚謬戾,豈可無警責之罪乎?卿其安心勿辭,從速行公。
修撰宋疇錫疏曰,伏以臣,曾叨陞遷,重被翰苑之疏論,追思至今,不覺愧悚,今玆意外,又叨新命,臣竊念該曹之意,必以臣之前日陞遷還降,以緣時政記之未畢修到,今旣已修勘之後循例還陞,未知爲可,而第臣前日所遭,有足以辱身名而羞當世者。且念鄭齊泰,今若在翰苑,則又將據前例論執,必不相捨矣,臣何敢幸其罪罷,無一言而昧然仍冒乎?玆敢徑出闕門,不敢復爲肅謝之計,伏乞聖慈,俯諒危悃,還收成命,仍治臣徑出之罪,毋使物議之復騰,小安愚臣之微分,不勝幸甚。答曰,省疏具悉。爾其勿辭,從速察職。
校理黃欽,副修撰洪受瀗等疏曰,伏以臣等,頃忝本館,以箚語之謬妄,重被嚴旨,旋蒙恩敍,復置法從之列,繼有牌招之命,則分義不敢偃然在家,趨詣闕門之外,而臣等之當初負犯,旣非簿眚,聖敎嚴峻,至有人臣所不敢聞者,臣等,何敢以倖免刑章,復受謬恩,晏然自同無罪之人乎?伏乞聖明,亟遞臣等之職,仍治違慢之罪,以安私分,以肅朝綱,不勝幸甚。答曰,省疏具悉。旣往之事,不必追咎,爾等勿辭,從速察職。
大司憲李翊疏曰,伏以臣,昨於封章發送之後,始伏聞萬壽殿災,此乃慈聖所御之正殿,竊想昏夜蒼黃,聖心驚慮,如臣癃病,自不覺其忘病起立,繞壁彷徨,久而未已。今我聖上,睿智超詣,心知此出於仁愛之警,不欲歸之於人事之失,罪已求言,綸旨勤勤,其遇災怵愓,求助臣隣之意,溢於辭表,王言一播,聽聞俱聳,殿下,苟能操持此心,終始不懈,凡平居酬酢萬變,皆從敬畏中出,則以此享天,天豈不格,以此勤民,民豈不服,神人悅豫,和氣自至,則何難乎災轉爲祥,何憂乎治不古若,太平萬歲,雖老且病,尙庶幾及見之,國家豈不幸甚。臣猥蒙累朝鴻恩,位在卿月崇班,身雖草野,戀結楓宸,苟有所懷,不命其承,顧今職是言責,況又聖旨丁寧,豈可終無一言,以孤虛佇之聖意乎?臣屛廢已久,聾心瞽目,朝廷得失,雖未有知,其得於所聞者則有之矣。恭惟我殿下,自臨以來,敬大臣體群臣,庶無愧乎中庸九經之遺訓,人皆以爲,人臣遭此盛際,其才可以爲國,不患不得展布其所蘊,其敢不殫竭忱誠,欲不負職責,以圖報君恩者有之矣,奈何上下情志未孚,疑阻自生。至於近日,未免有不承權輿之歎,此皆臣下之罪也,只合反躬自訟之不暇,而第臣區區愚悃,不能無望於包荒之聖度也。夫水至淸無魚,人至明無徒,而況人君之德,不以察察爲明,而惟以含弘廣大爲貴,河海山藪之喩,豈無所以,自是以後,人皆危懼,各思自全之計,未有擔荷之意,疎遠之臣,固宜却步,股肱之佐,亦無遠圖,跼蹐憂疑,惟恐生釁,牽補架漏,苟度時日,譬如萬斛龍驤,主柁無人,萬一中流遇風,幾何不至於敗溺耶?國危若此,每一念之,未嘗不歎且流涕也。大抵帝王爲治之道,莫急於得人,巖穴深藏之士,雖未得以猝致,多年任使之臣,亦可知其能否,苟使其忠在乎衛主,其才足以補國,設或有微瑕薄愆,不必俱備於一身,專務掩匿覆蓋,惇信所以篤厚,能知捨短取長,哲匠終無棄材,顧此一差一長,豈不足有裨於聖化耶?矧今災異荐臻,艱虞溢目,雖廣招賢德,收聚精神,以圖共濟,猶懼不克,惜乎天意不助,事機易變,在廷耆碩,無一全安,或困於疾病,或避于荒野,歷數鵷班,倚仗何人,王無親臣二行缺且世道漸下,人心益偸,朝著之上四字缺始雖虛妄,終歸熒惑,雖卿相之尊,往往亦陷於其中,而不能自白者有之矣。以此而推,幸亂樂禍之輩,將何所不至,此誠不可不知也。昔文成公李珥,以浮議之不知自何處起,而遂至於波蕩,朝廷爲深憂,疏中所陳,不翅縷縷,而終不能救正其弊習,古人,以齊東,疑其指我東,我東之俗,本來如此,必欲究其言之所自,有同衛巫之監謗,蓋增其紛鬧,此只在操風化之權者,崇奬其忠勤篤行,痛抑浮躁喜事,馴致濟濟相讓,恥言人過之美,則民俗歸厚,其弊不治而自祛矣。向者,獻納閔鎭周之疏,只論枚卜時擧措之異常而已,其後大司憲李秀彦之疏,不過更申閔鎭周之餘意而已,兩臣本意,不在於侵偪相臣,相臣力辭,不必專由於兩臣,同朝之臣,孰不知其如此?唯獨日月之明,有所未燭,下情之不得上達,有如是者,良可歎也。近以都承旨尹世紀罷職還收事,本府之啓,亦至累日,殿下,尙不允許,一小臣一時被罪,有若無大關係,但居近密,只欲君無過,啓辭外贅陳所懷,固無不可,而臆逆於本情之外,施以過中之罰,殊非大聖人物各付物之義,夫刑賞黜陟之柄,唯人主爲然,參以利害,負人主而附相臣,豈近於人情乎?上所謂殿下之體群臣,漸不如初,正指此也。當今可言,非止一二,而臣之愚意,誠以爲君之不能獨理,如天之不能獨運,非有四時之更,五行之佐,無以成其歲功。殿下,亦能體天行,試於敬大臣體群臣,尤加意焉,則心腹旣固,手足耳目,一體相須,治化自成,豈不盛哉?臣衰病顚連,國有變故,亦未奔問,纔承疏批,雖有調理上來之諭,自量筋力,決無行動之望,身旣無進,口又無言,揆之分義,有所未安,略陳腐陳之說,敢效芹曝之獻,伏乞聖明,平心恕量,仍許遞改職名,不勝幸甚。答曰,省疏具悉。憂愛陳戒,出於至誠,予用嘉尙,可不體念,而第頃日筵中下敎之事,若曰不宜,以大臣一時微愆,遽加非斥則可也,而今乃以情志未孚,疑阻自生爲言,不亦太過乎?鎭周等驚惑之說,世紀之口達贅語,實已可駭之甚者,而疏辭如此,誠未可曉也。卿其勿辭,從速上來察職。
持平李禎翊疏曰,伏以臣,頃於乞免之章,妄贅瞽說,縮伏俟罪之至,不意聖明優容,溫音遠降,召命再至,嚴畏分義,不敢一向退處,黽勉跋涉,未及半途,而伏聞長秋回祿之災,出於千萬夢寐之外,驚遑罔知攸爲,衝泥冒雨,蒼黃奔馳,僅此來伏城外,而素患疝痛觸冷添劇,無望自力,伏乞亟許遞改,仍治臣罪,以安愚分,不勝幸甚。臣目擊年事之凶荒,民生之弊瘼,敢此仰陳,惟聖明,俯垂財察焉。今年水災孔慘,振古所無,淫潦漲野,浹月連旬,百穀漂沒,餘存無幾,而牟麥之收獲,有所未全,豆太之耕種,因此漸晩,節屆成熟,尙自蕃茂,其餘諸穀,莫不皆然,而嚴霜之降,適當此際,發秀而不實者,盡爲枯槁,擧皆腐傷,氣象愁慘,非獨臣之所見,已極驚心,至於大小人民,塞路擁馬,垂涕哀訴,皆願以此慘切之狀,達之天聽,以爲變通之擧云爾,則其事誠急,而其情誠可哀也。今年年分事目,當初該曹,非不參酌稟定,而及此霜災之後,年事大異,則不可無臨時變通之擧,而列邑之奉行,局於事目,有不敢擅便,禾穀之只存虛穗者,未入全不掛鎌之中,豆太木麥之全不成實者,亦不擧論於給災中,朝家本意,雖在於一年之再耕,不可給災,而牟麥之遇水未獲,旣如彼,豆太之被霜朽腐,又如此,則固不可膠守舊例,終未變通,以孤窮民之至望,而徒徵虛稅也。伏願聖明,俯察民情,亟賜兪音,特令該曹,斯速變通,而加給畓穀之分災,不特爲生民之大幸而已,抑亦有補於遇災修省之道矣。答曰,省疏具悉。所陳之事,令該曹稟處,爾其勿辭,從速察職。
戶曹回啓,觀此持平李禎翊上疏,則湖西霜災之後,年事大異是白去乙,禾穀之只存虛穗者,豆太木麥之全不成實者,元不擧論於給災之例,加給各穀分災,旱田亦爲給災,纔因本道監司狀啓,自備局災實啓聞,區別蠲減之意,旣已啓下行會爲白有置,加給分災,田災事段,當此節晩,幾盡磨勘之時,有難更改是白置,姑依備局覆啓施行,何如?啓依允。燼餘
上在昌德宮。停常參·經筵。
下直,兔山縣監李守長,北評事金夢臣。
海豐府夫人安葬時,中宮殿望哭後,大殿,藥房問安。答曰,知道。
中宮殿,藥房問安。答曰,罔極。
中宮殿望哭後,大殿,政院·玉堂問安。答曰,知道。
中宮殿,政院·玉堂問安。答曰,罔極。
中宮殿,二品以上單子問安。答曰,罔極。
申懹啓曰,明日常參·經筵,取稟。傳曰,只晝講。
兪命一,以都摠府言啓曰,今日入直軍士中日習射,請出標信。傳曰,知道。
申懹啓曰,卽者檢閱尹星駿,以新除授檢閱宋相琦,不卽出肅,壞了館規,投疏徑出,宋相琦之不卽肅謝,尹星駿之徑出,俱涉未妥,竝推考,卽爲牌招察任,何如?傳曰,允。
傳于申懹曰,日氣凄冷,晝講時刻,以午初退定。
備忘記,傳于申懹曰,史官五員待命,騎馬十五疋立〈之〉,津船摘奸。
申懹啓曰,史官五員待命事,命下矣,史官不備,宣傳官三員代送之意,敢啓。傳曰,知道。
兪命一,以兵曹言啓曰,扈衛別將,以行判中樞府事鄭知和意啓曰,今番康陵幸行時,臣猥承留都之命,率領扈衛兩廳軍官,闕下扈衛矣。今接其時來參軍官等聯名呈狀,則以爲,凡扈衛過後,如有軍門試射論賞之擧,則未嘗有不參之時矣。今番陵幸時,雖未有護駕往來,奔走行陣之勞,露處結陣,經宿扈衛,而他軍門則試射施賞,而渠等,未得蒙一視之恩典云云,有所稱冤,來訴於臣者,蓋其主將,或有病或在外,俱不得行公故也。前例有無,臣所未諳,朝家之不令試射於此輩,亦未知何故,而以其一般軍門,略有勞逸之差,試才論賞,旣出於慰悅軍情,則此輩之不得參射,宜有所稱冤之端,令兵曹考例稟處,何如?傳曰,允事,命下矣。扈衛軍官試射,元無前例之可考,而第今番別試射,只取從駕人員,留京入直軍兵,亦不得參,則扈衛軍官,雖有一日夜露處宿衛之事,與入直軍兵無異,不可以從駕之例,許令賞射,似當勿施,而係是大臣所啓,自該曹不敢擅便,上裁,何如?傳曰,依爲之。
有政。吏曹堂上呂聖齊進,參判尹趾善在外,參議宋奎濂在外,都承旨任相元進。兵批,判書李師命病,參判洪萬鍾病,參議李思永病,參知李宏進,右副承旨兪命一進。
吏批啓曰,新除授晉州牧使尹戶奴呈狀內,以爲,不但病勢之危重,三四臺官,齊會公廳,歷擧前事,至欲發論而中止,其在廉隅,決不可冒沒赴任,而本州乃是難治之邑,當初擬擇,意非偶然,所謂臺議,亦未指何事,而續續啓遞,殊涉煩瀆,使之勿辭赴任矣。累度催促,旣以臺閣物議爲辭,則勢難强赴,且曠官可慮,夫馬有弊,尹罷黜,何如?傳曰,允。
以姜世龜·任弘望·朴泰遜爲承旨,成碩藎爲司藝,高益亨爲康翎縣監,崔寬爲右尹,柳好霖爲典獄主簿,金盛迪爲副校理,崔錫鼎爲兼同成均,李國芳爲晉州牧使,兪櫶爲大司諫,李重章爲典籍,沈樸爲副護軍,任翊元爲副司直。
任相元,以吏曹言啓曰,本曹佐郞朴泰輔,沈痼之疾,積傷添劇,委身床褥,喘息奄奄,受由調治,差復無期,不得以行公,不可一向癏曠,今姑改差,何如?傳曰,允。
兪命一,以備邊司郞廳,以領議政意傳啓之言啓曰,頃日禮曹,以長陵補土處,先遣洪有龜等看審後,劃給役軍事,啓請廟堂稟處,而本司,又請與奉審諸地師會議,故補土役軍,姑未回啓矣。陵寢重事,至今稽延,誠極未安,而奉審諸地師中,有先爲下去者,使急走人招來,尙有未到,今雖更遲數日,補土則似當等待會議後擧行,敢啓。傳曰,知道。
兪命一,以兵曹言啓曰,當日幼學李命鉉稱名人,自敦化門入來,差備門外擊錚,極爲駭愕。令攸司囚禁治罪,同門守門將安紳,常時不能禁斷雜人,以致闌入,亦難免其責,推考,何如?傳曰,允。
兪命一,以禁府言啓曰,以平安監司狀啓,刑曹粘目,前理山郡守黃震瑞·崔孝述等,移本府處置事,允下矣。崔孝述待命於禁府,卽爲拿囚,而黃震瑞以甲山府使,方在任所,依例府書吏,發遣拿來,何如?傳曰,允。
傳于兪命一曰,史官四員待命,騎馬十二匹立之。
申懹啓曰,新除授左副承旨朴泰遜,慶尙監營任所,時未上來,右副承旨姜世龜,時在公洪道溫陽地,竝命斯速乘馹上來事,下諭,何如?傳曰,依啓。朴泰遜,交代後自當上來,姑勿下諭。
又啓曰,京中啓下上言三百二十六張內,違格五十六張,猥濫七十張,啓字爻周次,還入之意,敢啓。傳曰,知道。
任相元啓曰,卽今廳中,位甚不齊,新除授左承旨任弘望,牌招察任,何如?傳曰,允。
掌令南弼星·金灝啓曰,前都承旨尹世紀,罷職還收事。措語同前答曰,勿煩。
司諫金構,獻納韓范齊啓曰,宮中失火出於意外,滿城驚擾,士民奔波,而將兵之臣,追到於闕門已開,雜人闌入之後,則聚軍結陣,雖已後時,分兵巡扈,以防非常,在所不已,而闕內及各門把守之外,宮城四面,終無警備之擧,致令閭里雜人,任意紛沓,處事疎漏,不能無失,今此相規之論,只爲後之地,推考薄罰,不必留難。請兵曹判書李師命,訓鍊大將申汝哲,御營大將徐文重,摠戎使具鎰,竝命從重推考。答曰,已諭,勿煩。
傳于兪命一曰,外司摘奸。
判中樞府事鄭載嵩疏曰,伏以臣,病伏鄕曲,與死爲隣,千萬夢寐之外,伏聞萬壽殿,有回祿之災,心驚體寒,不知所以仰達。當此大內震驚,百僚奔遑之日,臣委身床席,旣不能趨赴,以申起居之禮,數行文字,亦末由寫得,費了多日,今始露章請罪,臣之罪戾,萬殞難贖,封疏縣道,在例當然,而道路迃遠,玆敢直呈喉司,違例之失,亦無所逃,伏乞聖明,先削臣職名,仍治逋慢之罪,不勝幸甚。答曰,省疏具悉卿懇。今玆回祿之災,實是意外,驚懼之懷,可勝云喩,卿之疾病,予已知之,未參起居之班,有何所傷?卿其安心勿辭,從速上來,以副予意。燼餘
上在昌德宮。停常參,只晝講。
下直,抱川縣監南正重。
任相元啓曰,明日常參·經筵,取稟。傳曰,只晝講。
又啓曰,小臣,以山論會議事,備邊司進去,下直。傳曰,知道。
任弘望啓曰,當此廳中多事,僚位不齊之,右承旨申懹,亦不仕進,卽爲牌招察任,何如?傳曰,允。
兪命一,以備邊司言啓曰,本司堂上,以兼帶將任,被論,其四員開坐之時,不得備員,刑曹參判崔錫鼎,又以新除兼任,陳疏不爲出肅,卽爲牌招,使之參坐,且以爲今日諸地師會議時,同參之地,何如?傳曰,允。
又以訓鍊都監言啓曰,都監各樣需用,專以屯田所出,料理支撐矣。近年以來,各處屯田,或設鎭或罷屯,幾年見失,許多軍需,將無以成樣,事極可慮,今聞羅州海邊地名獐項之處,有可以築堰作畓處,數百石落種之地云,令堤堰司,分付本道,調發近邑民丁,及今秋防塞,以爲作畓開墾之地,何如?傳曰,允。
又以御營廳言啓曰,三月朔爲始,以五哨上番矣,自今十一月朔爲始,依上年例,限十哨磨鍊上番,何如?傳曰,允。
又以御營廳言啓曰,本廳五番軍兵,十一月爲始,依例以十哨磨鍊上番事,入啓蒙允矣。左部後司屬慶尙右道二哨,全羅左道八哨,合十哨軍兵,來月二十五日,京中逢點,十一月初一日,與中司軍兵,當爲替立番,趁期調送事,兩道監·兵使處,依前知委之意,敢啓。傳曰,知道。
獻納韓范齊啓曰,臣於本院四大將請推之啓,相議論列矣。卽聞摠戎廳,時無軍兵之留在輦下者,倉卒之際,未及召外兵,則扈衛一款,斷不可責之於無軍之將,而不爲區別,竝與之論列,物議爲非,昏謬不察之失著矣,何可一刻苟冒於臺席乎?請命遞斥臣職。答曰,勿辭。
正言兪命雄啓曰,臣猥忝言責,强顔行公,已過數日,而身病且苦,連尋辭單矣。新除授大司諫兪櫶,卽臣同姓三寸叔父也,法當相避,請命遞斥臣職。答曰,勿辭。
兪命一啓曰,獻納韓范齊,正言兪命雄,再啓煩瀆,退待物論矣。傳曰,知道。
司諫金構啓曰,臣於昨日,與同僚相議,請推將兵之臣,而竊以爲摠戎事體,雖與兩局有別,身居大將之位,亦有標下之卒,則不能巡警之責,有難獨免,故竝請推考矣。卽伏見獻納韓范齊之避,臣不勝瞿然之至,更加詳問,則標下番上,在於十月之後,而卽今則果無所將之兵云。臣未諳軍門事例,有此竝論之擧,昏謬不察之失著矣,何敢晏然仍冒於臺席乎?請命遞斥臣職。答曰,勿辭。
兪命一啓曰,司諫金構,再啓煩瀆,退待物論矣。傳曰,知道。
傳曰,金萬重所達言根,使政院問啓。
任弘望·申懹·兪命一啓曰,伏承下敎,知經筵金萬重所達言根,使本院究問以啓,而臺諫纔於筵中,已發還收之啓,不得奉承之意,敢啓。
傳曰,金萬重待罪禁府,令禁府問啓事,捧傳旨以入。
兪命一啓曰,本院纔以臺論,旣發之後,不得究問言根之意,有所陳達矣。繼伏承下敎,有金萬重待命禁府,速爲捧傳旨之命,而臺臣,旣以不當究問言根,論啓,則今此傳旨,亦不得捧入之意,敢啓。傳曰,爾等,遭此無前之大變,略無驚動之心,徒守區區體例,終始違拒,不捧傳旨,可謂徒知有臺閣,而不知有君父也。拿問傳旨,卽日捧入,以爲今日內,開坐問啓之地。
申懹·兪命一啓曰,卽伏承下敎,以爾等,遭此無前之大變,略無驚動心,徒守區區體例,終始違拒,不捧傳旨,可謂徒知有臺閣,而不知有君父也。拿問傳旨,卽日捧入,以爲今日內開坐問啓之地,爲敎,臣等,相顧驚殞,措躬無地。金萬重,以閭里間無根浮浪之言,至達天聽,其爲謬妄,甚矣,而臺啓旣發之後,不得捧傳旨,自是祖宗以來舊例,到今墜落,實爲未安。玆敢不避煩瀆,復此仰達,伏願聖明,平心恕量,從容處分,不勝幸甚。傳曰,一向務勝,終不捧入,誠極寒心也,任自爲之。
又啓曰,卽承本院再啓之批,以一向務勝,終不捧入,誠極寒心也,任自爲之,爲敎,臣等聚首惶戰,直欲鑽地以入也。臺啓旣發之後,無論事之大小輕重,不得擧行,自是不易之常規,今若一壞,則其如後弊,有不可勝言,而亦恐貽累於聖德,臣等之反復爭執,非有他意於其間,只欲謹守法例,使聖上處分,從容得當而已,區區所懷,終不能自已,又此冒死煩瀆,伏望更加三思焉。傳曰,還出給。
兪命一啓曰,臺啓旣發之後,事無大小,不得擧行,自是不易之規例,故本院,累次覆逆,冀回天聽,而不但不賜允兪,至有還出給之命,臣待罪該房,所當卽爲捧行,而法例所在,後弊所關,終難承命,敢此冒死更達。
傳于兪命一曰,今此言根,必非出於無識輿儓之口,又非出於鄕曲之語,今日內雖夜深,使之自首於政院事,分付。
以備忘記,傳于兪命一曰,前冬李仁徵,以搆捏金夢臣事,其時政院,乃以鉤問言根,從重科罪之意,有所陳啓,終至於受刑遠配矣。今玆勒加不忍言之說於君父,醜詆侮辱,無所不至者,實是前古所未有之大變也。如使三尺不至壞了,分義不至掃地,則公卿三司,合辭同聲,請劾言根,肆諸市朝之不暇,而乃反恬不驚動,猶恐言根之現露,是群臣之視君父,不如一侍從之臣也。自古及今,安有如許事體,政院所爲,萬萬無狀,入直承旨,竝姑先從重推考。
校理黃欽,副修撰洪受瀗等疏曰,伏以今日筵中,筵臣,以閭巷無根之言,猥達宸聰,而聖心激惱,辭氣太露,至有言根究問之擧,其傷損國體,貽累聖德,爲如何哉?臣等有區區愚見,乃敢反復陳達,而誠意淺簿,不能感回,終被嚴旨,惶霣踧踖,不敢晏然在直,不得不留疏徑出,席藁俟譴,伏乞聖慈,亟治臣等之罪,不勝幸甚。答曰,省疏具悉。爾等勿辭察職。
申懹啓曰,校理黃欽,副修撰洪受瀗,才承嚴旨,陳疏徑出,而應敎姜鋧,方以會議事,進往備局,他無推移入番之員,玉堂未肅拜呈告陳疏人員,竝卽牌招,以爲推移入直之地,何如?傳曰,允。
傳于申懹曰,明日晝講停。
傳曰,入直承旨,引見。
兪命一啓曰,玉堂,來詣請對矣。傳曰,引見。
又啓曰,掌令金灝,來詣請對矣。傳曰,亦爲一體引見。
以備忘記,傳于兪命一曰,史官二員待命。
兪命一啓曰,史官二員待命事,命下矣,史官不備,宣傳官一員,代送之意,敢啓。傳曰,知道。
傳于兪命一曰,禁府卽爲開坐事,分付。
入直承旨引見時,假注書崔重泰罷職,假注書朴泰淳,二更留門入直。
夜三更,月暈迴火星。
午時,上御熙政堂,知事金萬重,特進官申琓,參贊官任弘望,侍讀官黃欽,檢討官洪受瀗,持平李禎翊,輪對官武臣行副護軍金夏瑞,注書崔重泰,記事官尹星駿·宋相琦入侍。上讀前受離卦,自九三日昃之離,止象曰王用出征遍。黃欽進讀咸卦,自卦有天象本義,以虛以受訖。上受而讀之遍。黃欽,釋之曰數字缺上經言天地,下經言人倫,而人倫始於夫婦數字缺上下相感之義矣。洪受瀗曰,乾坤數字缺少男,恒言長男長女而咸之,言少女少男數字缺黃欽曰,以尊卑言之,則男先於女,君先於臣,而此卦則女上而男下,臣先於君也。咸,感也。感則非但男女也,君臣上下,皆感也。相感,卽亨通之謂也。君臣,以正相感而後可也。苟不以正相感則非也。金萬重曰,男女之間,必須得其正也。文王關雎,得其正也。以君臣言之,則湯之三聘伊尹,漢之召諸葛亮,得君臣相感之正也。洪受瀗曰,利貞者,至戒也。君臣父子數字缺。上曰,君臣夫婦,相感不以正則非,故此言利貞也。黃欽曰數字缺道所以戒者,正也。金萬重曰,周之文王,有寤寐之思,琴瑟友之,得其正也。孟子所訓,刑于寡妻,御于家邦者,亦其正也。文王寤寐,亦不無悅悅之意,而不失其正,故化行周南。聖人,必法三代上可矣。黃欽曰,澤山咸數字缺朱子言,火山旅,變爲此卦,柔上剛下數字缺資始資生,莫非天地之化天地相感數字缺生育萬物,推以至於化四海,普天下數字缺亦化之謂也。天地相感,萬物化生之理。數字缺洪受瀗曰,男女相感,感之爲始,推至天下萬事,無不本於此。天地以氣相感,聖人以心相感,而極言其功,則天人一也。相感之理,亦必誠實無僞而後,能感,苟有一毫私意,則雖父子兄弟之間,情志不流,況天下萬物之衆乎?人主,以眇然一身,處九重之內,御四海九州,而以一心微推,至於四海之廣,其所以相感者,誠之一字,爲肯綮矣。上曰,何卦,非聖人所戒,而此卦相感之義,諸臣所達,誠甚切至矣。黃欽曰,澤性濕,山性燥,所謂虛受云者,蓋此心,無一分私慾礙滯而後,可以容受萬物矣。聖人,有何資於人者,而不可以一己之私,爲自足矣。洪受瀗曰,虛受者,實吾之虛受外物之謂也。量者,何也?量有限量,則不可以廣受,吾之量,無限量而後,謂之虛受也。人君,如天地之度量,無所涘涯,而容受外物,如江河納汚,山藪藏疾,是謂虛受也。釋義訖。金萬重進曰,禮曹判書南龍翼,爲判義禁時,文書則還上數字缺事,有後日登對時稟處之敎,故數字缺守令之自己虛錄者,後官之因循不報數字缺同入於永勿除職之中矣。其後數字缺物情,皆以李斗熀·沈極,混入於永勿除職之中,冤矣。上曰,當初草記中,只論二人,二人之外,更無如此之類乎?金萬重曰,臣問於律官,則此外又無他人云矣。上曰,當初則不爲分別,論以同律,而李羽成,區別分揀之,則自己虛錄者,因循不報者,不可無分別,李斗熀·沈極二人,竝勿置於永勿除職之中,可也。出擧條金萬重曰,禁府囚人韓碩祚數字缺南龍翼,遞改判義禁,小臣代兼之後數字缺開坐,而再昨,又是禁刑之日,故不得稟啓矣。蓋韓碩祚獄事肯綮處,只在於金石山,李一善,問加資與否,而韓碩祚,爲人無狀,其父,當其加資,而不避其嫌,自上以爲,韓碩祚,假托李一善之言,嚴刑窮問事,命下矣。且設令李一善,果有此言,似涉韓碩祚,請嗾一善之情跡,故以此加刑數字缺石山問答一款,譯官五人,同往金石山數字缺皆謂李一善,果發此言云云。此獄數字缺李一善,入我地而後,發此言云爾,則韓數字缺發言,則金石山云爾,則其前韓碩祚數字缺善矣。堂上譯官原情,則謂碩祚,獨言於遠接使,而堂下譯官,則謂堂上譯官,例爲言告於遠接使,堂下譯官,元無告達之規,堂上·堂下,互相推諉,此是可疑處。事當推獄情審處,而爲先嚴刑,似非治獄之體也。申琓,今日入侍筵中,而此外未及相議此事矣。然臣在外時,與諸臣相議,則皆以爲,韓碩祚,姑勿嚴刑,以俟各人質問,似宜云,故敢此仰達矣。上曰,當初大臣,仰達韓碩祚所傳之言,而予意則似是韓碩祚,爲父加資二字缺做出矣。其時韓碩祚以爲,傳告於遠接使云,而遠接使一行,皆不聞,故見金禹錫上疏而後,改以嚴刑判下,而予之所以痛駭者,只以其父,當加資,故碩祚,專爲其父,而做出中間,以爲熒惑之情跡矣。三字缺至京之一行,皆無聞之者,韓碩祚之中間做出,似是無疑數字缺其後,取見諸人之報,則李一善之問於金石山半行缺徑言于大臣者,其爲用心無狀。當初雖半行缺碩祚,傳于遠接使時,諸人皆以爲,不得參數字缺見之,則以此一款,似不至於死罪,姑勿半行缺金萬重曰,李一善之果出此言於金石山,亦安知其十分明白,而以獄情言之,則徑加嚴刑,似非治獄之道矣。上曰,當初果僞造此言,則韓碩祚,死有餘罪,而金石山問答之言,果有參聞者,碩祚之徑被做出之罪,則果爲冤矣,而以遠接使狀啓觀之,碩祚之不告于遠接使,則分明矣。金萬重曰,臣以獄體仰達,而當依聖敎,姑爲停刑,退與同僚相議,詳覈稟處二行缺金萬重曰,臣之所懷,復此仰達矣。今番陵幸擧動時,以馬鞭事,工曹官員,有拿囚禁府,杖八十奪告身之擧。有司不能進御,其罪固重矣,第臣意則有不然者矣。蓋進御馬鞭,必有紅點,且備五節而後,可以進御,而工曹不得如此之品,不卽進御,重被罪三行缺今此藤鞭,亦是自他國來者一行缺馬鞭,亦與藥材有別,雖非五節,備用一時無妨,而終無寬恕之道,則不幾於玩物喪志之戒乎?上曰,卿之所達,固好,而不知予之本意也。予非鞭爲重,而罪有司也。工曹,例於擧動時,進御馬鞭,而今番陵幸時,該曹無進御之事,故予卽招問該曹下吏則以爲,工曹之進御馬鞭,曾無前規云云。事極無據,故更令覔入,則其後苟且塞責,事甚不便,略加警責,而予意,則只以工曹,職當進御之物,終二字缺爲未安而已矣。金萬重又曰,小臣,叨此不似之職,入參經筵,古人所謂君德責成就之言,臣不敢仰達,而今此回祿之變,不勝驚遑,閭里之間,亦多淆雜之言,至於上下,不無疑阻。臣之區區憂愛之忱,不得不仰達矣。近來兩大臣接遇,大異於前日,人皆以爲未安矣。小臣,得見頃日領議政箚子,及大司憲李翊上疏,其所進言,固皆好矣,兩臣疏箚,亦皆盡攄,無所未盡,臣不敢疊床架屋矣。蓋大臣箚子,及憲長之疏,皆以上下情志不通,致多浮言,爲慮矣。近來事,在下之人,則皆以爲,上不信下云云,而下亦不信於上,可知矣。自下不敢臆度上意,而旣有嫌疑之端,則亦或有不得免焉者,蓋父之於子有未便,而家內之人,皆莫知其子得罪之由,則亦有驚疑之事。況君上之待臣下,或有異於常時,有所疑阻於在下之心,安得恝然乎?小臣則耳目甚少,家亦僻在,罕與人接,而小臣之耳,亦有所聞,則其言之廣行,可知矣。前領相接遇,異於前日,故外人莫測其由,或以爲向者金昌協疏中,言及宮掖事,而語不愼密,在下群議,亦多爲未安,故或疑自上所以未便於金壽恒,緣於此疏矣。且金昌協,異於他人,後宮乃是一家,則外議亦以爲其疏,不當出於昌協之手矣,而或疑自上以此疏,未便於壽恒,而以壽恒,爲不能敎其子云云。金壽恒,常時謹愼,其時若見其子之疏,則必爲禁上,而似未及知之矣。然此則非他人所知,而自上豈以其子之疏,移怒於其父也?此莫非金壽恒罪名不明,故此等疑阻說話,傳行外間矣。是以頃日大臣箚子及都憲上疏,亦皆有閭巷間紛騰之說,疑阻日生等語,而趙師錫之不安,實不由於閔鎭周·李秀彦上疏云者,亦以此也。上曰,予觀大司憲李翊上疏,趙師錫所以不安,不由於閔·李兩臣上疏,同朝之所共知云云。大臣之不安,何以知其不由於此耶?金萬重曰,閭巷間流行之言,極爲無據,自初聞之,奚爲信聽也?且其傳之者,亦豈無害於大臣,而爲此言乎?然而此說話轉轉流傳之後,大臣亦不安矣。上曰,李翊疏中,果以爲大臣不安,不由於閔·李兩臣之疏云云,予未知其未安之故矣。今日筵臣,有此發端,然則大臣之所不安緣故,何事耶?閭巷紛騰云者,亦何說耶?金萬重曰,閭巷淆雜之言,實爲無形,而蓋以宮掖間事,有所云云。蓋自上備後宮,非爲女色者,中外皆知,而我朝列聖,皆備後宮,而孝·顯兩朝,不置後宮。至於我聖朝,閭巷之人,以爲創見而異之。頃日韓聖祐疏,有所陳戒,而語甚狂妄,固不足開悟上心,而自上至下過度之批,故外間,或以爲如宋仁宗時溫成之事云云。閭巷紛擾之說,臣不敢一一仰達,自上亦可默想矣。此等言,在大臣則固不關,而以大聖自反之道言之,則不無可戒者矣。自古浮言,多出於有女寵之時,蓋依據其事,妄有云云,如文王關雎之時,則未聞有此等浮言。今我聖朝,固知無可議之事,而自上必須勿以爲煩惱,尤嚴修身齊家之道,則如此雜言,自可消矣。小臣入來之時,適見都憲之疏,敢達所懷矣。上曰,大臣之不安者,何事耶?發端之後,則不可不明言也。金萬重曰,君臣之間,猶父子,故臣以外間之浮言,爲慨然駭然,敢有仰達矣,不勝惶悚矣。任弘望曰,近來諸臣章奏之間,只以疑阻爲言,而別無剖拆剖析打破者,故今此萬重,必欲解釋其疑阻,有此所達,而閭巷浮浪之說,自下何敢仰達,自上亦何必俯詢乎?或恐尤不安於大臣,自上不必分明詳問矣。李翊疏中,亦有齊東之說,蓋以我國,在於齊國之東,習俗例多訛言,訛言何足詳問乎?上曰,今聞此言,則始覺大臣之不安,不由於閔·李兩臣之疏也。今日筵臣,旣已發端,所謂雜言,乃是何言耶?明告可也。金萬重曰,下敎至此,臣何敢隱?臣之所達,非以此等說,爲萬一可信,而致疑君父乎?臣下所聞,實爲驚駭,而外間所云云,如是矣。後宮張氏母,曾親於趙師錫之家,故趙師錫之大拜,似爲因緣此路云云。此等說,肆行於外間,大臣不安,似或緣此說話,末世人心,實爲寒心矣。上曰,如予才疎德薄,忝位君位,至聞此言。此則前古所無之變也。予聞此言之後,實無顔面相對群臣,寧欲溘然也。昏朝,有納金得官之事矣,今聞此言,誠極無狀也。誰爲出此言耶?必有言根所出處,旣已發言之後,則明告言根,決不可已也。以此不忍聞之說,敢達於君父之前,此則辱君也。予之所以不便於大臣者,自有其本,筵臣所達金昌協事,大不然矣。金昌協事,雖可駭,豈以其罪,移及於其父耶?事至此境,予亦豈不明言乎?庚申年間,予以李端夏,除拜刑曹判書,則其時大臣以爲,端夏,固有文雅,而吏才不足云矣。至於前秋,卜相以入。豈有不足於刑判,而可合於論道經邦之任耶?大臣所爲,誠爲不直矣。至於端夏之赤心憂國,至誠愛君,予固知之,而但其耳濶,信聽人言,予亦知之矣。今雖曰,旣知其不合,則當初何以落點,而予於其時,心知其非,使留卜相單子,心以謂臺諫,亦有輪回臺諫,政丞亦豈無輪回政丞,而姑爲落點於端夏,不便於壽恒矣。今夏卜相時,四次加卜,而只卜數臣,終不以趙師錫卜入,至於請對時,大臣,乃有久次之說,而予之所聞,則非吏判久次,乃是出身久次也。國朝榜目,亦在闕內,班班可考,而乃以久次爲言,予以此未便於心,不勝慨然。其間曲折,不過如斯而已矣。今聞此意慮不到之言,此則實爲驚心痛惡也。旣曰因緣卜相云爾,則有同昏朝納價得官之事,以爲受金云乎?受銀云乎?予不勝驚痛怪駭也。聞此不忍聞之言,豈不痛心乎?予年將三十,尙無後嗣,備置後宮,實出於此,前春備忘中,亦言此意,則韓聖祐,必非不知,而乃敢以悅色爲言,至於孝廟時事,亦有無據說話。渠以人臣,何敢出此言也?頃者引見時,則予以爲事干大臣,其對接大臣,不可迫切之故,予不顯言矣。予之以李端夏爲相者,自初非所以禮待端夏也。其時予之所以落點於端夏者,只以爲輪回政丞也。今日之言,意思之所不到,而誣辱至此,誰爲此言耶?明告言根。金萬重曰,臣罪萬死,固無所惜矣。臣雖不肖,忝在筵席,適有外間所聞,而心甚痛駭,竊附於無隱,而有所仰達,而上敎至究言根,臣雖不似,何可告言根耶?上曰,雖曰末世,豈以君上處分,致疑如此,而做出如此不忍聞之說乎?做出此言者,明告可也。金萬重曰,君上,如父母。臣有老母矣,人有毁詆臣母者,則臣豈信其言乎?然而不得不傳于臣母者,蓋以不忍聞母過而置之,亦不忍有隱於母子間故也。今日之所仰達,亦出於親君如母,此豈信聽其言,致疑於君上乎?只以無隱之忱,有所猥達,而至問其言之根本,此是空中流行之言,臣安知其言之出於何口而仰對乎?不過流聞過聽,而自上究問其根,臣安得告其根本乎?且上敎旣有下問,故臣以所聞,有所仰達,而只以不得告其言根之罪,誅戮小臣,則臣固甘心就戮,而此則便是自上陷臣於刑戮矣。上曰,臣下則致疑君上至此,而予則實的矣。予則當初只以爲閔鎭周·李秀彦上疏之故,大臣不安矣,今聞受請拜相之說,此則前古所未聞之說也。極爲無狀,明告言根,不可已也。黃欽曰,金萬重,敢於榻前,猥陳外間無根之說,殊甚狂率,而無根之說,傳行於外間,渠亦痛駭,以其無隱之忱,有此所達,而自上至究言根,殊非待筵臣之道也。問其言根,實未妥當矣。上曰,爾等,得貪贓之汚名,則必皆恚心而不自勝堪也。受價拜官之言,致達君父,凡此汚衊之名,雖在閭巷之人,必羞愧欲死矣。今此之言,又翅尋常雜言,寧欲溘然無知也。人主摠攬黜陟之權,而今聞如此辱說,此後則唯唯含默而後,庶免此等之辱名,不然則末世難免此辱矣。大臣何等職,人主何等位,豈特比於閭巷士夫之事也?洪受瀗曰,雖有如此等可笑之言,人主,以含垢納汚之量,惟當聞若不聞,何可究出浮言之根柢乎?弘望曰,萬重所達,只出於視君如父母,而閭巷淆雜之言,猥達於天聽。臣似當請推,而原其本情,出於愚直,故不爲之,而若問其言根,則決不可矣。上曰,予意則當初閔·李兩臣之疏,乃有指斥,以爲大臣,以此爲不安矣,今聞此言,大臣之至於退蟄鄕莊,果覺其不得已也。今此說所關,豈不大段乎?予之不便於大臣者,只以前秋之事如此,故今夏考愼,而至聞此誣之後,則凡於造化黜陟之間,人主將何措其手乎?黃欽曰,今日上敎中輪回政丞之敎,發於辭旨,此等敎,實爲未安矣。上曰,予欲打破前事,以解其疑阻,故爲此敎矣。黃欽曰,上敎以爲,端夏不合任相,而姑爲落點,實未安矣。知其不可,而姑爲任用,亦非任相之道,何爲出此敎乎?且此萬重之言,自上何至於究其根本乎?此等浮言,外間聞之者,擧歎世道人心之無狀而已,豈有一毫信聽其言者乎?上曰,末世浮言,雖有些少淆雜之言,而豈有如此者乎?決不可置之,故予不得不究問其言根矣。所謂浮言者,些少無根者之謂也。此則大臣除拜之際,受價拜爵之謂也。此則便以人君,爲望之不似而後,爲此等言也。鄙諺所謂,觀主人之狀,而掬食其飯之謂也。聞此言而後,干涉於造化黜陟之權,實是羞恥事也。任弘望曰,萬重所達疑阻云者,非以此言,爲至於疑阻之謂也。此說話,則只以君父,聞此誣辱,爲痛心,而仰達流言而已也。且萬重所達,乃因緣宮掖云云,而受請之說,不發於萬重之口矣。洪受瀗曰,人臣雖無狀,豈有信聽此等說話者乎?金萬重曰,臣之仰達疑阻事,則以金昌協疏,外間致疑阻於君上之謂也。洪受瀗曰,以金昌協事,外間或有臆度而疑之者,而此則無據矣。上曰,末世所謂浮言,固有可付一笑之言,而今此無據說話,至達於筵席,此豈忍聞者乎?任弘望曰,所謂流言,自古有之。周公之時,亦有流言,而其時亦不得其根。今此浮言,比流言則尤爲虛疎也。流言者,有根而傳行之謂,浮言者,無根之謂也。今日浮言,尤異於周公時流言也。此言無據,士夫豈有信聽,亦豈有做出者乎?名爲士夫,而以此言,至疑於君上,決無此理矣。趙師錫之出去鄕莊,安知其必以此言也?上曰,此豈出於輿儓下賤乎?事係君相,明是士夫間之言也。出於士夫,則告其言根,有何所難耶?任弘望曰,古亦多浮言,而今世淆雜,閭巷之間訛言,不勝其紛紜矣。雖以私家言之,一室之內,有妻妾子孫奴僕,許多人口,則亦多間言,古人所謂,不聾不瞽,不可以爲家長。家長尙然,況於君上乎?君臨一國,而御四境,億兆之衆,何可以察察爲明耶?今此萬重所達,實涉猥雜,而殿下至究其言根,此則實非容物御衆之度也。人主,雖聞如此之言,只當聞若不聞,而付之一笑可也。凡於意外逆境,處變尤難,而惟能善處於逆境,然後方可見聖人包荒之量,伏願殿下,平心審思焉。古人所謂,止謗莫如自修。今此究出言根,決非止謗自修之道矣。申琓曰,無實之言,臣亦豈不聞之,而士夫之間,不相傳言者,實以此言爲可駭,而不可掛口也。今此萬重,至達於君父,蓋其意,只以君臣之間,比如父子,今聞他人之謗言其父,則其子,固必痛恚而告其父也。萬重之所以仰達,實出於視君上如父,而猥達此言,亦涉輕妄,然何至於究問其根乎?上曰,此則決不可置之,直告其言根,不可已也。黃欽曰,閭巷猥雜之言,敢達於君上,誠爲妄矣,而至究言根,實非弘大之擧矣。金萬重曰,小臣惶恐,不敢仍在,當退出待命矣。遂退出。任弘望曰,臣待罪喉司,目見君父過擧,不得不匡救,伏願小霽雷怒,還收言根究問之命。上曰,今日入侍諸臣,若聞如此之言,則必皆不安,而終欲伸冤矣。今此因緣拜相云者,實非尋常浮言之比也。言根何可不爲究出也?向者任奎所遭宣化堂神祀事,其時亦爲累日伸辯其冤矣。君上受誣,豈不伸辯乎?持平李禎翊曰,士夫間,豈有做出此言者乎?此不過出於輿儓下賤之口,何可得出其根本乎?申琓曰,君上如父母,此出於視君上如父母,而不諱所懷矣。渠亦以爲君上如父母,臣子有所聞,則豈不直告於君上云云者,實出於無隱,何至於究出其根,而言根,渠亦何處得出乎?上曰,予非以萬重之所達,爲非也。其造言者,實爲痛惡。決不可不究出治之,故究問其根矣。洪受瀗曰,筵臣,仰達所聞,而至於拿囚,或發緘問其言根,實是過擧矣。任弘望曰,今此浮言,猥達於天聽者,實爲非矣,而渠之所聞,旣出於流聞,安得其根本乎?當初做出者,苟得以治之,則誠爲國人之快,而必未得其根本,今此究問,豈非過擧乎?旣無得出之路,而究問重臣,大損國體矣。上曰,國體主勢之傷損已多,今此事機,爲如何哉?此事之傷國體,小矣。持平李禎翊啓曰,尹世紀罷職還收事。措語同前上曰,亟停勿煩。又啓曰,今日筵中,筵臣,以閭巷間浮浪之說,有所仰達,而聖敎太嚴,至有究問言根之擧,臣竊以爲不可也。夫浮浪之說,本無根蔕之可尋,而筵臣之率爾陳列,亦出於有懷必達之意,則反加究問,不免爲傷損國體,貽累聖德之歸,請還寢究問言根之命。上曰,今遭無前之大變,而臺諫敢請還收,誠爲無狀矣。又啓曰,今日筵中,知事金萬重,仰達所懷者,只思無隱之忱,而語多煩屑,聖敎太嚴,至令指告言根。臣竊恐爲累聖德,傷損國體之歸,玆以草草之語,敢請還收矣,誠未格天,反蒙嚴旨,臣何敢一刻苟冒於職次?請命遞斥臣職。上曰,勿辭。任弘望曰,持平李禎翊,再啓煩瀆,退待物論矣。上曰,知道。任弘望曰,臣待罪出納之地,區區所懷,不得不仰達矣。今以言根究問之敎,金萬重,方待命於禁府矣。果得其根本而罪之,則究問言根,雖有累於聖德,而得治做言者之後,則國人之意,誠皆爲快,而所謂浮言者,無根之謂也,此言之根,何處指的耶?今此究問之擧,終不得言根,而徒傷國體,徒累聖德矣。申琓曰,此言不過淆雜可笑之說話,雖得出其根本,無甚快矣。況此無根說話,何可得其做出者乎?究問重臣,徒傷國體矣。上曰,前古所無羞恥之事,今日有之,誠極痛心也。國體主勢之壞夷,固已多矣,今日問言根,卽是小事,其傷損國體,爲之幾何也?黃欽曰,苟盡査治之事,則査得可快,而今日萬重,只以有懷必達之義,仰達其閭巷所聞,而至問言根之擧,古無聞,其爲傷國體害聖德,爲如何哉?其在人主弘大之量,如此鄙瑣之言,聞若不聞而置之,則自可消滅矣。上曰,爾等必欲不問其根者,尤爲無據矣。此言必有做出者,豈無推出之道乎?黃欽·洪受瀗,皆以嚴旨,退出待罪。任弘望曰,金萬重仰達此言之際,臣等實以爲妄率矣。閭里猥雜之說,豈敢煩達於筵席乎?第乃所達,無非愚直無隱之致,自上駭痛,則固其然矣。然上古亦多浮言。所謂浮言,初必有做出者,而至於究問,則做言者,當被重誅,誰肯自願就戮乎?是以言根究問之擧,未聞於前代。臣意則此言根本,必無得出之理矣。果能得出,而正其罪,則群下孰不爲快,而必不得根本,徒傷國體矣。且此說話,極其浮妄,名爲士夫之人,誰有相信傳說者,而金萬重,偶聞流行之言,適有所達,豈至於問其根本乎?上曰,當初大臣,不安而下鄕者,果必聞此言,則何可謂萬重,今始偶有所聞,而適然仰達也。任弘望曰,臣待罪出納之地,敢此縷縷仰達矣。今日持平李禎翊之啓請還收之際,語未委曲,此不過其人,居在鄕曲,不諳事例之致,而上批,至有無狀之敎,玉堂諸臣,仰達所懷,而又有無據之敎,諸臣所達,徒出於匡救之誠,而上敎至此,實爲過當矣。請竝與此等敎及究問言根之命,還收,何如?上曰,雖終日陳達,斷無允從之理。予甚氣不平,速罷筵席可也。遂皆退出。
戌時,上御熙政堂。右承旨申懹,同副承旨兪命一,掌令金灝,修撰南致勳·宋疇錫,假注書崔重泰,記事官尹星駿·宋相琦入侍。上曰,承旨,予令引見,而至如玉堂·憲府,何以入來乎?承旨,何不捧入傳旨乎?掌令金灝曰,今日筵中,自上有過擧,故臣忝在臺席,區區所懷,不可不仰達,而臣來詣臺廳,適有承旨入侍之擧,故臣亦入來矣。宋疇錫曰,臣承牌入來,而伏聞聖主有過擧,故臣亦欲達所懷,敢此請對矣。申懹進曰,近來末俗囂囂,浮雜無根之言,流行閭里,而金萬重,猥以浮雜之言,至達於天聽,誠爲妄率,而天威震疊,至於究問言根,無根之言,何處指的乎?決不可究覈,伏願恕量焉。兪命一曰,伏聞金萬重仰達之言,閭巷流行之說,極爲可駭,而無根之言,何敢仰達於君上乎?然究問言根,事體不當。且臺臣,旣發還收之啓,則不捧傳旨,乃是祖宗朝舊法,而列聖之所不得毁,斷不可自今日廢閣,故臣等,累承嚴敎,而不敢奉行矣。申懹曰,臺啓還收,則事無大小,不捧傳旨,實遵古法矣。金灝曰,金萬重,以閭巷之間浮言,仰煩天聽,固爲妄矣,而閭巷往來淆雜之說,本來無根,萬重,不過聞如此之說,而竊附無隱,有所仰達,今若究問其所出處,則渠安得其根乎?且國家之待臺閣,事體自別,有臺啓之後,不捧傳旨,自是祖宗朝舊法,而今乃一向以捧入傳旨爲敎,實爲過當矣。伏願少霽雷威,平心舒究,以光聖德。南致熏曰,臣不知此事之頭緖,而入來之際,略聞入侍諸臣之言,蓋近來偏論爲怪,而此等說,亦出於偏論之害矣。近來囂囂之言,多行閭里,金萬重所達之外,亦多如此之言,臣未知今日筵席,金萬重,因何端,仰達此言於君父之前耶?人臣,雖曰有懷必達,如此無摸捉之言,至煩天聽,殊甚非矣。至於因緣拜相之言,亦未知何由而發也,而此不過出於浮賤之輩,此言何敢上達也?然自上至究言根,金萬重,以其流聞仰達,至於其根,渠何以得出乎?此乃重臣,而問其言根,非國體,臺啓旣發,承旨之不捧傳旨,實遵國法,請舒究而處之。申懹曰,金萬重之言,妄矣。而以都憲上疏之說,而自上使之仰達,故萬重,敢達此言,此乃導之使言,而旣言之後,何可更究言根乎?上曰,承旨之言,失實矣。金萬重,旣發大臣之所不安,不出於閔·李兩臣之說,故予問其所以然矣。兪命一曰,大臣不安之由,自上旣爲下問,故金萬重仰達所聞,此是無根之言,其所達,誠爲妄矣,而旣是無根,則何處指摘乎?宋疇錫曰,今日之事,臣未詳其曲折,入來之時,始得略聞,而末俗囂囂,閭里之間,雜言流行,今日萬重,雖未知緣何端發此說話,而如此流行之說,萬重外,又必有聞之者,擧皆驚駭,不傳齒舌,而今日萬重,至發於上前,固爲非矣。然金萬重,苟或信其言而仰達,則有其罪也,渠豈以此說爲信然,而至於仰達乎?此不過如子之直告所聞於父母也。君臣如父子,殿下之所垂問,萬重,固當言無不盡也,亦且慨然於末俗人心之淆雜,而仰達其流聞而已,原其情而不過如此矣。如此淆雜之言,至煩於天聽,謂之猥雜則可也。至於究問言根,則渠有死而已,何處得出言根乎?設令萬重,或知其根,自上必欲究問,則斷非國體也,粤在宣廟朝,有黃蠟內入之說,而文成公李珥,以爲外間所聞,將用於佛事云云,宣祖大王,問其言根出處,則李珥,以爲流聞而不爲仰達,終乃置之,大聖人處分,固如是矣。其時宣廟,亦痛其流言,欲究其根,而李珥之所達,亦出於有懷必達矣,至於言根,則終不仰達,宣祖大王,終亦不問矣。今此萬重所達浮雜之言,臣之所聞,亦甚駭然,宜殿下,驚駭而痛心矣。雖然萬重,決非做出此言,不過得於流聞而達於君父,流聞旣無其根,則何處指摘而仰達乎?伏願平心舒究,雖罪其妄,勿問其根,且臺臣,發論還收之後,則殿下,亦宜姑置之,政院,亦豈可捧入傳旨乎?此亦擧其職責矣。兪命一曰,臣等,豈有一毫爲萬重地乎?渠以閭巷所聞,仰達於上問之餘,原其說話,極其猥雜,至於上達,誠爲謬妄,然至究言根,終非從容處分之道,恐害聖德,且臺啓旣發之後,捧入傳旨,本非法例,大關後弊矣。上曰,今下政院備忘中有之,而李仁徵,以金夢臣,爲逞私嫌云云,其時政院,至請問究言根矣,浮言何代無之,而豈有如此之說乎?大臣何等職,人主何等位也。論相乃人主之大事,而一時加卜,有此受請拜相之言,白日之下,造出此言者,實出於無所忌憚,而入侍諸臣,不少驚動,猶恐其言根之或露,前古豈有如此事乎?玉堂所引黃蠟之言,予亦知之,頃年國恤時,有戶曹手本,而政院,有問其用處,而亦引宣廟時事爲言,故其時以虛傳爲答,而付之一笑矣。今此比諭黃蠟,尤爲不似矣。一時加卜,至以因緣請囑爲言,苟有顧忌人君之心,則何敢做出此言乎?如此之言,予必推出其根本,肆市而後已也,金萬重,豈聞於鬼神乎?必有次次所聞處,旣有次次所聞處,則必得其根本矣。予非以金萬重,爲做出此言也。此言,決非輿儓之言,必是士夫間之言,何難得其根本乎?宋疇錫曰,臣非以今日之事,爲一如黃蠟之事也。凡干如此等浮言,不可究得其根本之謂也。上曰,以大臣爲請囑而拜相,則大臣之決歸鄕莊,豈不然乎?大臣下鄕,不足言也,今日若有國綱,白日之下,豈有此等說話乎?從今以後,則一事一言,輒必有如此之言,人主將無措手之所矣。申懹曰,做出此言者,若得而誅之,則誠爲快矣,而做出者,何由而得捉乎?上曰,予本德薄,叨承丕緖,而苟有國綱,豈有如此之事乎?至聞因緣拜相之說,而如是安坐,予亦冥頑矣。刑賞黜陟,乃人主之大柄,而凡於造化之權,每恐有如此之辱言,不得措手,則此豈古今之所聞者乎?當初趙師錫之不安也,予只以爲此由於閔·李兩臣之故也,豈至有如此之言乎?予不意人心世道之至於如此也。兪命一曰,究問言根,終非聖世事也,伏願少霽雷威。金灝曰,得出其做言者,卽爲正法,則誠快國人之心,而做言者,何處得出乎?終不可得出言根,而至於究問,徒損事體,少無益矣。上曰,當初李秀彦疏中,有中外驚惑之言,予以爲何至於此耶?果有今日之言,固也無怪矣。南致熏曰,列聖以來,言根推問之擧,固多有之,臣每以此爲不當矣,其流之弊,至於上下愼口,豈是美事乎?凡於流聞之說,人常過耳而聽之,耳有所聞,輒必書置者,必無於世上矣。言根之難得,蓋如是矣。第今日之言,決非輿儓下賤之言,必出於士夫之間,此則下敎誠然矣。上曰,細細浮言,或出於下賤之輩,而此言則決非出於下賤之口矣。南致熏曰,金萬重,初豈能的知其根本而仰達乎?其言之根,決難得出矣,言根終不可得,而至於究覈,徒傷事體,罪之以妄言可也,而言根則不可問矣。金萬重,若知其言根,必直告矣。宋疇錫曰,末世淆漓,浮浪之言,無所不有,而人情不甚相遠,臣等所聞亦且駭異,朝臣之中,則雖無狀不測之人,必無做出之臣矣。旣不得目覩,而做出中間,上及於君父,則是誠逆臣也,朝臣之中,豈有如此者乎?朝士則食君之食,衣君之衣,如此不測之言,聞之而惡之,豈有做出者乎?今此萬重,得於流聞,而有此仰達,渠豈信其言而仰達乎?只慨然於人心世道之至此,不知不覺之中,直陳外間所聞而已矣。渠以爲,趙師錫,亦或以此言而爲不安耶云云,則渠亦不勝驚駭於其言,可知矣。此異於信聞其言,有所疑惑,而仰達者矣。至於言之根本,雖不知於究問,渠苟知之,則如古人所云鷹鸇逐鳥雀,而渠必沐浴請討之不暇矣。此異做出仰達,伏願原其情而舒究焉。上曰,予豈以金萬重做出乎?以爲次次有所聞處,所聞處,使之直告而已矣,古或有面折廷爭,而比君於桀紂者,而今日之事,古所未聞,豈非無倫之甚乎?予故必欲究出其做言者,而後已也。宋疇錫曰,君父之事,以暗昧之言,初頭做出者,誠極無狀矣。苟可得出其根本,則今日群臣,所當同聲請討,而空中之言,萬重得之於流聞,慨然於世道,而至於上達矣。今此士夫,誰信其言,而相傳唇舌者乎?金萬重,苟或信其言而上達,則實爲逆臣,而渠之本情,只痛君父之遭此變怪,不隱所聞於君父之前,而至於初頭做出者,問於萬重,則萬重,何可知其做出之爲誰乎?上曰,他言,或出於下賤之口,今此說話,係於君相,豈出於下賤之流,明是士夫中之言也。士夫之中,必有慍大臣而做出此言者矣。此有次次所聞處,必有可尋之道矣。宋疇錫曰,人雖同列之間,不能目覩其事而顯言者,必無於世上矣。如此之言,豈以君上,爲必有是事也?此說相傳者,亦必皆以爲痛迫君父之遭誣言而云云矣,爲人臣子者,聞此說話,則豈無驚駭痛迫之心乎?上曰,當初做出者,實爲痛惡,而至於大臣,亦聞此言,不安於心,則誰不聞知乎?宋疇錫曰,雖或有憎慍師錫者,誰敢以如此之言,公然做出,而相傳於世上乎?此不過聞此說話,不勝驚駭,而傳說之間,輒必驚駭而云云矣。上曰,當初此言之始出也,有意做出,及傳說之際,其驚駭與否,今不可知,而今日萬重之所達,實是千萬意思不到之言也,士夫苟有如此等事,則爾等,必皆痛心,而如此之辱,至及於君上,予豈意人心世道之至此哉?拿問傳旨,速奉可也。兪命一曰,臣等,豈敢爲金萬重而救解也?只以爲究問重臣,決非事體也。況且臺啓旣發之後,則自古法例,不敢奉入傳旨,下敎雖如此,決不敢奉入矣。金灝曰,臺啓旣發之後,奉入傳旨,非但法例之壞了,日後之弊,斷不可啓也。上曰,所謂浮言,固有之,而今日之言,豈特謂之浮言也?上年玉堂引見時,所達乙丑年北京書冊貿易等說,乃所謂浮言也。浮言者,或以少爲多,以無爲有之謂,而如此之說,決非流言之比也,決不可置之,承旨,速書傳旨。申懹·兪命一曰,煩瀆仰達,極爲未安,而以臣等匡救之誠,不敢不如是縷縷,請加三思焉。上曰,不可如是煩瀆,速書傳旨,可也。兪命一曰,臣待罪該房,以臣職分,不得不瀆擾矣,一邊臺啓,一邊捧傳旨,斷無是例,殿下曷不念祖宗朝舊法乎?上曰,前後筵中,筵臣所達小小浮言數矣。予嘗有則爲有,無則爲無,而今日之言,決非此類,係關國綱,更勿瀆擾,速書傳旨。兪命一曰,臣雖被罪,法例不可壞了矣。上曰,史官,速書傳旨。申懹曰,臣等待罪喉司,只遵祖宗朝舊法,今此傳旨,決難奉書矣。上曰,爾等,終始違拒,極爲無據矣。上曰,史官,速出外,持傳旨紙入來,可也。史官崔重泰,遂退出,持入小單子紙。承旨·玉堂,繼請還寢言根究覈之命。上曰,其所謂納請拜相云者,請于予云乎,請于大王大妃殿云乎?過予而上及東朝,則予尤痛心也。宋疇錫曰,臣等所達,殿下,庶幾其恕諒矣。今日備忘記中,有李仁徵云云之敎,而今日殿下之受誣,豈比於金夢臣之事乎?且仁徵事,不無拘端,此言則不過閭巷間鄙瑣流聞之語,金萬重,必驚駭而仰達,豈以仁徵事,比之於今日之事乎?上曰,言根究出之際,泛引仁徵事矣,此非以金萬重爲做出,只欲問其出處矣。宋疇錫曰,雖斬萬萬,萬重決不得推出其根,殿下仁聖,似不殺萬重,萬重,終不得仰達其言根,而究問言根,徒爲聖德之累矣。上曰,彼有次次所聞處與否,汝亦何以知之耶?宋疇錫曰,次次問之,則歸屬處,便是造言者,而造言者當戮,何可得出其言根乎?況且次次詢問之際,歸屬處,苟或曖昧之人,則大是失刑,殿下曷不念此乎?上曰,爾言非矣。朝有公論,豈以無罪者,爲其根而浪治之哉?上曰,究出言根,決不可已而,至於夜深,不捧傳旨,殊極可駭,史官,速書傳旨。兪命一曰,今聞此言,群下亦悚然毛骨,誰不欲得出其做出者,明正其刑,而得出言根,必無其路,且臺啓之後,何可奉承乎?金灝曰,臺啓發後,不捧傳旨,已有三尺,決不可自今日而廢矣。上曰,更勿煩瀆。史官,速書傳旨,可也。假注書崔重泰,顧謂申懹曰,承旨有所達,則史官,一邊直書傳旨,亦是無例,今有更達之言,則仰達不然,而欲捧傳旨,則書給其草,史官,可以正書矣。上曰,史官,只當秉筆,而假注書崔重泰,顧語承旨,欲令其奏事,極爲猥越,且關後弊,罷職。重泰,趨出。上令承旨,速招承文院入直官員入來,代察假注書。申懹,出外還入啓曰,承文權知正字李寅燁,闕直矣。上曰,事極無據,李寅燁,拿問,上使翰林書傳旨。下番翰林宋相琦進曰,傳旨之書,非臣職任,決不敢書矣。上又命上番翰林尹星駿。尹星駿曰,臣亦與下番無異,不敢書矣。上曰,然則承旨書之,可也。兪命一,將書之而無筆。上曰,以史筆書之,可也。宋相琦曰,史筆不可授矣。尹星駿曰,史筆,何可用之於傳旨乎?上曰,曾見疏決時,或有以史筆書之之事,且政院注書擧行條件,翰林或書之,則史官筆,豈不可借書乎?速書之,可也。宋疇錫曰,史筆,自上督令出給承旨,此事亦極未安矣。南致熏曰,下番則不可給,而上番則亦無不給之事矣。上曰,速爲給筆。星駿曰,自上若一時變通,則當給之矣。兪命一,乃取星駿筆而書之。掌令金灝啓曰,臣猥以無似,忝居臺地,聞此君父過當之擧,欲陳區區所懷,來詣請對,而金萬重所達閭巷間無根之說,不可究問。臺啓旣請還寢之後,亦不當捧傳旨之意,反覆陳達矣,誠淺未能格天,終至於究問命下,傳旨已捧,臣之負職責大矣。且於同僚開坐,推緘照入之際,咸鏡監司尹趾完,功議中有誤書之字,昏謬之失,於此又著,以彼以此,俱難仍冒,請命遞斥臣職。上曰,勿辭。兪命一啓曰,掌令金灝,再啓煩瀆,退待勿論矣。上曰,知道。遂皆退出。燼餘
上在昌德宮。停常參·經筵。
夜自二更至四更,月暈迴火星。五更,流星出柳星上,入巽方天際,狀如鉢,尾長四五尺許,色赤,光照地。
任相元啓曰,明日常參·經筵,取稟。傳曰,停。
以李東馣爲假注書。
任相元啓曰,廳中位甚不齊,右承旨申懹,同副承旨兪命一,旣已陳疏出去,左承旨任弘望,又爲陳疏徑出,廳中只有臣相元,事甚未安,申懹·兪命一,疏批已下,任弘望,雖已出去,竝卽牌招察任,何如?傳曰,允。
傳于任相元曰,今此罔測之凶言,決是三字缺做出之事。故昨日內,雖或夜深,使之自首於政院之意,下敎矣,尙無自首之擧,誠可寒心也。夫衣君之衣,食君之祿,而敢以此等不忍言之說,凌踏侮辱,略無忌憚,此實春秋無將,漢法不道,則聞命驚遑,卽詣自首,雖不足責於陰懷將心之人,而如使今日,少有國綱,豈敢有視之尋常,尙不自首之理乎?尤極痛惋,今日內使之來詣政院自首事,更加嚴明,分付。
申懹,以禮曹郞廳,以領議政意啓曰,臣與長陵奉審諸地師,會于備局,依聖敎,以許彬上疏,逐條辯破於諸地師處後,使各以其意,書出論難之列錄,別單以入,伏竢睿裁之意,敢啓。傳曰,今此長陵地師,皆以大段欠害爲言,則年歲久近,不敢暇論,而今觀諸人論難書啓別單,與前日奉審後書啓,無甚崖異,而許彬疏中刑戮等說,亦已歸虛,則不可以方叔齊等一二人之言,輕動五十載寢園,依前下敎擧行,宜矣。
任相元,以忠勳府言啓曰,武元勳豐寧君洪靌戶奴海龍呈狀內,奴矣上典,□申年卒逝之後,葬於燕歧縣東面,蒙元勳一等禮葬之恩矣。因宅窕不利,將於來月十六日,遷窆于舊山之內,勳臣遷葬之時,自本府例有具由啓稟,葬需助給之規,府上謄錄,相考啓稟,恩及泉壤之地。取考本府謄錄,則無久遠之事,在仁祖朝,靖社功臣延平府院君李貴,宣武功臣原陵君元均遷葬,竝官庇葬,在先朝,靖社功臣平城府院君申景禛,原平府院君元斗杓遷葬時,及丙辰年綾川府院君具仁垕遷葬時,竝因本府啓稟,依前例擧行矣。豐寧君洪靌,以先朝元勳之臣,墓在燕歧,今方移葬云,朝家欽恤恩典,似當考例施行,敢此仰稟。傳曰,令該曹考例擧行。
任相元啓曰,領議政南九萬,禮曹判書南龍翼,來詣請對矣。傳曰,引見。
又啓曰,卽今廳中,位甚不齊,左副承旨朴泰遜,右副承旨姜世龜在外,廳中,只有臣相元,左承旨臣弘望,出納之際,事甚苟簡,右承旨申懹,同副承旨兪命一,更爲牌招察任,何如?傳曰,允。
又啓曰,政院·玉堂請對矣。
以備忘記,傳于任弘望曰,金萬重遠竄事,判下於人定前,而今幾夜半,累度催促,而配所單子,尙不進呈,事甚可駭,當該都事,拿問定罪。
傳于任弘望曰,金萬重,明日待開門,發遣都事押送,而到配日子,卽爲啓聞事,分付本道。
領議政南九萬,禮曹判書南龍翼,請對入侍時,言根自首事,前後傳敎竝爲還收事,榻前下敎。
領議政南九萬,禮曹判書南龍翼,請對入侍時,社稷松木蟲食處,調發坊民捕捉事,定奪。
領議政南九萬,禮曹判書南龍翼,請對入侍時,今此生進放榜,與驪陽府院君發引相値,以二字缺進定事,及長陵改奉審時,大臣及禮曹堂郞廳進去,而繕工監提調·觀象監提調勿爲同往事,定奪。判府事李尙眞處,遣史官敦諭事,榻前下敎。
領議政南九萬,禮曹判書南龍翼,請對入侍時,左承旨任弘望所啓,卽見訓鍊都監草記,則羅州海邊獐項築堰作畓處,數百石落種之處,令隄堰司分付本道,調發近邑民丁,及今秋防塞設屯,而繼見全羅監司狀啓,則嶺下海邑,酷被鋤後之旱,海溢之災,未免失稔云。臣曾爲羅州牧使,詳知獐項形勢,雖發累千役夫,而旬月之內,決難完畢,當此歲飢民窮之時,調發近邑許多民丁,興此無前巨役,則設有少補於軍門,而其爲歸怨於國家必大,湖南點馬,今方下去,沿海之民,疲於驅馬之後,而又以不緊之事,疊役饑民,殊非遇災恤民之道,姑停其役,以待稍豐擧行事,大臣今方入侍,下詢以處之,何如?上曰,然則待明秋爲之,亦可乎。領議政南九萬曰,湖南連歲凶荒,今年雖云稍稔,蘆嶺以下,則又被旱災,動民之弊,不可不慮,若是大段不可已之事,則姑爲待豐,而如或形勢難便,終非可成之事,永爲停罷宜當,分付本道監司,使之商量啓聞後處之,似可矣。上曰,依爲之。
正言金宇杭啓曰,日昨諸將臣請推之啓,臣與同僚,相議論列矣,昨伏見同僚之避,以爲摠戎大將,時無所將之兵,則巡警之責,不當擧動,而混同請推,見非物議云。昏謬不察,論事矇矓之失,臣亦與同僚無異,何敢晏然仍冒於臺席乎?請命遞斥臣職。答曰,勿辭。
任相元啓曰,正言金宇杭,再啓煩瀆,退待物論。傳曰,知道。
掌令南弼星啓曰,再昨,臣與諸同僚,坐於朝房,前咸鏡監司尹趾完推緘,照勘以入矣。啓下之後,始覺其功臣付標中,趾完父名絳字,誤字書塡,臣不勝瞿然之至。莫重入啓文書,當初不能詳審,而矇不覺察,致有誤書之失,臣之昏謬,甚矣,不可一刻仍冒於臺端,而昨緣賤疾方苦,不能詣臺自列,今始來避,所失尤大,請命遞斥臣職。答曰,勿辭。
任相元啓曰,掌令南弼星,再啓煩瀆,退待物論。傳曰,知道。
大司諫兪櫶啓曰,臣本以衰病之身,頃叨儀曹佐貳之任,不敢每每言病,近來旬望之間,三作陵寢看役之行,宿患痰火之証,遇寒添劇,新除之命,適下此際,而病勢如許,無計供仕矣。昨日日暮,得伏見小報,驚遑靡定,達宵無寐,忍死今朝,扶曳出肅,而本院同僚,一時皆避,正言金宇杭,又爲引嫌退待,處置當歸臣身,而正言兪命雄,卽臣之從子也。法不當處置,以病以嫌,俱難冒居,請命亟遞臣職,以幸公私。答曰,勿辭。
任相元啓曰,大司諫兪櫶,再啓煩瀆,退待物論。傳曰,知道。
左承旨任弘望疏曰,伏以臣,忝居喉舌重地,竊附古人出納惟允,有懷必達之義,乃欲以區區之懷,反復瀆擾於入侍之時。又與同僚,聯名啓達於退出之後,誠淺語輕,不能感回天聽,反下嚴旨,有非臣子所忍聞者,臣誠惶蹙,莫知所以置身之所。同僚旣以是陳疏出去,則臣何敢獨爲晏然於職次乎?請命鐫削臣職,仍治臣罪,以正國法,不勝幸甚。答曰,省疏具悉。爾其勿辭察職。
校理南致熏疏曰,伏以臣之老母,自再昨重患痁証,寒熱升降,不省人事,有問不應,如在煙霧,飮噉全廢,眞元日鑠,老人氣力,殆無可恃,臣焦憂煎灼,不忍暫離,而適値僚員日空,召牌遽降,嚴畏分義,趨詣入直矣。卽伏聞夜間熱候尤重,達宵煩惱,氣息奄奄云,臣情理所在,急於赴護,陳疏徑出,臣罪至此,實無所逃。伏乞天地父母,諒臣危迫之懇,亟許遞臣職名,俾得專意救護,不勝幸甚。答曰,省疏具悉。爾其勿辭,救護母病。
右承旨申懹,同副承旨兪命一疏曰,伏以臣等,俱以無似,忝在近密,出納之際,已負惟允之責,居常愧懼,若無所容,昨因筵臣妄率之言,天威震疊,至下究覈言根之敎,承旨及儒臣·臺臣,縷縷開陳,而天聽迫然,繼下拿囚傳旨捧入之敎,萬重,以閭巷浮浪無根之說,陳達於榻前,其爲謬妄甚矣,而臺啓旣發之後,則事無大小,不得擧行,自是由來之常規。故臣等,敢以區區所懷,再三陳啓,而誠意淺薄,不但不能回天,至以徒知有臺閣,不知有君父,政院所爲,萬萬無狀等語,爲敎,此豈人臣所忍聞者乎?惶隕罔措,直欲鑽地而入,而有不可得也。且於賜對之時,更申所懷,反復爭執,而迫於嚴命,終乃奉旨而退,三百年重臺啓之規一行半缺後弊不可勝言,此皆臣等之罪也。臣等,旣承無前之嚴旨,又有不職之罪責,將何顔面,晏然喉舌之地乎?伏乞聖明,亟命鐫削臣等之職,以爲人臣不能執法之戒,不勝幸甚。答曰,省疏具悉。爾等勿辭察職。
判府事李端夏啓曰,伏以臣,祗奉史官傳宣別諭,繼又伏承批旨,前後聖敎,懇惻溫諄,皆令臣從速上來。倉官,又以上命,遠致祿俸,臣雖不敢拜受,於此三者,俱出於異數隆眷,非臣隕首結草,所能圖報,而然臣病勢情勢,有難强起而冒進者,臣方陳疏,未及憑縣道上聞,而伏聞大內,有回祿之災,萬壽殿閣延燒殆盡,中外震駭,至有進箋奉慰之擧。賤臣退還鄕里,晝宵所祝,惟在於宸極之安寧,忽聞此報,其爲驚惕,有倍恒情,而亦不能奔赴,少伸衷悃,臣罪萬死。臣於前疏,有追收大匡以下三資之請,而聖批,只以勿辭爲敎,不賜開允,臣尤惶悶焉。臣之數字缺於朝紳,無可比倫,而徒以家世虛聲,始忝數字缺又被殿下誤恩,至擢卿列,竟以廟堂失擧,名入台鉉之卜,自上不加問難,又從而點下,臣累度乞免,未蒙鐫改,朝野物論,莫不爲駭,而惟以事體之重,臺閣亦無一會駁正之擧。恩旨頻煩,無路逃避,不得不出謝,自以爲旣出之後,顚沛立見,則可蒙退斥,而不自意忝竊之久,至于十朔。蓋於其前,則伴身隨行,猶得容身保位,而臣數字缺才過月,非但尸素益著,終以誤事,自速罪戾。自古人臣事君,自非才全德優者,鮮有終始無咎,如此者,雖有一時愆尤,斥之罪之,當初進用,則固無所害,而今臣則本以至愚極陋,又有一生心疾,加以衰境妄錯,其初拜相,旣出萬萬輿望之外。二行缺去秋不愼簡之敎,綸音一播,國人咸誦,臣之旣往竊位,只是盜得而陰據也。如此者,不惟遞其職名,亦宜追奪其資級,以示君無虛授,臣無虛受之理,而聖度含容,猶令仍冒舊秩,四五字缺此雖爲倖被私感,其於公理何哉,國言何哉?至於今夏卜相時久次之對,臣與前領相,意無異同,則不直之敎,尤極震悚,無所逃罪,而然臣身,旣在去秋誤卜之中,於此獲戾,有不暇論,故臣於前疏,不敢竝及矣。伏乞聖明,追收臣三資,仍削臣職,以正事君不直之罪,不勝大幸。答曰,省疏具悉。卿其安心勿辭,亦勿待罪。
副校理金盛迪疏曰,伏以臣之無狀,性本愚妄,頃於館箚,語不知裁,致令聖明,大震威怒,至下人臣不敢聞之敎,此誠臣之罪也。論其負犯,宜伏重誅,而反蒙寬假,特施薄罰,生成之德,與天同大,夙夜感祝,不知死所,曾不數月,雷威旋收,恩敍旣降,除旨又下,此尤始慮之所未及者,惶感震駭,無所措躬。不意玆者,召牌又降,嚴畏分義,不得不趨詣闕門之外,而第臣所坐,不是語言薄過,聖敎中臚列,無非人臣極罪,負此罪名,一日假息於覆載之間,已極冥頑,尙何敢仰恃謬恩,自同無罪之人,復入於言議之地乎?臣情情勢四五字缺陳疏徑出,臣罪至此,萬殞難贖,而且臣素患痰火之疾,今又發作,症情危苦,比前尤加,以此病狀,雖欲强起就列,亦不可得也。伏乞聖慈,亟遞臣職,仍治臣逋慢之罪,不勝幸甚。答曰,爾其勿辭察職。
午時,上御熙政堂。領議政南九萬,禮曹判書南龍翼,左承旨任弘望,假注書李東馣,記事官尹星駿·宋相琦入侍。領議政南九萬進曰,長陵奉審諸地師所論,入啓判下,聖斷至矣。國家之事,雖非如此重大者,左右二字缺例多紛紜,況山陵莫大之事乎?今者愼景尹,許彬陳疏之後,群議亦多不一,諸地師之言,若無異同,則無容他議,而紛紜若此,臣意及諸議皆以爲,今番奉審地師外,亦有曉解地術者,如曺錫諸人是也,使之更爲奉審,似宜。且當初下敎與三公齊進之敎,卽今行公大臣,則只臣一人,而原任中判府事李尙眞,能解地家,使之同參於奉審,而會議二品以上,然後似無未盡之道,故敢達。上曰,再次所論,與當初無異,故使之依前擧行矣。大臣之言,出於詳愼,依爲之。
南九萬曰一行缺自上有事體未安之敎,故不敢更達矣。其後見李尙眞,書啓,則有當往之意矣。上曰,使之同往奉審,可也。
任弘望曰,自政院下敎,使中樞府,分付乎?上曰,遣史官,可也。
南九萬曰,李尙眞奉審之後,似有上達之言,自彼直往,未安,以事體言之,則肅謝後出往,似可矣。上曰,聞有宿患,若難入來,則特令直往可也。
任弘望曰,下諭中,亦以此意措辭乎?上曰,依爲之。
南九萬曰,小臣,前已仰達矣。國家必須聚用人才,可以爲治,況大臣乎?曾前則大臣,無一人出外者,卽今諸大臣,皆爲不安,出在郊外,頃日臣,往見右議政李䎘,則至涕泣言,闕內出火之日,領相,適以奉審出往,其餘諸大臣,皆在外,京中如虛,誠爲悶迫云。李尙眞,則以山陵事招來,其餘諸大臣,竝令入來,而李尙眞,仍令留在,似好矣。上曰,此意竝入於傳諭中,可也。
南九萬曰,頃日則六卿·三司長官皆往矣,今番,一依山陵奉審之例,而爲之乎?上曰,依爲之。南九萬曰,常時奉審,則或有役事,或見二字缺觀象·繕工兩監提調,俱爲出往矣。卽今觀象監提調,臣方兼帶,小臣,只與禮曹堂郞出往,似可矣。上曰,依爲之。
任弘望曰,此事與凡例有異,雖不出於擧條,以榻前下敎,或定奪書出,似可矣。上曰,依爲之。
南九萬曰,出往日子,則當問李尙眞,探知其發行之日,而自此出去矣。上曰,依爲之。
南龍翼曰,生進唱榜,以今十六日爲定,而聞其日,乃驪陽府院君發引云,以十五日進定,何如?上曰,依爲之。
南九萬曰,聞昨日金萬重入侍,以閭巷無根無形之言,仰達云,其所陳達,極爲狂妄,殊甚驚愕,而一行缺自古如此無狀之浮言,未聞尋問而能究得其根本者,萬重,雖被極罪,似無指陳之處,而當初做出此言,必是大逆不道之人,到今亦豈有自首之理乎?上曰,卿,常時雖小事,每以體統壞了,爲達矣。此事則不特大臣不安,乃以受請立相之說,加之於君父之身,豈不痛心乎?雖士夫間,有如此無狀之言,則亦傷於相敬之道,況以此等說,加之於君上,而猶不知驚愕,可乎?萬重以爲,此言亦非全無依據云,其言似有所在矣。任弘望曰,朝者下敎中依據之說,其時注書,雖已退出,史官及小臣,亦皆聞之,而所謂依據云者,蓋謂此等浮言,由於有內寵,而非謂言根有依據也。凡事之疑似者,例多增衍,大臣則不必以此無根之說,爲不安,自上或可自反云矣。南九萬曰,萬重乃謂,文王關雎之時,似無此等說話云,而臣意則不然,聖世亦不無浮言。故堯朝有誹謗之木,舜時慮讒說殄行,雖有如此之說,以聖人包容之度,所當有則改之,無則加勉,而昨日下敎中,金夢臣,被誣於李仁徵,則皆請究問言根,而君父,受此罔測之誣,獨不欲嚴覈云,仁徵則上疏搆捏,有査出之端矣。萬重,若又斥言上躬,眞有此事云,則固當嚴覈之不暇,而萬重之言,則出於無隱之忱,旣曰浮浪無狀之言,則不可究問其言根矣。臣等雖極無狀,豈敢營救萬重,而恝然於君父之受誣乎?南龍翼曰,萬重爲人,平生謹愼,自上亦必下燭矣。其所陳達,只出於無隱,豈有他意哉?殿下,卽祚以來,喜怒不輕,而近來則聖怒多不中節,極爲悶迫矣。今雖嚴問,必無究覈之路,而以此景色,極爲愁慘,伏乞平心舒究焉。南九萬曰,萬重之伊日所達,俱極非矣,而至於因昌協之疏,薄待其父云者,尤極非矣,何敢以此無形之言,上達於前席乎?然若以萬重爲做出,則一行缺言根,終無鉤得之路,而必欲究問,則在聖明四五字缺故敢達矣。上曰,自古雖有浮言,豈有如此者乎?此非特泛然浮言矣。實是不忍聞之言,決非鄕曲人所爲,必自士夫間做出,而萬重,不但以浮言爲達,似有疑似之意,甚放肆矣。南九萬曰,萬重之言,雖甚無據,終不得査出,而徒傷事體,故更此仰達矣。南龍翼曰,昨夜臺啓旣發之後,使承旨奉傳旨云,恐有後弊矣。南九萬曰,古人言,七情之中,惟怒難制,心經尤詳,自上想必詳覽矣。人君有過擧,而輔弼臺官,不能救正,則置臺官何爲乎?雖大段死罪,必待臺啓結末之後處之者,乃國朝三百年舊規,而今乃促奉傳旨於臺啓旣發之後,此後雖有冤死之人,在下者無以救正,殿下雖失於一時,獨不念日後之弊乎?自上不爲激惱,而平心靜究,宜矣。上曰,激惱云者,乃以不關之事,轉輾層激之謂也。此則非激惱而發,以不忍聞之說,加之於君父,而猶不知痛駭,則豈非可怪之甚者乎?近來臺官,只知務勝,凡有啓辭,輒閱歲爭執,欲待臺啓結末,而不奉傳旨,是將無施罪之日矣。南九萬曰,萬重所達之言,言根做出者,實是大逆不道之人,孰不欲究得?旣無究出之路,萬重則決非做出之人,自上還收似宜,故如是煩達矣。上曰,言根雖未査得,當初之臆逆上心,而以爲疑似者,豈無其罪乎?南九萬曰,臣等則以爲,萬重之言,出於無隱之意,而自上有臆逆探試之敎,臣等,若或救萬重而遺君父,則臣等之罪,亦大矣,何敢備位於此職乎?上曰,予不過陳其曲折而已,而大臣,以此至於辭免,予未曉矣。言根終若不得,則當有參酌之道,而數字缺抑勒疑似之罪,渠何敢得免乎?任弘望曰,三四字缺之敎,將分付於何處乎?雖有做出之人,豈肯自首,自陷於大逆不道之誅乎?上曰,豈無分付之處乎?任弘望曰,方欲分付於各司,而旣無究出之路,書出分發,徒傷事體矣。南九萬曰,做出者,是大逆不道,豈肯自首,而願受其罪乎?若不停止,則勢將書出分發,而爲擧行之事,終爲過擧,只損事體矣。自上更爲下敎停止,可矣。上曰,此非鄕曲人所爲,必是士夫間做出,則旣已分付各司之後,何敢不自首乎?南九萬曰,臣等誠意淺薄,不能救正君父之過擧,何敢備位於此職乎?臣等,若有黨比之意,則亦何敢一刻在朝乎?做出言根之人,雖欲究得,必無自首之理,若是自首之人,則初何忍做出如此之言乎?上,雖曰無激惱,而此等事,必有所激矣。旣無査出之路,自上特爲停止,可矣。在下者,不敢違越,雖或分付,而決難究得,此事與萬重之事,尤有異矣。上曰,然則言根,何以鉤得乎?南九萬曰,自上詳覽史籍矣,自古浮言,終無鉤得之時,自上所當自反,凡事必須一出於正,則自無如此等說矣。若欲鉤得言根則誠難也。設或得其疑似之人,施以夷戮之典,其後亦安知不無紛紜之說乎?是故,臣纔已仰達矣,堯朝設誹謗之木者,不但不罪,使之來言,自上必須建皇極,凡事一出於正,可也。任弘望曰,此言流傳於閭巷,有孰不憤痛,而實無指摘之端,故未有敢達者矣。萬重,狂率忠直,故不慮末終之難處,而有此仰達,若以妄陳無根之言爲罪,則亦難辭其罪,而至於究問言根,則浮言之浮者,乃浮萍草之浮字也,今夫浮萍草,本無根着處,將何以尋得其根乎?自上非不知終不得鉤得其根,而如是究問者,都出於激惱,若不得究出,而終必至於還收,則今日之臣半行缺還收,豈不有光於聖德乎?上曰,予意則似無終不自首之理矣。南九萬曰,此言做出者,必是不道之人,斷無自首之理,而自上因一時之怒,爲此必不可得之事,而終未免過當之歸,誠爲悶迫。臣等,何敢聞此不忍聞之言,而不爲驚動,曲加容護哉?自上若以爲容護,則豈非臣等之至冤乎?上曰,予豈以卿等,不爲驚動而然也?所達至此,自首備忘,還收可也。將罷對,上謂任弘望曰,還收自首之敎,雖不出於分發,而外人,亦能知其還收乎?任弘望曰,旣不出於分發,則自然知其還收矣。仍罷出。
酉時,上御熙政堂。行都承旨任相元,左承旨任弘望,應敎姜鋧,修撰宋疇錫,假注書李東馣,記事官尹星駿·宋相琦入侍。上曰,爾等請對,必爲萬重而來也,誠極無狀矣。自古人君,豈無罪一臣下者,而未聞有如爾等之務勝者,常爲爾等之所困,不勝其苦矣。任相元,進前曰,聖敎至此,惶悚矣。傳旨中有些未安處,故入來矣,豈有營救萬重之意乎?傳旨中所謂肆然,歸之於疑信之間等敎,似非萬重之本情,而有欠於聖人和平之道,故仰達矣。任弘望曰,臣等,何敢有一毫營救萬重之意乎?臣等常時處身,雖甚庸下,而所以責望於吾君,則必以堯·舜以上爲期,而今日之擧,皆出於激惱,有欠於和平,其爲聖德之累,爲如何哉?臣等請對,只恐吾君之有遺失而已,豈爲萬重而來?因一萬重妄率之言,自上盡疑群下,至於此極,寧欲溘然而不可得也。上曰,請對欲求者,何事耶?任相元曰,非救萬重。王言一播,四方傳頌,今此傳旨中罪目,非其本情,而有欠於聖德,故如是敢達矣。任弘望曰,自上不以臣等爲不似,而使之待罪於出納之地,則雖有一時未安之敎,安敢不盡其所懷而退乎?當初萬重以閭巷猥雜之說,至陳筵席,朝者領相與臣,皆陳其無據,豈敢有伸救之意乎?但傳旨內,抑逆探試,及肆然陳達,歸之疑信等語,決非萬重本情也。上曰,臆逆探試之敎,爾等以爲指何事耶?任弘望曰,不敢知聖意之所在,而抑或知文王關雎時,則必無此等浮言等說歟?上曰,君父之意,若是不知,欲爲伸救可乎?予當詳言之。沈攸無端禮薄之說,李翊疑阻之言,已極無據,而今者萬重,乃敢謂金昌協之疏,語涉宮禁,故移怒於其父,有此厭薄之擧云,此非臆逆而何?以此遠配,有何不可耶?任弘望曰,今承聖敎,丁寧開示,臣等不察之失,著矣。然其本情,則有不然者,因其子陳疏,移怒其父,亦非萬重,以己意陳達也。只陳閭巷間,有此傳說而已,況此浮浪之言,迫於嚴問,不得不陳達,而乃以肆然陳達,歸之疑信,爲其罪案,與昨日所敎,予不以萬重所達爲非之意,不同。臣竊爲聖上惜之也。上曰,人君,暫示未安之敎,而敢謂因其子疏語,移怒其父云者,果不無據乎?況以不忍聞之說,肆然陳於咫尺之地,而末乃曰,雖謂之浮言,必有依據然後出之云,而有若疑信者然,此非臆逆探試而何?任相元曰,臣於其時,適未入登對,未知所達之如何,而萬重本情,則豈敢以浮言,歸之於疑信之間,而有所探試也?任弘望曰,萬重,何敢以閭巷云云之說,致疑於君父乎?我朝列聖,皆置後宮,而孝·顯兩朝未有之事,創見於當宁,故閭巷愚蠢之輩,以爲異事而驚駭,或慮浮言因此而出,謂之依據也,豈以浮言之根,眞有依據乎?其於言端,所謂自反等語,實非致疑之意,蓋亦責望君父於堯·舜之意,自是人臣告君之常事,而不加徐究,加之以情外之敎,豈不冤乎?姜鋧曰,萬重所達,只出於無隱之意,而傳旨中罪目,似非其本情矣。任弘望曰,萬重,有八十老母,未嘗離其側,故凡於世情,元不習知,而得聞閭巷有云云之說,以爲君父受此不忍言之誣,爲人臣子者,何忍泯默而不達乎?乃以猥雜之說,率爾陳達,而不自覺其陷於不測之罪,亦可見其忠殼,而斷無他矣。宋疇錫曰,萬重,若以浮言,置之於疑信之間,而有此陳達,則雖被萬誅,固無所惜,而原其本情,實出於無隱之意,傳旨中罪名,似不究本情,在聖上,爲莫大之過擧,故敢此,仰達矣。任弘望曰,自上,疑臣等營救萬重,臣等,更不敢以營救之言,陳達,而臣等,待罪近列,終不陳達,則自上,亦何以得聞外間物情歟?萬重父益謙,死節於江都,萬重,乃其遺腹子也,其兄萬基死,而母子二人,相依爲命,今若遠竄,則是倂其母子而殺之也。孝理之下,若聞此言,寧不惻然而感乎?俯伏良久,終無發落,遂退出。燼餘
上在昌德宮。停常參·經筵。
朴泰遜啓曰,明日常參·經筵,取稟。傳曰,只晝講。
又啓曰,行大司憲李翊,執義李后定在外,掌令南弼星·金灝,持平李禎翊避嫌退待,持平李濟民式暇,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,明日爲之。
大王大妃殿移御通明殿後,藥房及二品以上·政院·玉堂問安。答曰,知道。
任弘望啓曰,都承旨任相元,以服制出去,右副承旨姜世龜,在外未上來,右承旨申懹,同副承旨兪命一,皆不仕進,廳中只有臣弘望及左副承旨朴泰遜,出納之際,不成貌樣。申懹·兪命一,竝牌招察任,何如?傳曰,允。
朴泰遜,以禮曹言啓曰,忠勳府啓辭,豐寧君洪靌遷葬時,令該曹考例擧行事,命下矣。曾前元勳遷葬時,棺槨·石灰·造墓軍,自兵·戶曹題給,擔持軍及奠床,亦自該道量宜題給矣。今亦依此例擧行之意,該曹及本道,竝令知委,何如?傳曰,允。又以備邊司言啓曰,安州居崔應先,熊川居土兵金德立上言,啓下本司,而限內不爲現身,依例不爲回啓之意,敢啓。傳曰,知道。
假注書朴泰淳書啓,臣承命馳往衿川縣方下村行判中樞府事李尙眞所住處,傳諭聖旨,則以爲,臣一自負罪出城之後,已斷重入脩門之路,而近又賤疾添劇,尤無起動之勢,頃承恩召之命,旣未祗赴,及聞火災之後,亦闕奔問,專廢人臣之禮,方切惶懼之忱。不意史官又至,傳宣聖諭,而事關陵寢,義難退在,區區一身之情病,有不暇自恤,宜卽冒恥力疾,顚倒承命,而第臣素患脚病,最妨行步,匍匐奉審於陵寢至敬之地,實臣分義之所不敢出,謹當進身城內,具疏陳暴云矣,敢啓。傳曰,知道。
朴泰遜啓曰,卽者右承旨申懹,同副承旨兪命一,以掌令金灝避辭中,有未及規正之語,俱爲引嫌出去,廳中只有臣泰遜,今日入直,他無推移之員,左承旨任弘望,所當牌招,而拘於廳規,不敢直請,何以爲之?傳曰,牌招入直。
傳于朴泰遜曰,今觀咸鏡監司朴泰尙啓本,其土里,妻元禮,千順屍身同爲懸掛樹上事,刑推五次後放送一行半缺天理人情之常事,本不足懲治,而五次刑訊,易致徑斃,若或殞命於杖下,則豈不有傷於明愼之道乎?監司及推官所爲,俱涉未便,竝推考。
傳于朴泰遜曰,大臣·備局堂上引見。
大臣·備局堂上引見時,玉堂親病受由者外,無故人員,竝卽牌招,以爲推移入直事,榻前下敎。
持平李濟民啓曰,持平李禎翊,以今日筵中,知事金萬重,仰陳所懷之際,只思無隱之忱,而語多煩屑,聖敎太嚴,至令指告言根出處,臣竊以爲,貽累聖德,傷損國體之歸,玆以草草之語,敢請還收矣。誠未格天,反承嚴旨,何敢一刻苟冒于職次乎?正言兪命雄以爲,臣猥忝言責,強顔行公,已過累日,而身病且苦,連尋辭單矣。新除授大司諫兪櫶,卽臣之同姓三寸叔父也,法當相避,請命遞斥臣職。獻納韓范齊以爲,臣於本院四大將請推之啓,相議同參矣。卽聞摠戎廳,時無軍兵之留在輦下者云,倉卒之際,未及召外兵,則扈衛一款,齗不可責之於無軍之將,而以不爲區別,竝與之論劾,物情爲非,昏謬不察之失,著矣,何可一刻苟冒於臺席乎?司諫金構以爲,臣於昨者,與同僚相議,請推掌兵之臣,而竊以爲摠戎事體,雖與兩局有別,身居大將之任,亦有標下之卒,則不能巡警之責,有難獨免,故竝請推考矣。卽伏見獻納韓范齊之避,臣不勝瞿然之至,更加詳問,則標下番上,在於十月之後,而卽今則果無所掌之兵云,臣未諳軍門事例,有此竝論之擧,昏謬不察之失,著矣,何敢仍冒於臺席乎?掌令金灝以爲,臣猥以無似,忝居言地,目見君父過當之擧,欲進區區所懷,來詣請對,而金萬重所達閭巷無根之言,決不可究問,臺啓旣請還收之後,亦不當捧傳旨之兩行缺推緘照入之際,咸鏡前監司尹趾完功議付標中,有誤書之字,昏謬之失,於此又著,以此以彼,俱難仍冒。正言金宇杭以爲,日昨諸將臣請推之啓,臣與同僚,相議論列矣。昨伏見同僚之避,以爲摠戎大將,時無所掌之兵,則巡警之責,不當擧論,而混同請推,見非物議,昏謬不察之失,臣亦與同僚無異,何敢仍冒於臺席乎?掌令南弼星以爲,再昨,臣與諸僚,同坐於朝房,前咸鏡監司尹趾完推緘,照勘以入矣。其啓下之後,始覺其功臣付標中,趾完父名絳字,誤以降字書塡,臣不勝瞿然之至。莫重入啓文字,當初非不詳審,而矇不覺察,致有誤書之失,臣之昏謬,甚矣,不可仍冒於臺席,而昨緣賤疾方苦,經宿之後,今始來避,所失尤大。大司諫兪櫶,臣本以衰病之人,頃叨儀曹佐貳之任,不敢每每言病,旬望之間,三作陵寢看役之行,宿患痰火之症,一倍添劇,新除之命,適下此際,而病勢如許,無計起動矣。昨日日暮,得見小報,驚惶靡定,達宵無寐,忍死今朝,扶舁出肅,而本院同僚,一時皆避,卽者正言金宇杭,又爲引嫌退待,處置當歸臣身,而正言兪命雄,卽臣從子也,法不當處置,以病以嫌,俱難冒居。竝引嫌而退。誣上行言,至達於前席,辯暴言根,聖意有在,臺臣之徑請還收,雖涉妄率,而蓋出於有懷必陳之意,則遽加聲色,殊欠優容,不可以此,輕遞言官。無軍可衛,混請問備,論事不審,勢難仍在。誤書一字,旣非大段,論以前規,亦不可遞。相避之法,在下當遞。持平李禎翊,掌令金灝,掌令南弼星,大司憲兪櫶,竝命出仕,正言兪命雄,獻納韓范齊,司諫金構,正言金宇杭,遞差。
掌令金灝啓曰,金萬重究問言根之命,實是過當之擧,臺臣旣請還收,則政院之不捧傳旨,自是法例,雖有上命,固當終始爭執,迫於嚴威,未免奉承。臣於伊日,亦爲入侍,而倉卒之間,急於引避,未及規正矣。今聞物議,以此爲非,臣之情迹,已難晏然,而卽見本府處置措語,則乃以臺臣之徑請還收,謂之妄率,末又以不可輕遞多官,强請出仕,臣之所避,元無對語,此其意,必以臣,揷入於多官二字也。其所用意,臣不敢曉,而妄率之斥,卽一彈文,則臣尤何可一刻苟冒於臺席乎?請命遞斥臣職。
持平李禎翊啓曰,臣於日昨筵中,目見君父之過擧,不忍含默,敢請還收,而誠未格天,辭旨嚴峻,至以無狀爲敎,臣不敢抗顔職次,引避退待矣。卽伏見同僚處置之啓,則乃以徑請還收,涉於妄率爲言,而反請出仕,是何言意之謬戾,一至此哉?其所以出仕,卽所以駁臣,固不敢晏然,而且臺啓旣發之後,則傳旨之不得捧入,自是法例,而喉司之臣,不能終始爭執,未免爲奉行之歸。臣之所論,不能有無於其間,則虧傷國法,始自臣身,至於下政院備忘中,只知有臺閣,而不知有君父之敎,臣驚惶戰灼,罔知攸措。且照勘文書,誤書不察之失,與同僚無異,以此以彼,何敢一刻仍冒於臺席乎?請命遞斥臣職。
答持平李濟民曰,依啓。
答掌令金灝曰,勿辭。朴泰遜啓曰,掌令金灝再啓煩瀆,退待物論。傳曰,知道。
答持平李禎翊疏曰,勿辭。朴泰遜啓曰,持平李禎翊,再啓煩瀆,退待物論。傳曰,知道。
以備忘記,傳于朴泰遜曰,宋光淵·睦昌明·李瑞雨等,巡將啓下之後,一向在外,無意上來,故竝推考催促矣。宋光淵·李瑞雨,以終始違慢之〈罪〉,旣已警責,而睦昌明,則上來之後,連以身病懸〈頉〉,雖未知輕重之果如何,而其偃蹇任便之狀,殊甚駭異,睦昌明,拿囚。
判中樞李尙眞疏曰,二行缺此則固非臣至愚無識,負累抱疾者,所敢承當,而至於先陵奉審之敎,實是臣子盡誠之處,況且俯軫賤疾,使之直往,則聖眷出常,亦極惶感,區區情病,所不敢言。臣於堪輿家,雖未有所知,惟當竭蹶馳詣,殫竭愚衷,而第臣脚疾,本來宿証,行動之艱,自前而然,曾在先朝癸丑年,適當寧陵議遷之際,亦有公卿奉審之擧,而以臣此病,決不可趨蹌,則陵寢內蹣跚匍匐,微分之所不敢安,乃敢陳暴,命代次官,自速罪戾,至被臺彈,至今思之,猶有餘悸。臣於向來在朝之時,蒙被聖上不世之恩,有給扶上殿之事,是誠猥越,居常惴悚,而此猶出於殿下一時之特恩,雖不得不冒而行之,顧此先陵奉審,事體嚴重,其不敢進去,與癸丑無異,而且於聖祖臨御之日,臣是微末侍從之臣,其何敢以當宁特施之恩,引而爲例,偃然行之於先陵至敬之地哉?此分義道理之所不敢爲,亦殿下之所宜垂察,而不可强迫者也。然而事關陵寢,不敢退在,冒沒廉愧,擔舁病軀,來詣城外,悉陳情悃。伏願聖慈,特垂諒察,亟賜處分,俾無公私防礙之患,是臣之所大幸也。臣無任戰慄跼蹐之至。答曰,省卿疏辭,知卿來住郊外,喜幸良深。今玆陵寢奉審,事體旣重,命卿進參,意亦有在,豈可以前日之不進爲援,而如是過辭乎?卿其須體此意,安心勿辭。
應敎姜鋧疏曰,伏以,臣之老母,自松都,爲就醫藥,擔舁上來,而病勢沈痼,喘息綿綴,臣之私情,決難暫時離側,而適値朝家多事之日,臣之煎迫情理,庸有其極?臣母自數日來,添得外感,輕重無常,而伏聞自夜間,證情猝劇,吐瀉兼發,痰火交升,兩行缺急於救護,不忍一刻遲留,玆敢蒼黃投疏,徑出直廳,臣罪萬死。伏乞聖慈,俯諒危悃,亟遞臣職,且治臣罪,無任幸甚。臣不勝戰慄祈懇之至。答曰,省疏具悉。爾其勿辭,救護母病。
判尹沈梓,平川君申琓等疏曰,伏以,昨日夜深後,始伏見判府公事,繼聞該郞拿囚之命,臣等驚問其由,則此公事,人定後,始自政院,出給當直,自當直,轉下本府,回公之際,自致差遲,其間事勢,容或爲然,而郞廳,旣被稽緩之罪,臣等不能檢飭之失,在所難免,何敢晏然仍冒於職次乎?臣無任惶恐俟罪之至。答曰,省疏具悉。卿等勿待罪。
公洪監司李彦綱疏曰,伏以,臣竊念器有大小,任有輕重,不量其器,而責以重任,則鮮不至僨敗而辱國,此明主所以隨才授職,而爲下者,亦不敢入而後量也。無狀小臣,濫蒙洪造,外而一受四字缺喉司,才識淺短,報效蔑如,特以夙夜奔走之勞,猥蒙寵擢,躋躐太驟,涯分已踰,待罪京兆,亦旣累朔,不能稱職,孤負隆私。不意新命,又出於千萬夢寐之外,方伯之職,屛翰一路,責任之重,自昔以然,近年以來,尤爲愼簡,苟非才猷足以辦事,威望足以鎭物者,則不可濫據而苟冒也,明矣。況今連歲荐飢,民事孔棘,撫摩之難,責應之煩,萬倍於平日,決非如臣譾劣,所可堪當,而格外加擬數字缺之命,不審聖明,何取於臣,而托以藩臬之重寄也?臣稟性迂淺,旣乏幹局之稱,名論素輕,且無彈壓之望,今若貪冒榮寵,苟然承受,及其當事,敗闕百出,則臣身顚沛,固不足恤,其於國事,何哉?臣受恩深重,報答無路,苟有一分自效之地,雖赴湯火,有不敢辭者,是臣平日之所耿耿者,而自量才分,實無可堪之路,與其莅位之後,兩行缺冒萬死瀝血畢陳。伏乞聖慈,曲察危懇,竝免臣新授職名,上以昭明主使人以器之道,下以遂微臣揣己守分之願,不勝幸甚。臣無任屛營祈懇之至。答曰,省疏具悉。卿其勿辭,速往欽哉。
廣州留守李世白敎書,王若曰,自昔居留之職,必擇名卿文武之材,惟今守禦之權,兼統近畿軍民之政,鎭撫有道,則戎備修而國勢尊,牧御失宜,則士心離而師律解,委寄甚重,掄選實難。惟卿,器宇深凝,性資明透,早屈官道,已擅譽於絃歌,晩薦科名,卽蜚英於翰墨,天曹瀛館,遍賁羽儀之庭,海臬箕都,連□龍虎之節,吏事儒術以相濟,弛張變通,不疾而不徐,治法征謀之兼通,錢穀甲兵,愈煩而愈理,相時二字缺關防壯鞏固之形,殫誠保釐,士民有安居之樂。當卿在西藩之日,使予無丙枕之憂,入掌出納之司,聰敏益著,屢遷風憲之長,位望漸隆,惟其內外之通才,歷試皆辦,是以軍國之重任,輿論咸推。睠彼□□之舊城,實我三輔之巨鎭,王公設險,臺隍據億丈之高,漢水爲池,舟楫通八路之運,摠三營之節制,士馬勇强,委百年之轉輸,蒭餉備具,自經丙丁之禍,益軫先甲之謨,戒切包桑,寧忘在莒之難?營開細柳,遂□府之便,班銜視九卿,欲藉地望之能壓,體貌等兩局,可見威權之益專,苟非其人,曷敢斯寄?玆授卿以廣州留守兼守禦使,卿其體予倚毗,諒予憂勤,留心於固本之規,罄慮於毖後之策,行寬大以御衆,用平夷以近民,制置緩急之幾,予豈遙度施措利害之際?卿可善圖,矧當民生困悴之時,必有兵政疎虞之患,軍需幾散於賙賑,若爲課催,編額漸縮於逋亡,未易簽補,必須繭絲保障,兩得其宜,然後地利人和,方有可恃,豈庸多誥?惟在深思。於戱,數行缺故玆敎示,想宜知悉。知製敎李□□製進
校理黃欽·金盛迪,修撰宋疇錫·洪受瀗等疏曰,伏以,今玆金萬重遠竄之命,出於天威震疊之餘,且臣等,亦有陳達於前席者,則今不敢復爲論列,妄干嚴威,而第臣等,忝居論思之地,目見君父過當之擧,筵臣非情之罪,而只以草草之語,塞責而已,而不盡其所懷於殿下之前,則不但臣等之心,有所歉然,亦非國家所以責論思之意,故敢冒萬死而畢陳焉,伏乞聖明,澄省焉。今日殿下所以深責萬重者,只在於抑勒探試,輕蔑人主,肆然陳達,歸之於疑信之間數款語,而伊日前席之言,臣欽·臣受瀗,亦嘗與聞,蓋其所達金昌協云云之語,亦非自爲言也,只陳外議之如此而已,寧有抑勒探試之意哉?至於因緣私逕之說,初出於閭巷浮囂之說,則固不足塵浼上聽,而萬重,乃敢妄恃父子之義,至陳無倫之說,其謬戾妄率,誠可駭然,而乃若其本情,不過聞此罔測之言,不勝憤痛忱惋於君上之受誣,欲吾君之知有此等說話也,寧有一毫輕蔑人主,以其言置之於疑信之間,而肆然陳達,誣衊君上之意乎?殿下,亦嘗諭以聞此言而陳達,豈可罪乎云爾,則殿下,亦庶乎俯燭萬重之心事矣。今乃以萬重,爲若以其言爲有據而寓諷者然,此其非萬萬冤痛者乎?設令萬重,果有此心,則其罪,又豈止於遠竄而已哉?以殿下之明聖,宜無不鑑燭於此,而其所以罪之者,大非其本情,此輿情之所以抑鬱者也。臣等雖甚無狀,豈爲一萬重,而忘殿下哉?若使萬重,果有探試君上,或信浮言之意,則臣等,亦當痛疾請罪之不暇矣,何敢遊辭辨理,自陷於不測之誅哉?殿下,若於靜夜虛明之中,平心舒究,則必有以知萬重之本情,非出誣辱君上,半行缺伏乞殿下,廓然忘怒,觀理順應,還收金萬重遠竄之命,不勝幸甚。臣等,竊伏見持平李濟民處置臺官之語,不勝駭然也。夫鉤覈言根,本非聖世之美事,則其在臺臣之道,固當匡救之不暇矣,何可諉以聖意有在,而不爲之爭論乎?其咫尺前席,上下酬酢,始若春風之溫和,而一言妄發,遽被秋霜之震擊,出自天陛,下于圜扉,氣象愁慘,同僚沮喪,則臺臣之仰請還收,乃其職耳,乃反斥以妄率,實非常情之所及也。大抵人臣事君父,如其善美者,固宜將順,而苟或有一毫過中者,則惟當竭心匡救,期納於無過之地矣。不如是,則有違責難之,而亦有迎合之嫌故也。今者濟民之言如此,臣等竊爲之駭歎,而亦不勝慨然也。此而不爲之相規,則非但大乖於公議,亦將有關於後弊,請持平李濟民罷職。取進止。答曰,省箚具悉。萬重負犯,律以邦憲,不止竄謫,而姑從末減之典,特畀西土之善地,於渠雖幸,其在國法,固已失之矣。爾等,初旣登對,繼又陳箚,恣意營救,無所不至,誠可痛心也。李濟民,以新進之人,不效媚悅之態,一字缺陳慷慨之懷,只見其可尙,未見其可怒,今乃構成罪案,肆然請罷,是誠何心,抑何道理耶?尤極痛駭也。
巳時,上御熙政堂。領議政南九萬,行吏曹判書呂聖齊,戶曹判書李敏敍,刑曹參判崔錫鼎,左副承旨朴泰遜,大司諫兪櫶,持平李濟民,副修撰宋疇錫,假注書李東馣·任舜元,記事官尹星駿·宋相琦,入侍。領議政南九萬曰,以金萬重妄言之故,天怒震疊,群下悚慄,萬重入侍所達之言,昨日未及詳聞矣,追聞萬重所陳上下疑阻之說,引小臣箚子之語而爲言云,不勝惶恐待罪矣。上曰,勿待罪,可也。昨日萬重,使之待開門出送,想必遲留觀望,豈易出去耶?昨聞大臣所達,右相涕泣言,諸大臣皆在外,領相又以長陵奉審出往,而適遭萬壽殿回祿之災,京中如虛云。諸大臣之出在郊外,誠爲不幸,而是誰之咎歟?金壽恒·李端夏,則果爲由予不安矣。李尙眞·鄭載嵩,因誰出去耶?一行缺之矣。萬重,旣敢以無狀之言,肆然加之於君父,而猶不知憚,今予又不發此言端,則必有無限鬧端,而亦不可終始含忍,當從頭說破矣。萬重,若以爲大臣事體,與群僚有別,雖有一時差誤之失,不可輕示薄待云爾,則猶可也,何敢謂其子昌協之疏,語涉宮掖,故移怒於其父,而有此厭薄之擧也?其抑勒探試之計,誠極無狀矣。至於閭巷之間云云之說,旣極罔測,雖他人言之,在萬重之道,所當斥之以無據,而不信傳敎,肆然歸之於疑信之間,敢達於榻前咫尺之地,及至言根下問之後,終不直告,萬重非鬼神,必有次次傳聞之處,而乃敢庇護其朋儕,終始牢諱,渠以一品卿宰,何敢如是乎?予於大王大妃殿,常時問安,未嘗或廢,至於朔望,則尤不敢廢,而今五月初吉,乃招賢日也。古例二字缺日卜相,故亦使卜相矣。因此多事,問安差晩,其時淑明公主,亦以問安入內。聞領·右相請對,淑明公主問曰,請對者,何事云。公主,欲知外政,雖甚未安,而彼旣有問,不可不答,故以實對之,則又問何人當爲之耶?此則尤未安,故不答而出矣。及其卜相落點之後,進詣大王大妃殿,則淑明公主,又問何人果爲之耶?予曰,趙某爲之云,則曰,曾未聞此人有才矣。淑安公主,亦在前曰,趙某爲相,果得銘旌資矣,揆以道理,何忍發此言於大王大妃殿乎?極爲未安,故予終無一言矣。凡內間有故,則百官則自外問安,而公主則入來奉慰,自是規例也。頃日驪陽府院君之喪出,內殿,方在罔極中,相宮自下通之,則淑徽公主,卽爲入來,問安於予,弔慰內殿,此則平常矣。淑明公主,從後入來,勃然作色曰,自上無入來之敎,似不當入來,而相宮通之,故不得不入來云,而聲色甚厲,面貌發赤,雖是叔姪之間,與凡人有異,豈容如是?誠可寒心矣。自古以六七字缺家之交通內人,皆有所戒,故前日,予以梟示之意三四字缺此不過申明禁令而已,有何他意於其間,而因此大爲致憾,自生疑端,今此言根,必有做作之人,自當現出矣。南九萬曰,伏聞聖敎,極爲嚴截,此乃內間事也。非外臣所敢仰達,而古人言,閨門之內,以恩掩義,先王同氣,只有公主數三人,平日所望,只在聖明,於至親間,常以恩掩義,而今聖敎至此,更無所達矣。上曰,人之性品,各自不同,人或有含糊周容者,予則不然,見人不韙,不忍含蓄矣。今予之所言,只陳其曲折而已,非有他意,而以恩掩義之說,是何言也?豈予不知親親之道乎?人才有無,相臣當否,豈公主之所可與知者,而一字缺如此入內之時,面色辭氣,有不忍見,予則禮遇公主,未嘗少衰,有何致憾之事,而有若解怒於予者?自古及今,安有如許事乎?今乃不以爲變,而反有此以恩掩義之說,誠可寒心。南九萬曰,承此聖敎,不勝惶恐。上曰,內而受辱於至親,外而見侮於臣下,如此而安二字缺亦無狀,而受此誣辱,以何顔面,更據此座乎?予則盡於親親之道,而無端無禮,至於此極,誠爲寒心。南九萬曰,聖敎以言根疑或出於公主,此則無他,自一字缺其無禮,故雖有此致疑之端,似甚未安,敢此仰達,人情旣以爲未便,則每事易生疑矣。上曰,俗語云,捉人者,乃自捉也,豈有以受請立相之說,歸之於君父之身,而能免天地鬼神之誅乎?言根致疑之說,遣辭之際,偶然而發矣。然自生疑阻之心,有此發怒之事,不亦無乎?南九萬曰,如此則自上惟當嚴飭,使不至於無禮,而今日此敎,或出於觸激不平矣。上曰,此事,猶謂之出於觸激乎?此予所目見之事,予目尙不盲,而猶謂之觸激,可謂痼弊甚矣。朴泰遜曰,臣有所懷,故敢此仰達。自上下敎中言根致疑之說,似欠和平之道,四方傳之,豈不可慮乎?萬重四五字缺拙直,自上必下燭矣。敢以如此無狀之言,三四字缺其罪雖重,原其本情,出於有懷必盡,而遣辭之際,辭不達意,且萬重,以金益兼之遺腹子,有七十老母,而其兄光城府院君,纔已卒逝,萬重,今又遠竄,則其母無所依賴,其在體下之道,情理可矜矣。萬重,雖已被罪,其餘諸臣,則不當有所疑阻,而臣在嶺南時,得見朝報,領相箚批,有脅勒構成等敎,似非敬大臣之道矣。上曰,此非指大臣而言也,承旨誤見矣。南九萬曰,此則承旨,果爲誤達矣。其時批旨,若指臣身,則何敢仍其此職乎?朴泰遜曰,臣果爲誤達,不勝惶恐矣。上曰,朴泰遜,殊甚放肆矣。萬重,以不忍聞之說,加之於君父之身,而猶謂之辭不達意乎?予以公主事,不勝二字缺有所發言,猶謂之觸激不平,予欲無言也。若然則數字缺有構誣至親之罪,此非予之所學也,時事至此,良可寒心也。古人,以牝鷄司晨,猶爲之戒,況公主乎?聖人復起,必不以公主之干與外政,面慢君父,爲是,而猶不知怪,予未曉也。李敏敍曰,自古人臣,陳戒其君者,每以嚴宮禁爲言,而今此公主之事,聞來極爲驚駭,而且古人有言曰,正倫理篤恩義。未及畢辭,上曰,人君之待臣下,猶不當如是,萬重,不信君上之一字缺而敢以閭巷無狀之說,置之於疑信之間,肆然上達,此豈辭不達意而然也?且近來分朋角立,是何事耶?東西之黨,猶爲寒心,況此一邊之中,又爲三分,護黨之際,是非全沒。今此萬重,急於護黨,輕視君父,肆然陳達,豈不痛心也?南九萬曰,聖敎至於如此,臣下將無置身之所矣。自上只惡其朋黨,不究事之是非,則臣下,將救過不贍,豈有可爲之事乎?自古黨論,必亡人國,近來朝著,不無朋比之習,而自上若以爲疑,則其害尤大矣。故相臣李浚慶遺疏,陳朝臣有朋黨之漸四五字缺以爲,人之將死,其言惡,其時果有朋黨之漸四五字缺非虛妄,而李珥之言如此者,其意蓋以爲,朝臣雖有分朋之事,人主若或先自致疑,則國家必有危亡之禍,故李珥之言,雖似過重,其後識者,不以爲非矣。今者朝臣,若有朋比者,自上隨見科罪,則可也,而若以此心,著在淵衷,則社稷之憂,無窮矣。上曰,以近來朋比之害,有所慨然而言矣,豈必人人而疑之乎?南九萬,顧謂李敏敍曰,若有稟定事,斯速啓稟而退,可也。李敏敍進曰,自辛酉至往年,凡御供之物,以年凶裁減者,多矣。今聞宣惠廳,旣已復舊云,本曹亦當一體復舊,故敢達。上曰,依爲之。李敏敍曰,辛酉以後裁減,盡爲復舊乎,只復往年所裁減者乎?上曰,前後裁減,列錄以稟,可也。
南九萬曰,頃者慶尙監司李世華辭朝時,以東萊府使狀啓事,有所陳達,而有令廟堂稟處之命,故敢此仰達。蓋曾前東萊府,有啓聞之事,則送于監營,監司坼見,又爲謄書啓聞,一如義州府狀啓,平安監司,同爲啓聞之例,而數十年前,以其事涉文具,無益實事,仍廢云。今則東萊狀啓,只謄報於監營而已,監司二字缺上他處之事,漫不加思量得失於其間,東萊府,亦無商議可否之事云,殊無委任方面之意。且接待小小之節皆煩,朝廷之酬應事體,亦欠尊重,事係邊情,則無論大小,皆不可不聞知於朝廷,而至於裁處酬答等事,則東萊府與監司,相議處置後啓聞,大事則請朝廷之指揮,似合事宜矣。且監司之疊上狀啓,雖似文具,然不過費一張紙而已,無他弊端,而其於加意邊事,不敢放過,則亦不無益,當初規例,不無此義,以此分付於監營及東萊府,使之依此擧行,何如?上曰,依爲之。
南九萬曰,頃因慶尙監司狀啓,釜山僉使接待倭人需用之物,以東萊稅銀二百兩劃給矣。其後聞之,則本鎭收捧各浦埋炭價布,除用其剩布,故倭人處例給之炭,每有不足之患,被其詰責,羞辱非細,本鎭防軍布,不給其代,而多自私用,各官所納倭作米,又自本鎭防納,而捧價於各邑,如此細瑣非理之事,不一而足云。旣給價銀之後,前日所爲之事,若不禁斷,則不如不給之爲愈矣。朴泰遜曰,釜山,雖有炭價及若干立代之布,其所剩餘,亦甚些少,以此酬應,甚苟簡,不若自朝家劃給之爲得體也。南九萬曰,接待需用之資,朝家旣已劃給矣。若有如前濫雜之弊,自監營一一摘發,啓聞論罪之意,分付於道臣處,使之嚴飭禁斷,何如?上曰,依爲之。
南九萬曰,銀店收稅事,慶尙監司,以難便之意,條列啓聞,而此事,當初臣已以難行之意,陳箚矣。臣意則與前無異,而戶曹乃是建請數字缺待戶判入侍,與之共稟於榻前,然後處之矣。戶判,方入侍,先爲下詢,何如?戶曹判書李敏敍曰,我朝,無貢銀天朝事,雖有禁斷採銀之規,大典則二字缺採之文,似非一切禁斷之事。且近來人民,亦多入山私採者,不可任其盜採,而不爲收稅矣。朴泰遜曰,臣待罪本道時,文書中,有未收銀子五百餘兩,問其曲折,則以爲,採銀之流,朝聚暮散,不定厥居,未得一一收捧,多致未收云。蓋採銀時所謂監官者,或率二三十人,或率十餘人,若聞銀脈之産出,則一時雲集,而此輩,皆是無根着不入籍之徒,故銀脈旣斷,擧皆散走,雖欲徵稅,勢無奈何。若自戶曹句管,每年按籍徵稅,一如海戶鹽盆之爲,則侵徵之患,不但及於隣族,亦將爲各邑之巨弊矣。南九萬曰,國典,果有私採銀者處絞之文,祖宗時則無取鉛之事,故設禁如此,而自有鳥銃之後,鉛丸不可不用,兩行缺祖宗朝法文爲言,且徐文重當初狀啓,本欲禁銀店募軍,無賴者多聚之弊,而今若自戶曹,旣稅其銀,又稅其鉛,分送於各軍門,則其募軍之數,必倍蓰於前日,然後可以足用,與當初狀啓之意,豈不大段相左乎?其他難便難行之意,已具於臣前日箚子中,具在於道臣狀啓中,有難悉擧,而論以大體,稅銀各道之法,決不可自今日創始,臣意則以爲,斷不可行矣。上曰,聞大臣·道臣之言,旣始之後,若有難便之事,不如不爲之爲愈,姑停之,可也。出擧條
南九萬曰,近來紀綱解弛,外方之不畏國法,日以益甚,田結之新起日增,而稅入田結日縮者,雖由頻年大侵,實出於守令之虛報災結。以全羅一道言之,庚戌年災荒,實是近古所無,而實結,猶爲九萬千餘結矣。至於甲子·丙寅年二字缺萬餘結,甲·丙兩年,誠是凶年,何至於比庚戌,更二字缺分之一乎?蓋聞守令等虛報災結,多則累千,少則二字缺以其虛結之稅,均減實結之役,此雖似出於爲民之意,減稅之恩,則當出於朝廷,而爲守令者,公然欺蔽朝廷,盜竊田結,以爲干譽之地者,極可痛駭。年分事,十卜以上之以實爲災者,亦皆論罪,則何況至於千百結之多者乎?且此風旣成,不但爲民減稅而已,近來連以賑恤守令,自備穀物,計其多少,施以恩賞,故準捧虛結之稅,稱以自備穀物,報上司者,亦多有之。甚者,又不無中間私用乾沒之弊,前後相效,視爲例事,遂使諸道民結,歸於守令等私自操縱之物,爲守令者如此,則其下監官·書員輩,用間濫雜,又安有紀極乎?事之寒心,無過於此。頃日該曹事目中,雖略擧此弊,其用此減稅之邑,則民亦以爲幸,相爲掩覆,上司若非別加糾察,誠難摘發,以此意分付於道臣及敬差官二行缺戶曹判書李敏敍曰,年分事目,曾擧此意,使之糾察,而御史封書中,添入廉察之意,嚴明申飭,似可矣。上曰,以此意,別爲申飭於各道,使之明覈,而前頭御史發遣時,竝爲廉問,隨現重究之意,分付,可也。出擧條南九萬曰,平安道行錢事,未及定奪,故李世白,爲監司時,欲鑄錢行用,而聞本道監司軍官之言,頃日金壽興,入北京之時,彼人得一錢,慮其生事,艱難奪取。又於今番勅使回還時,從胡得一錢,雖卽奪取,極爲不便,指一分付云,故其後取見文書,則齎咨官入去時,請二字缺上國之下錢通用云,而彼國不許,故姑未變通矣。崔錫鼎曰,銅鐵,元非取得於彼者,而錢乃自古通行之物,有何忌疑之端?南九萬曰,或言私鑄錢禁斷,以此爲慮云,而此則事無可疑,令本道一體通行,何如?上曰,依爲之。
南九萬曰,小臣,兼帶觀象監領事矣。初七日夜,有星落自天際濁氣中,其聲如雷二字缺之後,有聲者,乃天鼓星云,極爲驚懼,雖非天二字缺,此實大變矣。本監官員之不報,非出於諱災之意,雖不必罪之,而自上似當警惕矣。上曰,以爲流星,故不爲驚動矣。今聞大臣之言,極爲驚慮矣。該監官員之不報,似不出於諱災,不必罪也。
崔錫鼎曰,臣方管璿璣玉衡修改之役,進往本監,則非但房舍頹毁,只有本監官員數人,不成貌樣。聞天文學敎授,舊以文官兼差,如漢學敎授之例,未知罷於何時,而兼官異於實職,別無損害於經費,以文臣有名望者兼差,使之同參於課試等事,則似爲便益,下詢大臣而處之,何如?南九萬曰,臣以本職,兼帶觀象監領事,見本監之事,則頹廢莫甚,欽若昊天,乃是人主莫大之政,豈可如是解弛乎?半行缺漢明·崔天璧兩人,乃前領事金壽恒四五字缺授者,而漢明則以引儀兼察,天璧則以職只付司勇料,此人等,旅食京中,冷薄莫甚,忠信重祿,所以勸士,待之者如此,何可責之以先察禨祥,仰贊朝家敬天之道乎?且聞此兩人,雖名天文敎授,本監房舍毁破,無可止接之處,故元無入直觀監之事,多少間只費廩料云,實無置官之意。臣意,兼敎授無實職者,例付司勇祿,入直之處,令該曹修理,一人更爲加出,入直於本監,使之輪回,與本監官員,例奏之外,別爲奏達,驗其中能否,以爲黜陟之地,則似爲著實矣。至於文官之差出,若授天文曉解之人,似難繼得,意□無益之歸矣。上曰,姑依領相所達爲之,而文官差出敎授事,觀勢爲之,可也。
李敏敍曰,萬壽殿灰燼之餘,材瓦或有可用數字缺閣所燼之餘,仍爲留置乎?上曰,材瓦則留置,而灰燼,盡爲掃出,可矣。
大司諫兪櫶啓曰,臣伏聞頃日晝講時,知經筵金萬重,有所陳達,至下嚴旨,特令拿問,終至於邊遠竄謫,臣心寒股慄,繼之以仰屋長歎也。臣家在僻遠,前席語祕,雖未詳其始終,然以閭巷浮浪無根之說,至達天聽,其輕率之責,誠有之矣。萬重,以一品卿宰,自附於凡有所懷畢陳無隱之義,而豈有臆逆探試之計乎?自古言根,本無究得之理,昔在仁廟朝庚午年間,有閭家處子選入宮中之說,傳播中外,大司諫李命俊,上書極陳,仁祖大王震怒,特下究覈言根之命,擧朝摧折,無一人論列,而其時臣之叔父故監司臣兪省曾,適以掌令獨啓,其略曰,雖大無道之世,拒諫之日,究覈言根,未之前聞,殿下何不忍一朝之怒,有此無前可愕之事云云,則聖祖,幡然開悟,竟寢究覈言根之命,至今傳說,以爲聖祖開納之盛德,此非今日之所當體法者乎?今此金萬重四五字缺朝野驚駭,氣象愁慘,殊非聖朝之事,況今天災時變,莫非驚心慘目,而至於萬壽殿之火災而極矣。殿下正當恐懼修省,集衆善開言路,以爲弭災補治之道,請還收金萬重遠竄之命。上曰,若究言根,則其罪不止於遠竄,而臺諫,徒知爲還收之請乎?亟停勿煩。
又啓曰,宮中火患,出於意外,滿城驚擾,士民奔波,而將兵之臣,追到於闕門已開,雜人闌入之後,則聚軍結陣,雖已後時,分兵巡扈,以防非常,在所不已,而闕門及各門把守之外,宮城四面,終無防備之擧,致令閭里雜人,任意紛沓,處事疎漏,不能周悉。今此相規之論,只爲後日之地,推考薄罰,不必留難,兵曹判書李師命,訓鍊大將申汝哲,御營大將徐文重,竝命從重推考。上曰,勿煩。
持平李濟民曰,臣以前承旨尹世紀罷職還收事,有所論啓,而兪音尙閟,臣不勝慨然焉。頃日下政院之敎,辭氣之間,太欠和平,王言一播,群聽驚惑。世紀,身居出納之地,竊附繳還之義,有懷畢陳,冀回天聽,而殿下,不少舒究,批旨嚴峻,罪罰隨至,是何殿下包容之大德,乃有此過當之擧耶?循例傳啓之中,有贅陳剩語之失,此不過疏讜之性,畢露悃愊,不自覺其煩瀆之歸耳。意在務勝,阿諛大臣,豈世紀之本情哉?一時率爾之罪,不當至於罷譴,請加三思,還收前承旨尹世紀罷職之命。上曰,勿煩。
又啓曰,近來官方淆亂,名器日輕,至以門地卑微,而或經郞署,比比有之,識者寒心,況此騎省郞職,是淸選之階,則其不可人人而苟授也,決矣。兵曹佐郞曺武勛,性本躁妄,人望素輕,及授本職,物情俱駭,久而未已,決不可置而不論,請兵曹佐郞曺武勛汰去。上曰,不允。
宋疇錫曰,本館官員,在京行公之人七人,而校理南致熏,應敎姜鋧,親病受由,四五字缺以頃日嚴旨出去,受由人外,竝牌招入直,何如?上曰,依爲之。遂罷出。燼餘
上在昌德宮。停常參,只晝講。
朴泰遜啓曰,明日生·進唱榜相値,視事,頉稟。傳曰,知道。
大王大妃殿,政院·玉堂問安。答曰,知道。藥房問安。答曰,知道。二品以上單子問安。答曰,知道。
藥房都提調金壽興,左承旨任弘望啓曰,近日朝晝之間,寒暖異候,伏未審聖體,若何?大王大妃殿,移御之後,起居安寧否乎?臣等不任區區之慮,敢來問安。答曰,知道。大王大妃殿氣候安寧矣。
吏批,行判書呂聖齊進,參判尹趾善病,參議宋奎濂在外,左副承旨朴泰遜進。兵批,判書李師命病,參判洪萬鍾進,參議李思永服制,參知李□□病,左副承旨朴泰遜進。
以金澋爲司諫,沈思泓爲獻納,李三碩·安圭爲正言,曺夏卿爲開城經歷,崔奎□爲兵曹正郞,金洪福爲直講,李斗龜爲春川府使,趙亨期爲禮曹參議,金構爲修撰,禹昌績爲副護軍,韓范齊爲副司直,兪命雄·金宇杭爲副司果。
傳于朴泰遜曰,判府事李尙眞,素有脚病,予所詳知,故御前出入時,特許扶腋矣。陵寢奉審,事體重大,亦令扶腋奉審事,別諭。
未時,太白見於巳地。
朴泰遜,以吏曹言啓曰,甲山府使黃震瑞拿來之代,口傳差出事,命下矣。此是文武交遞之地,當以文臣差送,而堂上中擬望人絶乏,頃年金海府使口傳差出時,以堂下曾經侍從者,啓稟備擬,今亦依此爲之,而本道守令中可合人,竝擬以入之意,敢啓。傳曰,知道。
有吏曹口傳政,以禹昌績爲左承旨,朴元度爲左副承旨,李頤命爲同副承旨,任弘望爲右承旨,朴泰遜爲右副承旨,尹堦爲判義禁,李翊相爲內醫提調,元振澤爲甲山府使。
朴元度啓曰,新除授承政院左承旨禹昌績,時在京畿富平地,斯速乘馹上來事下諭,何如?傳曰,允。
李頤命,以吏曹言啓曰,新除授甲山府使元振澤,時無加資之命,何以爲之?敢稟。傳曰,依例加資。
又以備邊司郞廳,以領議政意言啓曰,長陵奉審命下之後,卽當進去,而判中樞府事李尙眞,未及上來,故姑爲遲待矣。李尙眞,今到城外,率去地官,與之相議,則黃州判官曺錫,前牧使韓構,前僉使南復圭,副司勇柳庭翰,前敎授李志遠,禿城別將崔斗明,幼學鄭載□等七人,爲可云,而其中韓構·南復圭,則方在拿囚中,自下不敢擅便,令禁府卽爲稟處,其無職名者,令兵曹依前例付軍職,以爲冠帶奉審之地。前頭謁聖擧動不遠,不可不往返於其前,明日午後肅謝,明日曉頭進去,宜當,以此意分付於各該司及京畿道,何如?傳曰,依啓。韓構·南復圭,則今姑放送,一體奉審,可也。
又以禮曹言啓曰,科擧時,各陵殿參奉假官,例以付祿忠義,差送矣。卽接忠義廳所報,則忠義,只是二十遞兒,而今此謁聖擧動時,各差備豫差竝八員,香室假官一員應入之外,其餘十一員,陵殿假官,無路推移云。其不足之代,依前例以司譯院·兩司祿官差送之意,分付,何如?傳曰,允。
又以禮曹言啓曰,今此謁聖時,明倫堂與泮水堂之間,盡毁其墻垣,通融設場事,旣已定奪矣。上年謁聖時,因政院啓辭,懸題板,分掛於泮水堂前,又因本曹所啓,儒生拜禮時,泮水堂前,亦立臚唱,使之傳呼,以爲儒生輩行禮之地,定送監察二員看檢事,竝爲蒙允矣。今亦依此擧行,何如?傳曰,允。
掌令南弼星啓曰,昨者同僚,相繼引避,臣當處置,而第持平李禎翊避辭中一款,卽照律誤書事也。臣才以此自列,則其不敢可否於其間也,明矣。何敢晏然仍冒乎?請命遞斥臣職。答曰,勿辭。
任弘望啓曰,掌令南弼星,再啓煩瀆,退待物論矣。傳曰,知道。
副校理金盛迪,修撰宋疇錫疏曰,伏以,臣等於金萬重之事,非不知辭說之畏瀆,觸犯之愈甚,而區區微悃,不敢自外於慈覆之下。且因李濟民處置之語,其乘機探試,情實可惡,故臣等,相議請罷矣。微誠未格,嚴旨誨責,臣等,誠不勝惶恐愧恧之至。噫,臣等之苦口屢煩不知止者,正以臣等所望,只在聖明之處分,必得其當,而臣等之辯理,非出於私護也。今者聖明,責臣等恣意二字缺奬濟民,慷慨可尙,此無非臣等無狀,不能見信於君父之致,尙誰咎哉?然批旨嚴峻,有非臣子之所敢聞者,雖不敢徑出闕門,而亦不敢晏然於榮次。伏乞亟治臣等之罪,以爲人臣護黨者之戒,不勝幸甚。答曰,省疏具悉。爾等勿辭察職。
校理黃欽,副修撰洪受瀗疏曰,伏以,臣等具以無似,忝叨言議之地,凡有所懷,不敢有隱於君父之前,昨進短箚,略效匡救之義,而誠未格天,反承未安之敎,惶悚震悸,靡所容措,玆敢席藁私次,恭俟譴罰。伏乞聖明,亟治臣等之罪,不勝幸甚。答曰,省疏具悉。爾等勿辭察職。
吏曹參判尹趾善疏曰,伏以,臣空疎譾劣,百無一取,歷試內外,無所裨補,而千萬夢寐之外,前後恩除,疊下於旬日之內,臣聞命輒驚,惶愧罔措。臣仍念,進退人物,恢張公道之責,專在銓曹,則佐貳之官,其任亦重,臣曾冒是職,已試無效,心常自愧,人謂斯何?況此所兼兩職,俱是淸華之選,而經筵則輔導君德,春秋則與知史事,苟非文學之士,宜莫居之,臣之萬萬不似之狀,非但同朝之所共知,抑亦聖明之所嘗下燭也。臣於此等諸任,決不敢苟然承當,必欲遞免,而且臣自經大病之後,筋力頓衰,出入之際,行步甚艱,精神盡耗,數行缺臣迫於還納密符,不得不祗肅恩命,而臣之情勢病狀,實無供仕之望。玆敢不避煩猥,疾聲仰龥於宸嚴之下,伏乞聖慈,俯賜諒察,將臣本職兼帶,一倂遞改,以便公私,千萬幸甚。答曰,省疏具悉。卿其勿辭,從速察職。
行判敦寧府事趙師錫疏曰,伏以,臣纔上引罪之章,祗增隕越之懷,不料近侍承命,遠臨於荒僻之地,傳諭聖批,譴罰不加,辭旨反溫,顧臣賤分,何以堪此?如使臣之病狀,有可以自力,當此之時,何敢一向退伏,終不克仰聖上勤懇之意哉?顧臣昏眩之症,蹇躄之患,比諸夏間,轉益添㞃,藥焫無效,自分廢置,區區願忠之志,將無以自效,前後逋慢之誅,不可終逭,鐫臣之職,治臣之罪,使得安意畢命,是臣之至願也。且臣伏聞,因該曹啓稟,至有輸送月廩之敎,臣於此,誠有所不敢自安者。人臣之於家,進則受祿,退而耕野,此古今之通誼也。臣今不幸,而身有痼疾,旣未能仕於朝,而屛伏田里,則不宜虛糜公粟,數字缺坐食常祿之頒,亦所當辭,況玆月賜餼廩,尤是特異之典,如非禮待之士,耆德之臣,上固不得輕施,下又豈可冒受乎?目今中外國儲,已盡罄竭,凡百經費,竝從省約,而爲畜無用之臣,行此難繼之道,其在朝家處置,實未知其得當也。揆以公法,已極濫觴,而自揣私義,尤難猥竊,伏願聖明,亟收成命,以安微分,不勝幸甚。答曰,省疏具悉。已諭於前疏之批矣,復何多誥?至於不腆月廩,此何難繼之道,而過辭若是乎?卿其安心,勿辭領受,從速上來。
巳時,上御熙政堂晝講。知事呂聖齊,特進官洪萬鍾,參贊官朴泰遜,侍讀官金盛迪,檢討官宋疇錫,假注書朴泰淳,記事官尹星駿·宋相琦,武臣李惠疇等入侍。上讀前所受,自咸序卦,止大象傳必通之道也,音〈釋〉一遍。盛迪,講自初六,止九三,音釋一遍訖,上受而讀之訖。盛迪,釋文義以達曰,初六在內卦之下,故四行缺又曰,三以陽爻,處於剛,且爲良主,當自能感物,而乃應於上六,不能守其剛陽之德,故言吝矣。夫剛陽,乃男子之象,君子之道,今乃陰而隨之,往必吝也。疇錫曰,男女相悅,雖英雄豪傑,易至陷溺,必須以剛陽自主,苟爲情慾所牽,則必流於放蕩矣。數行缺盛迪曰,感以正,乃得其道矣。泰遜曰,是故,中庸言君子之道,造端乎夫婦矣。疇錫曰,臣伏聞仁祖朝,嘗問物慾之中,孰最難制,筵臣,對以色最難矣。仁祖大王曰,何至最難乎?筵臣,對以袵席之間,情慾易熾,多至湛溺之故,仁祖,亦以爲然也。上曰,相感之道,必須得其正矣。聖齊曰,得正爲難矣。盛迪曰,此一篇,皆以中正爲貴,自上宜體念於此矣。泰遜曰,豈獨男女之間爲然哉?君臣之際亦然,不可妄感妄動,如太公望,非文王則豈可妄動乎?盛迪曰,君臣,上下,父子,夫婦之間,必皆以正道相感,事事乃亨通而和順,近來自上辭氣之間,多欠和平,體念於和順亨通之道,爲切實矣。盛迪曰,雖曰陽剛,亦非威怒之謂也。心爲一身之主宰,惟精惟一,允執厥中,乃陽剛之德也。講訖,上掩卷。泰遜進啓曰,近日出納之地,極爲苟簡,都承旨任相元,服制未出仕,同副承旨兪命一,以臺啓引入,右承旨申懷,今日雖以式暇啓達,以其時,不能爭執奉傳旨事,引嫌不出,右副承旨姜世龜在外,方有落傷之病,未得差愈云,卽今廳中,只有臣及左副承旨任弘望,明日放榜時,亦無以推移,極爲可悶矣。上曰,姜世龜則當遞,申懹·兪命一,別無可遞之事,自前如此之時,有變通之規,三人,竝今姑改差,口傳出代,可也。泰遜曰,前頭謁聖不遠,其時六承旨,皆當備員,今此三人之代,皆以在京無故人,擬望差出,卽爲牌招察任,何如?上曰,依爲之。又啓曰,金萬重,兼帶判義禁,內局提調,皆爲緊任,而卽今禁府,罪囚多滯,外議皆以爲,不可不變通出代矣。上曰,兩窠皆口傳出代,可也。上又下敎曰,萬壽殿失火時,許多冊寶,內官·別監,無事救出,當該內官,加資,別監,書題除授事,分付。泰遜〈曰〉,救出冊寶,乃渠職分,厚給賞賜足矣,加資則過矣。疇錫曰,內官,雖與外朝臣有異,而今此加資,過矣。上曰,然則熟馬一疋賜給,六七字缺又啓曰,臣新從嶺南上來,有所懷矣。星州近處一帶,則守令,多以文南擇差,而咸安以下南海·巨濟等沿邊一帶,專以無識武夫差送,不但常時公事場文字,不能曉解,其近處有一獄,則擇定推官,其推案文狀,不能成形矣。其獄情,監司無以察知,誠極可悶,地旣遐遠,守宰如此,故王化不霑,人心頑悍。臣在慶尙道時,泗川座首,至辱其守令,臣姑先嚴刑,未得究竟上來矣。其形勢如此,不可不慮,吏曹判書,今方入侍,此後則沿邊守令,各別擇遣事,申飭,何如?上曰,各別擇送,俾無如此之弊。聖齊曰,臣旣親承下敎,敢不惕念奉行乎?諸臣,遂相次罷出。朝報
上在昌德宮。停常參·經筵。
卯時至未時,日暈。
任弘望啓曰,明日常參·經筵,取稟。傳曰,停。
朴泰遜啓曰,持平李禎翊避嫌退待,持平李濟民被論,今日以監察茶時之意,敢啓。傳曰,知道。
朴元度,以兵曹言啓曰,以備邊司啓辭,長陵再奉審時,前牧使韓構,前僉使南復圭,今姑放送,一體率去事,命下矣。韓構·南復圭,時無職名,兩行缺水使金益勳,除授已久,尙未辭朝,水營事務,積滯可慮,一兩日內,趁卽辭朝事,分付。
又傳于朴元度曰,明日驪陽府院君發引時,水口門,四更初開門,過後還閉事,分付。
兵曹口傳政事,韓構·南復圭付副司直,鄭載夏·李志遠付副司直。
任弘望曰,都承旨任相元,外三寸叔母故學生韓有慶妻孺人李氏,身死,服制,已行四日,出仕,何如?傳曰,允。
李頤命啓曰,領議政南九萬,行判中樞府事李尙眞,來詣請對矣。傳曰,引見。
以慶尙監司李世華,釜山土兵朴承二字缺名渰死事,狀啓,傳于李頤命曰,渰死人等,令本道恤典擧行。
大司諫兪櫶啓曰,掌令金灝,持平李禎翊,掌令南弼星,竝引嫌而退。避辭見上未及規正,事勢使然,隨遇論列,正得臺體,處置措語,雖甚剌謬,在我無失,不必爲嫌。同參之事,引以爲避,則嫌不處置,理所固然。請掌令金灝,持平李禎翊,掌令南弼星,竝命出仕。新除授正言李三碩,時在京畿楊州地,請斯速乘馹上來事,下諭。答曰,依啓。
申時,上御熙政堂引見。領議政南九萬,行判中樞府事李尙眞,同副承旨李頤命,假注書朴泰淳,記事官尹星駿·宋相琦等入侍。九萬曰,臣以長陵更審事,肅拜入來,李尙眞以爲,此事事體至重,故當初有三公齊往奉審之命矣。其時雖因他大臣有故,不得齊往,而今此更奉審時,在京原任大臣中無故之人,同往爲宜云,其言誠是。蓋此事,至重且大,當遷而不遷,不當遷而遷,均有後悔,凡在大臣之列者,皆往見之,爲當。小臣則旣已奉審,今番則設令不往,猶或可也,他大臣則不可不往見矣。上曰,無故原任大臣,竝爲奉審事,分付,宜矣。頤命曰,自政院招郞廳分付乎,抑別遣史官乎?上曰,招郞廳分付,可也。九萬曰,原任大臣在京者,亦不多,四五字缺上曰,閔判府事所患,予所知也。勢難進去,而鄭判府事,能進去乎?九萬曰,鄭知和,誠爲老病,而近未聞有別樣所患矣。上曰,金領府事,鄭判府事兩人,俱詣陵所,而金領府事,今日內肅拜,鄭判府事,則有宿疾,使之除肅拜出去事,分付,可也。泰淳,承命趨出,分付而入侍。尙眞曰,臣之蹤跡,無更入修門之理,故頃日陵行時,別諭使之上來,而終不得趨詣,極爲惶恐矣。至於萬壽殿火災,實是莫大之變,而亦闕奔問之禮,分義掃地矣。今番召命,則爲陵寢重事,故雖不敢以情勢爲辭,以賤疾之故,進伏城外,陳疏自列,而未蒙允許,臣於此,雖甚惶悶,而抑有憚於行役之嫌,故以顚仆爲期,黽勉入來矣。諭書中,有待卿一言而決之之語,誠爲惶悚悶蹙矣。二字缺母葬事,十年求山,凡堪輿之說,聞之多矣,然豈有知識乎?上曰,在前山陵時,卿多有往來之事,而此事則奉審奉安之山陵,事體尤重,微卿則誰可往審乎?尙眞曰,地師之言則稔矣。今此諸地官論山之說,各有異同,使論得失,則猶或可矣,而臣則實不自解其術矣。五十年陵寢,有此當遷之議,誠爲罔極,而臣若有一分知解,則敢不盡所見乎?上曰,卿無過辭,第盡卿所見。尙眞曰,臣敢不盡所見乎?近來地官之流甚多,而未聞有明知者,大率地醜德齊,前番奉審後,紛爭如此,各主其見,臣論其得失,政恐如不文試官之考擧子試券耳。九萬曰,近來大臣,多在郊外,故小臣,曾有招來之請矣。判敦寧金壽恒,判中樞李端夏,判敦寧趙師錫,則皆有引咎之事,雖難卽爲入來,判中樞鄭載嵩,則當初臺論,只以國有無前之恥辱,故無所歸咎而發也,本非深責之意,事過之後,今不當每以此引嫌矣。且臣奉使彼中也,彼國適有赦事,臣問於彼人曰,鄭某旣被降級之罰,今不可更爲相乎?彼人曰,豈有此理?中國,三公雖降級,不解閣老之任,四五字缺在蕩滌中,而且彼中之規,降級者,歲月稍久,則遇赦令,自當還授本級,如我國經二年乃敍之規云矣。載嵩則以爲,方在降級中,雖是原任,不敢自安於大臣之列,而以彼中所言三件事,觀之,則亦無以此難安之理。自上宜知此意,更爲敦諭,雖數日內,必使入來,宜矣。上曰,不必待彼國之言。李景奭,得罪於彼中,自謫中還來之後,雖不復爲時任之相,以原任大臣,在於京中。況鄭判府事所遭,異於此乎?當初臺論,不過以事體間事論之而已,初非深咎之意,以此不可久爲引嫌,而雖以其疾病言之,入城調治,亦便於醫藥,趁此未寒前,速爲入來之意,政院措辭,遣史官傳諭,可也。尙眞曰,臣耳聾,不能解聽人言。纔聞自上有命留之音,而不能明白承聽矣。臣之蹤跡,不宜更齒朝端,而老病特甚,長在枕席。原任與時任有異,如問安之班,亦無自力進參之勢,以此病狀,豈可在於京中乎?奉審旣完之後,自當退歸鄕里矣。上曰,大臣,不責以筋力。況卿之宿病,予所知也,雖不參問安,庸何傷乎?至於過當之臺論,年久之後,不宜每自引咎。卿之心事,予所詳知,卿豈有營救罪人之意乎?纔有奉審後,還爲入城留住之敎矣,今聞此言,予實慙恧情志之不相孚也。尙眞曰,聖敎如此,不勝惶恐,但臣之精力已衰,不堪陳力,使之任便鄕里,實天地罔極之恩也。上曰,當初卿不安於朝,出住郊外,心竊缺然矣。今此勉留,邁邁若是,予心甚慙矣。更勿過辭。尙眞曰,重煩私懇,極爲惶悚,不敢更達於前席矣。上曰,卿何邁邁若是乎?退出後,亦勿陳疏,宜當矣。宜念國勢之艱虞,休戚與同之義,安心留住。卿乃三朝元老,異於草野之士。予言至此,而卿胡不諒耶?卿若更爲過辭,則非君臣情義相孚之道也。尙眞曰,聖敎每以國勢艱虞爲言,而臣之壯也,尙無輔翼於國事,今老病甚矣,設令留住,安有一分報效乎?第聖敎勤懇至此,不知所言矣。上曰,向日臺啓之過當,予所知也。如卿元老,決不可退在鄕村,須體至意,更勿辭退,予之所望也。諸臣遂罷出。燼餘
上在昌德宮。停常參·經筵。
自辰時至申時,日暈。酉時,日暈右珥。夜一更,月暈。
下直,丹陽縣監黃道平。
任弘望啓曰,明日長陵奉審,相値,視事,頉稟。傳曰,知道。
任相元啓曰,吏曹郞廳來言,臺諫有闕,政事,何以爲之?敢稟。傳曰,過國忌齋戒後爲之。
大殿,政院·玉堂問安。答曰,知道。
中殿望哭後,政院·玉堂·藥房問安。二品以上單子問安。答曰,罔極。
大殿,藥房問安。答曰,知道。
禹昌績啓曰,右副承旨朴泰遜,陳疏出去矣。不可以罪人之子稱冤之言,至於引嫌,而疏批已下,朴泰遜,卽爲牌招察任,何如?傳曰,允。
朴泰遜,以兵曹言啓曰,公洪水使金益勳,催促發送事,命下矣。卽當於一二日內,辭朝下去,頃因備局啓下公事,沿海宜松山落漏處,使前水使李枝遠,摘奸啓聞,而其狀啓,尙未上來。前水使,出巡未畢,而新水使,遽爲下去,則交印之際,事多難處,摘奸之事,又無主管,故因備局分付,姑勿辭朝,待宜松山摘奸狀啓上來後,新水使金益勳,卽爲發送,何如?傳曰,允。
又以義禁府言啓曰,前牧使韓構,前二字缺閔後慶,旣是同罪,則似當一體照律,而韓構,因備局啓辭,前已放送,故不得聯名照律之意,敢啓。傳曰,知道。又以義禁府言啓曰,本府多事,郞廳數少,兩處入直,而交代之際,亦患不足,前頭式年文·武科試所,分差二字缺四員,雖有開坐之事,將無以成樣。都事李世載,仕滿二字缺以在京無故人,卽爲口傳差出,都事李汝玉,遠地出去,亦難等待,亦爲閑官換差,何如?傳曰,允。
假注書任舜元啓曰,臣承命馳往廣州義谷面行判中樞府事臣鄭載嵩所住處,傳諭聖旨則以爲,臣疾病危篤,屢違召命,罪戾山積,無地自容,千萬意外,特遣史官,傳宣別諭,辭旨懇惻,觀者感動,況臣親自當之者乎?奉讀再三,不覺涕淚之沾衣也。賤疾如得少愈,則欲致身於輦轂之下,是臣本心,曾以此意,仰陳於史官書啓及疏章之中,伏想聖明,必記認於斯矣。不幸中風之病,日漸沈痼,眞元已敗,肌肉換脫,委頓床席,坐臥須人,奄奄氣息,只待溘盡,父母丘墓,在於此去十餘里地,而節序屢換,一不得往掃,前後恩召,非止一二,而亦末由承命趨詣。身負不忠不孝之罪,生不如死,伏地涕泣之外,不知所達云矣,敢啓。傳曰,今觀書啓,巽辭益切,造朝愈邈,予甚缺然,無以爲諭。卿之宿患,予非不知,而不以筋力,責望於大臣,則入城調治,臥閤弘濟,有何所妨乎?宜遵前旨,安心上來之意,更往傳諭。
掌令南弼星·金灝,持平李禎翊啓曰,請加三思,還收前承旨尹世紀罷職之命。措語上同兵曹佐郞曺武勛,請命遞差。措語上同臣等伏見備忘記,有金萬重遠竄之命,臣等維不勝驚惑之至。近日大臣相繼之以慨然也,前後未安之敎,有欠和平,則萬重之前席陳達,固無害於有懷必陳,而至於閭巷無根浮浪之言,猥達天聽,其輕率謬妄之罪,誠有之矣。原其本情,則不過慨流言之罔測,痛君上之受誣,徒以子事父母之心,竊附事君無隱之義,言端旣發之後,迫於嚴問,不得不盡其所聞而已,豈敢置之於疑信之間,而故爲此臆勒探試之計哉?夫人君用罰,必情罪相稱,然後受罪者無冤,人心亦可服,而無過中失當之擧矣。昵侍經席,酬酢溫諄,而一言纔發,天怒震疊,下之牢狴,至施投畀之典,群下駴懼,氣象愁慘。此非聖世之所宜有,而終歉於天地之大,請加三思,還收金萬重遠竄之命。今此萬重遠竄之命,實聖朝過當之擧,職在言責之列者,所當及時匡救,期納於無過之地,而持平李濟民,頃於入侍之日,終始噤默,無一言爭執之事,其承順苟且,虧損臺體,莫此爲甚。決不可置而不論,請命遞差。答曰,不允。金萬重負犯,有何一毫容恕之端,而兩司爭請還收,有若無罪而獲譴者然?誠極驚駭也。亟停勿煩。
司諫金灝疏曰,伏以,臣賦性庸下,不合言責之任。況此新除薇垣亞長之任,其選尤重,決非如臣所可承當,加以所患疾病復發,則霖炎之餘,入秋來,症情轉劇。伏乞聖慈,量臣才分之難堪,憐臣疾病之難强,亟收誤恩,俾得安意調治,不勝幸甚。且臣竊有區區憂愛之誠,玆敢仰暴於日月之明,伏乞聖明,少垂察焉。臣於病伏中,得聞知經筵臣金萬重,於登對之時,敢達外間之浮言,以致天威之震疊,加之以探試之罪,施之竄逐之典,臣驚惶震慄,繼之以憂歎,聖明之世,何以有此過當之擧?臣病蟄旣久,筵說亦未得聞,未知原委顚末之果何如,而蓋以閭巷間無根之說,達於天顔咫尺之下者,其爲妄率,果亦甚矣,原其本情,則不過事君無隱,有聞必陳之義,實無他意於其間。臣竊想殿下,遽加威怒者,豈不以二字缺不近理之言,至發於造次之間,而誠有所不韙二字缺者而然耶?雖其妄發,至於如此,而殿下於此,特二字缺之度,不致深責,只爲加勉而已,則此等浮說,不過爲爐上之鴻毛,豈以殿下明聖,慮不及於此耶?言根自首之說,旋已停止,亦可見殿下,平心舒究,察納群下之進言也。然而諫臣之啓,旣不允許,玉堂之箚,嚴批又下,論思之地,耳目之寄,摧折太甚,臣恐似此擧措,實有歉於聖世沖和之道也。且念今年水災,振古所無,家舍之漂沒,人民之壓溺,其數甚多,雷震之變,出於宮庭至近之地,而萬壽殿回祿之災,亦所未嘗有之患也。求言之敎,旣下累日,未聞有一人應旨者,而朝廷之氣象,又復如此,臣之區區之憂,不在於一時譴罰之失中而已,上下疑阻,情志未通,將來之憂,有數字缺心矣。近來嚴批累下,聲色太遽,豈不有歉於聖人中和之德耶?中庸曰,聲色之於化民,末也,而況人君喜怒,關係非細,其何可疾言遽色,以致群下之失措,而聽聞之疑惑,然後爲快耶?臺啓旣發之後,雖有君上命令,亦不得奉行者,此乃三百年流來舊典,而祖宗朝設法之意,蓋有所在,非所以重臺閣而輕君命也。只慮造次之間,命令或有所失中,而許令臺閣爭執,終歸至當之地,此實祖宗朝美意,不可廢閣者也。喉司之臣,只知將順於咫尺之地,不能遵守三百年舊制,以啓無窮之弊,出納惟允之道,果安在哉?人臣事君,務爲格非,納於無過之地,而若或徒懷承順之意,不慮匡救之道,而乘時挺身,必欲激訐,則人君,置此諍臣二字缺之哉?處置間措語,矛楯相悖,有不足道,而殿下二字缺奬,有若慷慨直節者然,此豈古聖王無偏二字缺殿下,回怒爲喜,靜以鎭之,養朝廷和平之福,以爲二字缺之地,不勝萬幸。臣以不似之人,叨此難堪之職,乞免之不暇,而敢以猥僭之言,贅陳於辭疏之中,有若言責自居者然,妄率之罪,固無所逃。臣無任祈懇之至。答曰,省疏具悉。已諭予意於諸臣之批矣,何如是相繼瀆擾乎?爾其勿辭,調理察職。
承旨朴泰遜疏曰,伏以,臣頃忝嶺臬之時,以黃澗幼擧李興剛,與星州居李興萬,圖囑官司,奪財分利之罪,臚列罪狀啓聞後,仍爲全家定配矣。玆者,碩剛之子命鉉,爲其父擊錚,而觀其原情,則稱冤之端不一,而以臣前日所斷,有若勒成罪案者然。此事本末,已悉於前後啓聞中,聖上想必洞燭,臣不必一一陳辨,而罪人之子,至於擊錚訟冤,則臣固不敢晏然,而況今待罪該房,文書出納,亦甚不便。伏乞聖明,諒臣情勢之萬分難安,亟許遞臣職名,以安私分,不勝幸甚。臣無任惶恐祈懇之至。答曰,省疏具悉。爾無三字缺察職。朝報
上在昌德宮。停常參·經筵。
任弘望啓,文廟酌獻禮,今日散齋,十九日致齋,二十日正日,此三日,視事,頉稟。傳曰,知道。
又啓,來二十一日輪對,取稟。傳曰,停。
李頤命啓曰,右議政李䎘上疏到院,而以長陵奉審,留院之意,敢啓。傳曰,入之。
又啓,近來諫院之官,或呈告,或未肅拜,時無行公之人。除在外人員外,竝卽牌招察任,何如?傳曰,允。
任相元,以吏曹言啓曰,因義禁一行缺汝玉,閑官換差事,允下矣。李汝玉則換差數字缺李世載則送西之後,時未陞六品,徑先出代,有違規例,待其陞出後,出代之意,敢啓。傳曰,知道。
禁府都事李汝玉,訓鍊主簿沈之海,相換。
任弘望啓曰,左承旨禹昌績,旣已遞差,其代令該曹,以在京無故人,卽爲口傳差出,牌招察任,以爲入齋之地,何如?傳曰,允。
吏曹口傳政事,以金構爲同副承旨。
傳于李頤命曰,近來士族子弟之弓馬出身者,及陞堂上,或經閫帥·營將等任之後,便自尊大,反以射藝爲羞恥事,全然抛棄,不少留意。此誠今日之痼弊,心常駭然,屢度申飭矣。今觀武臣朔試射單子,元德徽,十巡得中,至於三十一分。德徽,以堂上武臣,已經淸選,而不效世態,留心技藝之事,誠甚可嘉。姜聖佐,十巡得中,只是一分,則其平日不爲豫習,於此可知,殊甚未便。德徽,熟馬一匹賜給,姜聖佐,從重推考,一以激勸他人,一以痛革弊習。
李頤命,以兵曹言啓曰,今月二十日謁聖擧動時,各樣差備軍,及二字缺祭軍,文武場中差備軍之數,至於六百六十一名之多,而適値闕內修掃等役,故他無推移之路,不得已闕內啓下勿用處,及諸上司各衙門派定軍士等,除出別單書入,而其中不足五百名,依前例給價次坊民一字缺用之意,敢啓。傳曰,知道。
假注書任舜元書啓,敬奉聖旨,馳往廣州義谷面行判中樞府事臣鄭載嵩所住處,更爲傳諭則以爲,臣於昨日,伏承聖諭,辭旨懇惻,可泣鬼神,臣雖無狀,亦有心腸,豈不知聖恩之不可負,分義之不可虧,而疾病危篤,不得承命趨詣,罪積逋慢,方俟斧銊之誅矣,不意更遣史官,申諭勤至,臣誠惶恐震悸,不知置身之所。狗馬之疾,已入難醫之域,百藥無效,委頓床席,無一分自力之勢,或恐溘先朝露,永辭明時,瞻望宸極,只自耿結云矣,敢啓。傳曰,知道。
掌令南弼星·金灝,持平李禎翊啓曰,請加三思,還收前承旨尹世紀罷職之命。措語上同請更加三思,還收金萬重遠竄之命。措語上同請持平李濟民遞差。措語上同答曰,勿煩。
司諫金灝,正言安圭·李三碩啓,臣等伏聞頃日晝講時,知經筵金萬重,有所陳達,遽被嚴旨,終至於邊遠竄謫,臣等竊不勝驚惑之至。請加三思,平心舒究,還收金萬重遠竄之命。措語上同答曰,勿煩。
左承旨禹昌績疏曰,伏以,臣於本月十五日在富平時,祗受有旨,以臣爲承政院左承旨,令臣斯速乘馹上來者,臣聞命踧踖,惶隕罔措。仍竊伏念,臣衰朽殘質,强策供劇之餘,重得寒疾,症情危篤,尋單請急,幸蒙恩遞,累日調治,不得差道,三字缺涼,救護無人,不得已舁疾出來于富平地同生妹三字缺就便將攝之計,而病勢漸重,委頓不起者亦數日,不意銀臺新命,又及此際,在臣分義,固數字缺趨謝,奔走供職之不暇,而顧臣賤疾,非如一時偶感之比,眞元已至澌盡,百病乘時竝發,痰火上升,胸膈有時昏絶,不省人事,日夜叫苦,方在人鬼關頭,病狀,決無旬望間差復供仕之勢。當此國家多事之時,喉司重任,不可暫曠,不得不冒死哀龥於天地父母之前,伏乞聖慈,俯垂矜察,亟遞臣職,以便公私,千萬幸甚。臣無任屛營祈懇之至。
前吏曹判書李䎘疏曰,伏以,臣疾病爲祟,恩命久稽,聖度雖寬,臣心不安。昨者伏承批旨,諭以亟斷來章,臣亦知瀆擾之大罪,分義之至嚴,不敢復有陳請,姑俟症情之漸復矣,臣之所經賤患,蓋因積敗而發,旣歇之後,已閱旬朔,勢甚沈綿,蘇快未易,有時欲試筋力,暫窺戶庭,則股不步而慄,體不勞而汗,頭目眩暈,如在舟車,精神昏短,忘失前後。必須積久調養,可免加於少愈,然延拖時月,偃息床頭,私計誠得矣,數行缺病,終豈所宜?況今喬陵奉審之行相續,視學之期且迫,此尤非臣子在家言病之時。不得不冒死更龥於仁覆之聽,伏乞聖慈,亟許所請,以幸國家,以全危喘,不勝大願。臣無任惶恐懇迫之至。答曰,省疏具悉卿懇。卿之疾病,予已知之,未卽供仕,勢固然也,有何所傷乎?卿其安心勿辭,臥閤論道,以副予望。仍傳曰,遣史官傳諭。朝報
上在昌德宮。停常參·經筵。
卯時辰時,雷動電光。三更,月暈。
金構啓曰,行判中樞府事趙師錫上疏到院,而以謁聖擧動齋戒,留院之意,敢啓。傳曰,入之。
任弘望啓曰,右承旨朴元度,以身病,連日不爲仕進。當此擧動臨迫之時,該房承旨,多有擧行之事,牌招察任,何如?傳曰,允。
傳于李頤命曰,湖西巡審災實分等·蠲役等事,一日爲急,故前監司任弘望之變通遞改,兩行缺啓曰,同副承旨除授,卽時出肅例也,同副承旨金構,違牌不進,其墜落院規,甚矣。更爲牌招,何如?傳曰,允。
李頤命,以義禁府言啓曰,今九月二十日謁聖時,殿坐時,壇左右禁喧都事各一員,貫革左右禁亂官各一員,明倫堂各門禁亂官五員,當直本府入直都事各一員,合以一員,各爲分差,而本府都事十員內,七員,受由赴擧,假都事八員,令該曹差出,何如?傳曰,允。
統制使李世選敎書,王若曰,置鎭莫大於海防,所以重藩翰之責,選人莫大於閫寄,所以難節制之才。矧玆都總三方,乃是一國重任。重溟天險,扼兩湖之要衝,列堡星□,掌中權之號令。甲兵士卒之逐年操鍊,恒戒不虞,船艦樓櫓之以時繕修,或慮有忽。機務較諸鎭最劇,摠要視他路尤難,苟非一代干城之良,曷膺千里保障之寄?惟卿,三世爲將,一心奉公,居官則廉潔自持,爭稱四字缺禦衆而寬猛相濟,綽有乃祖之風。試以盤根三字缺治績已多,任以秉鉞制閫,而威望素著。頃三字缺巨鎭,俾佐禁衛之新軍,國家緩急可須,眷四字缺營門之大小悉總,區劃得當。玆降北〈闕〉之綸音,庸畀南閫之旌節。主將方委戎務,欲留之請雖勤,廟算必擇邊藩,愼簡之意有在,捨卿莫可,惟汝其欽。玆授卿統制使兼慶尙右道水軍節度使,卿其勉卿報效之勤誠,體予委寄之至意。卉服之窺覘難測,嚴其備防,海船之往來非常,愼其瞭察。弛張利害,默運於胸中,制置經略,揣摩於掌上。若其㫼機而通變,務在臨事而善圖。於戱,惟今日受命之方,卽先卿留惠之地,旌旗〈二字〉,想威風之猶存,部曲傳聲,喜典刑之復覩,勉樹乃績,毋忝所生。故玆敎示,想宜知悉。知製敎南致熏製進
上在昌德宮。停常參·經筵。
朴泰遜啓曰,行判中樞府事鄭知和箚子到院,而以謁聖齋戒,留政院之意,敢啓。傳曰,入之。
任相元啓曰,謁聖擧動時,以事變假注書,守宮之意,敢啓。傳曰,知道。
趙亨期啓曰,平安兵使李仁夏所上大王大妃殿陳慰箋文中措語,極有未安之處,不可無警責之道,請推考。傳曰,允。
朴泰遜啓曰,訓一行缺啓。傳曰,知道。
李頤命,以都摠府言啓曰,三字缺士,當爲中日習射,而謁聖齋戒,相値,不得爲之之意,敢啓。傳曰,知道。
任相元啓曰,右承旨朴元度,本以宿病沈痼,自數日來,舊症添劇,昨日牌招不進,今又陳疏到院,以齋戒不得捧入,而聞其病勢,終難起動。謁聖習儀,只隔一宵,而該房承旨,多有主管之事,合有變通之道,何以爲之?敢稟。傳曰,改遞,以在京無故人,卽爲口傳差出。
以備忘記,傳于金構曰,頃日陵幸及今番謁聖擧動時,寶劍望單子中,東平,皆以有故不參。雖未知輕重之如何,而旣在宿衛之任,連稱病故,事體未安,推考,卽爲牌招進參。
任相元,以吏曹言啓曰,承旨,以在京無故人差出事,命下矣。除老病人員外,絶無可擬之人,不得已以二員,備擬以入之意,敢啓。傳曰,知道。
吏曹口傳政事,以趙亨期爲同副承旨。
任相元啓曰,新除授同副承旨趙亨期,卽爲牌招察任,何如?傳曰允。
朴泰遜,以兵曹言啓曰,謁聖別試武科殿試試官,二品以上可擬之人乏少,以二員備擬以入之意,敢啓。傳曰,知道。
任相元啓曰,卽今寒雨連日,天氣陰曀,尙無開霽之意,半日動駕,露處帳殿,已極憂悶。且百官將士,文武擧子,沾濕二字缺之患,亦不可不慮。禮云,宗廟之祭,雨沾服失容三字缺明日謁聖擧動,合有變通之道,何以爲之?敢稟。傳曰,曾前會盟祭時,不爲遲待,率爾差退,及至初二字缺意快霽,日氣淸明,頗有後悔矣。今此擧動,姑觀日勢,更稟,可也。
傳于任相元曰,謁聖,以二十一日退行。
領議政南九萬啓曰,臣等進詣長陵,使諸地師,更爲泛鐵,則後龍坐向,得水·放水等處方位,與前番奉審時無異。臣等,更爲周行,陵後來勢,左右龍虎,又使諸地官周覽,案山·外龍虎·後祖峯後,使各以其意,書出山論,列錄別單書啓。傳曰,知道。
行判中樞府事鄭□□疏曰,伏以,臣近患非時泄瀉,而千萬意外,伏蒙長陵奉審之命,僅得扶曳,隨參於諸大臣之後,而驅馳登程之餘,氣力澌頓,還到高陽郡,不能强起,末由馳進復命,不勝惶恐,伏地待罪。取進止。答曰,省箚具悉卿懇。勞悴之餘,所患若此,予甚慮念,未得復命,有何所傷?卿其安心勿待罪,斯速入來,從容善攝。仍傳曰,遣御醫看病,遣史官傳諭。
傳曰,奉審大臣及禮曹判書,引見。
行判中樞府事趙師錫疏曰,伏以,臣伏聞頃日筵臣,有以浮傳之說,仰達於宸聰者,筵席語秘,雖未得其詳,而蓋其言以爲,臣因緣宮掖,圖占大拜,噫嘻甚矣,言亦慘矣。自古奸憸之造言興訛,惑亂人聽者,何限,而其陰巧危險之甚,未有如今日之流言。士夫之遘毁罹謗,身陷機阱者,亦何限,而其黯黮汚衊之酷,未有如微臣之所遭。臣自聞此語,心驚骨銷,魄褫魂爽,寧欲狂奔而不可得也。臣之無狀,素乏名論,其所見賤於世,則固也,然臣之所自飭勵,亦未嘗不讓於人矣。不幸遲暮之境,猝然加以罔測之耻辱,始則聚首而竊議,終至抵掌而公誦,有口皆言,無耳不聞,雖未知捏造者何人,煽動者何人,而數旬之內,遍滿國中,遠邇貴賤,藉藉騰播,獨殿下不知耳。朝廷之上,雖不敢出而抗言,亦莫不積疑在中,睽睽心鄙,坐觀狼狽,傍俟自折,臣非木石,安得不動?風舟靡泊,飄葉難定,始出江郊,轉移畿坰,便與世絶,無心相競,呼馬呼牛,一任所爲,而喧豗益加,噂哨未已,今金萬重之言,又至如此,壅而決之,奚獨爲快?顧臣沈抑之情,庶可得而自達,誠亦臣之幸也。夫曲逕干恩,非義媒爵,卽治世之所未聞,而邦憲之所難貸者,苟使臣之所爲,一如言者之言,則固當顯議直斥,投畀荒裔,不與同中國,可也。如其不然,而果有冤狀,則亦宜明覈而洞雪之,今乃置之於若有若無之中,致入於將信將疑之域,而言根難出,聽聞益惑,黯昧莫昭,無路自白,臣心痛迫,縱不足恤,貽累淸朝,當復何如?噫,眞風旣喪,大僞公行,躗言一興,群情波蕩,若此不已,一轉而加之,則臣恐謂鬼載車,點鐵成金,從而媒孽,將無所不至,而滅身湛宗之禍,亦難保其自脫,此豈特爲貽辱名行之懼而止哉?思之至此,不覺毛髮竦然,臣猥以不才,受先朝剪拂之洪恩,經歷淸要,有同拾芥,逮我聖上臨御以來,凡有簡擢,輒在人先,數年之間,驟躋崇班,涯分已踰,滿盈可戒,噫思退歸,庶可少愆尤,而稍進一步,妄干非分,實臣心頃日所未曾萌者,豈料人之爲言,乃至斯酷?士生斯世,同稟天則,其惡其欲,不甚相遠,以己之所不忍爲,謂人之所忍爲,豈人之情哉?必其言以爲,語涉宮禁,則旣非外人之所知,言若風起,則又無形迹之可尋,謀所以眩國人之聽者,意固深矣,計固密矣,獨不念天日高臨,幽隱竝燭乎?緣臣黯昧,踽踽冥行,重惹多口,貽惱宸情,不豫之色,或露於當朝,未安之敎,屢下於備忘。原厥所由,皆臣之故,白首賤臣,老而不死,曾無一言,仰裨絲毫,致令朝著,氣象不佳,臣誠憂畏悸慄,如坐針氈,直欲溘然而無知也。且臣於此,尤有所惶恐不安者。臣於新命,伏承聖諭,以臣之必欲乞解,謂有他意,從實以對之命,而終不敢仰對者,良以儒臣·臺臣之疏,雖論擧措之失當,事體之不可,而迭發層生,前後相績,臣之不得仍冒此,決矣,故臣之前後諸箚,直以此仰暴,而至於流言之闖發,雖極慘毒,此則不專爲微臣一身之累而已。想其歸趣,上關邦政,誠有所趑趄,隱忍不敢,率爾陳聞者也。萬重之旣以承問不對,至被竄謫之律,則臣何可諉以事在旣往,而獨免不以實對之罪乎?臣旣被難洗之謗,又負難貸之罪,職名之尙在,已是失刑之大者,況此月廩之不許還收,尤出萬萬意慮之外,臣方席藁待罪之不暇,何敢冒受不當受之公粟乎?伏乞聖明,削臣之職,以謝國言,勘臣之罪,以戒具僚,仍收月廩之賜,以安愚分,不勝幸甚。臣具疏,將以縣道上聞,適値道臣,出巡遠邑,未免越例直呈,尤不勝惶懼焉。臣無任兢惶悚惕俟罪之至。答曰,省疏具悉卿懇。噫,因緣圖占,是何等昏亂時事,而終以罔測之誣謗,肆然勒加於君父,略無顧忌,國朝三百年以來,爲人主之慘被人臣之醜辱,未有如今日之所遭者,此豈但大臣之不幸而已?實國家之大變也。思之至此,不覺痛心,而如此凶賊,尙未斯得,快正王法,此最可恨也。萬重負犯,不專在於不以實對,則於卿,有何引咎不安之嫌乎?不腆月廩,一旬過辭,尤涉太過,卿其須體此意,安心領受,而亦勿待罪,從速上來,以濟時艱,史官傳諭。
午時,上御熙政堂。長陵奉審後諸大臣及禮曹判書引見時,領議政南九萬,領中樞府事金壽興,判中樞府事李尙眞,禮曹判書南龍翼,同副承旨金構,假注書李東馣,記事官沈季良·宋相琦入侍。金壽興曰,數日日蒸鬱,上候,何如?上曰,無事矣。金壽興曰,臣素昧風水之說,雖承命奉審,而只聞諸地師所論而已,有何所見,可以仰達者乎?若其凡眼可知者,則或不無未盡之處,而其何敢輕達乎?判中樞府事李尙眞,素曉風水,臣亦與之商論,下詢,宜矣。李尙眞曰,少因爲親求山,慣聞地師之言,雖有稍知糟粕者,而旣無的見,可以仰達者矣?然而前後奉審地師山論,各人所論,大同小異,皆以陵寢事重,難於指斥,不敢明言,略見其意,惟任臺所論,雖二行缺申爲刑戮,坤非刑戮,而臺則獨以爲左旋右落二字缺申水,不相關涉,故乃以兩男竝處爲言,此似明知山之理矣。上曰,以卿之所見,言之。李尙眞曰,陵寢事體,莫重莫大,實難輕易陳達。第己丑國恤時,臣陪進陵下,當其時年少,且無求山之事,故其於山家,小無所聞,而凡眼所見,案·朝漠遠矣。今番則松栢參天,雖不得見,猶知其關鎖不密,且其來龍,牽過臨津大二字缺嘗累經,不待今日,已知偏龍,決非可合於帝王三字缺藏,且內堂偏斜而無水,白虎邊六方皆低,臣數字缺坐於低下,曾所補築處,以索繫竹,較數字缺陵上,則築處之於陵上,僅得齊平數字缺低不築處,則陵上尙高,蓋似封數字缺致也。穴深應九尺,而本土淺數字缺不覺其過高矣。大抵西向半行缺而如欲補土,當至四五丈許,數字缺國力,此則雖不足恤,而白虎方土役數字缺事極難處矣。旣是偏龍,亦非純吉數字缺遷奉,何可容易遽議乎?金壽興曰,偏龍三字缺意則不然。若於當初定陵時,則或可爲欠數字缺到今議遷之日,惟當論其疵病之輕重而已,豈數字缺偏龍,輕議遷奉乎?第聞任臺所論內堂無水二字缺諸坤申水,尤有所害,而李尙眞,亦不敢盡達數字缺上曰,更爲詳達,可也。李尙眞曰,此非難知之事。內堂數字缺地家所謂旱局也。若有親近過穴之水,則可救二字缺坤申,則卽其傍過之客水,實爲無水之局也。任臺二字缺陰陽,不斥言其所謂兩男竝處者,蓋以萬物之理而已,旣不交媾,則生成之道,絶矣。其意所在,斷可知矣。更宜下詢,使之悉陳,而且聞任臺,與其弟一行缺臣嘗怪訝,未得一見,今見其山論半行缺其能言壙中之事,是亦可以下詢矣。金壽興曰,外面見著之處,尙難的知,壙中吉凶,何可以一人之見斷定乎?至於未盡之處,雖凡眼,亦有所見,如白虎邊六方之低下,前無親切之內案,內堂之無水,果爲有欠矣。南九萬曰,臣前後再次奉審,而風水之說,素所昧,實未知其得失之如何,而只以淺慮之所及者言之,國朝以來,遷陵凡五次,而章陵外其他四次,則皆一字缺災害,其年月,皆在於璿源譜略中,自上想必睿覽而默想矣。朱子山陵議狀,以爲祖塋之側,興土功以致驚,亦能挻災,興土功於塋側數字缺何況遷奉之擧,其爲驚尤重,安保其一二字缺挻災之理乎?且遷陵之議,發於今日者,實由於一二字缺之慶漸遲,人情莫不憤鬱,無所歸咎,有此一二字缺遷陵後,卽有儲慶,則誠是莫大之幸,若或一二字缺則長陵以下近代山陵,又安保更無他意乎?一二字缺術,臣雖不敢論,而難言之憂,實在於此二款,不敢不達矣。上曰,非但朱子所論如此,雖閭閻家,年久遷葬,不可不愼,況國陵乎?予意如此,故前日再度書啓,皆以不可遷奉爲敎矣。大臣所啓中第一件,則實合予意,第二件則未知其必然矣。南九萬曰,小臣,亦非敢以爲必有一字缺事,然當國家大事,不可不深慮長思,必欲自上豫知此意,故敢有所云矣。金壽興曰,長陵遷奉之說,紛紜至此者,有由然矣。長陵未盡之議,自前有之,卽今儲嗣久曠,一年二年,以至今日,大小臣民,日夜顒望,而雖無知愚氓,莫不歸咎於長陵欠害,便成國言,此實人情無所不用其極之意,遷奉重事,自下所不敢直達者,惟在自上裁斷而已矣。二行缺之所當然也。宜以生人之禍福,想其體魄之安不安,凡於遷葬之際,不當先言其禍福也,今以儲嗣之遲,致疑於陵寢,則旣是理所茫昧,而以此爲言,亦爲事體之未安矣。無寧以風水之說爲言,朱子,亦嘗言祈天永命之助,則其所關係,誠不可忽也。南龍翼曰,臣於地家書,曾所昧昧,再忝奉審之行,徒憑地官之說,而其論前後互變,實莫知其所從,今者三大臣之所辭之辭,竝爲書出,詢問于在外大臣,似當矣。南九萬曰,山陵奉審之後,旣有異同之說,則仍奉,旣甚未安,遷陵之重難,又如臣上所陳者,而自無的見,實甚悶然,自有此議以來,臣非但廣問於儕友間,亦以書私問奉朝賀臣宋時烈,則以爲,朱子議狀,一以山陵爲數字缺之所係,一以塋側之土功,爲驚動而挻災二字缺子器識力量,有難權其輕重,而有所裁斷數字缺定之說也。當初地師之書啓,上敎旣定,而非數字缺疏,縉紳間亦多辭說云,故令備局更會數字缺明白,宜可以鎭定群議,而猶恐有未盡數字缺諸大臣,再往奉審矣。李尙眞之所見缺李尙眞曰,遷陵重事,固不可輕議,而如不得已,則所當十分詳愼,已往遷陵時,各數字缺亦宜考出實錄,參其輕重而處之也。且雖私家之事,年久遷葬,則必改備衣衾棺槨,然後開壙,今若議定,萬一遷奉,則當先製衣襨,又當奉往新梓宮,念此境界,誠爲罔極,其爲重難,益復如何,而臣子敢爲之妄論乎?臣於此,竊有所感。又有所愧,而不以私事爲嫌,而竝爲仰煩,竊附於事君如事父之義也。臣父之葬,亦是二行缺以不中群議當遷,而年久未決,以此見之,則實由臣知之不明,而今此遷陵之議,終不能悉陳,以備裁擇,是臣不孝不忠,厥有兩罪,而猶且以小喩大,仍祈聖明之加察也。金構曰,臣頃於奉審時,旣有所聞,故敢達。其時聞任臺之言,則謂之虛假,而非眞穴,愼景尹,亦以爲,作穴稍高,明是失穴云,而事係陵寢,不敢直斥,故山論所言,多有未瑩者。大扺今日遷陵之議,不可以義理斷定,專在風水吉凶之如何,而風水凶,當遷而仍奉,風水吉,不當遷而妄動,其爲禍數字缺聞地家說,雖是不吉之山,遷動之際,災害數字缺慮此兩款,實難折衷矣。南九萬曰,李尙眞以爲,今日山陵之議,只當求彼安之理,不當以儲嗣之慶爲言,若以子孫之吉凶禍福,議及先陵,則大爲未安云,其言誠美矣。但念今日紛紜之議,專出於儲嗣之遲慶五六行缺以此斷決大事,實涉未安,臣意,李尙眞數字缺爲不盡其說,自備局更招任臺,細問其所欲言,使之直陳無隱,以爲稟裁之地,似可矣。上曰,以許彬·方叔齊所論觀之,可想其意之在禍福,若謂玄宮,有水火患,則子孫禍福,年歲一行缺難輕易斷定,依領相所啓,任臺,先自備局五六字缺之說書啓,諸大臣論難之意,亦竝出於擧行條件,過擧動後,遣史官收議於諸大臣,而二品以上,亦使會議,可也。
金構曰,臣忝帶璿璣玉衡修改都監之任,有所懷仰達。匠人則雖以白文執捉,至於雜物進排等事,不可以白文爲之,禮曹印信,限畢役間取用,何如?上曰,依爲之。燼餘
上在昌德宮。停常參·經筵。
朴泰遜啓曰,二十一日謁聖擧動,二十二日國忌齋戒,二十三日國忌,此三日視事,頉稟。傳曰,知道。
趙亨期啓曰,行判中樞事鄭載嵩上疏到院,而以謁聖齋戒,留院之意,敢啓。傳曰,入之。答曰,省疏具悉卿懇。前後別諭,已悉予意,而情志不孚,莫回遐心,愕然且慙,無以爲諭,卿其安心勿辭,亦勿待罪,俟病少間,從容上來,毋孤企望。
任弘望,以戶曹言啓曰,今九月十三日,大臣·備局堂上引見入侍時,戶曹判書李敏敍所啓,自辛酉至往年,御供之物,裁減者,多矣。今聞宣惠廳,旣已復舊云,戶曹裁減者,一體復舊,故敢達。上曰,依爲之。李敏敍曰,辛酉以後裁減,盡爲復舊乎?只復往年所裁減者乎?上曰,前後裁減,列錄以進,可也事,命下矣。兩年減裁物件,別單書入之意,敢啓。傳曰,知道。
行判中樞府事鄭載嵩原疏缺。燼餘
上在昌德宮。停常參·經筵。
大駕出宮,詣成均館入幕次後,政院·玉堂·藥房問安。答曰,知道。
酌獻禮後,大駕還幕次,政院·玉堂·藥房問安。答曰,知道。
以承傳色,傳于朴泰遜曰,多士入場之時,不無紛沓之患,別定本館官員一人,使之看檢,連續入門,俾無如前之弊事,分付四館所。
又以承傳色,傳于朴泰遜曰,囂聲如此,必是儒生爭入紛沓之致,更爲各別申飭。
朴泰遜啓曰,卽招成均館官員,各別申飭,而問其喧聒之由,則對以擧子甚多,入門之際,自然如此云矣。
又以承傳色口傳啓曰,西平君榥,工曹參判李奎齡,擬於宗宰之望,旣已落點之後,終不來到,極爲非矣。請推考。答曰,依啓。
又啓曰,東·西班宗宰各八員,而落點人中李奎齡,西川君榥,終不來到,更改付標以入乎,何以爲之?敢稟。傳曰,不必更爲付標,以七人進參,可也。
上御明倫堂,試官以下肅拜訖,上顧壁上懸板,問相元。對曰,□邊所懸,乃白鹿洞記,五六字缺內懸明倫堂三字,自中國出來,或稱朱子筆,而未能詳知,外額則初以韓濩書懸之矣,朱之蕃取去,以其自筆書,懸矣。
任相元啓曰,今此科題,以御題出之乎,書入受點乎?上曰,書入而落點,可也。
上曰,卽今秋節未寒之時,年少堂下官,異於老宰相,而着耳掩入於榻前,殊甚無據,副司果朴泰輔,推考。
上曰,入門數幾許耶?任相元曰,雖未的知,過萬矣。上見入門單子訖,領議政南九萬,以書題,跪傳任相元,相元,跪進上前,上落點以下。上曰,天已明,燭籠盡去之,可也。
任相元曰,泮水堂則試官往見數字缺儒生四拜之後,仍爲張題之意,敢啓。上曰,依爲之。上自明倫堂,出御下輦臺射壇。
朴泰遜啓曰,生·進唱榜時,旣以萬壽殿火災,風物遊街,竝令禁止矣,今此謁聖放榜時,亦爲依前禁斷乎?上曰,生·進唱榜時,則雖以萬壽殿火災,禁斷風物遊街等事,而謁聖與此有異,未知如何。領府事金壽興曰,其時新逢火災,不勝驚懼,有所禁止矣,謁聖則事體有別,而但廟庭之樂,尙未復舊,遊街雖無妨,風物則似不當許矣。上曰,親臨試士,卽日唱榜,事體與他自別,在國家爲盛擧,在擧子爲榮光,若一切禁斷,似甚埋沒,故問之矣。金壽興曰,然則永昭殿用樂,自今復舊,則似無所妨矣。上曰,依爲之。
兵曹判書李師命啓曰,尺量官,以軍器寺官員爲定矣,今見下人來尺,雖前規如此,謁聖與他有異,以官員爲之之意,敢達。上曰,自前規例如此,春塘臺觀武才時,每見下人尺量矣,前規不必改,以下人使之尺量,可也。
上曰,貫革得中,而或木片缺落及鏃沒竹退者,竝數字缺數事,豫爲分付,可也。
李師命曰,枰箭官,春塘臺則臺上平夷,故每於臺上枰箭,此處則臺上狹隘,何以爲之乎?上曰,於臺下爲之,可也。
金構啓曰,擧子呼名,取稟。上曰,中間頗遠,呼名高聲爲之事,分付,可也。
又啓曰,數字缺五矢畢射之敎,一得者,何以爲之乎?上曰,一中之流,勿令封箭以上,可也。
射訖,李師命啓曰,數字缺十七人矣。上曰,無比較人耶?師命曰,初試壯元金缺五分,此爲壯元,而無比較人矣。
朴泰遜啓曰,放榜時,有新恩政事,而吏曹窠闕頗多,放榜後開政,則還宮想必差遲,豫爲開政差出,他窠數字缺待放榜,新恩政事,仍爲之,似可矣。上曰,依爲之。
上曰,今已午正矣,收券必多,科次甚難,必於申前畢考之意,分付,可也。
金構啓曰,臣往兵批政廳,故敢達。上曰,唯。
朴泰遜啓曰,還宮時路邊射墩,不可不撤毁,軍人方待令,卽爲分付撤去之意,敢啓。上曰,依爲之。
上曰,御將來。徐文重,進前跪伏。上曰,頃日沙場閱武時,令排六花陣,則兵判,對以未習其法,故未排矣。卿亦不習之乎?文重曰,六花陣法,雖在兵書,臣旣未曉習,本廳將校,無一知者,故臣營亦未能習之矣。曾在孝廟朝,使柳赫然排之云,而其時敎鍊官,今旣不在,亦未知赫然所排者,果能合於古法也。上曰,其法旣載於兵書,則似無不可排之理,分付各軍門,使之習排,可也。上曰,今日予亦不着耳掩,而大司成李選,日晩之後,偃然着之於御前,其在事體,殊甚無據,從重推考。
有政。吏批,以朴世采爲大司憲,尹堦爲尙衣提調,吳斗寅爲平市提調,徐文重爲氷庫提調,尹趾善爲長興提調,李畬爲禮曹參議,李重章爲監察,李益泰爲司僕正,朴泰輔爲副應敎,宋掞爲陽智縣監,金楺爲禁府都事,文有章爲典籍,權爲典籍。
金構啓曰,武科入格之矢,出給矣。上曰,唯。
李頤命進前曰,臣等有所思,自下相議,故敢達。曾前春塘臺,則科次於御前,故科取多少,自上或臨時變通矣。今番則異於御前科次,若畢考之後,則自上雖有加用之敎,似難變通,故豫爲敢達矣。上曰,使之來此,榻前科次事,分付試官所,可也。李頤命曰,旣有上敎,遣史官傳諭乎?上曰,唯。
假注書朴泰淳,往傳上敎於試官所,南九萬以下諸試官,卽詣御前,仍爲合考。上曰,抄出者幾丈乎?南九萬進前曰,抄出八丈,而數三丈則有疵病,似當更爲抄擇,而旣已合考於御前,自上定數,可矣。上曰,親臨試士,實是國家之盛擧,且八方多士,擧皆來會,只取若干人,似甚埋沒,若無大段疵病,八丈盡取,可也。
上曰,日勢已暮,諸事豫備事,分付,可也。
金構啓曰,日勢向昏,燭籠及植炬·行炬,竝令燃火之意,敢啓。上曰,依爲之。
又啓曰,諸事旣已豫備,各色先爲出送事,敢達。上曰,依爲之。
大駕還宮時,到壺洞屛門,金盛迪·宋疇錫,請對啓曰,臣等,猥忝法從,獲覩盛擧,實爲榮幸,而第念天災時變,疊見層出,上下憂懼,不可處而豐亨豫大之運,殿下旣撤庭懸,猶未復舊,今遽大張聲樂,有若太平盛時,非所以寅畏小心之道,至於倡優之戲,尤非王者之所宜,近而二字缺班行,喧聒駕前,此實前所未聞者,故臣數字缺退矣。上曰,然則撤去,可也。
大駕還宮後,政院·玉堂問安。答曰,知道。
吏批啓曰,卽接禮曹移文,則四五字缺閔以升,身病甚重,不得行公云,依例改差,何如?傳曰,允。燼餘
上在昌德宮。停常參·經筵
未時,太白見於巳地。
大殿,政院·玉堂問安。答曰,知道。
中殿望哭後,政院·玉堂·二品以上單子問安,藥房問安。答曰,罔極。
藥房都提調金壽興,提調臣李翊相,副提調臣任相元啓曰,昨日冒夜勞動,終日臨御帳殿,仍又夜深還宮,伏未審聖體,若何?臣等不任區區憂慮,敢來問安。答曰,知道。氣體頗覺淸暢,不知其勞矣。
金構啓曰,統制使柳重□今秋水操時勤慢啓本,以名在罷職之中,不得修啓事,狀啓。傳曰,勿待罪事,回諭。
傳于朴泰遜曰,昨日還宮時,文武擧人前部鼓吹,前分左右侍立事,下敎矣。乘輦進發之後,日已昏黑,未得相見,故使之進立於輦前,而至如天童之類,渠自隨入而已。且前路處處,駐輦停滯,蓋由於所用洞近處地勢狹隘之致,而三司駕前請對之時,有若姑爲招致觀戲者然,此豈予之本情乎?未可知也。
傳于金構曰,明日賓廳日次,而與國忌正日,相値,如有稟定之事,大臣與有司堂上,今日入侍爲當,以此分付。
朴泰遜啓曰,山陵會議,過國忌後,爲之事,昨已定奪矣。今二十四日,乃式年會試開場也,試官落點之後,則應參會議之員,必多有不得進參者。今此會議,事體重大,而又與凡公會有異,雖是國忌之日,行祭後仍令會議,似無所妨。且三司之官,不可不參會,而前日榻前,未及定奪,使之一體來會,何如?大臣之意如此,敢此仰稟。傳曰,依啓。明日牌招會議。
又以司饔院官員,以都提調意啓曰,駞駱粥,當自十月初一日封進,依前例擧行事,分付司僕寺之意,敢啓。傳曰,知道。
金構,以兵曹言啓曰,今九月二十四日,文武科四所場中差備軍之數,至於二百二十名之多,他無推移定送之路,不得已闕內啓下勿用處,及諸上司各衙門派定軍士等,除出調用次,別單書入之意,敢啓。傳曰,知道。
金構啓曰,領議政南九萬,有司堂上李師命·徐文重·崔錫鼎,來詣矣。傳曰,引見。
入侍時,今番失火時,大王大妃殿冊寶,有損傷者,修改都監都提調及堂上·郞廳,斯速差出事,榻前下敎。
司諫金澋啓曰,臣於昨日,隨駕到泮宮,本院啓辭,所當卽爲傳啓,而似聞親祭正日,不爲傳啓,亦有近例云,故因爲停矣。日晩之後,始覺其非,而正及拆榜之時,悤擾未能,乃以日暮姑停矣。今聞物議,以爲無故日仍爲姑停,未免失體云。臣出入臺閣,非止一再,而此等規例,猶未熟諳,且今日賓廳引見時,亦當入侍,元非日次,故臨時始聞,顚倒入來,而家居稍遠,竟未及參,臣之不職之失,於此益著。且臣得伏見下政院之敎,不勝瞿然惶悚之至。昨日還宮時,聲樂之中,天童,又復羅列於駕前,臣意以爲,當此災異疊見之日,有此無前之擧,觀瞻所到,恐有累於聖德,故未堪區區之懷,不避路次,敢有所達矣。今者,伏見聖敎辭意,則臣之所陳,未免爲錯認之歸,亦安敢晏然仍冒?請命遞斥臣職。答曰,勿辭。
金構啓曰,司諫金澋,再啓煩瀆,退待物論。傳曰,知道。
正言安圭·李三碩啓曰,臣等以傳啓事相議,而有以親祭正日,則近有姑停之例,爲言者,故臣等,未暇詳察,亦以爲然,殊不思酌獻禮之與大祭有間。及晩之後,始覺其誤,而倉卒紛擾,有未及商確者,不得不以日暮姑停矣。今聞物議,以旣是無故之日,而以日暮姑停,爲失云,臣於前後忝竊,出入臺閣,旣有年所,而此等體例,猶不覺察,有此做錯,其昏謬不職之狀,已自可見。且臣等,伏見下政院之傳旨,有昨日處處駐輦,蓋由地勢狹隘,而三司駕前請對,有若故爲招致觀戲之敎,臣等不勝瞿然惶悚之至。臣等,於昏黑之際,在於駕前稍遠之地,未詳其曲折,而但聞雜戲,陳於威顔咫尺之前,區區之心,誠以爲此不但事體之猥褻,瞻聆之有駭而已,實恐其爲累於聖德,不細。故自附於有懷必陳,納君無過之義,遂敢相率而請對,此在聖明,雖不害爲無則加勉,而抑臣等,一時錯認,妄率陳達之罪,則大矣。以此以彼,俱不可一刻晏然仍冒,請命遞斥臣等之職。答曰,勿辭。
金構啓曰,正言安圭·李三碩,再啓煩瀆,退待物論。傳曰,知道。
午時,上御熙政堂。領議政南九萬,兵曹判書李師命,刑曹判書徐文重,大司成李選,刑曹參判崔錫鼎,左副承旨金構,校理金盛迪,假注書李東馣·任舜元,記事官尹星駿·宋相琦入侍。上曰,明日乃賓廳日次,而與國忌相値,或有稟定之事,使之引見矣。南九萬曰,昨者,終日帳殿,冒夜還宮,不審上候,何如?上曰,無事矣。南九萬曰,今日雖無大段事,上有引見之命,故入來,而亦有可以稟定之事矣。
李師命曰,驪陽府院君遷葬時,恩城府夫人及海豐府夫人墓軍,有一時題給之敎,而本家以爲,驪陽府院君葬時所給墓軍,猶足以推移用之於合葬,三喪墓軍,一時受用,心甚不安云,而終不受用。本家之終不受用,誠是美事,本家旣不受用,則其公事,還入爻周之意,敢達。上曰,依爲之。師命曰,自前,兩喪合葬墓軍,或有各給者,亦或有只用一喪墓軍者,其規不一。此後兩喪合葬,只給一喪墓軍,未知何如。南九萬曰,畿邑之民,非但近因連凶,甚爲疲殘,禮葬等事,又是他道之所無,遷葬禮葬之稠疊,未有甚於近日,畿民日不暇給,實難保存。且兩喪合葬,各給墓軍,亦未知其合當,今後凡兩喪合葬,則只給一喪墓軍事,定式施行,似當矣。上曰,合葬則雖給一喪墓軍,亦可推移用之,此後依此定式,可也。徐文重曰,禮葬時三物幕及殯幕,自宣惠廳例爲備給矣。合葬則旣以只給一喪墓軍定式,則此後當一體施行矣。上曰,依爲之。
李師命曰,數字缺都摠府,曾前有相避之法,而五衛旣廢之後,則摠府於禁軍,元無干涉之事,故故相臣洪重普,爲本曹堂上時,陳達於筵中,勿爲相避之意,已爲判下,尙未定式,不無妨礙,大臣入侍,下詢而處之,宜矣。上曰,何如?南九萬曰,法典雖如此,中間制度多變,到今變通,宜矣。上曰,然則此後勿拘相避,可也。
李師命啓曰,孝廟初年,申飭束伍軍,而其時故相臣原平府院君缺爲兵曹判書,定爲節目,頒行八路,一年內,營將四度巡歷,兵使兩度習陣,軍兵之頉案者,守令報營將,營將報兵營,其時所充定者,皆壯丁之有根著者矣。十數年來,軍政盡爲抛棄,一哨之內,一年付標,幾至數十人,或有三年數字缺哨改案者,外方之事,雖不能一一詳知,尺籍之虛疎,於此可知。自今以後,執頉於軍事者,從其輕重,一以事目治之,而其中軍案一哨內,一年十五人改付標者,營將巡歷時,全哨無分者,一依孝廟朝例,決棍於各該道營門,以爲懲勵之地,何如?上曰,此事,何如?南九萬曰,近來戎務之廢弛莫甚,宜有整飭之擧,營將巡歷,以其執頉,論罪守令事,自有孝宗朝成法,今當修明舊規擧行,而但念一行缺年夏間,旣有成命,而似聞厥後,亦不得遵行云,命令之不信不重如此,則實無可成之事。此似是出令時,不能廣詢博訪,商確講定,俾無後議之致,今後則尤不可不更加愼重也。今者諸道軍務,抛棄已久,猝然復舊,一切以事目施行,則被罪者必多,亦將有難處之事,其參酌改定,有難以小臣一人之見,斷定於榻前,退與本司諸堂上,從容講定,更爲仰稟啓下分付,使之擧行,何如?上曰,依爲之。
李師命啓曰,曾因黃海監司狀啓,御筆封進人李益明,有相當除授之命矣。取見筆跡,則未知其的是御筆,且末端御押,亦非親著,而似是印押,以此見之,則不可直斷以御筆,故敢達。上曰,此乃甲子年間所上送者也,觀其字體,有不似處,未知其眞是御筆矣。南九萬曰,自上若以爲古跡,而入內觀之則似宜,不然則還給,可矣。上曰,直斷以御筆,有所未安也。李師命曰,然則其時除職承傳,亦不擧行乎?上曰,旣非御筆,則承傳不當用矣。
上曰,萬壽殿失火時,大王大妃殿冊寶,有傷損者,不可不從速修改,卽設都監修改,而事體重大,不可無都提調,以此意,該曹數字缺堂上·郞廳,斯速差出,可也。
李師命曰,軍兵免新,前日有禁斷之令,而近來或有若干收捧之事矣。今此禁軍金孝先事,似當依事目梟示,更無可論,而若其所犯,出於因襲謬規,直斷以梟示之律,未知如何,大臣方入侍,下詢而處之,何如?上曰,人命至重,直用梟示之律,或似太過矣。南九萬曰,軍兵中有收斂事,則孝宗朝,特爲嚴治,勿論多寡,直令梟示,近來晉州等處,連用此律梟示矣。頃者,以各廳免新四五字缺爲事目,以爲論罪之地,至於軍兵,則稱以免新,而責以二字缺與他軍兵收斂酒食之資者,本無異同,故事目中,以孝宗朝受敎梟示事啓下,頒布中外矣。如此之事,上聞之後,自上以好生之德,特貸其死,誠合於古者王曰宥三之義,而爲將之道,以威克厥愛爲主,則惟當用法而已,軍中用法之事,雖不稟,似宜矣。上曰,旣有意見,陳達何妨?以免新侵責,至於梟示,似過,以次律用之,可也。南九萬曰,軍兵中侵責新入,收斂錢貨酒食者,以梟示定律事,旣已頒布,則人誰不知,而今孝先者,督迫新入,徵斂無已,故新入者之妻,不勝其苦,至於自縊,而爲傍人所救,雖不至於死,其不畏禁令如此,豈不痛駭乎?漢之衛靑,爲大將時,蘇建,坐法當誅,而數字缺不得減其死,安祿山,亦以軍法當誅,而張守珪數三字缺亦得減死,此雖出於惜才之意,論者皆以爲,非以貸法故也。李師命曰,臣以有司之臣,不能守法,不勝惶愧,而輦下將兵之臣,與閫外受命者有異,平世御衆,不可徒尙嚴峻,故有此稟處矣。崔錫鼎曰,侵三四字缺同,而內三廳犯禁者,未聞論以死罪,獨此人,以軍兵收斂,不得免死,似爲冤抑矣。南九萬曰,此人則旣以特命,論以次律矣。此後軍兵,侵責新入者,以軍中三令五申之法,別爲申飭,日後更犯,則不爲撓貸乎?或更爲議定事目乎?上曰,以此意,收議于諸大臣,更爲稟定,可也。
南九萬曰,京畿各邑官需米,元數本少,而近因年凶,又加裁減,不成貌樣,今年農事,水災後又因早霜,反不如上年云。大同需米之不足,誠爲可慮,而州縣之疲殘,亦不可不念,畿邑官需米,似不可不復舊劃給矣,前領議政金壽恒,亦欲陳達變通,而未及云。自今年復舊似可,監營需米,亦爲一體復舊,何如?徐文重曰,州郡所減各二石,營需米所減百二石,通計一千七十石也。上曰,依爲之。
崔錫鼎啓曰,臣於日昨擧動時,以讀券官,入參於明倫堂,殿坐之時,書題落點之際,不納於望筒,直爲進呈,有違規例。且伏聞曾前謁聖等親臨之科,出題時,侍衛將士及承旨·史官,皆令蹔出,只該房承旨一員,留在奉行,所以重科場之事體,而昨日則出題時,諸承旨及侍衛將士,皆在殿坐之側,衆目參見,殊無嚴重科場之意,當該承旨,難免其責矣。上曰,今番出題時,諸將士,皆不退出,事異前規,予亦心以爲未安矣。南九萬曰,不但承旨有失,小臣,亦在咫尺之地,若能覺察,則可以言及於承旨,而亦不能致察矣。退聞李敏敍之言,始知其差誤,不勝惶恐待罪。上曰,此是承旨,所當稟啓擧行之事,大臣則不必以此待罪,安心勿待罪,可也。南九萬曰,旣往之失,今不可治,而日後,不可不以此爲戒,當該承旨以當推考矣。上曰,推考,可也。
李師命啓曰,闕門開閉,自是定式,而昨日還宮時,日勢旣暮之後,則除敦化門外,其餘諸門,當有稟定閉鎖之事,而終不擧行,兵曹入直堂上,難免不察之失,此後定式施行事,分付,似可矣。上曰,兵曹堂上,似不善處矣。徐文重曰,此非兵曹之所當,乃是政院之事矣。上曰,政院該房承旨,推考。
徐文重啓曰,多大浦僉使張萬瞻,以不能禁制倭人犯禁越境之事,水使以從重決棍之意,狀啓矣。數字缺東萊府使狀啓,自禮曹不可推考之意,令攸司稟處矣。臣曹當移送禁府,而第旣已決棍,又爲拿問,則似是疊蒙其罰,敢此仰達。上曰,不可疊施其罰,分揀,可也。
李師命啓曰,上年秋,江華留守申晸,以江華義僧事,陳達於筵中,其時領敦寧金壽恒,以爲當初南漢築城時,以僧徒赴役,故仍爲設置七寺,以諸道僧人,分定入番,而今此江都形勢,與南漢有異,外方義僧入番之際,其弊不貲,姑以京畿屬邑及一行缺以此意馳報備局,而群議皆以爲,南漢義僧,爲弊已極,今又設置於江都,無益守護,而反有其害云。大臣今方入侍,更爲定奪分付,何如?上曰,此事,如何?南九萬曰,小臣,亦見其公事,而南漢義僧,雖分定八路,貽弊猶多,今此延白及南陽·豐德等,皆是野邑,僧徒本小,以數小僧人,輪回入番,必不得力,而徒爲貽弊之歸,臣意則決不可爲矣。上曰,如無實效,則初不如不爲之爲愈,前日擧行條件,爻周,可也。
八九行缺南九萬曰,近來災異疊出,年事連凶,人心靡定,國事可憂,而又此齎咨官所聞,彼國亦多可慮之事矣。皇帝,慮西㺚之作變,稱以田獵,而出往審勢云,大鼻㺚子及吳三桂所屬將校,皆懷冤心,彼國有憂,則我國必先受禍,似當預爲綢繆之策,而事勢實無奈何,不知所達矣。上曰,非但大鼻㺚子,其他可憂之端,甚多矣。李師命曰,大鼻㺚子,終必爲大憂,備局堂上,皆入侍,責勉防塞之道,可矣。上曰,彼之形勢,終必有變,職摠將權之臣,凡於自强之策,禦侮之備,刻意留心,可也。太原㺚子,自元有之乎?南九萬曰,此乃靑太吉,黃太吉之子也,其來已久矣。以卽今形勢見之,天厭穢德,似無彼類更入中國之理,五六行缺徐文重曰,自上有以仁代暴之敎,以天道言之則似然,而彼旣入處靈古塔,則本國無平安之時矣。李師命曰,我國地方數千里,軍兵二十萬,若能奮勵振作,則國中禍亂數字缺基矣。南九萬曰,朝廷正則人心可以振作,而四五字缺君上之心,若能奮勵振作,則更無可憂,其道惟在愼賞必罰,而恢張言路,以扶元氣,可也。李師命曰,諸葛亮所謂親賢臣遠小人,非謂以此爲撻彼之堅甲利兵也,朝廷旣正,則外憂不足慮故也。南九萬曰,卽今大臣之出在郊外,誠甚可慮,而其下文學淸名之士,朝廷亦不能盡爲收用,在外不來者,則自上敦勉,使之上來,其餘遺漏之人,亦宜審思而用之矣。崔錫鼎曰,大臣,以自强之策陳達,而上以紀綱爲言,下以人才爲本,以此兩款,爲治之要,則何患不治乎?至於將領之任,尤宜擇人,四五字缺蔭官中,有所屬望者,而四五字缺自上超擢用之,可矣。李師命曰,崔錫鼎所達,是指元萬春·李慣·柳以升,而以升則方在罪譴中矣。此三人,皆經州縣,多有聲績,而但其年紀漸暮,及時抄用之意,敢達。上曰,此人等,旣入抄啓中,而所達又如此,當留意焉。李師命曰,元萬春,乃故相臣斗杓之子,李慣,故判書臣時昉之子,與外方疎逖之人有異,且有幹局,試用,可也。南九萬曰,李慣則小臣亦熟知之,其有將才,雖不可知,而幹局則有之,故頃日,備擬廣州留守矣。物論,以直以堂上備擬,爲非,自上超用,則或可而。半行缺
金盛迪啓曰,昨日謁聖後還宮時,臣見風樂,陳於御前五六字缺當此艱憂溢目,廟樂不復之日,殊似未安,故有所仰達矣。今日伏見備忘記辭旨,不勝惶恐矣。然人主常以敬勝怠爲戒,可也。自上留念焉。上曰,唯。遂罷出。
上在昌德宮。停常參·經筵。
神懿王后忌辰。
朴泰遜啓曰,明日常參·經筵,取稟。傳曰,只晝講。
又啓曰,行判中樞府事閔鼎重,行副護軍金禹錫·慶㝡·尹趾善,牌招不進,行副護軍睦來善,行副司果李端錫在外云,不得牌招之意,敢啓。傳曰,知道。閔判府事處,遣史官問議,金禹錫·慶㝡,更爲牌招。
趙亨期,以戶曹言啓曰,行判中樞府事李尙眞,去丙寅前十一月十二月,丁卯年正月三朔頒料,在外不受,故其時有姑待入城輸送之命矣。今者李尙眞,方在城中,前日不受頒料,似當輸送,何以爲之?敢稟。傳曰,依爲之。
朴泰遜啓曰,今此山陵會議時,三司諸臣,亦爲一體來參事,昨已定奪,而司諫金澋,正言安圭·李三碩,方在引避未處置中,大司諫兪櫶,獻納沈思泓,更爲牌招,使之來參,何如?傳曰,允。
假注書朴泰淳出仕,代申鈓,任舜元出仕,代朴泰恒。
朴泰遜啓曰,禮曹郞廳,以領議政意啓曰,今月數字缺引代罷出之後,依下敎,欲爲招問任臺,則方在驪州,送人招來,昨日昏暮後始到,今日賓廳會坐時招問,則以爲,承命奉審之後,再度山論,悉陳所見而仰達矣。至于今日,至承再問之命,不勝惶恐,更將淺迷之見,一一仰達,蓋云數字缺山以水,作配陰陽,以定吉凶榮枯之道,而至於長陵,數字缺來左落,水亦左到,山左水左,謂之兩男竝處,非陰數字缺龍,穴非其眞云,是偏落,以左旋木龍論局,則生亥數字缺三方低處,乃龍生方,古法云,生方,宜高不宜低,以此論之,則不免少欠,以坤申方刑戮水論之,則雖曰刑戮,橫過而不數字缺何衝害之深疵乎?然局非眞結,水水山山,皆不我有,山數字缺過水是也。臣之所見如此,而前兩度山論,別無他意。伏惟聖明,參商裁斷云矣,敢啓。傳曰,知道。
朴泰遜,以禮曹言啓曰,今此文科講經覆試試官,方爲磨鍊,而二品以上可擬之人,乏少,不得已依近例,以堂上官擬望,而每望各二員,備擬以入之意,敢啓。傳曰,知道。
金構啓曰,明日試所,兩司進參者,當爲八員,而卽今兩司處置,出仕之員,只各三人,大司憲朴世采,執義李后定在外,持平李濟民,方在被論中,大司諫兪櫶,獻納沈思泓,再招不進,他無推移進參之員。在外及被論人員,似當有變通之道,而今日乃是國忌正日,亦不可循例開政,且牌不進二人,更請三招,有傷事體,何以爲之?敢稟。傳曰,大司憲·執義·獻納,竝改差,而自前如此之時,則有特命開政之例,政官卽爲牌招,可也。
朴泰遜啓曰,今日兩司,處置兩諫臣,再招違牌之後,令玉堂處置之意,玆以仰稟矣。卽者玉堂之官,以諫官尙在其職,又無上命,而玉堂,不可徑先處置爲言,累次往復,不欲處置。今日會議及科場事體窘急,違牌諫官,其在事體,亦不可更請三招,似當令玉堂,趁卽處置,敢稟。傳曰,令玉堂卽爲處置。
李頤命啓曰,卽者正言安圭,牌不進,文武兩所監試官,將無以推移分送,正言安圭,更爲牌招,何如?傳曰,允。
趙亨期啓曰,正言安圭,再招不進,推考傳旨,今方捧入,而卽今諫院行公之員,只有二人,試所應入之員,至於四人,今日政,獻納雖爲差出,尙且不足,大司諫兪櫶,正言安圭,所當更爲牌招,而一日三招,有傷事體,合有變通之道,何以爲之?敢稟。傳曰,近來紀綱解弛,牌不進之弊,愈往愈甚,誠可寒心也。今此兪櫶·安圭等,一日之內,無端違牌,至於再度,職在言責,身先犯禁,則將何以糾正庶官乎?其在事體,殊甚駭然,前獻納沈思泓,正言安圭,竝罷職,兪櫶之老病,予已知之,不無寬恕之道,遞差後姑先從重推考,其代卽爲差出。
金構啓曰,今日爲政事命下,而吏房承旨,受由出去,他承旨,皆已申後退去,只有趙亨期等在廳中,而臣構,則以該房進去,兵批·吏批進去之員,何以爲之?敢稟。傳曰,吏·兵批兼進。
傳于金構曰,漢城右尹,今日政差出。
有政。吏批,行判書呂聖齊進,參判尹趾善進,參議宋奎濂在外,右副承旨金構,吏·兵批兼進。
兵批,判書李師命進,參判洪萬鍾進,參議李思永進,參知李宏牌不進。
吏批,鄭載禧爲大司憲,姜鋧爲執義,韓范齊爲獻納,任埅爲禁府都事,安相萬爲昌陵參奉,韓養吾爲光陵參奉,尙州牧使李光夏,今加通政,登科資窮。右尹望,李秀彦·兪瑒·崔後亮。以右尹望單子,傳曰,戶曹參議,李慣除授,申琓爲大司諫,兪命雄爲正言。
兵批,以朴世采·李后定·閔鏞爲副護軍,沈思泓爲副司果。
金構,以兵曹言啓曰,今此式年武科覆試試官,備擬之人乏少,依近例各二員備擬,而堂上中曾經閫帥之人,備擬以入之意,敢啓。傳曰,知道。
金構啓曰,冊寶修改都監差出事,昨日引見罷出,卽爲分付該曹,而夜久之後,尙無擧行之事,故欲問其曲折,招吏曹下吏,則直房寂然,郞官不爲直宿,下吏亦無一人待令云,事甚可駭。下吏則令攸司囚禁治罪,當該闕直郞廳推考,何如?傳曰,依啓。事甚可駭,當該郞廳,先罷後推。
趙亨期,以吏曹言啓曰,本曹假郞廳,以成均館典籍崔敬中,在前累差假官,率皆稱病不仕,其厭避之狀,極爲可駭。典籍崔敬中,爲先汰去,假郞廳,以奉常寺主簿金錫來差出,使之察任,何如?傳曰,允。
答玉堂處置箚曰,依啓。
朴泰遜啓曰,行副護軍金□㝡,再招不進矣。傳曰,知道。
掌令金灝啓曰,臣於日昨,隨諸臣之後,進詣泮宮,本府啓辭,卽當傳啓,而考諸前規,昨年謁聖時,三日姑停,今春宗廟親祭,亦三日姑停,視此爲例,則其日應爲三日之限,而罷齋後停啓,亦無所據,日晩之後,始爲覺悟,而悤卒未暇,終至闕啓,臣之不察之失,已無所逃,而及放榜還宮之時,法駕之前,倡優雜進,街路之上,金石轟咽,暮夜蒼黃,鑾御遲回,當此災異疊見之日,罪已求言,生·進遊街,亦已禁矣,則聖上之遇災修省,亦已至矣,而曾未幾何,未免爲解弛之歸,故臣旣遮輦進言。且新恩遊街,無異平日,旣禁於前,而旋廢於後,未免前後之有異,亦不可不及時禁斷,故臣,構得短疏,將欲上徹之際,伏見下政院之敎,臣於此,不勝瞿然之至。臣之前後錯認之失,到此益著,其何敢一刻苟冒於臺席乎?請命遞斥臣職。答曰,勿辭。李頤命啓曰,掌令金構,再啓煩瀆,退待物論。答曰,知道。
掌令南弼星啓曰,再昨泮宮,臣亦陪從,而親祭正日,則臺啓姑停,已有近例云,故本府傳啓之事,與諸僚相議,趑趄之際,因致日勢已暮,且臣,還宮時導駕,未及商確,而先爲出來矣。今聞物議,皆以無端爲非,只此一事,已難晏然,而且昨日賓廳引見時,臣當入侍,而所居僻遠,晩後始聞,有引見之命,蒼黃急迫,竟未趨參登對諸臣之列,不職之罪,益無所逃。昨夕諫臣,旣以此引避,則難冒之嫌,與諫臣無異,何可一刻仍冒職次乎?請命遞斥臣職。答曰,勿辭。李頤命啓曰,掌令南弼星,再啓煩瀆,退待物論。傳曰,知道。
持平李禎翊啓曰,臣於日昨隨駕,進詣泮宮,本府啓辭,所當卽爲傳啓,而似聞曾前親祭時,亦有三日姑停之規云,故與同僚相議,因爲停止,日晩之後,始知其誤,而及其拆榜之時,悤忽卒未暇,乃以日暮姑停矣。今聞物議,以此爲非,臣新入臺閣,未諳此等體例,其昏謬之失,已知難逃。且伏見下政院傳旨,臣不勝瞿然惶恐之至。法駕還宮之時,陪從之列,稍遠駕前,而但聞聲樂闐轟,雜戲交劇,臣意以爲,當此災異疊見之日,今玆翫戲之擧,實有乖於恐懼修省之意,故不勝區區之忱,敢有所達,而竟未免錯認妄率之歸。以此以彼,決不可一刻抗顔於職次,請命遞斥臣職。答曰,勿辭。李頤命啓曰,持平李禎翊,再啓煩瀆,退待物論矣。答曰,知道。
賓廳會議啓辭,臣等承命來詣賓廳,長陵奉審後入對論難說話,與二品以上及玉堂諸臣會議,則禮曹南龍翼以爲,臣適忝禮官之長,再參奉審之行,而全昧風水之糟粕,徒憑地師之口舌,辭說互變,前後各異,旣不能分曉其何以的信。今則各法凶咎之說,雖已歸虛,諸地師之議,竝與全局而疵之,聖祖千萬年衣冠之葬地,旣云未盡,則固不敢以苟安姑息獻議,而第以人事論之,則五十年園陵之遷奉,事體至重至大,決不可不十分謹愼。且閭閻士大夫移葬之後,吉凶相雜,以此私憂過慮,自不能已,曾於榻前,略陳此意,而旣無見解,不辨利害,下詢之下,實難斷定,惟在聖上,博採群議,審思睿斷而已。吏曹判書呂聖齊,工曹判書李翊相以爲,臣等於堪輿之書,未嘗窺見,而大凡人家,移葬久遠墓山者,吉凶相雜,臣等之意,本以遷葬爲重難矣。頃者,奉審之時,親聽二三地師疵毁之說,及至再審之後,又聞毁者頗多,臣等於此,亦不能無疑也。當此詢問之日,豈不無折衷其間,備陳當否之意,而臣等,全昧向方,其何可斷定於莫重莫大之事乎?惟在聖上,廣詢博訪而處之。左參贊尹堦以爲,臣伏見前後地師山論別單,則諸人論說,大同小異,而其中稱贊者,亦言其疵病,雖陳裁成增補之宜,誠不若天作之純吉也。今之士夫遷葬者,比比有之,只論其地吉凶,不以遷葬爲難,君父一體,臣子之心,宜無所不至,而山陵事體,莫重莫大,何敢輕議?伏惟上裁。知敦寧申汝哲以爲,今此長陵,前後奉審地師所見,大同小異,如臣全昧地術者,不敢容議,而第念久遠陵寢遷奉,事體至重至大,惟聖明,博詢群議,審量裁處焉。戶曹判書李敏敍以爲,帝王之遷葬,在古罕絶,後世風水之說大行,爲子孫者,不能不動於其說,雖以國朝事言之,遷奉者五陵,而士夫有識者,亦多以風水吉凶,遷葬紛紜,大抵地家之說,益勝矣。今此長陵,曾前固多異議,而到今則以爲當遷,殆成國言,向者,奉審時,臣素昧其術,不能有所決定,而諸地師論說雖多,亦無的然可信之言。設有疵議之說,旣不能明知有地中之患害,則帝王家事體,與衆庶有異,五十年山陵,一朝遷奉,其事至重,惟在上裁,酌量輕重而審處。知中樞府事吳斗寅以爲,臣素昧堪輿家說,旣未能的知諸地師山論之當否,而山陵遷奉,事體重大,若非大段疵欠,則固宜詳愼,惟在聖明,參酌輕重焉。綾平君具鎰以爲,長陵山勢之疵病輕重,非但諸地師,備盡論列,臣本昧風水事,雖不能容喙,而臣之父母及祖父母所葬之地,人或謂不吉,故才已遷葬,臣不敢今獻他議,伏惟上裁。知中樞府事金德遠以爲,今此長陵遷奉之議,初出地師疵毁之言,而地師之言,亦且不齊,則以其不齊之議,六十年陵寢,率爾遷動,似涉重難,惟在聖明,更加博詢而處之。兵曹判書李師命,刑曹判書徐文重以爲,園陵事重,神理尙靜,苟非萬分不得已之事,則固不敢輕議遷奉之禮,而今此先王陵寢,旣有山水龍穴不吉之言,累度奉審,疵議之紛紜,至於如此,且當初卜陵,已用臺史之言,則今不可諉以茫昧之漸,仍奉萬世衣冠之藏,伏惟上裁。漢城判尹沈梓,兵曹參判洪萬鍾以爲,年久陵寢,到今遷奉,實爲重難,而旣有疵毁之言,則其在臣心,靡不用極之道,亦有所不安於心者,惟在聖上,博詢而處之。成均館大司成李選以爲,臣於堪輿家言,素所昧昧,今此下詢之事,誠不知所以仰對,而第以先儒之說言之,則程子以爲,地之美者,使其神靈安而子孫盛,地之惡者,反是。朱子以爲,以子孫葬其祖考也,使其神靈安,則其子孫盛。夫彼安此安之理,亦嘗明言其理之必有,奚獨術家之說,爲然哉?伏見諸地師之論,多以聖祖陵寢,謂不中葬格,而最以受風失穴爲病,神道不寧若是,實是臣子怵然動念處,何可徒以歲月之久遠,事體之重大,不思所以十分妥安之道乎?少寬日月,別求吉地,以奉衣冠萬世之藏,用爲祈天永命之助云者,此亦朱子之言,今臣所獻,不敢外此,而更爲他說也。伏惟上裁。吏曹參判尹趾善以爲,以地家茫昧之說,遷奉五十餘年陵寢,事體重大,固不可有所輕議,而術士疵毁之言,不啻尋常,若曰君父衣冠之藏,有欠妥吉云爾,則亦何可徒以事體之重大,而不爲之驚懼乎?惟有熟講而審處,伏惟上裁。戶曹參判柳炅以爲,山陵事體,至重且大,雖明堪輿方術者,固不敢輕議,況如臣素所昧昧者,何敢容說於其間乎?第惟山家之理,本來玄妙,當今術士,又無的知其吉凶,而因山卜定,已過五十餘年,似不可以略干人數字缺擧莫重莫大之事,臣旣承下詢之後,不敢默默數字缺伏惟上裁。工曹參判李奎齡以爲,臣於堪輿之說,素所昧昧,而試以諸地師山論見之,亦難斷定其吉凶,莫重久遠陵寢,何敢輕議遷動?伏惟上裁。行副司直李秀彦,禮曹參判申琓以爲,帝王萬世衣冠之藏,如或明知其不吉,則遷奉之擧,在所不已,而第堪輿本自茫昧,吉凶之說,有難必信,況此諸地官所見,亦各不同,久遠陵寢,輕議遷動,揆諸事理,恐涉重難。惟在聖明,博採群議而處之,伏惟上裁。刑曹參判崔錫鼎以爲,長陵安厝,已過五十餘年,神道尙靜,地術茫昧,如非萬不得已之事,則遷奉之禮,事體誠極重難,第念當初定陵,旣用臺史之說,而今日奉審諸人,多以風水不合爲言,堪輿家說,臣所昧昧,固不敢妄有所論辨,而莫重聖祖陵寢,疵議之紛紜如此,則其在臣子必誠必信之道,何可諉以年歲之久遠,而不思所以十分盡善之道乎?惟有聖明,量度事理,廣詢而審處之,伏惟上裁。弘文館應敎姜鋧,校理南致熏,副校理金盛迪以爲,地家之說,本來茫昧,五十載久遠陵寢,到今遷奉,揆以神道尙靜之義,實爲重難,而今玆奉審時,地師輩,多稱疵病,論議紛紜,是非眩亂,臣等素昧山家糟粕,雖未能的知,而如使疵病之言,萬一不虛,則其在臣子靡不用極之道,誠有所不安。惟在聖明,酌量輕重,博訪而審處。弘文館副應敎朴泰輔以爲,地家吉凶禍福之說,近乎巫史星曆,本不足道,考諸中朝史牒,帝王寢園,未嘗有遷動之擧,今以地師難信之言,況於其間吉凶互爭,無可適從,而輕議遷動衣冠之藏於半百年之後,誠似未安,伏惟上裁。弘文館校理黃欽,修撰宋疇錫,副修撰洪受瀗以爲,今此山陵之議,有所難以爲說者,苟或明知其有未安之事,則遷動之重難,有不可論,而第伏念諸地師訾毁之言,亦未知果皆有眞知的見,則以臣等蒙陋之見,不敢爲一定之說。惟在聖上,參酌彼此輕重之間,卽乎聖心之所安而行之而已云。兩司諸臣,則無來會之員,不得獻議矣。臣知和,奉審復命之日,病未及入來,與諸大臣共爲登對,而旣無見識,有何別樣所達,諸地師休咎之說,固難取信,而領相所達朱子議狀中,驚動挻災之說,不覺悚然,不敢輕議。惟在聖明,博詢而審處。臣壽興,臣尙眞,臣九萬,前日榻前,已陳所懷,今無容更議,至於參酌輕重,折衷群言,非自下所敢擅便,上裁,何如?答曰,當待在外大臣收議齊到後量處,而今此二品以上會議賓廳者,使之只論其遷奉之當否而已。朴泰輔獻議中,有巫史星曆,本不足道之語,若然則凡國陵卜定之時,焉用地師,亦安有彼安此安,彼不安此不安之古說乎?其所爲言,殊涉妄率矣。
檢閱尹星駿書啓,臣承命馳往,問議于行判中樞府事閔鼎重,則以爲,臣病劇垂死之中,史官來宣聖旨,俾臣商論長陵當遷與否以對,今臣精神昏迷,雖閱前後奉審諸說,不能領略其言爲之是非,抑臣昔年仁祖大王昇遐之時,故相臣趙翼,爲大司憲,手持箚草,涕泣而言曰,先王厚德,無可報,方上山陵遷改之請,仍言長陵風水不利,竝及諸地師之論,縷縷懇懇,感動見聞。頃者,臣承命翼陵摠護使,往來看山之日,地師趙湸,自陳其術,且言長陵風水多疵病,曾以此意陳疏矣。其後所言多驗,庚申逆變,貴宗二人,謀叛伏法,尤益著驗云,而臣素昧風水之說,故不能問其所以然之故矣。至于今日陳疏言長陵風水之不利者相續,臣亦不能無長陵風水,或有訾病之慮矣。至於遷陵當否,則臣徒聞人言,不能自知其利害,誠不敢妄議,伏惟上裁。傳曰,知道。
弘文館箚子。副應敎臣朴泰輔,以司諫金澋,正言安圭·李三碩,掌令金灝·南弼星,持平李禎翊,竝引嫌而退。無故闕啓,雖欠詳審,旣緣錯認,未足深咎,昨日引見,出於倉卒,未及入侍,其勢固然,駕前請對,大意自好,曲折未諳,何必爲嫌?請司諫金澋,正言安圭·李三碩,掌令金灝·南弼星,持平李禎翊,竝命出仕。取進止。答曰,依啓。燼餘
上在昌德宮。停常參,只晝講。
自午時至申時,日暈。
趙亨期啓曰,明日常參·經筵,取稟。傳曰,停。
李頤命啓曰,大司憲鄭載禧未肅拜,執義姜鋧,武一所監試官進,掌令南弼星,武二所監試官進,掌令金澋,文一所監試官進,持平李禎翊,文二所監試官進,持平李濟民被論,今日以監察茶時之意,敢啓。傳曰,知道。
趙亨期啓曰,吏曹郞廳來言,承旨有闕,政事,取稟。傳曰,當日爲之。
趙亨期啓曰,全羅兵使閔暹所上三殿陳慰箋文頭辭,皆以賀箋格式書進矣。箋文格式,該曹旣已明白行會,而猶不致察,極爲可駭,閔暹,請從重推考。全羅左水使李澤所上大殿箋文,有落字,極涉不察,李澤,請推考。傳曰,允。
金構,以都摠府言啓曰,副摠管崔錫鼎,今日刑曹坐起及璣衡修改所看役事,除標信,晝仕出去之意,敢啓。傳曰,知道。
傳于趙亨期曰,下直監司·守令留待。
趙亨期啓曰,賓廳會議時,已有三司同參之命,而兩司之官,皆有故,不得會議矣。使之追會獻議乎?大臣之意如此,敢稟。傳曰,若待科場罷出後會議,未免後時,勿爲,可也。
金構啓曰,今九月十八日,中宮殿入番別監崔壽屹稱名人,差備門外擊錚,極爲駭愕,令攸司囚禁治罪,何如?傳曰,允。
又啓曰,事變假注書朴泰恒,時無職名,依例付軍職,冠帶常仕,何如?傳曰,允。
又以兵曹言啓曰,佐郞曺武勛,頃被臺評,公論稱冤,不當以此遞職,而連續呈病,不爲行公,本曹多事之地,不可久曠,曺武勛,姑爲改差,何如?傳曰,允。
又啓曰,當日爲政事,命下矣。承旨皆以申退,廳中,只有臣頤命,臣構,而臣構,以該房,當進兵批矣。吏批政廳,何承旨進去乎?敢稟。傳曰,吏·兵批兼進。
有政。吏批,行判書呂聖齊,受由下鄕,參判尹趾善進,參議宋奎濂在外,右副承旨金構,吏·兵批兼進。
吏批啓曰,判書受由下鄕,參議在外,小臣獨政未安,何以爲之?敢稟。傳曰,仍爲之。
兵批,判書李師命病,參判洪萬鍾試官,參議李思永進,參知李宏病。
吏批,崔錫鼎爲都承旨,申懷爲戶曹參議,洪萬鍾爲禮曹參判,金德遠爲知義禁。
兵批,副護軍任相元·兪櫶,副司正朴泰恒。
金構,以戶曹言啓曰,行判中樞府事李尙眞,丙寅年十一月,十二月,丁卯年正月三朔頒料,依傳敎輸送,則以爲,在外不受之祿,不可追受,方陳箚出往江外云而不受,來十月朔頒料次,請受祿牌,則亦不出給云,何以爲之?敢稟。傳曰,令倉官輸送。
又以戶曹言啓曰,今此式年武科覆試時,數字缺濟用監奉事尹就甲有頉,代軍資監直長李明著,改差之意,敢啓。傳曰,知道。
又啓曰,卽伏見該曹放未放覆啓判付中,有移配罪人莫禮,龜城府定配罪人李仁徵放送之命。莫禮之挾左道出入宮禁,仁徵之誣人以惡逆,俱是王法之所難貸,而當初處分,特出於好生之意,念功之恩,則到今全然放釋,實非懲惡之道。臣待罪該房,不得不煩稟,而所下判付,亦爲還入,請加裁察,收還成命。傳曰,或到配年久,或罪名雖重,而功不可不念,特爲放釋,未爲不可,依判下書入。
又以冊寶都監言啓曰,臣等今日會同矣。應爲修改之冊寶,內下然後,可以修改,敢稟。傳曰,知道。
又以冊寶都監言啓曰,監造官二員別單書入之意,敢啓。傳曰,知道。
以京畿監司,以左尹崔寬身病上去不得事狀啓,傳于金構曰,卿其勿辭,調理上來之意,回諭。
李頤命啓曰,李仁徵之特命放送,實出於聖上念功之意,臣不必苦爭,謹依下敎,書入判付,而至於莫禮,則罪犯旣重,又無可紀之功,當初減死,亦旣失刑,逐年減等,今又放釋,遠近瞻聆,必致疑惑,到配未滿四年,不可謂之年久,而有所容貸,如此邪雜之流,固宜隨發重究,以昭淸明之治。頃日刑曹罪人愛奉,以城上播穀事,有一罪論斷之命,愛奉所犯,比莫禮則稍似有間,而猶在死科,況以莫禮罪犯之重,遽加寬宥,則朝家用刑之道,決不當如是。請更加三思,收回成命。傳曰,到配年久,故有此放釋之命矣。承旨之言,誠爲得宜,判付還入,可也。
金構,以武二所言啓曰,擧子金胤錫,木箭入格後,憑考錄名單子,則第二保數字缺名字,誤書以齊菟,且其著名,顯有違著之狀,招問數字缺則首保金壽祖以爲,果是渠之著名云,而李濟數字缺敬守,則皆以爲職銜,非渠等自筆,著名,明是僞著,問於金胤錫則以爲保擧職銜,則出身李重謙之所書,李敬守之著名,則渠自僞著之事,無辭遲晩,其爲情狀,極爲痛惡。李重謙,書給保擧職銜,亦難免同情奸僞之罪,令攸司囚禁科罪,何如?傳曰,允。
午時,上御熙政堂晝講。知事南龍翼,特進官申汝哲,參贊官趙亨期,侍讀官南致熏,檢討官洪受瀗,武臣張漢相,假注書申銋,記事官尹星駿·宋相琦,以次入侍。上讀前受音釋一遍,去本義,致熏曰,九四云貞吉悔亡,指心而言,心能貞堅專一,然後能感通而無所悔吝,可免夫私意之朋從也。數行缺心爲本也。且九四爲說處,四爲陰而應初,本在陰位,而又爲陰爻一二字缺能貞一,故戒之以私欲,蓋有私欲,則不能感也。吾心如明鏡止水,物來順應者,爲感應,若有私欲,則必不能迵徹而洞照,雖或於一事上,有能應之者,豈能遠及乎?私意之往來者,其害如此,常人之心,有所係著,則憧憧然,往來者,無非私意之所營爲,而不覺其朋來而類至,所謂廓然正大之體,於是乎亡矣。人主如此,則其何能感應於缺之大乎?聖人言,天下何思何慮,戒其有思慮,則便不是貞吉數字缺感應之道,末矣。人君酬應萬幾之繁,苟或有差,其害尤甚,惟貞一之道,可以無悔矣。受瀗曰,感應之理,知之艱矣。前日數字缺旣已進講矣。貞字爲切緊,宋儒,釋貞字爲虛中無我,貞數字缺學言之,則爲誠意正心,一動一靜,無非誠正之意,以工夫上言之,則精義入神,以致用者,皆由貞固中來也。以微密之理言之,則子之數字缺而父能慈子,則能感動子之孝心焉。所謂貞者,貞正數字缺而能動人者也。人君所以感應於臣庶者,當如此,而然私數字缺難保,如聲色狗馬,凡玩好之屬,皆然也。朱子言,宋相王朝二字缺之操,有賣金銀器者,踵其門,朝斥之曰,吾家素貧,安用此器。後,朝畜妾,則復買是器,前後若二人事云云。凡人數字缺人主尤當戒之矣。龍翼曰,不但感應之理,至於去私,最宜猛省,上常以私意之不祛,戒飭群下,而亦以此自反,是臣之望也。亨期曰,言語則無益矣。咸者,感也。此心能虛中應物,而物乃感之,苟於聲色等私意,一有所撓,則貞一之端,已牿矣,上六所謂輔頰,謂其不誠於心,而徒以口舌也,自上能貞一其心,而先感臣隣,次及萬民,示之於臣隣者,旣無虛僞而得以相孚,則又推而至於億兆之民,莫不以貞一之心加之,使一國而皆得其所者,此乃爲感通之道,大體如此而已,萬機之中,豈能字字求賾,徒爲應文備數之資乎?上曰,陳戒之意,予旣知之,言甚好矣,可不留心焉?致熏曰,虛中無我,心能貞正也,蓋與虛受人者,有異矣,感則必應,應復有感,如水流而潤物,風吹而動木,日月代明,春夏相推,皆是感應也。四五字缺龍蛇尺蠖之喩,當矣,蓋先屈然後有信四五字缺奮迅之道,龍蛇之出,苟非其時,則至於凍死耳。必伏藏於深冬,而施用於春夏,蓋積功如屈,施用爲信,而功夫極盡,至於窮極至神之地者,皆非安排而然,順其自然而已也,且以感應言之,則心爲主也。九四居心位而非正,故慮有不能堅固之患,而戒之如此也。受瀗曰,先儒,以挂鏡於壁,而物來照之者,比心貞正,攜鏡逐物,一一求照者,猶私意之往來憧憧也。亨期曰,卽今聖上,於講學之時,專心講論則至矣,如其不然,則亦文具而已,此所以數字缺也,毋徒以區區文字爲事,必須反諸聖心焉。致熏曰,憧憧往來數字缺爲未光大也,此是私心,故失其正大而然也。龍翼曰,此善喩也。數字缺豈得其正也?受瀗曰,憧憧字尤奇矣。致熏曰,脢者居背四五字缺故未免爲褊私淺狹,如此則非人君之道,君道以光明正大四五字缺在人君之位,故言如此也。受瀗曰,此言不係於私心,故得人君數字缺而無悔也。蓋擧大體而言之也。本義與程傳有異四五字缺能感物,而亦無私係,故可以無悔也。亨期曰,無悔云者,非四五字缺背不相見,則雖背於私心,亦是褊狹,故云然矣。象所謂缺不能感物也。致熏曰,上六以人身言之,當頰舌之位,故缺感物徒以口舌者,乃是小人·女子之態也,何足以感天下之人?呂祖謙之言曰,堯·舜之感人以典謨,今以典謨感人,不得敢數字缺以心,則不可以口舌,感動人矣。亨期曰,此言是耳。人君之好惡四五字缺之困悴,莫今日若,自上每下軫恤之敎,而或不能蒙其澤者無他,不能用其誠也,殿下所以戒誨於臣隣者,非不至矣。徒以言語,而不能盡其誠,故無感孚之效,此當自反而猛省處也。致熏曰,上卦爲兌,而兌爲口舌,故缺之辭如此,言語亦或有感人者,如蘇·張是矣。然非貞正之道,故一時一事之應,不能及於廣遠矣。九四當心位,人之感動,物皆出於缺正,故九四爻辭,爲最緊,宜潛玩也。
南龍翼所啓,開城府·江華府·長湍·豐德·高陽·金川等地高麗王陵墓所在處,有三年一次遣本曹郞廳摘奸之擧,而近年則因年凶有弊,只令本道,差送守令,摘奸啓聞矣。今年亦當次,而年事如此,依近例使各其道,定守令摘奸後啓聞,未知何如。上曰,禮曹郞廳,則勿爲發送,使其守令,著實摘奸以報事,分付本道,可也。
又所啓,各陵陵上,松蟲之害滋甚,尤爲切悶,故曾已稟達,使各陵守護軍捕除矣,卽今日漸熾盛,事若可爲,則民弊有不敢言,而此則實非人力之所可制也。當此凶年,多發民丁,亦甚可慮,依前所稟,姑令守護軍,隨現隨捕,何如?上曰,形勢有非人力所可爲,姑令守護軍捕拾,可也。
申汝哲進曰,頃者,下備忘記於中軍,令試布六花陣,所謂六花陣,蓋數字缺式有圖,而臣竊伏惟,兵制創于黃帝,至於黃石公,而闡明陣法焉。以諸葛亮神通之才,猶不能及於古人之法,乃爲八陣圖,唐之李靖,亦才略特異,而不能知八陣圖,乃作六花陣,其後數字缺繼光,以陣法名世,其所制作亦多,故我國,實用其法矣。今者,上必欲陣六花,以爲敎習之方,臣等,常時亦非不遵用方書,而六花陣,隨天地運氣,合其方位而陳之,然後變化生乎其中,今則有名而無益矣。徐文重言,柳赫然,能曉解其陣法云,蓋在孝廟朝,赫然嘗曰,臣解六花陣,請試之數字缺爲六壘,曰此六花陣法也,人莫不大笑之。其時臣之故數字缺浣,大責其無實欺君之狀矣,不知造化合變,而徒以其糟粕,名之爲六花陣,則其見笑於當世,貽譏於後人不少,何敢以臣之所不能及者,爲若可爲者然哉?今則合宜還收其擧條也。柳赫然,又於先王朝溫泉行幸時,爲此陣云,故臣數字缺營之日,問諸將校曰,汝等於溫泉之行,嘗爲六花陣云,不能爲而强爲之,其於識者之駭笑何?汝其試爲之,仍以觀之,則數字缺時鳥銃,相向軍士,有自相中丸之勢,其事決不可爲也。上曰,此在兵曹,故使之試爲矣。然則其擧行條件,還入爻周,可也。晝講罷出,獨承旨·史官在。
上命監司·守令引見。申銋,出到閤門,引公洪監司李彦綱,晉州牧使李國芳,載寧郡守尹源,以次入侍。上曰,監司進。彦綱進曰,小臣本無才識,前後待罪近密多矣,而無一裨補,千萬意外,又叨此職,僨敗之患,在所必至,數字缺之罪也。上曰,累出入於近密,知明敏之才矣,此畀方面之任,勉哉。對曰,臣叨此不似之職,敢不盡心,而本道年事大無,拯濟之難,倍於常時,以是爲憂悶矣。上曰,以前方伯狀啓觀之,年事可慮,不無及時稟定之事,須爲下去,啓聞形止,豫爲善處之道,而大抵往來傳聞,與上年何如云耶?對曰,水災孔慘,田穀尤爲被害,木花則全無,甚於前年云,殊極悶慮矣。上曰,諸穀頗有登豐之望,而水潦之後,仍致損傷,良可惜也。上復命之曰,監司之任,在於明黜陟,殿最必以公正爲之。彦綱對曰,小臣才分雖不逮,旣承聖敎,敢不盡心奉行乎?上曰,守令來。國芳進曰,小臣晉州牧使李國芳矣。上曰,出入侍從之人,似當著力,而邑亦大矣,盡心爲之。對曰,才雖不逮,敢不惟力是視,盡心爲之乎?
尹源進曰,小臣載寧郡守尹源也。上問履歷。對曰,初爲洗馬,歷戶曹正·佐郞·司僕判官,外任則益山·安城,而今爲此職矣。上曰,海西被災益慘,必須盡力爲之,前頭事可濟也。對曰,才分不逮,實雖承當,而旣聞聖敎,敢不盡心矣乎?
賜公洪監司李彦綱櫜鞬·弓矢,而彦綱,離席跪受而退。遂罷出。
趙亨期進曰,小臣出身已久,而連在外職,跡阻天陛,今於威顔咫尺之下,略陳慨然之懷矣。近日天災時變,民憂國計,論議之乖裂,飢饉之孔慘,聖上必不待臣言而知之。朝廷雖歲有蠲役之令,積久逋欠之類,實不能蠲減,有其名而無其實,今年農事,稍有豐登之望,早霜失稔,比前尤甚。卽今初秋,已有流離難保之勢,頃用格外恩典,思古昔帝王之如漢之減田租之半,唐太宗之以斗米三錢爲言者,凡皆慮民也。卽今經用竭矣,雖無他可賙之路,至如需米,若使減捧,以紓民間一分之急,則其爲民惠,大矣。目今國勢,實無一可恃者,大官優游恝視,小官恬憘度日,罔有念及於憂民三四字缺人固皆時望所在,而上自大臣,至於小官,無一人四五字缺國家存亡大事,置之相忘之域,是甚可慨也。日者殿下,求自强之策而人心渙散,無可收拾,夫人心得然後,邊虞可言也。臣待罪水原時,見軍丁名目雖多,民方救死不贍,愁恨之聲,盈於一路,奚暇責以行陣之事乎?今若不時調發,則無以成形矣。且以輦轂親兵言之,訓鍊·御營等軍,其數甚少,御營軍雖名六萬數字缺而保人居多,脫有兵亂,則無執干戈而從役者,軍制甚爲紊亂矣,非但軍兵如此,連値凶年,國儲蕩然,各處軍餉,實無足恃者,須凡事大段振作,方可爲自强之策也。以將才言之,無可以托重而恃力者,近者以一二蔭官爲可將,今方薦用,未知其才望之果合與否,而勿論文武·南行,勿問門地高下,只觀其人而用之而已,所謂別薦,雖無益,若能著實爲之,必以爲日後緩急得力之地,則豈少補者?今宜自上,每每飭勵群工,俾無如前偸情之弊,是臣之大願也。祖宗三百年基業,幾乎墜矣,豈不慨然矣乎?願殿下,先自大臣而策勵焉。今者殿下下敎,令大臣,觀武臣中門閥才望,精抄以啓,欲加擢用,是爲美意,而選用之道,門閥非可論也。今之所謂家門子弟數字缺用者乎?必須求得草野間名實相符者擢用之,方可責效矣。上曰,進言之誠,予甚嘉尙。如需米等事,廟堂亦豈不軫念,而形勢實無推移之道,是甚難處矣。亨期曰,軍兵與人才,皆以實用爲務,如六花陣,今雖依樣爲之,無益也。夫不知李靖之奇謀秘略,而徒爲其陣,有何可觀者乎?上不答。遂罷出。
敎公洪道觀察使兼兵馬水軍節度使巡察使李彦綱書。王若曰,惟公洪舊百濟之邦,地大而物衆,而觀察古四岳之職,責重而任專,苟無聰明特進之才,則何以剸煩理劇?若非慈惠撫摩之政,亦安得宣化承流?名藩有窠,固予志之先定,銓部奏剡,卽廷議之僉同,肆揚渙音,庸錫寵命。惟卿,才具敏給,性度二字缺始再闡於巍科,聲聞藉甚,逮遍歷於華貫,裨益弘多,寄啓沃之任,則論思可觀,處喉舌之司,而出納惟允。埋金帳下,島夷服淸惠之風,製錦關東,峽民誦仁愛之化。抽思藝苑,成章於八叉之間,觀德射場,穿札於百步之外,才文武之兼備,出入內外而俱宜,勞夙夜而益殫,承宣左右者蓋久。玆予臨政而獨斷,遂乃晉秩於貳卿。京兆政淸,能聲何待於鉤距?藩宣務巨,利器當別於盤根。睠玆湖右之一方,實爲海東之重鎭,連都對郭,統郡邑五十四區,控海引湖,綿地形六百餘里。粟米絲麻之是出,京邑賴其轉輸,甲兵器械之素精,國家恃爲屛翰。第緣飢荒之比甚,馴致弊瘼之漸痼,二行缺當此水潦之爲害,未免田畝之少收,蠲一半之漢租,孰能宣揚予意?平九等之夏賦,固欲藉用卿才。玆授卿以公洪道觀察使兼兵馬水軍節度使巡察使,卿其懋昭乃庸,祗奉厥職,用畏愼以酬酢庶事,勵威重以彈壓諸州。守宰之黜陟當嚴,則惟循名責實是務,民生之困悴可念,則以損上益下爲心。鄒魯之風敎猶存,宜思誘掖之道,江·淮之保障是仗,須急固詰之謀。自餘科條,惟在通變,官通訓則任卿自斷,罪大辟則稟予而裁。於戱,攬轡登車,豈令專美於前史?褰帷問俗,當念追譽於古人。此予所期,在卿自勉。故玆敎示,想宜知悉。兵曹正郞知製敎崔瑞製進
護軍金禹錫上言曰,伏以,臣於頃者,以巡將受牌進去矣,項部忽覺强急,達宵叫苦,扶曳歸家,咽喉閉塞,水飮不下。醫言此是風病所祟,若不及時調治,回甦爲難云,而不意此際,召牌遽降,濱死殘喘,末由蠢動,矯首天門,竟速違慢之誅。伏乞聖明,亟削臣職,仍勘臣罪,不勝幸甚。仍念臣病伏俟罪中,不宜附達贅語,而區區微悃,不敢自隱,竝此仰陳焉。臣於昔年,得聞長老之言,長陵本是士夫家世葬之地,國用之日,掘出纍纍衆塚。以此眞氣頗泄,而至於格局數字缺矣。今聞前後奉審之人,多以格局爲欠云。聖祖萬世衣冠之藏,旣聞有疵議之說,則宜其聖心,有所不安,乃有此詢問之擧,而第五十年園陵遷動四五字缺前日聖敎,莫重莫大之擧,恐難輕議。伏願聖明,博採衆論,折衷而審處焉。臣方露章之際,以忝擬試官之望,召命又至,而賤疾如上所陳,半日之內,違命至三,揆以邦憲,罪合萬死。臣無任惶隕震駭之至,謹昧死以聞。答曰,省疏具悉。病未赴召,有何所傷?卿其勿辭調理。
東平君杭上言曰,伏以,臣猥將肝膈之懇,悉暴冕旒之下,數行缺隆恩異渥,迥出尋常,匪臣碎首糜骨,所可仰報萬一。惟當感激天造,承命奔走,一身廉隅,有不足恤,而然臣惶懼縮伏,終不敢承當,豈有他哉?誠以國朝之待宗班,已有定規,居在近屬,備享榮貴者,前後非一,而不過優其恩禮,沛其恩澤而已,未嘗以職事任之者,列朝以降,蓋莫之變改耳。臺評之重發,公議之斯峻者,實欲我殿下,繼述前聖,率由舊章,天鑑不諒,聖諭終靳,至以宗班曾前兼帶爲敎,聖恩愈隆,臣情益蹙。在昔儀賓之帶是任者,固未嘗無其人,而第念宗戚之臣,思與禁臠有異,沐浴聖化,就閑優游,乃分之宜。若夫越例殊恩,格外職掌,實非所可冒受者也。今以臣之故,如虧我祖宗舊制,貽累聖朝至德,則不世天眷,適足以增臣罪戾,其不得貪戀供仕也,明矣。臣自叨此任,方寸耿耿,寢息靡寧,輒冒萬死,敢此申龥。伏乞聖慈,察臣血懇,諒臣至願,將臣惠民署特授之命,俾安微分,則以遵國制,千萬幸甚。答曰,省疏具悉卿懇。備悉勤懇之意於前疏之批矣,卿胡不諒,連章祈免,若是其太過乎?予志已定,日呈三章,斷無勉從之理,須體此意,安心勿辭,速出行公。
行都承旨任相元辭職上疏。入啓。答曰,省疏具悉。卿辭至此,本職當許遞焉。
吏曹參判尹趾善疏曰,伏以,臣得見幼學鄭元翼上言,則以其同生奴婢事,詬辱臣身,不遺餘力,臣不勝駭痛之至。臣曾任廣州時,竊疑鄭數字缺獄事之難明,詳究文案,終不釋然於心矣。頃者適有疑獄啓稟之別諭,臣果以此獄情之可疑,馳啓,未免該曹之防塞。臣於其後,仍爲加刑,則治獄輕重,與前無異,而元翼之恣意構誣者,抑何意耶?鄭女所行,本來醜惡,其所被害,人多致疑,元翊,必欲掩迹,飾詐欺罔,至此之甚耶?臣不欲與之呶呶,而旣被其醜詆,決不可晏然於職次。伏乞聖慈,亟命遞改臣職名,以爲按獄不公者之戒,千萬幸甚。答曰,省疏具悉。一邊詬辱之言,不足爲嫌,卿其勿辭,從速察職。
全州幼學文始八·金遂虎·崔八元,礪山幼學朴世雄,萬頃幼學金尙愚,古阜幼學金益孫,興德幼學高在爀·宋光俶等疏曰,臣等,俱以遐方愚氓,見識昏瞀,而亦知越分之有罪,尙安敢濫蹠天閽,狂叫瞽說,而第念疾痛而呼父母,乃人之情也。君之於民,卽父母之於子也。疾痛之呼,烏可已也?臣等竊伏惟,本道是國家根本之地,而不幸數年來,饑饉荐臻,至甲子·丙寅而極矣。一路蕭然,如經兵亂,周民靡孑,魏壑殆塡,傷心慘目,有不忍言者矣。幸賴聖上懼災恤民之誠,上格天心,至於今秋,則此前稍穰,涸轍之魚,庶得喣沫之濡,中澤之鴻,將見還集之期,誠於此時,更加優恤,二字缺乃夷,克盡燠休之道,引養引恬,益殫撫摩之方,使之甘食,而無使廣費,則累歲焦熬之民,庶幾有接食生活之望。若人之得死病者,積年沈痼之餘,皆有回甦之勢,而猶未至强健復常之域,則善療人者,當施以補氣之制,調以粱肉之味,假以歲月之久,不責以平人之任,然後方可漸次蘇快,無復添劇之患矣。若以少愈之可恃,而遽視以素健之人,不思其將護之數行缺門穀物軍布作米,一竝蕩滌,而丙寅條,則待明年徵捧事,二字缺行會,奉敎施行,渙號所及,若寒回春,一道黎元,莫不感激忭蹈,則臣固不當更有所煩龥,以瀆天聽矣。第父母之於赤子,至誠救之,出入顧復,而赤子望乳之啼,猶不知止,則荐災鞠凶二字缺生,曷不大聲疾呼於君父之前也哉?蓋積年逋負之數,不但甲子而已也,往自壬戌,積於今凡幾年災矣,蒼生之殿屎極矣,二字缺之生理竭矣。朝家特恤民隱,屢年荒政,發倉賑救之數,固非不足,而各年應捧之穀,一倂停止,諸般當納之布,亦令二字缺一戶之負官債者,多於三四十石,小猶不下於數十餘石,布則一家之內,應役之數,或至三四疋者有之,而一夫一年虛費,與其駄木而計之,則其數至於三疋也。一夫三年之未納數字缺三四夫應三年之役者,至於三十餘疋之多,則況不止於二字缺有六七年者耶?若此之類,如以今年之稍稔而數行缺時,則將見少愈之病,不堪其擔負之任,而終至二字缺況今年年事,比上年年事,雖若有間,而薦瘥餘烈數字缺夫種子之不敷,而初未落種者,處處相望,自夫種子二字缺善立苗者,在在皆然,自夫鋤後之旱,彌月而苗二字缺自夫嚴霜之降太旱,而秀而不實者强半,以此觀之,則元非大熟,而至於豆太綿田,則備萎損,全然失手,此則殆有甚焉。久飢之民,糊口不足,則積年逋負之糴二字缺之,呼寒之氓,卒歲無衣,則諸般未收之布,亦何以納乎?今年穡事,能得大有之盛,連凶之餘,尙宜少紓其二字缺凶荒者耶?吁,當此稍稔之年,又有蠲減之惠,而復敢呼龥,如是煩瀆,臣等,固知今日廟堂之議,必以爲今年農事二字缺無,國家經用,固不可闕,況有蕩減緩捧之朝令,而遠外愚氓,不念下周之惠,復生望蜀之計,有此煩瀆,深以爲罪者矣。臣等,雖是愚昧,亦知年事比前稍勝矣,亦知國家經用之至重矣,亦知蕩減逋負之盛德矣,何敢不量朝家酌宜之盛意,而蠲減之外,又望全數蕩滌也哉?一行半缺納,漸次收捧,今年所捧,雖或徵輸,而丙寅以前還上,則竝皆不捧,一以爲國家經用之補,一以爲疲氓筋力之紓,公私便宜,上下俱安,則臣等蕘說,亦有可採者矣。且伏見民之受官債者,必非足食之民,而擧皆元來田土不敷,窮乏飢餒者,而後方乃多受官債,以致負逋者矣。如此之民,旣是窮殘,則其所秋田所收者,其幾何哉?多不過十餘石,而計其所負之債,則或至於累十餘石,其所收,未能償其所負之半,而終至於逃散相繼矣。若無朝家蠲減之擧,守令,拘於例捧之令,而必將督之以威令,加之以鞭扑,必捧而後已,保抱徂亡,指徵無處,則患及於一族切隣者,理則然矣。若是則國家終無所捧之實,而徒取以哀龥天之怨咨。以臣愚意,不若優容寬假,只捧今年之所給,而各年未收之二字缺於明年者此也。臣等竊嘗聞之於閭巷,則農談四隣三字缺無他,積歲逋負,待豐俱發,一時催督,期以畢納,則其弊殆有甚於凶年故也。噫,農民之終歲勤苦,孰無願豐之心,三字缺債負之難支,反至於不願豐年,則其勢誠急,而其情則慽矣。聖上如傷若保之心,寧不爲之惻然也哉?在昔漢文之世,數字缺而猶且今年,賜民田租半,明年,又賜農民半租,連書累數字缺踵者,非以其不恤乎經費也。只以不竭人之財,不盡人之力,數字缺平之計也。此漢文所以致紅腐之盛,而有富庶之休矣,此所當監者也。有若之告魯君曰,百姓足,君誰與不足?伏願殿下,此厥念哉。嗚呼,本道素稱財穀之藪,保王家之府庫,與他自別矣,而不幸累歲遘災,俱贅卒荒,邦家根本之地,更無可倚矣。何幸今年年事,稍勝於前,一路殘民,苟無殫捧,似有再蘇之望,邦家亦似有可倚之勢,則臣等今日之煩瀆者,固不止於目前之自憂,一身之私悃而已。伏願聖上,更加矜念,曲賜允兪,則一道幸甚,邦國幸甚。臣無任激切之至。答曰,省疏具悉。疏辭令廟堂稟處焉。啓下備邊司。備邊兩行缺竝納於一時,則終至於顚仆是如爲白有乎旀,丙寅以前還上,則竝不追捧,以爲疲氓筋力之紓是如爲白有臥乎所,本道自壬戌以後,累歲飢饉,身役之未收,至於五六年者,亦必有之。其間已捧與未捧,二字缺到今雖不可以年條蠲減是白乎矣乃,今若一時徵捧,則民力誠有所不及者。勿論某樣身役,有累年未收者,今年條外,加捧一年未收爲白乎矣,其餘乙良,竝令分徵於後年條爲白乎旀,還上,從民力收捧事,今將知委,不當別爲擧論,此一款置之,何如?啓依允。
行判中樞府事閔鼎重箚。伏以,臣病不能二字缺者,已兩年矣。添得別症,在危境者,又已數日,伏荷聖恩,幸蒙醫藥之救,尙此支延矣。昨因會議政院三字缺旣降召命,則毋問其有病故,不赴者,皆當在逋慢之誅,不勝惶恐待罪之至。伏乞聖上,降臣此剳,付于有司,治罪如科。取進止。答曰,省箚具悉卿懇。有疾未參,別無所傷,卿其安心,從容善攝。仍傳曰,遣史官傳諭。
行判中樞府事李尙眞箚。伏以,頃臣所以忘羞强疾,復入脩門者,只以事關陵寢,不敢違命,而旣經奉審,又參會議,臣之所可爲者,數字缺端。況以垂死之病,負累之蹤,幸近天陛,重覩威顔,則區區微悃,亦已小伸,而顧臣情勢,旣難冒沒於朝端,又難奔走於世路。今且別症,發作於撼頓之餘,氣力無以收拾,如在雲霧。自量病勢,恐致溘然於旅邸,而終作生來死歸之鬼,惟思靜以待盡,不得不還尋舊寓,仰念日者勉留之聖敎,極知孤負,罪戾莫甚。臨發封章,益增惶恐,回瞻宸極,但有涕淚。伏乞聖慈,特垂諒察,先削臣職,仍治臣罪,以存公體,以安私分,千萬幸甚。答曰,省箚具悉卿懇。已諭至意於前席,意謂卿必不我遐棄,留住京邸,以補不逮矣,情志未孚,造朝未幾,蒼黃去國,不覺愕然,繼以慙恧,無以爲諭。卿其體寡昧思想之心,念國岌嶪之勢,亟回遐心,與近侍從速偕來,毋負企望。仍傳曰,遣史官傳諭。燼餘
上在昌德宮。停常參·經筵。
下直,木川縣監李延普,大丘判官趙持正。
朴泰遜啓曰,明日常參·經筵,取稟。傳曰,停。
李頤命啓曰,大司憲鄭載禧未肅拜,執義姜鋧,武一所監試官進,掌令南弼星,武二所監試官進,掌令金灝,文一所監試官進,持平李禎翊,文二所監試官進,持平李濟民被論,今日以監察茶時之意,敢啓。傳曰,知道。
傳曰,史官一員待命,騎馬三匹立之。
以李健命爲假注書。
李頤命,以刑曹言啓曰,寶冊修改都監,旣已設局於本曹,本曹則移設於分戶曹之意,敢啓。傳曰,知道。
假注書李健命書啓,臣承命馳往衿川方下村行判中樞府事李尙眞所住處,傳諭聖批則以爲,臣之情勢,雖不可復廁朝臣之間,而賤疾若不至深重,則旣於前席,親承聖敎,縷縷勤懇,有踰慈父之戀愛子,臣非木石,寧不感篆心骨,思所以仰遵俯循者哉?實以賤疾別症之發於撼頓奔走之餘者,有同空谷之受風,症情猝劇,若不保朝夕,神思昏瞀之中,猶有一端知覺,却念旅次,死亦不便,不顧僑泊之非家,唯就妻孥之所在,肆乃決意强力,擔曳登道,僅到江岸,乘舟流下,逮至休憩,昏倒床席,終宵叫苦,轉輾沈淹,不意今朝,史官遠臨,傳宣聖批,辭旨諄至,至有如臣庸陋,所不敢當者。臣於此,惶懼之心,反有甚於感激之私,而莫知措躬之所也。況臣所患,如右所陳,萬萬無起動之勢,終不得趨命,臣誠震惕兢隕,伏地俟罪而已云矣,敢啓。傳曰,前席面諭,不啻勤懇,而誠意淺薄,未足以挽回遐心,史官空返,造朝邈然,是何君臣間情志之不相孚,至此之甚耶?慙靦之極,實不知所以爲諭也。噫,災異荐疊,時事多難,在山林尙且于于,況居大臣之位,任安危之責者耶?其可曰情勢之難安,疾病之難强,而望望決退,不思所以保邦安民之道乎?卿若念及乎此,必惕然改圖矣,奚待予一二談哉?更遣史官,申誥至意,卿其亟遵如渴之志,快回若浼之心,幡然上來,毋孤企望事,更往傳諭。
傳于朴泰遜曰,東平君杭,除授兼職,已至五朔,再度辭職,亦已批下,不宜一向過辭,以致瘝曠之弊,卽爲牌招,俾察本署之任。燼餘
上在昌德宮。停常參·經筵。
傳曰,明日晝講爲之。
傳曰,京畿監司留待引見。引見時,上曰,卿因予一時未安之敎,蒼黃出郊,展轉東歸,前後批旨,畢陳肝膈,而誠意未盡,莫回遐心,缺然慙赧,繼以慨惜也。噫,君之於臣,猶父之於子。父子間慈愛之心,曷有窮已,而凡有過失,輒加警責者,此豈一毫憎疾而然哉?是亦慈愛中流出也。頃日筵席下敎,亦出於以誠心曉諭,使上下情理,無礙阻之患而已,寧有他意乎?矧卿,最荷兩朝之殊遇,夙負士林之雅望,自在春官,輔導勤至,逮受末命,盡悴彌篤,予之平日倚毗,本不淺尠。遭此艱屯之辰,卿固不可捨予而長往,予固不可捨卿而恝然也,決矣。卿其體寡昧由中之懇,念休戚與同之義,惕然改圖,幡然上來,勉副虛佇之望,洪濟岌嶪之勢。仍傳曰,遣史官傳諭于金領敦寧處。
吏曹啓曰,來二十八日,祿都目政事爲之之意,敢啓。傳曰,知道。
假注書朴泰恒書啓,臣承命馳往衿川方下村行判中樞府事李尙眞所住處,傳諭聖批則以爲,昨日聖批之下,臣所仰對者,不專在於情勢,而悉陳賤疾不能起動之實狀矣。今者聖諭復降,史官再臨傳宣,臣伏覩辭旨,且懇且嚴,自顧微分,實惶實恐。若以保邦安民之道,責之於臣,則臣素無才識,萬不近似,而驗於已試,盡露無餘,此猶當時老病,不至今日之甚也。前所未做,今可做乎?設令臣少有才識,可任其責,而大小凡事,必資精力,方可辦得。今臣,以精則觸處茫然,以力則跬步隨人,平居履用,已是未冷之尸,其何可以將此行世,尤何可以强自趨事乎?奉審以下奔走之事,由他人言之,則精力之勞幾何,而在臣則亦云殫竭,仍致別證卒作,日夕之間,轉至危境,有死之憂,冒死徑歸。以此見之,無可用實,合被誅譴,而日月之明,猶未盡燭,謂若托疾,以輕爲重,則臣誠冤悶,無以爲辭。旣承前席之垂眷,又蒙遠諭之荐辱,宜不敢偃臥,只言情病,實欲致身轂下,悉暴危懇,以聽進退之命,而卽今患勢,斷無作氣起動之望,百爾計度,無可奈何。萬一不死,少得差勢,則他不暇顧,所當一進,而今姑未免違慢,益極悚惕,伏地俟罪,死淚映睫而已云矣,敢啓。傳曰,前席挽留,實出誠心,而卿乃視之外飾例語,造朝曾未一旬,汲汲然棄予,求去之不暇,只此一事,不勝其慙歎,而前後傳諭之史官,相繼道路,遐心之回,愈往愈邈,無乃不足與有爲而然耶?自卿去國之後,缺然思想,如失左右手,實不知所以爲懷也。至於卿之宿患,予非不知,而予之冀望於卿者,正在於外間匡濟,而不以筋力責勉,則每以疾病,爲難進之第一義者,誠有所未解也。此時企待,不啻飢食渴飮而已,宜體勤懇之意,亟回長往之計,幡然改圖,入城調息,以慰予心事,更往傳諭。此日移謄朝報
上在昌德宮。停常參·經筵。
自昧爽至辰時,有霧氣。未時,太白見於巳地。
崔錫鼎,以吏曹言啓曰,城隍發告祭及厲祭獻官,以漢城府堂上塡差,自是禮文所載,今番則漢城府堂上,皆有故,故以右尹李慣,行副護軍任相元,塡差實豫差,昨已啓下矣。今日當爲受香,而李慣則不爲肅謝,任相元則稱以病重,無意進參,實豫差竝爲稱頉,曾所未有之事。莫重祭官,不可不變通,而亦不可無警責之道,推考,何如?傳曰,允。
崔錫鼎啓曰,城隍發告祭·厲祭獻官實豫差右尹李慣,副護軍任相元,皆不入來,故該曹旣已請推矣。卽今日勢漸晩,尙未傳香,揆以事體,殊涉未安,而獻官兩人,俱是本職未肅拜之人,卽爲牌招,使之肅拜,以爲趁卽受香之地,何如?傳曰,允。
朴泰遜,以承文院官員,以都提調意啓曰,院寫字官有闕之代,以呂渭叟·李錫·洪聖載·崔廷華·金信長·李世雄,試才入格,陞實付軍職,冠帶缺被抄人,或陞實官,或移他司,有闕者,至於缺學生吳之哲·宋亨傑·金夢老·李壽岱·趙廷俊,屬于本院肄習,使之鍊業,何如?傳曰,允。
又以觀象監官員,以領事意啓曰,長陵奉審地官,初巡進去之人,則留待已至一朔,再巡進去之人,留待已至一望,其中時無職名,自鄕上來者,食道難繼云。奉審地官中時無料祿之人,令該曹一朔散料題給,何如?傳曰,允。
備忘記,日昨憲長之遞改,不過監試試所,無所推移,有所變通,而今日晝講時,都承旨崔錫鼎,敢以某也當遞而不遞,某也不當遞而遞之意,陳達,其在事體,極爲駭然,且罷出時,徑先出去,有違定式,從重推考。
金構,以戶曹言啓曰,因內醫院啓下,冬至正使東平君杭隨往針醫崔有泰有頉代,以李□斗,前單子中,付標以入之意,敢啓。傳曰,知道。
假注書朴泰恒書啓,臣承命馳往衿川方下村行判中樞府事李尙眞所住處,傳諭聖批則以爲,臣不才無識,從前誤被隆恩至渥,已不勝其優多,而及今數日以來,聖諭續下,史官三至,奉讀睿旨,每加勤懇。臣是何人,濫叨異數,至此極哉?一則感激,一則惶懼,魂驚神悸,莫知所以自處也。十行綸綍,字字句句,無非臣所不敢當者,而亦莫知其將何文字言語,形容此不敢當之意之萬一也。至於臣之病難起動者,則是固實狀,非臣飾虛辭,故爲違命計也。必以臣平日言行,不足爲君上所可信,而誠意不足,爲聖心所可諒也。到此地頭,益極震悚悶蹙,而反復思量,終不敢一向違慢。賤疾若得一分之減,卽當謹遵入城調息之敎,進身都下,畢陳情悃,以冀聖慈垂憐,而退斥之矣云矣,敢啓。傳曰,知道。
掌令南弼星啓曰,請加三思,還收前承旨尹世紀罷職之命事。措語上同臣以金萬重遠竄還收事,有所論列,而伏承聖批,有誠極驚駭之敎。臣竊不勝惶悚,而繼之以慨然也。近日大臣,相繼引退,前後未安之敎。有欠和平,則萬重之前席陳達,固無害於有懷必達,而至於閭巷間無根浮浪之言,猥達天聽,其輕率謬妄之罪,誠有之,而原其本情,則不過慨流言之罔測,痛君上之受誣,徒以子事父母之心,竊附事君無隱之義。言端旣發之後,迫於嚴問,不得不盡其所聞而已,豈敢置之於疑信之間,而故爲此抑勒探試之計哉?夫人君用罰,必情罪相稱,然後受罪者無冤,人心亦可服,而無過中失當之擧矣。昵侍經席,酬酌溫諄,而一言才發,天怒震疊,下之牢狴,至施投畀之典,群下駭懼,氣象愁慘,此非聖世之所宜有,而終有歉於天地之大。請更加三思,還收金萬重遠竄之命。今此金萬重遠竄之命,實聖朝過當之擧,職在言責之列者,所當及時匡救,期納於無過之地,而持平李濟民,頃於入侍之日,終始泯默,無一言爭執之事,其承順苟且,虧損臺體,莫此爲甚,決不可置而不論,請命遞差。答曰,不允。
假注書李健命書啓,臣承命馳往楊州豐陽村金壽恒所住處,傳諭聖旨,則以爲,臣於日昨,猥蒙史官,來宣聖旨,詢以長陵當遷與否,而臣方在屛,伏俟譴之中,不敢有所仰對,惶懼震惕,彌日不定,乃於千萬夢寐之外,特降御札,荐遣近侍,傳諭於蓬蓽寂寞之中,十行綸音,委曲懇惻,有足以泣鬼神而格豚魚者,臣雖木心石腸,安得不感動銜結哉?奉讀愴怳,不覺涕泗之橫流也。以臣萬殞難贖之罪戾,承此千古罕有之恩數,糜身粉骨,不足以圖報,惟當竭蹶趨赴,叩謝天陛,仍請斧銊之誅,而顧臣情迹,有不敢偃然冒進者,徊徨跼蹐,罔知所處。適又賤疾沈劇,精神昏瞀,無以仰暴腷臆,當俟少間,謹具一疏,以冀聖慈之垂察云矣,敢啓。傳曰,纔付心腹之辭於前諭矣。幡然造朝,心切懸企,而情志不孚,撝謙愈懇,只自愧恧,無以爲諭。當此難虞溢目,國家多事之日,老成大臣之退遯荒村,袖手恝視,實非平日所望,而亦豈自安於卿心乎?更遣史官,申誥予意,卿其安心,勿爲固辭,從速上來,以副如渴之望事,更往傳諭。
朴泰遜啓曰,明日常參·經筵,取稟。傳曰,只晝講。
又啓曰,來初一日,輪對日次,取稟。傳曰,停。
李頤命啓曰,領敦寧府事金壽恒處,遣史官更爲傳諭事,命下矣。今已夜深,明日待開門傳諭之意,敢啓。傳曰,知道。
午時,上御熙政堂。特進官徐文重,同知事尹趾善,參贊官崔錫鼎,侍講官朴泰輔,檢討官洪受瀗,護軍元德徵,假注書李東馣,記事官尹星駿入侍。上讀前受自咸九四,至上六之象一遍訖。朴泰輔,進讀序卦,至大象音釋一遍,仍俯伏曰,恒,長男,在長女之上,男動於外,女動於內,其所以能亨由利貞也。上讀新受自恒序卦,至大象音釋一遍訖。朴泰輔進數字缺傳釋爲恒之道,夫婦不可不久,故恒所以能亨也,上卦則中男,在少女之下,此卦則長男,在長女之上,有和合恒久之義矣。洪受瀗曰,上經首乾坤,下經首咸恒,天地卽萬物之首,夫婦卽人倫之始,故上經首言天地之道,下經首言人倫之道矣。朴泰輔曰,恒乃常久之道,故有恒兩行缺上曰,利貞,蓋取貞然後利之意也。朴泰輔曰,恒之道二字缺於常久,而亦非謂守一隅而不知變也,故卦辭曰,有攸往一二字缺感,若守而不變,則不可,必須有動而貞,可以合恒之道矣。洪受瀗曰,至正之道,雖恒久不變,可也,或有可變之而不變則非,故傳釋如此矣。朴泰輔曰,剛上柔二字缺皆相與等說,言雖異,義則同,皆是和合之意二字缺所論,以卦變之言,乾之初九,上居於四,坤之上,亦下居於二字缺乃卦變之體也。夫天地造物,恒久不已者,在於順一二字缺與事,貞則得正易,動則得正未易,故傳釋一二字缺無咎利貞,久於其道云者,只釋恒字之義,而數字缺謂山嶽之堅厚,未有能動云者,天下之物數字缺者,以山嶽爲言,地道亦變盈,故特擧其大一二字缺矣。上曰,唯。朴泰輔曰,日月得天而能久照,四時變數字缺此等語,蓋言知其變動,然後可以爲恒數字缺日月星辰,若無晝夜往來之分,亦不能變數字缺洪受瀗曰,立不易方者,似指理所在處矣。朴泰輔曰,立不易方者,乃堅守一處之意,中庸亦云徵則數字缺遠,久遠則博厚,博厚則高明,以此推之,則凡數字缺而後,可見其功效,至於用人久任,然後可責其效,數字缺造化,以恒久爲本,自上體念,可矣。上曰,唯。講罷,崔錫鼎啓曰,卽見慶尙道晉州營將金重器啓本,有違格式,且多誤字,殊甚不察,不可無警責之道,推考,何如?上曰,依爲之。
尹趾善啓曰,黃海道暗行御史書啓,有海州牧使李璾,殷栗縣監朴重圭一體施賞之命,抽栍外守令論賞,實關後弊,故曾在仁祖朝,或有褒啓之人,輒下勿施之敎矣。古事如此,故仰達,二行缺曰,守令與邊將有異,此路一開,後弊非細矣。上曰,雖與抽栍中守令有異,而旣有善賑善治之勣,故特爲論賞矣。此後抽栍外守令,勿入於書啓事,分付,可也。
朴泰輔啓曰,臣頃日奉使湖南時,南原府使李義徵,治績爲一道最,而事目中抽栍外守令二字缺可以陳達之時,勿入於書啓中,故當時未敢陳白,入侍,敢此仰達。臣初入全羅道,未及南原境,義徵善治之說,藉藉於道路間,至南原聞之,則義徵二字缺民間物情,凡所施設,皆得其宜,小民晏然安居,不識官家,甲子年,以善賑,陞通政,今年賑事,尤能善辦。南原以峽中,故前秋農事,不爲尤甚之尤甚,而一道通共凶荒,故民間飢急,無異尤甚,而義徵,多儲穀物,盡心賙賑,境內之民,無二字缺流丏,尤爲盡心接濟。以此流丏之類,歸之者相屬,而不厭其多,一一親視賑饋,賑饋之績二字缺定牌將,號令進退,皆有條理,麥秋後數字缺卒然罷遣,則慮爲土民之害,各計本鄕遠近道里,別定軍官,領出於四境之外,飢民至有感激涕泣,其善治善賑之績如此,合有褒賞之典,數字缺曰,義徵纔以善賑陞堂上,今難復爲加資,數字缺朝家賞典,非臣之所敢知,義徵新陞堂上,雖數字缺合賞典,觀其爲政設施,其才過人,合有別樣二字缺之道矣。上曰,雖是抽栍之外,御史旣已親見而來,有此陳達,令該曹考例,稟處。
崔錫鼎啓曰,判決事成虎徵,呈告不出,已過累日,而頃入試官望,承牌入來矣。其後又爲引入,卽今本院上言公事,積滯甚多,而尙未回啓,推考,何如?上曰,陵行時以病頉啓後,尙今引入二行缺上曰,朝家旣已區別之後四五字缺推考,從速行公事,分付。
又啓曰,頃日科擧時,在外臺臣,有變通事,臣入來見之,則前大司憲朴世采,亦以在外遞差。此人與他有異,近來罕有除命,而纔除旋遞,事甚未安,敢此仰達。上曰,予亦知其未安,而事勢拘礙,不得不如是變通。崔錫鼎曰,持平李濟民,旣已被彈,事當許遞,而此則不遞,而混遞朴世采,故仰達矣。上無發落,遂罷出。燼餘
上在昌德宮。停常參,只晝講。
朴泰遜啓曰,明日常參·經筵,取稟。傳曰,停。
李頤命啓曰,領敦寧府事金壽恒處,遣史官,更往問議事,命下矣。今已夜深,明日開門問議事,敢啓。傳曰,知道。
金構,以都摠府言啓曰,今日入直軍士中日習射,標信啓請,而本府入直堂上上下番,俱爲晝講入侍,故罷出後當爲設行矣。卽今日勢已晩,不得爲之之意,敢啓。傳曰,知道。
假注書李健命出使,代以金時傑爲之。
金構,以都摠府言啓曰,今番陵幸時,留都將校及標下軍兵等別試才,今月二十九日爲之之意,敢啓。傳曰,知道。
趙亨期,以戶曹言啓曰,行判中樞府事李尙眞入城時,丙寅年十一月,十二月,丁卯年正月朔頒料輸送事,命下矣。令倉官輸送,則不及於在京時,衿川所寓處輸納,則以爲常祿辭受,自有義理,不可無事而苟食,豈敢不仕而追受,入京時,雖因稟啓而有命,歸鄕後,尤不可輸致,節節惶恐,無所容措,以此爲言,不受云,敢啓。傳曰,待入城輸送,可也。
金構,以司僕寺官員,以提調意啓曰,四五字缺箭串軍兵等處,捉給馬匹,而訓鍊都監三十五疋,御營廳十疋,禁衛營二疋擇執矣,敢啓。傳曰,知道。
以弘文館言啓曰,新除授副提學李畬,時在京畿驪州地,經筵事緊,請斯速乘馹上來事,下諭。傳曰,依啓。
啓曰,今九月二十二日大臣·備局堂上引見入侍時,兵曹判書李師命所啓,驪陽府院君家遷葬時,恩城府夫人及海豐府夫人造墓軍,有題給之敎,而本家以爲,驪陽府院君葬時所給墓軍,推移用之於命葬,三喪墓軍,一時受用,心甚不安,而終不受用,本家旣不受用,則其公事,還入爻周之意,敢啓。上曰,依爲之事,命下矣。當初造墓軍單子,爻周次還入之意,敢啓。傳曰,知道。
金構,以禁衛營言啓曰,來十二月當別隊屬黃海道十哨軍兵,來十一月二十五日,京中逢點,而依例準備之意,本道監兵使處,豫爲知委,何如?傳曰,允。
假注書李健命書啓,臣承命更往楊州豐壤村領敦寧府事金壽恒所住處,傳諭聖旨,則以爲,昨承別諭,恩旨非常,臣誠感泣,不知死所,只以重負在身,終不敢唐突冒進,擬以一疏,陳暴危衷,而適緣病劇神昏,姑未之果矣。不意史官再臨,又宣聖諭,敦勉之敎,益加丁寧,臣於此,惶悚隕越,尤不知置身之所也。臣雖萬萬無狀,豈不知聖恩之隆渥,聖意之勤摰,而顧臣難進之勢,如右所陳,今方具疏將上,惟祈聖明,矜察而財幸而已。然臣再辱寵命,不卽趨承之罪,實所難逭,不勝震惕俟譴之至云矣,敢啓。傳曰,知道。
假注書任舜元書啓,臣以收議事,承命馳往楊州豐壤村舍領敦寧府事金壽恒所住處,傳諭聖旨,則以爲,臣罪戾日積,情跡日蹙,雖蒙天恩曲貸,尙保喘息,而其精魄則已褫矣。月廩之猥添,職名之仍帶,俱非一刻所自安於心者,而亦不敢更上文字,冒瀆宸嚴,惟有席藁私次,恭俟斧鉞之加而已。不意史官遠臨,傳諭聖旨,以臣混置於在外諸大臣之列,有所下詢,臣誠驚惶震悸,尤不知所以措躬也。山陵遷奉,事體至重,而臣素蔑知識,且昧方技,雖使臣無故在朝,其於群議異同之際,實無以折衷裁斷,況今身負重辜,跧伏荒野,何敢妄出意見,與議於陵寢之大事乎?虛辱明問,又犯違慢之罪,萬殞難赦,不勝危怖戰灼之至云矣。臣仍爲馳往廢砥平道巢里李端夏所住處,傳諭聖旨,則以爲,臣瀝血再陳,還收濫資,而未蒙開許,此雖出於聖度之包容,然臣私義,則不容但已,思欲更申前懇,而煩瀆是懼,方在悶蹙之中矣。今玆史官遠臨,出於收議大臣之擧,則臣何敢越分忘僭,有所妄對也?第伏聞二品以上,竝命收議,臣雖欲附此例而獻議,然付陳於史官之行,則亦有所不敢云矣,敢啓。傳曰,知道。領敦寧處,更往問議。
朴泰遜,以冊寶都監郞廳,以都監提調意啓曰,冊寶修改之役,旣分二房,而工匠分排之際,只以刑曹無推移,依前例司譯院,通融排設,何如?傳曰,允。
掌令南弼星啓曰,請加三思,還收前承旨尹世紀罷職之命事,措語上同請加三思,還收金萬重遠竄之命事。請持平李濟民罷職事。措語竝上同
答府曰,勿煩。
有政。吏批,行判書呂聖齊受由在外,參判尹趾善進,參議宋奎濂在外,右承旨朴泰遜進。啓曰,判書在外,參議在外,小臣獨政未安,何以爲之?敢稟。傳曰,仍爲之。
以李畬爲副提學,金瑒爲兵曹參判,柳成運爲注書,李玄錫爲判決事,任翊元單付承文博士,宋墁單付學諭,蔚珍縣令缺昌寧縣監蔡,今加通政,善治善賑,特爲加資事傳敎,李東郁爲宗簿正,金德恒爲兵曹佐郞,洪受瀗爲修撰。
兵批,判書李師命缺參判未差,參議李思永進,參知李宏病,右副承旨金構進。啓曰,數字缺大祿加資單子中,不均之均字,以同字誤書以入,至煩點下,奏御文字,如是不察,不勝惶恐,望單子中,付標以入之意,敢啓。傳曰,知道。
以李䎙·朴再興爲同知,洪得禹爲僉知,李鎭興·金和顔爲守門將,李晩徵爲鷹牌,洪萬鍾爲副摠管,張翼漢爲神方仇非萬戶,李渤爲楸仇非權管,李世弘爲廟坡權管,李稶爲小農堡權管,所江僉使李弘述,今加嘉善,洪夏昌,今加折衝,成虎徵爲副護軍。
戶曹判書李敏敍辭職上疏。入啓。答曰,省疏具悉。卿其勿辭,調理察職。
午時,上御熙政堂晝講。同知事尹趾善,特進官柳炅,參贊官朴泰遜,侍讀官朴泰輔,檢討官洪受瀗,假注書朴泰恒,記事官宋相琦,武臣張是奎等入侍。上讀前受恒卦,自序卦,至大象傳立不易方也。一篇數字缺初六浚恒,止九三象傳無所容也,一遍,上受而讀之一遍。泰輔釋之曰,浚恒之浚字,非徒深之謂數字缺下,知常而不知度勢,求望於上,太過之謂也。或有以劉蕡數字缺程子以爲浚恒之凶,至於漢之京房之徒,亦位卑而言高未數字缺之凶,然人君之道,則不以疏逖而厭薄,無使至於浚恒之凶,可也。數字缺曰,初與四爲正應理之常也。但爲二三所隔,故有上下不相應之二字缺期曰,爲人上而求望於下深,則亦不可以今世事言之,征賦於民,雖曰常規,而徵求太甚,則未免爲浚恒之歸。泰輔曰,九二悔亡陽數字缺陰本當有悔,而以得其中正,故無悔也。受瀗曰,得其中則二行缺亨期曰,九三雷與風相應,故恒久爲難,而羞吝輒數字缺事,或有羞吝之疵,則推移他事,無所到而不然,甚可誡也。泰輔曰,不恒之害甚矣,故書曰,常厥德保厥位,厥德靡常,九有以亡,又曰,二三其德,動罔不凶。亨期曰,人君用人之際,亦難恒久之道,初雖難愼,而未有其終,至於保民之政,初欲宣布實惠,而卒有數字缺之歎,於此等事,皆可戒也。守一而不動,則反有阨滯之患,旣有阨滯之患,則事雖近乎善,不得其正,亦非可恒之道也。上掩卷,泰輔進啓曰,昨日都承旨崔錫鼎,以臺官變通事陳達,而特下推考之命,推考乃是薄罰,上意不過欲使自知其失言而已。第小臣之意,竊恐殿下,辭氣之有欠和平,敢有所達矣。夫錫鼎之意以爲,變通臺官,固出於三四字缺之臣,則難於遞改,禮遇之臣,則不難遞改,爲未安,而不能以此,委曲宛轉以達,則自上亦或聽納,而其三字缺葳蕤,臣等從後聽之,亦覺率爾矣。然率爾三字缺之臣,職在補察,榻前咫尺之地,何言之不敢進乎?任座告魏文侯曰,君得中山,不以封君之弟,而封君之子,後世人臣,進言於其君,難於直截其辭,多張枝葉數字缺而諷一,此爲支離可厭也。簡率質直,復有何害?上曰,儒臣之言,大意固好,而予之所以推考錫鼎者,無他,但云禮遇之臣,不可輕遞則可也,而至曰,某當遞而不遞,某不當遞而遞,則有傷事體,故推考矣。亨期曰,錫鼎之言,雖似三四字缺他意,而至命推考,雖是薄罰,大槪,榻前奏事之際,少違聖心,則遽加摧折,群臣震駭,恐有妨於言路矣。泰輔復進曰,亨期之言,甚好矣。唐太宗,自知神采,爲群下所畏,常溫顔對臣,導人使諫,今若有所觸忤,輒加摧折,則凡事出入近密之臣,擧皆震駭,而不能盡其所欲言,臣爲此懼,故敢此仰達矣。上曰,推考之命,只爲其有傷事體,而儒臣陳達之言,甚好矣。遂罷出。燼餘
上在昌德宮。停常參·經筵。
下直,通川郡守李星齡。
午時,日暈。申時,日暈兩珥,暈上有背,色內素外靑。四更,雷動電光。
朴泰遜啓曰,明日常參·經筵,取稟。傳曰,停。
金構,以都摠府言啓曰,副摠管張是奎,以摠戎中軍軍兵試才事,慕華館坐起,除標信晝仕進去之意,敢啓。傳曰,知道。
朴泰遜,以弘文館言啓曰,本館下番修撰臣洪受瀗,以訓鍊都監郞廳,今日坐起時,晝仕出去之意,敢啓。傳曰,知道。
假注書任舜元書啓,臣承命馳往楊州豐陽村領敦寧府事金壽恒所住處,更爲問議,則以爲,臣頃承下詢山陵事,而不敢妄有所對者,不但以屛縮俟罪之中,有不敢豫議於國家大事,其實則知識迷暗,全無的見,至於堪輿之術,尤所昧昧,無以折衷群議,裁其可否,故敢以是仰復矣。不意史官再臨,有此更詢之命,尤不勝惶悚之至。陵寢事體,至重且大,凡爲臣子者,苟有見識,宜無所不盡,而臣之昏昧無識,如上所陳,實不知所以爲對,竊聞諸大臣,旣以齊進奉審,而至於原任大臣之中,亦有素嘗留意於風水之說,親審山陵形勢,奏達於前席者,必得其詳,而其精誠識慮,又非諸地師泛論之比,雖使臣抑度遙揣,妄爲之說,何能及其萬一哉?惟在聖明,就此裁擇,博詢而審處之云矣。傳曰,知道。
金構,以冊寶修改都監郞廳,以都提調意啓曰,玉冊書寫官,玉冊篆文書寫官,別單書入之意,敢啓。傳曰,知道。
金構,以冊寶修改都監郞廳,以都提調意啓曰,數字缺造中金寶,則匠人等以爲,全體及所刻篆文,小無不數字缺更爲鍍金,則實與新造者無異云。臣等亦爲再三看審,數字缺更加鍊正,仍爲鍍金,似爲無妨,何以爲之?敢稟。傳曰。缺
以備忘記,傳于金構曰,長番內官辛錫祚,當爲莫重公事三四字缺爲非矣。推考。
假注書朴泰恒出使,代以鄭徽周爲之。
金構,以吏曹言啓曰,今九月二十七日晝講入侍時,侍講官朴泰輔所啓,臣頃日奉使湖南時,聞南原府使李義徵,治績爲一道最,而事目抽栍外守令,自有可以陳達之時,勿入書啓中,故當時未能陳白,今適入侍,敢此仰達。臣初入全羅道,義徵善治之說,藉藉於道路間,南原以峽中,故農事不至如海邊之尤甚,而一道通共凶荒,故民間飢急,無異於他邑。義徵,多儲穀物,盡心賙賑,境內之民,無捐瘠者,他官流丐,尤善接濟。以此流丐之類,歸之如市,其數日益,而不厭其多,一一親視,賑饋之際,各定牌將,號令進退,皆有條理。麥秋後,他邑流丐,卒然罷遣,則慮爲土民之害,各計本鄕遠近,給其歸糧,別定軍官,送于四境之外,飢民至有感激痛哭而去者。其善治善賑之績如此,不可無別樣褒奬之典矣。吏曹參判尹趾善曰,義徵,才以善賑,陞堂上,今難又爲加資矣。泰輔曰,國家賞典,非臣之所敢知,義徵,新陞堂上,觀其爲政設施,其才過人,合有別樣調用之道矣。上曰,雖是抽栍之外,御史旣已親見而來,有此陳達,自該曹考例稟處事,命下矣。義徵,才以善賑,已陞堂上,今不可又爲加資,賜馬表裏三四字缺施賞,而以御史陳達之語觀之,則其意似在於別樣調用三四字缺據前例,何以爲之?敢稟。傳曰,熟馬一疋賜給。
行大司諫申琓啓曰,頃日晝講時,知經筵金萬重,有所陳達,遽被嚴旨,終至於邊遠竄謫,臣等,竊不勝驚惑之至。萬重,以閭巷浮浪之說,至達於天聽,其輕率之責,誠有之矣。然此不過自附於有聞必陳之義,夫豈有抑逆探試之計乎?臣竊想聖意,蓋在於痛流言之罔測,必欲嚴加懲治,而自古流言,萬無鉤得之理,今此處分,不足以懲慴造言者之心,徒令有聞必陳之臣。至於竄謫,罪不原情,適足爲聖明失當之擧,朝野驚駭,氣象愁慘。臣於此言,豈敢爲一萬重而發哉?請加三思,平心舒究,還收金萬重遠竄之命。答曰,勿煩。
致仕奉朝賀宋時烈疏曰,伏以,臣衰病沈綿,與死爲隣,竊伏聞萬壽殿有火變,震驚三宮,竊不勝駭隕之至。臣伏知是殿也,是我孝宗大王,爲東朝親自相宜,民亦子來,祥和所集,期符嘉名矣,一朝灰燼,尤切愴惶矣。臣義當匍匐前進,以伸奔慰之誠,而無復筋力可以起動,臣子情理,掃地盡矣。瞻望宸極,但馳神爽而已。竊伏念,此雖人火,其實天災,伏念誠孝出天,無闕失,而何故有此無前變異也。伏乞益加修省之道,以享天心焉。又臣竊伏聞,比日殿下,嗔怒甚震,伏未知因何以致此,然竊伏念,此不惟有害於心性上工夫,其在養疾壽命之道,亦有所妨。幸乞益盡涵養省察之功,以馴和位育之能事焉。答曰,省疏具悉。殿宇火災,出於意外,驚懼靡寧,罔知攸措。箚中縷縷戒誨,無非格言至論,予甚嘉悅,而益可見憂愛丹忱,至老冞篤也,可不留心服膺焉?仍念卿之去國,倏已四載,缺然思想之懷,何嘗少弛于方寸哉?矧今災異荐疊,艱虞溢目之日,微卿宿德重望,卓然爲一世之矜式者,孰得扶顚持危,挽回國勢乎?卿其體寡昧勤懇之意,念古人盡瘁之義,亟回遐心,幡然上來,以副如渴之望。仍傳曰,遣史官傳諭。
領敦寧府事金壽恒疏曰,臣倖逭郵罰,偃息田里,天地父母之德,不可勝量,而在臣私義,實非所安,惟日夜凜惕而已。不意昨者,特降別諭,諄諄開誨,不啻如家人父子於敵以下,以此相與,猶不可易得。況以負罪賤臣,而得此於聖明,其感戴銘鏤之私,寧有旣哉?義當顚倒趨命,不俟駕履,以仰承恩旨,而顧臣情跡,終有不敢冒進,自速違慢之誠,又致再勤聖諭,臣罪萬死,臣罪萬死。臣本至愚極陋,遭際聖明,猥荷不世之眷,忝叨匪據,積有年所,才短識闇,百無裨補,發謀慮事,動輒乖謬,其辜恩失職之罪,何可一二數,而幸賴聖慈如天,曲加庇覆,不抵於大何。不然,臣安得保全性命,以至今日也?日者聖敎,固出於匪怒伊敎之意,臣雖迷甚,豈可有一毫悻悻之心哉?然臣奉職無狀,事君不誠之罪,則據此一段,亦自難掩,播諸四方,國人皆知,則得免刑章,亦云幸矣。今若徒恃聖恩之隆厚,抗顔復進於輦轂之下,則其如物論何,其如廉義何?且念聖上之於賤臣,所以涵容寬貸之者,無以復加矣。況臣一身之進退,有何輕重於朝廷,而人或妄以爲言,致惹紛擾之端,原厥所由,皆臣之咎,此亦臣難進之一端也。仰惟聖明,特軫簪履之舊,必欲曲全微物,則因其已著之罪,退之以禮,許令沒齒畎畝,斯可爲終始生成之惠矣。必使戴罪犯義,復入周行,則終無補於國事,而亦足以駭中外之觀聽,竊恐聖明,或未之深思也。伏乞聖明,俯垂矜察,還寢收召之命,將臣本職兼帶,一倂鐫免,俾臣循省愆尤,涵泳聖渥,以安私分,以終餘喘,不勝幸甚。答曰,省疏具悉。已諭至意於前後別諭矣。卿胡不諒,陳章丐免,舍予恝然,若是邁邁乎?心切愕然,無以爲諭。卿其須體如渴之意,亟回長往之計,從速上來,毋孤企望。仍傳曰,遣史官傳諭。
漢城府右尹李慣疏曰,伏以,庸陋如臣,百不猶人,徒以世蔭,得通仕籍,前後忝竊,已過始望,歷試京外,報效蔑如,每有除命,黽勉趨承,罪積尸素,懼深過福矣。今玆京兆陞擢之命,出於千萬夢寐之外,聞命驚惶,措躬無所。顧臣家世,受國厚恩,至於臣身,亦蒙收錄,如有一分裨補之路,則雖粉身糜骨,亦所不辭,況此恩除,榮寵極矣,而稽謝恩命,自速罪戾乎?第惟中批寵擢,已是格例之外,京兆佐貳,亦係詞訟之重,苟非聲望表著之人,固不敢虛受謬恩,顧臣百無能之一蔭官,驟躐於貳卿之列,微臣顚沛,雖不足恤,其於貽羞縉紳,何哉?除命之下,宜有糾正之論,而側聽累日,尙四五字缺又不敢自列,縮伏私次,恭俟物議矣。不意昨者,特下問備之命,繼有召牌之降,情窮勢蹙,進退維谷,祗詣闕下,而疏陳情實,見阻喉司,受香已迫,不得不出肅,而竣事還家,一倍惶殞,玆敢不避煩猥,冒死陳懇。伏乞聖慈,俯諒微懇,亟收成命,以重官方,以安私分,不勝幸甚。答曰,省疏具悉。今玆陞擢,意有所在,卿其勿辭,從速察職。燼餘
上在昌德宮。停常參·經筵。
卯時,雷動。
朴泰遜啓曰,明日常參·經筵,取稟。傳曰,停。
又啓曰,吏曹郞廳來言,守令有闕,政事,何以爲之?傳曰,當日爲之。
金構啓曰,李判府事箚子批答,遣史官傳諭事,命下矣。闕門已閉,明日待開門,傳諭之意,敢啓。傳曰,知道。
又以都摠府言啓曰,副摠管李䎙,以訓鍊都監馬兵馬點事,除標信,沙河里進去之意,敢啓。傳曰,知道。
又以禮曹言啓曰,今此文科會試試官,方以磨鍊,而二品以上可擬之人乏少,不得已依近例,以堂上通融擬望,而每望各二員,備擬以入之意,敢啓。傳曰,知道。
金構啓曰,大司憲鄭載禧未肅拜,執義姜鋧陳疏受由,掌令南弼星在外,持平李禎翊,掌令金灝,試所罷出後呈告,持平李濟民被論,憲府無行公之員,監察茶時,事甚未安。且星州·光陽·陽智三邑守令,俱以未署經,尙不下直,夫馬留滯,亦甚有弊,外方秋事方急,曠官可慮,不可不速令署經。在外及被論人外,呈告未肅拜及受由人員,竝卽牌招察任,何如?傳曰,允。
本院啓曰,近日天災時變,層現疊出,虞憂驚懼之端,非止一再,而昨夜雷雨之作,尤爲愆時非常之異者,未知人事之失於下者果如何,而仁愛癉怒驚動之者,乃至於此也。天道玄遠,災異之來,未可必知其爲某事之應者,古人固已言之矣。以臣等蒙昧淺見,誠不可抑爲之說,而第雷者,乃天之威怒號令之發也,推之人事,其理亦可知矣。近日聖心,有所激惱,喜怒之發,多不擇中,辭氣之間,大失和平,譴罰未免過遽,號令或傷顚倒,擧朝臣隣之所共憂歎震駭,爲聖明悶惜,而亦宜殿下之思所以自反者也。噫,仰觀俯察,旁求人事,今之國事,憂危迫急,已到無復爲之地者,不但識者之仰屋久矣。雖以愚夫愚婦之微,亦莫不明知顯誦,此寧徒歸咎於君上而已哉?大小臣隣之不才不誠,無所仰贊聖德,小裨治化,使國事至此,天譴如許,雖萬被誅譴,亦無所辭者。廊廟之臣,非不極擇一時之人望,而少無擔當向前,以一國安危存亡,爲己責之意,庶官百隷,莫不怠棄職事,爲一身自便之圖,浮議橫生,是非交亂。況且年年飢荒之餘,民無以爲生,哀哀赤子,將盡爲溝壑之瘠,而宿逋新役,未聞有大段蕩減,以爲慰悅民生之地,有司之臣,苟恤一時經費之用,不思災害竝至,無以善後之憂,言之至此,尤爲痛哭而流涕者也。今日轉移之策,惟在我聖明之先反諸己,洞示悔悟之端,大發振作之念,在外諸大臣,無問新舊,責之以大義,孚之以至誠,雖以疾病爲辭,形跡爲嫌者,自不敢退伏鄕里,來在城中,近日常規俗套,復不得仰煩天聽,以傷君臣之大體,被譴與在外諸臣中,無論小大,苟有一長可取者,舍其薄愆,一倂收錄,使之盡其才思職責,庶得精神聚會,朝廷和泰,然後責勵大臣,以擔當國事之義,一變前轍,毋循謬習,人才則必以盡一時之材,無不進用爲責,百隷則必以恪勤奉職,庶事振擧爲效,民生則必以擧一國,無流散死亡之患爲意。以此群臣上下,朝夕勉厲,必以實心行之,必以實效求之。至於蠲役滌逋之事,則殿下,惕然自奮,勇然自新,以苟利社稷,無愛髮膚之語爲法,以民散之後,國不爲國之語爲戒,痛革有司之臣,從前拘常牽俗之態,國用之可加節省者,大段變,必以民足君足,民安國安之大體爲念,以爲大惠生靈之地,昭答天譴之方,更勿疑慮於諸臣之苟爲目前之計,而不知君民之誼,治國之大體者,有所撓奪焉。噫,水災星變,海溢地震,衆怯沓臻,而萬壽回祿之災,尤爲人事變異之大者,悸懼之心,至今未已,而雷動,又出於此際,殿下,歷觀前古災異之酷,有如此時。
上在昌德宮。停常參·經筵。
夜二更三更,東方有氣如火光。四五更,有電光。
下直,公洪水使金益熏,星州牧使李衡祥,豐川府使尹爾霖,開城經歷曺夏卿,陽智縣監宋掞。
謝恩,監察金弼相,洪原縣監李坮,軍資直長李東亨,副修撰姜鋧。
注書柳星運給由,代假注書金信。
假注書朴泰淳書啓,臣承命馳往衿川縣北方下村行判中樞府事李尙眞所住處,傳諭聖批則以爲,臣處勢迫蹙,敢以陳箚,而方且一味俟罪矣。伏蒙聖慈,曲垂哀憐,不惟不罪,反賜溫批,至遣史官,遠臨傳宣,又命內醫,齎藥視疾,異數稠疊,迥出尋常,自顧微分,非所敢當,臣誠惶感交極,措躬無所。殊渥旣深,賤疾宜祛,若果獲瘳,卽當趨命,而以今證勢見之,則昏眩轉深,又添煩熱,飮啖幾廢,元氣苶然,頓覺其勢,漸就危境,恐致溘死,永負聖恩。言念自悼,不知所喩云矣,敢啓。傳曰,知道。
傳曰,今日晝講,停。
注書柳成運再度呈辭。入啓。遞差。
府啓,請還收前承旨尹世紀罷職之命事。請持平李濟民罷職事。新啓,瑞山郡守李弘肇,到任以後,無一善狀,政委下吏,昏不致察,奸吏一人,尤爲信任,所言皆從,大小政令,皆出其手,侵虐小民,罔有紀極。其吏之遭其母喪也,凡干喪需〈諸〉具,皆自官備,別定色吏,終始看護,及土掩土之際,祭需,皆自官廳備送,貽笑隣邑,聽聞俱駭。如此之人,不可仍畀字牧之任,請瑞山郡守李弘肇罷職不敍。今此文科會試,缺此以爲密邇京城之地。懇惻之敎,有足以感動聽聞,而第念法者,乃祖宗之法,非殿下之所得以私者也。豈可以一時親愛之情,弛禁許葬,以壞我祖宗金石之典乎?世祖朝懿淑公主之許葬於价佐洞,臣等雖未詳其事實之如何,而大典之成,寔在於成廟嗣位之後,則懿淑公主之許葬,係是禁令未頒前事,尤不可援以爲例也。其後數百年來,列朝至親之喪,亦豈無情理之類此者,而曾未有十里內許葬事,於此亦可見我列聖之謹守成憲,罔敢違越之至意也。伏願聖明,深惟祖宗立法之意,勉抑一時憐悼之情,亟寢成命,不勝幸甚。臣等待罪近密,區區所懷,惶恐敢啓。傳曰,今此許葬,出於一時特敎,依前備忘擧行。又啓曰,臣等伏承聖批,以今此許葬,出於一時特敎,依前備忘擧行爲敎,臣等竊不勝悶鬱焉。臣等之所爭者,法典也,列聖數百年所遵守者也,聖上之許葬者,私情也,一時法外之特敎也。其公私之分,輕重之別,不啻較然,以殿下之聖明,亦必念及於此,猶且斷然行之,不少難焉。臣等誠淺言輕,不足有槪於聖心,而獨不顧祖宗立法之定制,以貽後人之議乎?環都城十里之內,無非可葬之地,邦禁一壞,無復限界,則日後天屬遠近之援此爲例者,將何以禁斷乎?殿下徒循一時之私情,上壞祖宗之定制,下啓無窮之後弊,臣等區區之慮,實在於此也。玆敢不避煩複,復此仰達,伏乞聖明,更加三思,亟寢成命。傳曰,已悉予意於備忘中矣。決難允許,爾等,勿爲無益之論。
司諫金橚啓曰,頃者同僚之啓,臣當處置,而臣於此,有不敢自安者。今此同僚處置憲臣之啓,有前事不察,何足深咎之語,至承未安之批,則昨日臣之引避也,同僚處置也,亦用設有差誤,未足深咎之語,苟且模糊,前後一套,而臣乃不知爲嫌,冒昧供職,臣方惶愧隕越,無以自容,其何敢晏然處置乎?且臣頃與執義沈枰,同坐臺廳,枰,以啓辭中事,有不審者,將欲引避爲言,臣答以事固當避,承批之後,仍卽停論,似爲得宜,不必退待,以生枝節,書札往復,亦申此意矣。今其退待之後,請出之同僚,猶以處置乖當,致勤聖敎,況臣之勸勿退待者,謬戾尤甚。臺廳酬酢,異於私室,而憲臣處置,又歸於臣,則臣之難冒之嫌,轉加一層。臣忝叨臺閣,絲毫莫補,愆尤疊出,連事瀆擾,臣罪至此,益無所逃。不可一刻仍冒,請命遞斥臣職。答曰,勿辭,退待物論。朝報
北兵使薦望,姜萬碩。
有政。吏批缺兵批,以李世白·沈攸·李台龍付副護軍,元振澤付副司直。
上在昌德宮。停常參·經筵。
卯時辰時,日暈。
謝恩,掌樂僉正洪處恭。
咸鏡監司書目,北靑判官朴昌漢,以箋文差使員,馳進營下,拜送之際,以病辭免,事體顚倒,罷黜,其代,擇差下送事。
成均館官員,以知館事意啓曰,因諫院啓辭,今番式年錄名時,方外四館之出入循私者,令該館摘發事,允下矣。卽問於一二所主掌官,使之現告,則一所主掌官朴光潤,以承文正字李東馣·閔震烱·南至熏,成均博士成任,學正呂聖擧,翰林沈季良,兼承文博士李一台,成均博士盧碩賓,學正權聖大,訓導崔休,學錄金以壽·楊萬榮,現告,二所主掌官宋道涵,以翰林沈季良,成均博士成儁·成任·盧碩賓,兼承文博士李一台,學正呂聖擧·權聖大·李震栻,訓導蔡獻徵,學錄楊萬榮,承文正字閔震烱·南至熏·趙泰采,兼學正洪禹道,現告,故敢啓。傳曰,知道。竝推考,觀其緘辭而處之。
假注書朴泰淳書啓,臣承命馳往高陽香洞村,問議于行判敦寧府事趙師錫〈則〉以爲,臣人言罔極,誣謗未雪,方在屛蟄沈抑之中,何可與議於國家大事乎?詢問之下,終不敢仰對,不勝惶恐俟罪之至云矣。臣仍轉往廣州義谷村,又爲問議于行判中樞府事鄭載嵩則以爲,臣自日氣涼冷之後,賤疾漸至危篤,方在昏不省事之中矣。不意玆者,特遣史官,下詢以長陵遷奉當否,臣本愚昧,旣無知識,加以痰〈塞〉心竅,精神蒙瞀,尋常言語,猶不能對人酬酢,有何意見,可以論列其可否乎?然事係先王陵寢,一息未絶之前,辭以疾病,亦非分義之所敢安,不得不以數行文字,仰對聖問,而病中思慮迷茫,語無次序,文不接續,伏不勝惶恐之至。竊念山陵遷奉之禮,至爲重大,地家休咎之說,本不可曉,非有明白著現,萬分不得已之事,則有難輕議,而以風水爲業之人,各以其聞於傳說者,相繼陳疏,事體所在,遂有再次奉審之擧,諸人亦主所見,論議未免略有異同,而其中或有顯加疵毁,排斥衆論之人。其言之眞妄,臣雖不敢知,卒聞此語,孰不爲之驚心哉?第臣伏聞曾在庚午,有一朝臣,上疏言,穆陵某方位如此,地中應有水氣,其時他地官之意,亦多與此相同,仁祖大王,詢于群下,遂定遷陵之議,及至奉移之際,其言不驗云。地理之微眇難知,自昔如此。誠使今之議長陵者,皆有明知灼見,其所云云,十分眞的,俾無差謬之慮,終得純美之地,則豈非國家之大幸,而臣素昧堪輿之術,諸人術業之高下精粗,無以辨別而取舍,惟在博詢廣議而審處之云矣,敢啓。傳曰,知道。趙判敦寧處,更往問議。
假注書朴泰淳書啓,臣敬奉聖旨,更往問議于行判敦寧趙師錫則以爲,先陵遷奉,事體至重,有非人人所可輕議,而如臣負謗之人,尤不當與議於其間,故雖承下問,終不克仰對。卽者近侍,又復承命遠臨,更詢當否,臣誠驚惶悶縮,罔知攸爲。設令臣雖有一得之愚,固不可自同恒人,唐突容喙於國之大事,況自被誣以來,心神俱喪,有同木枯而灰死,其何能精度事理,折衷利害,以應聖旨乎?惟在聖上反復斟量於諸臣之論,參以術家毁譽之輕重,務臻必審必愼之道,勿之有後悔,是臣區區之望也云矣,敢啓。傳曰,知道。
傳曰,史官二員待命,騎馬三匹立之,秋享大祭所內摘奸。
傳曰,史官一員待命,騎馬三疋立之,試所內摘奸。朝報
上在昌德宮。停常參·經筵。
未時,太白見於巳地。夜一更,流星出婁星上,入室星下,狀如拳,尾長二三尺許,色赤。
下直,康翎縣監高益亨。
謝恩,春川府使李斗龜,平山府使崔克泰。
傳曰,明日晝講爲之。
府啓,請還收前承旨尹世紀罷職之命事。請持平李濟民罷職事。請瑞山郡守李弘肇罷職不敍事。措語竝見上同答曰,勿煩。
宗廟冬享大祭獻官東平君杭啓曰,臣等受香詣宗廟,行初獻禮時,第一室大王位進爵之後,王妃位奠獻之爵,盡爲顚覆,臣杭,遵依前例,還詣樽所,更爲斟酒進獻矣。雖是無情之致,其爲未安,莫此爲甚。請宗廟令安宗悌,從重推考,何如?傳曰,事甚驚駭,先罷後推。
待敎鄭澔書啓,臣承命馳往懷德興農村奉朝賀宋時烈所住處,傳宣聖敎則以爲,今日山陵之議,不使該官下問,而特遣近侍以來,臣之惶隕之心,一倍罔措。日者相臣,以書來問此事,臣自爲曩時議臣之罪者,以猥及朝事,爲一大何。臣今當深避此言,而旋思程子之言曰,君大夫問,而告者則有矣。朱子,嘗讀程子彼安此安之說,而惻然感動,又以山陵議狀,告於其君曰,鄕隣親厚之間,有以此等事商量,而吾乃不盡情以告之,人必以爲不忠不信。況臣子之於君父,又安忍有所顧望而默默哉?遂極言竭論,而又於臨葬,有雨勢,則又惻然憂歎曰,殯宮之闊,四丈,自成池塘。蓋於君父山陵,其忠眷之深切,如此矣。今臣,猥蒙當事大臣詢問,則何敢以嫌礙,而終無一言哉?然臣無所知識,而只見朱子議狀矣。其言曰,以子孫而葬其祖考之遺體,必致其謹重誠敬之心,使其形體全而神靈安,則子孫盛,而祭祀不絶,或擇之不精,地之不吉,則形神不安,而子孫,亦有死亡滅絶之憂。今日苟知其不吉,則誰敢於遷改之議,有所疑哉?然知之甚難。朱子,亦有興土功於祖塋之側,以致驚動,亦能挻災之說。夫驚動於其側,而尙能挻災,則況於遷改之際,其驚動,爲如何哉?其爲不可輕議也,審矣。臣敢擧此二端,以復於相臣,而旋以爲朱子,嘗以輕議山陵,上章自劾,則今臣所犯,又不尠少矣,方用危惕俟譴矣。今又淸問下及,臣之所見,旣盡於相臣而相臣,旣以達於天聽,臣更無可進之言矣。臣伏記己丑大喪,故相臣趙翼上疏,力請遷改此陵,而相臣李景奭,力主勿遷之論,則孝宗大王,克從景奭之言今二臣之疏,當藏在其子孫,乞使大臣,竝取而參考,則可知其孰爲得失矣。臣又記己亥因山之議,久而未決,故參判臣兪棨,今判府事李尙眞,不勝悶迫,不爲啓達,而擅自出去,遍求於近遠,歸而待罪,則顯宗大王,嘉其忠款。今日李尙眞,豈不盡心於此乎?抑臣聞先儒之說,不以安親爲心,而專以利後,爲意,此言深可戒也。凡事,必有天理人欲之別。今日殿下,克當內審二者之幾而決焉,使其粹然出於天理,則可以克享天心矣。然今日臣子之至情,亦豈不兼在於利後哉?伏願聖明,竝察焉。臣之妄議至此,其罪尤大,益不勝惶恐之至云矣。敢啓。傳曰,知道。
院前啓,請還收金萬重遠竄之命事。請還收蔚珍縣令金珏,昌寧縣監蔡加資之命事。入啓。答曰,勿煩。
京畿監司書目,永平呈,以兵曹參判兪㻛辭職上疏上送事。啓。答曰,省疏具悉。卿其勿辭,從速上來察職。朝報
上在昌德宮。停常參,只晝講。
副修撰李玄紀三度呈辭。入啓。遞差。
傳曰,明日晝講爲之。
晝講入侍,同知事李翊相,特進官洪萬鍾,參贊官李頤命,侍讀官南致熏,檢討官姜鋧,假注書金演,記事官尹星駿·宋相琦。講周易自九四,至自然遠矣。
左承旨任弘望初度呈辭。入啓。傳曰,還出給。
晝講時,今初十日初覆,十九日三覆爲之事,榻前定奪。
江襄監司書目,平海郡殺人承服罪人唜山逃躱,限內不得跟捕,郡守崔構,罷黜事。
禮曹啓曰,丙寅九月初九日課製居首進士李彦綱,幼學朴思一,十一月二十五日賜柑居首幼學閔鎭遠,丁卯三月初三日課製居首進士趙大壽,四月十七日居首儒生別製居首進士尹時鳴,八月初九日館學儒生別製居首幼學朴振夏,有直赴殿試之命矣。依前例許赴今年殿試,而閔鎭遠,方在喪中,許赴後式年之意,敢啓。傳曰,知道。
府啓,請還收金萬重遠竄之命事。請持平李濟民罷職事。請瑞山郡守李弘肇罷職不敍事。措語竝上同前啓,前承旨尹世紀罷職還收事,停啓。
院前啓,請還收金萬重遠竄之命事。還收蔚珍縣令金珏,昌寧縣監蔡加資之命事。入啓。答曰,勿煩。
答府曰,不允。李弘肇先罷後推。
傳曰,惠民署提調東平君杭,雖緣情勢之難安,而三疏批下之後,尙未出仕,本署職務之曠廢,亦甚可慮。卽爲牌招察任。
東平君杭上疏。大槪,嚴召復降,分義是懼,趨詣闕下,冒死哀籲,伏乞聖明,諒臣血懇,察臣情勢,還收醫司特授之命,以存國體,俾安微分事。入啓。答曰,省疏具悉卿懇。予志堅定,連章過辭,徒傷事體,而萬無允從之理矣。卿其須體至意,安心勿辭,從速察任。仍傳曰,疏批已下,更爲牌招。
禮曹啓曰,直接恭陵參奉牒報,則今日朝奉審,陵上莎草,自右邊始火,太半延燒云。陵上失火之變,出於千萬意外,實是近來所罕有之事,聞來驚駭難狀。慰安祭,不卜日來初七日設行,而依前例,政府以下進去奉審後稟處,其日入番守僕等,姑令本州囚禁,作變之人,期於必捉,而入番參奉,亦難免常時不謹守直之罪,姑先從重推考,何如?傳曰,依啓。此等作變,必是嫉怨參奉之致,勿爲推考,守僕,亦勿治罪,作變人,各別跟捕事,嚴飭,可也。又啓曰,伏見恭陵所報,則陵上失火云,不勝驚駭。自前陵上失火,則自上有變服,避正殿,減膳·撤樂,三日而止之節目。自今日爲始,依此擧行,何如?傳曰,允。
大王大妃殿·大殿·中殿,政院·玉堂問安。答曰,知道。以上朝報
兵曹啓曰,去月三十日合操時,內禁衛將張漢相·申惟一,當爲進參,而誤聞道路之言,還入本番矣。後知其誤,最晩來到,而成陳之後,終不得入參操場,揆以軍律,合置重究。張漢相·申惟一,爲先改差後,自本曹從重決棍之意,敢啓。傳曰,允。禁營謄錄
上在昌德宮。停常參·經筵。
卯時,日暈兩珥。
禮曹,當日爲始,停朝市·去刑戮·禁屠殺·斷音樂,三日而止。啓。
大王大妃殿·大殿·中殿,藥房·政院·王堂·二品以上·六曹·兩司長官問安。答曰,知道。
傳曰,在外大臣收議入來之後,遷陵與否,當爲下敎,而執義姜鋧疏批,有量處之敎,故未及議定。今日問安時,時任原任大臣,必皆入來,姑爲留待事,分付。
傳曰,史官一員待命,騎馬三疋立之。
判府事鄭知和箚子。大槪,病未得進參於起居之班,惶恐待罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪。
政院啓曰,今日晝講爲之事,命下,而以恭陵失火處奉審相値,視事,頉稟。傳曰,知道。
傳曰,領議政·右議政·領府事金壽興,引見。
傳曰,長陵陵行,以初十日內擇日以入事,分付。
玉堂箚子。大槪,敢陳蕘言,以應明旨事。入啓。答曰,省箚具悉。爾等戒誨,出於憂愛之誠,切實之論,予用嘉尙。可不留心而體念焉?
禮曹啓曰,長陵之幸吉日,令日官推擇,則今十月初十日爲吉云。以此日擧行,何如?傳曰,初九日亦吉,則以此日定行,可也。
院啓,臣等,以金萬重遠竄還收事,累日論列,而天聽逾邈,每以勿煩爲敎,臣等不勝悶鬱焉。萬重,以流傳浮浪之言,至達於筵席,其爲輕率謬妄,誠有其罪,此不過言端旣發,威命遄降,不敢有隱於君父之前,只陳其所聞而已,其視聖世立誹謗之木,廣聽言之道,不當深罪也。上下之情志未孚,閭巷之流言罔測,今日聖上之處分,雖出於開示聖意,鎭定浮言之意,而以言語罪人,旣非淸朝之美事,始有嚴問之命,終施竄配之律,轉輾層加,氣象愁沮,豈不有歉於大聖人包容之量,而亦豈平日所望於聖明者哉?請加三思,還收金萬重遠竄之命。請還收蔚珍〈縣令〉金珏,昌寧縣監蔡特爲加資之命事。入啓。答曰,勿煩。
府啓,請還收金萬重遠竄之命事。請持平李濟民罷職事。答府曰,勿煩。
今日時原任大臣引見時,長陵陵幸時,坡州宿所,翌日到陵所奉審後,還爲宿所於坡州,第三日還宮事,及今此啓覆,與陵幸相値,還宮後直稟事,定奪。長陵陵幸時,請地師待令陵下,而所經道路,勿爲修治,如或違令,則當爲論罪事,榻前下敎。
禮曹啓曰,長陵陵幸吉日草記,傳曰,初九日亦吉,則以此日定行,可也事,傳敎矣。問于日官,則初九日,亦爲平吉云。以此日擧行之意,敢啓。傳曰,知道。
兵曹啓曰,今此陵行時,本曹堂上郞廳,不可不備員,而參判兪㻛,在外未上來,正郞沈權,出使未復命,正郞一員,未及差出,合有變通之道。參判兪㻛,正郞沈權,竝改差,與未差之員,今日內口傳差出,何如?傳曰,允。
司僕寺官員,以提調意啓曰,今此陵幸時,本寺正,自有應行之任,而正李益泰在外,卽爲改差,主夫一員,亦且有闕,竝令該曹,口傳差出,何如?傳曰,允。
吏曹口傳政事。李秀彦爲兵曹參判,金始徵·金宇杭爲兵曹正郞,沈枰爲司僕正,李井吉爲司僕主簿。兵曹口傳政事,崔以球·黃聖龜爲內禁將,李泓爲羽林將。
引見時,領議政南九萬所啓,今年田稅,尤甚無實,年分田結磨勘後,田稅太,欲爲啓稟量減矣,卽聞京畿,則田稅米太,今方收捧上納云。年分文書,雖未及上來,不可不先爲許減,京畿田稅太半減之意,分付於該曹該道,何如?上曰,依爲之。又所啓,本司有司堂上一員,有闕。有司堂上,則爲任,比諸堂上,尤爲緊重。前判書柳尙運,實兼此任,而方在罷散中,自下不可直請,敢此仰稟。上曰,柳尙運敍用,有司堂上差下,可也。又所啓,左參贊尹堦,素有計慮,宜差本司堂上,而且方兼判義禁。刑獄凡事,多有入侍稟定之事,亦爲本司堂上,何如?上曰,依爲之。
右議政李䎘所啓,翰林鄭齊泰等,當初所坐,旣非大段,而到今罰已行矣。且聞本館,方有新薦之擧云,必須備員,然後可以爲之,似當有參酌變通之道矣。上曰,鄭齊泰等三人,敍用,可也。朝報
上在昌德宮。停常參·經筵。
謝恩,禮曹參議沈攸。
藥房啓曰,伏未審夜來,聖體,若何?擧動迫近,日氣漸寒,臣等,倍切區區之慮,敢來問安。答曰,無事矣。
京畿監司書目,楊州呈,以領敦寧金壽恒上疏上送事。啓。答曰,省疏具悉卿懇。日昨備忘中,遣辭之際,雖或有欠於稱停,不過開心見誠,無所疑阻而已,非有他意於其間,則卿之連上辭疏,一向撝謙,無乃情志之不相孚而然耶?予實慙恧,無以爲諭,至於薄略餼廩,尤不足過辭,卿其安心,勿辭領受,幡然改圖,從速上來,以副如渴之望。仍傳曰,遣史官傳諭。
吏曹啓曰,守令有闕,政事,取稟。傳曰,當日口傳差出。
政院·玉堂請對入侍。入侍時,工曹參判李奎齡,本職遞差,卽爲口傳差出事,榻前定奪。
引見時,左副承旨李頤命所啓,近日祭官稱頉,已成弊習,改付標之擧,頻頻有之,古人云,國之大事,在祀與戎,臣子分義,固當駿奔之不暇,而判決事李玄錫,恭陵慰安祭祭官差下之後,稱病不進,朗善君俁,以宗廟告由祭祭官,又不進來,事甚寒心,李玄錫,朗善君俁,竝從重推考,何如?上曰,依爲之。
藥房口傳啓曰,今此長陵奉審時,諸地官,已令待俟於陵下矣。李判付事,異於他大臣,或有詢問之事,不可不前期待候於陵下,故敢達。又啓曰,今番陵幸節次,異於當時,行祭後奉審,似爲便當,故敢達。答曰,二件事,依爲之。
掌令金灝上疏。大槪,賤疾卒劇,無望供仕,乞蒙遞改,俾尋生路,附陳區區之懷,以備裁察事。入啓。答曰,省疏具悉。陵寢事體,至重且大,一番親審後,或遷或否,可無未盡之懷矣。予志堅定,勿爲過慮,徒增不安之懷也,至於期日之進定亦有曲折,爾其勿辭,調理察職。
吏曹口傳政事。以李選爲工曹參判,柳萬齡爲德山縣監,李益泰爲瑞山郡守,趙以健爲平海郡守,李元齡爲北靑判官。
請對時,領敦寧金壽恒,判敦寧趙師錫處,陵幸時進詣陵所之意,遣史官傳諭事,榻前下敎。
府啓,請還收金萬重遠竄之命事。請持平李濟民罷職事。入啓。答曰,勿煩。
院啓,請還收金萬重遠竄之命,而請還收蔚珍縣令金珏,昌寧縣監蔡,特爲加資之命事。入啓。答曰,勿煩。朝報
上在昌德宮。停常參·經筵。
謝恩,工曹參判李選,兵曹參判李秀彦,禁府都事朴萬冉,德山縣監柳萬齡。
假注書朴泰淳出使,代朴見善,金時傑出使,代李健命。
假注書朴泰恒書啓,臣承命馳往懷德縣蘇堤村奉朝賀宋時烈所住處,傳諭聖旨,則以爲臣,最晩伏聞火延殿屋,不勝驚懼,敢以寂寥數語,以伸犬馬微誠,然草莽賤臣,輒煩天聽,其爲猥越,甚矣,方深惶懼矣。伏承聖批,辭旨隆重,有非賤臣所敢承旨者,冞增震灼,措躬無地,至於仍蒙召旨,則竊伏歎草澤癃病之狀,未荷天日之臨照也。臣之筋力,如有一毫起動之勢,大內遇災之日,豈敢不匍匐進往,庶竭微忱哉?臣虛辱恩命,徒增屛營之地云矣,敢啓。傳曰,知道。
假注書朴泰淳書啓,臣承命馳往楊州東面乾川里領敦寧府事金壽恒所住處,傳諭聖批,則以爲臣,屢承諭旨,旣不得趨赴,則所叨職名,不容虛帶,月廩誤恩,尤不敢冒受,露章陳籲,實不獲已,而其爲煩猥,則極矣。只自踧踖俟譴而已,不意史官,來宣聖批,辭旨愈益勤懇,開示不啻丁寧,尤不勝感泣惶隕之至,臣等,今日不敢每以情迹爲辭,而第臣賤疾艾灸,觸寒增劇,方在昏窒綿綴之中,四體不遂,運動幾廢,跬步之地,末由自致,坐違召命,重速罪戾,孤負聖恩,生不如死,震怖悲結之外,不知所達云矣,敢啓。傳曰,知道。
明日長陵親幸時,出宮三嚴,寅正三刻,開門,三更三點。
司僕寺官員,以提調意啓曰,今此陵幸時,驛馬補把之數,三十一疋,故單子啓下之後,卽爲行移知委矣,事勢急遽,星火催促,而尙無一疋之來現者,日勢已晩,事將狼狽,該驛之不爲惕念擧行,誠極可駭,當該察訪,令本道査問罷出,何如?傳曰,事甚可駭,拿問定罪,更加催促。
假注書金時傑書啓,臣承命馳往楊州豐壤村,領敦寧府事臣金壽恒所住處,傳宣聖諭,則以爲臣,才承疏批,敢以違命惶恐之意,附達於史官之回矣。不意玆者,史官踵至,又宣聖諭,無狀賤臣,荐辱恩旨,前後頻繁,臣誠驚惶,不知置身之所也。且伏聞奉駕剋期,親詣長陵,以爲遷奉大計裁定之地,區區憂慮之誠,靡所不至,臣雖負罪在外,當此之時,所當進身路左,瞻望輿衛之後塵,他不暇顧計,而況有格外敦諭,勤懇至此,豈不敢顚倒趨仆陵下,以俟進退之命哉?顧臣數日以來,疾病添劇,四肢痿痺,寸步難動,雖欲忍死出脚,實無一分自力之望,辜負恩命,分義掃地,兢隕震怖,只俟斧鉞之誅云矣,敢啓。傳曰,知道。
假注書朴見善書啓,臣承命馳往高陽香洞行判中樞府事臣趙師錫所住處,傳宣聖諭,則以爲臣之所遭,非尋常謗毁之比,實是前古之所未聞,人理之所不堪,自分廢棄於明時,不敢比同於恒人,斂跡丘樊,杜門屛蟄,惟以不聞不覩,爲幸,而只恨臣之無狀,未嘗一效涓埃之報,不善行世,自取顚擠,終使罔測之誣,上累淸朝,言念及此,益不勝其腐心刻骨,痛惋危慄,直欲無生而不可得也。噫。殿宇火燼,先陵失火,是何等國家大變,又是臣子之所不可恬然自在者,而臣俱未能造朝而進慰,臣之罪戾,至此而固已多矣。至於長陵遷奉之議,事體至重且大,而再辱明問,臣又不敢以一言仰復者,是豈臣得已而不已,亦豈專昧分義之嚴而然哉?惟其事愈重,體愈大,而尤非負謗如臣之所可容議,則不啻較然矣。不料聖明,不賜曲諒,乃以臣爲尙屬大臣之列,進詣陵下之命,混及於臣身,史官遠臨,傳宣聖諭,臣誠驚惶震悸,罔知所措,今殿下之竝與負累之蹤,而必欲致之陵下者,實出於克愼遷仍之際,難審毁譽之間,靡極不用,無微不及之意也,籍令臣有一得之愚,身敗名辱,疑謗未已,固不宜干豫大議,厚招多口,以重損國體,況臣全昧堪輿之術,又無閱驗之見,何敢妄度利害,輕論得失,自陷於欺我欺天之罪,知其無益於國事,有傷於廉隅,而猶且抗顔冒進,誠亦膠滯之情,所不敢出者,且臣所患眩躄兩症之外,近又觸傷風寒,添以胃腕之痛,達夜叫苦,飮啖專廢,當其刺痛之時,腰腹牽撐,氣息奄奄,斯須之頃,若將垂絶,庭戶之間,亦不能任意行動,臣縱欲重違嚴命,强疾馳詣,恐不可以自力矣。今臣情病,若不至於此極,則臣雖甚冥頑,亦非木心石腸,當此遠勞車駕,展謁先陵,廣聚諸臣,議定大事之時,旣承綸音,若是其懇至,而何敢偃然退伏,終闕祗赴,而思所以自效之義哉?仍念臣受恩之深,荷眷之隆,歷數廷臣,無出臣右,而緣臣處勢,轉益臲卼,每奉朝命,輒事違越,臣罪至此,萬死猶輕,撫念臣心,能不自悼,席藁野次,涕泣俟罪之至云矣,敢啓。傳曰,知道。朝報
上在昌德宮。停常參·經筵。
大駕,詣小晝停後,藥房·政院·玉堂問安。答曰,知道。
藥房啓曰,今此擧動時,雖有道路勿爲修治之敎,行過德明洞近處造橋,駕轎馬足,陷於橋中,以致駕轎不安,其不能檢飭之罪,不可置而不論,請漢城府堂上,從重推考,當該繕工監官員,拿問定罪。答曰,依啓。
政院啓曰,前大司憲朴世采,居在廣灘路傍不遠之地,係是禮遇之臣,宜有招致行宮之命,且山陵大事,亦宜詢問於儒臣,大臣之意如此,敢啓。傳曰,自政院下諭,使之進詣山陵,以爲詢問之地。又啓曰,前大司憲朴世采處,下諭事,有命矣。第鄕村,有馬未易,似當有給馬之擧矣。傳曰,京畿監司,方爲來待,給馬事,直爲分付。
大駕,詣大晝停後,藥房·政院·玉堂問安。答曰,知道。詣坡州宿所後,藥房口傳啓曰,今日風勢不順,而動駕遠臨於百里之地,聖體,不瑕有傷乎?臣等不任區區憂慮,敢此問安。答曰,無事矣。政院·玉堂·二品以上·六曹·兩司長官問安。答曰,知道。
明日長陵親臨時,動駕三嚴,卯正三刻,開門,罷漏後。
兵曹判書李師命,請對入侍。
入侍時,右副承旨金構所啓,御前信箭,事體極重,三軍進退傳令等事,皆用信箭,則不可蹔離一步地,而今日行幸時,臣在後列,見一牢子,持信箭落後,問其曲折,則答以爲馬所擠,箭機折傷,故落後修緝云,箭機折傷,雖出意外,持而落後,則事極驚駭,其捧持牢子,令本軍門治罪,何如?上曰,依爲之。
禁衛營啓曰,本營哨官崔尙仲,進告曰,恭陵守護軍金成器稱名人,與作變時入直守護軍,有嫌怨之事矣。當日陵上失火之時,各番守護軍,盡爲來會,獨成器,不爲來參,參奉,使之招來,則仍爲逃躱不現,情跡極爲殊常,故艱難捕捉,來告於本營,卽已移送捕盜廳,今方拘留矣。各別窮覈,得其實狀後,稟處之意,分付,何如?傳曰,允。朝報
上在坡州行宮。停常參·經筵。
謢軍朴世采上疏。大槪,忽承先詣陵所之命,不勝震越,敢陳危忱,冀寢成命事。及工曹參判李選上疏。大槪,敢陳蒭蕘之說,仰瀆紸纊之聽,以備臺史之一端事。入啓。答護軍朴世采疏曰,省疏具悉卿懇。朝者別諭,意非偶然,卿胡不諒思想之意,不念事體之重,陳章巽辭,若是其邁邁乎?予心缺然,無以爲諭,卿其須體至意,安心勿辭進參。
坡州行宮,藥房·政院·玉堂·二品以上·兩司長官問安。答曰,知道。
大駕詣陵所後,藥房·政院·玉堂·二品以上問安。答曰,知道。
昨日兵曹判書李師命請對時,所啓,今朝政院,以植炬事,請推京畿監司及地方官矣。植炬,旣已兵曹啓下,分付本道,而有此論罪之事,臣亦不勝惶恐矣。今番擧動,出於倉卒,凡事固多未及,至使大駕行幸,黑路無火,幾至五里之地,則事極寒心,辛卯年孝廟行幸長陵時,亦以植炬不備事,其時監司兪撤,至奉嚴旨,當該差使員,亦被重罪,則今番當該差使員,似當有拿問定罪之擧,而政院請推之外,無他論罪之道,故且請推考矣。上曰,事極寒心,當該差使員,拿問定罪,可也。
傳曰,判付事李尙眞引見。引見時,上曰,判敦寧趙師錫處,遣史官傳諭事,及前大司憲朴世采,除肅拜引見。
拿問現告,果川縣監韓相夔。
因政院啓辭,傳曰,判敦寧趙師錫,來待行宮時,給馬事,分付京畿監司。
京畿監司書目,植炬差使員果川縣監韓相夔,至有拿問之命,當該地方官,亦難免其罪,楊州牧使閔鎭長罷黜,臣亦有不能檢飭之失,惶恐請罪事。
大駕,展謁奉審後,藥房·政院·玉堂·二品以上·兩司長官問安。答曰,知道。
還宮時,動駕初嚴,未正二刻,二嚴,申初初刻,三嚴,申初一刻。
傳曰,自陵所洞口至慕華館,出馬轎捧上言。
玉堂,請對入侍。
大駕還詣坡州後,藥房·政院·玉堂·二品以上·兩司長官問安。答曰,知道。
明日大駕還宮時,動駕初嚴,卯初初刻,二嚴,卯初三刻,三嚴,卯正初刻,開門,罷漏後。
以上朝報訓鍊都監啓曰,命下矣,信箭捧持牢子宋二宗,決棍二十度之意,敢啓。傳曰,知道。訓局謄錄
上在坡州行宮。停常參·經筵。
答工曹參判李選疏曰,省疏具悉,疏辭知道。
備忘記,已悉予意於前後傳諭之批,且卿之昔疾今愈,方詣行宮,決不可退歸鄕莊,以孤至意,安心入城之意,遣史官傳諭于李判府事。
備忘記,累年思想之餘,幸得相接,喜悅良深,而第予之再三招致者,豈特爲山陵問議一事而已哉?故於前席面諭決不可舍予長往之意矣。緣予誠意未孚,莫回遐心,缺然慙歎,無以爲諭。噫,共濟艱憂之策,筵席啓沃之任,微卿雅望,而豈誰乎?玆遣史官,諭予至意,卿其須體如渴之誠,且念休戚之義,幡然改圖,毋孤企望事,傳諭于朴世采處。
京畿監司書目,楊州呈,以右尹崔寬辭職上疏上送事。啓。答曰,省疏具悉。卿辭至此,本職當許遞焉。
護軍朴世采上疏。入啓。答曰,省疏具悉。才付至意於別諭矣。卿胡不諒,連章巽辭,若是其邁邁乎?益用慙赧,無以爲諭,此時企待,不啻大旱之雲霓而已,卿其須體思想之心,亟回長往之計,幡然上來,以補不逮。仍傳曰,遣史官傳諭。
檢閱宋相琦書啓,臣承命馳往坡州學堂里,行判中樞府事李尙眞所寓處,傳諭聖旨,則以爲臣自陵下,爲陪從計,始識跨馬才至半途,賤疾卒劇,渾身作痛,投入村里,方且調理,仍欲落後,徐徐前進,上章待罪矣。今者萬萬意慮之外,伏承聖諭申懇,至遣史官傳宣,臣誠惶恐,措躬無所,臣旣承前席下敎,今又嚴命,辱及逆旅,臣何敢直歸於前寓乎?謹當致身都下,陳暴情悃,以聽進退之命云矣。臣又轉往坡州高山村,行副護軍朴世采所寓處,傳諭聖旨,則以爲臣當今日回駕之際,寒疾大作,不得已爲落後之計,方此擁衾苦痛於村舍,幾不省事矣。忽承聖明特遣近侍,申以陵下面諭之意,辭旨鄭重,恩數度越,臣是何人,叨此殊遇,惶感隕越,不知所措。第臣情勢疾病,若有一分可以奉承者,豈敢復煩辭遜於聖諭之下哉?臣方將一疏,略暴愚忱,差晩當上,伏惟聖明,必能垂仁,澄察於此矣。神昏氣短,姑未盡達,尤增死罪云矣。臣於昨夜,傳諭兩臣後,還到作門外,則夜三更矣。政院,以夜深不請標信,故不得已待開門復命之意,敢啓。傳曰,知道。
假注書金演書啓,臣承命馳往高陽下道面香洞行判敦寧府事趙師錫所住處,傳宣聖諭,則以爲臣之愚昧,不知行世,酷被人言之罔極,重貽淸朝之羞辱,固不可自謂無愧,而晏然於群咻之中,比同恒人,有所干涉於國家之事,況玆先陵遷奉當否,事體至重且大,尤非負謗如臣,所可容議於其間,進詣陵下之命,雖出聖上務在博詢,無微不及之意,顧臣私義,終有所惶恐不敢承當者,而且臣於其時,賤疾兼劇,違越明命,大失分義,臣方悚蹙惶隕,祗俟嚴誅之加,不料聖上,不惟不賜之罪,乃反遠勞近侍,臨蓬蓽之下,傳宣聖旨,責勉之意,開釋之辭,迥出尋常,而至以面諭爲敎,臣奉讀未半,不覺感涕自零,臣是何人,獲蒙異數,至此極也。臣雖甚冥頑,旣非禽獸之無知,則豈不知竭蹶之義哉?第臣之所遭,實是前古所無,分甘廢棄,念絶斯世,決不可更著朝衣,抗顔冒進,唐突班行,不知羞恥,有若無故臣隣,奉承朝命者然,臣情到此,可謂悶且迫矣。再辱召命,終闕趨承,律以邦憲,合被萬誅,而仍伏私次,偃然自在,亦極不敢,臣當强疾舁進洛下,席藁俟罪云矣,敢啓。傳曰,知道。
檢閱尹星駿書啓,臣承命馳往坡州白石村行副護軍朴世采所住處,傳諭聖旨,則以爲臣,以村舍難於留調,才得駄疾還家,不意史官,齎批踵到,此誠聖朝曠絶之異數,自用於大僚者,如臣愚賤,何以得此?蓋用惶感,不知措躬之所也。伏承聖敎,辭意奚啻隆重?臣擎讀至此,不覺精爽之飛越隕感,無以自容,蓋臣區區之所守,非可造次變渝,卒致貽累於淸朝者,到今賤疾添劇,頭疼氣眩等證,一時竝作,決無前進趨命之勢,當俟神氣少定,復以一疏,備陳實狀,此外伏地憎悚,不知所達云矣,敢啓。傳曰,知道。
假注書金演書啓,臣承命馳往香洞判敦寧趙師錫所住處,遇於中路,更宣聖諭,則以爲臣,再承召命,終未趨詣,揆以分義,罪合重誅,偃伏私次,實甚惶隕,力疾舁載,席藁路下,祗俟斧鉞之誅矣。不料近侍,又復馳到,傳諭聖敎,使之勿待罪入對,臣雖無狀,亦豈不知聖恩之不可負,君命之不可違,而顧臣所被之謗,不但大汚身名,終至重累淸朝,縱有一二知臣之冤者,容或見恕,不知臣者,何敢盡知臣之終無是事,而不爲流言所惑乎?知臣者少,而不知臣者多,久猶未已,終成國言,旣未能家喩而戶說,又不得剖心而見情,何可恃少而蔑多,自信而冒譏,不知其羞恥也哉?臣雖欲感格恩數,嚴畏勤命,不顧廉隅,唐突趨進,行宮帳殿,便是朝廷,若在班之僚,環衛之士,莫不睽睽目笑,指示而心鄙曰,是夫也,重累未雪,群言尙哆,而恬不爲愧,揚揚復入云爾,則臣將何語以自解,亦將何顔而對人乎?不但臣之私義,決知其不可,其在聖上體下之道,亦不宜强迫而敦責之,使不得自保其所,此臣所以寧受違命之誅,而決不敢冒進者也。伏地惶悚,甘被嚴譴云,而方來住於昌陵橋近處矣,敢啓。傳曰,知道。
假注書李健命書啓,臣承命往于判敦寧趙師錫所住處,傳諭聖旨,則以爲臣旣負難洗之累名,又犯違命之重辜,今此出伏路左,非敢冒沒趨入之計,直以囚人之服,席藁而請罪,庶得少安其私義而已,餘外不敢更爲煩達,祗俟斧鉞之加云矣,敢啓。傳曰,知道。
大駕,到昌陵石橋前路,判敦寧趙師錫,駐馬引見。以上朝報
備邊司郞廳,以留都大臣意啓曰,再昨大駕出宮後,傳語,不卽一一來報,而或慮悤擾中遲滯,只加申飭矣。今日,則幾至巳初嚴時刻,傳語三度,始爲畓傳,最晩之後,石橋前路東古介·朴穩里古介·廣灘,傳語四度,同時合傳,不爲連續來報,其稽緩不職之責,在所難免,差使員柳翊,從重推考,次知色吏,令京畿監司,囚禁重治,何如?傳曰,允。備局謄錄
禁衛營啓曰,今番陵幸時,因兵曹節目,建陽門西營入直軍兵,與都監砲手,替代矣。今已還宮,兩處入直,依例以本營軍兵,還爲替代於來十二日,而建陽門,則以初七日受點,哨官鄭淵,領率入直之意,敢啓。傳曰,知道。禁營謄錄
上在昌德宮。停常參·經筵。
謝恩,平海郡守趙以健,瑞山郡守李益泰。
兵曹參判李秀彦上疏。大槪,臣之情勢,固不可復廁朝端,直宿之中,又得風丹之症,漸至危重,乞遞職名,以安私分,以延殘喘事。入啓。答曰,省疏具悉。卿其勿辭,調理察職。
藥房啓曰,百里之外,觸冒風寒,連日動駕,切恐有所傷,伏未審夜來,聖體,若何?臣等不任憂慮之至,敢來問安。答曰,知道。無事矣。
大殿,政院·玉堂·二品以上·六曹·大司諫問安。答曰,知道。大王大妃殿·中殿,藥房·政院·玉堂問安。答曰,知道。
政院啓曰,掌令南弼星受由在外,持平李濟民被論,李自憲·鄭載禧,執義黃欽,掌令金灝,持平李禎翊,今日呈告,憲府無行公之員,監察茶時,事甚未安,呈告人員,竝卽牌招,察任,何如?傳曰,允。
執義黃欽,持平李禎翊啓曰,臣等,伏聞自前陵幸時,有親祭齋戒,三日姑停前啓之規,故今此長陵展謁時,亦以三日姑停,相議停當矣。追聞物議,以爲展謁,與大祭有別,本無行祭闕啓之事云,更考本府前例,則或三日姑停,或二日姑停,其規,則一,然大祭與展謁,不無差異云者,誠有所據,則三日姑停,難免差誤之失,何敢晏然仍冒於臺席乎?請命遞斥臣職。答曰,勿辭,退待物論。
判府事李尙眞箚子。大槪,敢陳情病,待罪乞退事。入啓。答曰,省箚具悉卿懇。驅馳之餘,所患如此,予用慮念,追後入來,少無所傷,卿其安心勿辭,從容善攝。仍傳曰,遣史官傳諭。
吏曹,前司諫韓泰東,身死,曾經臺侍。啓別致賻。
兵曹,武科殿試規矩,片箭一巡,落點。
吏曹判書呂聖齊上疏。大槪,臣之所患眼病,幾至癈盲之境,玉寶篆文,決無草進之路,亟命都監,遞改臣書寫之任事。入啓。
諫院箚子。大槪,略陳區區之懷,以應明旨事。入啓。
吏曹啓目,粘連右議政李䎘上疏云云,活人提調,乃是單提調衙門,不可仍帶,觀象監提調,則二員衙門,自前相臣,亦有仍帶之時,臣曹,不敢擅便,上裁,何如?啓依允。觀象監提調乙良,仍帶宜當。
大司諫申琓,司諫金灝,獻納韓范齊,正言李三碩·兪命雄啓曰,陵幸親祭時,臺啓,曾有三日姑停之例,故臣等,亦以三日姑停,相議停當矣。今見憲臣之避,則罷齋後不爲前啓,乃是錯認前例之致,物議皆以爲非云,臣等差誤之失,與憲臣無異,不可晏然在職,請命遞斥臣等之職。答曰,勿辭,退待物論。
政院啓曰,今月初六日引見時,啓覆,過陵行後退定事,定奪矣。更令日官推擇,則今十九日,卄一日,卄二日,卄八日,爲吉云,初覆,三覆,以何日定行乎?敢稟。傳曰,初覆定於十九日,三覆,定於卄一日。以上朝報
備邊司郞廳,以領·右相意,啓曰,使臣拜表,以今月二十一日,推擇啓下矣。非但行中,有未及措備之事,自此發行太早,則久留中路之弊,亦不可不慮云,令該曹差退改擇日,何如?傳曰,允。備局謄錄
上在昌德宮。停常參·經筵。
政院啓曰,掌令南弼星受由在外,持平李濟民被論,執義黃欽,持平李禎翊避嫌退待,大司憲鄭載禧,掌令金灝,昨日牌不進,仍呈辭疏,憲府無行公之員,監察茶時,事甚未安,且今日,乃賓廳坐起日次,臺官不可不來待,陳疏人員,竝卽牌招察任,何如?傳曰,允。
京畿監司書目,驪州兼任陰竹呈,以副提學李畬,病重上去不得事。啓。調理上來察職事,回諭。
右承旨朴泰遜上疏。大槪,狗馬賤疾,卒㞃於中路,旣不得陪往陵所,又未能隨駕還都,揆以分義,臣罪萬死,經宿之後,堇能舁還,而觸寒添重,生死未分,伏乞聖慈,亟遞臣職,以尋生路事。入啓。答曰,省疏具悉。爾其勿辭,調理察職。
傳曰,三覆,以卄一日定行事,下敎矣。與拜表日相値,以卄八日退定。
政院啓曰,來十五日儒生殿講日次,取稟。傳曰,爲之。
傳曰,明日晝講爲之。
江襄監司書目,楊口縣監閔光旻,災傷覆審時,漏報,依事目罷黜事。
謝恩,知製敎朴泰萬。
吏曹啓曰,守令多闕,政事,取稟。傳曰,明日爲之。
傳曰,大臣·備局堂上,引見。
吏曹啓目,粘連吏曹參判尹趾善,長興庫提調辭免上疏云云,在前本曹佐貳之官,除授提調之任者,不爲不多,蓋以事體,與長官有異故也。今此參判尹趾善,陳疏辭免,至引其先臣事,辭意甚切,而揆以前例,實無未安之嫌,不當許是白乎矣,宰臣進退,自下不敢擅便,上裁,何如?啓依回啓施行。
公洪都事書目,陰城縣監尹以徵,莫重田政,全不致察,以起爲陳,爲先罷黜事。
引見時,楊州牧使有闕之代,以武臣擇差事,榻前定奪。
以上朝報政院啓曰,卽者北兵使姜萬碩,到任後兵符傳受狀啓,來到,而下端餘紙割去,此必是中間擺撥將卒輩所爲,極爲痛駭,直路擺發,一一査出,各別從重科罪之意,令備局分付各該道,何如?傳曰,允。備局謄錄
入侍時,兵曹判書李師命所啓,楊州軍兵,移給摠戎廳事,前日榻前,以議大臣定奪之意,陳達矣。在外諸大臣,則皆已問議,而判敦寧府事趙師錫處,未及往問矣。頃日往與之相議,故敢此仰達。領事金□□以爲當初摠戎軍兵,幾至三□餘名,其後分送江都,軍兵數少,不備三營之制,楊州軍兵,雖是南漢所屬,而摠戎使,以京畿兵使,不可無戰卒,且聞守禦使之言,則以爲楊州雜色軍兵,若盡給摠戎廳,則雖甚可悶,而只給束伍,則南漢形勢,亦無不成貌樣之患,移給摠戎廳,似宜云。右議政李䎘,則以爲摠戎廳,實甚可慮,楊州,所屬於南漢,而只以束伍移給,似無所妨云。判敦寧府事趙師錫,則以爲南漢軍士,雖二萬餘人,而其中雜色軍,居多,且各屯作隊,及其在遠鎭者,脫有緩急,似有未及聚會之患,楊州,以近城之軍最爲切實,且我國束伍,雖或守城,必不能野戰,雖給摠戎廳,似無實用,而山城,則不無虛疎之患,不如仍給南漢之爲愈云。判府事閔鼎重,病不得相議。判府事鄭□□則若使南漢,雖無楊州之鎭,而足成貌樣,則移給摠戎廳,似無不可云。諸大臣論議,如是不齊,下詢於入侍大臣,更爲定奪,何如?右議政李䎘曰,頃於兵判來問之時,臣病昏不能審思,果以此爲對矣。其後廣州留守李世白,及摠戎使具鎰,皆來見,皆言利害,此事,有同相訟,實難決定,而第念山城,又有新築之處,朶數益增,軍額減縮,則將何以計堞防守乎?楊州之軍,不宜割給,惟在自上參酌善處矣。領議政南九萬曰,臣則兩處形勢,皆未能詳知,而領府事金□□則曾經廣州府尹摠戎使,故問議,則以爲摠戎廳,爲京畿兵使,而山城設立之後,移半於山城矣。今又移半於江華,若罷摠戎廳,則已,不然,則三營之制,不可不備,且廣州,則一邑人丁,使之專屬,亦無守城人不足之患,南漢之憂,惟在糧食之乏,不在軍兵之少,楊州軍,則移給摠戎廳,爲當云,此言似然矣。武將,今方入侍,亦爲下詢,何如?上曰,有摠戎廳之名,而無軍兵,事體果爲未安矣。入侍大將,各陳所見,可也。訓鍊大將申汝哲曰,國家軍制,初未能善處,摠戎廳軍兵,過半割屬江都者,已經三年,而摠戎廳部曲,仍以散落,尙今不爲完合,朝家戎政,事體豈容如是?頃年移給江都之時,臣意,則大有所不然者凡用兵之道,平常無事之時,精抄團鍊,變生於陸地,則用於陸地,變生於海岳,則用於海岳者,自是臨機應變之道,故其時,臣於前席,以此屢屢爭執,而人微言輕,終至於到今難處之境,此軍移屬江都之後,一未得操鍊,畿輔軍門,尙不團束部曲,事極寒心,楊州軍兵,本非南漢之有,中年,自摠戎移給矣。今則守禦廳諸色軍兵,及竝其義僧而計之,有裕於城堞之守,摠戎廳,則軍制不能成樣,楊州營,還給摠戎使,事勢便當矣。刑曹判書徐文重曰,兵事固不可豫定,而前日朝家,以南漢爲重,故不但京畿,外方之軍,亦多割屬矣。近日朝家,意在江都,摠戎摠軍兵,割給江都,而有此楊州鎭,移屬摠戎之擧,南漢,雖有本州專屬之事,如守堞軍官牙兵之類,皆非團束之軍,不如楊州軍兵之着實,南漢·江都,俱是保障,不可有所輕重,守禦使,若又請得楊州軍兵之代,朝家,將何以處之耶?守禦使,才已赴任,詢問後處之,似爲便當矣。摠戎使具鎰曰,當初摠戎廳繞一道軍兵矣。南漢設立分半之後,以十八邑爲五營,堇成貌樣矣。又以十邑割給江都,故本廳所屬八邑軍兵之數,只四千餘名,勢難作營,若得楊州兵二千餘名,則可以作營矣。李師命曰,以廣州軍兵城堞之數,推移計之,三堞爲一朶,爲五名,所屬軍兵,足以守堞,而餘軍,尙至一萬,山城絶險處,多不必盡守,且馬軍三千,則尤爲無益,故山城軍兵不足之說,臣未知其然矣。摠戎廳,若不得楊州,則何以成樣乎?上曰,南漢,則雖無楊州,足以守堞,摠戎事勢,則將不成貌樣,則楊州營,移給摠戎廳,可也。李師命曰,其中亦不無變通者,楊州束伍,旣給摠戎廳,則其牙兵雜色軍兵,亦爲移給耶?徐文重曰,若以竝給雜色爲難,仍屬山城,則一邑之人,兩處應役,事甚難便矣。申汝哲曰,所謂乃標下親兵之屬,山城內外近居之民,抄擇敎鍊,事理當然矣,豈可以遠地之軍,竝爲移給,以貽軍兵兩處分屬難便之弊乎?具鎰曰,楊州營雜色兵,本是摠戎廳所屬,而丁巳年,與山城相換矣。使之還屬於摠戎廳,而前日相換者,仍給山城,何如?上曰,依爲之。備局謄錄
戶曹判書李敏敍所啓,江都太,移轉全羅道一萬石,今當自本道還償,而今年太甚不實,本道形勢,極以爲悶,而本曹所儲之太,頗裕,江都太一萬石,自本曹輸送江都,而全羅道所償之太,二石之代,換米一石,移納本曹,事甚便當,以此知委本道,何如?上曰,依爲之。戶曹謄錄
兵曹判書李師命所啓,公洪道海美營,曾前割給於江都矣。頃者以還屬本道之意,旣已陳達。海美營,則還屬本道,瑞山營,則移屬安興事,定奪施行,何如?上曰,依爲之。兵曹謄錄
入侍時,上曰,長陵奉審時,大臣及諸地師之言,皆已詳聞,而欲於還宮後,完定矣。凡事,百聞不如一見,予不解地術,今雖親審,不知其如何,而亦可破鬱而慰霜露之感矣。第以目見者言之,明堂,不爲平正,白虎,果爲低下,此則未可謂之全無疵病,而五十年陵寢,不可以些少疵病,只信風水之說,輕易遷動矣。南九萬曰,山陵事體極重且大,故屢次奉審,屢次會議而未得決定矣。自上親審之後,旣已完定,則雖曰有些少疵病,寧有更議之事乎?李䎘曰,臣伏見前後聖敎,心誠感祝,以爲聖上,不撓於風水雜術,豈不有光於史冊乎?山陵之議,紛紜未已,故領相屢請會議矣。今則自上親審之後,如是斷定,實爲幸甚矣。南九萬曰,白虎補土事,臣於陵下幕次,請詢諸地師,則領府事金壽興,以爲補土議定,當在於山陵遷奉與不遷奉,停當之後云,故不得詢問矣。今日旣已不爲遷奉議定,則補土一款,當急速議定,蓋當初山陵議定時,亦有補土之論,故謄錄有之,而判府事李尙眞,則以爲白虎不可補土,不可不更詢而處之,臣退與禮判,抄出奉審諸地師中若干人,以爲詢問議定之地,何如?上曰,士大夫地術之人,及觀象監地師中,抄擇以問,可也。禮曹謄錄
領議政南九萬所啓,今此擧動時,高陽·坡州兩邑之民,最爲勞苦,不可無軫恤之道,自前行幸所過之處,則例有別樣惠澤,京畿稅太,雖已半減,而此兩邑稅太,特爲全減,何如?上曰,予在坡州行宮時,亦已思之,而未及分付矣。兩邑之人再經奉審之行,又經今番擧動,勞役最多,稅太全減,可也。
戶曹判書李敏敍所啓,近因年凶,歲入日縮,本曹別庫所儲米,乃雜色作米,而自丙子以後,流來陳腐,將爲無用之物,故本曹於春夏間,歇價發賣,欲待秋成,貿米充上矣。今年亦未免凶,且萬餘石米,一時貿得,其勢未易,故問議于全羅監司,欲以營米相換矣。其後有營米三萬石,移送江都之命,湖南營米,雖稍優於諸道,已納三萬石之後,必無餘力可以相換於本曹者,本曹形勢亦甚難處,其中一萬石,特令移送本曹,何如?南九萬曰,戶曹無儲,則江都米,亦且取來,今此一萬石移給,無妨,而戶曹,則欲以錢布相換,使本道,以其錢布,明年換米,送于江都,似可矣。李師命曰,湖南營米,不多,旣以三萬石,分送江都及戶曹,則明年勢難又爲換米,以戶曹當送湖南之錢布,送于常平廳,本廳,沿海米,準萬石運送江都,似爲便當矣。上曰,依爲之。
領議政所啓,宣惠廳堂上,曾前有三員,而近來,則戶曹判書例兼外,只有二員矣。頃日以賑恤廳之屬於備局,爲事體未妥,竝合於常平廳,兵曹判書李師命,以賑恤堂上,仍差常平廳堂上,而常平元無別衙門,合於宣惠廳,又不可不兼惠廳,故且兼惠局堂上矣。呂聖齊,以惠廳首堂上罷職後,以堂上次第,李師命,當爲句管堂上,而自以非宣惠本堂上,爲未安,推讓於徐文重,故徐文重,方察句管之任,徐文重,亦以非首堂上,而句管廳,廳非前規,爲未安,屢言於臣,而僚相久未出仕,故欲待相議稟定,遲待到今矣。蓋惠廳,雖是新設衙門,穀物多於戶曹,甚是重地,李師命·徐文重本兼所帶之職,旣皆煩劇,且皆以句管廳事,爲未安,宣惠堂上,旣有曾前三員之例,呂聖齊還差堂上,使之察任,何如?上曰,依爲之。戶曹謄錄
李師命所啓,三道身役,旣許以錢代捧之後,則各樣雇立軍兵賞格等物,亦當以錢上下,然後可無窒礙難處之患,今年則各司,以布上下者,以錢布相半出給之意,分付,何如?領議政曰,旣許以錢代捧,則凡干各司用道,亦當以錢文代下矣。上曰,依爲之。
兵曹判書李師命所啓,禁衛營別中哨,二十五哨作隊事,乙丑年都提調,陳啓定奪矣。其後得冒屬忠義之類,或自募於外方,二十五哨,今幾畢勘,而保人,雖未及盡數充定,其番次,從後改磨鍊入啓之意,敢達。上曰,依爲之。兵曹謄錄
上在昌德宮。停常參·經筵。
夜三更,流星出婁星上,入危星下,狀如拳,尾長二三尺許,色赤。
有政。吏批,行判書呂聖齊進,參判尹趾善病,參議宋奎濂病,都承旨崔錫鼎進。以尹濂爲楊口縣監,孫萬雄爲泗川縣監,林泳爲大司成,洪萬熙爲宗廟令,金萬㘽爲漣川縣監,李杲爲陰城縣監,李嶰爲平丘察訪,朱格爲兼良才察訪,姜琛爲平壤庶尹,鄭齊泰·柳尙載爲奉敎,李廷謙爲待敎,睦林一爲果川縣監,申鍒爲楊州牧使,金爲南原府使,金魯得爲漢城判官,朴元度爲富平府使,鄭庥爲兼延曙察訪,權尙殷爲重林察訪,朱恒道爲典籍,崔奎瑞爲直講,尹彬爲司成,洪萬容爲活人提調,金德基爲平安道推考敬差官,成虎徵爲承旨。以左尹望單子,傳于崔錫鼎曰,改望。以兪櫶爲左尹,以成虎徵爲右承旨,朴泰遜爲左副承旨,李頤命爲右副承旨,金構爲同副承旨,李慣爲左尹,兪櫶爲右尹。
李頤命,以都摠府言啓曰,副摠管洪萬鍾,除標信,禮曹坐起進去之意,敢啓。傳曰,知道。
崔錫鼎啓曰,假注書金演,擧動陪還之後,猝得寒疾,不得察任,今姑改差,他假注書差出,何如?傳曰,允。
以任胤元爲假注書。
傳于李頤命曰,明日儒生殿講,當爲親臨,以此分付。
任弘望啓曰,明日親臨殿講時,入侍承旨,不可不備員,而右承旨朴泰遜,以身病陳疏受由,同副承旨趙亨期,時方拿囚,今日內勢難究竟,合有變通之道,而朴泰遜,則調理已過兩日,卽爲牌招察任,何如?傳曰,依啓。趙亨期改差,今日政差出。
兵批,判書李師命病,參判李秀彦病,參議李思永進,參知李宏病,右副承旨金構進。以柳尙運爲護軍,洪萬容·兪㻛·崔寬·盧世挺爲副護軍,李奎齡·沈權爲副司直,李玄紀爲副司果,李世彬爲司正,朴履寅爲副司勇。
以備忘記傳于任弘望曰,吏曹參議宋奎濂,副司直兪櫶,竝令該曹,備擬從二品望。
任弘望啓曰,同副承旨趙亨期,改差事,命下矣。明日殿講時,不可不備員,今日政,以在京無故人,差出,卽爲牌招察任,何如?傳曰,允。
李頤命,以兵曹言啓曰,僉知中樞府事洪得禹,以前任忠原縣監,未及解由,臣曹未能聞知,至於擬望受點,極爲惶恐,洪得禹,改差,何如?傳曰,允。
李頤命,以兵曹言啓曰,五衛將鄭粲漢,戶奴呈狀內,身病極重,食飮全廢,決難起動於旬月之內云,宿衛輪直之任,不可暫曠,鄭粲漢改差,何如?傳曰,允。
李頤命啓曰,昨日所下,遠道·中道上言一百二十六張內,猥濫三十一張,違格三十七張,啓字爻周次,爲先還入之意,敢啓。傳曰,知道。外方違格,與猥濫有異,仍下各該司。
崔錫鼎啓曰,假注書任胤元,時無職名,令該曹口傳付軍職,冠帶常仕,何如?傳曰,允。
副司正任胤元,口傳付軍職。
崔錫鼎啓曰,右承旨成虎徵,牌招不進,左副承旨朴泰遜,牌招不進後,陳疏到院,係是實病,故辭疏捧入,而明日親臨殿講時,承旨不可不備員,成虎徵,更爲牌招察任,何如?傳曰,允。
李頤命啓曰,卽者北兵使姜萬碩,到任後,兵符傳授狀啓,來到,而下端餘紙割去,此必是中間擺撥將卒輩所爲,極爲痛駭,直路擺撥,一一査出,各別從重科罪之意,令備局分付各該道,何如?傳曰,允。
金構,以承文院官員,以都提調意啓曰,北京使行臨迫,多有文書檢察之事,前判書洪萬容·柳尙運,本院提調差下,副提學李畬,副司直金昌協,副提調差下,使之察任,何如?傳曰,允。
金構,以禮曹郞廳,以領議政意啓曰,長陵白虎補土當否,依昨日榻前下敎,招致慶州尹愼景尹,副司直韓構,礪山郡守權順善,副司果洪有龜,黃州判官曺錫,副司果李嶰,召村察訪崔以遠,地理學敎授朴振門等問之,則論議,亦有參差,故列錄其語,別單入啓,今此補土之役,何以爲之乎?敢稟。傳曰,補土之役,勿爲擧行。
金構,以寶冊修改都監郞廳,以提調意啓曰,寶篆文書寫官呂聖齊,以眼病及右臂不仁,陳疏辭免矣。呂聖齊,學習篆文,自是家傳,且於前日,屢爲此任,故啓下,而今者疏辭如此,勢難强令寫進,依所願改差,以朗善君俁,差下,何如?傳曰,允。
金構,以寶冊修改都監郞廳,以都提調意啓曰,今此改造玉冊所入玉片,當爲四十片,今方引鉅,擇其無欠者,連續磨正,而日晷甚短,寒事漸緊,工役未易,事甚悶慮,奉審前玉冊,則其中九片,乃是不爲書寫之空簡,少無所傷,以此仍用,則工役可減,似爲便當,而臣等有不敢擅便,敢此仰稟。傳曰,依爲之。
李頤命,以兵曹言啓曰,前後直赴殿試奉承傳九十一人,隨其該名許赴之意,分付入門官,何如?傳曰,允。
金構啓曰,新除授藝文館奉敎鄭齊泰,時在京畿安山地,斯速乘馹上來事,下諭,何如?傳曰,允。
金構,以禮曹言啓曰,備邊司啓辭,謝恩兼冬至使拜表,差退改擇事,允下矣。拜表吉日,令日官推擇,則來十一月初二日卯時,方物封裹,十月二十九日爲吉云,原粘目中,改付標以入之意,敢啓。傳曰,知道。
李頤命啓曰,卽者掌令金灝,來避,而觀其措語,執義黃欽之避,旣由於昨日之啓,不可晏然處置,爲辭,黃欽之避,旣無侵斥臺啓之語,只是引咎而已,則金灝,別無不當處置之嫌,故本院還給不捧,則必欲入啓,屢度往復,終守初見,係是臺臣避辭,不可一向退却,此避嫌,何以爲之?敢稟。傳曰,勿爲捧入。
以備忘記,傳于金構曰,今下虎〈皮〉一令,幼學柳長台處賜給,以示嘉賞之意。
金構啓曰,臣伏見備忘記,有陳疏人柳長台相當職除授之命,臣竊以爲不當也。此固出於聖明奬進嘉言之盛意,而今此長台之疏,則觀其辭意,無草野樸直之氣,語言條陳,無切實適用之論,不過掇拾陳腐,應文備數而已。爵賞之重,人主所以勵世磨鈍者也。受授之間,關係甚大,況此格外非常之典,尤不可不擇人,考實而施之,與一時賞格,事體自別,無實而濫賞,則不但不足以勸善,其弊將至於輕爵賞而啓僥倖,聖明,若欲以此爲聳動來言之地,則豈無他可施之賞格哉?臣待罪出納之地,區區所懷,不敢不達,所以備忘,竝此還入,伏願更加睿裁,還收成命。傳曰,凡人臣陳戒之語,必出於新奇,然後方可褒奬乎?予則以爲不然也。況草野之士,應旨封章,自附有懷必陳之意,大意固好,而今乃以掇拾陳腐,應文備數,譏斥,言辭之間,亦不宜如是迫切也。第除職太過云者,不無意見,當施以他賞焉。
李頤命啓曰,三覆,以卄一日進定事,下敎矣。此事,臣方欲啓稟,而欲知拜表退定日子後,仰達而未及矣。恭陵改莎草始役,在卄日,大臣,當於十九日,早朝出往云,初覆時,大臣之不得備員,事甚未安,十九日初覆,似當退定於無故日,而卄一日,今雖爲無故之日,文書繁多,一日內,若不得完畢,則與卄二日放榜,不無掣肘之慮,此後數日內,無吉日,卄八日九日三十日,十一月初一日二日三日爲吉云,初覆·三覆,更以何日退定乎?敢稟。傳曰,文書不至於上年之浩多,初覆可畢於一日之內,以二十一日定行,三覆,定於二十八日,可也。
執義黃欽啓曰,臣昨伏見本府請推文科會試試官之啓,不勝瞿然之至,臣於伊時,以監試官,同在試院,兩人之講晝,旣用試文之等第不異,自本道啓聞差定之職,又與禦侮之資,無甚差別,諸試官之難於取舍,而終爲抽券決定之擧者,臣不覺其爲大段失誤,故不以爲不可矣。今者諸試官,旣以此竝被評論,夫場屋糾檢之任,專在臣身,則凡有責罰,理宜先當,何敢以見漏於臺筆,爲幸,而晏然仍冒乎?請命遞斥臣職。答曰,勿辭。
成虎徵啓曰,執義黃欽,再啓煩瀆,退待物論矣。傳曰,知道。
正言李三碩啓曰,臣昨伏見憲府啓辭,以式年文科,抽出其試券,以定立落,爲非是,有諸試官從重推考之擧,臣竊有所瞿然不敢自安者,蓋臣於會試時,亦忝監試之任,拆封科次之際,擧子二人,當在出入之中,而分畫相同,製述相等,其資階職名,截長較短,亦足相當,眞所謂地醜德齊者也。莫適其立落所在,則有言詞科前例,如有難於取捨,或令抽券而決之者,有之,今亦以此之外,無他道理云,試院諸臣,亦非不知其事體之未妥,而出於無策,不得不如是而已。今者憲臣,以科場愼擇之道,不容如是,爲言,則誠是矣。抑科場體例,如文字上,考課監試者,固無與焉。若此等科次取捨之間,則未嘗不參涉可否,與之商確,事有得失,厥罪均矣,奚獨爲試官之責也?臣名,雖幸漏於問備之中,實則被彈中人也。揆以私義,不敢以倖免爲得,而靦然仍冒於臺席,決矣。請命遞斥臣職。答曰,勿辭。
成虎徵啓曰,正言李三碩,再啓煩瀆,退待物論矣。傳曰,知道。
掌令金灝啓曰,金萬重遠竄還收之請,今已累日,未蒙允兪,正竊不勝悶鬱焉。近日大臣,相繼引退,前後未安之敎,有欠和平,則萬重之前席陳達,固無害於有懷必陳,而至於閭巷間,無根浮浪之言,猥達天聽,其輕率謬妄之失,誠有之矣。原其本情,則不過旣聞流言,不任慨然,以子事父母之心,竊附事君無隱之義,言端旣發之後,迫於嚴問,不得不盡其所聞而已,豈有一毫他意,參錯於疑信之間,而發此言哉?夫人君用罰,必情罪相稱,然後受罪者,無冤,人心亦可服,而無過中失當之擧矣。昵侍經席,酬酢溫淳,而一言纔發,天怒震疊,下之牢狴,至施投畀之典,群下駭懼,氣象愁慘,此非聖世之所宜有,而終有歉於天地之大,請更加三思,還收金萬重遠竄之命。持平李濟民,頃日處置之際,語意極其謬戾,職在言責,乘時迎合之態,有難自掩,而至其入侍之日,又無一言爭執,將焉用彼臺官哉?負犯旣重,公議益激,決不可置而不論,持平李濟民,請命罷職。執義黃欽,引嫌而退,啓辭在上旣監試事,未及糾正,揆以臺體,勢難仍在,執義黃欽,請命遞差。答曰,不允。處置事,依啓。
答獻納韓范濟疏曰,省疏具悉。爾其勿辭,往省病母。
答行知敦寧府事申汝哲疏曰,省疏具悉。水原,以畿輔重鎭,軍兵之逃故闕額,多不充定,事之寒心,莫此爲甚,言端旣發之後,特下拿推之命,自是事體之當然,本非異事,則卿之以此辭職,予未可知也。卿其安心勿辭焉。
答判中樞府事李端夏疏曰,省疏具悉。因一時未安之敎,不宜過自引咎,恝視國事之意,已悉於前日之批矣。卿胡不諒,連章祈免,若是邁邁乎?至於月廩,與祿俸有異,不必一向過辭,所患如此,未得進參,亦無所傷,卿其安心,勿辭領受,從速上來,以副予望。仍傳曰,遣史官傳諭。
林川幼學柳長台上疏留中,答曰,省覽疏辭,繼看箴規,深嘉爾憂愛之誠,可不體念焉?
左副承旨朴泰遜上疏。踏啓字。燼餘
上在昌德宮。停常參·經筵。
未時,日〈暈〉,內暈有兩珥。
下直,神方仇非萬戶張翊漢。
崔錫鼎啓曰,吏曹郞廳來言,承旨及臺諫有闕,政事,何以爲之?取稟。傳曰,明明日爲之。
又啓曰,鄭判府事·閔判府事·李判府事,牌招不進矣。傳曰,知道。
事變假注書朴見善出使,代以鄭徽周,爲之。
以備忘記,傳于李頤命曰,今下弓矢,神方仇非萬戶張翊漢處,給送。
李頤命啓曰,明日慕華館武科殿試命官,何大臣進去乎?敢稟。傳曰,右相進去。
又啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
李頤命,以禮曹郞廳,以領右相意啓曰,長陵奉審,已畢,補土之役,亦以勿爲擧行,判下,諸地師中係官之人,令該曹卽爲分付還歸任所,而其餘地師之自鄕上來者,亦令罷送,何如?傳曰,允。
崔錫鼎啓曰,明日仁政殿殿試時,香室,移接於尙瑞院,春秋館減省記之意,敢啓。傳曰,知道。
金構,以戶曹言啓曰,行判中樞府事李尙眞,去丙寅年十一月十二月,今丁卯正月十月,四朔頒料,姑待入城後輸送事,命下矣。今此入城時,令倉官輸送,則以爲丙寅十一月十二月,丁卯正月等三朔,則在外無事,不可追受其料,今十月,則旣受月廩,亦不可疊受云,而不受,何以爲之?敢稟。傳曰,更爲輸送。
崔錫鼎啓曰,再巡啓下上言二百十八張內,八十四張,則下各該司,違格八十二張,猥濫五十二張,啓字爻周次,還入之意,敢啓。傳曰,知道。京畿違格,與京中有異,仍下該曹,猥濫上言中,金義一妻,自今之爲夫上言,自是常事,其所稱冤,亦不無據,一體下該曹。
掌令金灝啓曰,請還收金萬重遠竄之命。啓辭同上持平李濟民,請命罷職。啓辭同上答曰,勿煩。
正言兪命雄啓曰,臣以金萬重遠竄還收事,累自論列,而天聽邈然,每以勿煩爲敎,臣竊不勝悶鬱焉。萬重,以流傳浮浪之言,至達於筵席,其輕率謬妄,誠有其罪,此不過言端旣發,威命遄降,不敢有隱於君父之前,只陳其所聞而已,夫安有他意於其間,而聖明,不少舒究,辭章太厲,始爲牢囚嚴〈?〉之命,終施邊遠流竄之律,輾轉層加,氣象愁阻,此實聖明無前之過擧,而亦豈臣平日所望於殿下者哉?況今天災時變,殆無虛日,團計民虞,無一可恃,則所當開言路集群策,以爲捄時輔治之道,而經幄之臣,一言誤發,威罰過重,豈不有乖於聖上包容之量,而亦何以開群下進言之路乎?臣之此言,實爲聖上過擧,國體所關而發,非獨爲萬重之身而已,請加三思,還收金萬重遠竄之命,正言李三碩,以啓辭在上不敢以倖免爲得,而靦然仍冒於臺席,決矣。引嫌而退,職在監試,不能糾正,揆以臺體,勢難仍在,請正言李三碩,遞差。答曰,不允。處置事,依啓。
以備忘記,傳于崔錫鼎曰,居首幼學殷夢相,直赴殿試,之次幼學洪處升,直赴會試,生員李世瑞,進士洪啓漢,幼學柳尙奎,各給一分。
李頤命啓曰,趙判敦寧上疏批答,遣史官傳諭事,命下矣。今已夜深,明日待開門傳諭之意,敢啓。傳曰,知道。
答行判中樞府事李尙眞箚曰,省箚具悉卿懇。有疾未參,別無所傷,卿其安心勿辭,亦勿待罪。
答行副護軍朴世采疏曰,省疏具悉卿懇。卿之心事,予固知之,末俗嘵嘵之說,何足可懷,目今國勢艱虞,朝議多岐,此時扶持保合之責,深有望於卿者,卿其須體至意,更勿引嫌,安心上來,以副士林之望。
答靈豐君湜疏曰,省疏具悉。今玆給祭給馬,意非偶然,至於陵寢事,旣已親審完定,今難輕議也。卿其安心,勿辭往來焉。
答行判敦寧府事趙師錫疏曰,省疏具悉卿懇。路次悤卒,不得從容酬酢,戀結一念,曷嘗少弛于中哉?噫,卿之慘被誣謗,不惟寡昧之所知,天地鬼神,實皆監臨,則寧有一毫愧怍之心,而不諒至懇,連章過辭,有若眞有是事者然,卿或未之深思耶?何其情志之不相孚,至此之甚乎?愕然且慙,無以爲諭,卿其須體虛佇之意,亟回長往之計,安心勿辭,幡然上來,以濟時艱。仍傳曰,遣史官傳諭。
答右副承旨李頤命疏曰,省疏具悉。爾其勿辭察職。竝元疏缺燼餘
同日辰時,上親臨宣政殿儒生殿講。
都承旨崔錫鼎,左承旨任弘望,右承旨成虎徵,右副承旨李頤命,同副承旨金構,假注書李健命·任胤元,記事官尹星駿·宋相琦,入侍。
幼學殷夢相,易通,幼學洪處升,易略,生員李世瑞,進士洪啓漢,幼學柳尙奎,易粗。燼餘
上在昌德宮。停常參·經筵。
下直,仁遮外萬戶張俊世。
李頤命啓曰,小臣,武科殿試進去,下直。傳曰,知道。
金構,以都摠府言啓曰,今日入直軍士,當爲中日習射,而殿試相値,不得爲之之意,敢啓。傳曰,知道。
以備忘記,傳于金構曰,今下弓矢,仁遮外萬戶張俊世處,給送。
金構啓曰,事變假注書鄭徽周,時無職名,依例付軍職冠帶常仕,何如?傳曰,允。
鄭徽周啓曰,臣承命馳往高陽下道面香洞,行判敦寧趙師錫所住處,傳宣聖諭,則以爲臣纔上請罪之章,祗切隕越之私,不料近侍遠臨,傳宣聖批,縷縷開釋之敎,敦勉之旨,不啻若慈父之詔子,臣奉讀未半,感涕自零,臣之所遭,已成國言,疑謗之說,尙今未已,何敢自謂無愧,可質神明,而徒恃恩眷,晏然造朝,益增人之駭惑乎?人非之極,鬼責亦重,宿患諸症,日漸危痼,戶庭間,亦不能任自行動,雖欲不恤人言,唐突更進,顧玆疾勢,決無陳力之望,只恐溘先朝露,永辭明時,無以報我聖上不世之恩遇,撫念身心,竊自憐悼而已云矣。傳曰,知道。
任弘望,以戶曹言啓曰,行判中樞府事李尙眞,丙寅年十一月十二月,今丁卯正月十月四朔頒料,依傳敎令倉官,更爲輸送,則又爲辭而不受,何以爲之?敢稟。傳曰,似難一向强迫,而今丁卯正月十月兩朔祿俸,則更爲輸送,宜矣。
掌令南弼星·金灝啓曰,還收金萬重遠竄之命,啓辭同上李濟民,請命罷職。啓辭同上答曰,亟停勿煩。
以咸鏡監司狀啓,十月朔進上生文魚等,不得一時封進,待罪事,傳于金構曰,勿待罪事,回諭。
答行判中樞府事閔鼎重箚曰,省箚具悉卿懇。卿之疾病,予已知之,不得進參,有何所傷?卿其安心勿待罪。仍傳曰,遣御醫看病。燼餘
上在昌德宮。停常參·經筵。
夜三更,月暈。五更,月暈。
下直,光陽縣監金益堅。
成虎徵啓曰,今日爲政事,命下,而文科殿試,朝前當出榜云,又將有新恩政事,啓稟之擧,事涉煩數,差晩開政,似合便當,敢稟。傳曰,今日出榜早晩,不可豫知,明日開政,可也。
又啓曰,政事明日退行事,命下,而卽者吏曹堂上,送言於本院曰,今日旣有成命,故已爲開政矣。新恩政事之仍行與更稟,自是別件事,則政官入來開政之後,非有事故,而無端罷出,揆以事體,亦極未安,不可不更爲啓稟云,政官所言,事理亦然,何以爲之?敢稟。傳曰,旣已入來開政,則勿爲罷出,今日出榜後,新恩政事兼行,可也。
又啓曰,今日仍爲開政事,命下矣。都承旨崔錫鼎,方入試所,吏批政廳,臣成虎徵,以代房當爲進去,而左副承旨未差,右副承旨李頤命式暇出去,廳中只有左承旨任弘望,同副承旨金構,而弘望,與兵曹參議李思永,相避,兵批政廳,何承旨進去乎?敢稟。傳曰,同副承旨進去。
有政。吏批,行判書呂聖齊進,參判尹趾善進,參議宋奎濂病,右承旨成虎徵進。
吏批啓曰,黃海監司申曅,瓜滿之代,今當差出,而擬望之人乏少,承旨外任,竝擬,何如?傳曰,允。
又啓曰,鍾城·穩城府使,今當差出,而文官堂上中,絶無無故可擬之人,堂下侍從,及本道守令中,曾經侍從者,竝擬,何如?傳曰,允。
姜世龜爲承旨,朴世采爲大司憲,沈枰爲執義,權讓爲正言,金兌一爲寧海府使,兪得一爲校理,洪慶先爲校書博士,李再昌爲校書正字,徐宗憲爲承文博士,申瓁爲通津縣監,黃欽爲副修撰,李頤命爲左副承旨,姜世龜爲右副承旨,林泳爲黃海監司,李東郁爲鍾城府使,申㶅爲穩城府使,辛錫一爲慶興府使,沈樸爲茂朱府使,申澤爲兼輸城察訪,金世輔爲工曹佐郞,李玄紀爲司僕正,李震休爲掌樂正,兪樸爲典牲主簿,沈廷輔爲廣興倉主簿,李箕敍爲禮賓寺主簿,李世澤爲司贍主簿,李東標爲昌樂察訪,任堂爲禮賓正,李克亨爲典籍,趙澄爲引儀,洪萬容·柳尙運爲承文提調,金昌協·李畬爲承文副提調,吳命羲爲漢城參軍,金斗南爲司饔直長,林巘爲司畜別提,沔川郡守安弼星,昆陽郡守張羽瀛,鍾城府使李東郁,穩城府使申㶅,竝加通政。
吏批啓曰,卽接奉常寺牒呈,則主簿嚴綸,身病甚重,不得行公云,改差,何如?傳曰,允。
又啓曰,文科甲科第二第三,當付七品職,而時無窠闕,仕滿參軍·直長及未仕滿直長中,備擬遷轉後,付職,何如?傳曰,允。
又啓曰,沔川郡守安弼星,以善治善賑,昆陽郡守張羽瀛,以軍器別備,有加資之命,而弼星·羽瀛,俱未經準職,何以爲之?敢稟。傳曰,特爲加資。
又啓曰,新除授穩城府使申㶅,鍾城府使李東郁,俱無加資之命,何以爲之?敢稟。傳曰,竝依例加資。
兵批,判書李師命禁衛營賞中日進,參判李秀彦病,參議李思永,參知李宏,試官,同副承旨金構進。以鄭載禧·朴泰遜·黃欽爲副護軍,李三碩爲副司果,鄭徽周·丁南耉·朴斗漢爲副司正。
金構,以義禁府言啓曰,罪人柳以升,病重保放矣。今已差歇,卽爲還囚之意,敢啓。傳曰,知道。
傳于任弘望曰,綾豐府院君具仁墍,卽靖社勲臣,而今聞延諡宴日期,在於今月念後云,令該曹宴需,從優磨鍊題給事,分付。
金構,以御營廳言啓曰,本廳京安雜色軍兵,及別破陣等,射砲用劍試才賞格,從分數多寡,以本廳所儲木綿,面給後,別單書入之意,敢啓。傳曰,知道。
又啓曰,新除授右副承旨姜世龜,時在公洪道溫陽地,斯速乘馹上來事,下諭,何如?傳曰,允。
以對策望筒,傳于成虎徵曰,自古嗣王紀元,必以卽位之明年,爲始,歷觀古史,亦皆如此,而今此策題中,以十四年于玆,爲言,故點下矣。
讀卷官領議政南九萬,以承傳色口傳啓曰,聖敎,誠爲至當,臣等有不察之失,惶恐待罪。傳曰,勿待罪。
崔錫鼎啓曰,十四年之四字,依下敎,以三字改付標以入之意,敢啓。傳曰,知道。
殿試試官啓曰,曾在甲子年,以講經變通事,收議於大臣,行判中樞府事閔鼎重議,以爲於殿試,拈出其未成篇,及全不成文理者,使之改試於來式年,必待粗成篇樣後,始許賜第,則通經之士,皆能製述矣。以依議施行,判下矣。今此殿試擧子三十九人,試卷中,其粗·通文理者,皆爲科次等第入啓,而三天試券一張,不成體式,且欠文理,故依判下事目,置於外等,不得竝書於科次單子中,使之許赴於後式年殿試,何如?傳曰,依啓。
金構,以弘文館言啓曰,本館下番三員內,宋疇錫,以親病受由下鄕,副修撰姜鋧,亦連日呈辭,臣受瀗,獨爲入直,當此頻數開筵之日,非但事體苟簡,前頭疾病事故,有未可知,副修撰姜鋧,新除授副修撰黃欽,竝卽牌招,以爲推移替直之地,何如?傳曰,允。
金構,以義禁言啓曰,在囚罪人許諧,旣是受賂土卒,累次受刑,罪名不輕,故直以徒配之律,照斷議啓矣。今有照律施行之命,大典中,有喪前所犯發後者,除十惡外,收贖之文,則許諧所犯,亦是十惡之外,照律之際,不得不依法典收贖之意,敢啓。傳曰,知道。依判下擧行。
掌令南弼星啓曰,還收金萬重遠竄之命,啓辭同前李濟民,請命罷職,啓辭同前答曰,亟停勿煩。
正言兪命雄啓曰,臣之無狀,添居言責,專昧體例,僨敗之至,臣亦自料矣。卽伏見大司諫申琓疏本,則以本院前啓,不爲相議停當,私自擅改,大加譏斥,臣看來不勝瞿然之至,蓋臣於金萬重遠竄還收之啓,隨參已過累日,而數日前,得聞物議,則前啓中措辭,多有語意間斷,文勢不續處,人皆指笑云,故臣意,亦以爲然,欲與相議刪改,而臣浹月供仕之餘,賤疾猝劇,蟄伏私室,連尋辭單矣。不意再昨,召牌遽降,分義所在,不得不趨詣闕下,而伊日諸僚,皆在呈告中,不得以此相與論確,且聞院中前規,則諸僚若値有故,雖不得相議,而傳啓之時,或添刪,亦無妨於臺體云,故臣卽於前啓中,略改數三文字,末端,又添入若干語,此只欲語意相連,文理相貫而已,其大意,則與前啓少無異同,故不覺其大段失著矣。不料長官,以輕同僚,壞了臺體等語,侵攻臣身,不遺餘力,而且臣之獨自刪改,有若故待諸僚之引入,用意於其間者然,此豈臣之本情哉?其可謂臆逆太過,不諒甚矣。緣臣不識臺體,率爾擅改,長官,至於陳疏引嫌,臣何顔面,晏然在職乎?臣方欲以此引嫌之際,卽伏見諫長疏批,則有以汲汲刪改,懷了臺體之失,自有所歸,爲敎,臣之所失,於此益著,尤不可一刻仍冒,請命遞斥臣職。答曰,勿辭。
金構啓曰,正言兪命雄,再啓煩瀆,退待物論矣。傳曰,知道。
成虎徵啓曰,來十〈月〉二十一日,輪臺日次,而啓覆相値,頉稟。傳曰,知道。
金構啓曰,明日常參·經筵,取稟。傳曰,停。
答大司諫申琓疏曰,省疏具悉。汲汲刪改,壤了臺體之失,自有所歸,於卿,別無引嫌之事,卿其勿辭,從速察職。
答行判中樞府事李尙眞箚曰,省箚具悉卿懇。兩朔祿俸,更爲輸送之命,出於參酌區別之意,卿其安心勿辭,領受焉。
答右尹兪瀗疏曰,省疏具悉。今玆陞擢,意非偶然,卿其勿辭,從速察職。燼餘
上在昌德宮。停常參·經筵。
下直,平山府使崔克泰。
成虎徵啓曰,明日常□·經筵,取稟。傳曰,只晝講。
崔錫鼎啓曰,小臣,承文院査臺坐起事,備邊司進去下直之意,敢啓。傳曰,知道。
金構啓曰,卽伏見黃海監司申曅啓本,則妖巫唜從,以絶島定配之律,定配道內白翎鎭矣。唜從所犯,係是一罪,島配,亦出於參酌減等之意,則白翎,旣在同道,且距海州本家,不遠,何可謂之絶島,而定配於此地乎?其在懲惡之道,太涉輕歇,本道監司,推考,使之改定配所,何如?傳曰,允。
崔錫鼎啓曰,左承旨任弘望病不仕進,左副承旨李頤命未肅拜,右副承旨姜世龜在外,臣錫鼎,以承文院提調,使行文書査對事,今方下直進去,廳中,位甚不齊,左副承旨李頤命,卽爲牌招察任,何如?傳曰,允。
金構,以義禁府言啓曰,以京畿暗行御史書啓,刑曹粘目,漣川縣監成虎祥,移本府處置事,允下矣。成虎祥,方待命於本府,卽爲拿囚之意,敢啓。傳曰,知道。
金構,以訓鍊都監言啓曰,軍兵犒饋,定於今月二十五日矣。明日習陣,將爲兼行於二十五日露梁敎場之意,敢啓。傳曰,知道。
掌令南弼星啓曰,還收金萬重遠竄之命,啓辭同前李濟民,請命罷職,啓辭同前新除授大司憲朴世采,時在京畿坡州地,請斯速乘馹上來事,下諭。答曰,不允。下諭事,依啓。
行大司諫申琓啓曰,臣待罪言責,無所裨補,欲存體例,妄陳一疏,而同僚引避之辭,譏斥備至,至以前啓措語,語意間斷,人皆譏笑,而院中前規,亦有獨自刪去之規,故略改文字,添加末端云,臣誠不勝惶愧疑惑之至,臣本伉拙,文且短澁,旣不入於時樣,宜見笑於衆目,譏議之來,臣固自知,賴同僚之鋪張修潤,使人皆刮目,頓改舊觀,此固幸矣,而但前啓措語,掃去殆盡,頭辭之外,存者無幾,而乃曰略加添刪,與前啓無異,諸僚齊坐之時,曾不發言,及其引入之後,盡爲刪去,而又曰旣非失着,亦非本情,臣於是,實有所不敢深信者也。且諸僚有故,則任意刪改云者,乃其若干措語之謂也。一篇文字,全然改構,而不使諸僚知之者,此亦前例,而臣未之聞耶?同僚,苟有此意,則何不待諸僚之出,從容商確,一日之內,如是汲汲,而欲使在告之僚員,默無一言者,其亦不思之甚也。臣以無似,忝其首席,初旣見輕,今又被斥,則卽當詣臺自劾之不暇,而病勢危苦,無暇自力,今始扶曳來避,臣之所失,至此尤大,決不可一刻抗顔於職次,請命遞斥臣職。答曰,勿辭。
金構啓曰,行大司諫申琓,再啓煩瀆,退待物論矣。傳曰,知道。
司諫金澋啓曰,臣素有胸膈痞塞之病,近因日寒,症情添劇,委頓叫苦,連尋長單,其於本院論議,不敢可否,故同僚簡通,不爲拆見矣。病蟄中,得伏見長官避辭,則以同僚不及相議,盡改前啓,爲言,凡臺閣啓辭,若有可改者,則相議於同僚,固是例事,而至於有故,不得行公之員,雖有簡問,而不能可否者,則未嘗有等待相議之例,故本院啓辭之刪改,雖在於僚席引入之時,而不知其大違臺體矣。今者長官,以此旣已陳疏,又復引避,至以見輕同僚,不能有無,爲辭,則臣何敢以規例之如此,而獨爲晏然於職次乎?不可一刻仍冒,請命遞斥臣職。答曰,勿辭。
李頤命啓曰,司諫金澋,再啓煩瀆,退待物論矣。傳曰,知道。
金構啓曰,吏曹郞廳來言,承旨有闕,政事,何以爲之?敢稟。傳曰,明日爲之。
答副司直金昌協疏曰,省疏具〈悉〉。爾其勿辭,察職。
答全羅道生員柳普等疏曰,省疏具悉。予非以文元公金長生之道德,爲不合於從祀也。第玆事,實是莫重莫大之禮,不可輕議也。爾等退修學業。燼餘
上在昌德宮。停常參·經筵。
夜一更二更,有霧氣。四更五更,月暈。
有政。吏批,行判書呂聖齊進,參判尹趾善受由,參議宋奎濂病,右承旨成虎徵進。以兪櫶爲都承旨,李思永爲右承旨,李宏爲同副承旨,崔錫鼎爲大司成,辛曇爲朔州府使,李祥衡爲繕工假監役,尹濟萬爲渭原郡守,李鳳齡爲昌城府使,張是奎爲楊州牧使,李光迪爲三陟府使,李喜澤爲旌善郡守,李光著爲兵曹佐郞,慶基殿參奉趙文宇,中部參奉洪萬規相換,盧碩賓爲奉常主簿,徐宗憲爲典籍,南至熏爲承文著作,吳翊進爲學諭,姜世耉爲校書著作,金夢陽爲兼高山察訪,安䌖爲引儀,鄭宅周爲東部主簿,洪夏明爲定平府使,朴泰遜爲兵曹參知,申讓爲兵曹參議,宋奎濂爲右尹,鄭善鳴爲正言,權爲監察,趙龜祥爲繕工假監役,黃世耉爲社稷令,朴世爲兼掌令。
成虎徵啓〈曰〉,今日爲政事,命下矣。廳中只有左副承旨李頤命,同副承旨金構,臣虎徵,則以代房,當進吏批政廳,而李頤命,則與兵曹判書李師命,相避,兵批政廳,何承旨進去乎?敢稟。傳曰,同副承旨進去。
兵批,判書李師命,司䆃寺宮都城坐起進,參判李秀彦病,參議李思永司䆃寺宮都城坐起進,參知李宏進,同副承旨金構進。以崔錫鼎·李義徵·姜世龜爲副護軍,任弘望爲副司直,申曅爲僉知。
成虎徵啓曰,明日恭陵改莎草,明明曰初覆,二十二日文武放榜,此三日視事頉稟。傳曰,知道。
李頤命,以都摠府言啓曰,今日入直軍士,中日習射,請出標信。傳曰,知道。
金構啓曰,都承旨兪櫶,牌招不進矣。傳曰,知道。
李頤命,以都摠府言啓曰,都摠管洪萬鍾,以禁府堂上推鞫坐起,除標信進去之意,敢啓。傳曰,知道。
李頤命,以義禁府言啓曰,以刑曹啓目,恭陵放火罪人金成器,移本府處置事,允下矣。成器所犯,事係逆獄,卽爲拿囚,依丙辰年齊陵丁字閣衝火罪人張得善例,推鞫,何如?傳曰,允。
李頤命啓曰,恭陵陵上衝火罪人金成器,推鞫事,命下矣。推鞫處所,何處爲之乎?敢稟。傳曰,本府爲之。
又啓曰,今日晝講爲之事,命下矣。與推鞫相値,本府推鞫,雖與庭鞫有異,自前推鞫時,每有視事取稟之事,今日晝講,何以爲之?敢稟。傳曰,此與庭鞫,有異,勿爲頉稟。
成虎徵啓曰,啓覆時,承旨,不可不備員,未差承旨之代,以在京無故人,差出,而右副承旨姜世龜,時在溫陽地,勢未及上來,合有變通之道,竝此仰稟。傳曰,依啓。姜世龜改差。
李頤命啓曰,啓覆迫頭,新差承旨,不可不趁卽出仕,看檢文書,都承旨,則拘於廳規,不得請招,其他新承旨,竝卽牌招察任,何如?傳曰,依啓。都承旨,亦爲牌招。
李頤命,以都摠府言啓曰,今日入直軍士,中日習射事,標信命下矣。兵曹判書李師命,宮都城巡審坐起進,參判李秀彦,重患風丹,方在呈告中,參議李思永,參知李宏竝爲遷轉,他無進參之員,不得爲之之意,敢啓。傳曰,知道。
李頤命,以兵曹言啓曰,判書臣師命,以宮都城摘奸,諸各司會坐,參判李秀彦,面腫非輕,方在呈告調治中,參議·參知,竝爲移拜承旨,本曹入直,無以推移,假參知差出,姑爲替直,未差參議·參知,代以在京無故人,今日政差出,卽爲牌招察任,何如?傳曰,允。
以具翧爲兵曹假參知。
李頤命,以義禁府言啓曰,三省推鞫,則只拿就服人,而今此恭陵作變獄事,則係是逆獄,該曹推案名付各人,竝爲拿囚,與成器一處鞫問之意,敢啓。傳曰,知道。
李頤命啓曰,小臣推鞫坐起進去,下直。傳曰,知道。
金構啓曰,卽伏見北兵使姜萬碩習操次,發送狀啓,及武士薦聞啓本,則下段餘紙,盡爲割取。此必一路擺撥將卒輩之所爲,極爲痛駭。曾前以此請令備局,査治撥路者,非一,數日前,纔又申飭而每每如此,且此等邊帥狀啓,與凡干文報,事體自別,若不別樣嚴査重究,則邊報虛疎之弊,亦將難免,此事,本非暗昧難査之比,令備局各別嚴査,從重科罪,以杜後弊,何如?傳曰,允。
李宏,以兵曹言啓曰,今十月二十日,武臣賓廳講書日次,而恭陵改莎草,相値,不得爲之之意,敢啓。傳曰,知道。
鞫廳啓曰,罪人金成器所供,其放火節次,大槪與納招於刑曹者,無異,而生計手犯之事,則推諉於金龍男,放火還歸後,言其事狀於金得生云,龍男·得生等,竝爲嚴問,得其實狀後,稟處,何如?傳曰,依啓。
又啓曰,成器之援引龍男者,以斫取碓木,見捉於朴宗業,被杖於黃參奉等事,爲言,而龍男所供,則以此等事,皆以爲孟浪之言云,其間虛實,問於朴宗業,然後可知李壽命,乃是龍男妹子,則雖有所言,不足爲證,似不必問,李守宗,則成器衝火陵上之事,書及於捕盜軍官云,朴宗業·李守宗兩人,竝爲拿問,得生,則成器,元無言及陵上作變之事云,而以自初二日至初六日,留在於西小門外,故金承宗家,爲證,得生,只以成器傳說之事,被其援引,則又以得生留住之證,更爲拿問他人,事涉枝蔓,得生,今姑仍囚,以待成器·龍男等所犯覈實後,處置,何如?傳曰,依啓。
又啓曰,李守宗,則刑曹査問時,捉來捧招,仍爲留在於京中,故拿囚後,卽爲推問,則蓋與納招於刑曹者,相同,而金成器招辭中,金龍男之斫碓木,現捉被杖之說,皆以爲虛言,朴宗業,則以本陵守護軍,方在於陵下云,故發遣都事,使之拿來,待其入來,憑問後,更爲推問於成器處,何如?傳曰,依啓。
掌令南弼星啓曰,〈請〉還收金萬重遠竄之命。啓辭同前持平李濟民,請命罷職。啓辭同前正言兪命雄,大司諫申琓,司諫金澋,竝引嫌而退,啓辭在上率爾刪改,殊欠詳愼,則其在臺體,勢難仍在,不待商確,其責有歸,則在我無失,非所當嫌,規例之間,意見雖殊,而不可以此輕遞言官,請正言兪命雄,遞差,大司諫申琓,司諫金澋,竝命出仕。新除授正言權讓,時在公洪道韓山地,請斯速乘馹上來事,下諭。答曰,不允。處置及下諭事,依啓。
同日巳時,上御熙政堂晝講,知事呂聖齊,特進官任相元,參贊官成虎徵,侍講官朴泰輔,檢討官黃欽,假注書任胤元,記事官尹星駿·宋相琦,武臣堂上李彭壽,入侍。上曰,罪囚,雖應死者,尙爲初覆再覆三覆,以示欽恤愼重之意,而外方守令,多有濫刑之弊,故前後累度申飭矣。今觀江界金鼎三擊錚辭緣,則府使李孝源,以匿名書,致疑於鼎三之父,濫施刑杖,其不畏朝令之狀,殊極可駭,而孝源之外,亦必不止一二人,此後守令邊將中,如有濫刑者,則嚴飭禁斷事,申明分付,可也。出擧行條朴泰輔啓曰,臣頃年待罪峽邑,外方弊端,多所備詳,今得入侍筵席,不容不達矣。伏見令甲,固爲山火田之禁,然守令,率多玩忽,頓無奉行之實,而朝家,亦事姑息,本無必禁之意,近來峽中,火田,轉益滋蔓,焚燒鋤犂,靡所不及矣。今之言火田之弊,有二端。一則曰山林者,材木之所出,而今皆燒夷作田,拱把之木,亦無所遺,人無所資以爲生居死斂之用。一則曰山有草木,以自蔭覆,然後停潤含澤,以興雲雨,今皆殘破童兀,氣無所蓄,泉脈亦枯,比年枯旱,實由於此。二說皆是也,然臣之所憂,有大於此者。凡土着之民,不爲火田,爲火田者,皆是流民,流民者,離鄕棄親,避役逃賦,流移轉徙,不常厥居,國之亂民也,夫民必土着然後,可得以役使,雖有苛政暴刑,不得輕走者,誠以命懸於土,未可去也。不如此,則民如鳥獸,誰得以制之?今夫山田,處處而有,非有定主也。民負一犂,戴一釜,擧足所投,皆有可以耕食之地,然則又誰肯以鄕土爲戀哉?由是土着,日縮,而流民,日盛,自成聚落於層巓絶壑之間,恣睢頑悍,風俗殊別,其意漠然,無所係束於官國,他日國綱,少加陵遲則挺刃而爭起,一嘯而群應者,必此擧也,此實大亂之根,必至之憂,而謀國者,莫以爲念,甚可懼也。今欲憂流民而禁之,則莫如禁火田,禁火田,則流民無所得食,其勢不得不歸於本土,編於隣伍,永絶流徙之念,漸革頑悍之俗,皆可復爲良善服役之民,而大亂之根因,可以消散矣。國家不患無法,患無必可行之法,且峽中守令,職田些少,唯賴火田之稅,以濟官用,故常加庇護,若己私物,禁之誠不易,亦願朝廷,明立科條,守之堅而行之斷,無所容貸於其間,則無不可禁之理,且火田,耕在山上,過之必見,不可障蔽,若使監司巡歷,及敬差官,覆審時,隨見摘發,頻遣御史,出入廉察,則守令及民,必不敢復犯矣。上曰,令該曹稟處,可也。出擧行條
朴泰輔啓曰,江襄道各邑,有所謂宣惠廳太作木者,本出田稅條內,劃送太豆幾石,以爲貢物之價,而該廳不捧常太,必持黃太豆,黃太豆非本道所産,不得已每十斗,代納正木一疋,故謂之太作木,此他道之所無,而本道之獨有也。該廳,亦非有應用黃豆之處,貢物主人,亦不願受,故積而不用,然猶必捧黃豆,而不捧常太者,以爲若許納常太,則必不願作木,木之於常太,有四倍之贏,該廳之所以不肯許納常太者,以此,而民之所以甚不堪者,亦以此也。貢物條,每件物色,各折其價,如淸一斗,太二石,油十三斗,太十七石五斗,各有定數,如其不足,只當加折,何可假常太,而索黃豆,操黃豆,而要作木,以求其贏利哉?該廳,必以爲本道大同廳,最爲貧匱,常乞貸於他廳,故取此等羸利,以補其用,夫用量入爲出,政之常經,然必不得已,則亦有量出爲入,加賦於民而已,加賦者,名目猶正,堂堂大朝,何所不足,而乃至暗求嬴利於正供之中哉?伏願殿下,深念此事,爲朝廷一大羞恥,勿納有司靳吝之說,特許以本色常太,上納以濟一道之巨弊,幸甚。上曰,令該廳相議,稟處可也。出擧行條
朴泰輔啓曰,諸上司,行關各邑,多令所屬軍保,除出後布,換作某般物色,如木炭·弓槊木·板材材木·馬槽等,而所除出者,常狹,所換作者,常奢,稱以土産,動輙倍徵,民役之重,身布爲上,直納本色,尙憂難辦,至有逋逃之患,況換色倍激,其何以堪?徵督之勞,在於守令,讎虐之怨,歸於國家,而所謂上司,不與焉,誠可痛也。謂宜自今以後,各衛軍保,但捧本色,切不得換徵物色,然後軍保,庶有保存之望矣。上曰,令該曹稟處,可也。出擧行條
朴泰輔啓曰,新守令,有所謂堂參價者,如議政府藥債,吏曹參謁債等名,細瑣不可悉擧,合以計之,數亦猥多,各邑,例有科式,分定民間,赴任之初,急急輦載,輸之京司,京司之公然需索於外方,已極無謂,且新舊迎送之際,誅責浩繁,民間騷然,而催徵無名之物,以重小民之困,甚可痛也。謂宜一切革罷,以少紓一分之民力矣。上曰,令該曹變通,可也。出擧行條
朴泰輔啓曰,臣待罪伊川時,適當量田之役,量役利害,有亦講究,屢爲本道監司言之,其後量田,以年凶姑停,前後監司,竝皆遞歸,今更欲效其一得之愚於朝廷,以備後日更量時,採用,更量遲速,雖未可逆料,然凡事,貴在及此閑暇,先定規模,臨時紛紜,無補於事矣。伏見量田事目,左議政閔鼎重所啓,本道田土瘠薄,依北道例,元田續田,精〈?〉區別,續田,則仍許隨起收稅,此意甚好,然猶於本道事勢,有未詳悉者,蓋嶺西諸邑,介在大山深谷中,其磽确不毛,固不待言,又其地廣而人稀,雖在下戶,皆有月耕之地,地則有餘,而糞治甚勞,陳之數年,可以代耕,故雖其間有平原皋濕土厚之處,絶少每年起耕之地,今就其中,稍可揀擇,各以元田室廬里落之外,未必眞得不陳者,而其數又極零星,不成事體,且旱田不給陳災,以其多獲也。嶺西高處,固不得種麥,腰下數邑,雖得種麥,晩熟早霜,不得根耕,故初無兩獲之田,若一名元田,不給陳災,則民情駭怨,必有難處之憂,是以本道癸卯量案,不分元·續,一切隨起收稅者,今已八十餘年,本道田案,素稱疎闊者,謂人物舊稀而今稠,生穀之土,盡墾,而稅入不加也。至於一切隨起收稅者,昔人之於民俗土宜,深知灼見,實爲不易之定法也。至於山側沙田,則陳之屢年,方可一耕,所收又甚滅裂,一日之耕,豆粟,不滿一石,又或田有溝,廣於壟二三倍者,言是息土而代墾,此等甚多,然今皆起耕者,以其稅輕故也。今若以繩尺,打量計結,而收稅與他田同,則其稅,將必悉陳,如是,則平田,盡化爲藁田,元民,盡化爲流民,百年利病,在此一擧,所關非細,謂宜本道田案,一依癸卯年例,竝許隨起收稅,而復於其中,別抄此等,稱爲續田,減其徭稅,則在於田政,十分稱停,而民亦可得以安堵矣。竊聞嶺東肥沃,與嶺西不同,臣之所知者,嶺西而已,嶺西之中,原·橫一帶,亦多平野,宜分元·續,然何可只爲原·橫,而誤一道之民事乎?伏願令廟堂早加量度,完此一事,幸甚。上曰,令廟堂商議稟處,可也。出擧行條燼餘
上在昌德宮。停常參·經筵。
下直,洪原縣監李坫,果川縣監睦林一。
李思永啓曰,李判府事,掃墳呈辭到院,而以恭陵改莎草,留院之意,敢啓。傳曰,入之。
金構啓曰,大司憲朴世采在外,執義沈枰未肅拜,掌令金灝,持平李禎翊呈辭,掌令南弼星式暇,持平李濟民被論,今日以監察茶時之意,敢啓。傳曰,知道。
李思永啓曰,假注書李健命,以身病連日不爲仕進,今聞其病勢深重,委臥難動,啓覆在明,不可無變通之道,李健命,今姑改差,何如?傳曰,允。
假注書李健命改,代以承文正字金時傑,爲之。
以備忘記,傳于李頤命曰,十五日儒生殿講時,史官未入侍,徑先呼唱,以致失儀,故當該通禮院官員,推考事,承旨親聽下敎矣。旣不出於擧行條件,又無捧傳旨之事,無端掩置,至於六日之多,殊甚駭然,當該承旨及注書,竝從重推考,擧行條件,卽爲書入。
金構,以兵曹言啓曰,昨因本曹,無入直堂上,假參知,姑爲替直矣。判書臣師命,今日又往操場,參判臣李秀彦,病勢尙重,參議臣申懹,牌不進,參知臣朴泰遜,時在楊州地云,連日以假官入直,極爲未安,參議臣申懹,更爲牌招,參知臣朴泰遜,姑爲改差,其代,令該曹以在京無故人,口傳差出,亦爲牌招,以爲推移入直之地,何如?傳曰,允。
以判府事李尙眞,任實地父母墳掃墳呈辭,傳于金構曰,給由馬,澆奠床備給。
吏曹口傳政事。以李玄錫爲兵曹參知。
假注書朴見善書啓,臣承命馳往于砥平東面道巢里行判中樞府事臣李端夏所住處,傳諭聖批,則以爲無狀賤臣,退伏田廬,猥將陳乞文字,屢瀆天聽,日夜悚愓,嚴譴是俟,而乃於千萬意外,伏蒙聖慈,滌罪罪字付黃籤以下施恩,特遣史官,遠臨蓬蓽之下,溫批丁寧,開誨諄切。臣是何人,獲此於聖朝也?感激惝怳,惟有涕淚。臣自逋還以來,尙保性命者,無非天地寬恩是荷,非臣隕結,所能圖報,而第臣素抱痼疾,且無才識,從前在朝,未有絲毫補效,而孤恩尸職之罪,至于向日而極矣。所以急投鄕僻,杜門省愆,此出於情勢之萬不獲已,初非敢恝視於國事也。至於月廩之賜,其在私分,有不敢冒受,而訖未蒙還寢,誠不知所以自處,虛辱恩旨,又不能承命前進,益不勝惶恐死罪之至矣。傳曰,知道。
鞫廳啓曰,朴宗業,以其兄興業,自刑曹捉來推問之故,方爲來在於新門外主人處,都事,卽爲拿來矣。推問招內,以金成器所謂金龍男,偸斫碓木,現捉於渠,被被黃參奉之說,爲元無是事,成器之偸斫薪柴,被捉於李奉事入番時事,則渠亦聞知,則觀其情狀,似是成器,自爲作變,做作虛說,推諉於龍男,而但成器與龍男,五寸叔姪之間,似無無端援引之理,且成器被捉後,龍男先自畏怯,哀乞於本陵宋參奉處曰,成器今已被執,此事必爲援引於矣身,某條報使周旋,以爲濟活之地云,出身鄭文凞·鄭文彬,與宋參奉同坐參聽,告於坡州官捉囚事,文熙等,納招於刑曹。以此觀之,則龍男,不無干涉之跡。成器·龍男·守宗·宗業等,互相面質,反復鉤問,以爲覈得實狀之地,何如?傳曰,允。
又啓曰,金成器,與金龍男面質,則龍男之斫碓木,現捉被杖於黃參奉之說,成器,初頭發言,而龍男,叱責其誣告,則成器,又以爲此言,果是誣罔。陵上放火事,則猶以爲龍男所爲,而四五番往來相詰之後,又以爲吾於刑曹,不能忍杖,果爲誣服,吾欲與汝同死。又卽曰,吾人事迷劣之故,斫碓木被杖事,則雖爲虛言,龍男放火,則乃是實狀云。其後相詰之際,則放火,終諉於龍男,而蓋觀成器人事,果甚迷劣,言語無常,頃刻對辨之間,屢變其說,虛實難測矣。成器與龍男面質之後,龍男,則還爲下獄,更使成器,與朴宗業·李守宗等面質,則龍男所斫碓木,現捉於宗業之說,成器,自以爲虛言,更無可問於宗業之事,而成器伐薪三駄,被捉於黃參奉奴子事,則守宗與成器,互相爭詰,兩不相辨,而宗業,亦以爲聞知其事云,守宗之言,似非虛妄矣。大槪,龍男,則成器,雖以爲放火主謀,而斫碓木被杖,非但證左,以爲元無是事,成器,亦自服其誣,則以其前後屢變之招辭,似難爲龍男之罪。成器,則人事雖甚無形,龍男同爲放火事,旣服於刑曹,又服於鞫廳初招時,則其間雖多變說,不可歸之於人事之無形,不如訊問,請爲先刑推得情。宗業·守宗,到似無更問之事,姑爲仍囚,以待成器得情後處置,何如?傳曰,依啓。以各人招辭觀之,成器,因其嫌怨,自爲作變之後,則今推諉之狀,有不可掩,嚴刑得情。
又啓曰,罪人金成器,依傳敎嚴刑一次訊問,則一向以龍男放火的實,爲言,自犯情節,忍杖不服,請加刑得情。傳曰,依啓。
又啓曰,罪人金成器,加刑一次,箇箇嚴訊,自犯情節,一向忍杖不服,請加刑得情。傳曰,依啓。
又啓曰,罪人金成器,旣已承服,依法例結案取招,照律施行。傳曰,依啓。
李頤命啓曰,鞫廳大臣以下,來詣請對矣。傳曰,引見。燼餘
同日申時,上御熙政堂,鞫廳大臣以下,請對引見。領中樞府使金壽恒,領議政南九萬,判義禁尹堦,知義禁金德遠·沈梓,同義禁洪萬鍾,左副承旨李頤命,司諫金澋,掌令南弼星,假注書任胤元,記事官尹星駿·宋相琦,入侍。
南九萬曰,恭陵作變罪人金成器,三次刑推,命下之後,未滿十餘度刑訊,而卽爲承服,然其爲承服,殊甚不快,至於手犯之事,每諉於龍男。刑曹推問時,則刑訊五箇,無辭承服,禁府推鞫時,則若是推諉者,極涉怪訝,而金龍男,則成器被捉之後,哀乞於參奉之事,其處出身鄭文熙者,亦是參聽。以此觀之,則龍男,似有干涉之事,故若是畏㥘,而及其面質之時,則成器之言,變幻無常,其間虛實,誠難的知。獄情如此,故敢達矣。金壽興曰,前後推案,自上旣已下鑑,必有參酌之事,而臣聞南九萬之言,則成器承服雖不快,然旣已承服之後,仍又請刑,獄體不可,而龍男,乃成器之五寸間,則其所援引,似不虛誣,至於面質時,龍男,但云無狀無狀,而元無形色牢拒之言云,此必是內不足之致。雖不可斷言其罪,亦不可全然淸脫,若施以全家之律,則似宜矣。上曰,諸堂上之意,何如?尹堦曰,臣觀其成器爲人,則極爲無形,龍男爲人,則稍勝於成器,而以其面質時觀之,則龍男,每曰無狀無狀之外,無他言,其所發明,似有隱情,相臣所達,誠然矣。金德遠曰,成器之刑曹承服時,稱以龍男指揮,而鞫廳究問時,則變幻辭說,斫碓木受罪等事,皆歸虛誣,則龍男指揮之說,似爲不實,而所謂成器之承服云者,臣意,則亦甚虛疎矣。沈梓曰,成器援引龍男兩件事,雖曰虛疎,龍男之惶㤼失措之狀,殊涉可疑,似不可淸脫矣。洪萬鍾曰,臣意亦以爲龍男,似難淸脫矣。上曰,兩司之意,何如?金澋曰,成器之變辭雖多,龍男放火之說,則終始一樣,龍男豈可白脫乎?南弼星曰,成器之發明援引,皆不著實,旣已承服於刑曹,今至鞫廳,亦爲承服,則似當依律,而至於龍男,以其五寸之親,成器終始推諉,則似不能無疑矣。上曰,成器招內,雖曰與龍男偕往陵上云,而偸斫碓木及薪柴之說,皆歸於虛誣,則旣無端緖之後,更無可問之事,而如此之人,亦不可仍置於陵下,龍男全家徙邊,可也。出擧行條
罪人金得生·朴宗業·李守宗三人,今無可問之事,分揀放送事,榻前定奪。
李宏,以義禁言啓曰,恭陵放火罪人金成器,依律處斷事,命下矣。卽當行刑,而法典內,夜未明,雨未晴,勿行死刑云。待明日擧行之意,敢啓。傳曰,知道。
李宏啓曰,鞫廳罪人金成器,旣已承服,明日當爲行刑。罪人行刑之日,例爲視事,頉稟,而啓覆,則與他視事有異,似當仍行,鞫廳大臣之意,亦如此云。敢啓。傳曰,仍行可也。燼餘
上在昌德宮。停常參·經筵。
夜五更,月入軒轅右角星內。
謝恩,都承旨兪櫶,楊州牧使張是奎,定平府使洪夏明,鍾城府使李東郁,禮曹正郞李聃命,渭原郡守尹濟萬,東部主簿鄭宅周。
假注書李健命改,代金時傑。
今日啓覆時,上曰,凡時刻早晩,初旣啓下之後,若以外儀未及之故,不用正時,則不如初不啓下,爲愈也。今日啓覆時刻,初定於辰初未明時,已奏辰時,故早起盥洗以待矣,今幾巳時而後,始爲入侍。如此些少雨雪,百官之赴朝者,尙憚早來,則脫有緩急,何事可爲耶?當該承旨,不能檢飭之失,殊極無據,罷職,今晩到人員,從重推考,禁漏官,未明時,旣奏辰時,而幾至巳時,始奏正時,故招問于差備,則以爲辰初二刻。其欺罔之狀,極可痛駭,令攸司囚禁科罪。
罷職現告,右承旨李思永。
啓覆時,司諫金澋所啓,還收金萬重遠竄之命事。上曰,亟停勿煩。又所啓,新除授正言鄭善鳴,時在京畿廣州地,請斯速乘馹上來事,下諭。上曰,依啓。
掌令南弼星所啓,請還收金萬重遠竄之命事。上曰,近日臺諫,不論事之是非,但學還收耶?亟停勿煩。又所啓,持平李濟民罷職事。上曰,勿煩。又所啓,金萬重遠竄還收之請,實是公議之所不可已,本府之閱月爭執,良以此也,而今者聖明,不惟不賜允副,反下未安之批,至以近來臺諫,只學還收爲敎。此無非如臣無狀,忝居言地,平日見輕於君父之致,將何顔面,復立於臺端乎?請命遞斥臣職。答曰,勿辭,退待物論。
司諫金澋所啓,金萬重遠竄之命,固是聖明之過擧,還收之請,實一國公共之論,故本院之啓,久而未已矣。今者聖明,不諒於憲府之批,至以近來臺諫,只學還收爲敎,臣不勝瞿然慙恧之至。臣之此啓,旣與憲臣無異,則亦何敢一刻仍冒於職次乎?請命遞斥臣職。上曰,勿辭,退待物論。朝報
上在昌德宮。停常參·經筵。
夜一更,黑雲一道如氣,起自乾方,直指巽方,長十餘丈,廣尺許,良久乃滅。五更,月暈。
右尹宋奎濂上疏。大槪,寵擢異數,決非如臣駑劣,所敢叨冒,懇乞還收成命,以重公器,以安愚分事。入啓。答曰,省疏具悉。今玆陞擢,意非偶然,卿其勿辭,從速察職。
義禁府啓曰,恭陵放火罪人金成器,旣已承服正刑,依律文緣坐,妻子爲奴,籍沒家産,破家瀦宅,罷其守令,降其邑號等事,令各該司,捧承傳擧行,何如?傳曰,允。
政院啓曰,大司憲朴世采在外,執義沈枰未肅拜,掌令南弼星避嫌退待,持平李濟民被論,掌令金灝,持平李禎翊,呈辭,憲府無行公之員。監察茶時,事甚未安,今日放榜擧動,亦無進參之員,未肅拜呈告人員,竝卽牌招察任,何如?傳曰,允。
右副承旨金構上疏。大槪,臣等同僚坐罷,有不敢自安者。昨緣退朝夜深,今始自列,乞蒙譴罷,以安微分事。入啓。
吏曹啓曰,承旨有闕,政事,取稟。傳曰,明日爲之。
全羅道生員柳普等上疏。大槪,請以文元公金長生,從祀聖廟事。入啓。答曰,省疏具悉。已諭於前疏之批矣。爾等,退修學業。
答右副承旨金構疏曰,省疏具悉。不能檢飭,責在該房,爾其勿辭察職。
掌令金灝啓曰,臣之忝居臺職,爲日已久,金萬重遠竄還收之請,臣實首發,而卽伏聞昨日筵中,本府啓辭之批,以近來臺諫,只學還收爲敎。臣之無狀,無一毫裨補,而目見君父之過擧,敢有匡救之言矣,聖上之待臺臣,若是其太薄,將何顔面,揚揚復廁於臺席乎?請命遞斥臣職。答曰,勿辭,退待物論。
持平李禎翊啓曰,臣自陵所陪從之後,素患賤疾,添寒猝劇,多方治療,未見差效,不得不尋單請啓矣。卽伏見同僚啓辭,則以金萬重遠竄還收事,至承未安之敎,臣不勝瞿然惶悚之至。今此遠竄之命,實是君父之過擧,則還收之請,公議之在所不已,而不惟不賜允副,辭旨之間,厭薄太深,是豈所望於聖明者也?當初所論,臣是首發,則將何顔面,其可一刻苟冒於臺席乎?請命遞斥臣職。答曰,勿辭,退待物論。
執義沈枰啓曰,庸陋如臣,累玷言地,秋毫莫裨,釁尤日積,被人譏訶,理所必至。今秋待罪諫職之日,果以重論之輕停,厚招物論之非斥,引咎自劾,雖卽鐫遞,緣臣妄作,重損臺體,回思悚恧,久而靡釋,不圖才閱數月,誤恩又加,憲臺新銜,遽及於萬萬意慮之外,聞命兢惶,無地容措。恩數雖感,公議可畏,揣分追尤,望斷冒出,或疏或單,日事陳籲,而喉司阻却,不許上徹,稽謝縮伏,第切惶懍。不意玆者,召牌下降,分義是懼,他不暇顧,障羞强起,祗肅恩除,而念臣難冒之勢,不特前一事而止,前郡守金時郁請拿之啓,發自諫院,而臣亦隨參矣。到今該道之査,金吾之讞,竝歸無實,竟至全釋,則伊日論啓之事,未免爲爽實矣。臣以參啓之人,其得晏然而已乎?論人不審,宜速自列,而情勢旣蹙,賤疾亦苦,承牌之後,今始來避,臣之所失,到此益著矣。何敢一刻苟冒於臺席乎?請命遞斥臣職。答曰,勿辭,退待物論。
右議政李䎘箚子。大槪,臣於昨日筵中,請伏後到之罪,雖蒙聖慈,曲加寬貸,而臣心悚恧,終有所未已者,更申前懇,乞賜譴斥事。入啓。答曰,省箚具悉卿懇。此由於該房承旨,時刻早晩,不爲明白分付之致,於卿有何引嫌乎?卿其安心勿待罪,從速行公。仍傳曰,遣史官傳諭。
大司諫申琓啓曰,金萬重遠竄之命,實爲聖上過中之擧,故臣亦嘗累日,傳啓矣。昨於筵中之啓,至下未安之批,則臣之不敢晏然者,與同僚無異,而疾病危苦,不能起動,詣臺自劾,亦後於諸臣,臣之所失,至此尤大。何敢一刻苟冒乎?請命遞斥臣職。答曰,勿辭,退待物論。朝報
上在昌德宮。停常參·經筵。
夜五更,月入太微西垣內。白雲一道如氣,起自坤方,直指艮方,長竟天,良久乃滅。
謝恩,兼掌令朴世儁,典籍徐宗憲,禮賓主簿李箕敍。
大司成崔錫鼎辭職上疏。入啓。答曰,省疏具悉。卿其勿辭,從速察職。
慶尙監司書目,賊人承服罪人,不爲嚴囚,以致逃躱,慶州兼任蔚山府使張瑞罷黜事。
平安都事書目,道內渭原郡守安根打量時,有漏負,依事目罷黜事。
傳曰,明日晝講爲之。
謝恩,大司成崔錫鼎。
傳曰,大臣·備局堂上引見。
備忘記,卿以大耋之年,猝値寒節,遠路跋涉,不無致傷之慮,而此出於霜露之至情,且有經營之事云,故不得不勉從矣。今聞筵臣之言,卿之此行,蓋緣情勢不安,仍欲長往云,不覺愕然失圖也。噫,當此國勢艱虞之日,元老大臣之退遯恝視,實有乖於同休共戚之義,故前後之批,已竭所蘊矣。適會國有大事,連詣陵所,而予之縷縷招致者,豈特爲卿議一事哉?誠欲其留住京邸,補予不逮,濟時危艱之意也。卿胡不諒,棄予邁邁至此乎?慙靦之極,不知所以爲諭也。卿其須體如渴之意,亟回遐心,徐待春和,從容往省,以安予心事,遣史官傳諭于李判府事處。
禮曹,雜科覆試,以十一月初三日退行事,啓下。
罪人金成器,年二十三矣,果與本陵守護軍李守宗有嫌,守宗,常欲以鎌子刺殺矣身,亦言說乙仍于,矣身乘守宗入番時,每欲作變於陵上,以爲報復守宗之地是白如乎,今月初四日間良中,燃火於杻子火繩,進往於陵上,掬取莎草,起火焚爇於陵上,明白的實,罪陵遲處死。
玉堂箚子。大槪,請掌令南弼星,司諫金澋,掌令金灝,持平李禎翊,大司諫申琓,出仕,執義沈枰,遞差,仍竊附陳區區之懷,以備財幸事。入啓。
司錄,以領·右相意啓曰,啓覆罪人金劉,改照律詳覆公事,自刑曹報本府矣。必於今月內開坐,成出刑決文書,然後可及再覆入啓,而左參贊尹堦,昨日適遭服制,右參贊金萬重,遠竄後,臺諫方有還收之啓,尙不得差出其代,西壁無進參之人,刑決文書,將不得及期成出,似不可無變通之事。右參贊金萬重代,今日政差出,卽爲牌招肅拜,以爲參坐詳覆之地,何如?傳曰,允。
備邊司啓曰,近來本司,以公故,不得開坐,已久,時急公事,多有未及回啓者,而有司堂上,皆有故,無執筆構草之人。崔錫鼎,特遞知申,本爲專察有司〈之〉任,而今過累日,尙不行公,殊涉未妥,欲爲牌招,使之進參於今日之坐。柳尙運,則朝家,非以其坐罷於工曹之事,與諸堂上有異也。只爲本司有司堂上緊重之故,特下敍命,則一番陳疏之後,無不安之事,而咫尺江外,猶不入來行公,其在朝家責勉之道,亦不可一任其退在。柳尙運,姑先推考,使之從速上來,察任,何如?傳曰,允。
引見時,輸城察訪申澤改差,其代各別擇送事,榻前定奪。
上曰,賓廳日次,異於外司坐起,而備局堂上入侍者,只是三員,事甚未妥。遭服制及進詣政廳人員外,稱病不來人員,竝推考,可也。
引見時,領議政南九萬所啓,茂山,卽新設之邑,當以年少勤幹之人差送,而頃日黃震文差送時,慮其衰病,不能擧職,以此意言于兵曹判書李師命,則師命,亦以爲然,而但以此地,乃人所厭避之邑,難於啓請遞改,臣則方在呈告中,不得啓達,仍爲赴任矣。今番御史書啓,果以衰病,不能擧職,急於遞罷,而其代,又以沈樸差出,亦是年衰,素有重病之人云。此等新設之地,不但有聲望計慮,必須身操版牐,與其下同甘苦,然後似可,沈樸改差,更爲擇送,何如?上曰,黃震文,旣以衰病之人見罷,則其代,不當更以衰病之人差送,卽爲改差,各別擇送,可也。領議政所啓,祖宗朝故事廢壞者,指不可勝屈,而其中加資·代加事,尤極淆亂。蓋祖宗朝,則他時仕之人,定其朔數,累年之後,只加一階,故自將仕郞至通德郞,亦甚不易,代加之規,子·婿·弟·侄之中惟一人爲之矣。旣用於一人,則他不可疊受,故宣廟朝以上,則朝官爲守職者,甚多矣。近年則父兄,雖未資窮,子·侄輩,皆出代加,且以一人一時之代加,竝授於諸子·諸姪。此事專在吏輩之手,而官員慢不致察,故凡出代加者,或直出通德郞階。此亦官爵,而如是淆亂,事極寒心矣。前日成出者,則今難追改,而此後,則代加命下之後,問其資窮與否於京外官,且其子·婿·弟·姪中,捧其成冊,定其日限,皆於限前成給,而凡追後成出者,官員一一檢案禁斷,則濫僞之弊,似可稍革矣。至於將軍·大夫之階,不必從仕行公者爲之,而祖宗朝,忠義族親等諸衛,各親自立番,故或計其日數例加,或以恩命別加,而卽今別忠義,無入番之事,亦皆加資,超越等級,至於禦侮,以此登科,或出六品,或陞堂上,故忠義加資,頃已防塞,而忠義外,無時仕而出加資者,亦或有之,一依大典,時仕者,計日加資,其外一切禁斷事,分付吏·兵曹,俾勿如前冒濫,何如?上曰,大臣所達,誠是,依此著實分付,可也。禮曹判書南龍翼啓,今番文科會試時,智陵參奉及禦侮將軍,兩人同所,而終以禦侮,置於參奉之上。群議以爲,智陵,異於史庫,監司啓聞,自吏曹下批,則與實職無異,似當在於空階之上云。必須明白定式,然後可無日後相爭之弊矣。大臣今方入侍,下詢定奪,何如?領議政曰,頃者臺諫,亦以此論啓,而不定立落,語甚未瑩矣。智陵參奉,前日,則監司,直成帖文以給矣,近年以來,監司啓聞後,下該曹,自該曹成送帖文,此與實職無異,而禦侮,亦是空階,以此言之,智陵參奉,似優矣。且聞右議政之言,今番進去武科試所時,見其加資等第,則兼司僕,亦在於加資之上云。旣往之事,雖難追改,此後,則實職雖卑,不當置於加資之下矣。右議政李䎘曰,智陵參奉,旣自吏曹啓下,則便是實職,豈不及於兼司僕耶?此後,則定式施行,似可矣。上曰,空階,不當在於實職之上,依大臣所達,定式施行,可也。右副承旨金構所啓,武科人之子,例爲忠順,而臣爲守令時,或於訟場,或於簽軍之時,有納忠順帖文,故問其爲忠順衛之由,則或云四寸登科,或云五寸登科,事甚無據,而且見兵曹書吏,成出帖文,下去鄕中,賣帖致富者,亦多有之。今若分付外方,凡於帖文來納之時,査問其成出根因,有闕軍士成冊之時,一一詳査,修正上送事,定式施行,則冒濫之弊,似可少省矣。上曰,今後,則各別詳査,使下吏不得用奸之意,申飭兵曹,成冊上送時,詳査修正事,亦令著實擧行,可也。
禮曹判書南龍翼所啓,文科講經會試,製述倍畫事,有令該曹考例稟處之命矣。考諸大典,則表·箋之外,無倍畫之規,而近來策·賦,亦皆倍畫。雖未知始於何時,策則流來旣久,賦亦已成近例,而該曹可據者,只大典而已。法典所無之事,有難任意變通,下詢大臣定奪,何如?領議政〈曰〉,小臣,自應擧時,只聞表·策有倍畫,而賦倍畫,則未之聞矣。今聞大典,則只有表·箋倍畫之文,而策問,亦不擧論云。然國家取人,對策爲重,策文倍畫,倍畫,則容或可也,而賦,則比策尤輕,似不當倍畫矣。右議政曰,講經時,五經中周易倍畫,自是大典所載,而至於春秋,絶無應講者,故亦許倍畫,蓋出於激勸之意,今此生畫中表·箋倍畫,固在法典,而策文倍畫,雖未知創於何時,此必一時變通,如春秋之例,然而至於賦倍畫,未之前聞,不當與表·箋,竝許倍畫矣。上曰,頃日尹趾善,以講經會試製述倍畫事,有所陳達,故令該曹詳考稟處矣。賦倍畫,予亦曾所未聞,大典內策文,亦無倍畫之事云,而然策文,則功重,與表一體倍畫,賦,則勿爲倍畫,可也。
三覆時,右議政所啓,滿浦乃西關重鎭,自前必極擇差送,意蓋有在,而新僉使申履壯,以聲望未著之人,自堂下直爲陞拜,故物情未厭,姑爲遞差,其代,各別擇送,何如?上曰,依爲之。朝報
上在昌德宮。停常參·經筵。
夜五更,月入太微垣左角執法星上。
答玉堂箚曰,處置之外,添入剩語,已失體例,而至於爲萬重分疏,尤極肆然也。噫,今日之所遭,實是前未聞之大變,而一月二月,造言之凶賊,尙保首領,此誠可恨,而然若以造言之罪,歸之於萬重,則便是春秋無將,漢法不道誅之殛之,無所不可,奚至於竄謫哉?今以萬重已著難掩之罪,言之,則不可君父之言徒信浮浪之說,敢以其子之失,移怒其父等語,隱然爲探試之計,是輕蔑君上也。旣聞罔測之凶言,而未見驚動之色,遣辭之間,反有疑信之心,是忌君負國也。渠雖無狀,位至崇班,受國恩渥,殊異乎微末小官,而乃於累次嚴召之下,竝與傳聞之人,而終始牢諱,是愛惜朋儕,而甘心罔上也。負此三大罪,而不加訊問,使之偃息於西土之善地,若謂失之太寬,則誠有之矣。若以救護之論,强謂之公論,而必欲得請而後已,則可謂無憚忌,甚也。出仕及遞差事,依啓。
謝恩,典牲主簿兪樸,奉常主簿盧碩賓,禮賓正任堂,慶基殿參奉洪萬規,兵曹佐郞金始慶。
政院啓曰,新除授承政院右承旨朴泰遜,時在京畿楊州地,斯速乘馹上來事,下諭,何如?傳曰,允。
假注書任胤元書啓,臣承命往諭於行判中樞府事臣李尙眞,則以爲今臣省掃墳塋之計,實出於私情之切迫,而聖明所以給暇,亦遵法制也。萬萬意慮之外,卒有別諭特降,近侍來宣,臣誠惶恐感激,莫知措躬之所也。以臣狗疾馬齒,猥蒙聖慈之俯念,此猶不敢當者,而至於濟時之敎,則大是橫加謬及,尤不敢冒承也。當有短箚,畢陳情悃云矣,敢啓。傳曰,知道。
京畿監司書目,安山呈,以奉敎鄭齊泰辭職上疏上送事。啓。答曰,省疏具悉。爾其勿辭,上來察職。
傳曰,今日晝講,停。
吏曹啓曰,臺諫有闕,政事,取稟。傳曰,過國忌後爲之。
判府事李尙眞箚子。大槪,昨承聖諭,惶感交極,敢伸私懇,冀蒙矜念事。入啓。答曰,省箚具悉卿懇。昨日別諭,出於由中之至懇,而卿胡不諒,更申前請,若是其太過乎?此莫非誠禮未篤,言不見信之致,只自愧恧,寧欲無言,至於向日之事,予固知其萬萬無他矣。一種過格之論,何可一向引咎旣往之後乎?卿其須體此意,亟回遐心,久留京邸,以輔不逮,以濟時艱。仍傳曰,遣史官傳諭。
京畿監司書目,永平呈,以副校理兪得一辭職上疏上送事。啓。答曰,省疏具悉。爾其勿辭,上來察職。以上朝報
訓鍊都監啓曰,今月十九日,例次習陳,與軍兵犒饋,明日兼行之意,已爲啓稟,定奪矣。國忌齋戒相値,二十九日退行之意,敢啓。傳曰,知道。訓局謄錄
上在昌德宮。停常參·經筵。
夜五更,月入太薇垣左角執法星上。
謝恩,漢城參軍吳命羲,典籍李克亨,北靑判官李元齡。
冊寶都監郞廳,以都提調意啓曰,玉冊所造玉片,幾盡,再鍊草圖,不可不爲先寫進,書寫官江華留守申晸,上來書寫事,令政院下諭,何如?傳曰,允。
全羅監司書目,臨陂縣都目狀所報,災結太多,色吏刑推,循例退送,則遽呈辭狀,乃以勒捧虛結,重困孑遺殘氓等語,侵責上官,略無顧忌,同縣令洪受濟,爲先罷黜事。以上朝報
備邊司啓曰,禁軍金孝善,以免新懲斂事,因兵曹啓辭,收議于大臣,依金領府事議,更爲酌定事目事,命下矣。當初啓下事目單子中,減死律一等,以全家徙邊,改付標以入,而更以減定事目,知委於各軍門及諸道之意,敢啓。答曰,知道。備局謄錄
上在昌德宮。停常參·經筵。
謝恩,右尹宋奎濂,掌樂正李震休。
傳曰,明日晝講爲之。朝報
上在昌德宮。停常參,只晝講。
辰時,有霧氣。午時,日有重暈,內暈,有兩珥,外暈上,有背,色內赤外靑。未時,日暈,暈上有背,色內赤外靑。夜一更,有霧氣。流星出危星上,入巽方天際,狀如拳,尾長二三尺許,色赤。二更,有霧氣。
下直,楊州牧使張是奎,瑞山郡守李益泰。
右議政李䎘箚子。大槪,敢陳痛迫情勢,冀蒙矜察事。入啓。
兵曹參判李秀彦再度呈辭。入啓。遞差。
咸鏡監司書目,吉州牧使權愈,病勢沈痼,久廢衙坐,使星之行,一不出接,罷黜事。
政院啓曰,大司憲朴世采在外,執義未差,掌令南弼星,持平李禎翊呈告,掌令金灝服制,持平李濟民被論,憲府無行公之員,連日監察茶時,事甚未安,且明日,乃三覆,而諫院,亦無行公之員,行大司諫申琓,呈辭到院,而係是實病,故今方捧入,司諫金澋呈告,獻納韓范齊受由在外,正言權讓·鄭善鳴,俱在外未上來,兩司在外·服制·被論·呈辭入啓人員外,呈告及新差臺官,竝卽牌招察任,何如?傳曰,允。
又啓曰,左副承旨李頤命,異姓四寸弟幼學李升著,身故,服制已行四日,出仕,何如?傳曰,允。
答右議政箚曰,省箚具悉卿懇。卿之情事,予已知之,不得進參,有何所傷?卿其安心勿辭焉。
晝講入侍,知事南龍翼,特進官柳炅,承旨李宏,玉堂南致熏·洪受瀗,假注書金時傑,史官尹星駿·宋相琦,武臣李立身。
明日啓覆時,殿座正時,巳初初刻。
謝恩,執義黃欽。
京畿監司書目,驪州呈,以副提學李畬辭職上疏上送事。啓。答曰,省疏具悉。爾其勿辭,俟得父病少間,上來察職。
政院啓曰,明日三覆,兩司無行公入侍之員,故朝者,啓請牌招矣。憲官,則或已承牌入來,而諫院,則司諫金澋,陳疏退去,觀其措語,家有傳染之疾,身旣犯染,不敢入來云,故其疏,則不得捧入,而此外,行大司諫申琓呈辭受由,獻納韓范齊,正言權讓·鄭善鳴俱在外,明日入侍,將無推移之勢,合有變通之道,何以爲之?敢稟。傳曰,正言權讓改差,卽爲開政差出,牌招察任。
府啓,請還收金萬重遠竄之命事。請持平李濟民罷職事。新啓,日昨文·武科放榜之時,東班六卿,以堂上以上進參者,只四員,西班,則堂上以上,只數人,班行不成貌樣,揆以事體,殊甚未安,東西班堂上以上,除老病·公故外,請竝命摘發,從重推考。答曰,不允。推考事,依啓。
戶曹判書李敏敍辭職上疏。入啓。答曰,省疏具悉。卿其勿辭,調理察職。
謝恩,工曹參判李奎齡。
參贊官李宏所啓,日記未修正注書,招入闕內,使之修正事,意有所在,故前後申飭,非止一再矣。假注書李東馣·朴泰淳,皆有未修正日記,故連二日出牌,使之入來修正,則或稱病不來,或謂來不來,新進怠慢之習,不可不懲,請推考,使卽入來修正,何如?上曰,稱病不來人等,竝從重推考,使之趁卽修正,而此後若復有如此之弊,則別樣論罪之意,申飭,可也。朝報
上在昌德宮。停常參·經筵。
辰時巳時,有霧氣。
下直,陰城縣監李杲。
謝恩臨陂縣監崔湜,禁府都事尹垿,輸城察訪吳重周。
廣州留守書目,護軍柳尙運辭職上疏上送事。啓。答曰,省疏具悉。今玆特敍,意有所在,卿胡連章撕捱,以損事體乎?宜勿過辭,從速上來察職。
又書目,正言鄭善鳴辭職上疏上送事。啓。答曰,省疏具悉。爾其勿辭,調理上來察職。
三覆時,執義黃欽所啓,請還收金萬重遠竄之命事。上曰,亟停勿煩。又所啓,請持平李濟民罷職事。上曰,勿煩。又所啓,我國用法,初若嚴峻,而終至解弛,此中外之所以不畏法禁,而無懲戢之效者也。乃者,北路邊將等越區採蔘之人,至於貽辱國家,揆以王法,少無可恕之端也。今者,獄官,亦以當初梟示於邊上,則快矣爲言,而且以前此減死之人,罪無異同,似當一體寬恕爲請,此則不然,前日減死者,罪犯罔赦,則到今追正,亦或一道,而今若以此寬恕在囚之人,則豈不爲失刑之歸乎?請還收在囚北道邊將等減死之命,仍令該府限輸情嚴刑究問。上曰,朝家旣已酌處,勿煩,正言金□□所啓,請還收金萬重遠竄之命事。上曰,勿煩。以上朝報
兵曹判書李師命所啓,今番西北御史軍器摘奸別單,姑未回啓,而蓋北道壬辰亂後,軍器·甲胄等物,連續入送,故雖殘鎭殘堡,倍於內地矣。自丙子以後,有所拘忌,不能修補,故十數年內,雖有新造者,舊件,則至於破落無用,今此執頉之處,比他最多,雖或推考照律,則將爲奪告身,許多守令邊將,有難一一論罪,事甚難處,且西路義州等處,亦爲執頉,而西路,則自朝家本無修補之令,則似不可與內地守令,一樣論罪,只以其執頉處,知委於監·兵使,使之分付修補,未知,何如?上曰,平安道,則固爲拘忌,而北道亦然耶?領議政南九萬曰,北道,則未知如此矣。刑曹判書徐文重曰,北道江邊各邑,則藏其鳥銃,而他邑,則本無拘忌之事矣。領議政南九萬曰,北道物力,異於三南,雖欲修補,其勢誠難,今於久廢之餘,一時罪責,則有同慢令致期,西路,則久〈?〉嫌忌,素無朝家申飭之事,亦難卒責其守令,令兵曹通問於監·兵使,使之定其日月,著實修補,卽爲啓聞,以爲摘奸處置之地,則似可矣。領中樞府事金壽興曰,北兵使,果能留意軍政,則必不至於如此,且以朝家大體言之,則旣已摘奸之後,若復置之,則事未妥當,守令·邊將,雖不論罪,兵使,不可無警責之擧矣。兵曹判書李師命曰,北道物力,本無所産,如魚膠·箭竹·弓角·焰焇等物,必自內地送給,然後可以修補,以此問於本道監·兵使處後,或以耗穀,或自京中備送,似宜矣。上曰,北道,則朝家旣無不爲修補之令,而如是抛棄,事極不當,限明年歲末,修補啓聞後,以爲摘奸之地,而本道物力,旣無出處,則亦不可不顧見,所入物件,自京司備送,而北兵使,則不爲申飭之失,亦所難免,卽今兵使,則才爲赴任,其前兵使,竝從重推考,可也。李師命曰,平安道守令,則何以爲之耶?上曰,北道,只推其兵使,西路,則又與北路有異,似無論罪之擧,而申飭修補之意,亦自兵曹主管,分付於監·兵使,可也。備局謄錄
御營廳啓曰,右部右後司全羅道八哨,慶尙道二哨,京別哨軍兵及京內雜色軍,逢點實數二千三十七名,開城府別馬隊四十四名,已爲整齊矣。求十一月初一日,與左部左中司軍兵,合操後,舊軍兵放送,而十哨赴番之後,則本廳軍兵,當入直於集春營,與訓鍊都監軍兵,自初一日交替之意,敢啓。傳曰,知道。御營廳謄錄
上在昌德宮。停常參·經筵。
未時,日暈。
下直,漣川縣監金萬㘽。
謝恩,戶曹參議任弘望,宗簿正朴慶後,社稷令黃世耉。
大司諫申琓三度呈辭。入啓。遞差。
傳曰,明日晝講爲之。
副修撰崔奎瑞辭職上疏。入啓。答曰,省疏具悉。爾其勿辭,從速察職。
吏曹啓曰,臺諫有闕,政事,取稟。傳曰,明日爲之。
政院啓曰,近日兩司,不得備員,守令未署經,至於五邑之多,夫馬留帶之弊,不可不慮,兩司服制·在外及被論人員外,呈告人員,竝牌招,以爲守令署經之地,何如?傳曰,允。
以備邊司啓辭,前江界府使李孝源拿問事。承傳。
院啓,請還收金萬重遠竄之命事。入啓。答曰,勿煩。
京畿監司書目,楊州呈,以右承旨朴泰遜,病重上去不得事。啓遞差。
府啓,請還收金萬重遠竄之命事。請持平李濟民罷職事請北道在囚邊將等,還收減死之命事。入啓。答曰,勿煩。
傳曰,夜對爲之。入侍,承旨金構,玉堂南致熏·姜鋧,假注書金時傑,史官尹星駿·宋相琦。以上朝報
兵曹啓曰,今番式年甲科第三人朴斗漢,以忠翊衛科前資窮,超授堂上矣。收聚其前後官敎相考,則以其妻父兼司僕尹賓殷之蔭,受出修義·迪順·進勇·顯信·果毅五資,而竝出於康熙二十六年二月日,又以忠翊衛,受出昭威·建功·禦侮三資,而竝出於康熙二十六年三月日,蓋斗漢式年初試參榜之後,欲爲超陞堂上之計,與兵曹色吏符同,前後二十一加,竝出於今年二三月兩朔之內,其爲情狀,已極奸濫,且兼司僕之用蔭,代加其子·婿·弟·侄,已非法例,忠翊衛,則計仕出加,而未立番計仕之前,先用別加,亦無規例,此雖堂下例加,旣稱官旨,則決不可如是濫屑,朴斗漢及色吏之符同用奸,亦甚痛惡。前後加資,一倂還收爻周,朴斗漢及色吏罪狀,令攸司依法科斷,此後如有此等奸濫之事,則竝一切勿施治罪,以嚴官方,何如?傳曰,允。兵曹謄錄
上在昌德宮。停常參,只晝講。
夜二更,流星出婁星上,入東方天際,狀如拳,尾長二三尺許,色赤。五更,流星出角星上,入巽方天際,狀如鉢,尾長四五尺許,色赤光照地。
下直,富平府使朴元度。
謝恩,司饔直長金斗南,待敎李廷謙。
京畿監司書目,高陽呈,以本道監司李翊,坡州呈,以大司憲朴世采,辭職上疏上送事。
答京畿監司李翊疏曰,省疏具悉。旣往之事,不必追咎,卿其勿辭,速往欽哉。
答大司憲朴世采疏曰,省疏具悉卿懇。已諭至意於前疏之批矣。卿胡連章撝謙,一向邁邁,不諒予虛佇之意乎?心切愕然,無以爲諭。卿其亟遵前旨,安心勿辭,從速上來,以補不逮。
晝講入侍,知事李翊相,特進官吳斗寅,承旨李頤命,玉堂南致熏·姜鋧,假注書金時傑,史官尹星駿·宋相琦,武臣李漢雄,正言金□□亦爲入侍。
司諫金顥啓曰,本院素甚貧寒,不能成樣,故臣於向日,與一二同僚,因循前例,有如干求請於外方之事矣。今聞此事,曾有申明禁斷之擧云,臣忝在言地,而耳目不逮,朝家禁令,猶且不聞不知,未免身自犯之,則昏謬不稱之狀,莫此爲大,何敢晏然仍冒於臺席乎?請命遞斥臣職。答曰,勿辭,退待物論。
府啓,請還收金萬重遠竄之命事。請持平李濟民罷職事請還收在囚北道邊將減死之命,仍令該府限輸情嚴刑究問事。新啓,繡衣廉問,爲任最重,藏蹤出沒,其意有在,而受是任者,所當十分謹愼,不煩行止,而乃其京畿暗行御史金鐫相,於其抽栍之邑,潛就公衙,求覓糧資,及其書啓之日,又有褒譽之辭,傳說喧藉,物情該異,請京畿暗行御史金鐫相,罷職不敍。答曰,不允。金鐫相,先罷後推。已上朝報
入侍時,參贊官李頤命所啓,臣歸自東藩,欲有陳達者,而臣之還朝,在於初秋未收獲之前,新監司,亦當巡審啓聞,故尙且遲待矣。原城一縣,今夏水災,振古所無,一境之內,蕩然爲赤地,近來連見本道監司狀啓,且暗行御史之還,詳細聞之,經霜之後,野無秋實,一邑生靈,擧將塡壑云,極爲慘然。年前公洪道懷仁,慘被水災,朝廷特爲軫恤,盡蠲賦稅·糶糴·身役矣。今此原城縣,臣旣目見其被災之慘,道臣·御史之言,又如此,本邑,今雖降號爲縣,本是大邑,在關東諸邑中,最多平地,人民亦盛,若一蕩殘,將無以復爲完邑,旣有懷仁前例,下詢廟堂而處之,何如?上曰,夏間,以水災狀啓,見之,可知其被災之慘矣。依懷仁例施行事,令廟堂稟處,可也。備局謄錄金霔校正。日記廳郞廳蔡濟恭書。
上在昌德宮。停常參·經筵。
府前啓,請還收金萬重遠竄之命事。請持平李濟民罷職事。請還收在囚北道邊將減死之命,仍令該府嚴刑究問事。
院啓,請還收金萬重遠竄之命事,坡州牧使申汝拭,重聽特甚,人所共知,凡民有訴,全未聽察,古語所謂何傷者,只爲廉吏而發,則今此汝拭,廉聲未聞,疵政頗多,其所爲治,絲無可觀,京城咫尺,謗言喧藉,有何更加詳察之事乎?畿輔大邑,職責非細,決不可久畀此手,一任其癏曠瘝。請坡州牧使申汝拭,罷職,其代,各別擇送。移謄朝報此下缺
上在昌德宮。停常參·經筵。
夜五更,流星出井星下,入南方天際,狀如鉢,尾長五六尺許,色赤光照地。
成虎徵啓曰,明日常參·經筵,取稟。傳曰,只常參。
傳曰,上副使·書狀官留待。
傳曰,上副使·書狀官引見。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
傳于李頤命曰,典獄摘奸,輕囚放釋。
李頤命,以義禁府言啓曰,以平安道暗行御史書啓,刑曹粘目,前上土僉使車義麟·李廷信·趙完璧方待命于本府,依例府書吏發遣拿來,何如?傳曰,允。
金構,以都摠府言啓曰,副摠管尹趾善,以吏曹堂上,除標信,慕華館査對進去之意,敢啓。傳曰,知道。
李頤命,以備邊司言啓曰,刑曹判書徐文重,爲嶺南監司時,以納物校生事,啓聞。上年十二月,前領議政金壽恒,右議政李端夏請對,請令各邑,開錄參講儒生納物數,及備置校中物件之數,懸註名下上送,以爲稟處之地矣。八道及廣州啓聞,今始齊到,而或以狀啓,或以啓本,或開錄納物校生於啓本之下,或只擧都數於狀啓中,而校生名數,則別爲成冊,上送本司,或啓本中,則元不擧論名數矣。諸道狀本,其數繁多,不得爲粘付以入,而考見各其開錄之數,廣州七十一人,公洪道一千六十七人,雖曰納物,卽今免講,則無一人,京畿四百四十二人,卽今免講,只是二人,江襄道一百十五人,卽今免講,只是十九人,黃海道八百三十五人,卽今免講,只是四十六人,全羅道八百五十四人,卽今免講,只是二百十三人,慶尙道一千三十八人,卽今免講,只是十三人,咸鏡道一百九十二人,卽今免講,只是四十八人,平安道五百六十五人,卽今免講,只是八十三人,諸道納物都數,五千二百三十八人,或還爲勿講,或落講,充定軍役,或直爲移定他役,或老除·物故·病逃·雜頉,卽今方免講,四百二十四人矣。大槪,鄕校·文廟,本是勤課學業,興行孝悌,作成人才之地,而今聚不識一字無賴之徒,以作避役之淵藪,又從而收捧銀兩·錢文,又木疋·米石,許其免講,此豈設庠序·學校之意,而且其所捧之數,多寡無定,出於守令一時之任意。又以慶尙監司狀啓觀之,其納物,非但鄕校,咸昌校生,則以官家成造時,納木免講,永川校生,則以其間賑救時,納米免講,守令等,以校生納物,至爲官家補用之資,夫事之無理,莫此爲甚。且設行大同之邑,則鄕校所用,無不以大同米會減,而又爲捧物於校生者,尤極可駭,雖不行大同之邑,旣受民社之托,則卽修補學校,自是官家之所當爲,可以校生,爲其取物之囊橐,至於如是狼藉哉?納物,雖是朝廷之所禁,旣已許納給帖之後,亦不無矜惻之端矣。頃者朝廷,曾覈此事,使各其官,還給其所捧之價,爲後官者,料理備給,必是不可行之事,朝廷命令,徒爲虛言,無益實事,反損事體,今不可復以此爲言,雖顧以大同米,計價還給,方令免講四百餘人之外,不得免講者,更有四五千人數,欲盡給,則國力有所不及,若欲只給免講者,則彼還爲應講充定他役者,又何罪而獨不給乎?此外廣州府及八道,無論方爲免講,還爲應試,已定他役者,故逃亡出身等雜頉,凡各其邑成冊所報納物者五十餘人,各其成給帖文,監司·守令,竝令査出,指名啓聞,以爲從輕重論罪,俾無日後更踵前習之患,宜當,以此意分付於廣州府·諸道監司處,何如?傳曰,依啓。
又以承文院官員,以都提調意啓曰,今日慕華館査對時,更爲考準文書,則皇太子冬至·正朔兩箋文中,有繼體宸極,燕翼承謨等語,似有忌諱執言之弊,皇太子正朝方物箋文正本,啓下政院之際,紙幅三四處,有折稽之痕,此三張,追後改書,下送於使臣之行,何如?傳曰,允。
又以內醫院官員,以都提調·提調意啓曰,今年進上臘藥劑造時,所入牛黃及唐材,以庫中見存之數磨鍊,則牛黃五十部,犀角一斤八兩,龍腦十五兩,沈香十兩,眞珠九錢,白荳蔻一斤,寒水石五兩,雄黃一斤,丁香一斤十兩,不足矣。依前例,令該曹趁卽貿易,何如?傳曰,允。
又以兵曹言啓曰,傳曰,日寒如此,薄衣軍士,襦衣題給事,命下矣。發遣本曹郞廳,摘奸,其中尤甚簿衣者,一百三十五名。啓。傳曰,抄出之時,例有摘奸不精之患,各別申飭,俾無薄衣人落漏之弊,可也。
又以義禁府言啓曰,朝者平安道邊將請拿也,刑曹粘目中,滿浦前僉使韓稽等八人,竝請移義禁府,而末端,又有李東相·韓稽,本曹發緘推考何如之語,故韓稽,不爲請拿矣。卽聞刑曹之言,則韓稽,旣直移義禁府中,而末端,又入於推考中者,下吏誤書之致云,韓稽拿囚之意,敢啓。傳曰,知道。
正言金盛迪啓曰,金萬重遠竄還收事。措語同前答曰,勿煩。
執義黃欽啓曰,金萬重事。措語同前李濟民罷職事。措語同前北路邊將事。措語同前答曰,勿煩。
兵曹判書李師命疏曰,臣於昨日曉頭,猝得暴下之病,如水注筒,不能收拾,移時少定,勢難起動,而備局,有從速議定之事,忍病進參,在於大臣之前,執筆構啓草之際,頭目眩瞀,下氣厥逆,若將昏窒仆地,堇堇匍匐而出,扶舁歸家,意就煖堗,擁衾取汗,招醫而問藥,日昏少醒,終夜辛苦,百骸作痛,殆不能支堪。蓋臣素有疾火之症,積勞之餘,重觸風寒,內傷外感,乘虛發作,卒暴危篤,一至於此,若非數月靜攝,多試醫藥,必難爲完人,而臣所帶職名,誠不可一日暫曠,且禁軍都試,定於數日內,而無路自力,公私狼狽,有不可言。伏乞聖明,察臣危病實狀,亟許遞改臣職名,俾尋生路,千萬幸甚。答曰,省疏且悉。卿之疾病如此,予用慮念,卿其安心勿辭,調理行公。傳曰,遣御醫看病。
副應敎朴泰輔疏曰,伏以臣有懇迫情理,仰恃聖明,玆不得不冒陳焉。臣老母,今年六十,回甲在明年,半歲淹病,得保今日,自非涵濡仁壽之化,何以有此?但念日月者,往而不來,親年者,老而彌衰,況於臣母,未衰已病,及今枯落,如迫耋期,人子之心,安得不凛凛於餘日之無多哉?臣謀生迂拙,家居無以備養,頃宰峽邑,將母數年,秋毫皆聖明所旣惠,卽今家事益旁落,饘粥之資,尙患屢空,求甘具旨,已絶此望,居常悶歎,如負重戾,數行缺重念臣,以滓穢之賤,驟蒙揃拂,復得回翔省闥,論思近密,亦可謂不世之榮,難得之會,雖深以非分冒處,爲啓,亦豈肯有違天顔赴下邑之心哉?所以臣情理,懇迫如右,不免私計長短之日於君親之間,忘其僭猥,敢此呼籲,惟聖明之垂恕而加哀,則幸甚。答曰,省疏具悉。爾之情理,誠可矜惻,當令該曹,依願許施焉。燼餘
巳時,上御熙政堂。上使東平君杭,副使任相元,書狀官朴世,承旨任弘望,假注書趙大壽,記事官尹星駿·宋相琦,入侍。上曰,卿等,今當萬里之行,必多有稟定事,故使之留待引見矣。杭曰,臣等今方拜辭,果多有稟定事矣。伏聞彼中需索,日以益甚,而近緣南貨不來,譯官皆不免空手入去,或有周旋之事,難以容手,故前年冬至使朗善君俁,中路馳啓,請京外銀貨二萬兩,而自朝廷特許三千兩矣。臣亦欲依其例,啓請於中路,而日期忙急,恐有不及之患矣。今蒙賜對,敢此仰達,今亦京外銀貨,特爲許貸於譯官輩,一依曾前使行時已行之例,使之還償,何如?上曰,彼中需索日甚,必有狼狽之患,依上年朗善君入去時例,京外銀貨許貸,而勿以雜貨備納,以本色半邊利許給,可也。擧行條杭曰,使臣路資盤纏之數,逐年增加,故大臣入去時,例爲借得管運餉刷馬以去,而不但私自越江,事體不當,亦不無苟簡之事,今亦依上年冬至使時盤纏刷馬數行缺上曰,依爲之。弘望曰,容入之數,不可豫料,使臣到灣後,量其容入持去,似當矣。上曰,一體分村擧行,可也。相元曰,入彼之後,事情末由詳知,然朝廷所關事,當爲啓聞於先來之行,而恐有漏洩之慮,若非大段緊急之事,越江後,詳其事狀,追後啓聞,何如?上曰,大段事,則啓聞,而越江後馳啓,誠爲周愼矣。上曰,太極獺子·大鼻獺子,非但於彼中,爲腹心之疾,在我國,亦多有可慮之端,事情,須十分詳探而來,爲冝矣。世曰,聖敎至此,敢不銘念爲之?杭曰,今番齎咨官之歸,得聞鳳凰城新添把守將校輩,比前秩高,其數亦多,禮幣,不可不用,而臣所持盤纏之數,甚爲不足,亦係創開之事,何以爲之?敢此仰達。上曰,禮幣,不可不給,令管餉使,特爲斟酌,許給事,分付,可也。擧行條上曰,日寒如此,萬里之行,愼旃愼旃,杭·相元·世曰,聖念至此,不勝惶感。弘望曰,今番陵幸時,坡州客舍,旣爲行宮寢殿,往來使客,不敢入處,況使行,今方離發,明日當到坡州,而客舍,不能入處,則許多人員,無止泊之處,合有變通之道,先朝溫幸時所經列邑客舍,還都後,亦卽爲下敎,使之入處矣。上曰,數序缺勿以傳敎分付,而依前入處,可也。弘望曰,明日視事,以常參定奪,而夜來寒威倍嚴,宣政殿,且異於熙政堂之燠煖,早朝臨御,恐傷玉體,不勝憂慮,藥房提調之意,亦皆如此,敢此仰達。上曰,明日視事,停之,可也。仍命宣醞,承旨以下史官,俱參酒三巡。相元進曰,臣等,素不善飮而今已醉矣。三盃已過,且云禮成於三,請命停止,惶恐敢達。上曰,雖云禮成於三,宣醞盞數,自有定規,其前不可先停,此後,則各隨量飮之,可也。弘望曰,自前宣醞之時,酒量雖淺,亦不敢辭,至以紙綿,漬酒以出,自是前例,而今者翰林尹星駿,再三固辭,事體未安,推考,何如?上曰,依爲之。弘望曰,今番使行,與上年陳奏使有異,彼中雖有供給之事,例爲取斂於譯輩用之,銀貨數少,生事可慮,然而與陳奏使有異,則行賂周旋之事,比前亦少,邊利,則以本色半邊利,容或許之,雜貨,則斷不可從矣。杭曰,臣之所達,非欲歸之於行中私用,銀貨多去以後,雖有意外事端,可以周旋,而且以本色半邊利許之,則願受者絶少矣。弘望曰,銀貨多去,使臣可以措其手足,彼人不時之需,亦可以副之,而陳奏使,則周旋於其間者,甚多,故特爲多給,而今則不可以意外之事,依其請豫爲多給矣。所許銀貨,非爲公用,則半邊利,誠亦過矣。小臣嚮者待罪海西,故深知其弊,若未及備納,則物價,與時上下,本色銀貨之數,亦難充備,非但西關之弊,國用,亦因此耗屈,不能扶持,而其害不可勝言矣。世曰,小臣,只當糾檢一行,而銀貨必須多去然後,雖歲弊方物,可以無事畢納,而卽今東萊物貨阻絶,行中空手入去,彼人,若有生梗,則溪壑之慾,必難充給,使臣被辱,不足說,而脫有辱國之事,則將若之何?弘望曰,書狀於越江之日,打算行中貨利息,以元數計定矣。大槪,邊利一行缺以此推之,則半邊利,於譯官輩,固有利矣。自上不知此規,故敢此仰達。世曰,弘望,豈敢達如是鄙俚之言乎?上曰,退出,以半邊利,使之定納,可也。罷出。燼餘
上在昌德宮。停常參·經筵。
夜一更二更,東方·南方有氣如火光。
金構,以備邊司言啓曰,摠戎廳所屬南陽一邑軍兵,移屬守禦廳事,今日入侍時,纔已定奪,而摠戎使,以水原鎭習操事,今方出去南陽,軍兵,想必因摠戎廳傳令,已爲聚待於水原矣。已聚之軍,日期已迫之後,不必放送,且南陽軍,旣不及於守禦廳習操,則參於摠戎廳習操後,移送守禦廳,亦似無妨矣。以此意分付于兩廳,何如?傳曰,允。
又以吏曹言啓曰,伊川居禁軍申云,長湍居果毅校尉金禹鉉,廣州居副司果權煒,安東居御營軍金貴仁,東部居馬兵崔萬益等上言,啓下本曹,而各其戶口,終不現納,不得回啓之意,敢啓。傳曰,知道。
又以吏曹言啓曰,各司官員省記,各其司,每日書呈本曹後,書塡入啓,而不爲書呈,則以去夜入直官,仍爲書入,捧甘該曹,自是例也。今月初二日修改都監省記,終不書呈,故依例捧甘矣。入直監造官,捉入甘結所傳之人,多數決笞,雖是上司,例有捧甘該吏之事,而有此無前可駭之擧,有損事體,且關後弊,當該官員,推考,何如?傳曰,允。
又啓曰,摠戎使具鎰,以水原軍兵點閱事,下去,其所兼帶右邊捕盜大將,命召大將牌,傳令牌來請還納,而考見前例,亦有仍佩往還之時,今則何以爲之?敢啓。傳曰,仍佩往還,可也。
又以兵曹言啓曰,右邊捕盜大將具鎰,以摠戎使,水原軍兵點閱事,下去,依前例還來間,以左邊捕盜大將申汝哲,姑爲兼察,何如?傳曰,允。
又啓曰,今日賓廳日次,兩司之官,當爲來待,而司憲府,則大司憲朴世采在外,執義黃欽雜科覆試進,掌令南弼星呈辭,金灝服制,持平李濟民被論,李禎翊受由在外,司諫院,則大司諫申翼相,未及交代上來,司諫未差,獻納韓范齊受由在外,正言金盛迪,雜科覆試進,正言鄭善鳴在外,無進參之員,賓廳日次,則除服制式暇之規,掌令南弼星·金灝,竝卽牌招,何如?傳曰,允。
李頤命啓曰,假注書趙大壽,時無職名,付軍職,冠帶常仕,何如?傳曰,允。
兪櫶啓曰,右承旨成虎徵,同副承旨李宏,今日俱不仕進,牌招察任,何如?傳曰,允。
吏批,行判書呂聖齊進,參判尹趾善進,參議沈攸未肅拜,都承旨兪櫶進。
兵批,判書李師命陳疏受由,參判李奎齡進,參議李玄錫病,參知申讓病,左副承旨金構進。
韓·金灝爲副護軍,朴泰萬爲副司直。
成虎徵啓曰,吏曹郞廳來言,守令有闕,政事,取稟。傳曰,明日爲之。
正言李三碩啓曰,臣之無似,累忝匪據,絲毫無補,罪戾徒積,尋常媿懼,若無所措。不意玆者,新命又降,召牌繼臨,嚴畏分義,不敢不趨詣秪謝,而顧臣頃叨本職,不知有朝令,有所求請於外道矣。其時同僚,以違犯禁科,纔已見遞,則臣以同罪之人,理難獨居臺席,以重其冒沒之罪,請命遞斥臣職。答曰,勿辭。
李頤命啓曰,正言李三碩,再啓煩瀆,退待物論。傳曰,知道。
司諫沈枰啓曰,金萬重事。措辭同前引嫌而退,誤犯朝禁,纔已避遞,則同參之人,勢難獨在,請正言李三碩,遞差。答曰,不允。處置事,依啓。
李頤命啓曰,卽伏見晉州營將金重器啓本,有違格式,推考,何如?傳曰,允。
金構啓曰,今日引見時,以雜科覆試,諫院官員,無進參之員,故正言李三碩,啓請牌招矣。其無事故,有不可必,而司諫沈枰,亦以新除授未肅拜,卽爲牌招察任,何如?傳曰,允。
吏曹參議沈攸疏曰,伏以臣衰杇賤質,久淹疾病,急景已迫桑楡,危喘尙延朝暮,撫躬如夢,已絶從仕之望,誤蒙前後聖恩,叨忝天官佐貳之任,賢路日廣,可合銓衡之選,豈曰無人?必以已試無益之臣,苟取充位,名器不重,有若偏私,政體如何,公議如何?況臣福遏之災,百病交侵,居多濱死之時,久未隨班,纔出旋入,請告頻數,幸逭譴責,冞切兢惕,而病躔形骸,語音訛錯,精神凋喪,若存若亡,頭眩眼眵,脚跛行顚,每艱行動於一室之內,況望趨走於百僚之列乎?臣家在江里,頃於公退出來之際,所騎疲蹶,翻身墮下,左臂受傷,痛勢深隱,且舊患風丹,紅暈又發,諸症亦添,決難趨走於淸朝之列,亟命遞臣所帶職名,俾便救療,千萬幸甚。答曰,省疏具悉。爾其勿辭,調理察職。
副修撰姜鋧疏曰,伏以臣於頃日入侍夜對,密邇威顔,仰聆玉音,家人父子之諭,已極惶感,而至如天厨異味,法筵仙醞,恩波洋溢,浹骨淪肥,仍擎至尊之餘,歸遺老母,如是異數,此生難報,母子相對,只自感泣而已。第臣久抱懇迫私悃,欲於伊日夜對之時,冒死開罪,而仰恃恩私,俯瀝情懇,亦有所不敢,囁嚅再三,泯默而退矣。伏聞副應敎臣朴泰輔,陳情乞縣,特蒙令該曹依願許施之事,則其錫類體下之盛德,人莫不欽承。仰惟同仁一視之聖澤,於臣身,獨豈不均霑,而臣誠孝淺薄,性質拙澁,區區至情,繃結於中,而尙今自阻於仁愛之天,此又臣之罪也。臣之老母,今已踰八而望九矣。精力日益衰,疾病日益痼,今月不如前月,今日不如昨日,今月不如前月,則來月之不如今月,可知,今日不如昨日,則來日之不如今日,可知,若失此時,逮養難必,餘日無多,昊天罔極,臣之家業之貧寒,菽水之艱乏,實是通朝之所共知焉。烏鳥深誠,夫孰無之,而矜惻情理,亦有踰於微臣者乎?慰悅之願,人各均有,便養之窠,非止一處,臣若以與同僚竝籲爲嫌,肝膈至懇,終不仰暴,則非但臣向隅之出泣,亦豈不爲孝理下罪人乎?伏願聖慈,怜臣至情,諒臣血懇,特捐一職賜,俾得及時便養,則母子含恩,隕結後已。答曰,省疏具悉。爾之情理,業已朝家之所知,特爲依願許施焉。
判中樞府事李尙眞箚曰,伏以臣老年痼疾,惟日有加,精神筋力,無復運用,當國家艱危之日,旣未能出一言陳忠,雖尋常趨走之事,亦無以進一步效勞,其於具僚之中,固不足以比數,而仰念聖上向來留臣之至意,不啻爲孤負萬萬,臣誠愧懼交積,措躬無所。以此言之,實是尸素,從前所荷廩賜,無非無事而食,而命下之後,屢辭不獲,則煩瀆是懼,不得不受者,已臣心之常懷不安者也。今朔之科,尙爲無事而食,而乃敢受之,有若無故供職者然,是亦恐煩瀆之意也。至於今年正月十月,兩朔之俸,一則冒也,一則疊也。俱不當受,而該曹例啓,又令輸送,及臣陳抉,亦未蒙允,欲受則辭受之義,終無所據,不欲受,則又必頻煩,百訃無策,丐於倉官,姑置閭家。以防復啓之擧,徐待間闊,爲暴微悃之地矣。到今日往月改,亦不敢因仍於受不受之間。二行缺答曰,省箚具悉卿懇。已諭予意於前箚之批矣。卿勿過辭,安心領受焉。
同副承旨李宏疏曰,伏以如臣庸碌,屢叨邇列,常切惶隕,感激罔措,臣固當夙夜陳力,以爲圖報萬一之地,而第臣父,年今六十,素有心病,源委旣久,發作無常,而亦無大段疾痛,因此委頓之時矣。頃於首夏,忽得奇疾,兩眼俱痛,晝夜叫苦,閉戶半年,醫藥萬方,而尙無差可之漸,轉至難治之境,赤筋纏眥,白膜蔽睛,開睫甚艱,遇物莫分,至於朝夕飮食,不能自進,床席起動,亦且須人,臣之情理,豈容暫離?臣已欲陳章乞免,少伸私悃,而嚴畏分義,忽値多事,黽勉供仕,焦灼度日矣。昨夕公退來見病父,則所患添重,別症疊出,扁頭深痛,眩暈頻作,眞元已削,若難支吾,而救護無人,醫藥違時,人子之情,可勝煎迫?此際召牌下降,而到此情境,不忍捨在,竟不得趨走承命,臣之罪犯,萬殞難贖。伏乞聖慈,哀臣至懇,遞臣職名,俾得專意救護,仍治臣違慢之罪,以肅朝綱,公私幸甚。答曰,省疏具悉。爾其勿辭,救護父病。
行江華府留守申晸疏曰,伏以臣伏奉有旨,以臣差爲寶冊書寫之任,使之上來,臣承命惶隕,不敢俟駕,才已强疾趨赴,而第臣自數年內,衰病日深,兩眼昏花,若隔煙霧,加以右臂不仁之症,轉成痼疾,多般針砭,少無差效,握管戰掉,不成字樣,尋常筆札,亦必倩人以寫,莫重書寫之任,決知其不能當矣。臣於頃年猥叨明聖王后玉冊書寫之官,而其時病狀,不至如今日之甚,故黽勉寫進,幸免罪戾,今臣精力,苟有一分可强之勢,則何敢虛辭飾讓,自速違命之誅哉?伏乞聖明,俯量血懇,將臣寶冊書寫之任,特許改差,以便公私,千萬幸甚。答曰,省疏具悉。卿其勿辭,從速寫進。
傳曰,大臣·備局堂上,引見。
巳時,上御熙政堂。領議政南九萬,右議政李䎘,行吏曹判書呂聖齊,行左參贊尹堦,知敦寧申汝哲,綾平君具鎰,刑曹判書文重,行大司成崔錫鼎,廣州府留守李世白,右副承旨金構,副修撰洪受瀗,掌令南弼星,假注書趙大壽·鄭徽周,記事官尹星駿·宋相琦,入侍。南九萬進曰,數日以來,天氣凝沍,聖體,若何?上曰,無事矣。九萬曰,小臣前歲,往返燕京時,歷見郭朝瑞·劉昆得兩人於瀋陽,朝瑞,方以定配留在,而寒餓之狀,所見可憐,故出行中所齎去戶曹人五十兩,給朝瑞三十兩,昆得二十兩而歸矣。今春朗善君一行回還後,得聞朝瑞,來見使臣,爲言爾國政丞過路,有所饋,而及其坼封其銀,半雜銅鐵,情餉之物,非故爲欺,而其物,則蓋如此云云,彼雖以不欺知之,聞來,心甚未安矣。其銀元封,臣歸時留置管餉而來,五十兩,又爲計出,付之今番使行,使之更給,實是示信之道,二行缺其銀,乃是東萊所納,而倭人封標,不爲拆見,直爲秤衡上納,故多雜銅片云矣。又曰,頃日廣州所屬楊州軍兵,移屬於摠戎廳之後,守禦使李世白,馳啓備論其不便之端矣。世白,今方入侍,詢問便否而處之,何如?上曰,有稟定事耶?世白,曲折已悉於前後狀啓中,今不必更爲煩達,而大槪,南漢軍兵,雖云數多,本無實用,故曾在孝廟朝,李時枋,爲守禦使,始以楊州,移屬于南漢,爲其地近而易聚,事甚便當故也。當初設爲六營,而後減爲四營,卽今增築東城之後,守堞處,尤爲廣闊,楊州軍兵,今又移屬於摠戎廳,則其數漸至減縮,固爲可悶,且不便於事理,旣知形勢之可悶,不可旣已移屬,而不爲陳達,敢此更稟。上曰,摠戎廳,只有二營,不成貌樣,故才以楊州營,移屬朝家,事體不當顚倒,還移守禦廳,則以他邑軍兵添給,如何?九萬曰,臣前與領府事金壽興相議,則亦以爲楊州,則宜給摠戎廳,而漢南諸邑中,果川·南陽兩邑,劃給廣州,爲可云,其意,亦豈有彼此而然乎?群議以爲,漢南兩邑,給於廣州,則水原營,卽摠戎廳之根本,果川,乃其初頭所經之邑,若失於南漢,摠戎廳,非但難之,事勢不便者,甚多,只給南陽,冝當云,而但南陽軍兵之數,比之楊州,其額太少,且南陽軍一千五六百名,方屬於摠戎廳,使之移屬守禦廳,未知如何?上曰,他大臣諸大將之意,及守禦使之意,如何?李䎘曰,臣亦在外,與領議政九萬相議,依此移屬,似可矣。汝哲·文重曰,南陽之於廣州,亦是接界之地,道里雖不如楊州之便近,軍數,亦不如楊州之多,足可補其空缺,此外無他變通之道矣。世白曰,臣在外聞大臣之言,南陽軍,當爲移屬云,而第南陽與廣州,下道一線之地,雖曰相椄,越水原而遠在海曲僻左之處,凡軍兵,勿論多少遠近,必須連脈,然後可以通號令,而南陽道里,旣如此,且摠戎廳,亦以南陽軍少,不足爲一營,附諸水原,亦難便,有同無用之兵,摠戎廳,則旣領水原,此爲至近之地所在者,而尙以爲無用,今雖移屬廣州,旣難附之廣州,又難別爲一營,常時〈?〉令,亦難速通,雖得之,實無一毫所補,二行缺守堞之卒,廣州軍兵,足以列立,而世白之意,但以以多易少,以近易遠,爲不便,故所達如是。然而原州等邑,比諸南陽,相距稍遠,而猶且屬焉,則南陽,豈可獨謂之遠乎?移屬,少無不可矣。文重曰,世白之意,以爲雖失楊州,而牙兵則本自守禦廳,直爲充定之軍,故必欲得此,以補空缺,而用之矣。九萬曰,楊州元兵,雖送於摠戎廳,而臣意,亦以爲牙兵,則不在其中矣。頃日筵中,有楊州雜色諸軍,皆給摠戎廳之敎,旣謂之雜色,則牙兵,亦在其中,且一州之兵,不可分給兩處,旣令全給,又爲分屬,亦似煩碎,蓋近來朝令之頻頻變更,誠爲痼弊,旣有成命,又復變改,臣未見其可也。世白曰,以擧行條件見之,則似非竝給牙兵之意,兵曹判書李師命之所達,亦不明白分數,故今番習操時,亦已用之矣。大槪,牙兵,本不管屬於楊州,自本廳充定,而曾前忠州出給時,牙兵,則亦不竝爲還送,淸城府院君金錫胄,爲守禦使時,深慮保障之地,孰思便宜之道,本廳牙兵之在交河·通津者,與摠廳牙兵在廣州·楊州者,相換矣。汝哲曰,相換,在於金錫胄爲使之前矣。文重曰,世白所達,旣非一款,故更爲如是,而惟在朝家處分之如何矣。九萬曰,當初水原·長湍·竹山·楊州之設鎭,實是四輔之規,而竹山,則旣屬於南漢,水原·長湍·楊州,則設爲防營,而楊州,形勢甚孤,所屬加平·抱川等邑,亦極殘薄,不可獨爲巨營矣。鎰曰,摠戎牙兵之在楊州者,金錫胄在時,果爲相換,而楊州牙兵,本數甚少,厥後雖自山城,增其額數,今旣來屬之後,不可又爲還送,下詢大臣之後,自上裁節,何如?汝哲曰,李師命,亦以爲廣州之軍,足於守堞,故至此議矣。牙兵分用,雖無所妨,而均分彼此,亦甚不易,旣令移屬之後,則何可以此每每相爭乎?錫鼎曰,臣意,則非但此事,實有所慮者矣。槪朝廷之事,雖有彼此利害之不同,必須深思熟講而處之,而不思利害,猝然議定,故每每如是矣。以曾前守禦廳革罷事,言之,南漢,乃金錫胄家世所掌,熟講便否,非他人所能及,而當其自燕未返,不問可否,遽爾罷之,數行缺況聖敎,旣令移屬,則何敢更爲煩達乎?上曰,摠戎廳,不可不備三營,守禦廳空缺之代,亦不可不充給,南陽,雖曰稍遠,猶愈於終不得其代,以南陽移屬于廣州,而楊州軍兵,則束伍牙兵雜色,依前定奪,一倂移屬於摠戎廳,可也。擧行條九萬曰,擧行條件,曾前,則措語簡約,而近來不勝其支煩,諸臣所各奏者,無遺書出,此乃注書日記之體,非撮其要語,使之擧行之意也。且以此啓下,殊甚稽滯,此後,則只書緊語及上敎,而其支辭漫語,使之勿書,何如?上曰,依爲之。
文重曰,入侍承旨,例於其日,仍爲直宿,擧行條件,必親看檢書入,乃是規例,而近來,則注書記草,必問於入侍諸臣,故往復之際,自致稽延矣。九萬曰,若不問而直爲書入,則多有爽實之患,此規,似難罷矣。構曰,罷出後,慮有錯誤之患,所出之草,回示於所達諸人,出草遲速,雖緣史官之才不才,書役浩大,且不能趁速,自致其稽延,向日牙兵事,臣曾達此意,而亦以通問回示之故,未免遲緩矣。上曰,一日內,固難修入,而近來,例過三四日後,始爲書入,事甚不當,此後,則趁速書入事,承旨申飾,而必須通問,然後可無錯語之患,此則依前爲之,可也。䎘曰,頃緣江華留守狀啓,倉穀腐傷事,甲子以後,留守旣已推考,而凡干穀物,經歷,主管監捧,則亦難免其責,甲子以後,經歷,一體推考,何如?上曰,依爲之。又曰,江華自是保障重地,郞廳所管,亦甚不輕,而經歷尹鎰,本以嗜酒之人,近益沈酗成病,多有廢事之時云,當此捧糴方急之日,不可仍置其任,尹鎰罷職,其代,擇差,趁速下送,何如?上曰,依爲之。上曰,頃見宗廟冬享大祭,獻官啓辭,則第一室王妃位,未奠爵前,大王位已奠之爵,盡爲顚覆云,不可不更爲斟進,此後或有如此之患,則未知何以爲之耶?大臣之意,何如?九萬·䎘曰,不可闕爵,則數行缺上曰,凡臺諫,論啓之人,施以他罰之後,政院,以臺諫方爲論啓,傳旨不得捧入云者,事甚未妥,當該承旨,必不察而然矣。九萬曰,臺諫所論,若重,而自上所施者輕,則政院之不捧傳旨,宜矣。臺論若輕,而自上特施重罰之後,則政院,似當卽捧傳旨矣。上曰,此後則承旨,知悉擧行,可也。九萬曰,李頤命之爲江襄監司時,目見原州一邑被災之慘,欲依上年懷仁縣例,啓請給災,自前朝家,若聞被災邑,則雖軫恤民隱,間或許之,而亦不可續續給之矣。頤命之以所見慘酷,有所陳請,而其後入見本道暗行御史徐文裕書啓,亦盛論江陵被災之慘,今若特給原州,則非但江陵亦然,雖諸道被災之邑,擧皆如此,後弊所關,不可創開別規矣。上曰,前日所無之事,不可創開,且關後弊,勿許,可也。聖齊曰,宣惠廳所捧木品及米色,前則列邑,以精好者備納,而年來漸不如前,其中丹城·泗川·金海,則米色甚惡,聞慶·比安·安東,則木品甚劣,且木則例於正二月內畢納,米則三四月內畢納,而巨濟·熊川等邑,米六月,聞慶·新安·燕岐·公州·寧越五邑,木七月,西原,六月始爲來納,今若但自本廳申飭,則必不惕念,各邑守令,竝推考警責,何如?上曰,事極無據,竝從重推考,可也。擧行條又曰,頃日式年會講等畫見屈人金萬榮,除職事,親承傳敎,而渠本卑微,必待相當窠擬差,臣在銓時,當隨闕擬望,而臣若遞職,則後官,無以奉行傳事,問于政院,則以爲政官親承傳敎,故不捧承傳云,講經等劃者,亦有除職之例,而此則旣有特命,捧承傳擧行,何如?上曰,依爲之。擧行條汝哲曰,都監三手糧所載待變船中三隻,則改造年限,已滿,統營及全羅左·右水營,各一隻,依例改造,一隻,則亦滿改槊之限,下送全羅左水營,改槊以給之意,自備局行關分付,何如?上曰,依爲之。擧行條受瀗曰,本館僚員無故者,絶少,其中朴泰輔·姜鋧,素以善講見稱,以朴泰輔,旣已乞郡除拜,姜鋧,又爲陳疏,姜鋧外遷之命,今姑寢之,何如?上曰,朴泰輔·姜鋧,皆爲親乞郡,不可彼此,故俱許之矣。儒臣所達,如是,且內甚乏人,姜鋧事,如何?九萬曰,泰輔,則臣之妹子也。觀之文學,誠爲過人,經幄乏人,旣是可慮,聖敎亦惜其去玉堂之言,是矣。上曰,姜鋧情理,雖甚切迫,經幄乏人,亦爲可慮,疏批,今姑勿施,爲其父栢年之淸白,世所共知,家亦貧窶云,其兄銑,令該曹特除守令事,分付,可也。擧行條受瀗曰,本館僚員,無故入直者,絶少,上下番,難以推移,校理南致熏·兪得一,竝牌招,何如?上曰,依爲之。弼星曰,請還收金萬重遠竄事。上曰,勿煩。又曰,李濟民罷職事。上曰,勿煩。又曰北路邊將分囚鞫問事。上曰,不允。構曰,慶尙都事任弘益,災傷守令罷黜狀啓,不爲差押,至於圈下,臣在於出納之地,難免不察之失,惶恐待罪,都事推考,何如?上曰,勿待罪,推考事,依爲之。又曰,正言金盛迪,以雜科試官,進去矣。今日政,移拜修撰,正言李三碩,卽爲牌招,何如?上曰,依爲之。九萬曰,西北道推刷,以今年江原·黃海·京畿·公洪等道之凶歉,竝爲停止矣。西北人,如有仍于兩南者,則非但本處,欲爲推還,兩南年事,優於西北,故自備局成給公事,使之推送,而濟州人,亦有出來兩南者,似當一體推送,而今聞濟州,今年亦爲失稔云,推送人民,添其食口,亦似可慮,濟州推刷,限明秋停止事,分付,何如?上曰,依爲之。擧行條又曰,頃因御史書啓,帖文年限石數,一依古式事,判下,而丁丑以前,則文書蕩失,考見丁丑以後事目,則累減石數,非止一再,今一依丁丑後,知頭定數爲之乎?抑爲斟酌定式耶?上曰,當初定數,幾何?又曰,臣亦不能詳知其石數,而丁丑·戊寅年間,及先朝庚子以後,累度變改,而槪其石數,益漸減小,至於年限之減定五十,乃是近日事目矣。數行缺職名,俾得調治,惶恐敢達。上曰,當此艱虞之日,何可祈免若是乎?大臣之道,本不以筋力責之,安心勿辭,調理行公。又曰,緣臣淹病,獨使僚相賢勞,故不得不強疾出任,而近來病勢,又復添劇,倘得少暇,可施針灸,惶恐敢達。上曰,卿勿固辭,針灸間,安心調理。罷出。燼餘
上在昌德宮。停常參·經筵。
成虎徵啓曰,明日常參·經筵,取稟。傳曰,只晝講。
金構,以都摠府言啓曰,今日入直軍士,中日習射,請出標信。傳曰,知道。
成虎徵啓曰,今日爲政事,命下矣。都承旨兪櫶,病不仕進,右副承旨金構掃墳受由,今方出去,同副承旨李宏,以親病不爲仕進,廳中只有左承旨任弘望,左副承旨李頤命,臣虎徵,而臣則以代房,當進吏批政廳,李頤命,則與兵曹堂上相避,兵批政廳,何承旨進去乎?敢稟。傳曰,吏·兵批兼進。
傳于李□□數行缺呂聖齊式暇,參判尹趾善進,參議沈攸未肅拜,成虎徵進。
判書李師命陳疏受由,參判李奎齡病,參議李玄錫病,參知申懹進,右承旨成虎徵進。
吏批啓曰,判書呂聖齊式暇,參議沈攸未肅拜,小臣獨政,何以爲之?敢稟。傳曰,仍爲之。
又啓曰,慶源·富寧兩邑守令,相避之代,當以武弁差出,而擬望之人乏少,未准朔禁軍將,本道虞候,竝擬,何如?傳曰,允。
崔錫恒爲正言,梁益命爲靈巖郡守,李玄祚爲康津縣監,蔡命後〈爲〉同福縣監,李昌岭爲安陰縣監,南聚星爲慶源府使,李漢雄爲富寧府使,沈宗良爲平丘察訪,尹德駿爲副校理,朴慶後爲奉常正。
許墀爲副護軍,李壽曼爲副護軍,李三碩爲副司果,趙大壽爲副司正。
掌令南弼星啓曰,金萬重事,措語同李濟民事,北路邊將事。答曰,勿煩。
右副承旨金構上疏曰,伏以臣臣愚極陋,無所尙似,而天地之仁,曲加收錄,擢之下僚之中,置之近密之班,感激銜戴,報答無階,方期隕結,豈敢告勞?故於忝叨以來,今已三朔,雖有力分之難堪,情勢之難安者,黽勉含忍,以至于此,臣之冒沒,固已多矣。伏想天鑑之明,或已俯諒於此矣。今者伏蒙恩暇,歸省父墓,兼有經營看檢之事,旬望之內,不可完了,而顧臣所叨之職,不比閑慢,誠有不容一日虛帶,以貽瘝曠之弊者,玆敢臨行拜疏,仰籲宸極。伏乞聖慈,諒臣危懇,將臣職名,竝許遞改,以便公私,不勝幸甚。答曰,省疏具悉。爾其勿辭往來。
京畿陽城幼學李友說疏曰,伏以臣,天賦疏迂,地分微賤,時宜有萬,罔敢知一,只懷犬馬之誠,每切草野之憂,曾以芻蕘之說,再瀆天聽,而特加睿鑑,不以人廢言,庸採一得之計,實賴四聰之達,由是感激,益篤微悃,一有時弊之可言者,曷敢含默?臣伏見民情困悴,已極肆竭,賤慮欲吐者,久矣。幸於頃者,伏承求言之旨,誠當得言之秋,悉陳民瘼之大者。伏願,澄省焉。臣竊觀庚申以後,年比不登,服田力穡,無望有秋,富者已急,貧者已流,至於今年,災害荐臻,三月大水,百穀卒痒,惟其兩麥,雖曰小登,而水邊,則半不刈獲,至於豆·太·黍·粟,亦以陰雨之故,未得趁時播種,又加早霜之災,以致薾然無實,若其禾穀,則尤被各患,或有成川無基者,或有覆沙成丘者,卒歲之資,從何出乎?雖加存撫之澤,尙難安堵,矧伊索租之令,一何急也?臣伏見縣官之督捧,則自丁巳至于今年,新進糶糴,春秋大同田稅,南漢移轉江都軍餉,一時徵納,急於星火,多者或有百石,小者不下數十石,傾家以納焉,稱貸以益之,然且不足,則又加囚治,日施鞭撻,召讐不怠,而壁立窮民,惟有空拳,百爾無策,反思姑息,扶老携幼,散之四方,焉有仁人在位,使斯民,至於此極也?數行缺民不奠居,職由於此,伏願殿下,熟察焉。今臣所陳,實非過言,如欲施惠,莫如糶糴之蠲減,伏願殿下,特垂矜憐。自丁巳至庚申,四年糶糴,永爲蕩滌,自辛酉至丙寅六年,則待稔收捧,至於今年,則國用所關,不可廢是,速令該曹,行會八路,曲施恩政,大減小收,則一時徵督之弊,斯可免矣。行仁敷澤,孰大於是?噫,糶糴之法,本是祖宗良制,恤民大惠,而今反爲患,何莫非歲凶民貧之故也?此臣所以痛心流涕者也。臣請慨然于懷者,繼以陳之,孟子曰,民爲貴,社稷次之,社稷者,所以享土穀神也。土穀者,所以養民之本則社稷之重,爲如何哉?廟享之誠,宜若不懈,而至於列邑,有大不敬者,春秋享祀,雖曰不廢,粢盛不潔,器皿不備,褻瀆之弊,仍成謬習,或有不置廟宇只設空壇,裹其位板,架置官廳,夫何至敬之地,有此慢忽之擧也?致旱乾水溢之災,莫不由此,在國家尊社之道,亦可寒心。伏願殿下,亟令諸道,各修其廟,使其牧守,與其鄕中有識士夫,共將祀事,則尊敬之風,庶可復矣。弛災之道,實不外是,伏願殿下,惕念于玆,臣以荒辭,不能達意。伏願殿下,召以前之,俾口以對,則災異之召,變怪之致,謹當一一建白焉。愚衷所激,不避僭越之誅,臣無任惶恐之地。答曰,省疏具悉。疏辭,令該曹稟處。
戶曹啓目,粘連啓下是白〈有〉亦,觀此陽城幼學李友說上疏,則備陳庚辛以後,連歲不登,賦役煩重,民生難保之狀,自丁巳至庚申四年糶糴,永爲蕩滌,自辛酉至丙寅六年糶糴,待稔收捧,今年還上大同田稅,移轉軍餉,則速令該曹行會各道,大減小收,以除一時之弊亦爲白有臥乎所,舊年還上之前後蕩減,非止一再是白乎旀,近年還上段,隨各邑民力緩急,自本道參酌定數收捧事,自廟堂行關,此外別無可論之事是白遣,至於田稅大同之規,年事豐稔減捧,出於朝家處分是白去乙,近日外方儒生輩,或陳疏,或上言,惟以國穀蕩滌退捧爲請,其在國體,殊涉猥屑,今姑置之,何如?啓依允。
禮曹啓目,粘連啓下是白有亦,觀此幼學李友說疏辭,則以爲社稷者,所以享土穀之神,土穀者,所以養民之本,而列邑多有不敬,旱乾水溢之災,莫不由此,亟令諸道,各修其廟,使其守令,與其鄕中有識士夫,共將祀事亦白有是如乎,曾於甲辰·庚申年間,外方儒生,以社稷事,竝爲陳疏,故申飭外方,非止一再是如乎,今此所陳之意,亦出於守令將事不躬,祭物亦不精潔,實涉無嚴,數行缺文之致是白在果,常時位板奉安時,極擇精潔處所,俾無褻慢之意,竝以知委各道,何如?啓依允。燼餘
上在昌德宮。停常參,只晝講。
成虎徵,以承文院官員,以都提調意啓曰,今番使行時,文書三張,改書追後下送事,旣已啓稟矣。今已正書,依前例令兵曹,別定齎持禁軍,騎撥下送,傳給於使臣事,分付,何如?傳曰,允。
又以備邊司言啓曰,今月初二日使臣引見時,東平君杭所啓,依上年朗善君入去時例,京外銀貨許貸,而勿以雜貨備納,以本色半邊利,許給可也事,命下矣。取考上年朗善君俁中路狀啓,倩貸平安監營營庫銀,數行缺營儲,想必有加無減,旣命出貸,或不能如數,則亦涉未安,以二千兩定數出貸,宜當京中諸衙門,則以爲前使行所貸出,姑未還償,今難又爲許貸,而常平廳,有若干餘儲云,以一千兩定數出給,與平安監營所貸,合爲三千兩,則可與上年許貸之數,相當,以此意分付於常平廳,及平安監營,而使臣處,亦爲知委,何如?傳曰,允。
又以寶冊修改都監郞廳,以都提調意啓曰,書冊書寫官江都留守申晸,以病陳疏辭免矣。病狀如此,則勢難强令寫進,而卽今朝臣中,可合於此等書役者,絶少,實無推移之地,而曾於丙寅年尊崇時,玉冊書寫官有故,趙相愚寫出草圖書封進,則有仍爲陞實之命,今番豫差李德來,筆法頗精,草圖書,使德來爲先寫進,以備睿覽後,裁處,何如?傳曰,允。
又以禮曹言啓曰,取考本曹文書,丙戌年漢原府院君卒逝時,及甲午年永嘉府夫人卒逝時,中宮殿,雖在淡服之中,三名〈日〉陳賀,循例磨鍊,故今亦依前例中宮殿冬至陳賀節目,一體磨練以入之地,敢啓。傳曰,知道。
任弘望,以漢城府言啓曰,鷹峰近處,及社稷內,松木蟲食處,調發防民,數月捕拾,尙未止息,而日寒之後,松蟲隱蟄皮根間,至於剝皮捕拾,不無傷損松木之弊,姑爲停止,以待來春,何如?傳曰,允。
傳于成虎徵曰,晝講時刻,自明日爲始,以午正退定。
口傳政事,以申汝哲爲江華經歷。
成虎徵啓曰,明日經筵·常參,取稟。傳曰,只晝講。
掌令南弼星啓曰,金萬重事。措語同前李濟民事,措語同前北路邊將等事。措語同前答曰,勿煩。
刑曹參判任相元疏曰,臣奉命出疆,還朝之期,在於來歲,臣所叨本職,實是詞訟之地,則不宜久曠,所帶弘文提學,亦時有考課之役,不容虛帶。玆因縣道,冒陳辭疏,伏望聖明,亟令該曹,照例處置,不勝幸甚。答曰,省疏具悉。弘文提學,引帶往還,別無所傷。卿其勿辭,而秋曹佐貳之任,令該曹考例稟處。
吏曹啓目,粘連啓下是白有亦,刑曹參判任相元,奉使出疆,所帶秋曹佐貳之官,不可引帶,所當許遞是白乎矣,宰臣進退,臣不敢擅便,上裁,何如?啓依回啓施行爲良如敎。
東平君杭疏曰,伏以臣受命出疆,還朝之期,當在來歲,數行缺宸嚴之下,微誠淺薄,天聽愈邁,溫諭詢切,恩召荐降,思惟分義,他不可顧,强顔仕仕,實出於萬不獲已,而今且緣臣奉使,職事久曠。伏乞聖明,將臣惠民署提調,竝許遞改,俾安愚分,不勝大願。答曰,省疏具悉。醫司提調,仍帶往返,少無所妨,卿其安心勿辭,摠管之任,令該曹考例稟處。
兵曹啓目,粘連啓下爲白有亦,觀此東平君杭上疏,則復命,當在來歲,兼帶摠管照例處置亦爲白有置,旣已奉命出疆,似當依例許遞是白乎矣,宗宰進退,不敢擅便,上裁,何如?啓依回啓施〈行〉爲良如敎。
洪州幼學李葆馨等疏曰,伏以臣等,俱是湖外食土之民也。伏於畎畝,所業者農事,取說者,農談也。春耕秋獲,經歲勞苦,上以應租稅糶糴,下以資父母妻孥,雖逢平歲,生生之資,常患不贍,而又況値連歲大侵,饑饉荐臻,民之流散死亡者,十室八九矣。思將民困悴之狀,欲一陳暴於天地父母之前,誠非不切,而跡遠君門,言涉僭越,趑趄而不敢進,囁嚅而不敢吐矣。頃因大內災異之非常,特下求言之旨,十行絲綸,惻怛懇至,眷眷有國計民憂,無一可恃之敎,臣等伏以讀之,不覺涕泗之交零,有以欽仰殿下,恐懼修省,欲聞野外攸伏之盛心也。第念君上之闕遺,朝政之得失,固非草莽賤臣之所可與議,而至於邦本之所係,民命之所關,切身之憂,剝膚之災,不啻若燃眉之急,則亦何以跡卑言涉爲嫌,而不一呼籲於紸纊之下哉?粤自辛亥以來,風霜水旱之災,無歲無之,凶歉飢饉之患,愈往愈甚,至于今日,極矣。盲風怪雨,彌月不止,無論水田·旱田,渾被災害,而迄于初秋,淫霖開霽之後,腐損餘穀,有向熟之望矣。霜降太早,秀而不實,田畝所收,空殼而已。百穀之外,凡係人口所喫之物,木根菜根,竝不成熟,望哺之民,大命近止,而朝家,無蠲賦之命,縣官,催索租之令,新舊糶糴,將何以輸納?春秋貢賦,將何以辦出哉?仄聞道臣,撮其大槪,有所啓聞,臺臣,目見沿路疏陳實狀,伏想聖明,亦已矜念歲飢民困之狀,其所惻然於淵衷者,又非尋常矣。未知有司之臣,其能仰體聖上恤民之至意,將順奉行,以施活民之實惠也耶?一國蒼生,無非殿下之赤子,則凡所施惠,理宜均一,而往年湖南一路,年事大無,故朝家,特加軫恤,蠲減一歲之賦稅,蕩滌積年之逋欠,民受其賜,終穫蘇醒,而今年湖南,比前頗稔,故自廟堂爲慮新舊徭役,一時竝徵之難堪,宿債逋租,一倂蠲免,則今年湖西數行缺殿下,自卽祚以來,前後求言,非止一再,朝野進言者,不爲不多,而優奬之批,雖下,採施之實,未聞。臣等,因知草野鄙言,雖或有槪於聖心,例下該司,不過爲一張故紙,而目見民事之慘,敢陳切急之狀,冀蒙聖上,垂仁矜察,拔例施惠焉,臣不勝惶恐戰灼之至。答曰,省疏具悉。疏辭,令廟堂稟處。
備邊司啓目,粘連啓下是白有亦,觀此公洪道洪州幼學李葆馨等上疏,則歷陳本地被災失稔之狀,請得蠲賦之命爲白乎旀,湖南一路,蠲減一歲之賦稅,蕩滌積年之逋穀,今年湖西,無異於上年之湖南,或蠲或徵,不宜異同是如爲白有臥乎所,今年湖西水災之後,又被早霜,凶歉之甚,反不如上年,其在恤民之道,不可不蠲除賦役,以爲保存之地是白乎旀,田結磨勘後,亦當從其結數之加減,計除國計之外,量減收米是白在果,今此上疏段,只請蠲賦,而別無指的某役某稅之事是白沙餘良,頃者湖南,則亦從其被害之輕重,許減其役,爲今年蕩滌,則又是甲子年積逋,此非湖西之職,所當援以爲例者是白乎旀,大槪蠲除䔽減等事,自當以守令·監司之上聞朝廷者,斟酌許施是白去乙,民人等,乃以自己賦稅之蠲免,已於陳疏,極涉猥越爲白乎旀,朝家亦不爲因此許施,以開紛紜之弊,置之,何如?啓依允。
午時,上御熙政堂晝講。領事南九萬,同知事尹趾善,特進官柳炅,參贊官成虎徵,侍讀官兪得一,檢討官姜鋧,武臣閔鏞,假注書趙大壽,記事官沈季良·宋相琦,入侍。上讀曾受自大壯序卦止大象傳非禮勿履。得一進講,自初九至九三象·本義以罔困,音釋一通,上受而讀之,音釋一通。得一曰,初九壯于趾,卽壯進之象,當大壯之時,上進不已,壯訖如此,其凶,必矣。故繼之以證凶有孚矣。鋧曰,以卦見之,則陽漸長壯,以爻見之,則初九是陽,三下爻亦皆陽,而無陰柔之象,此所謂大壯而大剛,以人事言之,則不可全用剛壯,自及以柔矣。以大象非禮弗履,見之則專戒其妄動,可知矣。九萬曰,以地位言之,初乃處下,以人言之,卽處下之人,蓋其文義,則於思慮之始發之時,必須詳審,俾無其凶矣。鋧曰,此乃作事謀始之謂也。得一曰,九二貞吉,爻雖陽剛,位乃處中,不失其正,乃能得吉矣。鋧曰,程傳與本義,相反,未知孰是。然二爻居中,得其處所,是以貞吉,蓋此卦之意,都在一箇貞字,先儒以爲初與數行缺人用壯,君子用罔,乃用直進之意,苟剛壯太過,而無和順之德,則危道也。三字缺而以首用力,以其喜壯而必至羸困也。九四在前,卽愈用其壯,故以羝羊取象矣。鋧曰,此以過剛而言之矣。初以陽處壯之極,而三四,又以陽居前,以事理言之,羊角傷,則籬亦傷矣。以征往言之,先往者必敗,故其言如是矣。得一曰,此則專戒其過剛,而本義,亦爲罔爲無,君子,必以有若無爲主,子路雖聖門高弟,終以過剛爲死,故戒之如此矣。大凡天下之事,得中則吉,過剛則折,以君子之道,言之,必須剛柔寬猛,相濟以後,無取敗矣。以泰之九五包荒用憑河,見之,君上與臣下,但用此道,事乃可濟,而此卦,以太剛,故如是矣。鋧曰,必剛柔得中,然後可貞而吉也。講訖。九萬曰,江華反庫事,頃日引見,旣已速遣御史之意,陳達,而吏曹,以奇別書吏,不卽傳言之故,以致遲延,且本府經歷,適當此際,又復遞易,御史雖往,必無主人矣,卽令口傳差出,何如?上曰,口傳差出,當日內使之辭朝發送,可也。定奪。又曰,宗廟剪燭時,覆爵事,再昨榻前,伏承下詢,而臣不敏聽瑩,不能詳對矣。退出後,得聞宗廟獻官啓辭,始知上敎,乃大王位獻爵後,獻官,已詣王妃位,而剪燭之人,如覆大王位所奠之爵,則何以爲之意,而臣之失對,甚矣。不勝惶恐。上曰,頃日下詢之意,果如此矣。九萬曰,此乃不常有之事,日後雖不必更有此事,如或有之,則亦不可不豫爲定式,若大王位,旣奠爵,而王妃位奠爵時,大王位所奠爵,或致傾覆,則獻官,可更詣尊所,斟酒以獻,以此推之,則雖第十室獻爵時,第一室有傾覆之事,其獻官,方在殿內,亦可更詣斟獻,但初獻官降復位後,亞獻官獻爵時,或覆初獻之爵,亞獻官降復位後,終獻官獻爵時,或覆初獻·亞獻之爵則初·亞獻官,旣禮畢降階矣。似不可更陞進爵,臣之淺見,雖如此,此於禮文中,無可考,亦未知其必當,惟在自上裁量定式後。上曰,奠爵獻官,方在殿內時,則所覆之爵,更斟以獻,宜當,而初獻禮畢後,亞獻·終獻時,或覆初獻之爵,則改斟以獻,誠爲未安,以此定式,宗廟·社稷兩署,一體分付,可也。擧行條又曰,全羅道靈巖·康津·同福三邑守令,以司僕諸員闕番事,因本寺草記,先罷後推,其代已出,而湖南今年年事,數行缺令仍存,而其邑監色,自本道重刑推之意,使司僕分付於道臣,何如?上曰,從前申飭,而如是怠慢,故罷推矣。災邑迎送可慮,該邑守令,只推勿罷,監色治罪事,分付,可也。又曰,小臣,自居此任之後,雖入引見之時,稟定煩多,而亦無所建明,或有一二事自信於心者,而尙未仰陳矣。夫國之爲國,專在於用人之如何,而我國用人,以科取士,其道旣狹,如在卑微之中者,雖人才,不能揚陋,惟以世族擇用,如此而其能爲國乎?以近日事言之,官旣堂上,歷試旣久者,或散處,或外除,其中李畬·金昌協·徐宗泰·林泳·吳道一,但以淸名文學之士,一時極選,而畬,則雖在經幄,在鄕不來,泳,則前秋李端夏,備達擢用之意,而至今不來,道一,則方在罷散中,宗泰,則雖以情願乞郡,而出外旣久,昌協,近者連未蒙恩點,而昨亦出外,如此文學之人,一時俱散,且近見承旨中,多老病之人,當此開筵之日,置之經幄,及邇列,以備顧問,所助不少矣。在外者,竝爲卽還,罷散者收敍,何如?上曰,內外雖有輕重,治郡還召,自古以然,在外者,當漸次召還,罷散者,銓曹,歲抄不遠,亦當敍用矣。又曰,人君之德,在於納諫諍開言路,而如此,則國家興隆,不如此,則國不爲國,亂亡隨至,考之前史,班班可見。惟我聖德,固非下臣所可容議,而至於恢弘言路,則殊欠不足,卽今聖上,小無闕失,朝廷無大奸慝,而近日言路,日漸崎嶇,臣實慨然。漢·唐·宋以前之事,不可遠引,而小臣逮事孝廟朝,以目所見者言之,孝宗大王,嘗展謁金浦南陵,歸路駐駕,仍爲閱武,卽今判府事李尙眞,爲臺諫,諫陳其事,至以無春秋霜露之感爲言,其言誠爲狂妄,而孝廟,深加嘉奬,卽爲厚賞以褒之,又以醫官,高品付祿事,下敎兵曹,兵曹,不卽擧行之故,捉致執吏於差備門外,決棍,先正臣宋浚吉,卽請入對,爲陳威怒失常,此何擧措,此事,不過推考兵官云云。孝廟時,以病患,御便殿,聞此言,卽招內竪,出淸心元等藥,給於受杖書吏,其時入侍諸臣,至今感動,雖以禹·湯之改過不吝,無以過此,又故宰臣兪㯙,爲大司諫時,論及麟坪家事,天怒震疊,卽下金吾鞫訊,其時臺諫,皆走避不出,毋敢請其還收者,而尹鏶,以司諫,獨啓請收,過數日後,擢爲承旨,又下褒奬之敎,孝廟感德至善,百世不敢言者,數行缺朝,亦已七八年,而未見有樂聞之美,終有歉於先王盛德,故慨然仰達。上曰,國之爲國,在於恢弘言路,予非不知矣。欲明是非之際,不得不然,爲大臣陳戒,如是切至,當留心焉。又曰,古執義韓泰東,爲人過激,臺諫時事,雖或有不中之擧,其固窮淸節,實爲人難及處矣。自遭譴黜之後,退在鄕中,後因大臣陳達,雖蒙收用,亦不敢從仕,淸貧到骨,竟不免飢寒成疾而死,聞來誠甚惻然,褒奬淸白之人,自有國家常典,而泰東,則身死之後,歛葬之具,亦不辦云,雖以曾經近侍,已有致賻,而葬需,特爲題給,以示優恤之意,似當,故敢此仰達。趾善曰,臣在廣州時,適於歷路往見,則所居,不蔽風雨,面有菜色,殆不能支堪,所見誠可矜憐,故優給還穀,而亦不能救飢餓,大臣所達,誠然矣。上曰,韓泰東,在臺諫時事,雖無據,而矛亦知有長處,經幄出入時見之,則文學果優矣。今聞大臣之言,其淸苦一節,亦過於人云,葬需,令該曹從優題給,可也。擧行條趾善曰,臣待罪長興庫提調,本庫下吏,以刑曹移送上言一張來示,考見其措語,則姜渭老稱名人,買得貢物於徐日男,爲其貢物,不得推尋,故尹大器者,謂當推尋持去,文記稱以見失,刑曹推覈捧招,以貢物一款,令本庫明覈處決之意,覆啓,而該司,元無粘啓之事,故敢此仰達,而本庫貢物主人,殘敗莫甚,不能應役,故驪陽府院君閔維重,爲提調時,各樣貢物,竝爲合倂,分屬新主人之後,舊貢物主人等,遺在及負債,一一成冊,自官料理還償,不入成冊之類,則切不聽許矣。驪陽府院君卒逝之後,始有紛紜呈訴之擧,若開此路,則本庫主人輩,勢難支堪,此上言內辭緣,爲先防塞事,分付刑曹及本庫,何如?上曰,依爲之。擧行條又曰,臣受任北關時,鏡城有綱常獄事,朝廷,以判官李華鎭,不能明白成獄之故,至於竄配,尙在廢錮中,而臣旣知其時曲折,敢此仰達,罪人金鳴翼,其子有白,發狂失性,俱犯殺母之罪,而此獄若成,則當罷其守令,而華鎭,善治之故,邑民恐失賢倅,掩諱其事,華鎭,後乃知之,始爲報知,臣更爲査問其實狀後,因爲啓聞,則判府事閔鼎重,以華鎭欲爲圖遞,故誤獄事,終至於遠配矣。臣遞歸之後,鼎重,見臣問其獄數行缺文書,則華鎭,尙未蒙敍命,雖是微官,罪非本情,則事當有可恕之道矣。上曰,其時監司,詳知其事,陳達,李華鎭敍用,可也。得一曰,大臣人才言路之言,自上皆嘉納,實爲國家之福矣。臣罪廢久在鄕曲,何能知某事之爲如此乎?然爲國之道,實在人才,泰卦云,拔茅連茹,賢〈?〉布列,朝著淸明,豈不美哉?向在鄕家,或於邸報中,得見臺啓之批,則多有切迫者,如是摧折,何可望其盡言乎?頃日備忘中辭旨,亦大失和平,自上尤當惕念矣。上曰,大臣陳達後,相繼陳戒之言,出於憂愛之情,可不體念焉?九萬曰,前日筵中郭朝瑞一字缺銀事,定奪,而臣行所所齎銀子,置在平壤,故仰達矣。問之戶曹,則以爲上來云,而數亦不少,以管餉三十兩,給送,何如?且厥數不小,令管餉給送,可也。趾善曰,朝瑞,小臣往來時,亦相見,而至於給銀煩甚,若或彼人聞之,則甚可慮矣。罷出。燼餘
上在昌德宮。停常參,只晝講。
下直,通津縣監申㬦。
夜三更,流星入北方天際,狀如拳,尾長二三尺許,色赤。五更,流星出西天淡雲中〈入〉坤方天際,狀如鉢,尾長二三尺許,色白。坤方乾方,有氣如火光。啓。
成虎徵啓曰,明日常參·經筵,取稟。傳曰,知道。又啓曰,都摠府郞廳來言,闕內各處入直軍兵等,晝巡檢云矣,敢啓。傳曰,知道。
任弘望啓曰,都承旨兪櫶,身病呈訴,且右副承旨李頤命,式暇出去,同副承旨金構,受由下鄕,同副承旨李宏,以親病受由過四日,廳中,只有數行缺
帖文九百五十四張,頃者本道監司,啓請趁此穀物未盡之時,發賣勸募,自本司覆啓,年限石數,依判下一依舊例發賣事,知委矣。卽者考見前監司宋奎濂所報賑恤廳遺在帖文成冊,則其中,有校生十年免講帖八十三張,終身免講帖八十二張矣。帖文濫雜之弊,非但諸道御史,多陳於書啓中,自上旣有特敎,今後所當十分撙節,而本營留在近千張帖文,使之發賣,本涉過矣,而至於校生免講帖,則査問諸道,方有監司守令論罪之事,三字缺成道帖文,雖與本道本官,私自成給者,有異,而校生面講事,數字缺勿施査治,而一邊發賣勸募,其在朝家政令,殊甚不一。公洪監營遺在帖文九百五十四張內,兩邑免講帖一百六十五張,則使之都送,卽爲上送於賑恤廳,而其餘發賣帖文年限石數,亦令先報賑恤廳,待其回下後,出給,俾無年限石數加減相違之弊事,分付於道臣處,何如?傳曰,允。
又以宣惠廳言啓曰,今十一月十九日晝講入侍時,侍講官朴泰輔所啓,江原道各邑,有所謂宣惠廳數字缺本邑田稅條內,畫送大豆幾石,以爲貢物之價,而該廳不捧數字缺大豆,非本道所産,不得已每十斗,代納正木一疋,故謂之太數字缺本道之所關,而本道之所獨有也。該廳亦非有應用黃豆之處,貢物主人,亦不願受,故積以不用,然猶必捧黃豆,而不捧常太者,以爲若許納常太,必不願作木。作木之於常太,有四倍之嬴,該廳之所以不肯許納常太者,以此,民之所以甚不堪者,亦以此也。貢物條,每件物色,各折其價,如淸一斗·太二石,油十三斗·太十七石,各有定數,如其不足,只當加折,何可假常太而索黃豆,操黃豆而要作木,以求其嬴外哉?該廳,必以爲本道大同廳,最爲貧匱,常乞貸於他廳,故取此等嬴利,以補其用矣。夫量入爲出,政之常經,然必不得已,則亦有量出爲入,加賦於民而已。加賦者,名目猶正,堂堂大朝,何所不足,而乃至暗求嬴利於正供之中哉?伏願殿下,深念此事,爲朝廷一大羞恥,勿納有司靳吝之說,特許以本邑常太上納,以除一道之巨弊,幸甚。上曰,令該廳相議稟處事,命下矣。江襄道各邑折太大同設立時,山郡則作木,沿江則本邑上納,槪出於爲民取便,元非以作木求其嬴利之意也。本廳所儲,常患不足,則積以不用云者,亦非實狀,數行缺流來正供,勢難變易,不得變通之意,敢啓。傳曰,知道。成虎徵,以冊寶修改都監郞廳,以都提調意啓曰,玉冊書寫官豫差,京畿都事李德成草圖書寫進事,旣已啓稟矣。李德成,以災傷覆審出去,而似聞覆審之役,則已爲完畢,姑未及修正文書,留滯於都會官云。治玉之役垂畢,草圖書,不可不趁卽寫進,災傷文書,設或未盡磨勘,從速上來事,分付道臣,何如?傳曰,允。又啓曰,當日爲政事,命下矣。吏批,則臣當進去,兵批,則無進去之員,何以爲之?敢稟。傳曰,吏兵批兼進。
吏批,判書呂聖齊進,參判尹趾善病,參議沈攸未肅拜,右承旨成虎徵進。
兵批,判書李師命,陳疏受由,參判李奎齡病,參議李玄錫進,參知申懹病,右承旨成虎徵進。
申懹爲承旨,權持爲正言,洪萬容爲知經筵,洪萬恢爲敦寧判官,尹趾完爲奉常寺提調,申翼相爲宗廟提調,崔世慶爲掌苑別提,李悌漢爲歸厚別提,金鏜爲健元陵參奉,崔奎瑞爲宗簿正,李翊周爲刑曹佐郞,姜鋧爲校理,靈巖郡守李台龍,康津縣監高應文,同福縣監鄭涖,仍任,兼知經筵李敏敍,兼同經筵洪萬容,右承旨申懹,左副承旨成虎徵,右副承旨李頤命,同副承旨金構。
副司直李宏,副司果鄭善鳴,副司正趙大壽。
同副承旨李宏疏曰,伏以臣,父病深重,猥陳一疏,而得蒙恩暇,數日救護,父子相持,感極銘骨,自不覺涕淚之交滋也。臣雖無狀,粗識分義,固當時時救療,一邊供仕,得免爲公私負罪之歸,而第臣父所患,證甚危迫,近日以來,一倍添㞃,兩目浮疼,扁頭苦痛,病發於衰老之境,旣未獲分寸之效,人子至情,至此罔極。臣之情理之切迫,實朝紳之所共知,僚官之所共憐,而適値廳中位不齊,有此請招之擧,臣誠惶隕,罔知攸措。分義所在,不得不趨詣闕下,而方寸自亂,若癡若狂,無望奉職。況此出納之地,決不可一日虛帶,以致瘝曠,玆敢瀆擾於聖明孝理之下,伏乞亟命遞職,俾得專意救護,公私大幸。臣不任祈懇之地。踏啓字。
午時,上御熙政堂,晝講。知事呂聖齊,特進官金德遠,參贊官任弘望,侍讀官兪得一,檢討官姜鋧,掌令南弼星,武臣李惠疇,假注書趙大壽,記事官尹星駿·宋相琦,入侍。上讀前受大壯自初九至九三之象傳顧憚也。得一進講,自初九至上六之本義乃告也,音釋一遍,上受而讀之,音釋一遍。得一曰,在三陽之上,處剛之極,乃一卦壯盛之爻,所謂大輿之腹者,有壯進之義也。鋧曰,周易,異於他書,以取象玩之,則可推以知之,如乾之九四,或躍在淵者,卽此也。又曰,九四,雖陽爻,而乃處陰位,程傳所謂重剛者,可疑矣。上曰,九四重剛,果有疑矣。得一曰,此卦,每有用壯之意,而其道,必用陽剛,以工夫上事言之,敬義夾持,亦如此矣。鋧曰,法字非他爻所得,而此爻獨得之矣。得一曰,六五,乃君位,以君道言之,當君子道長之時,必信臣下所進之言,雖或妄率,假以顔色而後,可合於和易之道,自數行缺爲德,必濟以和易,無偏壯之擧矣。聖齊曰,必須剛柔竝行,乃合此爻之意矣。得一曰,六五位不當者,以九五言之,則得當,而以六五,故云不當矣。上六,處其極,而乃是陰爻,以爻象見之,無觸藩之象矣。鋧曰,晉之終壯之極,乃不好之時,能艱以處,可得吉矣。本義之意,尤好。以后極艱厥后言之,必艱而後易矣。此卦,乃雷天大壯,變以爲吉,無不利,此乃艱而後易之意也。先正臣李滉,當講乾之亢龍,推衍數千言而進誡,則宣廟特加嘉納。此爻,乃壯之極,與亢龍,何異?勿以尋常見之,所當刻意體念矣。聖齊曰,艱之一字,正好。常存此心,何事不利?講訖。聖齊進曰,君臣,猶父子,苟有閔迫之情,豈不呼號哀籲乎?臣之抗顔居銓,非但私心悶蹙,益見公議之不允。陳情之疏,反承溫批,一以感激天恩,一以僚員不備,冒出行公,入坐政廳,尤覺靦顔。公議之嗤點,已不可言,而雖吏胥輩,亦必以臣冒恥蹲據,而不知去矣。如此而尙能一意供仕乎?乞遞本職,以安私分,惶恐敢達。上曰,已諭於前後疏批,不可一向引咎,安心勿辭行公。又曰,臣非但情勢如此,病狀又決不可供仕,且以用人之道言之,一人不可累次爲之,交遞相代,誠亦可矣。上〈曰〉,更勿固辭,安意行公。又曰,經筵之任,甚爲緊重,卽今輪回入侍,亦爲苟簡。金萬重還收之啓,不止,故其代,尙今等待不出,姑爲改差,何如?上曰,後政差出。德遠曰,臣兼帶內贍提調,而本寺有弊端,故敢此仰達。各司供上及進排之物,三朔內會減於戶曹重記遺在之數者,例也,而過三朔,則不許會減,仍以遺在會錄,遂成無面之弊。本寺所管油·淸及各種供上之物,三朔內趁不會減,以遺在懸錄者,其數甚多,貢物下人輩,呼冤不貲,不但本寺,有此弊端,他各司亦然云。令該曹,査考供上及進排等物,過三朔未會減之數,從實蕩減,以除各曹呼冤之弊,何如?上曰,依爲之。亦〈令〉諸各司,亦一體分付,可也。擧行條又曰,科場時應辦官,實是各司難堪之役,而該曹,亦無善變之道矣。各司中,尤甚殘弊者,莫如內資·內贍·禮賓,而內資,則得免應辦官竝定之役,而內贍,則獨不免焉,故貢物下人輩,常以不均呼冤。今若依內資勿定爲宜,而如其不然,則內資合力竝定,以當一殘司之役,似合於均役之道,而亦可無呼冤之弊矣。數行缺雖越規例,明日陳賀,將不得成樣,李宏〈曰〉,合有變通之道矣。上曰,依爲之。榻前定奪。又曰,在京無故人差出,卽爲牌招,何如?上曰,依爲之。弼星啓曰,金萬重遠竄還收事。措語同上曰,勿煩。李濟民罷職事。措語同上曰,勿煩。北路邊將等嚴鞫事。措語同上曰,勿煩。臨罷,上曰,武臣進前,今居何職?惠疇曰,卽今待罪內乘,御乘馬十匹,今雖準數立養,宜於法鞍者,只二疋,其餘則或步才不長,或性不馴擾,可合者無幾,至於邊馬·走馬,貌骨才品,亦甚不齊,元數中未立之馬,亦多有之。今方貿易,而廣求京外,逸才絶難,趁不得準數備立,惶恐待罪,敢此仰達。上曰,卽今御乘左右,無未立者,而皆不合,故北京及北道開市,使之貿來矣。馬政着力爲之,俾無瘝職之弊。罷出。燼餘
上在昌德宮。停常參·經筵。
夜三更四更,西方有氣如火光。五更,北方有氣如火光。
成虎徵啓曰,明日常參·經筵,取稟。傳曰,只晝講。
又啓曰,來十一日,輪對日次,取稟。傳曰,停。
李頤命啓曰,趙判敦寧上疏批答,右議政箚子批答,當爲傳諭,而今已夜深,明日待開門,傳諭之意,敢啓。傳曰,知道。
大王大妃殿誕日後,大殿,政院·玉堂問安。答曰,知道。中殿問安。答曰,知道。
成虎徵啓曰,今日入直軍士,當爲數行缺左道三哨合十哨軍兵,來十二月二十五日,京中逢點,戊辰正月初一日,與五番左部右後司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
又啓曰,大王大妃殿誕日陳賀時,兩司例當進參,而諫院,則大司諫申翼相,未及交代,司諫沈枰,雜科進去,獻納韓范齊,正言權持在外,正言崔錫恒未肅拜,無他推移之道,雖無諫院,仍爲行禮,亦有前例,今亦依此爲之乎?敢啓。傳曰,依爲之。
任弘望啓曰,今日陳賀時,該房承旨,不可不進參,而右承旨申懹,違牌不進,更爲牌招察任,何如?傳曰,允。
李頤命,以義禁府言啓曰,刑曹粘連臨陂縣監洪受濟,移本府處置事,允下矣。洪受濟,時在廣州地云,發遣羅將拿來,何如?傳曰,允。
又以備邊司言啓曰,數字缺武官兼宣傳官丁敏道,奔走勤仕,已滿十五朔,依例陞敍,或守令除授事,依承傳施行,何如?傳曰,允。
掌令南弼星啓曰,金萬重事。措語同李濟民事。措語同北路邊將究問事。措語同答曰,勿煩。
右議政李䎘箚曰,伏以臣,衰朽之境,一經死疾,膚革雖完,其中則已薾然矣。自是種種侵凌,少無寧時,最是胸脅牽引之痛,甚妨行動。昨於榻前,敢陳悶迫之情,欲試以鍼灸而罷對,翌日旋遭兒慽,心緖悲撓,不敢仰數行缺完復之期,難望以旬月。機務之地,獨使僚相賢勞,不但私心之愍然,東朝誕日賀班,亦未得進參,臣之惶惶,於是任益甚。玆敢冒死哀籲,伏乞聖明,亟遞臣職,以幸國事。取進止。答曰,省疏具悉卿懇。卿之所患,予已知之,未參賀班,有何所傷?卿其安心勿辭,從容善攝。
右承旨申懹疏曰,伏以,人臣分義,筋力所逮,惟當竭蹶趨職,而苟有難進之勢,亦不敢冒出,以喪其廉隅,此實古今進退之律令也。臣之曾忝本院也,適會金萬重拿鞫之命,出於臺啓旣發之後。臣初雖爭執,卒不能堅〈執〉,以至於奉行惟謹,其爲墜舊例,失官守者,莫此爲大。物論喧然,臺臣交避,而辭意甚峻,有同彈章,臣誠愧恧,自知不容於公議,該曹佐貳之任,且不能自安於心,前後尋單,黽勉苟據,今玆新命之下,豈敢數行缺臣之情勢之難强,旣如此,而又負再次違慢之罪,不可一刻仍帶邇職。伏乞聖慈,亟命鐫削臣職,竝治臣罪,以安微分,以肅朝綱,不勝幸甚。答曰,省疏具悉。爾其勿辭,從速察職。
行判敦寧趙師錫疏曰,伏以,臣之病蟄鄕里,不得重入脩門,不但情勢之萬分難安,亦緣深痼之疾,已絶陳力之望矣。旣廢朝仕,坐糜官粟,揆以公法私義,俱極不可,前後陳暴,實出血懇,而聖慈不諒,枉施誤恩於負慢負罪之賤臣,至以有乖待卿之禮爲敎,而更令輸送,臣於此,益不勝惶愧悶縮,罔知攸措。夫朝家禮下之殊典,固不宜人人而與之,亦不當人人而受之,臣離毁辱之謗,而負逋慢之罪,而不繩以重律,反行以優異之恩,至此之極也。此臣所以不以不恭爲嫌,而終不克冒昧承當者也。今若可受則豈敢不受,而益添違越之辜乎?迷滯之志,決不可化,伏願聖明,俯賜諒察,收還月廩,以安微分,千萬幸甚。傳曰,省疏具悉卿懇。薄略月廩,不宜一向過辭,卿其安心,勿辭領受,從速上來,以副予望。燼餘
上在昌德宮。停常參,只晝講。
辰時,日暈左珥。
成虎徵啓曰,明日常參·經筵,取稟。傳曰,停。
又啓曰,吏曹郞廳來言,承旨有闕,政事,何以爲之?取稟。傳曰,明日爲之。
又以冊寶修改都監郞廳,以都提調意啓〈曰〉,玉冊書寫官江都留守申晸,病不得書寫,故才以豫差京畿都事李德成,草圖書,爲先寫進之意,啓稟矣。申晸,旣不得書寫,而江都倉穀反庫御史,數日內當爲下去云。許多倉穀反庫之際,不可無本府主管之人,江都留守申晸,姑令下去,何如?傳曰,允。
數行缺私奴先伊稱名人,自宣仁門入來,差備門外擊錚,極爲駭惡,令攸司囚禁治罪,守門將安紳,常時不能禁斷雜人,以致亂入,亦難免其責,推考,何如?傳曰,允。
又以兵曹言啓曰,別抄軍官出身李漢章,差下江口權管矣。今此禁衛營月課鳥銃打造之際,自多拮据收拾之事。李漢章,姑爲改差,留置軍門,俾異打造之役,何如?傳曰,允。
朴泰淳爲假注書。
任弘望啓曰,都承旨兪櫶,呈辭入啓,右副承旨李頤命,又以式暇出去,同副承旨金構,受由下鄕,右承旨申懹,昨日疏批已下,今日亦不仕進,廳中只有臣任弘望,左副承旨成虎徵。晝講入侍及臺疏接待,藥房往來,多有苟艱之事,右承旨申懹,牌招,何如?傳曰,允。
掌令南弼星啓曰,金萬重事。措語同李濟民事。措語同北路邊將等事。措語同新除授正言權持,時在京畿道廣州地,請斯速乘馹上來事。答曰,不允。下諭事,依啓。
右副承旨金構上疏曰,伏以,臣祖母,今年七十五,臣則從仕京裏,祖母則留在鄕家。臣今伏蒙恩暇,來省父墓與祖母相對,仰戴供私,榮感無極。第臣祖母,近患寒疾,浹旬彌留,老人氣力,日漸澌惙。臣於平日,繫官在朝,旣不得任意往來,適此來覲之日,目見疾病危苦,臣之情理,決不忍遽爾離去。而臣所帶職名,爲任甚緊,不容許久遲留,以貽瘝曠,臣欲趁期還朝,則祖母疾狀如此,欲等待差復,則遲速難必,臣之去留,實爲狼狽,不得不萬死封章縣道,以冀仰徹宸聽。伏乞聖慈,諒臣危迫之私,亟許遞改,俾得任意救護之地,千萬甚幸。踏啓字。
午時,上御熙政堂,晝講時,同知事李翊相,特進官李選,參贊官任弘望,侍讀官南致熏,檢討官金盛迪,武臣元德徽,假注書趙大壽,記事官尹星駿·宋相琦,入侍。上讀前受大壯,自九四至上六之傳一遍。致熏晉講晉卦,自序卦至大象本義昭明之也,音釋一遍,上受而讀之,至大象傳故云自昭,音釋一遍。致熏曰,大壯之後,爲晉。以物理消長,爲大壯,而壯後必不止,故爲晉卦,體乃离,而乃南方之卦。人君,必南面,而明出治,得順附之臣,故卦之元亨,固有也。利貞者,取不足以言,而必貞後有功也。盛迪曰,云利貞者,必於貞之不足處,利而有功也。晉之所云,德乃明盛,故不言德而亦不言利貞矣。上曰,上體光明,下體順附,無待四德,故不言矣。致熏曰,大壯後晉,猶兌變而爲乾也。盛迪曰,晉之爲康侯,有大明之君而後,必有順附之臣,而能有功,故錫馬蕃錫矣。上曰,上有大明之君,下必有治安之臣,而寵數如此矣。致熏曰,詩云何錫與之。豈謂君無虛授,臣無虛授,必君臣相得益彰,然後有三接之恩數矣。盛迪曰,數行缺隣,開講筵,謂之晉接者,此也。雖有順附之臣,在上者,若不以明臨之,何能知而用之乎?必頻數接見,可以知其才而能致治安之功矣。古語云,接賢士時多。自上尤當體念矣。上曰,然矣。致熏曰,明出地上,卽順麗于大明之象,而柔進而行,爲离卦,取人君光臨之象,故言君德,必曰如日之升云云者,卽此也。且离虛中,人君必體此虛己受人,而可以知功,而用錫馬蕃庶,故云然矣。盛迪曰,明出地上,乃卦上順麗,大明,乃卦德,故自風地觀,變爲卦,此乃卦變也。致熏曰,自昭明德云者,君子見明出地上之象,而必明在己之德,明德,乃人之所稟於天者,而但爲物慾所蔽,故必見明出之象,而自明其德矣。昭德塞違云者,乃左傳郤冉語,而只取昭字而來,必人欲淨,看天理流行而後,可以致知而明其德矣。上曰,此意,與大學明德,不異矣。盛迪曰,他卦,莫不皆然,而此卦,則尤當體念矣。出地則明,入地則晦,無增損,而人爲物欲所蔽,則晦,克己復禮,則明。大學明德云者,雖堯·舜之聖,無他焉,只明其固有之性,而不爲物欲所蔽,自古聖賢工夫,不外于此。人君尤當克祛己私,必至天理流行之域矣。致熏曰,自昭之自字,大學亦無之,自字,尤當玩味矣。上曰,雲峯胡氏之言,亦以此也。盛迪曰,雖文王之德,必自明而後,可以爲文王。自古人臣,孰不誠敬而仰陳?人君,以陳言視之,故三代以後,徒有其言,而不復三代之治矣。人臣進言,必以德性爲言,以堯·舜之心,行堯·舜之治,只在殿下日用行事動靜云爲之間矣。雖於燕閒之辰,施措之際,必合於其道,則行之或有歉焉,反顧循省而加意,則卽今復見唐·虞之治矣。臣學識陳腐,所達如是草草,然自上所當體念矣。上曰,皆在於我,可不留意焉?講訖。弘望曰,假注書金時傑,自昨日問安後,寒疾猝重,察任無路,改差,他注書差出,何如?上曰,改差。注書,乃厭避之役,故身病,雖非大段,必每每圖遞。此後,則自本院各別申飭,可也。弘望曰,頃因承旨李宏陳達,承政院日記,今方申飭修正,而臣前日待罪本院時,入侍經筵說,昨始修來,恐或有疎漏處,一一搜閱,則伊時聖敎,有未安之處,故敢達矣。當其入侍,親承傳敎之時,亦豈不知其未安,而雷霆之下,不免喪匕,未及陳達所懷,而今見日記,則數行缺者,例入於臺諫,故謂之圈點臺諫,而以其語音相同之故,因致訛傳,不圖閭巷間戲謔之語,達于天聽,又失本旨,至於此也。聖人之語,不有若是迫切,而此非待臣以禮之道。當初枚卜之時,自上亦豈眞有是心,而特因筵臣所達之言,有所激惱,至下此敎〈乎〉,凡於喜怒哀樂,發皆中節,乃聖神工夫。自湯·武以下,皆稱以改過不吝,顔子之亞聖,亦由於不貳過,過以能改,豈非聖人之道乎?翰林史草,雖不願見,而本院日記如此,則史官所記,亦可以推知,非但不安於聽聞而已,使後世見之,則當以爲何如?筵席未安之敎,與備忘不同,雖不可還收,而自上若示悔悟,書諸史冊,豈不爲聖德之光乎?翊相曰,輪回政承之敎,極爲未安,承旨所達,誠是矣。盛迪曰,自上如知其非而改之,則日月之更,孰不仰止乎?上曰,當初下敎,出於激惱,而至今思之,實爲過重矣。弘望曰,漢武帝,因其一時之怒,至令戾太子自殺,其過,豈不大乎?追後悔之,作歸來望思之臺,作臺之擧何益,而悔心,亦足以掩其前過。漢武,與今日之事,雖大小輕重之不同,而其悔悟之端,可以掩前日過重之敎,故敢此仰達,而聖敎至此,實爲宗社·臣民之福也。盛迪曰,臣有所懷,敢此仰達。臺諫,連以李濟民事,論啓,而尙不允從,濟民之本心,雖不知其如何,而以其措語見之,則迎合之態,如見肝肺。事或有是非相間者,而濟民之事,人人皆非之,公論可見,閱月爭執,兪音尙閟,悶菀可言,乘時迎合,豈臣子事君之道乎?聖人,必好以知其惡。古云有語,遜于予志,必求諸非道,如濟民,終始非道,不爲允之,則自此數字缺之臣,將日進于前,實非國家之福矣。上曰,乘時迎合,數字缺本心,以情外之言,加之,故不爲允從矣。致熏曰,處置無形,大失臺體,故物論,皆非矣。上曰,以處置措語思之,則不知其非矣。弘望曰,其所處置,乃半上落下,不成說話。若遞李禎翊,則猶或可也,論以臺體,豈容如是乎?盛迪曰,情外之敎,至當,而見其跡,則如見其心矣。自此在下者,必窺人主之淺深矣,以爲趨向,其害豈不大乎?上曰,乘時迎合,似是情外矣。致熏曰,三國史及高麗史節要,下送三南,刊出事數行缺後,本冊,則還收史庫,何如?上曰,依爲之。罷出。燼餘
上在昌德宮。停常參·經筵。
夜一更二更,月暈。
下直,平壤庶尹姜琛,平海郡守趙以健,安邊府使兪命一。
申懹啓曰,明日常參·經筵,取稟。傳曰,停。
任弘望啓曰,新除授右副承旨朴泰遜,卽爲牌招察任,何如?傳曰,允。
又啓曰,新除授行都承旨申翼相,以前任京畿監司,時在任所,斯速乘馹上來事,下諭,何如?傳曰,交代後,自當上來,姑勿下諭。
朴泰遜以禁府言啓曰,繕工奉事沈麟瑞,原情公事,判付內,有自本府當該官,更爲詳査照律數行缺至石橋下次知修築,而事甚急遽,故至德明洞,通同修築云。外橋梁次知書員崔湜,以爲自沙峴外,至洪濟院次知修築,而別無沙峴內修築之事云。事知書員崔命立,以爲阿峴之內,則以內橋梁次知,阿峴之外,則以外橋梁次知云。自初現告書員林太極,以爲常時迎勅擧動時,南大門外,則外橋梁次知,南大門內,則內橋梁次知,故以尹明運現告云。考見本監內外所掌,修治物力報戶曹文書內,橋梁次知沈麟瑞,自圮子橋至石橋,請報,而外橋梁次知尹明運,自崇禮門至洪濟院,請報矣。以文書見之,則駕轎馬足陷之橋,在石橋外,似是外橋梁次知者之主管,而以內所掌書員金宗明措辭,見之,則通同修改云。外所掌書員崔湜,則阿峴之內,不爲修築爲言,報戶曹文書,亦非可以取信者,而兩所掌下人,反覆嚴問,終不直言,駕轎馬足陷之橋,修築,必有主管者,而互相推諉之狀,誠極痛駭,平問之下,有難査實,本監兩所掌及今該曹,刑推窮問,指一現告後,稟處,何如?傳曰,允。
成虎徵啓曰,伏見禁府啓目,罪人李嶰之嶰字,誤書,而臣昨夜入直時,未能覺察,矇然捧入,以致點下,惶恐待罪,仍爲付標以入,而莫重罪人名字,如是誤書,難免不察之失,禁府當該堂上·郞廳,推考,何如?傳曰,依啓。勿待罪。
又以司僕寺官員,以提調意啓曰,卽接京畿點馬別監本司僉正金萬增所報,則南陽·仁川等牧點放之後,來到江華府所屬涪島等處,則過涉之船,以三葉付小爾破船,待候越海之際,致有狼狽之患,仍到鎭江場,則驅馬軍元數內,闕點者,幾至四十餘名之多,馬群,無以驅點移文于本府,經歷,則過十日後,始爲回五六字缺,連滯累日,無以竣事,五六字缺,慢不擧行,乃至於此,事極可駭,經歷尹謐,先罷後推,何如?傳曰,允。
又以兵曹言啓曰,今番中科第三人朴斗漢,以忠翊衛,科前資窮,超授堂上矣。收覽前後官敎,則以其妻父兼司僕尹賓殷之蔭,受出修義·迪順·進勇·顯信·果毅五資,而竝出於康熙二十六年二月日。又以忠翊衛,受出昭義·建功·禦侮之資,而竝出於康熙二十六年三月日,蓋斗漢,式年初試參榜之後,欲爲超陞堂上之計,與兵曹色吏符同,前後二十一加,竝出於今年二三月兩朔之內,數行缺,決不可如是濫屑,朴斗漢及色吏罪狀,令攸司依法科罪,此後如有此等奸濫之事,則竝一切爻周勿施治罪,以嚴官方,何如?傳曰,允。
又以兵曹言啓曰,五衙將鄭后亮戶奴呈狀內,前後消渴症,于今三朔,一向增劇,差復無期,斯速入啓處置云。宿衛輪直之任,不可久曠,鄭后亮,今姑改差,何如?傳曰,允。
有政。吏批,判書呂聖齊進,參判尹趾善進,參議沈攸病,右承旨申懹進去。
兵批,判書李師命受由,參判李奎齡病,參議李玄錫進,參知未差,右副承旨成虎徵進去。
申翼相爲都承旨,朴泰遜爲右副承旨,鄭來祥爲三陟府使,申琓爲刑曹參判,金構爲兵曹參知,李世晟爲司評,崔奎瑞爲副應敎,朴泰萬爲副修撰,朴重圭爲沔川郡守,金澂基爲黃海都事,李奎齡爲大司諫,同副承旨李頤命。
兪櫶·金構爲副護軍。
執義黃欽,掌令南弼星啓曰,金萬重事。措語同李濟民事。措語同橫城縣監南大夏,到任以後,無一善狀,政多乖舛,性且貪鄙,卜山三處於境內,驅逐山下居民,使不得安接,斫取板材,作筏水運,怨謗盈路,傳說喧播,請橫城縣監南大夏,拿問定罪。答曰,不允。末瑞事,依啓,在囚北路邊將等,還收減死之命事,停啓。
大司憲朴世采疏曰,伏以上之事下,有君父之尊,雷霆之五六行缺僨事之患,而遂做先儒舊義,請納官自贖,此臣平生進退之大分也。若乃頃日,趨詣於行朝,適居近大路,猝承召旨,敢劾於前代士臣故事,只得一望天顔而退,非出媒進之意者,特以聖朝,勉令還朝,繼降新命,此實今日辭戾之實狀也。前後大小,初無招妨,要之不可因此以紊素守,則其義甚明,瀝血再辭,未蒙允諭,至以不體虛佇之意,爲敎,臣誠震怖隕惑,益不知所措也。夫以君父之尊,不加雷霆之威,每賜溫綸,以臣子之分,而罔循葵藿之性,輒申數行缺歸之譏者,不惟臣之去就,有倫,則將朝廷尊禮義行,四維乃張,萬物得所,如或反是者,不惟臣之去就無謂,則將朝廷不尊,禮義不行,四維乃亡,萬物失所,其爲關係如此,臣雖知不諒,才學之譾劣,思以仰體聖上之棄汚滌垢之盛意,殊無其路矣。此臣所以不得不固辭者,然也。至於篤疾之狀,臣旣以猥褻,未嘗循本而極言,則宜殿下之不能深燭也,請更陳之,臣稟氣素弱,自幼至老累患,出入死生之域,更僕難數,居常親叨,不五六行缺終難以自力,將臣新命與夫前日所膺數字缺,竝加還收,庶幾聖朝,臻使臣以禮,美愚臣獲五六字缺,上下無間,臣主俱安,是豈非今日之吉祥善道者歟?公私甚幸。答曰,省疏具悉卿懇。前疏之批,已悉至意,而情志未孚,巽辭之章,愈往愈切,只增愧恧,無以爲諭,卿其體寡眛之思想,今時事之多艱,亟回遐心,從速上來,毋孤企望。
黃海監司林泳疏曰,伏以臣於本月二十四日,伏見政目,則以臣爲成均館大司成,翌日又伏奉敎旨,移臣爲黃海道觀察使,五六字缺以至愚極陋,無毫髮可紀之行能,而五字缺聖度天大,尙逭刑章,在臣微分,已極感幸,誠三四字缺寵命稠疊,恩遇益隆,乃至於此,臣誠惝怳慙縮,罔知攸措。今臣未遑他念,只此狗馬賤疾,萬萬無自力承命之望,玆敢不避煩猥,冒死詳陳,伏乞天地父母,試垂憐察,而亟賜處分焉。臣本抱心腹重病,而靜攝日久,稍可支吾,忽於去月二十日間,重發霍亂,症甚非常,大勢少愈之後,餘症彌留,數日輒復一作,及今月初四日,猝然危劇,腸復撐悶,呼吸莫通,奄奄就盡之際,舊患脇下痞塊,乃復發動,上衝於心腹,數行缺作,輒不知終至於何境,臣身孤露,上辜國恩,螻蟻微喘,生亦何爲,而辛勤灸藥,了無寸效,復起爲人,實無自料,臣非敢一毫虛飾也。使命經由,亦有目擊者,若是尋常疾恙,臣何敢如是仰達乎?據此病狀,前頭雖幸不至更劇,非時月之間,所可蘇完,莫重方面職名,豈容久暇於病身,杳然以俟其差復之期哉?伏望聖慈,諒臣疾病切迫之狀,卽收成命,以便公私,不勝之幸,或者天日之明,倘未燭於賤臣五六行缺況此藩臬重任,尤無萬分一可堪之勢,區區悶迫之意,亦不可不仰暴於天地父母之前也。更乞聖明,竝留睿裁,臣無任感激祈懇之至。答曰,省疏具悉。卿之才學,合置經幄,而尹玆海藩之命,亦欲試其利器於盤錯耳。卿勿過辭,其速上來,往哉惟休。燼餘
上在昌德宮。停常參·經筵。
申懹啓曰,明日常參·經筵,取稟。傳曰,停。
楊口縣監尹濂,下直。
朴泰遜,以都摠府言啓曰,今日入直軍士,中日習射,請出標信。傳曰,知道。
成虎徵啓曰,橫城縣監南大夏,拿問定罪事,傳旨啓下矣。南大夏,時在任所,依例發遣府書吏拿來,何如?傳曰,允。
以領議政南九萬,龍仁地父母墳拜掃呈辭,傳于申懹曰,給由馬,澆奠床備給。
以中日單子,傳于朴泰遜曰,鳥銃三發數行缺庫,御史下去時,依前例給送事目,宜當磨鍊,別單書入之意,敢啓。傳曰,知道。
巳時,太白見於巳地。
執義黃欽,掌令南弼星啓曰,請還收金萬重遠竄之命。答曰,勿煩。
護軍柳尙運疏曰,伏以臣不敢冒進之勢,叨不敢承當之任,而大臣請罪之啓,尤有所不敢安不敢進者,故冒死自列,以竢刑章,而聖批開諭,不啻若慈父之詔子,臣誠惶感,不知所出,臣之所欲全者,廉隅二三字缺,臣之所欲守者,私分,而朝廷十餘字缺義不敢進之嫌,將不得更有所陳暴,路窮計迫,一二字缺戒行,爲抗顔冒進之計,而不意宿患腰脇之痛,中寒猝劇,俯仰刺痛,不能跨馬,不得已臨發停行,等待小間,歸命司敗,而泯默引日,亦涉惶恐,更冒萬死仰請逋慢之誅,伏乞聖慈,先治臣罪,以爲人臣違命之戒,不勝幸甚。答曰,省疏具悉。卿勿固辭,從速上來察職。
正言崔錫恒疏曰,臣賦性戇愚,涉世眛方,發言觸諱,隨事生疣,自分不堪爲淸朝之用,久矣。頃者春間,忝叨諫職,適當朝議分携之日,不能緘口,妄陳一疏,蓋其本意,只爲聖朝用罰之過中,而或失於平允寬恕之道,欲望處分,無偏倚之失,朝著,有和泰之象而已,毫無他意於其間矣。不意議論乖張,積成疑阻,同席之上,彈章峻發,不諒本意之所在,不究語脈之所在,惟以擊去異五六字缺顯有求過之意,此無非如臣無似,忝在匪據,平日言論,未嘗見信於同朝之致,尙誰咎哉?至於館學之疏,則其誣構詆斥,尤非臺彈之比,臣不欲與之呶呶,以重羞恥,而一言發口,衆鏑叢身,在身之道,唯當屛跡朝端,冥心事外,以爲自靖寡罪之圖矣。不意聖朝,過加拂拭,拔於群非之中,復畀言責之任,臣於此,竊不勝惶霣感激,不知自措也。如使臣有一分可出之勢,則豈不欲奔走承命,自盡其區區之忱,而顧臣情勢之危蹙,如上所陳,將何顔面,復廁言數行缺。答曰,省疏具悉。爾其勿辭,從速察職。
副校理尹德駿上疏曰,伏以臣,行負神明,罪通天地,遭罹茶毒,苟延危喘,日月遄邁,喪制邇畢,不逮餘痛,蘊結于中,忽忽默默,心思靡托,不意聖朝,不棄舊物,復垂新眷,講官除旨,又出於千萬夢寐之外,臣誠驚惶感激,不知涕泗之交零也。孤露餘生,孑孑如寄,仕途騰騫,已自灰心,扶將病母,退守松榟,實臣衷曲之至願,而此係私義,有不敢任情自遂,唯當踼蹶詣命,而第臣草土之中,宿病添㞃,遷延不死,實由命頑,而種種沈痼,肥骨麻疼,一身肢體,不相統攝,行步運動,俱極艱辛,言語顚錯,耳目眩鬧,顧念身命,臣實自悲,經幄之職,有非一日曠闕之地,臣之賤疾,又無數月調愈之望,伏望聖慈,諒臣難强之狀,亟賜遞改之恩,以便公私,不勝幸甚。答曰,省疏具悉。爾其勿辭從速察職。燼餘
上在昌德宮。停常參·經筵。
坡州牧使朴泰輔,下直。
李頤命啓曰,明日常參·經筵,取稟。傳曰,停。
成虎徵啓曰,吏曹郞廳來言,承旨及臺諫有闕,政事,何以爲之?敢稟。傳曰,明日爲之。
李頤命,以漢城府言啓曰,本府詞訟之煩刻,近來尤甚,而郞廳四員內,或有呈病之人,參軍吳命羲,親病受由,海州地下去,每日坐起時,事多苟艱,吳命羲還歸遲速,亦難豫期,詞訟重地,不可久曠,合有變通之道,而新恩初付職數行缺今此咸鏡道徙民逃亡罪人鶴龍等,依此擧行事,分付該曹,何如?傳曰,允。
傳于李頤命曰,新年展謁太廟,實合情禮,今後,則每於歲首恒式,取稟,擧行事,分付該曹。
執義黃欽,掌令南弼星啓曰,請還收金萬重事。措語同答曰,勿煩。
右副承旨朴泰遜疏曰,伏以臣昨在鄕村,賤疾猝重,爲便醫藥,僅僅扶舁上京,而適値東朝誕日,分義所在,不敢偃伏,力疾進參於獻賀之班,風寒所觸,症情添重,尋單請急,勢不獲已,而見阻喉司,悶縮度日矣。銀臺新除,乃及此際,召牌旋降,不敢違慢,忍死出肅,而昨日詣闕之後,忽然腹閼塞而脇牽掣,吐血幾至椀許,僵臥直廬,僅能少定,而略有起動,則咳喘輒發,血隨而斯速之境,若將垂絶者然,顧此病情,本無一朝偶感之症,非但諸醫之望見凜凜,實是同僚之所共目見者也。臣豈敢飾爲虛辭,上欺天聽,以爲圖便之計哉?若不趁時調治,則決無回蘇之望,而出納重地,有不可暫時虛帶,伏乞聖慈,察臣病劇,亟命遞改臣本職,俾尋生路,千萬幸甚。踏啓字。燼餘
上在昌德宮。停常參·經筵。
申懹啓曰,明日,冬至望闕禮習儀,明明日,國忌齋戒五六字缺視事,頉稟。傳曰,知道。
任弘望啓曰,卽伏見北評事金夢臣,災傷差錯守令罷出狀啓,則元無外封,而下端空紙,又爲割去,無踏啓字之處,不得已粘付他紙以入,而近來北路擺撥,如此之事,比比有之,故本院連請査治,而猶不懲戢,極爲可駭,此雖擺撥將·卒輩,無狀之致,累度生事之後,各道兵使,若能嚴令申飭,則必無此弊,不可無警責之道,數行缺漢城府詞訟之煩劇,近來尤甚,而郞廳四員內,或有〈?〉呈病,參軍吳命羲,親病受由下鄕,每日坐起時,多有苟艱事,參軍吳命羲,合有變通之道,而新恩初付職,令該曹稟處,何如?傳曰,允事,命下矣。凡受由下鄕,自有五六字缺遞改,有違法例,姑待其由限。十餘字缺
都監郞廳,以都提調意啓曰,十餘字缺官,京畿都事李德成,今十餘字缺覽之意,敢啓。傳曰,知道。
有政。吏批,行判書呂聖齊,參判尹趾善進,參議沈攸病,右副承旨申懹進。兵批,判書李師命病,參判未差,參議李玄錫進,參知金構在外未肅拜,左副承旨成虎徵進。以朴致道爲同副承旨,李頤命陞右副承旨,以李震休爲掌令,宋奎濂爲兵曹參判,李宏爲戶曹參議,權益興爲殷栗縣監,李志傑爲內資主簿,李德齡爲宣陵參奉,金時傑單付承文著作,任相元·南弼星·金灝竝付副護軍,朴泰遜付副司直。
巳時,太白見於巳地。
任弘望啓曰,同副承旨朴致道,時在全羅道光州地,斯速乘馹上來事,下諭,何如?傳曰,允。
執義黃欽,掌令南弼星啓曰,請還收金萬重遠竄之命。措語同答曰,勿煩。
夜一更,月犯昂星。啓。燼餘
上在昌德宮。停常參·經筵。
任弘望啓曰,小臣,冬至望闕禮習儀進去。數字缺曰,知道。
平南萬戶金後甲,下直。
傳于李頤命曰,今下弓矢,平南萬戶金後甲處,給送。
李頤命啓曰,今日入直軍士,中日習射,請出標信。傳曰,知道。
李頤命啓曰,今日賓廳日次,諫院之官,當爲來待,而行大司諫李奎齡,正言崔錫恒未肅拜,司諫沈枰呈告,獻納韓范濟受由在外,正言權持在外未上來,無一來待之員,呈告·未肅拜人員,竝卽數行缺。
〈?〉兵今十五〈名〉依前例替代輪回入直之意,敢啓。傳曰,知道。
又以兵曹言啓曰,今十一月十五日,宗廟·永昭殿望祭差備軍之數,至於二百六十五名之多,而他無推移之路,不得已闕內,啓下勿用處及諸上司各衙門派定軍士等,除出調用次,別單書入之意,敢啓。傳曰,知道。
以備忘記,傳曰李頤命曰,鳥銃三發六中,五六字缺直赴殿試,數字缺兵使習操時,砲手私奴萬伊,五六字缺丸致死人,令本道各別恤典。缺
傳于李頤命曰,大臣·備局堂上,引見。
巳時,太白見於未地。
以京畿缺領議政南九萬,龍仁地下去時,病不得陪行,待罪事狀啓,傳于李頤命曰,勿待罪事,回諭。
答濟州幼學梁應渡等疏曰,省疏具悉。疏辭令該曹稟處。
午時,上御熙政堂。領議政南九萬,兼禮曹判書南龍翼,行吏曹判書呂聖齊,左參贊尹堦,綾平君具鎰,兵曹判書李師命,刑曹判書徐文重,大司諫李奎齡,右副承旨李頤命,執義黃欽,校理南致熏,假注書朴泰淳·鄭徽周,記事官尹星駿·宋相琦等,入侍。九萬進曰,日記寒凜,上候,若何?上曰,無事矣。九萬因啓曰,頃者應敎朴泰輔,陳達二事,而其一,乃江原道量田事也。此則當待年事五六字缺上曰,待量田時磨鍊,可也。九萬曰,二字缺自己婢妾子良賤定式事也。蓋大典,則自己婢妾之無贖身數字缺,而其後受敎,則四寸,雖不可使喚,至五寸,不可以使喚,與受敎,不免牴牾,故訟官,各以其意,定其立落,多有紛紜之弊,小臣,曾爲咸鏡監司時,道內多此訟,若以情理言之,則五寸有服之親,不當相爲奴主,且父祖血屬,雖爲他人奴婢,爲嫡子孫者,所當代納田民,免其賤役,而反作自已奴婢者,傷倫害義,莫此爲甚。且受敎,則因經濟六典續集之文,而經濟六典,在大典未成之前,今則只從大典施行,爲宜,故以折衷定式之意,再次稟啓。其時回啓,以爲自己婢妾子補充隊,則爲良,不爲補充隊,則還賤,數行缺其時大臣領敦寧府事金壽恒,判府事鄭知和及權大運,以爲親屬爲奴,旣傷於倫理,而不屬補充隊者,又不可爲良人,此類,定爲公賤,爲當云。而領府事金壽興,則以爲定爲公賤,則永無贖身之路,反不與爲本主之奴。判府事閔鼎重,則請定年限,限前不出帖文者,依法還賤,仍爲本主奴婢云。自上命以二年定限,因知會皆下官出帖文者,使之趁此告官,限內未及成書者,使之還賤,人心,巧作今遵行者,而法令稽緩,爲日已久,雖有申飭,補充隊今落漏之多,無異前日,今以補充隊漏落之故,五六字缺則其所謂奴主爲不可,而己意,則畢竟歸虛矣。臣數字缺且補充隊之法,爲是,至於永無贖身之路,則似非朝家之所當慮,且補充隊之法,如是申明,而終不成出帖文,至於現發,則沒入爲公賤,誠無足惜,卽今救弊,定爲公賤,公賤之外,似無他道,此是積年疑難未定之事,而卽今在京大臣及判府事李尙眞,及右相外,其他大臣,則皆以獻議,今雖收議,又將如前,唯在自上裁量參酌,定爲法式矣。上曰,諸大臣之意,何如?龍翼曰,不爲補充隊者,雖可惡,而沒爲公賤,亦似太重,更議於前日未收議大臣,而處之,何如?聖齊曰,旣不爲補充隊,則定爲公賤,未爲不可矣。堦曰,公賤,永無還贖之路,此似過重,而旣無救弊之道,似當爲公賤矣。鎰曰,沒爲公賤,似無害矣。師命曰,此事數字缺限內,不爲補充隊者,還屬本主,則骨肉相殘之弊,數字缺沒爲公賤之外,更無他道矣。文重曰,臣忝在嶺臬時,終至生事啓聞之事,而終無明白指揮矣。今叨刑官,又欲以數字缺奪矣。蓋不爲補充隊者,還屬本主,則必紛紜相訟,沒爲公賤,無妨矣。頤命曰,爲其父母者,豈二字缺趁卽出帖,永爲良人哉?其中多有遐方貧賤之人,納價受帖,以致過限,今若沒爲公賤,亦似可矜,臣意,則以爲凡自己婢妾子之類,旣無贖從良,則其補充隊帖價,亦不捧之,似或可矣。九萬曰,自己婢妾子,朝家別無優待之理,數行缺鼎重曰,賤人爲良,必須有明白立案,成給立案,而獨不捧作,事體未安矣。上曰,自己婢妾子補充隊帖文,獨不捧價,果爲未安,朝家旣令限年成出,限出補充隊帖文,而亦不能一一成出,則親屬爲奴之弊,今無可救之道,此後婢妾所生之不屬於補充隊者,定爲公賤,勿爲本主奴婢,可也。抄出擧條師命曰,凡爲補充隊者,無論貴賤,入數字缺軍色充定,正兵闕額,乃數百年流來規例也。近來數字缺先入歇後之後,乃出補充隊,殊無大典本意,缺未及補充隊前,所屬役名,竝不擧論,皆充正兵,何如?上曰,此言,何如?九萬曰,法議最好,而但如此,則不爲補充隊之弊,恐將益滋矣。文重曰,法議誠好,而不無妨礙矣。師命曰,大典之法,無一遵行者,軍制尤甚,投入歇後之類,如各司留曹書吏及諸般生徒,尤可惡矣。九萬曰,近日法令,每患不能一切遵行,補充隊之類,固有可合於軍兵者,此則可以完定正兵,而其中,亦多士夫子有形勢之人,如是定式之後,或致班駁不均,則不可不慮矣。上曰,大典本意,非不美矣。有掣肘處,此事今姑安徐。九萬又啓曰,前江界府使李孝源,以御史書啓,拿問,而原情則以爲中把,乃是譏察犯越,本非爲採蔘云。然御史書啓,旣謂一府民人,沒數入送鎭保,土卒亦盡入去,採取人蔘,民情,以此爲悅云。以此言之,孝源原情,乃是誣罔,殊甚可駭,且頃年生事之後,朝家之驚動禁斷,爲如何,而孝源乃聽,不報朝廷,如是公然許採,頃日被罪西北邊將,則因循謬例,終至生事,雖陷重罪,情或可恕,而孝源,則當此驚動申飭之時,所犯如是,其情可惡,此雖與犯越彼地者,有異,不可不重處矣。且御史書啓,則以爲命送蔘軍之後,未及收捧而遞歸,似非爲己入之事云。入己與否,雖不可知,至於未及收捧云者,似非其實,採蔘之規,四月採者,爲苗蔘,六月採者,爲丹蔘,八月採者,爲黃蔘,孝源遞歸,在於八月云,似無未及收捧之理,査問採蔘民人。且考本府數行缺曰,査覈文書取來事,乃金鼎三擊錚事,而非採蔘事也。九萬曰,臣得於傳聞,故文書取來,誤認爲採蔘事矣。然此事,亦極無據,鼎三父始重,乃曾經部將·別提之人也。雖是土民,爲守令者,不可擅用刑杖,而因匿名書事,施以周牢亂杖,殊甚無狀,此兩事,俱當明覈處斷,而取來文書,自京査覈,非但難得實狀,其間若有疑端,千里質問,千里往來,動經數朔,自前如此事,則別遣御史究覈矣。若以爲不必遣御史,則使本道都事,馳往本府,明覈啓聞,似可矣。師命曰,在前如此事,發遣京官査覈之擧,別遣御史,亦無不可矣。上曰,多發民人,許採人蔘,果如御史狀啓,則其罪不輕,而置疑於暗昧之人,必欲杖殺,亦甚無狀,此兩款事,別遣御史,使之明白査覈以啓,可也。出擧行條九萬又啓曰,凡事,必有實心,然後可有實效,心中以爲不必然,而只從外面行之,非但觀前一事之無成而已。凡事,莫不因此而皆歸虛地,今此禁蔘事,頃年生事後,朝家,欲爲痛禁,則朝臣中議論,或有以終難防塞爲慮,或以我境許採,則無妨爲言矣。江界府使金夢良之下去也,言於臣曰,除拜此職,遍辭朝中,或言我境人蔘,則採之無妨,或言雖曰我境,亦不可許採云。將何所遞從耶?臣則姑以我境許採,亦不可爲答之矣。大槪朝家,槪定禁令,蔘貨,不許通行於南北蔘商,又不許入送邊地監·兵營貿販,京各司求請,竝令禁斷,則此決非許採我境之意,而非但本地民人,日望許採,朝中論議,以各不必禁者,亦多,不堅定如此,則雖外以禁斷爲名,必無防塞之理,李孝源之犯法陷罪,亦實由朝中論議不能一齊之致,若以爲蔘貨,終不可禁斷,我境人蔘,不可不許採云爾,則無寧先自朝廷,快許採蔘,若以爲許採我境,終不至於犯越,則不可不先禁我境之許採云爾。毋論本地民人之情願,民間藥用之絶乏,一切痛禁,使邊地之民,雖見蔘苗,不敢生心採取,可也。以此彼不可不從一斷定,俾無外施禁令,內施實效之爲弊矣。數行缺款,其時,已爲定式,若許採於我境,則一年二年,駸駸然終至於越境,我境採蔘,一切禁斷事,予意,本自如此矣。九萬曰,聖敎至當,西北邊將處,以此更爲分付,何如?上曰,朝家,無許採我境之令,而李孝源之事,乃至如此,今若使之採取於我境,則是乃使之犯越也。西北邊,則我境採蔘,各別禁斷之意,更爲申飭,可也。抄出擧行條聖齊啓曰,新除授穩城府使申㶅,曾經臺侍,久廢之餘,出爲高山察訪,有守法之事,御史褒啓,亦有盡心職事之語,故擬望受點矣。今聞物議,則頃年有湞凶書時,政院啓達,大臣待命之事,自上遣史官,諭以勿待罪,而㶅爲臺諫,請推政院,其啓辭,有謀反大逆,何等重罪之語,其辭意叵測,今不當超陞云。臣於伊時,退去鄕曲,未知此事狀,而擬望,極爲惶恐,申㶅改差,新授資級,還收,何如?上曰,其時啓辭,㶅首發之耶,隨參之耶?聖齊曰,此則臣未聞知矣。師命曰,臣聞其時事,申㶅,在城上所,啓於榻前云矣。上曰,非也。此事,在己未年,年久未能詳記,而四人聯名所啓也。大司憲吳挺緯·裵正徽,及㶅同參,其一人,似是李命殷,或趙祉錫矣。問九萬曰,此事,何如?九萬曰,有湞凶書時事,至今思之,亦覺心寒,申㶅,旣參其啓,則不宜擢用加資矣。上曰,申㶅改差,其加資還收,可也。條出擧條聖齊啓曰,朴泰輔所達,政府堂蔘價事,當與大臣相議回啓,而右相,方以病引入,待其出仕後,可以回啓矣。上曰,依爲之。龍翼啓曰,見崇陵參奉所報,陵前列植檜及海松,枯死云。累年長養,相對成行矣。今此枯死,實爲可惜。上曰,其處地氣卑濕,故似應以此枯死矣。明春更植事,分付。堦啓曰,韓錫祚,旣已減死定配,其餘諸譯,更無可問事,所當放送,而其中鄭忠源,則臺諫,因大臣上疏,請拿,其罪名不輕,而聞伊時同堂大臣之言,不無可恕之道云,下詢,如何?九萬曰,其時領府事金壽興及臣,以原任,與判府事李端夏同坐矣。端夏,以譯官輩,不爲豫報勅使,數行缺又有所問答,故忠源,意以爲先召錫祚,繼又召渠,及於供辭中,而大臣,卽實無再召譯官之事,以忠源爲誣供,然實狀,則有不然矣。臣亦曾以此曲折,言及於端夏處矣。上曰,鄭忠源削職,其餘譯官,皆放送,可也。上問龍翼曰,禮判繼後上言,盡爲回啓乎?龍翼曰,二道,未及回啓矣。上曰,誰某上言乎?龍翼曰,其一,朴泰道,請以其弟第一子,爲後事也。其一,邊光栽,請爲黃昌副缺後事,而聞郡主,則欲以其所養從孫,爲後,此則不可矣。上曰,此果,何如?郡主收養其從孫,欲以爲後嗣矣。九萬曰,郡主婦人之仁,牽於私情,有此意,而國家,當一以禮法裁之,昭穆之序,不可紊也。龍翼曰,郡主之意,必欲以養孫爲後,故其一家之意,雖欲別爲立後,而終不肯許云。母子之倫,何可勒定乎?上曰,此事,予所知也。特許郡主,亦或無妨耶?九萬曰,不可許矣。故相臣沈之源,旣已繼後之後,生子,欲以其所生子爲後,臺啓,經年論執,終以其繼後子爲後,誠以其父子大倫,不可苟也。禮法,宜自貴近先,而郡主,宗戚也,自上宜加戒勅矣。龍翼曰,朴泰道事,亦請以其弟第一子爲子,而其生父母,不許云。且法,不得以人之第一子,爲其後者,臺言,亦當防啓矣。上曰,法雖如此,在前上言,子有特爲許施之規矣。師命曰,此則乃臣一家事也。臣所詳知,其在父母,則不肯許給,故多有紛紜之事矣。且人之第一子,不得出繼,明有法文,故金萬吉家事,頃日終不得施行矣。龍翼曰,兩度上言,當退而回啓矣。師命啓曰,本曹數字缺事務甚繁,必須逐日開坐,可無積滯之患,領相,曾爲兵判數字缺諸久任,許墀至於三年,其時文書,頗得詳盡矣。近日頻數遞易,稍知文書頭緖,輒移拜他職,以此凡事,不免一委於吏胥,極誠可悶,今後申飭銓曹,使勿輕易遷動,何如?上曰,久任官政目必懸矣。師命曰,有懸入時,有不懸時矣。上謂聖齊曰,此後著實懸入,可也。師命又啓曰,故淸城府院君金錫胄爲兵判時,以丙辰萬科後,數行缺不可因爲永革,依舊例還以南行差出,何如?上曰,依爲之。又啓曰,故相臣洪重普,爲兵判時,請錄用金應河子孫,其孫世龜,除取才,差南行宣傳官,世龜,後登科,官至濟州牧使而死,忠臣子孫,各別收拾,豈非偶然?今者世龜之子,重禹,爲人頗佳,亦合調用,依世龜例,除取才付南行宣傳官,或部將,因使業武,何如?九萬曰,世龜,曾爲臣徧裨,故熟知其父子,世龜,固短少,其子,尤甚不似武人貌樣,若以忠臣奉祀孫之故,欲爲收錄,則分付東銓,使之調用,何如?上曰,雖不必壯大,亦可爲武士,而聞大臣之言,殊甚殘弱,不可勸武,方自吏曹別爲收用,可也。師命曰,前統制使金世翊子重徽,爲人才品,實合武弁之用,而渠方留意儒業,不肯學武,依其叔世龜例,除取才擬於南行宣傳官,或部將望,則自爲勸武之道。上曰,依爲之。出擧行條又啓曰,今式年出身百餘人,當分送西北赴防矣。今年西北,失稔尤甚,使之納米除防乎,仍使赴防乎?上曰,雖出身赴防,意有所在,每每除防,似涉未安,何以處之?九萬曰,除防納米,實是弊政,西北雖曰失稔,百餘人赴防,何至有弊乎?上曰,使之赴防,可也。師命又曰,以代加濫雜事,出擧行條件,分付兩銓矣。臣詳考文書,與法典本意,大相不同,別爲事目,以爲永遠遵行之地,何如?上曰,依爲之。又啓曰,曾因御史書啓,西北人換道差送邊將事,定式遵行矣。以古例言之,則西路之人,差送西路,北道之人,差送北道,意固有在,卽今換差,缺不能無弊,蓋其任所,與其所居絶遠之故,或有老病親者,依法呈遞,又有殘弱抱病之人,不能一向勒逆,未免頻數啓遞,此弊誠爲可慮,自今以後,西路,則以淸南北,定限換差,北道,則以南·北關換差,似爲便當矣。上曰,依爲之。又啓曰,本曹,方有各色役名査覈之事,臣精力不能於事務繁多中,著實照管,參知金構,精敏解事,專委其事,待其收殺間,勿爲遷動事,分付,何如?數行缺勿擬,可也。文重啓曰,頃者啓覆時,有全家罪人給由之命,臣未習法文,以無給由之例,陳達,出於擧行條件,而退考後續錄,則有老病親者,給暇,使之往見,明有法文,臣之誤達,不勝惶恐,更問于大臣,何如?九萬曰,旣有法文,則當給暇矣。文重曰,前日擧行條件,改付標以入,何如?上曰,仍爲之。文重啓曰,江都,有御營廳庫舍,連次造成,移置軍器者,頗多,下送庫直看護,而他軍門庫舍,皆在府內本廳,則在於江邊守直之事,極爲虛疎,才已分得無身役,閑雜人數十名,欲爲移置庫下,買給田土,以爲耕食守直之計,而本府,實是有軍兵之地,不可無端設置,敢此仰達。上曰,依爲之。出擧行條頤命啓曰,徙民逃亡罪人鶴龍推案文書,今已來到,追啓覆事,本院旣爲啓稟,而大臣,方受由掃墳,待其還來後,排日以啓事,敢達。上曰,依爲之。奎齡啓曰,臣識見昏謬,處事顚倒,見非公議,尋常謬懼矣。不意諫省除命,及於已試僨敗之身,循省舊愆,彌增慙恧,此際召命遽降,嚴畏則義,不得不强顔祗肅,而且臣曾忝本職,以前文川郡守金時郁拿問事,有所論啓矣。其時同僚,移拜憲職之後,旣以失實,引避見遞,則臣以參啓之人,獨不可晏然在職,請命遞斥臣職。上曰,勿辭。頤命啓曰,大司諫李奎齡,再啓煩瀆,退待物論矣。上曰,知道。欽啓曰,請更加三思,還收金萬重遠竄之命事。上曰,勿煩。文重啓曰,頃者郭山人朱起元,擊錚公事,到付內,有郡守金甫樞拿問,鄕所嚴刑定罪之命,而未及査覈之前,徑先論罪,似非獄體矣。成命旣下,該曹只當奉行而已,且公事亦已下去,而旣有所懷,故敢此仰達。上曰,擊錚之人,雖不可盡信,非軍令用棍,新有禁令,而用棍殺人,無據,故有此判付矣。刑判所達,誠是,拿命還收,可也。九萬曰,拿命之下,已久,禁府羅將,想已到本道,今若還收,則朝令,亦涉顚倒,雖已拿來之後,自當査處,而鄕所嚴刑定罪一款,則今姑停止,待査覈啓聞之上來,數行缺姑停止,爲先明査啓聞,分付本道,可也。抄出擧行
司諫沈枰啓曰,臣之素患諸疾,遇寒增劇,計沒供仕,不獲已尋單請急矣。意外召牌下臨,分義是懼,强疾承命,而第臣卽伏見長官榻前避辭,以前郡守金時郁事,引避,而處置歸於臣身,而臣亦伊時參論之人也。頃忝憲職,旣以此自列而遞,則到今何故晏然可否於其間乎?旣不得處置,則決無仍據職次之理,請命遞臣職。答曰,勿辭。李頤命啓曰,司諫沈枰,再啓煩瀆,退待物論矣。傳曰,知道。
戶曹判書李敏敍疏曰,伏以臣胸脇之疾,症甚危惡,綿綿之勢,已過半歲,及至今日,遇寒加劇,食事專廢,痰火上壅,氣力日益危頓,痛勢日益緊急,殆有不可支吾者,幸蒙恩暇,針灸調治,且經一旬,而病勢彌留,乍進乍退,職務曠廢,今此疾作,非朝夕猝發之症,蓋由積勞積敗,必須解職處閑,久久調治,可尋生路,以卒承天地生成之德也。卽今綿綴之狀,萬無强起供職之望,一向虛帶職名,以地部劇地,爲臣養病之坊,且都監之役,尤爲緊重,而累日廢仕,實非臣私分之所敢安,玆敢干冒鈇鉞,更申危懇,以冀聖明之矜察焉。且臣空疏譾〈劣〉,素無適用之才,不但擧世之所共知,抑亦聖明所洞燭,及授本職,不敢抵死力辭,冒昧承當者,已失古人重力受任之義,而區區願效之誠意,或可以憑藉聖靈,收拾整頓,以效微益矣。臣受任,歲將周矣。及之而〈後〉知,履之而後難者,其言,誠不誣矣。況今水旱連年,經用乏匱,賦稅之入,減昔之十五六,而費用之出,加昔十五六,不唯數字缺規制,蕩然無所執守,流弊委積,狃爲故實,陰幽成窟,數字缺雜多門,盤互糾紛,莫可致詰,此時主國計者,必得通敏幹力之才,使之變通流弊,稍復經制,出入變化,皆適時宜,然後乃可有濟,如臣之才腐力弱,百不如人者,其何能得免於顚濟乎?引分辭退,無重罪戾,事理甚明,若有仍因久授,終致僨敗,則後雖萬被誅責,亦無補於國事,此臣所以披瀝肝膈,冒死哀籲者也。伏乞一行缺。答曰,省疏具悉。卿其勿辭,更加調理察職。
濟洲幼學梁應渡等疏曰,伏以臣,竊伏聞近畿之民,凡係邑弊民瘼,輒皆登疏上徹,或蒙格外之恩,而惟我本州,僻居海中,風濤萬里,有非尋常可越之地,故雖有變通之事,祈懇之志,瞻望北宸,無路自達矣。今者本州之民,荐遭凶歉之歲,實無生活之道,三邑父老一處相謀,遣臣等三人,瀝血陳章,仰瀆天聽,伏願聖明,少垂憐察焉。上年湖南之凶荒,近古所無,湖南諸郡,本州尤甚,一島生靈,盡在涸轍,幸賴朝廷之多數轉移,牧使判官之善爲分賑,堇保垂死之喘,莫待新穀之出矣。天之降災,愈往愈酷,今秋穡事,又重失稔,前夏,水涾之慘,八路之所同然,而至於本州,則旱乾特甚,六月以後,點雨不下,各樣穀物,盡被枯損,卽今民間,十家九空,顚連道路,氣象愁慘,有死之外,更無他策,而未死之前,又有萬萬急迫者,何者?本島民人等,上年受食之穀,二行缺牧場·米·租·粟·太,竝二千二百七十石,三邑倉儲米雜穀,竝一萬六百二十七石,本州軍餉米皮穀竝三千五石,本州別備米皮穀竝六百五石,合爲二萬七千四百八十二石零,而竝與各年未收之穀,而計之,則其數優多,朝家若無變通之擧,而督令收捧,則今方赤立之民,救死猶不贍,許多官糴,尙何有辦出之〈道〉乎?數行缺庚辛兩年數多分給之穀,自朝家特爲蕩減,故民生之至今生活,皆由於此,今亦依此兩年例,或舊遠未收,或移轉,或別備中,量宜蠲減後,雖未減應納之物,亦宜數年之限,漸次收捧,則一道之民,庶有可生之道,蓋島民形勢,與陸地之民,大有不同,故陸地之民,雖値本土之飢荒,或有就豐相資之道,而至於島民,則茫茫大海,隔以南北,無處乞哀,束手待死而已。今者朝家,雖仍凶歉,遍用隱恤之典,而本州與陸地,若無分別輕重之道,則非但朝家軫恤島民之意,竟歸虛套,雖以本州之事,言之,年年凶歉,旣甚於陸地,地之形勢,又異於陸地,若未蒙別樣恩澤,則島中數百里地,將未免爲枯魚之肆,豈不哀哉,豈不痛哉?臣等,竊自惟念,天災已如此,言之無益矣。朝家於本州,雖有別樣眷顧之意,數行缺伏乞天地父母,深軫矜恤之念,斷自宸衷,特爲採施,則不但臣等之幸而已,實是島中數萬生靈之幸也。臣等,且伏念山馬別捉之事,曾前,則限式年爲之矣。自數年以來,每歲而爲之,當於五六月之間,悉發三邑民丁,蔽野漫山,進逐圍捕,如此之際,自失農務,民間有弊,固不可勝言,而且以養馬之道,言之,馬之字育,政在二三月,二行缺雖幸相尋,免於自斃者,亦皆氣渴瘦瘠不得成就,以此觀之,每歲捉馬,有弊於民,無益於馬,亦願殿下,俯詢此議於該寺,以爲依前,限式年別捉之地,則公私幸甚云云。啓下備邊司,啓目粘連啓下是白有亦,觀此濟州幼學梁應渡等上疏,則備陳本道年年凶荒之狀,且陳上年受食移轉穀物之數,而請依庚·辛兩年例,量宜蠲減是如爲白臥乎所,本州形勢,與陸地郡邑,有異,還上收捧多寡,宜在本州牧使參量擧行,有難自朝家分穀數分付是白在果,今年春·夏賑畢後,本州別備穀,及尤甚飢民處,分給賑廳穀物,依牧使狀啓,旣自賑廳,覆啓蕩減,則蠲減一事,今不當更爲擧論是白乎旀,還上收捧,本爲明春還給之計,而民力旣竭之後,雖欲收捧,亦不可得,自本州,想必已爲酌量處置,而畢捧磨勘之期,不遠,寬限收捧,事亦不當,更爲分付是白乎旀,山馬之逐年別捉,誠爲有弊,依前規每式年捉送,宜當爲白乎矣,此則事係太僕,令本寺稟處,何如?啓依允。司僕寺啓目,粘連啓下。觀此上疏,備陳山馬別捉之弊爲白有在果,數字缺進上馬,皆以山馬封進事,因傳敎分付爲白有如,其後本州牧使,以山馬逐年捉出,無以充數之意,啓聞爲白乎,亦以覆啓變通爲白有矣,近年以來,兵曹及訓鍊都監連續啓請,未免有別捉之擧,今此疏中陳弊之言,果是實狀哛不喩,山馬元數不多,今後又有如前別捉之擧,則將無以取種是白去乎,姑限字息間,勿爲捉出之意,分付本牧,以爲觀勢擧行之地,何如?啓依允。燼餘
上在昌德宮。停常參·經筵。
中宗大王忌辰齋戒。
李頤命,以摠戎廳言啓曰,本廳再運壯抄軍,旣已逢點整頓矣。新舊軍兵,明日露梁敎場聚會操鍊後,舊軍放送,而廣智營入直軍兵,依前例除標信,亦爲出用之意,取啓。傳曰,知道。
巳時,太白見於未地。
申懹,以司饔院官員,以都提調意啓曰,生鮮廛漁夫主人等,日下生鮮,不得體大者,依例代捧事,累度呈狀于本院,而莫重供上,輕請代捧,二行缺未免闕供,願爲代封云。事勢若然,而仍令封進,則供上之物,恐未免苟充,故考諸謄錄,則如此之時,果爲一半代封,而莫重御供,自下不敢擅便,惶恐敢稟。傳曰,依例代封。
執義黃欽啓曰,諫院之官,引避退待,處置歸於本寺,而司諫臣沈枰,卽臣從妹夫也。法有應避之文,理難可否於其間,何敢仍冒於職次乎?請命遞斥臣職。答曰,勿辭。李頤命啓曰,執義黃欽,再啓煩瀆,退待物論矣。傳曰,知道。
夜三更,流星出天中淡雲間,入巽方天際,狀如鉢,尾長四五尺許,色赤。燼餘
上在昌德宮。停常參·經筵。
申懹啓曰,明日常參·經筵,取稟。傳曰,停。
李頤命啓曰,大司憲朴世采在外,執義黃欽避嫌退待,掌令南弼星·李震休牌不進,持平李禎翊受由在外,李濟民,上疏留院,今日以監察茶時之意,敢啓。傳曰,知道。
傳于申懹曰,明日諸承旨,持留院公事,入侍。
李頤命啓曰,臺諫處置,不得經宿,明有定式,昨者兩司之官,引避退待,而兩司行公之員,只有掌令南弼星,而昨日不爲處置,今日又爲呈單,大司憲朴世采在外,掌令李震休未肅拜,持平李禎翊受由在外,持平李濟民陳疏留院,執義黃欽退待,憲府亦無茶時之員,諫院,則大司諫李奎齡,司諫沈枰退待,獻納韓范齊受由在外,正言權持在外未上來,正言崔錫恒未肅拜,兩司呈告·未肅拜人員,竝卽牌招,以爲茶時處置之地,何如?傳曰,允。
江界府使査覈御史,金盛迪落點。
任弘望啓曰,明日諸承旨,持公事入侍事,命下矣。右承旨申懹,右副承旨李頤命以式暇,明當出去,右副承旨成虎徵亦以式暇,已爲出去,明日入侍,無以備員,申懹·李師命,今姑仍留入侍,成虎徵,明日行祭後,卽爲牌招入侍,何如?傳曰,允。
敎京畿監司李翊書。王若曰,責莫大於巡宣,而續有遠近之異效,官無別於外內,而任有輕重之隨時,故周甸在五服居先,而寇君從九卿出莅,苟不能得賢而共理,則何以察俗而觀風?惟才諝。缺
僉知中樞府事權說等疏曰,伏以臣等,伏見護軍金壽一等疏,爲安東府太師廟爵獻先後,有所陳列,而其措語缺是杜撰,語無倫脊。噫,君父之前,豈是妄言缺地,而乃敢輕肆缺聚首驚駭,不勝嘆惜之至。臣等,俱是太師權幸之裔,缺太師之後,各爲其先,群起齊聲,互相爭辨,則缺之所羞,而不可使聞者,第八百年遵行之典,不可以一朝輕缺實之言,不得不一一辨釋,玆敢不避猥瀆,謹陳其顚末,伏願聖明,澄省財處焉。臣等始祖權幸,乃羅之宗姓也。當其羅季運訖,賊萱肆逆,弑主辱妃,宗社受衊,臣民之不可共一天者也。顧其强弱不敵,請援於麗祖,克底甁山之捷,麗祖,以臣等之始祖,爲炳幾達權,賜姓以權,陞郡爲府,而使之食戶焉。以其事功,然也。歿而鄕人,追思其德,竝以金·張兩太師,廟焉而享之,蓋爲其一時同心協力,以雪國恥也。此則太師廟,享三臣之始也。壽一等之言曰,古昌城主金宣平,與郡人權幸·張吉,倡義討賊,其意,欲以金宣平爲主,以權幸,張吉爲民,以別其上下也。至曰,以其郡人爲主,而反以城主爲配者,揆之事理,寧有是哉?噫,其言之臆決杜撰,有可以一言辨破者,臣等,謹按麗史曰,金幸,爲吉昌城主,先正臣文簡公金安國曰,金幸·當麗季,守古昌,文忠公李穡,誌玄福君權廉墓曰,金幸,守福州,福州·古昌·吉昌,乃是一邑,而旣曰金幸守之,則臣等始祖之爲守於古昌者,似當在於未賜姓之外,豈可以金宣平,爲城主,而權幸爲民乎?且先正臣文純公李滉曰,三公,皆爲郡人,則亦豈可獨指權幸·張吉爲郡人乎?壽一等,徒欲以民主,爲之上下,而不自知其言之爲誣罔,臣等,不敢知壽一等,於何所據而乃敢云云耶?爲古昌守者,旣無彼此,而同陞太師,事功且同,壽一,斷然以其祖,爲城主,而臣等之祖,爲民,臣等所謂爽實者,此也。又曰,缺太師,直拜大匡,權太師,後乃追陞,欲以授職先後,爲之上下,若朝廷班次,勳府書名,則固當以功,而至於鄕人報祀之典,則又以缺而以德也。自古鄕賢之祀,書院之享,曷嘗以爵位而高下之哉?故缺公李滉曰,彼一時事機,盡出於權公之斡旋,故遺民之不忘其德,尤在於權公,觀此一尤字,可知其報祀之義,在德而不在爵也。今壽一等,雜引李滉之言,而至此一段,掩置不達,殿下,亦何缺公論之有定,而不爲壽一等之所動乎?壽一等,乃曰,賞投降,則賜姓以權公,論戰功,則從重而首金公,此亦引李滉之言也。欲藉先儒之缺投降,譏臣祖,以戰功,右其祖,臣等,不敢知金太師,獨非羅末之臣乎?其在迎麗之日,三臣之所協心,則壽一等之引此言,不自覺其語涉其祖,而抑非先正尙論之遺意也。壽一等,又曰,三太師之位,竝一行缺向,金公居東,其次權公,又其次張公也。其序,從東而西,有違於以西爲上之禮,而唐末五季之初,猶未純尙右之制,至朱子始復西上之禮,臣等,竊伏念以西爲上之禮,已自漢明帝永平而行之,至唐而遵而不廢,故韓愈,有左孫右祖之銘,又有兵府君祭東室之文,其以西爲上之證,豈不章章明乎哉?其曰自朱子始復西上之禮者,多見其自誣而誣殿下也。壽一等又曰,以東爲上,謂非禮,則居中爲上,有何可稽?以東以中,均爲非禮,當從授職之次,其不可以授職之次,爲爵獻先後,則臣等,已言之矣。不必更瀆天聽,而中爲主,亦爲無稽也。先正臣鄭經世,問於先正臣文忠公柳成龍曰,廟中位次,以中爲尊,帝王廟,亦伏羲居中,其是非得失,非所敢論。柳成龍答曰,皇朝諸儒之議,皆以中爲是云云,則以中爲主,非獨於太師廟有之,亦是皇朝已行之禮也。今壽一等,徒知右其祖,而不窮究諸儒之說,以取中焉。壽一等尊祖之心,則雖有可恕之,而其臆決不疑,有此紛紜,烏得免違定制蓋公論之責乎?壽一等,又曰,權太師,在三臣功最優,故麗朝,特賜姓以彰云,則開國之日,功臣名將之賜姓褒寵者,俱載史書,而此獨無傳,何哉?此以權太師賜姓之典,疑之以無傳也。噫,惟此爵獻一事,則私辨之,可也。上達之,或可也。其詬人辱人,乃至於此,豈人人之所可道者哉?今之爲此言者,亦不無權太師之外裔,則內外之分,輕重雖別,獨爭其是非而已,何必做了此等說,然後快於心哉?此則妄肆之甚者,臣等,固不欲辨矣。又至以輿地勝覽,爲徐居正,祖述權氏之言,而缺者也。居正,雖是權氏外裔,而勝覽之撰,豈是一居正缺可私者也。況居正之撰勝覽,在於李穡之誌,旣曰福州,則李穡,亦有私於權氏乎?壽一等,求其說而不得,爲此不似之言,臣等,爲之一笑也。又曰,故判書臣權盼,爲本道監司,來祭于廟,先酌于權太師,因以爲謬例,至今古老,尙有言其事者,臣等,不敢知,言其事者,果誰人耶?臣等,或居安東府,苟有古老之言,缺必聞而知之矣。曾於萬曆癸丑,權盼來祭之時,凡內外孫之爲缺縣邑者,及居道內者,二百七十餘人,咸集將事,如有爵獻之缺則其居廟庭者,將以爲如何哉?權盼,雖有尊祖之心,而已缺祀典,所不敢一時擅改者也。壽一等之爲此言,正所謂以其心而度人心也。至其不用文純公李滉之記文,使權應仁代撰刊碑者,又爲無據之說也。故臣權紹,爲本府地主時,增修廟宇,徵文於李滉,實嘉靖辛酉也。其後監司臣權應挺,繼爲府使,伐石勒碑,識其大略,乃嘉靖癸亥也。今壽一等,似若權應挺,旣徵於李滉,而施使應仁代撰者然,臣等,不敢。
次先後,自可區別矣。雜出傳記之文,未若史籍之可徵,收拾口耳之說,不如儒賢之所論,卽今斷案,惟在於此,至於東西坐之相爭,誠有所未曉者,左右迭尊,代各有異,而神道尙右,其來久矣。以東爲非上者,必無是理,至若以中爲上之禮,則凡學宮書院主享者,其中主壁,分配者列左右,未有同行一列,而以中爲上之規,不可以帝王廟位次,私相問答之說,斷以爲皇朝已行之禮,執此論之,則金·權位次,上下自明,而第念當初神版,久入吏胥之手,藏之官廨,艱備歲時之饗,權氏內外子孫,最蕃且顯,追遠創新,有同徐放之修偃王廟,經營祠宇者,權氏,設置田民者,權氏,合族薦虔,視同私廟,酌先其先,情或固然,因循爲例,習以爲常者,積有年所,故雖先輩長者筆札往復,必欲改定,而猶未能和合而聽從,到今世代漸下之後,使之一朝釐正,則非但爭訟之無已時,實恐終至於不相保,此亦不可不念,而旣已上徹天聽,下詢有司之後,則惟當據麗朝之史,從先儒之論,以爲定式,此後祭享時酌獻,以金宣平爲先,金壽一等疏末所陳賜謚事,非但曾所未施之擧,因此竝請,殊未妥當,置之,何如?啓依允。
輕議放釋矣。其中罪名稍輕者曺萬樞等十名,仰體聖上欽恤之意,卽爲放釋,繕工橋梁次知書員崔經·金宗明等,旣已刑推捧招,移送禁府矣。兩人則自本曹,參酌科罪放送,而各司罪人,則令該衙門,從速處決事,分付之意,敢啓。傳曰,知道。
申翼相,以冊寶修改都監言啓曰,玉寶篆文書寫官朗善君俁,昨日來詣都監,辛卯·辛丑兩年尊崇時,玉寶篆文實豫差,竝爲寫出,故敢此封進,以備睿覽後,裁敎之意,敢啓。傳曰,知道。竝以實差用之。
成虎徵,以冊寶修改都監言啓曰,都監事務,甚爲緊重,而都廳弘文館副應敎崔奎瑞,除授館職之後,一向辭免,久不出肅,都廳一人獨爲察任,事多苟簡,崔奎瑞,卽爲牌招肅拜,以爲仕進都監之地,何如?傳曰,允。
有政。吏批,判書呂聖齊服制,參判尹趾善進,參議沈攸進,都承旨申翼相進。洪萬容爲大司憲,宋疇錫爲持平,崔後亮爲右尹,尹聖瑀爲高敞縣監,姜鋧爲掌樂正,金萬埰爲宗簿正,李廷龍爲司僕判官,□行缺。兵批,判書李師命進,參判宋奎濂未肅拜,參議李玄錫進,參知金構未肅拜,左副承旨成虎徵進。黃鑌爲都摠都事,徐來遠爲經歷,閔晟爲內禁將,曺廷弼爲訓鍊判官,申應華爲忠壯衛將,趙淵卿爲武兼,李稶爲僉知,李夏禎爲兼司僕將,朴振漢·崔有泰爲同知,申惟一爲滿浦僉使,金斗元爲朱乙溫萬戶,朴廷敏爲阿吾地萬戶,李廷芳爲玉蓮萬戶,李之翼爲都摠管,李慣爲副摠管,李時宰·趙渭叟爲五衛將,成時尙·金元祥爲忠翼衛將,劉晩應爲淸城僉使,李泳爲慶德假衛將,尹深·李時煥·洪得禹·朴世采·徐必厚爲副護軍,李濟民付副司直,前府使金道鳴,前縣監申應昌,今加折衝,捕賊,副護軍鄭時凝,今加嘉善,濟物萬戶盧鐸,今加折衝,江華築城時監董,前滿浦僉使申履壯,今降禦侮,加資還收。
吏批啓曰,新除授穩城府使朴慶後,時無加資之命,何以爲之?敢稟。傳曰,依例加資。
兵批啓曰,滿浦僉使申履壯,旣已改差,所授新資,依例還收之意,敢啓。傳曰,知道。
兵批啓曰,前府使金道鳴,前縣監申應昌,以殺害人命賊指揮捕捉之功,有加資之命,濟物萬戶盧鐸,以江華城役監築之勞,亦有加資之命,而金道鳴·申應昌·盧鐸等,雖已資竆,俱未經準職,何以爲之?敢稟。傳曰,特爲加資。
假注書趙大壽受由,代金斗南·受點沈枋·李東馣。
備忘記,前承旨吳道一,前持平李益壽·兪集一,竝敍用。
成虎徵,以兵曹言啓曰,今此寶冊內入時,腰彩輿擔陪及各樣差備軍之數,當爲四百五十四名,依前例以市坊民調用之意,分付該司,何如?傳曰,允。
執義黃欽啓曰,臣伏見前持平李濟民疏本,則强自分疏,辭說多端,一則曰,重被同席之駁擊,抑勒醜詆,無所不至,一則曰,使吾君受此古未有之累名,而終莫之辨,則無以解後世之疑矣。又曰,究竟源委,辨其虛實,使朝家處分,歸於明白而已。又曰,嚴旨之下,從而請遞,則不無迎合之嫌,故不得不請出矣。臣看來,不勝駭異之至,臣旣參論於請罷濟民之啓,則今安得泯默而巳乎?頃者金萬重之入侍筵席也,臣亦隨諸臣之後,而與聞其說話矣。初以行言,爲浮浪無根之說,至引國俗之喜訛爲證,且以居家事母之際,不計言之虛實,而凡有所聞,不敢自隱爲喩,則萬重之意,本不以此事,謂有源委來歷,而爲聖德之玷累者也。筵臣,以流傳之言,仰陳於前,則鉤問言根,實非聖世之美事,而況又謂之浮浪無根,則亦安有可究竟之源委乎?濟民,身居言責之地,敢以小人之腹,窺測於大聖人一時喜怒之際,粧撰萬重言外之旨,至以嚴加究覈,爲處分之得當,必欲激成君父過中之擧,數句處置之語,自不覺其上下之矛盾,而乃曰,爲避迎合之嫌,不得不請出云。臺閣處置,當觀事理之是非,何可顧瞻回護,而爲半上落下,彼此不及之論哉?若論其情態,罷職之請,亦云末減,苦口力爭,期於準請,乃爲臺體之當然,而一向相持,亦傷事體,相議停論,蓋不得已也。夫濟民情態之可惡,聖鑑亦非不燭,而糾劾之論,終靳允兪,故彼則不知以殿下,眞有爲之地者,自幸得計,乃於公議旣發之後,猶不自反,肆然以臺臣爲醜詆,卽此一事,與其情態趨向,彰著如此,人君聽納之道,可不愼乎?今臣爭辨,亦涉疲軟,而毋論是非之如何,旣被其詆斥,何可冒居於職次乎?請命遞斥臣職。答曰,臺啓中乘時迎合之斥,實是情外,則李濟民辭疏中,抑勒醜詆云者,不是異事,況吾君,受此古未有之累名,而終莫之辨,則無以解後世之疑,究竟源委,辨其虛實,使朝家處分,歸於明白等語,大意不過痛迫君父之受誣而已,有何可怒之事,而今乃張皇引避,盛氣呶呶,至以濟民之一疏,歸咎於人主,今日紀綱,雖曰壞了,可謂太無忌憚矣。噫,如使濟民,專忌君臣之大義,爲萬重左袒,趨附謟媚,則可以榮其身而顯其爵矣。計不出此,是則誠未免迂疎也。且人臣之受誣,尙知其伸辨,而爲君父者,慘被汚衊,而擧世恬然,猶懼言根之或露。噫,世乖敗俗流失,一至於此,予恐將至於國不爲國也。勿辭。
任弘望啓曰,執義黃欽,再啓煩瀆,退待物論矣。傳曰,知道。
校理南致熏箚曰,大司諫李奎齡,司諫沈枰,執義黃欽,掌令南弼星,竝引嫌而退。避嫌措語竝見上論事失實,勢難在職,嫌難可否,其勢固然,意外詆斥,不必爲嫌,請司諫沈枰,執義黃欽,掌令南弼星出仕,行大司諫李奎齡遞差。答曰,依啓。
副提學李畬疏曰,伏以臣,猥被恩召,未克趨承,席藁陳懇,恭俟威罰,不圖螻蟻賤悃,曲荷矜諒,棄其違命之愆,寬其趨命之限,敎以俟父病少間,上來察職,綸音之下,藹然春溫,父子相持,只有涕泣,臣承批以來,又已淹旬矣。如使父病,得有一分向減之勢,則何敢復進留蹔時,以上孤天地父母之洪恩,下負犬馬之微誠哉?蓋臣父,少嬰喪棘,重得心疾,根柢藏結,往來不常,爲一生難醫之症矣。夫血氣强壯之時,猶能與病相持,得以支撐矣。到今衰憊之極,乘虛重發,病深氣微二行缺危苦之形,莫保朝夕,顧此病情,旣難以時月,冀其差歇,則臣之承命還朝,更無其期矣。經幄長席,寧可一向虛瞻,徒爲一在鄕賤臣,叨竊榮號之地哉?臣情地窮隘,不得不更暴衷懇於孝理仁覆之下,若蒙聖慈,終始垂憐,許令解職退處,專意救護,則區區烏鳥之情,庶以得伸,而亦可爲聖朝敦化之一助也。且臣得接除目,臣名,亦在槐院提調差下之中,詞令討論,本非如臣鹵芥無似,所可堪任,而今又身在鄕曲,冒帶虛銜,尤無此理,倂賜鐫改,以幸公私,不勝大願。踏啓字。
右議政李䎘箚曰,伏以臣,當寒施灸,蓋爲痛切於身,而差效未著,證情轉苦,頑痰橫挐,著處如刺,飮啖全廢,元氣大憊,渾身沈重,不能收拾,終日委倒,無望行動,雖直首相出外,亦不能起而視事,臣心不安,如坐針氈,況於履長之節,未參呼嵩之列,至使原任,替行臣職,臣於此,益不勝惶恐,伏乞聖慈,亟許鐫遞臣職,仍正臣寰曠之罪,不勝大幸,取進止。答曰,省箚具悉卿懇。卿之所患,尙未快瘳,予用慮念,不得進參,有何所傷?卿其安心勿辭,從容兼攝。仍傳曰,遣史官傳諭,遣御醫看病。燼餘
上在昌慶宮。停常參·經筵。
巳時,太白見於未地。
申懹啓曰,明日常參·經筵,取稟。傳曰,只晝講。又啓曰,行大司憲洪萬容未肅拜呈辭,執義黃欽避嫌退待,掌令南弼星呈辭,掌令李震休,上疏受由,持平李禎翊受由在外,持平宋疇錫在外,今日以監察茶時之意,敢啓。傳曰,知道。
吏批啓曰,判書呂聖齊服制,參議沈攸病未來,小臣獨政未安,何以爲之?敢稟。傳曰,仍爲之。
申懹,以都摠府言啓曰,副摠管尹天賚,以武臣堂上朔試射時試官,除標信,訓鍊院進去之意,敢啓。傳曰,知道。
任弘望啓曰,本院僚位之不齊,未有甚於今日,廳中只有臣及右承旨申懹,出納之際,不能成樣,成虎徵遞差之代,今日政,以在京無故人差出,卽爲牌招察任,何如?傳曰,允。
傳于申懹曰,還下去差使員,留待。
傳于申懹曰,常時晝講,例以午正,而晝·夕講命下之後,則晝講時刻,以午時進定。
申懹啓曰,今日爲政事,命下矣。都承旨申翼相病不仕進,左副承旨成虎徵身病猝重,自直廬扶曳出去,右副承旨李頤命式暇,同副承旨朴致道在外未上來,廳中,只有臣與左承旨任弘望,吏批政廳,臣以代房,當爲進去,兵批政廳,則無進去之員,何以爲之?敢稟。傳曰,吏·兵批兼進。
有政。吏批,判書呂聖齊服制,參判尹趾善進,參議沈攸病,右承旨申懹進。兵批,判書李師命慕華館禁軍賞試射進,參判宋奎濂未肅拜,參議李玄錫進,參知金構未肅拜,右承旨申懹進。以申琓爲大司諫,元德徽爲海美縣監,尹德駿爲修撰,李宏爲承旨,李三碩爲正言,尹彬爲奉常正,李奎齡·吳道一·李畬爲副護軍,成虎徵·尹德駿爲副司直,崔錫恒爲副司果。
李宏,以兵曹言啓曰,禁軍等賞格試射,設行於慕華館矣。二番兼司僕,方爲入直,依事目,明日除標信出試後,敢爲入直之意,敢啓。傳曰,知道。
左副承旨成虎徵疏曰,臣昨於兵批政廳,久坐冷地,以致重感風寒,混身寒戰,有同毒痁,而適値僚員有故,不能晩直,直廬冷涼,無以調治,頭疼大作,身熱如火,四肢百骸,無不酸痛,喉喘氣急,奄奄若垂盡之狀,在院同僚,莫不憫然憂之,衰老之境,添此重痛,自量精力,斷無復起爲人之望,當此廳中不齊之時,莫重出納之地,不可緣臣久曠,伏乞聖慈,曲加體諒,亟許遞免,以便公私,不勝幸甚。答啓字。
午時,上御熙政堂晝講。知事南龍翼,特進官柳炅,參贊官〈申〉懹,侍讀官南致熏,檢討官洪受瀗,假注書金斗南,記事官尹星駿·宋相琦,武臣李䎙二行缺訖,遂講文義。至初爻,南致熏曰,初六與四爲正,應有上進之心,而四以互艮,有抑止初六之象,所以進如摧如也。裕無咎者,凡人臣見信於上,然後可以行道,不然則雖諫,謂之謗己也。然若不以中正自守,必有汲汲躁進之心矣。象所謂獨行正者,蓋自守之謂也。未受命云者,未有職責也。孟子所謂我無官守,是也。求進之心,人皆有之,而必以正道,然後可以得無咎,雖於摧如之時,不可變其中正之道也。至二爻,洪受瀗曰,六二,雖以陰居陰,然上有大明之君,必有受福之象,豈終始愁如乎?受玆介福于王母者,指六五之君也。註曰,享先妣,此說詳見於周禮,故先儒亦引之矣。象所謂以中正云者,下旣中正,上亦中正,上下相遇,豈無交孚之理乎?致熏曰,六二雖是中正之爻,上無正應,所以有進如愁如之象也。蓋賢臣在下,不遇其君,則安得以自進乎?至三爻,受瀗曰,六三,本不中正,似有悔咎,而在下三陰,皆懷上進之心,順從乎六三卦辭,所謂康侯者,正指此爻也。衆允云者,理之至當也。謂之允若,非理而從之,豈可謂之允乎?漢時,以王莽比於周公,此非所謂非理而從之者乎?講訖,申懹進曰,向日浮言,累及聖上,則孰不欲得其造言者,以正其罪,而昨日答黃欽之批,有曰,人臣之受誣,尙知其申辨,而爲君父者,慘被汚衊,而擧世恬然,猶懼言根之或露,臣以此事,曾有所達矣。不勝惶恐。洪受瀗曰,伏見答黃欽之批,不勝惶恐,今日諸臣,痛迫君父之受誣者,豈但李濟民一人而已,而聖敎曰,擧世恬然,猶懼言根之或露,於臣子之心,安得晏然乎?蓋濟民之當初處置也,一則曰鉤問言根,一則曰請出臺閣,天下寧有如此乖常之處置哉?南龍翼曰,臣亦以金萬重事,曾有所達矣。伏見下敎,不勝惶恐。南致熏曰,臣亦以此事曾達矣。以趨附萬重等語下敎,不勝惶恐,濟民之處置也,曰鉤問言根,聖慮有在,言根之鉤問,豈是聖世之事乎?且濟民之疏,亦曰,往來行言云爾,則不可鉤問之意,亦在其中矣。上曰,當初濟民之處置,上下措語不相續,是則不知其可也。無以解後世之疑者,其意無他,而黃欽盛氣呶呶,張皇引避,固不妥當矣。受瀗曰,人臣乘時迎合,則將焉用之哉?濟民二行缺。上曰,若以濟民疏語斥之,則終始不思之甚也。致熏曰,欽之避嫌,辭不達意而然也。君父受誣,而欽亦豈有恬然之心哉?致熏曰,近日玉堂上番,甚苟艱,行公者,只有臣一人,後日政,在京無故人差出,牌招察任,何如?上曰,依爲之。受瀗曰,新除授修撰尹德駿,時在京畿果川地,經筵入番事緊,請斯速乘馹上來事下諭。上曰,依爲之。出擧行上曰,日氣正寒,明日只晝講,夕講停止。
留待守令廣州經歷洪璛,价川郡守尹以經,狼川縣監尹憲卿,竝引見,上問洪璛曰,爾之到任幾月耶?璛曰,今九月十八日到任。上曰,府中有民弊可言者乎?璛曰,軍餉不足,催督還上,而凶年特甚,民儲已罄,是可悶矣。上曰,軍餉異於例還上,觀其民力,著實捧上,可也。上問尹以經曰,爾郡還穀元數及留庫者,幾何?以經曰,元數二萬四千六百餘石,而卽今留庫者四千四百餘石,分給者一萬餘石矣。上曰,平安道凶歉,朝家已知之,著實賑救,可也。以經曰,臣有所懷,故敢達矣。平安一道軍政,大抵疎緩,各邑與兩宮,多有閑役,故民丁之有根着者,擧皆投屬元額,則以流離無依者充之,至於軍器一款,本道與他道有異,以刺史往來之故,各官不能任意修補,漸至虛疎,此兩條,宜可申飭矣。上曰,軍器修補事,纔已申飭矣。上問尹憲卿曰,狼川農事,何如?憲卿曰,水災之餘,又値早霜,凶歉特甚矣。上曰,還上所捧,幾何?憲卿曰,僅百餘石矣。上曰,民戶,幾何?憲卿曰,九百七十二戶矣。上曰,前頭賑政,無委下吏,親自看審保民,無塡壑之望,可也。遂罷出。燼餘
上在昌德宮。停常參,只晝講。
巳時,太白見於未地。夜二更,月犯軒轅第二星。三更,月暈。
申懹啓曰,明日常參·經筵,取稟。傳曰,只晝講。
李宏啓曰,行大司憲洪萬容未肅拜呈辭,執義黃欽避嫌退待,掌令南弼星呈辭,掌令李震休上疏給由,持平李禎翊受由在外,持平宋疇錫在外,今日以監察茶時之意,敢啓。傳曰,知道。
李頤命,以都摠府言啓曰,今日入直軍士,中日習射,請出標信。傳曰,知道。
司諫沈枰啓曰,執義黃欽避嫌退待,處置歸於本院,而臣於黃欽,有妻黨應避之嫌,不得可否於其間,則其不可仍冒職次也,決矣。請命遞斥臣職。答曰,勿辭。李頤命啓曰,司諫沈枰,再啓煩瀆,退待物論矣。傳曰,知道。
午時,上御熙政堂。晝講時,特進官李之翼,同知事尹趾善,參贊官李宏,侍讀官南致熏,檢討官洪受瀗,假注書金斗南,記事官尹星駿·宋相琦,武臣李彭壽入侍。講晉卦,自初六至六二象,上讀前受音一遍,自九四至上九象,南致熏進講,上受而讀之一遍訖。遂講文義,至九四,致熏曰,此爻,以陽爻居陰位,而以互體言之,則艮爲鼠也。貪進不退,而且有畏下三陽之象,故以鼠爲諭,其曰,貞厲,言其固守此道則可合也。洪受瀗曰,此卦本晉體,此爻且有上進之象,而鼠性本畏人,故以比畏陽之象矣。至九四象,致熏曰,貞厲之義,本義與程傳有異,本義所解,如九四所爲,則雖得正直,亦危厲云矣。受瀗曰,位不當云者,四以不中不正,在下卦之上,而惟言居近君之位,故不思陰柔之才,惟有係戀之心矣。至六五,致熏曰,五雖君位,六本陰體,宜有悔咎,而本象離明,且下有同德之臣,故所以悔亡也。失得勿恤者,得下之附,推誠委任而已,不復自任其失得也。此爻本明,恐有察察之失,故聖人垂此戒矣。上曰,大象所謂自昭明德,此爻當之乎?致熏曰,然矣。受瀗曰,程傳所謂失得勿恤,不任其明之謂也。本義則以一切去其功利之心爲喩,蓋若有計較之心,則便是利矣。王道惟在於公而已,豈可以計功謀利爲心哉?殿下,有察察之明,而欠含弘之量,此爻之義,所當體念矣。上曰,儒臣之訓,可不體念乎?至上九,致熏曰,伐邑云者,伐其私邑,自治其已之謂也。然此非中正之道,故有貞吝之戒,凡爲治之道,必須强柔相濟,然後可以有爲,若徒剛而不柔,則惡可哉?古之人,有剛於自治者,子路聞過則喜者,是也。受瀗曰,程傳伐邑之訓,本義自治之喩,文雖不同,而義則一也。且離有兵戈之象,此卦本離體,故有伐邑之象矣。講訖,李之翼進曰,臣七八年來,屛伏田舍,目見民事之不實,民間之遑遑矣。及至今年,高燥處則間或有登場者,而低下處則爲潦水所沈,禾根盡腐,秋來無所收穫,而官糴一向督捧,故小民無以備納,多有流徙謀避者,官家則無收捧之實,小民則有失所之歎,而且各邑中,亦有尤甚之面,分付各道守令,明白區別收捧,則赤子似無棄家奔避之患矣。上曰,今年還上,自朝家無定式,分付之事,只令各邑守令,從民力收捧後啓聞矣。筵臣所達如此,更令該曹稟處,可也。尹趾善曰,向者靈巖郡守有闕,小臣獨政時,以摠府郞廳二員備擬,而其中末擬梁益命,以承傳抄入之故,終至受點矣。因前郡守因任,益命,無故作散,而前日承傳,旣已抄入,故日後不可更用云。益命,旣遞摠郞,又不赴靈巖,承傳若復不用,則似涉冤枉,故敢此仰達矣。上曰,春塘臺時,奉承傳中,梁益命,獨未施行,故落點矣。以前倅仍任,不得赴任,而承傳因此,不爲更用,則果涉冤枉,特爲更用,可也。尹趾善曰,頃日御史書啓,判書有相避,故小臣獨爲面啓矣。得聞仁祖朝故事,則守令雖有犯法者,御史不得其文書,則勿爲拿問事,有受敎云云,後似當有定式施行之擧矣。洪受瀗曰,不法文書,得之誠難矣。上曰,依前受敎施行,似好,後日備局引見時,更爲定奪,可也。燼餘
上在昌德宮。停常參,只晝講。
巳時,太白見於未地。
下直,寧海府使金兌一。
申懹啓曰,明日常參·經筵,取稟。傳曰,只晝講。
李頤命啓曰,行大司憲洪萬容未肅拜,執義黃欽避嫌退待,掌令南弼星呈辭受由,掌令李震休未肅拜,持平李禎翊受由在外,持平宋疇錫在外,今日以監察茶時之意,敢啓。傳曰,知道。
李宏啓曰,臺諫出仕事,命下矣。闕門已閉,明日待開門牌招之意,敢啓。傳曰,知道。
李宏,以兵曹言啓曰,當日私奴三生稱名人,自金虎門入來,差備門外擊錚,極爲駭愕,令攸司囚禁治罪,同守門將李廷弼,常時不能禁斷雜人,以致闌入,亦難免其責,推考,何如?傳曰,允。
申懹,以忠勳府言啓曰,京畿喬桐居趙貴承,全羅道益山居幼學尹志堯,慶尙道居昌居鄭經稶,咸鏡道永興居黃淑,黃海道平山居金繼,松禾居韓愈赫等,駕前上言,啓下本府,而限內終無限身,不得回啓之意,敢啓。傳曰,知道。
工曹判書李翊相疏曰,伏以臣本職之外,兼帶內局提調及冊寶都監之任,俱係緊重,而常時則內局之務,不至煩劇,故與都監之任,推移兼察矣。內局年例臈藥,今方始役,臣當逐日監劑,而此役完了,動至一月之久,當此極寒,以臣癃殘之疾,誠難堪任,且都監之役,極其浩大,竣事之期,尙云未易,臣若監劑臈藥,則都監監董之務,勢將全廢,其在公私,俱涉狼狽,不得不將此曲〈折〉,冒死呼籲,伏乞聖慈,亟遞臣內局提調,俾便敦匠之任,千萬幸甚。答曰,省疏具悉。卿其勿辭察職。
午時,上御熙政堂晝講。知事呂聖齊,特進官徐文重,參贊官任弘望,侍講官崔奎瑞,檢討官洪受瀗,假注書金斗南,記事官尹星駿·宋相琦,武臣金夏瑞,竝入侍,講明夷卦,自序卦至大象,崔奎瑞進講,上受而讀之一遍訖。遂講文義,至卦辭,崔奎瑞曰,利艱貞者,雖在艱難之時,不失其正道,此處明夷之道也。暗君在上時,又滅明避患之道,惟在於貞而已,此艱字,傳則歸之於時,本義則歸之於身,義蓋不同矣。至彖辭,奎瑞曰,內卦離,外卦坤,合而言之,則有柔順文明之德,惟順也,故不被其害,惟明也,故不失其貞矣。二行缺,乃所以遠害也。受瀗曰,古人有當之者,箕子佯狂,是也。至大象,奎瑞曰,以其時言之,則此正明入地中之時也。君子觀象,不極其明察,而含晦自處,然後能保其明,反是則近於漢明帝之察察矣。然所謂晦明者,非滅明之謂也,不可專尙其明之義矣。受瀗曰,以日月言之,如一晦而一明,不有吳淵之蟄,寧有暘谷之明乎?徐文重曰,此義,人君可以深究矣。奎瑞曰,聰明雖足有臨,不當專用力於此矣。以近日事言之,待臣僚之際,文字下語,率多過激,殊非含容之道矣。講訖,崔奎瑞進曰,兩司引避,本館當處置,故敢達矣。執義黃欽,司諫沈枰,竝引嫌而退。避辭見上用意不美,見棄公議,則其所爲言,不足爲嫌,妻黨相避,嫌難可否,則不得處置,其勢固然,請執義黃欽,司諫沈枰,竝命出仕。上曰,依啓。奎瑞曰,向日浮言,可謂罔測,傳播一時,至達天聽,以凡人常情揣之,則遭此境界者,必驚怪駭異,置身無地也。然臣僚之望殿下,夫豈凡人常情之比哉?當初處分,實涉過當,至于今日,餘威未已,黃欽避辭之答也,多有未安之敎,至曰,君父受誣,而擧世恬然,豈不有歉於大聖人之道乎?蓋萬重迷惑,不知大聖人之事,而以浮浪無根之言,仰達天聰,其爲輕率,誠有之矣。然當時傳播之言,聞之者,非特萬重一人而已,則在萬重之道,不害其有聞必陳,而浮浪之言,亦豈足爲聖德之累乎?萬重之罪,若有寬假,則於包容之道,寧不有光乎?且鉤問言根,實非聖世之事,而徒爲國家之害,此則殿下,亦嘗觀之於前史矣。李濟民,當天怒之方震,不思匡捄之道,以君上所樂聞之言,乘機達之,迎合之罪,可得免乎?如此之類,若或扶植,則朝著之間,逢迎成習,後弊所在,不可不慮矣。上曰,萬重,決不可寬假,濟民,亦非以迎合,爲扶植也。奎瑞曰,黃欽避辭,設或過當,殿下,豈從以爲過當之擧哉?政院所當覆逆,玉堂亦當陳箚,而未及矣。上曰,批答措語,予未知過當也。受瀗曰,以君父受誣,而擧世恬然爲敎,今日臣僚,皆有惶縮不安之心矣。傳之四方,書之史冊,豈不有歉於大聖人包容之量乎?二行缺萬重,事出之後,聖心,有若皆疑擧朝臣僚者然今日臣僚,孰不竦蹙乎?上曰,未安之敎,蓋因黃欽避辭之張皇而發,豈疑擧朝臣僚乎?弘望曰,聖敎如此,還入批旨,刪改措語之過當處,幸甚。上曰,擧世恬然之敎,當改付標以下焉。呂聖齊曰,小臣,每欲達萬重之事,而天威震疊,徒增激惱,故尙今泯默,以待天怒之少霽,聖心之寬假矣。昨見批答,辭旨極嚴,實有害於聖德也。若以輕率,責萬重則可矣。以探試臆逆,爲其罪案,則決非其本情也。今日講席,儒臣,進含容之說,聞而行之,然後有益於工夫上矣。上曰,萬重,以金昌協事達之,故謂之探試,非指此事而言也。任弘望曰,非徒擧世二字,無忌憚等敎,乃是人臣之極罪,亦可刪去矣。上曰,擧世二字,可以刪去,而無忌憚等語,決不可改矣。奎瑞曰,人臣,若被無忌憚之罪,則歸於他地耶?大聖人言辭,固當適中,若以無忌憚之敎,謂之適中,則黃欽,安得晏然於臺端乎?上曰,無忌憚之語,又從以請改,極涉猥屑矣。遂罷出。
今十七日黃欽避嫌批答,擧世恬然,猶懼言根之或露十一字,以一日二日,人情漸至解弛,造言之賊,斯得無期,改批下。燼餘
上在昌德宮。停常參·經筵。
下直,淸風府使金昌協,伐登萬戶吳瑞弼,東里萬戶朴廷翰。
夜一更,北方,有氣如火光。四更,月入太微端門內。
傳于李宏曰,今下弓矢,伐登萬戶吳瑞弼處給送。
李宏啓曰,行大司憲洪萬容未肅拜,掌令南弼星呈辭給由,李震休陳疏受由,持平李禎翊受由在外,宋疇錫在外未上來,執義黃欽才已牌招不進,推考傳旨,方今捧入,而連日監察茶時,事甚未安,大司憲洪萬容,掌令李震休,竝卽牌招察任,何如?傳曰,允。
傳于申懹曰,今日晝講,停。
李宏半行缺啓粘目判付內,依前判府內辭意,除刑推照律事,命下矣。當初傳旨內,臺啓中有面慢君父之罪,不可置而不論之語,且以御前指示曰,自上看審,是豈傾斜乎云,最爲無據,顯有變幻欺蔽之態,批下拿問,而渠之供辭,張皇發明,少無自服之辭,誠極痛駭,故不得不以文飾其說,猶欲欺蔽,其爲情狀,不啻面謾等語,議讞而請刑矣。今承未知其穩當之敎,不勝惶恐,謹依判付中變幻欺罔,終難自掩之敎,以奏事詐不以實之律,照入之意,敢啓。傳曰,知道。
司諫沈枰,獻納韓范齊啓曰,本院,以金萬重遠竄還收事,累月論列,而天聽邈然,每以勿煩爲敎,臣等竊不勝悶菀焉。萬重,以流傳浮浪之言,至達於筵席,其爲輕率謬妄,誠有其罪,此不過言端旣發,威命遄降,不敢有隱於君父之前,只陳其所聞而已,夫安有他意於其間,而聖明,不少靜究,辭氣太厲,始有牢狴嚴問之命,終施邊遠流竄之律,轉輾層加,氣象愁沮,此實聖朝無前之過擧,亦豈臣等平日所望於殿下者哉?況今天災時變,殆無虛日,國計民虞,無一可恃,則所當開言路集群策,以爲捄時輔世之道,而經幄之臣,一言誤發,威罰過重,豈不有乖於聖上包容之量,而亦何以開群下進言之路乎?臣等之此言,實爲聖上過擧,國體所關而發,非獨爲萬重之身而已,請加三思,還收金萬重遠竄之命。答曰,勿煩。
掌令李震休啓曰,請更加三思,還收金萬重遠竄之命。措語上同新啓,新除授持平宋疇錫,時在公洪道懷德地,請斯速乘馹上來事下諭。答曰,不允。下諭事,依啓。
任弘望疏曰,臣於前夜入直之時,伏見答憲臣避辭之批,極其嚴截,非不欲徼還請刪,而蓋其辭旨中許多文字,無非過當之敎,造次之間,不可以寂寥數句之語,畢陳其所懷,只俟後日登對,而思量愼重之際,自不覺其陷於不匡之罪,愧懼之念,恒切于中矣。昨日儒臣之斥,切中臣病,臣之尸素之責,至此而益無所逃,公議至嚴,其何敢一刻晏然於出納之地乎?已於榻前,自伏其過,聖明亦必洞燭,伏乞亟削臣職,仍下臣司敗,治臣不能匡救之罪,不勝幸甚。答曰,省疏具悉。爾其勿辭,從速察職。燼餘
上在昌德宮。停常參,只晝講。
未時申時,日暈。夜五更,月犯太微東垣第二星,月暈。
申懹啓曰,明日常參·經筵,取稟。傳曰,只晝講。
李宏,以都摠府言啓曰,今日入直軍士,中日習射,請出標信。傳曰,知道。
李宏啓曰,事變假注書鄭徽周,行公今至兩月矣。頃者落傷甚重,累日調治,不得仕進,今姑改差,他假注書差出,何如?傳曰,允。
鄭徽周,改代金演爲之。
司諫沈枰,獻納韓范齊二行缺錫祚所引參證諸譯,不是別人,皆出於渠之同輩,而一言左右,死生繫焉,則其所同聲立證,固不可準信,此群疑之所以未能釋然者,而設令彼人,眞有所言,一如諸譯之招,其所爲說,不過汎問員役等加資與否,則元非大段緊關底語,而渠乃不告於儐使,不議於他譯,藉重彼人,增演辭說,汲汲瞞告於大臣者,莫非爲其父希凱恩賞之計,其心所在,灼然難掩,況其所謂金川稟議之事彎上齊告之說,不但諸譯所供,盡爲相左,儐臣流語,不啻明白,而乃敢變亂虛實,欺瞞納供,或推諉於他人,或誣引其同輩,嚴問之下,終不直招,其間情節,誠有不可測者,卽此數事,而可見隱情之未吐,則其在獄體,惟當嚴訊得實,以正典刑,而今乃不待輸情,遽有貸死之命,不惟國家治獄之道,不當如是,日後胥輩之憑藉作姦者,將無所懲畏,而貽禍本國,有不可勝言,豈不大可寒心哉?群情憤鬱,久而未已,請還收罪人韓錫祚減死定配之命,更令該府,嚴鞫得情,考律處斷。韓錫祚,罪犯極重,情節痛駭,實是群情之所共憤,況前後嚴刑之敎,不啻申嚴,而該府於刑訊之時,只是循例施刑,致令罪人,終不吐實,至於秋間改下判付中,以錫祚供辭,與儐臣疏語,節節相左之故,特令除尋常嚴鞫,則攸司之臣,所當登時擧行,不容少遲,而遷延累日,不爲訊問,經月之後,始以停刑啓稟,以致獄情之漸弛,其按獄疎緩之失,不可置而不論,請禁府當該堂上從重推考。答曰,不允。
李頤命疏曰,臣自四五日前,左脚有結核,而正當跨馬處,連日仕進,未免添傷,今則已成大腫,痛勢極苦,跬步之內,不能自動。今日卽臣喪餘之日,而亦不能拜跪將事,尙何望奔走職事乎?腫處方未成濃,破濃完瘡,又非旬日內事,出納之地,不可一日暫曠,況今到追啓覆,方待大兩行缺答曰,省疏具悉。爾其勿辭,調理察職。
掌令李震休疏曰,臣頃忝本職以來,適會祖母病情危㞃,數日之內,再違召命,逋慢之罪,萬殞難贖,冒陳危悃,恭俟刑章,不料聖度包容,不加譴罰,而反降救護之命,臣誠驚悚隕越,感涕隨零也。自蒙恩暇,亦已多日,而病勢旣痼,澌綴日甚,浮脹泄瀉,一樣無減,頑痰塞胸,喘息急促,飮啖專廢,元氣苶然,不寐昏昏,恒若垂盡。臣日夜將護,方寸焦灼,而惟是職名在身,供仕無期,更擬陳章,庶蒙矜許,適於此時,召牌又降,情竆勢蹙,罔知攸措。三違嚴命,分義不敢不割情趨謝,而臣之情理,實無晷刻離側之望。玆不避煩浼之誅,復申疾痛之呼,伏乞聖慈,亟許鐫罷臣職,俾得安意扶護,公私幸甚。答曰,省疏具悉。爾其勿辭救護。
午時,上御熙政堂晝講。特進官李之翼,同知事尹趾善,參贊官申懹,侍講官崔奎瑞,檢討官洪受瀗,假注書金斗南,記事官尹星駿·宋相琦,武臣李䎙,入侍。講明夷卦,自序卦至大象。上讀前受音一遍。自初九至九三象,崔奎瑞進講,上受而讀之一遍訖。講文義,至初九。奎瑞曰,初九遠於昏暗,不至甚傷,但傷其翼,不能遠飛,與四雖相應,而亦有相害之象,君子宜避之,至於三日不食,困窮之甚也。上曰,去之之義,重於食之事也。洪受瀗曰,以人臣之義言之,則當官者無可去之義,而此爻則在下無官守之象,故見幾而作,如賁卦所謂賁其趾,舍車而徒行也。上曰,如餓死首陽者是也。奎瑞曰,易者,時義二字而已,隨其時而有變通之道,遯藏困竆,所以處明夷之道也。受瀗曰,主人,指四而言也。垂其翼者,雖傷其翼,而尙能飛,蓋見傷之不甚也。至六二,奎瑞曰,人之用,惟右爲切,而左則不甚切,二有中正之體,聖明二行缺方今聖明在上,宜無明夷之憂,然人君,當以明夷自處,在野儒賢,必須羅致,然後可以有爲矣。上曰,此言好矣。至九三,奎瑞曰,三本陽爻,至剛之物也。又在離上,至明之物也。明而且剛,以明去暗之象,傳所謂湯·武之事是也。不可疾貞之訓,尤當體念,風俗豈一朝夕之可變乎?是故湯·武不以威力,而專用德敎,酒誥姑惟敎之訓,是矣。上曰,然矣。武王之處明夷,則不可疾貞,箕子處明夷,則曰利艱貞,其義不同矣。受瀗曰,太祖大王,威化回軍之後,民心天命盡歸,而猶有謙讓之心,正與湯·武,同一揆矣。講訖,崔奎瑞曰,奉朝賀宋時烈所撰朱子大全箚疑校正事,金昌協,專管爲之矣。未及完畢之前,昌協,以外任出去,今不可付諸生手,且淸風,自是閑僻之邑,校讎之功,必爲專一,又與奉朝賀所住處,相去不遠,往復便近,仍授以送,似好,而若無朝命,則自下有不敢擅自授送,何以爲之?上曰,校讎之事,已至垂畢云,仍付於金昌協,使之訖功,可也。上問崔奎瑞曰,都監工役,何間垂畢耶?奎瑞曰,石役尙未完畢,今月晦間,似當訖功矣。奎瑞曰,臣連進都監,玉堂,無上番推移之員。校理南致熏,無故不進,牌招察任,何如?上曰,依爲之。遂罷出。燼餘
上在昌德宮。停常參·經筵。
申懹啓曰,明日常參·經筵,取稟。傳曰,只晝夕講爲之。
李宏啓曰,備邊司郞廳來言,明日賓廳坐起日次,而領議政受由在外,右議政方在針灸中,不得來會云矣。敢啓。傳曰,知道。
李宏,以都摠府言啓曰,副摠管李慣,除標信,漢城府坐起進去之意,敢啓。傳曰,知道。
傳于申懹曰,今日夕講爲之。
申翼相啓曰,今日爲政事,命下矣。吏批政廳,則臣翼相,當以該房進去,二行缺李宏,兵批政廳,何承旨進去乎?出納之地,位甚不齊,而左承旨臣任弘望,陳疏之後,連日呈單,不爲仕進,殊甚未安。卽爲牌招察任,何如?傳曰,依啓。右承旨進去。
李宏,以義禁府言啓曰,以咸鏡北道暗行御史書啓,刑曹粘目,輸城前察訪辛晙,潼關前僉使李得老,玉連前萬戶安起應,乾元前權管韓起周,前北兵使元相等,移本府處置事,允下矣。李得老·韓起周·元相,方待命於本府,卽爲拿囚,而辛晙·安起應,自任所未上來,依例府羅將發送拿來,何如?傳曰,允。
備忘記,柳葉箭五中人兼司僕金振吾,直赴殿試。
吏批啓曰,新除授高敞縣監尹聖瑀,旌善郡守李喜澤,呈狀內,尹聖瑀,家有八十歲偏母,得此外邑之除,庶遂便養之願,榮幸極至,而卽今母病,閱月沈綿,氣息奄奄,母子俱往,已非可期,相離獨行,亦所不忍云。李喜澤,亦有八十老母,適得寒疾,症勢苦重,決無將往之勢。本以無兄弟獨身,晝夜扶護,離側赴任,情理不忍,欲待差復而行,則除授已久,去就狼狽,斯速入啓處置,而兩邑,旣非厭避之地,而皆以親病,不忍離側赴任,則勢難等待其差復而辭朝,高敞縣監尹聖瑀,旌善郡守李喜澤,竝依前例罷黜,何如?傳曰,允。
有政。吏批,判書呂聖齊進,參判尹趾善,參議沈攸病,都承旨申翼相進。兵批,判書李師命,慕華館將鬼薦取才坐起進,參判宋奎濂未肅拜,參議李玄錫進,參知金構未肅拜,右承旨申懹進。以朴渙爲掌令,柳百乘爲康津縣監,鄭檝爲谷城縣監,安後尹爲繕工奉事,黃欽爲副校理。徐文裕爲兼校書校理,宋墁單付學諭,吳道一爲戶曹參議,李奎齡爲刑曹參判,尹誠敎爲京畿都事,權湙爲旌善郡守,金澋爲執義,柳長培爲溫陽郡守,李文長爲高敞縣監,姜鋧爲副修撰,宋後錫爲繕工奉事,權爲兵曹佐郞。
午時,上御熙政堂晝講。特進官吳斗寅,知事洪萬容,參贊官李宏,侍讀官南致熏,檢討官洪受瀗,獻納韓范齊,假注書金斗南,記事官尹星駿·宋相琦,武臣閔鏞,入侍。講明夷卦,自初九至九三象。上讀前受音一遍,自六四至上六象。南致熏,進講,上受而讀之一遍訖。遂講文義,至六四,致熏曰,四以陰居,陰,小人之象也。以隱僻之道,深結于君,而行之於外,所謂于出門庭,是也。蓋小人之事君也,或以聲色媚悅之,或以征伐誘引之,然後君心易惑,而其計可行。爲人辟者,苟不明辨而深斥之,則浸浸然入于其中矣。受瀗曰,程傳則四切近於五,故以五爲君位,本義則五不取君位,其義不同矣。古人,以此爻,比之於微子,蓋微子,國之元子也。不顧行遯之義,固異於箕子,而以奉湯祀之責,亶在於其身,則去而避患者,自靖之道也。故書曰,詔王子出迪,言其當去之義也。洪萬容曰,小人,必以邪僻之道,自結于君,此人君體念之處矣。上曰,唯。至五六,致熏曰,此爻,箕子當之。當紂之時,賊虐諫輔,剝喪元良,則艱危之甚也,而然其愛君憂國之忱,炳然愈篤,至以罔僕自誓,書所謂自靖獻于先王,是也。蓋微子,有當去之義,箕子,有不當去之義,各自利貞矣。受瀗曰,三人之行不同,而同出惻怛之意,故或去或不去者,其義一也。切近傷明之主,而能盡艱貞之道,斯豈非至德乎?若夫遭時不淑,而失其所守者,叔季歸來,滔滔皆是,非特楊雄一人而已。至上六,致熏曰,此爻,明夷之極也。居上故有初登天之象,暗極故有後入地之象,其所以傷明者,正如紂之自絶于天也。受瀗曰,後人,以唐明皇開元·天寶之事,比之於此爻,蓋前日之勵精圖治,登天之象也,後日之荒怠不敬,入地之象也。人君於此,可不體念乎?洪萬容曰,人主始以誠心治國,而終以怠慢自棄,則豈非初登天後入地之象乎?
大司憲洪萬容所啓,請還收金萬重遠竄之命。上曰,勿煩。又所啓,臣衰年草土,僅保殘喘,而委頓床席,一行缺何敢開釋微旨,討論前席哉?決無承當之望,伏乞特許遞改,幸甚。上曰,勿爲過辭,安心行公。
獻納韓范齊所啓,請還收金萬重遠竄之命。上曰,勿煩。又所啓,請還收罪人韓錫祚減死之命,更令該府,嚴鞫得情,考律處斷。上曰,初以韓錫祚,爲做出彼人所不言之事,不待臺啓,欲斷以一罪矣,及觀諸譯供辭,則金石山云云之說,似非全然孟浪,故旣已參酌定罪。勿煩。又所啓,請禁府當該堂上從重推考。上曰,不允。遂罷出。
公洪監司狀啓,鎭川等官牙兵鄭有明家出火,其妻崔召史等燒死事,及槐山居私奴西男等溺死事,傳于任弘望曰,燒死·渰死人等,令本道恤典擧行。
修撰尹德駿疏曰,伏以,臣於今月二十日,在水原鄕舍,祗奉右承旨申懹成貼有旨,以臣以弘文館修撰,又令臣斯速乘馹上來者。臣承命感激,繼以震惕,不知措躬之所也。臣以不才,累占玷淸班,前後蒙被,罔非過分,而苴斬才闋,餘命又降,分義所在,宜不緩謝,而哀有未忘,病亦難强,冒陳辭單,便蒙許遞,終始之恩,圖報茫然。臣有祖廟遞遷之事,解官之日,卽將祧主,就埋于果川先壠,轉省先臣丘墓,以伸霜露之感,出城之日,宿疾猶苦,而觸冒風雪,傷敗轉深,委頓不起,一味叫痛,種種諸證,猥不敢陳,而最是熱壅頭面,痰滯中焦,精神昏瞀,氣力漸澌,雖欲舁還京第,以便醫藥,此時病勢,實無以自力也。偃蹇封章,跡涉慢命,而虛帶職名,尤不自安,不得不冒昧祈籲,伏乞聖慈,亟賜遞改,以便公私,不勝幸甚。答曰,省疏具悉。爾其勿辭,調理上來。
未時,上御熙政堂夕講。特進官吳斗寅,知事洪萬容,參贊官任弘望,侍讀官南致熏,檢討官洪受瀗,假注書金斗南,史官尹星駿·宋相琦,一行半缺至大象,致熏進講,上受而讀之一遍。講文義,至卦辭,致熏曰,家人之卦,專言家內之道。倫理旣正,則父子之親,長幼之序,明矣。二居於內,五處於外,有男女正位之象,故所以成卦也。治家之道有本,必有之於身,然後可以行之於外矣。上曰,大學所謂修身而後家齊,家齊而後國治,是也。受瀗曰,上敎至矣盡矣。更無所達,而第治家之道,正倫理則不能篤恩愛,篤恩愛則不能正倫理,二者之間,折衷得宜者,誠難矣。故朱文公有詩曰,正倫理處篤恩愛,篤恩愛處正倫理。如此爻,所當各別體念矣。上曰,當各別體念矣。至彖辭,致熏曰,二陰五陽,各得其位,內外得正,尊卑有序之象也。女道正於內,男道正於外,則推而至於治國平天下,無不正矣。此非天地之大義乎?受瀗曰,家人之道,以內爲主,女正然後,男正可知矣。至第二彖曰,上曰,嚴字,何以竝稱於母耶?致熏曰,凡母之道,每溺於慈愛,而易失其嚴正,故聖人,着此嚴字,以示可嚴之道矣。受瀗曰,母道,豈但以慈愛爲主也?亦必以嚴正爲敎,然後家道自成矣。以此嚴字,竝稱於母者,其義深矣。上曰,如內正,外無不正者,是也。任弘望曰,向者洪禹遠,有傅會此卦之象,故領敦寧金壽恒,陳疏辨破,自上亦必想得矣。上曰,唯。至大象,致熏曰,火起則自然風生,風自火出之象也。君子觀象,知言行之由內而出,故言則必有物焉,行則必有恒焉。此莫非正身治家之本也。受瀗曰,修身之道非一,而尤可愼者,言行也。不此之愼,而身以之修,家以之治者,自古及今,未之有也。講訖。洪受瀗曰,近來玉堂下番,無行公之員。尹德駿,下鄕未來,金盛迪,奉命在外。新除授修撰姜鋧,牌招察任,何如?上曰,依爲之。任弘望曰,日勢已暮,明日待開門,牌招之意,敢達。上曰,知道。吳斗寅曰,臣待罪內資提調,故敢達矣。內資之殘弊,各司中特甚。自前不爲擧論於應辦官者,意非偶然矣。頃者內贍提調金德遠,以本寺亦甚殘一行缺該曹稟處,何如?上曰,金德遠所陳之事,尙未回啓,待回啓後稟處,可也。燼餘
上在昌德宮。停常參·經筵。
巳時,太白見於未地。
下直,朔州府使申曇,定平府使洪夏明,北靑判官李元齡,泗川縣監孫萬雄。
李宏啓曰,平安道按覈御史金盛迪,請對矣。傳曰,引見。又啓曰,吏曹郞廳來言,承旨有闕,政事,何以爲之?敢稟。傳曰,明日爲之。又啓曰,兵曹參判宋奎濂,牌招不進。傳曰,知道。
申翼相啓曰,明日常參·經筵,取稟。傳曰,停。
李宏,以都摠府言啓曰,副摠管李慣,除標二行缺傳曰,允。
傳于李宏曰,下直守令,留待。
李宏,以兵曹言啓曰,當此開筵頻數之時,輪臺武臣被抄,無故之人數少,加抄以入之意,敢啓。傳曰,知道。
兵曹啓曰,本曹參判臣宋奎濂,參知臣金構,俱未肅拜,參議臣李玄錫,入直已久,而重得寒疾,病勢猝劇,胸膈窒塞,吐瀉交作,達夜痛楚,僵仆不省。臣師命,以將鬼薦取才,今方開坐,他無推移入直之員。參判臣宋奎濂,參知臣金構,竝牌招察任,何如?傳曰,允。
李宏,以兵曹言啓曰,咸鏡南道軍器執頉當該守令現告之意,行移于本道矣。前安邊府使金載顯,前洪原縣監許梓,前咸興判官李垈等,爲當該守令,而皆已遞歸京中云,令該曹照律稟處,何如?傳曰,允。
左副承旨李頤命疏曰,伏以臣,昨陳病狀,冀蒙恩遞,伏承聖批,許以調理。臣之疾病,可以見差於數日之內,所帶職名,又可以久曠而養病,則臣固當徐待調治,奉承恩旨,而顧臣腫處,坐則當地,騎則妨鞍,床席之間,轉側須人,纔已破濃,惡汁不止,完合未易,差復之期,似不出十餘日,雖等閑職務,固不可因臣而曠廢至此。況出納之地,何等緊要,而尙何待臣之起動乎?念臣最居人下,而濫蒙洪造,致身無地,且自力方强,豈敢憚夙夜之勞,而占安便之計哉?伏乞聖明,俯諒臣病勢之難强,亟許遞臣職名,以陳公私,不勝幸甚。踏啓字。
戶曹判書李敏敍疏曰,伏以臣,受由鍼灸,累日調治,幸蒙天恩,疾勢少間。臣之所帶職務,皆是要劇,其都監之役,尤爲緊重,役事垂畢,曠職已久,公義私分,俱有所悶蹙,故强疾出仕矣,重觸風寒,勞動出入,一日之內,舊患諸症,依前復發,嘔吐大作,痰火上壅,半月調治之功,全歸虛地。臣之不愼少愈之戒,致此添感之患,固所自取,而蓋其病勢,出於積傷,根本未除,動輒發作。此心腹之疾,沈痼之症,必久久調治,庶尋生路,而曠廢職務,亦今數旬,二行缺使官無瘝曠之弊,臣亦得延微喘,不勝幸甚。答曰,省疏具悉。卿其勿辭,調理察職。
前忠壯衛將鄭世傑疏曰,伏以,顯宗大王御筆,適得於閭家,久置未安,玆敢封進,不勝惶恐之至。答曰,省疏具悉。所進御筆,欽玩再三,不覺涕泗之交頤也。
備忘記,今下虎皮一令,御筆封進人鄭世傑處賜給。
午時,上御熙政堂,晝講時,特進官李之翼,同知事李翊相,參贊官李宏,侍讀官南致熏,檢村官姜鋧,修撰金盛迪,獻納韓范齊,假注書金斗南,記事官尹星駿·宋相琦,武臣金夏瑞,入侍。講家人卦,自序卦至大家。上讀前受音一遍。自初九至九三象,南致熏,進講,上受而讀之一遍訖。講文義,至初九,致熏曰,初爻卽有家之始也。治家之道,始當戒愼,不以禮法防閑於厥初,則家道悖亂矣。故司馬光家訓曰,敎子幼孩,當其幼穉之時,不有式穀之訓,則安知禮法之所在乎?蓋初九,以剛居陽,有剛健之體,防閑之象,故所以得悔亡也。姜鋧曰,以大學一章言之,則身修而後家齊,推而至於治國平天下。蓋人君,以一身上體念,當猛省於初矣。作事謀始,著於天水之象,愼初惟終,詠於仲虺之誥。此閑字甚緊,豈是等閑下語哉?上曰,愼初之道,何事不然也?至初象,上曰,閑之於未變動之前,則閑之之道易矣。姜鋧曰,志者,心之所發也。當其未萌之時,必著操執之功。不然則當十倍其工矣。至六二,致熏曰,六二,以柔順之體,得中正之道,此卦之主爻也。至此而家道已成,婦人之職,惟在於中饋而已,豈有自專之事也?上曰,婦人無自專之義,詩所謂惟酒食是議,是也。鋧曰,卦辭所謂利女貞者,此爻可以當之。以坤卦之含章,恒卦之恒其二行缺九三,致熏曰,九三,以陽居剛,剛健之爻也。旣有剛健之才,則必有急速之義,故以嗃嗃二字著之,蓋治家嚴正之象也。雖過於嚴勵,猶勝於柔懦矣。上曰,傳云,與其失於放肆,寧過於嚴,誠然也。致熏曰,下敎誠是。與其奢也,寧儉之意,同矣。鋧曰,獨於九三一爻,著此家人字者,有義焉。三以一陽之爻,居二陰之間,猶男之居女中也。以卦體言之,則內三爻爲女,外三爻爲男,男女居家之象也。至三象,上曰,未失云者,治家之道未失也。致熏曰,程傳云,法度立,倫理正,恩義具。如此,家道可謂未失矣。
獻納韓范齊所啓,請還收金萬重遠竄之命事。措語上同上曰,勿煩。又所啓,罪人韓錫祚減死之命,出於群情之外,臣不勝慨惋,敢有所論執矣,聖明不賜允兪,乃以金石山云云之說,似非全然孟浪爲敎,臣之惑益甚焉。夫金石山迎接之時,員役諸人之自灣隨往者,非特忠源等而止,則只以錫祚所自引者四人,謂之參證,而遽斷其虛實眞僞,已非嚴重獄體之意,而況其立證於死生之際,取招於平問之下者,安知其言之一一皆信,而謂之非全然孟浪乎?設令彼人,眞有所言,譯輩旣以其言,爲非緊關,而不聞於儐使,則渠獨增演辭說,汲汲瞞告於大臣者,可知其爲父希覬之計,論其情狀,果如何也,而不爲另加究治,乃反容貸其罪,至於謀免重僻,欺瞞納招之狀,旣已敗露,終難掩覆,而嚴問之下,諱不直招,則其間隱情,有不可測,揆以獄體,惟當嚴訊竆詰,期於得情,而今乃不待輸情,遽有貸死之命,不惟國家治獄之道,不當如是,日後象胥輩之憑藉作奸者,將何所懲畏,而不效錫祚之所爲乎?群情憤鬱,久而未已,請還收罪人韓錫祚減死之命,更令該府嚴鞫得情,考律處斷。上曰,已諭,無煩。又所啓,韓錫祚罪犯,實是群情之所共憤,況各別嚴刑之敎,前後累下,而該府於訊問之際,不爲致察,循例二行缺之臣。若以徑加刑訊爲未安,則具由稟覆,容或可也,而不此之爲,遷延累日,不卽擧行,以致獄情之漸弛,其按獄疎緩之失,誠可難免。不可無警責之道,請禁府當該堂上,竝從重推考。上曰,勿煩。
金盛迪曰,臣今方奉命辭陛,故敢達矣。暗行御史,則例持封書。此則雖與暗行有異,可考文書,不可不持去,而自政院無出給之事,臣亦私自謄去,則其在事體,亦涉未安,該府本文書,持去,何如?傳曰,分付該府·該曹,謄給一件,可也。盛迪曰,臣出去之後,若有推問之事,則如金時重者,係是出身,似不可任用刑訊,而數千里之地,必須啓聞後處之,則往復之間,似有遲緩之弊,何以爲之?南致熏曰,出身,似不可私加刑訊矣。上曰,萬科之後,出身雖多,自朝家旣給紅牌,則奉使之臣,豈可擅用刑訊乎?出身移禁府處置事,曾有定式,考見前例,依此爲之,可也。
李宏所啓,前忠壯衛將鄭世傑稱名人,來呈先朝御筆六張矣。取考本院承傳冊,則曾因希望恩賞之輩,濫雜之弊,本院有所啓稟,則自上有來呈之後,則政院難於退却,今切勿來呈事,申飭可也之敎,而如以紛紜爲慮,則雖有來呈者,一切勿捧,然後可杜後弊。今此鄭世傑所納,雖或捧入,而此後之來呈者,則自本院還給勿捧,何如?上曰,御筆進上之人,每施以重賞,希望之輩,多有紛紜之事,故爲慮此弊,已減其賞矣。鄭世傑,旣已來呈,今番則捧入,此後雖有來呈者,政院勿爲拆見,還給,可也。出擧行條
下直,守令定平府使洪夏明,朔州府使辛曇,北靑判官李元齡,泗川縣監孫萬雄,竝引見。上問洪夏明曰,爾之履歷,幾何?夏明曰,自宣傳官,經茂山僉使,至拜此官矣。上曰,曾前不無治績,毋或怠忽,盡心爲二行缺上曰,平安一道,凶歉特甚,凡干民事,十分厲惕,於前頭賑政,亦自親審,無委奸吏,可也。上問李元齡曰,履歷,幾何?元齡曰,自兵曹佐郞,經高山察訪矣。上曰,北道失稔,大抵一也,十分惕厲,可也。上問孫萬雄曰,履歷,幾何?萬雄曰,自部將,爲別提·長鬐縣監,瓜遞後得除此職矣。
申時,上御熙政堂。夕講時,特進官李之翼,同知事李翊相,參贊官任弘望,侍讀官南致熏,檢討官姜鋧,假注書金斗南,記事官尹星駿·宋相琦,入侍。講家人卦,自六四至上九象,南致熏,進講,上受而讀之一遍訖。講文義,至六四,致熏曰,六以巽順之體而居四,得其正位,居得其正,安處之義,而且在下卦之上,家道已成之時也。禮記曰,孝友,家之肥也,父子兄弟之間,孝慈友恭之道無缺,則玆非富家之道乎?上曰,此爻,言其成家道矣。姜鋧曰,所謂富者,非有金銀珠玉之謂也。父子兄弟,各得其宜,則此誠富家之象也。蓋陽實陰虛,小畜九五,陽爻也,故稱富。夬之上六,陰爻也,故稱不富。以此凡例推之,則此爻宜若不稱富,而惟其有巽順之體,安正之象,故稱其富矣。上曰,初言防閑之道,次言主饋之義,終言富家之象,其次第可見矣。至九五,致熏曰,此君位也。以陽剛之德,得中正之位,又與二相應,有女正於內,男正於外之象,於治家之道,可謂至矣盡矣。上曰,九五,君位,故以王言,詩所謂刑于寡妻,以御于家邦,是也。鋧曰,聖敎至當矣。蓋治家之道,於三爻已言之,而此則至極之象也。以大學八條工夫言之,則自修身推而行之,以至家齊國治,天下甚事,不由於修身乎?上曰,中庸九經,亦以修身爲本矣。至五二行缺上曰,以中正相愛,而非以情慾相愛者也。至上九,致熏曰,治家之道,大抵有二焉。無孚誠之心,則不能見信於人矣,無威制之道,則不得行敎於內矣。故此爻,旣曰有孚,而又曰威如,其訓戒之意深矣。自上潛究厥義,終始體念,則可致終吉之功矣。上曰,凡事中無孚誠,則何能有爲?鋧曰,大旨五爻,則以威如勉之,家人上爻,則以威如許之。蓋凡事愼之於始者易,戒之於終者難,故此卦之終,以切實之道言之。任弘望曰,視事,溫繹間姑停之意,敢達矣。上曰,唯。李之翼曰,聖上,進講羲易,君子修己之方,人君治國之道,皆在其中,而若徒用力於音釋之末,卦象之變,則其何能有益於實效乎?昔在西京中,專以民事爲務,民惟邦本,本固邦寧,則此誠切實於爲治之道矣。卽今朝著之間,惟以黨論,互相傾軋,而生民困瘁,則置之相忘之域,黨論之害,及於小民,小民,何罪焉?自庚辛以來,連歲凶歉,而湖南特甚,迨不蘇完,至于今日,民失良心,向者騷屑之日,劍契無賴之徒,顯有乘時作亂之意,此實非常之變矣。一自萬科設行之後,紅紙題名之類,盡是常漢之輩,在國家實爲無用,而渠輩則豈無怨咨之心乎?錢貨之行,朝家以爲良規,而曾未幾何,弊端漸生,蓋比之銀布,用之輕便,故以此行賂,其害無窮,雖有重罪,不能猛治,頃日號牌之時,京兆下吏,因緣弄奸之弊,有不可勝言,及今變通,則其弊可捄,而不可容易爲之,臣切憂之。上曰,錢文行之已久,卽今卒難變通矣。任弘望曰,錢文之行,今不可卒變,而民間之有弊,則誠如之翼之言矣。然今玆之弊,專無紀綱之致,若使國家,少有紀綱,則寧有。此以下缺燼餘
上在昌德宮。停常參·經筵。
李宏啓曰,吏曹郞廳來言,承旨有闕,政事,何以爲之?取稟。傳曰,明明日爲之。
吏批啓曰,大司諫,今當差出,而擬望之人乏少,外任竝擬,何如?傳曰,允。
李宏啓曰,兵曹郞廳來言,闕內各處入直軍士,夜巡檢矣,敢啓。傳曰,知道。
李宏,以都摠府言啓曰,今日入直軍士,中日習射,請出標信。傳曰,知道。
申翼相,以弘文館言啓曰,本館副修撰臣姜鋧,以南學兼敎授,今日儒生課試,晝仕出去之意,敢啓。傳曰,知道。
李宏,以冊寶改修都監言啓曰,今此都監冊寶改造之外,各樣諸具新備修補之役,極其浩大,今始幾盡完畢矣。冊寶,自都監詣闕時,當有應行節目,令該曹趁速磨鍊,而內入吉日,亦爲推擇啓下,以爲擧行之地,各項差備官,亦令吏·兵曹·內侍府,差出,何如?傳曰,允。
申翼相啓曰,今日爲政事,命下矣。吏批政廳,則臣當進去,而右承旨臣申懹式暇,右副承旨臣朴致道在外,廳中,只有臣任弘望,臣李宏,兵批政廳,何承旨進去乎?僚員之不齊,未有甚於近日,出納之際,事甚苟簡,今日差出承旨,以在京無故人,備擬差出,卽爲牌招察任,何如?傳曰,依啓。同副承旨進去。
李宏,以兵曹言啓曰,判書臣李師命,方以新軍點考進,參判臣宋奎濂,身病頗重,呈辭入啓,參議李玄錫,重患寒疾,兼得吐瀉,證情非輕,咫尺政廳,亦不得進參,參知臣金構,更爲牌招,爲開政替直之地,何如?傳曰,允。
司諫沈枰啓曰,請還收金萬重遠竄之命,措語上同罪人韓錫祚減死之命,遽出於群情之外,臣切慨然,敢有所論列矣。聖明,不賜允兪,乃以金石山云云之說,似非全然孟浪爲敎,臣之惑滋甚焉。夫金石山迎接之時,往來員役,其數旣多,參聞彼此說話者,非特忠源等而已,則今以罪人之所自引者四人,作爲參證,而遽斷虛實眞僞者,已非嚴重獄體之意,而況其立證於死生之際,取招於平問之下者,安知其言之果無變幻,而以罪人所供,謂之非全然孟浪乎?二行缺莫非藉重彼言,圖營己私之計,原其心跡,灼然可見,罪犯若此,而其可一毫容貸於其間乎?至於謀免重辟,欺瞞納招之狀,旣已敗露,不可掩覆,而嚴問之下,諱不直招,則其間隱情,有不可測,揆以獄體,惟當嚴訊竆詰,期於得情,而今乃不待輸情,遽有貸死之命,不惟國家治獄之道,決不當如是,日後象胥之輩,憑藉作奸者,將何所懲畏,而不效錫祚之所爲乎?群情憤菀,久而未已,請還收罪人韓錫祚減死定配之命,更令該府,嚴鞫得情,考律處斷,請禁府當該堂上從重推考,新除授大司諫徐宗泰,時在京畿利川府任所,請斯速乘馹上來事,下諭。答曰,不允。下諭事,依啓。
左議政李䎘箚曰,伏以臣,一疾彌留,此月垂盡,當初所苦,只是胸脇牽引,施灸之後,頑痰流注,隨處作痛,如刺如割,勢甚橫肆,病久氣敗,又挾寒感,雖服和劑,未有顯效,肢體沈倦,長臥少起,寤寐之頃,呻吟不絶,朝夕所啖,不過稀粥水飮,精神氣血,日就衰竭,無復筋力,可以支吾,適値鼎席一出,機務多滯,意待證情稍歇,或可强起,一日二日,差復未易,賓廳日次,亦至停廢,螻蟻微喘,死無所恨,顧此巖廊重地,作一養病之坊,揆以國體,豈容如是?仍念如臣疎賤,過蒙殊遇,報答無階,區區所期,只欲不憚奔走,少效涓埃,不幸疾病如此,未免辜負聖恩,撫躬自悼,繼以慙懼,以此心火轉熾,更添一病,玆敢仰首哀籲,略暴情實,伏乞聖慈,府諒危懇,亟許遞改職名,無曠天職,以幸國事。取進止。答曰,省箚具悉卿懇。所患彌留,尙未差可,予用慮念,未赴公會,別無所傷,卿其安心勿辭,從容善攝。仍傳曰,遣史官傳諭,遣御醫看病。
左副承旨朴泰遜辭職上疏。踏啓字。
兵曹參判宋奎濂疏曰,伏以臣之積病癃悴,不惟通朝之所共知,抑或聖明之所府燭,以此沈痼之身,猥當湖臬劇地,經年勞攘,所傷極重,形骸雖存,精力已盡,還朝之日,適當初寒,在途感傷,未及和解,扶舁入城,轉輾增劇,尋單縮伏,久未蘇完,適値陞擢恩命,出於夢寐之外,陳暴危懇,未蒙收還,則分義在,所亦不敢一向退伏,不得不力疾出肅,出肅之後,亦不敢遽自引入,扶將病喘,黽勉奔走,入直摠府,開坐京兆,至於浹旬之久,其所傷敗,無復餘地,素患諸證,遽至十分地頭,不得不更尋長單,而騎省之命,又下此際,如有一分自力之勢,何敢久稽祗肅,尙此撕捱,而喉司不諒,登徹無路,狼狽惶悶,罔知攸措矣。不料牌招之啓,又出於本曹,臣誠一倍驚悚,蓋不知置身之所也。顧此賤疾,種種危惡之狀,雖不能一一枚擧,而積年脇下之痛,今至成膿之境,僵臥枕席,晝夜叫苦,以此證狀,寧復有致身尺陛,恭行肅謝之望乎?伏乞聖慈,將臣職名,亟賜遞改,以便公私,仍治臣違慢之罪,以警具僚,千萬幸甚。答曰,省疏具悉。卿其勿辭,調理察職。
有政。吏批,以李彦紀·崔天斗爲監察,閔純爲咸平縣監,黃聖耉爲司議,李世基爲平市令,曺漢明爲內贍主夫,金萬榮爲南部參奉,申琓單付平川君,金澋爲掌樂正,徐宗泰爲大司諫,李頤命爲護軍,朴泰萬爲副司果,金演爲副司正。燼餘
上在昌德宮。停常參·經筵。
下直,龍媒萬戶金松齡。
申懹,以御營廳言啓曰,黃海道一番別馬隊,已爲逢點整齊矣。來十二月初一日,與十七番松別馬隊替代之後,舊軍放送之意,敢啓。傳曰,知道。
又以禦營廳言啓曰,今此十七番別馬隊·別破陳等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
假注書金斗南受由,以李東馣爲之。
巳時,太白見未地。
司諫沈枰二行缺答曰,勿煩。
兵曹參知金構疏曰,伏見臣受由下鄕,幸蒙恩遞,而臣之情勢,猶不自安。且伏聞頃日筵中,本曹判書李師命,請以諸般良役査正之事,委之於臣,仍請久任勿遷,以俟完畢云。臣於此,尤難晏然,陳章且阻,惶蹙冞深,兩日之內,召牌繼降,嚴畏分義,不得不冒昧出肅,而顧此査正一事,終有所不敢承當者,伊日筵席說話,臣只得於傳說,未見可據文字,然臣職是佐貳,事異郞僚,固所當直請久任,以傷體例。況且本曹凡事,長官主之,佐貳之官,不得與焉,則卽今見任郞僚,亦多時望,擇於其中,使之專管,而長官,區劃指授,何事不可爲,而乃反委之於臣,在臣有越俎之嫌,在朝家爲壞例之歸,其不可以煩瀆爲懼,而因仍冒受也,明矣。伏乞聖明,俯賜諒察,亟寢臣諸般良役句管査正之命,以安愚分,不勝幸甚。答曰,省疏具悉。爾其勿辭,從速察職。
夜二更三更,東方有氣如火光。燼餘
上在昌德宮。停常參·經筵。
下直,蔚山府使李國華,臨陂縣監崔寔。
巳時,太白見於未地。
申懹啓曰,來初一日,輪對日次,而視事,旣已溫繹間頉稟,輪對亦爲頉稟。傳曰,知道。
又啓曰,今日開政事,命下矣。都承旨申翼相病不仕進,左副承旨未差,右副承旨朴致道在外未上來,只有臣懹與左承旨臣任弘望,同副承旨臣李宏。吏批政廳,臣當以代房進去。兵批政廳。數行缺
李宏啓曰,憲府近日不得備員,久未開坐,守令未署經,至於六邑之多,夫馬留滯,不但有弊,且有狀啓催促之處,憲府官員,行公在外人員外,竝牌招察任,何如?傳曰,允。
又以禁衛營言啓曰,來戊辰年二月,當前部中右司屬黃海道十哨軍兵,明年正月二十五日,京中逢點,而依例淮二朔立番之意,本道監·兵使處,豫爲知悉,何如?傳曰,知道。
又以禁衛營言啓曰,前部前左司屬黃海道十哨軍兵,逢點實數一千二百六十八名,二番別驍衛六十三名,步軍標下一名,已爲整齊矣。來十二月初一日,與內外三處入直,馬步軍兵,依例替代後,舊軍放送之意,敢啓。傳曰,知道。
有政。吏批,判書呂聖齊進,參判尹趾善病,參議沈攸病,右承旨申懹進,判書李師命病,參判宋奎濂未肅拜,參議李玄錫病,參知金構進,同副承旨李宏進。以姜世龜爲左副承旨,韓范齊爲掌令,許玧爲利川府使,兪樸爲司評,申尙衡爲軍器主簿,洪受瀗爲獻納,朴泰遜付司直,趙儀徵付副司直。
任弘望啓曰,新除授左副承旨姜世龜,時在公洪道溫陽地,斯速乘馹上來事,下諭,何如?傳曰,允。
傳于申懹曰,史官二員待命。
李宏啓曰,咸鏡道徙民逃亡罪人奴鶴龍等,追啓覆事,命下矣。令日官推擇,則來初六日以前,或日子不吉,或公故相値,初七日·初十日·十一日,爲吉云。初七日初覆十一日三覆爲之意,分付該曹,何如?傳曰,允。
李宏,以兵曹言啓曰,騎·步不上番者,當於本番上來時,竝收布上納,乃是事目,而近來守令,慢不致察,當番上納之邑,絶無而僅有,已甚可駭。今此十月當全羅道淳昌·南原·任實·金溝四邑收布,尙不上來,而其中淳昌,則數至二百餘戶,尙無一匹來納者,近來國綱,雖甚解弛,騎步番上,何等重事,而如是遷就,置之相忘之域,過當番數月之後,終無形影,此數行缺金溝等邑守令,則從重推考,其四邑鄕所色吏,則令本道監營,刑推定罪,何如?傳曰,允。
傳于申懹曰,夜對爲之。
夜對入侍時,來初一日晝講爲之事,榻前下敎。
執義金澋啓曰,金萬重遠竄還收之請,今已三朔,而天聽愈邈,兪音尙閟,臣竊不勝悶鬱焉。頃者大臣,相繼引退,前後未安之敎,有欠和平,則萬重之前席陳達,固無害於有懷必陳,而至於閭巷間,無根浮浪之言,猥達天聽,其輕率之失,誠有之矣。而原其本情,則不過旣聞流言,不任慨然,徒以子弟事父母之心,竊附事君無隱之義,言端旣發之後,迫於嚴問,不得不盡其所聞而已,豈有一毫他意,參錯於疑信之間,發此言哉?夫人君用罰,必情相稱,然後受罪者無冤,人心亦可服,而無過中失當之擧矣。昵侍經席,酬酢溫諄,而一言纔發,天怒震疊,下之牢狴,至施以投畀之典,群下駴懼,氣象愁慘,此非聖世之所宜有,而終有歉於天地之大,請更加三思,還收金萬重遠竄之命。故奉事李以晉,卜姓於西原地,而其姪子惠疇,爲本道兵使,故以晉,送書於兵營,以爲往復之階,事未及成,適會病歿,而惠疇,因取其女爲妾,夫叔父旣卜,而未及奔者,叔父歿而歸諸他人,則其爲姪子者,亦且有追愴之懹也,渠何忍從而自取之乎?揆諸人理,殊極無狀,湖右隣近士夫,莫不駭憤,如此之人,不可齒在衣冠之列,請訓鍊都正李惠疇,削去仕版。答曰,不允。末端事,更加詳察處之。
司諫沈枰啓曰,臣卽者詣臺,伏見禮曹判書南龍翼疏本,以臣之請推金吾堂上,費辭自明,至以殊非實狀,太涉深文等語,大加慍斥,臣竊爲瞿然,繼以訝歎也。夫韓錫祚罪犯,實是輿論之所同憤者,聖明之所已燭,前後刑推之命,蓋將以嚴鞫重處,而該府於相訊之時,一任皁卒之輕杖,罪人之不卽輸情,未必不由於此,而至於別判付辭旨,尤極嚴截,觀者震慄,而攸司數行缺請推,而若於指語之間,或失稱停,有若該府,爲一舌官,而故爲緩治者然,則不惟言官執跡之論,有乖乎恕,同朝相敬之義,殊欠穩當,故參酌下語,只請問備薄罰者,實欲避過情深文之嫌,而今其疏語,至於如此,若以臣,爲不審虛實,而過爲刻核之論者然,是何重臣之不相諒,一至此耶?若其判付之下,在於八月望間,而停刑之稟,延至翌月旬前,則其間許多日子,果皆拘忌,而終無開坐之日,則臣果未能料得,而第其啓辭中,不曾單擧一人,竝論當該諸臣,則龍翼之備陳自己事,以明不然,事勢固當,而初旣曰,此後事,非臣所知,而旋又以故爲延拖等語,顯示疑怒不平底意,終則以臺啓,斷爲爽實深文,而竝與他人事,而爲之分疏,臣又未曉其意,而其不有臺閣體面,亦云甚矣。緣臣無似,忝冒言地,不知古人相規之義,不可行於今日,而妄有論糾,反被詆斥,其爲辱臺閣而損事體大矣。將何顔面,一刻苟冒於言地乎?請命遞斥臣職。答曰,勿辭。
李宏啓曰,司諫沈枰,再啓煩瀆,退待物論矣。傳曰,知道。
戶曹參議吳道一疏曰,伏以無狀如臣,罪戾叢積,自分永爲淸朝之棄物,非時特敍,事異常格,地部新除,恩出夢寐,不知聖明,何取於滓穢一微臣,而誤恩之加,乃至於此?臣誠惶隕震駭,感極涕零,罔知所以容措也。念臣疎迂之性,戇騃有素,苟有所懷,不敢容默者,區區之所自勉于中者,適於春間,猥忝喉司,敢陳一啓,妄瀆聖聰,臣之愚意,則或恐聖明處分之過重。且慮朝廷論議之橫潰,欲爲和靖鎭定之圖,而辭不達意,誠未上格,重觸天怒,厚招人非,自陷於比周營護之科,自被譴罷以來,屛伏循省,一味危懍,至今追思,餘悸未定,不料聖度包容,滌瑕蕩垢,德海恩山,報答蔑階,臣雖甚冥頑極蠢愚,豈不知奔走率職之外,更無少效塵露之地,而顧惟負兩行缺籲於天地父母之聽,伏乞聖慈,亟命鐫改臣職名,俾得杜門守愚,以安微分,不勝幸甚,臣無任兢惶悶蹙之至。答曰,省疏具悉。旣往之事,不必追咎,爾其勿辭,從速察職。
兼禮曹判書南龍翼疏曰,伏以臣,伏見諫院啓辭,論禁府緩治韓錫祚,辭意極其嚴森,臣亦當初忝首本府者,誠不勝瞿然之至。錫祚初刑時,臣果參坐,而本府規例,嚴刑判下後,則不敢循例歇杖,且其情跡,極爲痛駭,故申敎杖卒,各別嚴訊,此則一府僚郞隷吏之所目見也。其後八月十四日,有別判付嚴刑之敎,而自十五日至二十七日,連値誕日·殿講·國忌·改莎草禁坐之日,又有監試會試試官之役,出榜後仍陪陵幸,猝患脚病,卽爲違遞,此後事,非臣所知,而臺啓措語,有若循例施刑,故爲延拖者然,殊非實狀,太涉深文,今若取考其目,因公故廢坐日記則可知,而臺啓如此,何敢以事在旣往,而晏然於職次乎?伏乞聖慈,亟遞臣本兼諸任,以謝物議,千萬幸甚。答曰,省疏具悉。卿其勿辭,從速察職。
禮曹參判洪萬鍾疏曰,伏以臣,素有偏虛之症,每當寒節,雜施鍼砭,以防風漸,其來已久矣。頃蒙恩由,調治浹旬,曠癈職務,方切悶蹜之中,伏見諫院啓辭,以譯官韓錫祚事,有禁府堂上請推之擧,臣於此,不勝瞿然之至。錫祚之初次刑訊也,臣旣一番參坐,則循例施刑之責,固所難免,而改下判付之後,連以他司公故,雖不得進參於開坐之時,臣之忝叨金吾,日月最久,則遷延累日,不卽擧行之罪,臣實當之,何可以臺啓已停,倖免譴罰爲幸,而晏然於職次乎?伏乞聖明,諒臣情勢,兼帶金吾之任,爲先鐫罷,仍治臣罪,以謝公議,不勝幸甚。答曰,省疏具悉。卿其勿辭,從速察任。
行左參贊尹堦疏曰,伏以臣兩行缺辭免,黽勉就列,而若乃金吾之長,尤非如臣之所可承當,僚〈?〉之來,固已知之,今者臺章,雖因譯舌而發,臣之獻讞錯謬,此外亦必夥然,而只論其一言官,偶及聞知耶?臣實惶愧,無所容措。第本府開坐,例多拘忌,一朔之內,空日甚罕,而臣於九月望間,忝叨是任,晦間乞暇省墓,前月旬間還朝,連値陵幸及各陵修改之擧,不得開坐,諸譯議啓,自爾經月,遷延之罪,臣固當之。至於韓錫祚嚴刑判下,諸譯捧推之後,筵中,有諸譯査處間,錫祚姑爲停刑之命,同僚親承聖敎於榻前,故臣於錫祚請刑之啓,仍及前月停刑之意而已,當初停刑啓稟,非臣之所知也。且本府刑訊,自有規例,設有下輩用奸之事,嚴刑與例刑,輕重懸殊,則衆目所覩,安可掩也?而循例施刑之說,旣發於臺章,臣之尸居不察之罪,亦無所逃,伏乞聖慈,亟遞臣本兼諸任,仍治臣罪,以謝公議,以安微分,不勝幸甚。臣無任激切祈懇之至。答曰,省疏具悉。卿其勿辭,從速察任。
右參贊金德遠疏曰,伏以臣,待罪議讞之地,爲日已久,碌碌隨行,徒積尸素之誚,不意玆者,臺彈發斥之以按獄疎緩之失,臣誠悚縮,繼以疑訝,臣於九月念後,兼帶金吾,而適入講所,浹旬始罷,又値首席,受由在外,經月乃還,故臣,始參於錫祚與諸譯面質之坐,仍請加刑矣。及至錫祚刑訊之日,臣亦參坐,適於伊時,以特進官,當入晝講,時刻將迫,催促屢至於詣闕,忽忽罷坐,而例刑與嚴訊,事體自別,何所顧藉,任他輕歇,若以死囚之不卽吐實於授杖數次之內,歸咎以循私施刑,則爲按獄之官者,孰免疎緩之責乎?然而忝叨廷平,旣被臺劾,則廉隅所關,何獨晏然?而況臣本職,承乏苟充,尤難久冒。伏乞聖慈,特加諒察,將臣本兼諸任,亟許鐫削,以謝公議,以安私分,千萬幸甚,臣無任屛營之至。答曰,省疏具悉。卿其勿辭,從速察職。
初昏,上御熙政堂夜對。
參贊官申懹,侍讀官南致熏,檢討官姜鋧,假注書李東馣,記事官尹星駿·宋相琦入侍。
南致熏,讀晉穆帝紀,自四年秦甘露二,燕出帝慕容暐建熙元年,至汝南太守朱斌,襲許昌克之。上曰,下番讀之。姜鋧,讀自其下二年,秦甘露六,燕建熙五年,至上富於春秋,太傅識度,豈能敵堅猛乎?上曰,承旨讀之。申懹,赴伏曰,小臣眼暗,不能詳吐矣。上無發落。仍讀自三月日食至王猛,勸堅留琛,堅不許。上曰,翰林上番讀之。尹星駿,進讀,自冬十月燕慕容垂,出奔秦,至將其休養將士,以俟朕至然後取之。上曰,下番讀之。宋相琦,進讀,自十一月秦苻堅入鄴,至三吳大旱饑。上曰,論文意,可也。南致熏曰,燕主儁,臨卒,欲以其位,傳之於恪,恪固辭,儁怒,及聞恪之言,喜曰,汝爲周公之事,吾復何憂?仍稱李績,淸方忠亮,兩行缺恟懼,恪擧止如常,人不見其憂色,桓溫,以恪在爲憂,其才識力量甚高,終不能用李績,使至於憂死,雖由於燕主之力沮,是爲可惜矣。姜鋧曰,恪之才識資品,無一疵病,若生於中國,習知禮樂,則可成治道矣。上曰,資品頗善矣。南致熏曰,秦王堅,責賈雍襲凶奴,遣使還其所獲,致夷狄之君,如此事則可觀矣。上曰,出給,似善矣。南致熏曰,謝安,自布衣時,人以公輔期之,至謂安石不出,當如蒼生何?其雅望可尙矣。姜鋧曰,安非高蹈之士,而至四十不出,欲待弟萬之死而出耶,抑其出處之道,有素定耶?申懹曰,安雖有才望,出處則未聞矣。赴召於桓溫,豈可以出處許之耶?姜鋧此言,似非矣。桓溫,心事未露之前,豈以此爲咎乎?旣出之後,聲望爲當時第一人矣。申懹曰,聲望雖第一,出處則不可輕許矣。南致熏曰,秦王堅,設四科,以孝悌廉直,文學政事,察其擧能,得其人則賞之,如非其人則罪之,故請托不行,士皆自勵,雖夷狄之主,可謂明知治道矣。上曰,棕核名實,故其效如此也。南致熏曰,堅,每月臨太學講經義,亦能勤學矣。姜鋧曰,雖外夷,書曰臨太學,蓋許之矣。姜鋧曰,後世以虛讓爲事,而王述之事,則不能可尙矣。申懹曰,有王述之才,則不讓,可也。無王述之才,則不可不讓矣。南致熏曰,常人之情,必欲以子代其任,而恪則曰,汝曹年少,未堪多難矣。其意可尙矣。恪一人,能使國平,評一人,能使國亂,此亦可鑑矣。若桓溫者,無功而位高,至加殊禮,故反生拔扈之心矣。申懹曰,當時之加殊禮者,國家非欲爲之,溫之威權已盛,從其所願,不能制之也。由此觀之,則柄威不可假矣。郗超之與桓溫謀逆,謝安亦必知之。旣假威權,故力不能制之,其勢固然矣。姜鋧曰,王猛之終始謀殺慕容垂,極可疑矣。南致熏曰,司馬公,亦以爲非,而苻堅,旣有圖天下之意,而垂必爲患,則王猛之欲殺,亦或一道矣。然堅,只以鮮卑雜種,欲圖天下,豈可以人力取之乎?姜鋧曰,郗超勸桓溫,不爲伊·霍之事,無以立威,其心尤惡矣。上曰,郗超,有反覆之心,故其言如此,兩行缺曰,中國則如桓溫者,有反逆之心,秦則如王猛者,盡心協輔,至於富國强兵,天意有難知矣。上曰,得人爲上也。姜鋧曰,才不借於異代,人君若求之,則不患無才矣。以漢武事言之,留心儒術,則文才蔚興,專意征討,則武藝克壯,好神仙則迂怪之士來,惟在人君矣。上曰,唯。將罷出。上曰,常時,縕繹間七日以後頉稟,而小寒不遠,雖不滿七日,初一日晝講,可也。仍退出。燼餘
上在昌德宮。停常參·經筵。
李宏,以都摠府言啓,今日入直軍士中日習射,請出標信。傳曰,知道。
又啓曰,副摠管李慣,除標信,漢城府坐起,進去之意,敢啓。傳曰,知道。
又以兵曹言啓曰,今日將官朔試射時,入直訓鍊都監把摠哨官及禁義哨官等,依前日榻前定奪,以他員,代直出射之意,敢啓。傳曰,知道。
以備忘記,傳于李宏曰,史官二員待命,騎馬六匹立之。
以備忘記,傳于李宏曰,柳葉箭五中人羽林衛李時蕃,邊將除授,遞來後還屬禁旅。
傳于任弘望曰,今觀江襄監司狀啓,宗簿寺郞廳蔡河徵,奉命出外,中路客死,誠可矜慘,令本官各別顧視擔持軍,亦爲參酌題給事,分付該道。
李宏,以兵曹言啓曰,今日宣傳官,武臣兼宣傳官,各廳將官等朔試射時,武臣兼宣傳官閔孝鑑,訓鍊都監哨官李尙等,俱未滿四中,竝依例汰去,何如?傳曰,允。
掌令韓范齊啓曰,禁府堂上請遞之論,實循公議,而一向論列,亦有所礙,臣果相議停啓之後,追聞外議,皆以爲,韓碩祚,負犯旣重,而淹延因循,以致獄情之弛緩,則雖問備薄罰,所當苦口爭執,期於得請,而四啓卽停,大失臺體云。故方欲詣臺自列之際,意外移遷,未及肅謝,不得引避矣。卽伏見諫官,以重臣之疏斥,張皇引嫌,其疏辭緊歇,姑舍勿論,而當初率爾停論,致有物議,則做錯之失,旣無所逃,而重臣,又如是侵斥,在臣廉隅,不可諉以移拜憲職而仍冒,且本府,以訓鍊都正李惠疇削版事論啓,而臣意則以爲,此係于人倫紀間事,不可不明白處置,如使此人,果有是事,則削版之律,不足以懲其罪,苟或一分瞹眛,不可以一時傳說,置人於闇昧之地,無寧拿致王獄,審覈其事狀,以定其罪案耳。臣一日在職,當爲連啓,而旣聞其冤枉實狀,則不可苟同,論之以此等罪惡,以此以彼,決難晏然於臺席,請命遞斥臣職。答曰,勿辭。李宏啓曰,掌令韓范齊,再啓煩瀆,退待物論矣。傳曰,知道。
以備忘記,傳于李宏曰,昨日憲府,以訓鍊都正李惠疇削版事,有所論列,而觀其措語,似不近於人理,慮或有風聞爽實之患,以更加詳察之意,爲答矣。卽觀掌令韓范齊避辭,乃以旣聞實狀,不可苟同論啓,爲言實狀,若或不然,而經施削版重律,則不無稱冤之端,此事亦非暗昧難覈之比,李惠疇,令禁府拿問,詳査稟處。
執義金澋啓曰,臣以訓鍊都正李惠疇削版事,有所論列,夫李以晉之卜妾,初非諱人,而所卜之家,雖在鄕曲,亦是士夫,其女之終歸惠疇者,人所灼知,非獨湖右隣近之人,莫不駭憤,至於京中人士,傳說狼藉,不啻明白,實非泛然風聞之比,終不可舍而不論,顧其所犯,元非私奸所蓄之類,則雖爲請拿,似無可施之律,而論以行檢,實爲無狀,縉紳之所共棄,而羞與同朝者,故以削版論啓矣。今者得見同僚引避之辭,旣曰,無寧拿致王獄,又曰,旣聞其冤枉實狀,不可苟同,其所爲言,臣實未曉也。若謂實狀,果是冤枉,則夫焉有拿致諗覈之事乎?同僚旣知其實狀,臣固不敢自以所聞爲的,呶呶爭辨,言不見信,顯被非斥,其何敢一刻苟冒乎?請命遞斥臣職。答曰,勿辭。李宏啓曰,執義金澋,再啓煩瀆,退待物論矣。傳曰,知道。
修撰尹德駿疏曰,伏以臣,有疾違召,昧罪控辭,仄身俟命,甘受嚴譴,乃於今月二十五日,水原官吏,承本道監司移牒,傳諭聖批,令臣調理上來,臣捧讀惶感,益不知攸處也。臣草土餘喘,宿疾素苦,而近又添傷於風寒之外襲,負席呻痛,不任起發,一旬彌留,有加無減,未知自此以往,又將更費幾多日子,始尋差歇之境耶?早晩病勢少愈,便當上京,非敢爲圖便遞官之計,而其遲其速,姑未易期,此臣所以寧伏慢命之罪,不敢重陷曠職之科者也。伏乞聖慈,諒臣疾病難强之狀,亟賜遞改,仍治臣逋慢之罪,千萬幸甚。踏啓字以下。
判府事李端夏疏曰,伏以冬至陽生,百僚廷賀,而螻蟻微臣,屛處甸服,宿痼添深,新症迭發,生意都盡,鬼事相迫,招徠未承,錮留莫前,懸情北宸,撫躬中夜,但有悲涕而已。仍伏念,月廩輸致之命,至于四降,在臣私義,如或可受,何敢終始固辭,上孤聖慈罔極之恩,下速臣身不恭之誅哉?第臣曾叨匪據,尸素已極,以效則蔑有涓埃,以罪則重於丘山,使得全其性命,返其田里,旣荷天地之大德,何敢復齒於諸大臣之列,混被非常之恩數哉?且臣伏見耆老舊相,旅泊畿鄕,人皆不免於竆餒,則朝家周急,實二行缺一年,今復還鄕,食力畎畝,不至於飢餓濱死之境,君於民,固周之義,亦非可援,此臣所以抵死固守,寧受慢命之罪,而終不敢冒受者也。伏乞聖明,還收賜廩之命,仍令鐫遞臣職秩,俾臣安意畢命於溝壑,則雖死之日,猶生之年矣。答曰,省疏具悉卿懇。已諭予意於前後疏批矣。卿故不諒,連章過辭,若是其邁邁乎?卿其安心,勿辭領受,從速上來,以副予望。
判尹沈梓疏曰,伏以日者諫院,因韓碩祚事,至有禁府堂上請推之啓,臣不勝瞿然之至,臣於碩祚前後刑推之坐,或値式暇,或有病故,雖不得進參,而臣之忝叨金吾,爲日亦多,則臺啓中所謂遷延累日,不爲訊問之斥,臣實難免,豈可諉以臺啓已停,倖逭譴罰,而晏然仍冒於職次乎?伏乞聖慈,亟遞臣兼帶金吾之任,以謝公議,幸甚。答曰,省疏具悉。卿其勿辭,從速察職。燼餘
上在昌德宮。停常參·經筵。
申時,日暈兩珥。
任弘望,以都摠府言啓曰,副摠管李慣,除標信,漢城坐起,進去之意,敢啓。傳曰,知道。
申翼相啓曰,僚員之不齊,未有甚於今日,左承旨姜世龜,右副承旨朴致道在外,雖已下諭,皆無上來之期,右承旨申懹式暇,同副承旨李宏,以照律公事入啓,不敢仍在,卽爲出去,臣以臘藥監劑,藥房進去,廳中,只有左承旨任弘望,出納之際,無以成樣,如此之時,不可膠二行缺以功減一等,旣已啓下,卽爲牌招察任,何如?傳曰,允。
申懹,以寶冊都監郞廳,以都提調意啓曰,寶冊及各樣諸具改修補之役,今日始爲完畢,工匠等,竝爲放送,監造官,則仍前輪直,而郞廳一員,每日輪回劃仕之意,敢啓。傳曰,知道。
行大司憲洪萬容啓曰,同僚昨日,相繼引避,臣當處置,而掌令韓范齊避辭中一款,卽金吾堂上請推之啓,率爾停止,致有物議,有此自劾,而判義禁臣尹堦,卽臣之同姓三寸叔母夫也。嫌難可否於其間,何可一刻仍冒於臺席乎?請命遞斥臣職。答曰,勿辭。任弘望啓曰,行大司憲洪萬容,再啓煩瀆,退待物論矣。傳曰,知道。
司諫沈枰啓曰,臣纔因重臣之疏斥,引避而退,意外請出,召牌繼降,不得不承命就職,而第臣於掌令韓范齊避辭,尤有所瞿然竦恧者,當初請推金吾之啓,蓋以事體所在,累加糾警,而累日連啓,未蒙允兪,則問備薄罰,不必一向相持,故臣,議于僚席而停之矣。今者范齊之避,盛引物議,至以大失臺體爲言,引咎自劾,處置見遞,臣雖居僻罕出,未及有聞,同事之人,亦不相報之故,其所自列,雖後於范齊,若其停論之議,實自臣發,則率爾做錯之失,視同僚抑有甚焉,其可獨自冒居於職次乎?請命遞斥臣職。答曰,勿辭。任弘望曰,司諫沈枰,再啓煩瀆,退待物論矣。傳曰,知道。
掌令林渙疏曰,伏以臣本庸賤下品,疾病且痼,退不得返還鄕里,進不足奔走服事,待罪旅邸,自今無用於當世矣。不料玆者,聖眷曲加,恩除復降,臣誠警惶感激,措躬無地,竊唯風憲之任,元非如臣駑劣所可冒居,況臣曾忝諫職,敢於辭疏,附陳愚衷者,只恐聖明處分之過當而已。意固無他,而時議之噂日加,章甫之侵攻隨至,情迹卼,縮伏省愆,今已半年二行缺在下土,承命而來者,前後至再,臣自度才分,今非敢以絲毫有補於國家,唯以含恩畏義,有不得偃伏田廬,違拒恩召也。今臣旣留輦轂之下,而猶不入謝恩命者,誠恐冒沒廉隅,重辱名器,以厚招物議也,且臣宿患頭眩腰痛等症,遇寒竝發,貼席呻痛,生意索然,旬月之間,決難起動,顧臣所叨之職,又非久可曠者,故封章自列,冀蒙鐫遞,而見阻喉司,徊徨悶蹙之際,召牌遽降,臣當踢蹶趨承,以效不俟駕之義,而情勢未暴,賤疾尙苦,竟不得祗赴,臣罪萬殞猶輕。伏乞聖慈,俯諒危懇,特賜遞罷,以爲人臣違慢者之戒,千萬幸甚。答曰,省疏具悉。旣往之事,不必追咎,爾其勿辭,從速察職。
知敦寧申汝哲疏曰,伏以臣之素患水土之疾,已作沈痼之症,每當寒節,輒必作孽,蓋緣痰病,觸冷用事之故也。入冬以後,宿患有復發之漸,而比因朝家多事,戎務少暇,不敢言病,黽勉供仕,自十數〈日〉前,添得外感之症,寒熱交作,痰喘兼發,服藥無效,日漸危苦,今則連夜咳喘,不能交睫,喉閉瘖啞,不能成音,以致虛火上攻,頭面虛浮,眼目赤瞳,頑痰結胸,吐咯不出,粥飮少進,噎膈不下,已至旬望,少無差減之勢,備局之坐,一未進參,軍門事務,亦多曠廢,病中悶蹙,添一心恙,而顧臣病狀,數月之內,決無自力行公之望。伏乞聖慈,特加憐察將臣大將之任及兼帶諸務,一倂許遞,俾得安意調治,以尋生路,不勝幸甚。答曰,省疏具悉。所患如此,予用慮念,卿其安心勿辭,調理行公。仍傳曰,遣內醫看病。
校理南致熏,副修撰姜鋧箚曰,伏以司諫沈枰,執義金澋,大司憲洪萬容,掌令韓范齊,竝引避而退,隨事相規,大意旣好,其間曲折,勿論差異,不可以此,引而爲嫌,拿問究覈,雖有所執,徑先救解,有乖二行缺請司諫沈枰,執義金澋,大司憲洪萬容出仕,掌令韓范齊遞差,取進止。答曰,依啓。燼餘金霔校正。日記廳郞廳蔡濟恭書。
上在昌德宮。停常參,只晝講。
上在昌德宮。停常參·經筵。
全羅監司書目,鎭安呈,以黃海監司林泳辭職上疏上送。啓。答曰,省疏具悉。卿勿過辭,從速上來。
都承旨申翼相上疏。大槪,宿患疝病,挾寒復劇,加以足疾,不能運動,乞遞職名,以安私分事。入啓。答曰,省疏具悉。卿其勿辭,調理察職。朝報
上在昌德宮。停常參·經筵。
四更,流星出參星上,入坤方天際,狀如鉢,尾長四五尺許,色赤,光照地。
李宏啓曰,金領敦寧府事上疏批答,遣史官傳諭事,命下矣。城門已閉,明日待開門傳諭之意,敢啓。傳曰,知道。
李宏,以都摠府言啓曰,副摠管李慣,除標信,漢城府褒貶坐起,進去之意,敢啓。傳曰,知道。
又以兵曹言啓曰,今初二日二所巡將崔㞳牒報內,去夜濟用監梗栍收拾次,管牌進去,則本監軍士,稱以初不受來,而終不出給云,聞來不勝驚愕,該監雇立軍日先,及衛所次知書員安貴世,次知等牌安應善等,竝爲捉致竆推,則貴世·應先等,受栍於本曹之後,留置衛所,不爲頒給,而自先,亦不受去,莫重梗栍,如是抛棄,事之痛駭,莫此爲甚,各人等,各別從重科罪,當該分軍部將,難免不能檢察之失,推考警責,何如?傳曰,允。
傳于李宏曰,大臣·備局堂上引見。
領議政南九萬,行吏曹判書呂聖齊,行護軍□□□,行大司成崔錫鼎,同副承旨李宏,應敎姜鋧,執義金灝,獻納洪受瀗,假注書李東馣·金演,記事官尹星駿·宋相琦入侍。
南九萬進曰,近來日氣甚寒,聖體,何如?上曰,無事矣。南九萬曰,公洪各營宜松山,當初抄封時,落漏及抄封後拔去,前後水使,欲爲論罪,頃日使之指名啓聞矣。今見啓本,則落漏時水使,乃韓侃,而旣已身故,無可擧論,拔去,水使韓樞,則似當論罪,而其間因御史書啓,自備局覆啓,使之減去,則非任意擅拔,而拔去之數,至於八十二處之多,亦非朝家分付之本意,似不可全然無罪,將何以處之乎?上曰,旣因朝家分付拔去,則與無端擅拔數行缺又爲呈狀,以國法言之,距海三十里內,則使之抄封,而雖非相臣之山,墳墓至近之地,則使勿斫伐,雖入抄封中,似無所害,而相臣,旣已呈狀,何以爲之乎?上曰,如此之處,非止此一山,若許此山,則前頭必有紛紜之弊,拔去則似難,禁其斫伐,可也。
呂聖齊曰,濟州牧使,旣已瓜滿,前頭當差出,而此州與他有異,且値連歲凶荒,似當擇人以送,而無可合之人。前監司李喜龍,有才局,而前任洪州時,解由未出,曾差江原監司時,大臣陳達,勿拘解由差送矣。今旣罷歸,前頭濟州差出時擬望,勿拘解由,何如?上顧南九萬曰,此言,如何?南九萬曰,濟州異於他處,喜龍,且有才局,勿拘解由,似宜。上曰,勿拘解由,特爲擬望,可也。呂聖齊曰,前郡守沈極·李斗熀,縣監李羽成等,俱以還上虛錄,入於永勿除職之中矣。曾因筵臣陳達,有區別分揀之敎,而今番歲抄,李羽成則旣已敍用,沈極·李斗熀則落漏,旣是同罪,似當一體收敍,故敢達矣。上曰,一體收敍,似可,歲抄及傳旨,竝付標以入,可也。呂聖齊曰,本曹本來淸寒,下吏料布,例以留此書吏收布分給,常患不足矣。今年又因年凶,蠲減四道所收之布,其數甚多,自常平廳計給其代,以爲本曹下吏料布分給之地,何如?上曰,依爲之。南九萬曰,北道邊將表裏,自政院出給備局,使之付撥以送,而近來撥便虛疎,至有狀啓後紙割去之弊,莫重朝命,似不可付此傳送,而當初旣慮書吏齎去之有弊,有此撥傳之擧,而若以禁軍騎驛,往傳監營,自監營傳送邑鎭,則似不至有弊數行缺聞刑曹判書徐文重,遭其子喪,服制前,似難行公,立春不遠,似有變通之道矣。上曰,立春不遠,以佐貳官代行,可也。崔錫鼎曰,本館是養士之地,而近來無物力不成貌樣,誠爲可慮,湖南蝟島,祖宗朝折受,本館凡百需用,全賴於此矣。乙卯年,因大眞山城修築之事,自軍門移用於供饋,自此以後,變易不得,專屬於本館,數年以前,因本道凶荒,自監營次知,補用於賑資,而送若干收稅於本館,賑政乃是一時之事,不必永爲恒式,而以當初啓聞定奪之故,雖有文移,本道不爲聽許,今後依舊例,自本館次知收稅,以爲補用養士之地,何如?上曰,依爲之。南九萬曰,黃海道長淵戰船,頃自公洪水營造送,而體制傾斜,決不可使用之意,本府報於防禦使,轉報備局,故使本道監司更爲査報矣。監司,別定軍官,一一尺量左右,則腰腹高低不同,首尾長短參差,連板墜落,不成貌樣云,旣是戰船,則造作之際,不可有彼此,當該水使,拿問,監色,令本道從重決棍,船隻則似當還送水營,以爲改造之地,而遠地往來有弊,令本道覓得工匠及添補材木改造事,分付,何如?上曰,依爲之。崔錫鼎曰,臣待罪館官,被罰儒生,使之抄出,其中御前停擧文郁等七人,乃甲子年搜挾時執捉者也。今已滿三年,當解停,仰達矣。上曰,解停,可也。李宏進曰,暗行御史未捉不法文書之類,勿爲擧論事,有後日入侍稟處之敎,故仰達。上曰,此是尹趾善之所達,而乃仁廟朝定之之事也。未捉文書,則似難成罪,而若其不法之事,不入抽栍中,危不爲擧論,事體則然。數行缺南九萬曰,御史發送之時,半行缺凡干不法文書,豫爲隱藏,御史實無執捉之路,三四字缺自上裁處,可矣。上曰,予意亦以爲,雖無文書不法之事,若其狼藉,則不可不論,臨時量處,可也。金澋啓曰,金萬重遠竄還收事,措語上同答曰,勿煩。又啓曰,臣得伏見歲抄文書,則有內官劉起漢敍用之命,臣竊不勝驚歎之至,夫起漢所犯,乃是私奸官妓之罪也。當初官妓之招,雖有發明之事,固不足取信,而臣於前年,待罪西邑,則西關之人,傳說浪藉,至今未已,內官之私奸妓女者,豈可收敍,而復爲任使於內間哉?請還收內官劉起漢敍用之命。上曰,當初妓生之招,別無可疑之端,故循例敍用矣。臺啓如此,勿敍用,可也。又啓曰,臣又伏見內官崔尙仰·朴斗卿等職牒還給之命,夫尙仰等罪名,元來甚重,其時聖明,特下嚴敎,仍爲投畀,則若此之類,得蒙放釋,已是失典,何可以歲月稍遠,還給其職名,有若循例負犯者哉?瞻聆所及,莫不驚駭,請還收內官崔尙仰·朴斗卿等職牒還給之命。答曰,被罪旣已經年,到今還給職牒,似無不可,不允。又啓曰,新除授持平沈權,以災傷敬差官,時在全羅左道,請斯速乘來馹上來事,下諭。上曰,竣事後自當上來,勿爲下諭。獻納洪受瀗啓曰,金萬重遠竄還收事。上曰,勿煩。又啓曰,請還收罪人韓錫祚減死定配之命,更令該曹嚴鞫得情,考律處斷,措語上同上曰,勿煩。李宏曰,臣兼察兵·刑房,適有所聞,敢此仰達,西部靑坡近處,有無賴,數十成群,出沒京外,橫行作賊,隣近閭家,被害尤甚,不敢告知云,事之可駭,莫此爲甚。數行缺相臣作闕已久,未有卜相之命,小臣獨當重任,憂懼倍切,曾欲仰達,而惶恐未果矣。上曰,卜相,或有卽時爲之之時,或有差久爲之之時,前頭當思量爲之矣。南九萬曰,每欲陳達,而惶恐未果,旣有所懷,不敢終默,敢此仰達矣。領敦寧府事金壽恒,以前日卜相之時,久次之說,自上有不直之敎,其後臣未見壽恒,雖未得詳問,而上意則以爲,相臣枚卜,何許重事,而豈可以久次爲對乎?以此有未安之敎,而壽恒之心,則一時枚卜之人,雖不無人才長短,而旣是一體之人,故無寧用數字缺之序,故有所陳達,實非虛飾之辭,而自上至下不直之敎,誠有所未盡俯燭者矣。至於頃日,特下別諭,辭旨懇惻,莫不感悅,況壽恒之心,感激,如何?若不開釋不直之敎,似無安心入來之勢,故敢達矣。上曰,當初錯認以出身久近爲言,而內間,有國朝榜目,似非實狀三四字缺其後聞筵臣之言,非出身久近,乃吏判久近云矣。南九萬曰,相臣枚卜,亦豈以吏判久近,爲之乎?當觀才望之如何,而壽恒之心,則實非虛飾仰達者,不直之敎,誠爲冤枉矣。上曰,當初下敎,出於錯認,有此情外之言,以此意,政院措辭別諭,遣史官傳諭,可也。南九萬曰,又有一事矣。自上以爲,李端夏爲刑判時,壽恒,以無才局啓遞,而卜相則爲之,甚爲未安爲敎,此亦未燭壽恒之本情也。壽恒,常以刑判,則渠亦無可堪之才,故曾差此任,卽爲辭遞,而至於文衡·吏判,則皆行公矣。李端夏,則雖未知有相望,而若以前日則啓遞刑判,而今乃先爲卜相,疑之,則似非壽恒之本情矣。上曰,當初未安之敎,一時偶發矣。三四字缺果知其情外矣。遂罷出。燼餘
上在昌德宮。停常參·經筵。
申懹啓曰,吏曹郞廳來言,臺諫有闕,政事,取稟。傳曰,過國忌後爲之。
任弘望,以義禁府言啓曰,卽接月令醫員金由淸手本,則罪人南大夏,重得傷寒,證情極重,熱勢日極,食飮專廢云,姑爲保放,待差還囚,何如?傳曰,允。
假注書金演書啓,臣敬奉聖旨,馳往楊州東面乾川領敦府事金壽恒所住處,傳諭聖批,則以爲,臣屛伏田里,虛帶職名,有不敢晷刻自安,而數日以來,疾病危苦,文字號籲,亦未免久稽,今當諸司殿最之期,尤不勝悚蹙,才上辭章,伏竢兪音之降矣。史官遠臨,傳諭聖批,辭旨溫諄,有倍於前,反復開示,無復遺蘊,臣於此,驚惶感隕,不覺汗淚之交下也。前此所蒙諭旨,亦免勤摰,非臣滓賤,所可承當,則臣之終不克趨赴者,豈以恩禮之有未至,開釋之有未盡哉?況當初聖敎,出於一時警誨之意,則臣之一向斂退,不敢爲復進之計者,亦豈專由於此哉?誠以魯鈍無狀,久叨匪據,知進而不知退,八年之間,病國僨事,積釁累罪,未可以一二數,雖以聖上天覆之仁,倖逭誅譴,而爲臣今日之道,正使畢命田畝,終身自廢,亦不足贖旣往之愆,謝國人之責,至於旣退復進,因罪媒恩,則不惟臣私義之所敢出,必將重駭瞻聆,益增罪戾,而終爲淸朝之羞辱矣。臣之區區自斷於心者,實在於此,若以前日之敎,敢有一毫悻悻之心,坐辱恩命,冥然不動,則天必厭之矣。然臣承此恩眷非常,亦知分義之至嚴,以臣癃病昏庸,雖不得更齒周行,豈不欲一瞻天顔,畢陳哀悃,然後退塡丘壑哉?顧臣賤疾,日臻危苦,方在人鬼未分之境,雖欲抵死出脚,實無一分自力之路,瞻望雲天,精爽震越,只願聖慈,曲加哀憐,俾臣得於未死之前,遞去職名,安意待盡,以終天地父母生成之惠而已云矣,敢啓。傳曰,今之所患如此,一向强迫,亦似未安,卿其體予前後之旨,從容善攝,稍待春和,幡然上來,毋孤企望事,更爲傳諭。
司諫崔奎瑞啓曰,臣於意外,又叨新命,自顧無似,固無抗顔承當之勢,而且臣與大司諫徐宗泰,有同婿應避之嫌,在法當遞,尤不可一刻仍冒,請命遞斥臣職。答曰,勿辭。任弘望啓曰,司諫崔奎瑞,再啓煩瀆,退待物論矣。答曰,知道。
獻納洪受瀗啓曰,司諫崔奎瑞,引避而退,避辭見上相避之法,在下應遞,請司諫崔奎瑞遞差。答曰,依啓。燼餘
上在昌德宮。停常參·經筵。
藥房都提調臣金壽興,提調臣李翊相,右承旨臣申懹啓曰,今日寒威倍緊,伏未審聖體,若何?臣等不任區區之慮,敢來問安。答曰,知道。無事矣。
大王大妃殿·中宮殿,藥房問安。答曰,知道。
李宏,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
兵曹口傳政事,以崔奎瑞爲副司直。
假注書金演書啓,臣承命馳往楊州東面乾川領敦寧府事金壽恒所住處,傳宣聖諭,則以爲,臣昨承聖諭,勤懇非常,而竟不得趨赴,雖緣情勢疾病之使然,而違慢之罪,實所難逃,終宵震怖,只俟斧鉞之加,不意史官荐至,再宣聖敎,慰寵寬假之意,溢於辭表,臣誠感戴銜結,不知死所也。臣軀殼雖存,精魄已喪,委身床褥,作一未冷之尸,陳力就列,固非此生所可期,而賴天之靈,殘喘不絶,則一望淸光,仰暴微悃,是臣至願,豈敢終孤聖意之勤乎?第臣前頭人事,有不敢自必,累辱恩旨,虛負至此,臣罪萬死,尤不勝惶怖隕越之至云矣,敢啓。傳曰,知道。
以備忌記,傳于申懹曰,史官二員待命,騎馬六疋立之。
李宏啓曰,史官二員待命事,命下矣。史官不備,宣傳官一員,代送之意,敢啓。傳曰,知道。燼餘
上在昌德宮。停常參·經筵。
李宏啓曰,判義禁尹堦,知義禁金德遠,牌招不進矣。傳曰,更爲牌招。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
任弘望啓曰,啓覆事體重大,入侍承旨,例爲備員,至於該房,則尤不可不參,而兵·刑房承旨,俱在外未上來,合有變通之道,右承旨臣申懹,則以禮房冊寶內入時,當爲進去,廳中,只有臣弘望及同副承旨李宏,今日吏·兵批政廳及守廳將,無以推移,何以爲之乎?竝此仰稟。傳曰,左承旨,吏·兵批兼進,右副承旨,改差,今日政差出。
戶曹判書李敏敍三度呈辭。傳曰,只遞本職。
任弘望啓曰,改差承旨之代,以在京無故人,備擬差出,卽爲牌招,以爲啓覆時入侍之地,何如?傳曰,允。
李宏,以工曹言啓曰,本曹匠人價布元數,本來不多,而進上筆及甕器·釜·鼎·器皿及各色匠人等功錢,雜上下員役朔下之數,亦甚不貲,故以一年所捧,誠難繼用於一年應下數,而近年以來,連値凶荒,同匠布所減之數亦多,以此他司貸用錢,又至於千有餘兩之多,而無計還償,方爲悶慮之際,又當藏氷之節,許多氷丁價,實無加出之路,極可慮也。取考曹上膽錄,則去庚戌十二月初七日啓覆入侍時,大臣所啓,藏氷一事,所費不貲,當此節損之日,合有裁減之擧,蓋藏氷之策,專在於該司之撙節而已。今此藏氷時,工曹一梗,使之蠲減,以爲省費之地,何如?啓依爲之事,判下矣。以此觀之,則本曹藏氷主梗官,似當永減,自癸丑年,未免更爲仍循,輪回主梗,殊無年前定奪本意,而卽今本曹形勢,萬分切迫,一依庚戌年榻前定奪,自今年以後,主梗官之任永爲蠲減事,令該曹稟處,何如?傳曰,允。
又以備邊司言啓曰,義禁府諸堂上,因臺啓請推,陳疏辭免,今則疏批已下,臺論旣停,而尙未出仕,當此嚴寒,滯囚之弊,殊極可慮,禁府諸堂上,卽爲牌招,在囚諸人,使之從速稟決,何如?傳曰,允。
傳于申懹曰,冊寶修改都監都提調以下及員役·工匠等,竝書啓。
有政。吏批,行判書呂聖齊進,參判尹趾善進,參議沈攸進,左承旨任弘望進。兵批,判書李師命,訓鍊院數行缺察訪,韓范齊爲司成,閔鎭周爲兼漢學敎授,林涑爲兼命課敎授,洪萬鍾爲都承旨,李頤命爲左副承旨,李世瑗爲司䆃主簿,任埅爲刑曹佐郞,鄭是先爲敦寧判官,尹楡爲繕工副奉事,申翼聖爲副提學,柳尙運爲戶曹判書,沈思泓爲獻納。
以判義禁尹堦,知義禁金德遠牌招不進,傳于李宏曰,更爲牌招。
李宏,以兵曹言啓曰,忠壯衛將申應華呈狀內,猝得傷寒,症勢頗劇,旬月之內,決無起動之望云。宿衛輪直之任,不可等待其差復,卽差,何如?傳曰,允。
又以刑曹言啓曰,三覆後罪人,必待季冬擧行事,旣已定奪矣。京囚罪人,連有拘忌,今初十日當擧行,而外方罪人,則趁立春前行刑事,行會諸道之意,敢啓。傳曰,知道。
又以刑曹言啓曰,冊寶修改都監,設局於本曹,本曹則移設於分戶曹矣。今已完畢,還入之意,敢啓。傳曰,知道。
又以刑曹言啓曰,本曹判書徐文重,纔遭服制,不得行公,凡干議處回啓公事,待判書出仕後擧行之意,敢啓。傳曰,知道。
又啓曰,諫院時無行公之員,守令未署經,至於五邑之多,且明日啓覆,亦無入侍之員,除在外人員·呈告·未肅拜人員,明日待開門,竝卽牌招,以爲推移入侍,仍令開坐署經之地,何如?傳曰,允。
又以義禁府言啓曰,月令醫員金兌興手本內,罪人金孝源,重得傷寒,眩暈腹漲,大便不通等症,極重,症勢日劇,膠痰塞喉,呼吸不通,咽門腫閉,粥藥不下云,姑爲保放,待差還囚,何如?傳曰,允。
禮曹判書南龍翼疏曰,伏以臣,頃日疏陳禁府當初曲折而已,少無侵斥臺諫之語,而諫臣張皇之避,出於意慮之所不到,反復思惟,實不知其由,當初問備之啓,出於一時相規,而又非專指臣身,則夫豈有一毫慍憾之意,而第其措語中有曰,秋間改下判付,特令除尋常嚴鞫,卽攸司之臣,所當登時擧行,而遷延屢日,不爲訊問云。此則臣之忝在首席時,而自命下後至疏遞前十餘日之間,連有各樣拘忌及試院之役,實無一日無故開坐之時,此則一節,而不可不明辨,而臺啓似未詳悉實狀,故略及疏末矣。竝與他人分疏之譏,亦有臺閣體面之斥,俱出於情外,不料深文二字,惹起無限疑怒,至於此極也。緣臣一疏,展轉起鬧,發論之人,旣以停論見遞,繼起之疏,又有侵斥之語,公議森嚴,層節漸加,縮伏多日,恭俟彈論之更發矣。昨日都監啓辭,有牌招之擧,臣職忝禮官,且兼提調,當此莫重之禮,不敢冒昧强出,而顧臣情勢,決無供職之理,伏乞聖慈,俯賜諒察,將臣本兼諸職,一倂遞改,以便公私,千萬幸甚,臣無任惶悚祈懇之至。答曰,省疏具悉。卿其勿辭,從速察職。
黃海監司申曅疏曰,伏以臣,卽伏見義禁府移關前載寧郡守趙弘壁査覈公事,則弘壁供辭,縷縷發明之中,擧道臣爲證者兩款,臣看來,不勝駭愕之至。今年水災時,載寧境內壓溺之數,不以實報事,則臣於秋巡之日,得見御史書啓於邸報中,溺死之多,果若其數,而只憑本官之報,矇然謄啓,則人命渰死,事體重大,非但弘壁有罪,臣亦難免於不察,故不勝瞿然,欲知實狀,行到本郡時,招致境內各面之任等數行缺道之職,則道內守令,何敢對面詆毁其隣官,而臣豈可任詆毁,容聽其言乎?時中,元無向臣構陷弘壁之語,臣亦無明察,使不得售其奸之事,其所爲說,實爲萬萬無狀,臣旣不職,未能嚴明黜陟,使如弘壁者,尸居其官,而未卽加察,至有此被囚援證之事,其爲損傷事體,莫此爲甚。旣被囚人之證,不敢晏然行査,不得不冒瀆仰陳。伏乞聖明,俯賜諒察,治臣按道無狀之罪,千萬幸甚,臣無任屛營惶悚之至。答曰,省疏具悉。於卿少無所失,卿其勿辭,從速察職。
右議政李䎘疏曰,伏以臣,前後言病,亦已多矣。自揣私分,惶愧難容,然非疾痛之極,何敢冥然退臥,不念國事至此哉?蓋臣當初得疾,出於積敗之餘,攝治雖勤,未有形見之效,輾轉添加,日就沈痼,昨間上章陳懇,實是萬萬不獲已者,而誠淺辭拙,聖鑑未燭,反紆恩私,醫問交馳,臣尤感隕,只自銘鏤,顧此症情彌多,陳力無望,非不欲續呈辭單,以期必遞,而第臣,旣被曠世之眷,報蔑絲毫,徒緣一時之疾,爲圖私便,揆以臣心,有所不安,如得一分差道,庶幾不憚奔走,不幸事不如意,無以少伸微忱,有臣如此,寧欲溘然無知矣。況今追覆當前,進參無路,且當考績之月,政府合坐,槐院揀擇,亦將緣臣而廢閣,臣之罪戾,益無所逃,情窮勢蹙,不得不復此哀籲。伏乞聖慈,特垂諒察,亟先許遞職名,仍正臣罪,以嚴國法,臣無任悚懼猥越之至。答曰,省箚具悉卿懇。卿之所患,予已知之,未得進參,有何所傷?從容調理,神明所扶,勿藥有喜,卿其安心勿辭,其卽善攝。仍傳曰,遣史官傳諭。
刑曹判書徐文重疏曰,原疏缺答曰,省疏具悉。卿其安心,勿辭察職。燼餘
上在昌德宮。停常參·經筵。
下直,三陟府使鄭來祥,渭原郡守尹濟萬。
李宏啓曰,今日啓覆入侍,備邊司啓辭,牌招矣。尹堦則再招不進,金德遠,更爲牌招,以爲推移入侍之地,何如?傳曰,允。
又以兵曹言啓曰,都目不遠,將鬼薦等。數行缺
又以兵曹言啓曰,當日內奴義明,自丹鳳門入來,差備門外擊錚,極爲駭愕,令攸司收禁治罪,同門守門將李鐵興,常時不能禁斷雜人,以致亂入,亦難免其責,推考,何如?傳曰,允。
兵曹口傳政事,以李䎙爲訓鍊都正。
傳于李宏曰,歸厚署棺板一部送于內需司事,言于該曹。
任弘望啓曰,都承旨洪萬鍾未肅拜,右副承旨姜世龜未上來,左副承旨李頤命陳疏,踏啓字。今日啓覆時,入侍承旨,將不得備員,遞差承旨之代,何以爲之乎?敢稟。傳曰,雖不得備員,仍爲入侍。
申懹啓曰,都承旨洪萬鍾,同姓七寸姪女洪氏身死,服制已行四日,出仕,何如?傳曰,允。
李宏,以義禁府言啓曰,以咸鏡監司狀啓,刑曹粘目,前茂山府使黃震文,移本府處置事,允下矣。黃震文,自任所時未上來,依例發遣府書吏,拿來,何如?傳曰,允。
備忘記,傳于申懹曰,冊寶修改時,玉冊文書寫官前都事李德成,加資,玉寶篆文書寫官朗善君俁,冊寶內入侍禮房承旨申懹,各熟馬一匹,檢閱沈季良,假注書朴泰淳,敎命執事佐郞曺武勛,玉冊執事佐郞李琩,正郞宋儒龍,佐郞金始慶,奉事李相,正郞柳曼,直長韓如益,學錄鄭䎖,奉事李震雄,直長金埁,主簿盧碩賓,金寶執事學錄宋墁,佐郞李光著,玉寶執事典籍朴俊蕃,博士成儁,佐郞李泰祺,典籍朴聖楷·文有章,奉事柳敬益,訓導李震械,學諭吳約進,各兒馬一匹賜給,擧案者李觀漢以下諸執事,各加一資,資窮者代加,腰彩轝領率部將李廷根等十二人,各上弦弓一張賜給。
又以備忘記,傳于申懹曰。數行缺
又以備忘記,傳于申懹曰,冊寶修改都監都提調領中樞府使金壽興,鞍具馬一匹,提調判書南龍翼·李敏敍·李翊相,各熟馬一匹賜給,都廳舍人金萬吉,副司直崔奎瑞,竝加資,郞廳正郞沈澂·任弘亮,竝陞敍,監造官副司勇柳成運,副正字申銋,別工作監役官李相衡,竝六品遷轉,其餘奏時官·別監官及員役·工匠等,令該曹米布磨鍊,分等題給。
申懹啓曰,茂山府使黃震文,拿來事,允下矣。茂山係是邊地,新府使下去,交代後拿來,何如?傳曰,允。
戶曹判書柳尙運疏曰,伏以臣之庸陋,最出人下,無一報稱隨事僨敗,嘗懷若無所容,不意玆者,又有新除之命,臣實惶懼,不知所以自處也。唐·虞之際,則哲爲明,而僉擧則試可,不績則乃已,曷嘗以蔑效之人,復置於已試之地乎?雖凡官庶職,惟不敢再誤,矧玆度支之長,是何等職責,而數年之內,乍遞旋授,上貽誤恩之譏,下速匪據之謗?此臣所以聞命以還,中夜憂歎,不敢以寵爲榮者也。且臣所患痰瘀之疾,初仍水土所祟,源委旣痼,旁症百出,頑痰塞胸,喘促不能行步,咳嗽作苦,達夜不能交睫,眞元日削,已無陳力之望,日者主司之命,稽謝累月,而及其一再仕進之際,觸寒添重,轉成內傷外感之症,方在委頓之中,雖欲强起趨命,有不可得,言其才分,則不啻駑馬任遠,語其筋力,則有如痿人坐起,古人所謂,疾痛之呼,正說臣今日心事也。伏乞聖慈,特軫重任之不可虛授,且諒微臣之病難供劇,將臣新授本職,亟賜遞改,公私不勝幸甚。答曰,省疏具悉。卿其安心勿辭,從速察職。
左副承旨李頤命上疏。踏啓字。
巳時,上御熙政堂,追啓覆,引見。
領議政南九萬,領府事金壽興,兼禮曹判書南龍翼,行吏曹判書呂聖齊,右參贊金德遠,兵曹判書李師命,錦平尉朴弼成,工曹判書李翊相,臨昌君焜,判尹沈梓,刑曹參判李奎齡,戶曹參判柳炅,平川君申琓,敦寧都正李弘逸,刑曹參議南益熏,左承旨任弘望,右承旨申懹,同副承旨李宏,執義金澋,司諫沈枰,校理南致熏,修撰尹德駿,假注書朴泰淳·李東馣,記事官尹星駿·宋相琦入侍。
李宏,進讀罪人鶴龍推案曰,今此啓覆文書中,罪人二男之名,初頭無現出處,此必修啓時落漏之致,咸鏡監司朴泰尙,難免不察之失,推考,何如?上曰,依爲之,出擧條數行缺外無他辭矣。南九萬曰,逃亡之日,不欲還歸數字缺他國,情狀尤極痛惡,不可撓貸矣。上曰,僉意,何如?南龍翼以下諸臣,皆曰,律外無他辭矣。金德遠曰,律外似無他道,而臣之意見,則二男則本罪乃流罪,而被全家之律,爲此啓覆者,或求可生之道,故仰達。上曰,二男本罪,非全家云,大臣所見,何如?金壽興曰,本罪雖非全家,從後旣施全家之律,則似無異同矣。南九萬曰,國家定法之後,一從法令,可也。一撓之則難處,頃日慈山罪人,本罪屠牛,故謂非全家,而自上寬恕,以此金德遠,如是仰達,然法不可撓改矣。李翊相曰,頃日全家罪人一名,自上旣已本罪犯流而生之,不可每每寬恕。李師命曰,此人欲走胡國,而迷失塗見捉,不可撓貸。其下諸臣皆曰,法外無可達之辭矣。上曰,姑待三覆更議。金壽興曰,各軍門長官朔試射,二十五分已上,例有施賞之擧矣。頃日御營廳哨官柳譚,二十七中,而無施賞之命,敢達。上曰,多事中未免遺漏,其公事還入,施賞,可矣。金壽興曰,內局議藥同參,曾前以料磨鍊題給,故雖升斗之間,稍勝於軍職祿矣。一自變通付軍職之後,每付司勇,所授祿俸,不過十餘斗,此流無不貧寒,以此十斗之祿,將不得支過,誠爲可矜,而但兵曹付軍職之際,亦有不均之歎,今後則兩廳醫官,依本院御醫例,參酌磨鍊軍職十遞兒,自本院輪回高下,薦狀付祿,則似爲便當,而亦無不均之弊,與兵曹通議磨鍊,別單啓下,何如?上曰,依爲之。出擧條金壽興曰,內局藥材,乃進御藥物,故其封鎖處,皆書臣謹封,事體甚重,而數日前夜,藥櫃開鎖出用云,此乃曾所未聞之事,入直承旨,竝從重推考,何如?上曰,依爲之。李宏曰,闕內入直之人,無論官員與下人,其急病救療之藥,他無出處,故頃日兵曹參議李□□在直病重,告急於本院,而都承旨申翊相,不得已取來內局臘藥櫃,出給以救,此蓋自前流來規例也。金壽興曰,申翼相,旣有此事,故今番承旨,視爲規例而取來,臣之所達,實是慮後弊之意也。都承旨,雖兼內局提調,卽爲取來於政院,則大不可矣。南九萬曰,申翼相,似當一體推考矣。上曰,申翼相,亦爲從重推考,可也。出擧條李宏曰,闕門旣閉之後,入直之人,猝有急病,則劑急之藥,無他出處,此事亦當有變通之道矣。李師命曰,臣聞曾前規例,自兩醫司,定月令醫官,持藥物來待於兵曹,以爲闕內入直人救急之地云。此得於傳聞,雖未詳其果然,而今若依此爲之,則似或得宜矣。南九萬曰,自兩醫司,定月令進排,則弊端甚多,雖有舊例,不可復設,闕內入直人員,兵曹旣已主管,措置若干藥物,無論官員軍卒之病,一體救急,可也。而醫員則雖招內局入直者,使之救療,未爲不可矣。上曰,自兵曹措置藥物,闕門旣閉之後,如有急病,使之救急,月令則不必待令,招置內局入直醫官,救療,可也。出擧條李師命曰,禁衛營習陣,去月二十日爲之,而輪放軍士不習,故使習之矣。黃州軍士,欲輪放之際,軍士一人,觸其火門,以致砲發中傷,左臂折落,出血數斗而死,此與過失殺無異,若以殺人論斷,似冤矣。上曰,此出於無心,實是意慮所不到,似不當施以死罪矣。金壽興曰,似當以軍律處之。上曰,此是意慮所不及之事,軍門決棍,異於刑曹例刑,似有參酌之道矣。金壽興曰,雖出於意外,而旣是軍門,則當以軍律處之矣。常時或有決棍二十度,三四十度之時,而不至於死,雖行軍律,不死之道,只在將帥耳。上曰,自軍門決棍,可也。李翊相曰。數行缺上曰,余在春宮時,見內局廳壁,有調和御藥四字缺八字,此誰人之書耶?金壽興曰,此乃故判書臣吳竣書也。金壽興曰,近來人才絶少,而至於善書者尤無,故今番寶冊文,李德成書之矣。觀其字體,頗極精好矣。上曰,見其所書,字法頗善矣。執義金澋啓曰,金萬重遠竄還收事。措辭上同上曰,勿煩。又啓曰,還收內官崔尙仰·朴斗卿等職牒還給之命。措辭上同上曰,勿煩。司諫沈枰啓曰,金萬重遠竄還收事。措辭上同上曰,勿煩。又啓曰,還收罪人韓碩祚減死定配之命,更令該曹,嚴鞫得情,考律處斷。措辭上同上曰,勿煩。李宏曰,初五日各司內摘奸時,執頉訓鍊都監郞廳宋道興罷職傳旨,昨已捧入,而第聞本局所管,有四色,而廳各異處,郞廳四員輪回入直,當其直次,則入於所掌之廳,每日一處入直,而三處則未免闕直,郞廳宋道興,昨日直宿於所掌糧餉廳,以致闕直於訓局云。曾於甲子年間,亦有本局闕直之事,提調至於陳達曲折,自上有分揀之命,今此宋道興事,與此無異,旣有察推之命,故敢此仰達。上曰,事果如此,宋道興,分揀,可也。呂聖齊〈曰〉道興,以戶曹正郞,例兼糧餉廳郞廳,有此闕職,而有分揀之命,則似當仍任前職矣。上曰,旣已勿罷,仍任,可也。李宏曰,訓局郞廳宋道興闕職之事,得聞本局之規,則本局四色郞廳,輪回入直於各其所掌,而三處則無守直之事云。莫重軍器火藥軍布所藏之處,只令庫直軍士等守直,事極虛疎,四色各一郞廳,則其勢亦難逐日直宿,郞廳有故之日,則或差假官,或使校鍊官,替職看守,似合事宜矣。李師命曰,此誠然,而軍門多有長官輩,以此替直,似當矣。上曰,令本局從便稟處,可也。出擧條仍罷出。
正言權持啓曰,臣之待罪湖邑也。一參試院,竟被臺彈,日昨初免之章,不得不略暴伊事梗槪矣。恩旨不允,溫諭宣降,奉讀以還,感淚橫集,不知無狀小臣,何以蒙此優渥?臣之情勢,殊深臲卼,疾病雖甚危苦,不敢退伏,僅以上來,而道間觸風,宿病添劇,稽逋至此,臣罪萬死。且臣聞前月臘,閔鎭周,以前日論臣之人,尙有所不能釋然於心者,至以銓官之不問於發論之人,徑先擬望爲咎,故銓席秉筆之人,以此瞿然云,臣誠一倍慙悚,無地自容。鎭周,方出入銓曹,通塞在手,則其所爲言,固宜如此,第當初臺啓之爽實,鎭周亦旣自知,訖未自反,必立己見,今復曰得見本題,則雖不如傳者之說,亦甚悖慢云,未知其中何樣文字,更是悖慢之語耶?此與其啓辭中侵侮遺逸等語,同一語勢,而實莫曉其意之所在也。且其策題,初不出於臣手,而鎭周之怒臣而責臣者,乃至於此,臣誠危怕,而亦不知其所以爲說也。但念策題,以丈夫二字以問,而士習不古,爲其設弊,則彼或以士之一字,指爲山林之遺逸歟?世之衣縫掖冠章甫,無非名爲士者,而何必以山林遺逸,目之以爲構人陷人之一罟穽耶?臣不必遠引古昔,而國朝三百年來,科場發策,或直以隱逸爲問,或直以道學爲問,其間設弊,不啻切迫,而不聞當時,以此爲罪,不以科場策題,是爲汎論之辭也。今此汎論之士字,獨何以强指爲遺逸,而必欲加之以侵逼之罪也?此係世道之有升降而然耶?誠亦異矣。況其彈章所謂策題中,做出托跡山林四字,突然爲起頭語,彼豈不知構虛飾僞之爲不可,而竊詳其意,若無此托跡山林字,則其下雖着釣採聲譽之語,而不可侵侮遺逸之證,故必須添此四字,構成罪案,此豈但下駭人中誣臣身而已,其所用意,吁亦憸矣。今若必以士之一字,指爲遺逸而勒加之罪,則臣或無辭,如其不然,而別有悖慢之語云爾,則試題一出,衆目共覩,非考官之所獨藏者,則臣何足多辨也?且臣於當世之遺逸,生平慕悅之誠,自謂不後於恒人矣。當試陳發策之際,若有一毫侵逼之意,則臣雖爲參考官,而亦豈無一語相難,而晏然隨參之理哉?抑又惟念,可使爲掌試者,發策之際,雖欠詳審,若不至於蘇軾開封策題,譏剌已甚之比,則惟不可抉摘句字,文致罪過,今乃於本題之外,譸張構捏,徒借尊賢之名,已售陷人之計,則臣身顚沛,固不足恤,而竊爲今日世道,不勝傷歎也。臣初不欲呶呶申辨,以傷事體,而詬謗日甚,操切太急,臣亦安敢仰恃聖明之已盡下燭,而終自泯默乎?臣以危蹤,幸際明時,濫叨旣極,怨怒交積,被劾歸田,自分永爲聖世之一棄物矣。今玆恩命,實出於夢寐之外,至使擬望之銓官,緣臣不安,臣何顔面一刻苟冒於臺次乎?請命罷遞臣職。答曰,勿辭。李宏啓曰,正言權持,再啓煩瀆,退待物論。傳曰,知道。燼餘
上在昌德宮。停常參·經筵。
仁烈王后國忌齋戒。
五更,黑雲一道,起自東方,直指北方,長竟天,廣尺許,良久乃滅。
李宏,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
申懹,以吏曹言啓曰,臘享大祭守誓戒,當行於今曉,而社稷亞獻官實差知中樞府使事數行缺今則闕門已閉,有難變通,宿衛之地,殊涉未安,而不得已姑以盧省來直,待明朝,原單子中,付標以入之意,敢啓。傳曰,知道。卽爲付標書入,改受點後,開門替直,事體當然,直爲代送他長官,殊未妥當矣。
李宏啓曰,臣於昨日入侍時,因入直承旨被推之事,以前都承旨申翼相,臘藥櫃取來本院,有所拔例陳達,至有申翼相推考之命,傳旨旣已啓下,而聞內局下吏之言,其時翼相,指掌務官而言之,則藥房提調,適以監劑入來,開櫃出之,直送兵曹云,然則翼相,初無藥櫃取來之事,而臣果誤達矣。蓋於伊日廳坐中,兵曹吏,以入直參議病重之狀,告急於本院,本院吏,告以前規曰,闕內入直人,有急病,則例爲取來藥櫃,出給云云,臣旣聞其言,又見指言掌務官之事,而臣以解見任公事入啓之故,卽爲出去,不知末終出給之曲折,誤爲陳達,致令翼相,枉被斥侵之罰,不勝惶恐待罪。傳曰,勿待罪。申翼相,勿爲推考。
正言李三碩啓曰,正言權持,前日所被彈文中,所引策題緊要語,旣出於風聞之誤,且其策題,不過泛然設辭,則摘抉文字,强謂之有所侵逼,實涉深文,只是持昨日避嫌,深斥當初發論之人,語多憤惋,有傷事體,故臣以彈論,旣已爽實,而持之不已,則已甚,責自有所歸,是非之定,當付公議,而過斥發論之人,殊非自處之道,以此措辭請遞之意,發簡於同僚,則同僚拈出其策題中數句語,謂其果有所指斥,而欲去彈論爽實字,只以旣往之事,不必深咎,而其引避,殊欠秪當爲辭,臣誠疑惑,不知其意也。其時策題,固多見者,則有所指斥與否,心公者自當辨之,而設令其策題,果有侵逼之意,自是泛然設辭,則亦且泛然看過,何傷於忠厚之道?必欲摘取其泛稱之辭,被之以不韙之名,惟恐文致之不深者,是豈淸格之好風習耶?且旣往之事,不必深究云者,卽指小小失誤而言也。如其策題,儘如同僚所言,則用意不美,當復如何?彈墨未乾,復入臺端,而謂之不必深究,置之而已者,抑何意也?臣本疎誤,凡於文字,不能探索言外之旨,故反覆詳察,終不見權持之果有所侵斥,彈論之果有所不爽,而僚議參差,不能苟從,終不得處置,何敢晏然仍冒於職次乎?請命遞斥臣職。答曰,勿辭。李宏啓曰,正言李三碩,再啓煩瀆,退待物論矣,敢啓。傳曰,知道。燼餘
上在昌德宮。停常參·經筵。
仁烈王后國忌齋戒。
李宏,以摠戎廳言啓曰,今秋康陵擧動時,留都壯抄軍等,隨其次第,試才施賞事,旣已榻前定奪後擧行矣。二運立番三哨軍兵,今月初十日,依例試才施賞,而廣智營入直壯抄軍,亦爲除標信出用之意,敢啓。傳曰,知道。
傳于申懹曰,明日諸承旨,持留院公事入侍。
申懹啓曰,政事過國後爲之事命下,而明日罪人行刑,政事,何以爲之乎?敢稟。傳曰,政事,明明日爲之。
又啓曰,明日諸承旨指公事入侍事下敎,明日罪人行刑,例當頉稟,何以爲之乎?敢稟。傳曰,勿爲入侍。
獻納沈思泓啓曰,昨者同僚,以正言權持處置事,來議於臣請遞之意,則與臣相同,而措語之間,有些參差,終至引避,而侵斥臣身,不啻狼藉,臣竊訝焉。當初策題,臣曾未得見,昨日同僚袖示,其中有曰,今之爲士者,桅蠟言行,竊附於道德,釣採聲譽而妄希其功名,只以矯妄乖激,爲氣節云云,其所謂今之爲士,未知果指誰某,而主意所在,蓋欲擧一世之人,竝驅而置之於假名售僞之域,其時入場之士,多有不製而出者,流聞喧播,物議峻發。然其主張與隨參,理宜區別,今此銓曹之更敍淸路,意必有在,而正言權持,不思自反,提起前事,必欲置身於無過之地,侵斥論己之人,旣傷事體至於開封策題等語,引論乖戾,有駭人目,此非獨臣之所以爲非者,同僚所謂是非當付公議,侵斥發論之人,殊失自處之道云者,亦謂此也。然臣只以旣往之事,不必深咎,張皇引避,殊欠妥當等語,請遞爲可云,則臣之本意,蓋出平恕,同僚所謂惟恐文致之不深者,果指何語,必欲立其己見,竟至起鬧,臣未知其意之果出於口也。策題文字,未免侵逼,今以構誣飾僞,反攻論己之人,是果淸朝之好風習,而一從避辭,逐條分疏,必以前日之啓,歸之爽實者,亦可謂忠厚之道耶?處置請遞,大意略同,而數字相爭,終至詬罵,無非臣見輕之致,不可一刻晏然,且昨昏院吏來言,同僚引避退待,臣當替直本院云,而陪率旣散,城門垂閉,家在城外,勢無及矣。旣入省記,終至闕直,以此以彼,尤不可仍冒,請命遞斥臣職。答曰,勿辭。李宏啓曰,獻納沈思泓,再啓煩瀆,退待物論矣。傳曰,知道。燼餘
上在昌德宮。停常參·經筵。
申懹,以內醫院官員,以都提調意啓曰,本院鍼醫及議藥同參等祿遞兒,依榻前定奪,通議於兵曹,鍼醫及議藥同參各副護軍一,副司直一,副司果一,司正二,司〈?〉五,十遞兒磨鍊矣。依此定式,每等輪回付祿薦狀啓,何如?傳曰,允。
以備忘記,傳于李宏曰,臺閣一時糾警之論,不必深咎,而判義禁尹堦,再度違牌,尙不出仕,當此寒沍之節,罪囚多滯,病重保放,因病物故之啓,相繼而至,其不顧分義,不念曠職之狀,殊甚未便,尹堦從重推考,卽爲牌招,以爲斯速開坐處決之地。
申懹,以禮曹言啓曰,工曹啓辭,本曹匠人價布元數,本來不多,而進上筆及甕器·釜·鼎·器皿及各色匠人等功錢,雜上下員役朔下之數,亦甚不貲,故以一年所捧,誠難繼用於一年應下之數,而近年以來,連値凶歉,同匠布所減之數亦多,以此他司貸用錢文,至於千有餘兩之多,而無計還償,方爲悶慮之際,又當藏氷之節,許多氷丁價,實無辦出之路,極可慮也。取考本院謄錄,則去庚戌十二月初七日啓覆入侍時,大臣所啓藏氷一事,所費不貲,當此節換之日,合有裁減之擧,蓋用氷之策,專在於該司之撙節而已。今此藏氷時工曹一梗天之蠲減,以爲省費之地,何如?啓依爲之事,判下矣。以此觀之,則本曹藏氷主梗官,似當永減,自癸丑年,未免更爲因循,輪回主梗,殊無年前定奪本意,而卽今本曹形勢,萬分切迫,一依庚戌年榻前定奪,自今年以後,主梗官之任,永爲蠲減事,令該曹稟處,何如?傳曰,允事,傳敎矣。取考本曹謄錄,則每年藏氷時,西氷庫五梗內,主梗之役,以工曹·司僕寺·軍器寺·平市署·司宰監等官員,恒式差定,而。數行缺
又以禮曹言啓曰,去十一月初六日晝講入侍時,特進官李德遠所啓,科場時應辦官,實是各司難堪之役,而該曹亦無善變之道矣。各司中尤甚殘弊者,莫如內資·內贍·禮賓,而內資則得免應辦官竝定之役,而內贍則獨不得免焉。故貢物下人輩,常以不均呼冤,今若依內資,勿定爲宜,而如其不然,則與內資合力竝定,以當一殘司之役,似合於均役之道,而亦可無呼冤之弊矣。上曰,令該曹稟處事,命下矣。內贍·內資·禮賓,俱是至殘之司,故應辦官竝定之役,內資則元不擧論,禮賓則自壬戌,亦不添定,而內贍,獨不免焉。下輩之稱冤,提調之陳達,勢所固然,而第考貢物給價之數,則內贍比內資倍優,且此二寺,皆以殘弊之故,不得主掌於應辦之役,竝定於主掌之司,則添助若干物力,自是流來之規也。曾不擧論之內資,卒當合力竝定之役,則其司之呼冤,亦不止於內贍,此則有難聽施,無已則限一二式年,姑除內贍竝定之役,以除一分之弊,何如?傳曰,允。
李宏,以摠戎廳言啓曰,本廳受料將官等,去十一月朔試射,臣以束伍軍兵操鍊事出去,未及擧行矣。纔已還京,今始試射,中數單子,書入之意,敢啓。傳曰,知道。
又以訓鍊都監言啓曰,前牧使李曾賢,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。
又以禁衛營言啓曰,今十二月初一日訓鍊院良中去十一月朔本營無軍將官朔試射時哨官李·李道長未滿四中依例汰去之意,敢啓。傳曰,知道。
又以禁衛營言啓曰,江原道江陵右哨卜馬軍李竹先呈狀內,一旗摠李碩臣,試射時,稱以畵紙價,每旗淸蜜二斗數行缺事極驚駭,李碩臣,卽爲査問,則畵紙價淸蜜·白米捧上之說,雖有多寡之不同,不能發明,無辭自服,都案紙價,京人情債收捧之說,諉之於官,牌子及色吏之所捧云。故移文本道,捉來色吏,則府使李墪牒呈內,改都案時,人情聚斂,自是流來之事,前等,以官牌子,成貼徵斂,本非一旗摠色吏之罪,而粘連成貼牌子,上送於本營,軍中聚斂,雖一鷄壼酒,色吏及旗隊摠,竝令梟示,明有事目,而前後府使之成貼官牌子,使之聚斂於軍中,極可駭,旣已發覺之後,則決不可置而不問,江陵甲子·丁卯兩年牌子成貼守令,攸司摘發科罪,其色吏兩人及前後文書,則移送刑曹,其時府使結末後,依律處置。李碩臣改都案時不捧,雖諉之於色吏及官家,而九地劃地時所捧淸蜜十八斗,小米九十斗,不能發明,旣已遲晩,後日習陣時,依事目梟示,以警軍兵。書記禹致弘,雖有同參之事,與旗摠色吏有異,且無身犯之迹,自本營從重決棍,何如?傳曰,允。
執義金澋啓曰,金萬重遠竄還收事。還收內官崔尙仰,朴斗卿等職牒還給事。措語上同答曰,勿煩。
司諫沈枰啓曰,金萬重遠竄還收事。還收罪人韓錫祚減死定配之命,更令該府,嚴鞫得情,考律處斷。措語上同正言權持,正言李三碩,獻納沈思泓,竝引嫌而退,避辭見上策題所問,大異臺章,而猶曰悖慢,持之不已,據實自列,其勢固然,措語過當,何必深咎?僚議參差,非我所嫌,而當初彈論,旣曰爽實,則是非已定,立落可知,强欲請遞,終未妥當,試題泛問,元非可疑,而謂之侵逼,殊欠忠厚,則揆以臺體,已難仍在,闕直與否,不必更論,請正言權持出仕,正言李三碩·沈思泓遞差。答曰,不允。處置事,依啓。
敎京畿水使申命全書,王若曰,屬一面之大事,得人猶難,統諸鎭之戎權,爲任最重,已假樓船,控萬里之寄,必待古人,秉三節之才,用詢僉謀,爰畀良將,眷玆惟天之設險,實在戴雲之爲防,當海州之上游,奚啻夷陵之門戶,爲沁都之外蔽?實同襄邑之輔車,惟其捍衛之形便,有可恃者,所以藩垣之設置,意非偶然,夫何頃年以來,未見保綏之效,機務未擧,蓋緣忨愒之成風,軍民阻飢,亦由撫摩之無策,舟楫有朽敗之慮,撤土之備已疎,鞭靴爲寵賂之階,奉公之義安在?蘇殘起廢,及今可圖,御衆牧民,惟乃時克,惟卿,冠冕舊族,干城令譽,分符於甸服西州,旣著筏績,授鉞於南藩北塞,又有能名,嘉爾歷試而咸宜,付爾統禦之丕責,玆授卿以京畿水軍節度使兼三道統禦使·喬桐府使,卿其克體予心之簡,益篤公耳之忠,莅事恪勤,必思軍政之整飾,律身淸苦,須念民瘼之蠲除,積海陵之倉儲,需用可資於緩急,裝荊門之舸艦,至戒宜軫於衣袈,斯皆當務之急先,是以隨事而勉厲。於戱,斧鉞專制,務恢董護之規,唇齒相依,用壯保障之勢,予不多誥,卿其往欽,故玆敎示,想宜知悉。
掌令趙儀徵疏,伏以罪積愚妄,迹遠朝端,自今永爲淸朝之棄物,不料聖度包荒,復加甄拔,纔下敍命,旋授憲職,臣驚惶感激,罔知攸措,臣之春間叨是職也。妄陳觸諱之言,重被大臣之呵,至今思之,餘悖未定,當初特遞臣職,仍授外幕,雖出於聖度之曲加包容,而臣之狂愚妄率,數行缺答曰,省疏具悉。爾其勿辭察職。
都承旨洪萬鍾疏曰,伏以臣,本庸陋,最劣數字缺寵擢,躐躋宰班,環顧臣身,涯分已踰,感戴天造,糜粉難酬,又於夢寐之外,忽叨新除之命,臣誠驚惶悚蹙,罔知所措,仍伏念銀臺之長,地望自別,有非人人所可冒據,如臣譾劣,固爲千不似萬不似,而況臣曾忝候司,非止一二,其不能副惟允之責,而效絲毫之補,業已聖明之洞燭,朝紳之所共知也。言其空疎,則與前無異,語其職責,比前尤重,其不可貪榮戀寵,晏然於非據也,明矣。玆敢不避煩猥,干冒宸嚴,伏乞聖慈,俯諒危懇,亟賜遞改,以重名器,以安微分,不勝幸甚,臣無任戰灼祈懇之至。答曰,省疏具悉。卿其勿辭,從速察職。燼餘
上在昌德宮。停常參·經筵。
下直,淸城僉使劉晩應,殷栗縣監權益興。
一更二更,月暈。三更四更,月暈兩珥。五更,月暈。
申懹啓曰,來十五日,儒生殿講日次,取稟。傳曰,停。
李宏啓曰,行大司憲洪萬容,掌令趙儀徵·林渙,持平沈權呈辭,持平李禎翊受由在外,執義金澋獨爲行公,而以今日式暇,不得茶時云,監察代行,事甚苟艱,除在外式暇人員,竝牌招察任,何如?傳曰,允。
有政。吏批,判書呂聖齊進,參判尹趾善服制,參議沈攸受由在外,都承旨洪萬鍾進。兵批,判書李師命病,參判宋奎濂進,參議李玄錫肄儀進,參知金構病,同副承旨李宏進。
吏批啓曰,宗簿寺正金萬埰,身病甚重,不得行公,改差,何如?傳曰,允。
吏批啓曰,冊寶修改都監郞廳禮曹正郞任弘亮陞敍事,命下,而弘亮,已經準職,何以爲之?敢稟。傳曰,半熟馬一匹賜給。
又啓曰,冊寶修改時,玉冊文書寫官前都事李德成加資事,命下,而雖已資窮,未經準職,何以爲之?敢稟。傳曰,然則準職除換。
以李思永爲右副承旨,朴贄爲同副承旨,李玄紀爲獻納,兪命雄爲正言,兪櫶爲禮曹參判,曺武勛爲橫城縣監,李壽長爲南部主簿,金萬載爲假引儀,金禹錫爲同義禁,南五熏爲康陵參奉,權淳爲典籍,舍人金萬吉,副司直崔奎瑞,今加通政。
兵批,李敏敍·朴致道付副護軍,李頤命·沈思弘付副司直,李三碩·李曾賢付副司果。
洪萬鍾啓曰,同副承旨朴贄,牌招不進,揆以廳規,殊涉未妥,更爲牌招,何如?傳曰,允。
李宏,以義禁府言啓曰,卽接月令醫員金完興手本,則罪人朴斌,猝得重病,症勢危重云,姑爲保放,待差還囚,何如?傳曰,允。
又以訓鍊都監言啓曰,今月初七日追啓覆入侍時,同副承旨所啓,今因訓局郞廳宋道興闕直之事,得聞本局舊規,則本局四色郞廳,輪回入直於各其所掌,而三處則無守直之事云。莫重軍器·火藥·軍布所藏之處,不可闕直,軍士等守直,事極虛疎,四色各一郞廳數行缺而軍門多有將官輩,以此替直,似當矣。上曰,令本局從便稟處可也事,命下矣。都監郞廳·四色郞廳,輪回入直,當其直次,則入於各其所掌之廳,故每日一處入直,而二處則無入直之事,軍色·鳥銃色·火藥色三處中,郞廳不入直之處,則當以本色監官及知彀旗牌官等,輪回守直,而至於糧餉廳,則與他色有異,該廳亦有分差筭員,非其郞廳入直之日,則使其算員守直之意,敢啓。傳曰,知道。
傳于申懹曰,明朝,承旨·玉堂·翰·注·騎省郞官,竝來會銀臺。
三覆入侍時,啓覆處斬罪人等妻子,茂山府奴婢定給事,榻前定奪。
副校理黃欽,副修撰洪受瀗等疏曰,伏以臣等於正言權持之避,旣有區區所見,敢附相規之道,仰陳請遞之意,而憲臣,反以玉堂之論,未知果出於公心爲言,臣等不勝瞿然之至。策題句語,雖涉不韙,當初泛論,果出無情,則在持自處之義,唯當直陳顚末,悉暴心事,是非可否,一聽於公議,而今乃不然,張皇辭說,醜詆論己之人,直歸之於構捏誣陷之科,此不但傷損事體而巳,實是士夫羞恥事也。臣等之累加規劾,蓋出於此,而不公之斥,旣出於言責之地,臣等,何敢自以爲是,而晏然仍冒於榮次乎?伏乞聖明,亟遞臣等,以謝人言,不勝幸甚。臣等,無任屛營祈懇之至。答曰,省疏具悉。爾等勿辭察職。
巳時,上御熙政堂三覆。
領議政南九萬,兼禮曹判書南龍翼,行吏曹判書呂聖齊,行左參贊尹堦,戶曹參判柳炅,右尹李慣,兵曹參判宋奎濂,錦昌副尉朴弼成,同知尹天賚,淸川君濂,完昌君柳時成,刑曹參判李奎齡,敦寧都正李弘逸,刑曹參議南益熏,工曹參議李堥,掌令趙儀徵,司諫沈枰,副校理黃欽,修撰洪受瀗,假注書朴泰淳·李東馣,記事官尹星駿·宋相琦入侍。
李宏,進讀鶴龍推安。上曰,鶴龍則旣已物故,其下二男推案,讀之,可也。李宏,伏而讀之。上曰,見其下刑曹照律。李宏,伏而讀之。上曰,見其下大典。李宏,伏而讀之。上曰,此罪,何如?南九萬,頃以〈?〉律之意陳達,更無可達之辭矣。上曰,僉意,何如?南龍翼曰,前已陳達,別無可達之辭矣。諸臣皆曰,餘外無可達。二行缺上曰,依律。
李奎齡曰,律文,徙民逃亡者斬,妻子三四字缺定屬,而本道無殘驛,茂山乃新設之地,定屬於此驛,未知,何如?上曰,此外無他驛乎?南九萬曰,茂山乃新設之地,定屬於此,可矣。上曰,定屬茂山,可矣。
李奎齡曰,罪人鶴龍,正刑前物故,妻子爲奴之事,何以爲之乎?上曰,前日亦有如此之類乎?明火盜賊,則雖未正刑,妻子爲奴定屬矣。徙民之類,亦然乎?該曹詳考爲之,可也。
尹堦曰,金吾之任,如臣駑鈍之人,決難承堪,而每每煩瀆未安,黽勉供仕矣。頃日臺論,雖是問備,而旣以緩治譯舌爲言,廉隅所在,實難冒出,而備忘辭旨甚嚴,不得已出肅,其後章奏間,亦多有論斥者,前頭更無物議,亦未知每引臣之引入,罪囚多滯,亟賜遞改事,惶恐敢達。上曰,臺諫一時糾警之言,不必深嫌矣。更勿引入,速爲開坐,可也。
尹堦曰,近來禁府所給炭石甚少,夏月則雖不關緊,而至於冬月,罪囚未免凍寒之患,冬三朔則依前加給,何如?上曰,依爲之。
尹堦曰,本府與他司,有賞凡公事,其日卽爲入啓,故前日則各司書寫數三,例爲捉致,使之一時書呈矣。近來刑曹及掌隷院入啓,禁止此事,不爲不變通矣。上曰,本府書寫,只一人乎?尹堦曰,只是一人矣。公事浩多之日,只以一人書呈,甚難,故仰達矣。上曰,公事浩多之日,則指致各司書寫,一時書呈,可也。
司諫沈枰啓曰,臣於昨者,同僚處置,只以避辭中,大體所在,定其是非,而爲之立落矣。卽伏聞玉堂諸議,以臣之處置乖當,大加罪斥云,臣不勝瞿然也。自古國家,以文字有疑似之迹,抉摘爲罪,本非盛世之美事,歷考前史,無非可戒而不可法者也。然世入衰末,此風逾盛,尤而效之,曾不知戒,臣嘗爲世道竊歎矣。頃者前獻納閔鎭周,以湖南策題事,只憑流傳之言,輕劾諸試官,已未知其穩當,而及其本題一出,措語爽實之後,則固當舍其前見,不復係著,方可見其公心論人之意,而猶謂之語多悖慢,必欲置之於譏詆遺逸之罪者,抑何意耶?此臣所以深惜鎭周之持人太甚,而具以來權之過詆也。持之避辭,若只陳曲折,以待公議,則可矣,而忿懥所發,語多不擇,其言之過當,臣豈不知哉?第泛然設問之試題,必劾以有意譏刺者,鎭周之啓也。隨聞擧劾之臺啓,乃疑以用意構捏者,持之避也。我旣以情外之說,加之於人,則人安得不以情外之斥,又加於我哉?今者儒臣,徒知鎭周猝被陷人之名,爲可駭然,而不知持枉受謗賢之罪,尤爲冤屈,臣竊惑焉。未假托試士之文,侵詆遺逸之人,是何等憸少情態,如使持等,果有〈?〉事,不但不敍淸路而已,雖終身不復齒於仕籍,未爲過也。苟爲不然,而或涉冤枉,則亦當快賜伸白,歸諸無失,庶幾復爲完人,而無抱枉之嘆矣。臣於兩人事,意見本司如此,且持原避主意,只在於臺啓虛實,而今旣以其啓,爲爽言,則橫被臺參之人,不如遞之,故敢請出仕矣,不料儒臣之非譏,乃至於此,有若臣不察是非之分,而立落乖謬者然,臣實訝歎,莫究其所謂也。臣以無似,屢添言地,曾無絲毫裨補,而因一處置之事,遽被峻斥,臣安敢自謂無失,而抗顔苟冒於職次乎?請命遞斥臣職。上曰,勿辭。李宏曰,司諫沈枰,再啓煩瀆,退待物論矣。上曰,知道。黃欽曰,臣見權持避辭,滿紙措語,無非憤懥之言,甚爲駭然矣。當初策題,謂出於無心,則亦無深咎者,而其策題中所謂梔蠟言行,竊付於道德等語,似非泛然之言,而反以鎭周,有若構捏者然,事甚可駭矣。洪受瀗曰,以科題罪人,臣亦爲非之,但權持策題中,旣曰,梔蠟言行,竊附於道德,釣採聲譽,妄希其功名,故似非泛論凡儒,而未免侵斥遺逸之歸矣。持於其後,若謂出於無心,則容或可也,至以鎭周爲構捏,豈數行缺李宏曰,臣亦見其策題,似非出於無心矣,自上允許,似冝矣。洪受瀗曰,權持之不思自反,反攻論己之人,極爲放肆,而其所用意,亦甚不美矣。上曰,玉堂乃公議所在,陳其所懷,固無不可,至於承旨之敢請允從,事極非矣。洪受瀗曰,近來之人,表襮有異,臺諫處置中,李三碩·沈思泓竝遞之擧,甚爲駭然,處置臺諫,亦當箚遞,而本館規例,上下番竝入,然後當請遞,黃欽,與處置臺諫有相避,故雖不得請遞,而所懷則仰達矣。上無發落。趙儀徵啓曰,金萬重遠竄還收事。措語上同上曰,勿煩。又啓曰,還收內官崔尙仰·朴斗卿等職牒還給事。措語上同上曰,勿煩。又啓曰,卽者,玉堂諸臣,以正言權持策題之意在侵逼,有所陳論,其所爲言,固非出於公心,而然其職在論思,則有懷必達,容或可也,而同副承旨李宏,又復張皇陳達,以助其說,揆以事體,殊未妥當,請同副承旨李宏推考。上曰,依爲之。南九萬曰,自己妾子,限內不出補充隊帖文者,雖依法典還賤,勿許還爲嫡族之奴婢,而沒入公賤事,旣已稟旨定式矣。但其嫡族,若因其不得使喚,結嫌發告,沒爲公賤,則其傷倫之弊,無異於許其爲奴婢,因他事現發者外,凡其遠近嫡族之陳告,則勿施事,亦爲定式,似當。且連二代良役者,不得還賤,事在六十年前,非當身見存者,勿許聽理,亦是法文,婢妾子孫,雖無帖文,若在此二條者,亦不得沒入公賤事,定式,何如?上曰,大臣所達,誠是,依此爲之,可也。出擧條南九萬曰,東萊府使李沆,前者以耶蘇宗門事,及右京圖書事,有所馳啓,其時備局,以其不爲防塞,至請朝廷回下,爲非,姑爲推考,使之自本府嚴辭峻斥矣。到今不爲擧行,又以倭人,必得朝廷回下,然後還歸云,而啓聞,若非可行之事,則爲邊臣者,自當防塞二行缺持平李禎翊,以母病危重陳疏,而直送憲府數字缺不當捧入其疏,還送,似宜矣。上曰,還送,可也。罷出。燼餘
上在昌德宮。停常參·經筵。
殷栗縣監權益興,下直。
辰時巳時,日暈兩珥。午時未時,日暈兩珥,暈上有背,色內赤外靑。申時,日暈。
朴贄,以都摠府言啓曰,副摠管李慣,除標信,漢城府坐起,進去之意,敢啓。傳曰,知道。
洪萬鍾啓曰,近日廳中,位甚不齊,而今日左承旨申懹,右副承旨李宏,皆不仕進,殊涉未妥。竝卽牌招察任,何如?傳曰,允。
朴贄,以兵曹言啓曰,今十二月十五日。二行缺
以承傳色御題,自魚躍龍舟七言十韻排律,押中,限未時封下。仍傳于李思永曰,承旨以下,竝爲製進。
傳于李思永曰,試卷當爲科次,大提學南龍翼,牌招來待。
傳于李思永曰,史官二員待命,騎馬六匹立之。
李思永啓曰,史官二員待命事,命下矣。史官今方製述,宣傳官代送之意,敢啓。傳曰,知道。
洪萬鍾啓曰,吏曹郞廳來言,承旨有闕,政事,何以爲之?敢稟。傳曰,明日爲之。
傳于李思永曰,大提學之長於賦詩,予所稔知,今以科次事,來詣賓廳,使之亦爲製進。
傳于朴贄曰,日寒如此,宿衛軍士,空石題給。
又傳曰,日寒如此,薄衣軍士,襦衣題給。
以統制使束伍軍騎保金弘祿等十三名渰死事狀啓,傳于李思永曰,事極驚慘,令本道各別恤典擧行。
朴贄,以戶曹言啓曰,本曹所屬各司,今丁卯秋冬等褒貶,及內資寺丁卯春夏等褒貶,亦爲等第以入,而濟用監,則因本監提調,奉使出疆,限內不得磨勘之意,敢啓。傳曰,知道。
李思永,以禮曹言啓曰,濟州牧使封進今十二月令宗廟·永昭殿薦新乳柑·洞庭橘等果,今纔來到,以其次第論之,則十月令柑橘,十二月令唐柚子當先,而如是逆次以來,殊甚可怪,而海外帆便,有難遙度,隨所到,來十二日薦進之意,敢啓。傳曰,知道。
朴贄,以兵曹言啓曰,傳曰,日寒如此,薄衣軍士襦衣題給事,命下矣。發遣本曹郞廳,摘奸其中尤甚薄衣者一百三十三名,抄出別單書入,令該曹照數題給,何如?傳曰,允。
掌令趙儀徵·林渙啓曰,請更加三思,還收金萬重遠竄之命。請還收內官崔尙仰·朴斗卿等職牒還給之命。措辭竝同前答曰,勿煩。
執義金澋啓曰,昨日啓覆時,臣以次官,當爲入參,而昨朝自政院,有啓請牌招之擧,臣意以爲,長官及諸僚,承召入來,則臣旣是次官,又有式暇,似不當進參,故姑爲遲待矣。差晩,始聞長官違牌事啓覆,旣有許式暇之例,雖有他員,不可推移云,故卽爲馳詣,而家居頗遠,纔到闕門,則諸臣已入矣。臣當入之人,初旣錯料,以致終不得入參,怠緩不職之責,固無所逃,亦當卽爲引避見斥,而臣素有宿病,連日供仕之餘,重觸風寒,自昨症情轉劇,萬無自力詣臺之勢,不得已還家調息,堇堇扶曳,今姑來避,所失尤大,不可一刻仍冒於臺次,請命遞斥臣職。答曰,勿辭。朴贄啓曰,執義金澋,再啓煩瀆,退待物論矣。傳曰,知道。
以備忘記,傳于李思永曰,居首大提學南龍翼,豹皮·鹿皮各一領,之次佐郞金始慶,貂皮笠耳掩一部,三中假注書朴泰淳,檢閱沈季良,正郞金宇杭,各織毛馬裝一部,三下應敎姜鋧,正郞金始徽·宋儒龍,佐郞權,假注書金演,各紙三卷·筆七柄·墨三笏賜給。
副護軍李敏敍疏曰,伏以臣於病伏中,伏見冊寶修改都監賞格備忘,則臣名亦在賜馬之中,臣不勝驚惶媿恧焉。臣自授都監之任,連以疾病廢仕,數朔之間,不得與諸堂上偕坐,前月以後,則全然不仕,前後參坐,未滿十數,陪進之時,又未進參,旣無奔走監董之勞,而與諸堂上之逐日仕進者,混被賞典,此豈臣心之所安,而國典之所當得哉?賞典雖微,所係至重,顰笑亦宜愼重,況便蕃之重錫乎?在國家爲濫賞,在臣身爲虛受,凡在聽聞,莫不驚駭。臣雖愚昧,決不敢冒昧承受,伏乞聖慈,亟命還收賜馬之命,以重賞典,以安私分,不勝幸甚。答曰,省疏具悉。今玆賞典,實循舊章,卿其安心,勿辭領受焉。
夜一更,月暈兩珥。二更至五更,月暈。燼餘
上在昌德宮。停常參·經筵。
洪萬鍾啓曰,小臣,尙衣院褒貶坐起,進去下直。傳曰,知道。
李思永啓曰,修撰洪受瀗推考事,命下矣。臺諫,方以遞差論啓,推考傳旨,不得捧入之意,敢啓。傳曰,知道。
又啓曰,今日爲政事,命下,而都承旨洪萬鍾,尙衣院褒貶坐〈起〉,進去,右副承旨李宏以代房,兵批政廳進去,左承旨申懹,以病呈辭,廳中只有臣思永與同副承旨金萬吉。二行缺
傳于李宏曰,大臣·備局堂上引見。
李宏,以摠戎廳言啓曰,本廳三運壯抄三哨軍兵,時日上來,已爲受點矣。與廣智營入直再運軍兵,今十五日,依前例替代,輪次入直之意,敢啓。傳曰,知道。
又以摠戎廳言啓曰,今秋康陵擧動時,留都軍兵,各邑所在本廳牙兵等別試才巡歷時,附近邑聚會擧行之意,已爲狀啓定奪矣。牙兵十二哨軍兵,試才施賞後,得中,開錄別單以啓,而壯抄軍十哨內,九哨,上番時鱗次試才,一哨則今年不爲上番,故牙兵一體試才,亦爲得中書入之意,敢啓。傳曰,知道。
又以刑曹言啓曰,今月十一日三覆時,徙民逃亡,承服後徑斃,罪人韓鶴龍妻子,爲奴定屬與否,本曹前例相考,稟處事,命下矣。本曹文案相考,則曾無前例之可據,而承服徑斃賊人之妻子,則爲奴定屬,非止一再,徙民與賊人,罪名雖異,俱是一罪,而承服後徑斃,一也,則亦當與賊人,一體處之,今此徙民逃亡,承服後徑斃,罪人韓鶴龍妻子,依賊人例,爲奴定給於茂山府,何如?傳曰,允。
有政。吏批,判書呂聖齊進,參判尹趾善服制,參議沈攸病,右副承旨李宏進。兵批,判書李師命進,參判宋奎濂進,參議李玄錫齋宿,參知金構病,右副承旨李宏進。以金萬吉爲同副承旨,兪命弘爲戶曹佐郞,李克亨爲監察,李德成爲司僕將,任弘善爲司藝,楊萬榮爲奉常奉事,吳羽進爲中學訓導,李震栻爲成均博士,崔奎瑞爲護軍,任弘望·鄭之彩爲副司直。
傳于李宏曰,右議政家,遣御醫往來看病。
傳于李宏曰,喉司之職,卯申出入,本非閑慢,故徒思避勞就便之計,不念不敢告勞之義,行公未久,辭單數行缺所載船,相失於海中,不知去處云,進上旣到之後,遷就薦新,事甚未安。進上柑子元數內,一百八十二枚,依數輸入禮曹,宗廟及永昭殿,明曉薦新後,還爲內入,何如?傳曰,允。
李宏,以工曹言啓曰,各江廣津·漢江·露梁·楊花渡·新村里·蠶頭出處津船中十四隻,今已限滿,當爲改槊,故板子貿易次,價本磨鍊,七月則逢授船匠,使之貿來於楊口地矣。功役浩多,未及流下,峽中早寒,江水已合,勢將待明春解凍後運下,趁卽改槊之意,敢啓。傳曰,知道。
以備忘記,傳于李宏曰,津船之限滿改槊者,至於十四隻之多,故板材,所當趁卽貿易運下,及期改槊,而稱以功役之浩多,一任遷就,今始以待明春改槊之意,緩緩陳達,該曹所以〈爲〉,委屬未便,工曹堂上·郞廳,竝從重推考。
李宏,以禁衛營言啓曰,本營郞廳及諸將官今秋冬等褒貶當等第,而都提調臣閔鼎重,方在疾病之中,限內不得磨勘之意,敢啓。傳曰,知道。
大臣·備局堂上引見時,今番都目大政時,親政處所,以熙政堂爲之事,榻前定奪。
江華留守申晸疏曰,伏以臣,自八月以來,卒然構疾,多般治療,久未收效,彌留累朔,轉入沈痼之域,而頃承召旨,不敢偃然退在,擔舁病骸,黽勉登途矣。冒寒往來之餘,症勢忝劇,呼吸喘促,言語艱澁,危兆敗徵,種種難狀,而最是胃氣先敗,粒米不入口者,今已數十餘日,眞元日益消盡,形神日益換脫,委身床席,晝夜昏昏,諸醫來見者,莫不危之,數行缺答曰,省疏具悉。卿其勿辭察職。
巳時,上御熙政堂,引見備局堂上。
領議政南九萬,行禮曹判書南龍翼,行吏曹判書呂聖齊,行左參贊尹堦,綾平君具鎰,戶曹判書柳尙運,兵曹判書李師命,行大司成崔錫鼎,右承旨李思永,掌令趙儀徵,校理黃欽,假注書李東馣·金演,記事官尹星駿·宋相琦入侍。
南九萬進曰,日氣甚寒,聖體,何如?上曰,無事矣。南九萬曰,伏見東萊〈府使〉李沆狀啓,則以爲,留館裁制倭平成辰,續送訓導安愼徽致辭曰,回下之尙不下來,抑何故也?回下未見之前,俺不可歸,渠旣受島主之言而來,則欲得朝廷回下而歸,其勢亦然,不可謂之數字缺大槪,今年三月,裁制持來書啓,只請耶蘇之事,而該曹復書,已於二月下送,今無更待之事,數行缺所無,則出必於島主之意,亦不可知,似是中間數字缺東萊府使,自其處嚴辭峻責,不使煩聞於朝廷。數字缺然而不爲與倭人相對時彌縫之地,遽以上稟朝廷之意,說於倭人,必欲使更塞之言,出於朝廷者,殊失邊臣之體,故曾請從重推考,其推考時覆啓,便是防塞回下,以此辭緣,傳說於倭人,則必無更待回下之言,而今此狀啓,又以爲,又欲得朝廷回下而歸,不可謂無據者,非但不成說話,其終不能自當防塞之狀,益可該然。我國邊臣之言,亦然,則彼狡倭所云云,亦何足怪也?前旣以此推考,今不可又爲推考,罷職而止,東萊〈府使〉李沆,拿問處置,何如?上曰,初不善處故推考,又請回下,尤甚無據,東萊府使李沆,拿問,差送新府使,使之嚴辭峻斥,以爲從速還收之地。南九萬曰,更請回下事,譯官傳言於府使,府使不能斟酌當否,煩複啓請,誠極無據,而譯官之不能據理開諭,致此煩聞,亦不言其罪,東萊訓導別差,亦令本道監司捉來,從重決棍,何如?上曰,訓導別差更爲嚴治事,申勅分付,可也。崔錫鼎曰,監司李世華,謄報東萊府使狀啓,東萊府使,旣以失體被拿,監司亦有不察之失,推考,何如?上曰,見其狀啓,則監司,似不知從前曲折,然推考,可也。南九萬曰,李沆狀啓中,又以爲,裁辦接待,依一特送例,則留館日限,亦當無異於一特送,而一特送,則以一百五日爲限,裁辦則或留一年,或留二年,渠雖以幹事爲言,而百餘日內,必無不及幹事之理,以其留限不定之故,將爲淹延不歸之計,徒懷自己之利,不念我國之弊,數字缺況前差未歸,後差又至,兩差供給,其費幾何?自該曹移書島主,然後可以防塞,或使渡海驛官,數字缺似優,因便付書,而大槪,裁辦之不限日流連,數行缺有若國家,惜其供給,爭較多少,其於國體,亦似數字缺我國不能嚴立防限,使差倭漸至縱肆之致,數字缺尤不如移書於島主,且從前不定其限,任其留連,而到今猝停接待,收其所供,有若驅逐之爲,則渠雖無狀,自我接待遠人之道,亦似有欠於寬大,姑令萊府,先爲分付訓導別差,以此意明日開說於裁辦處,使之斟酌治行日限,從速還歸,俾無彼此間傷損事體之弊,而此後設有更來裁辦,依一特送,一百五日留館之限定式事,豫爲相約,而倭人等,不有約條,更有踰越之事,則依聖敎,訓導別差,一一嚴治,何如?上曰,移書島主,果似失體,卒然收供驅逐,實非待遠人之道,先以此意,豫爲嚴飭於倭差等,言於裁辦,使之從速還歸,而日後裁辦之來者,使之一遵一特送日限,可也。南九萬曰,曾前裁辦留館,雖多淹滯,前差未去之前,後差復來,則只供後來之差,而前差來則不受供者,乃曰流來定規云,而今此狀啓,以兩差疊到,其弊難支爲言,似是近日,又有竝供之規而然,尤極可怪。且考見該曹戊戌以上謄錄,則裁辦倭,亦無定以一特送例接待之規,只從所幹事輕重,或元不接待,或只給糧饌,或設宴享,或從歲遣船例,或從一特送例,不一其規矣。必依一特送接待,亦未知始自何時,此兩款事,亦令萊府,考出上聞,何如?上曰,依爲之。竝出擧條南九萬曰,辛酉年間,有兒弱軍役査出之事,其數至於累萬。其時淸城府院君金錫胄,判府事閔鼎重,陳達成立事目,每歲抄,頒降軍兵,兵使巡歷時點考,如有十歲以下兒弱,使之啓聞,十名以上,徒配,十名以下,論以制書有違之律事,定奪矣。今年八月,兵曹判書李師命以爲,一名亦皆論罪,則守令,似有遞易紛紜之弊,有所稟啓,而臣則以爲,赤子定役,實是痼弊,若不隨現科罪,則難以救正,雖是一名,旣違朝命,而追改已定事目,更緩其罪,則永無革弊之日,且日後作法,無以信於中外者,以不可變改之意,仰達矣。今者慶尙兵使權儔巡歷後狀啓,兒弱守令之現出者,至於二十九人之多,自兵曹移送刑曹,已以發緘推考事,啓下云,而槪其兵使點考時,時任守令之現告者,元無緘問之事,其已遞守令,則雖不參見於點考,其時監色,旣已參見,不能發明,自當比守令,加一等之罪,則事之無疑可知,係于軍務之事,唯當直爲處決,不必緘問遲留。且官吏之不奉法,爲日已久,故慶尙左道見頉守令,至此之多,諸道狀啓畢上來,則其數必將益多,時任守令之多數遞易,誠有難處者。當初事目,雖以制書有違定律,今姑以營門決杖施罰,且定役兒弱,使本道不待時代定,報兵營啓聞,似當矣。且時任守令,旣爲決杖,則已遞守令,亦當一體施罰,移義禁府決杖,似可,至於移拜他道守令者,則亦自其所居道兵營決杖,何如?上曰,其狀啓,已下刑曹,而緘問之際,結末未易,且事係軍務,在任者則自營門決杖,已遞者則者自禁府決杖,爲他道守令者,自其道營門決杖,可也。南九萬曰,元狀啓,令兵曹取來於刑曹,當爲徒配及決杖者,區別啓下,以爲自禁府及本道擧行之地,而此後他道兵使狀啓上來者,竝令兵曹,一體擧行,何如?上曰,依爲之。出擧條
南九萬曰,頃者兵曹判書李師命,以束伍軍鍊習事陳達,臣以退出後,與諸宰相議,作爲事目,啓下擧行事仰達矣。考見孝宗朝故相臣元斗杓,在本兵時啓下節目,則守令決杖,其條甚多,而近來廢閣不行已久,兵使巡歷之停止,亦累年,聞今年兵使巡歷後,啓本有上來者,或有十哨內一二字缺分八九哨之邑云。當此積年廢弛之餘,猝然定節目未行,則被罪者甚多,必有難處之患,姑令本一二字缺於各道兵使·營將,依事目巡歷,其中尤甚一二字缺邑,從輕重警責,守令過三四年,稍成貌樣,卽令講定節目,似可,以此意分付於兵曹,何如?上曰,依此擧行一行缺師命,又以各邑束伍一年內,有多半行缺事,請立事目,而曾前充定之束伍,若果壯實,五六字缺下則誠爲有罪矣。如或多有老弱不實之人六七字缺代定,則以此計其名數,歸罪於守令,亦似有弊,且一年內病死逃故之數,亦難豫定其多少,只以頉下數多,論罪守令,似難施行。臣意,依前日事目,束伍之應爲頉下者,起送於營將,營將,親審的實後,報兵使,許頉代定,則守令任意頉下之弊,似可防塞,姑先以此意,自兵曹申飭諸道,何如?上曰,依此著實擧行事,分付,可也。出擧條南九萬曰,宗室中海城君元忠,曾以年八十加資,其後又以大王大妃周甲之慶,陞資,而今年九十一歲,故其子上言,請依例加資,該曹以爲,纔因別恩加資,又以九十加資,事涉重疊,防啓矣。九十加資,乃是常典,則今以曾前周甲之慶別恩,不施應行之典,於渠似涉冤抑,且國家待宗室,恩禮從優,而宗室之年過九十者,甚是稀罕之事,特加恩資似宜,故敢稟。上曰,該曹則雖據理防塞,而宗室之年過九十數字缺特令加資,可也。出擧條南龍翼曰,昨日儒生到記,聞有入內之擧云,未知果然否乎?上曰,卿誤聞矣。摘奸時則例以摘奸到記入之矣。南龍翼曰,勸奬居齋儒生,雖是盛擧,而到記儒生,不過四十餘人,其中製進者,又不過十餘人,而每每直赴殿試,未安矣。上曰,予亦知其不可煩數爲之,故欲爲斟酌矣。南龍翼曰,文衡之任,必得文翰過人者,不負其責,而如臣者,則魯鈍甚矣。何可勝堪?況應製中,豈無優於小臣之作者乎?因在此任之故,賞賜疊至,不勝惶愧,還收之意,敢達。上曰,循例賞典,不必爲辭矣。上曰,都政每爲退行,事體未安。今番則限內爲之乎?呂聖齊曰,今番則兩銓別無他故,當於限內爲之矣。上曰,親政爲之事,分付,可也。
李師命曰,禮曹判書南龍翼,以儒生直赴濫觴事,陳達半行缺軍士及將校試才時,柳葉箭五中半行缺者,皆赴殿試,故今番則其類至於六七十人之多,數字缺以試官爲之,而末世猶難防奸,況外方試藝,只委於一二字缺無弄奸之弊乎?其中鳥銃三發六中之人,上京試才,則不但不中,手段生疎,似是用奸之致矣。科擧元非廣取之事,而至於扈衛廳試射,柳葉箭二十五矢得中者,特許直赴殿試,十餘年來,技藝大進,以小臣管下言之,得中四十矢而受賞者,一月而數三人,則得中二十五矢而直赴,似爲太歇矣。南九萬曰,萬科之擧,大段失著,其時議者以爲,出身亦是揀擇軍士,且可慰人心云,而其後兵曹,有無限弊端,故小臣,以科擧時武士,勿爲廣取之意,陳達,而科擧之外,各樣直赴無節,外方則罷之宜矣,上曰,扈衛廳直赴之規,其來已久,勸奬之擧,一朝停罷,重難且大,將親爲試才,似無濫襍之事,外方則或不無用奸之弊,外方入格之類,勿爲直爲直赴,論以他賞事,分付,可也。李師命曰,出身則邊將除授,公私賤則贖良,閑良則直赴之代,更以何賞論之乎?上曰,直赴之代論賞事,則該曹斟酌定式,稟旨擧行,可也。出擧條
趙儀徵啓曰,金萬重遠竄還收事。措語上同上曰,勿煩。
又啓曰,還收內官崔尙仰·朴斗卿等職牒還給之命。措語上同上曰,勿煩。
又啓曰,玉堂箚,必須簡問同僚,齊會館中,商確可否,然後從多箚論,乃是前規也。再昨榻前,副修撰洪受瀗,以司諫沈枰處置事,有所陳達,至曰,用意不出於公正,當爲箚遞,而校理黃欽,與枰有相避之嫌,故雖不得連名箚遞,而敢陳所懷云,臣意謂,受瀗,已與他僚會議,而只以欽之故,不得箚遞矣。今聞玉堂他員,漠然不知其欲爲箚遞之擧云,以用意之不正,駁遞諫官,是何等重事,而旣不簡問於他僚,獨以一人之見,遽陳所懷,有若他僚,已得歸一,而獨欽之故,不得箚論者然,不料玉堂公議之地,乃復有此事也。且沈枰之處置,已至數日,則自有通議諸僚之暇,而何其不待相議,悠悠徑論至此哉?其所擧措,大違前規,有關後弊,請副修撰洪受瀗遞差。上曰,推考。
又啓曰,執義金澋,引嫌而退,措語見上旣以應參覆讞之人,乃有錯認未及之擧,揆以臺體,勢難仍在,請執義金澋遞差。上曰,依啓。趙儀徵曰,四五字缺入侍時,承旨李宏,和助不公之論,張皇陳達,故四五字缺允可,而且有未盡達之所懷,敢此仰陳多。向〈者〉閔鎭周之論劾權持,專出於策題,而今者策題中,旣無托跡山林四字,則當初所論,可謂爽實之甚,而鎭周,不捨前見,猶謂之悖慢,洪受瀗則專護鎭周,排攻權持,乃以爲,策題雖無托跡山林之語,尙有侵逼遺逸之意,其所爲言,吁亦異矣。大槪,以文字罪人,本非盛世事,宋神宗朝,蘇軾,有世間唯有蟄龍知之句,其時以爲,軾有不臣之志,繩以重罪,論者至今非之。今者聖明在上,而所謂遺逸,卽一代所宗仰,權持,非病風喪心之人,豈以侵逼之意,出於策題,而乃反抉摘爲罪,豈不過乎?光海朝擧人任叔英對策,顯斥戚里專權之弊,考官欲黜之,命官沈喜壽,獨不可而取之,光海大怒,命拔榜,相臣李恒福·李德馨等,力爭復科。其時卽昏亂之時,而猶以文字之故,不能罪人,今日卽淸明之朝,所謂策題,亦無譏斥遺逸之實狀,而久致爲罪,則不亦冤乎?神宗·光海時事,非明時引擬之事,欲陳文字罪人之不可,竝爲仰達矣。且洪受瀗,以策題中梔蠟釣採,竊附道德等語,以此爲侵逼遺逸之證,此甚不然也。策題例以設問汎稱之辭,廣作時弊,以試多士,故時弊中或以彝倫斁絶,義理晦塞等語設問者,自古多有之,豈皆有意譏切當世而然也?韓愈,有道德虛位之說,策題所謂竊附道德云者,亦豈指今世遺逸二三字缺抉摘文字,構人罪案,則一權持之坐廢,固不足惜,而流害貽弊,有不可勝言者矣。上曰,閔鎭周所論,旣已爽實,而其後猶多抑勒二行缺將罷出,上招謂承旨曰,讀義禁府數字缺李思永,跪讀北道潼關僉使李得老供辭訖。上曰,除刑推議處。李思永,又讀前淸城僉使周時興供辭,及京畿水使李枝遠供辭,及前伐登萬戶申至翼供辭訖。上曰,竝除刑推議處。李思永,又讀北兵使元相供辭訖。上曰,其所稱冤,不謂無據,令本道別定剛明官,詳査啓聞後稟處。李思永,又讀前乶下僉使張萬里供辭,及前平南萬戶朴維昌供辭,及前乾原權管韓起周供辭,及前幕嶺萬戶尹斗明供辭訖。上曰,竝除刑推議處。李思永,又讀前訓鍊都正李惠疇供辭訖。上曰,依允。李思永,又讀前木浦萬戶姜泰英供辭訖。上曰,除刑推議處。李思永,又讀郭山郡守金爾樞供辭訖。上曰,朱起元誣罔擊錚之狀,已著於本道査啓,則金爾樞,今無可論之罪,除刑推,帶職放送。李思永,又讀朱乙溫萬戶李仁益供辭訖。上曰,姑停刑推覈處。讀畢,罷出。上曰,親政處所,以熙政堂爲之。燼餘
上在昌德宮。停常參·經筵。
巳時至申時,日暈。夜一更至五更,月暈。
洪萬鍾啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李思永啓曰,史官三員待命事,命下矣。史官不備,以宣傳官一員,代送之意,敢啓。傳曰,知道。
朴贄,以都摠府言啓曰,今日入直軍士,當爲中日習射,而數字缺祭,齋戒相値,不得爲之之意,敢啓。傳曰,知道。
傳于洪萬鍾曰,藝文提學未差之代,後日政差出事,分付。
傳于李思永曰,明朝大提學命招。
朴贄啓曰,司諫沈枰,引避退待,已經三日,而尙未處置,事甚未安。諫院未肅拜人員,卽爲牌招,以爲處置之地,何如?傳曰,允。
洪萬鍾啓曰,秋冬等褒貶,當爲等第,而本院無實郞廳,不得爲之意,敢啓。傳曰,知道。
以備忘記,傳于李思永曰,史官三員,騎馬三匹立之。
李思永,以禮曹言啓曰,濟州牧使所封去十月令宗廟·永昭殿薦新唐金橘·柑子等,今始上來,唐金橘則明日臘享大祭兼薦,而柑子則昨因司饔院啓辭,以進上所封,旣已薦新,令該院捧入,何如?傳曰,允。
獻納李玄紀啓曰,庸碌小臣,濫蒙鴻造,前後歷逷,莫非華顯,而蔑有絲毫之補,徒積逋慢之罪,臣常愧慄,若隕坑谷。不圖玆者,復叨諫職,兩日之內,恩召再降,嚴畏分義,不得不趨詣,而顧臣奉使無狀,酷被囚人之構誣,未及伸暴之前,寧有冒出之理乎?弘璧招辭,以臣父墳,在於南陽,而信川郡守洪時中,家居相近,曾有難忘之恩,故廉問之日,聽其指嗾,構誣渠身云,而張皇醜詆,罔有紀極,其乘憤反噬,必欲償怨之計,可謂巧且慘矣。臣之父墳,果在南陽,而自忠原移葬,纔數年矣。臣又繫官,不得任意省掃,前後往來,不過數三,則傍近之人,固無盡知之理。至於時中,文武殊塗,非但不識其面貌,亦未嘗一聞其姓名,弘璧之以受恩爲言者,何所據也?頃日廉問之命,出於匪意,蒼黃就道,糧未宿舂,首尾四十餘日,非無窘乏之時,而自念孤根弱植,受國重寄,一步小差,終必獲辜,身之狼狽,姑舍勿論,辱命僨事,不可不恤,故道內守宰,雖有一二知分,而終不向人索糧,及其先文露出之後,尙慮被捉之人,或有致疑蹊逕之弊,揮斥官隷,俾不近前,所帶傔從,日夜在傍,臣之商悉,自謂不淺,而畢竟以受支遺聽指嗾爲言,求全之毁,一至此哉?臣之馳入載寧也,下吏馳報於兼官,所謂兼官,卽時中也。御史在郡,法當支待,故時中,冒昏來到,呈進公狀,人非舊識,事多悤卒,片時相對,無他說話,數句酬酌,只是弊瘼及農事形止,此實一道之所共知,而猶謂之自點軍器,共入客舍,豈非誣罔之甚者乎?雖然,緣臣疲劣,受此誣辱,其羞朝廷而損事體,莫此爲甚。何敢一刻苟冒於臺席?請命遞斥臣職。答曰,勿辭。朴贄啓曰,獻納李玄紀,再啓煩瀆,退待物論矣。傳曰,知道。燼餘
上在昌德宮。停常參·經筵。
辰時,日暈兩珥。二更,月犯鬼星。
下直,溫陽郡守柳長培。
李思永啓曰,藝文提學李敏敍,牌招不進矣。傳曰,更爲牌招。又啓曰,藝文提學李敏敍,再牌不進矣。傳曰,知道。又啓曰,內醫院封進生胎,昨日分付於五部,而至今日不納一部,故卽者五部官員發牌,更爲督促,則西部主簿數字缺以爲,歲初時,使令多事,未及分付於各洞云。數行缺
又啓曰,數字缺秋冬等守令褒貶,無一人居下者,殊無嚴明殿最之意,咸鏡監司朴泰常,推考,何如?傳曰,允。
朴贄啓曰,北道兵使姜萬碩,今秋冬等邊將褒貶中,西水羅保權管下,不書姓名及等第,雖欠敬謹之意,咸鏡北道兵使姜萬碩,推考,何如?傳曰,允。
又啓曰,江襄監司權是經,江華留守申晸,公洪水使金益勳,慶尙左水使申翰周,全羅左水使李澤,右水使朴新胄等,今秋冬等邊將褒貶,無一人居下者,殊無嚴明殿最之意,推考,何如?傳曰,允。
洪萬鍾啓曰,左副承旨李宏,連日不爲仕進矣。卽者,陳疏呈本院,而觀其措語,其兒子及奴僕四五人,俱得疑疾云,原疏不得捧入,而身旣薰染,則勢難出入於近密之地,何以爲之?敢稟。傳曰,改差。
傳于李思永曰,書題書入。
以提調意啓曰,今日爲政事,命下矣。兵房承旨李宏,陳疏有故,不及磨勘矣。今此告以服制,亦不仕進,兵批政廳,何承旨進去乎?傳曰,右副承旨進去。
傳于李宏曰,承旨與大提學,偕往泮宮,儒生等製述以來。
有政。吏批,行判書呂聖齊進,參判尹趾善服制,參議沈攸病,都承旨洪萬鍾進。兵批,判書李師命病,參判宋〈奎〉濂病,參議李玄錫病,參知金構進,右副承旨朴贄進,以李后定爲執義,李敏敍爲藝文提學,金尙夏爲禮曹正郞,沈廷輔爲禁府都事,柳成運爲典籍,金澋爲宗簿正,吳道一爲左副承旨,申奎爲成均博士,韓順謙爲學諭,海城君元忠,今加嘉德,年過九十,特令加資事承傳。傳于李思永曰,藝文提學李敏敍,牌招來待,儒生製述,同參科次。
傳于朴贄曰,修撰尹德駿,爲親乞郡,情甚可矜,而適緣經幄之乏人,雖不得依願施行,亦不無軫念之道,令該曹衣資食物,從優題給。
李思永啓曰,藝文提學李敏敍,牌招不進矣。傳曰,更爲牌招。
數行缺李思永,以司錄,以領議政意啓曰,本府褒貶,以左相未差,右相有病患位不齊之故,褒貶不得磨勘之意,敢啓。傳曰,知道。
又以敦寧府言啓曰,本府郞廳今丁卯秋冬等褒貶,當爲等第,而領敦寧府事金壽恒,判敦寧府事趙師錫,俱在外未肅拜,限內不得磨勘之意,敢啓。傳曰,知道。
又以吏曹言啓曰,本曹所屬宗簿寺官員等今丁卯秋冬等褒貶,當爲等第,而本寺提調有故,限內不得磨勘之意,敢啓。傳曰,知道。
又以春秋館郞廳,以領事意啓曰,本館今秋冬等褒貶,磨鍊以入,而春夏等褒貶,則今六月,不得磨勘,到今亦當竝爲磨勘,而其時在職,今多改遞,故不爲磨勘之意,敢啓。傳曰,知道。
又以宣惠廳郞廳,以都提調言啓曰,今日爲政事命下,今丁卯春夏等褒貶,限內不及磨勘矣。今此秋冬等褒貶,一時竝爲等第。數行缺
又以宗親郞廳,以有司堂上意啓曰,本府郞廳今丁卯秋冬等褒貶,當爲磨勘,而有司堂上三員內,崇善君臣澂·全平君臣漷,俱有身病,限內不得爲之之意,敢啓。傳曰,知道。
又以工曹言啓曰,今丁卯秋冬等本曹郞廳及屬司官員褒貶等第,及尙衣院官員去丙寅春夏等·秋冬等,今丁卯春夏等未磨勘等第,竝爲磨勘以入,而掌苑署·典涓司啓本中,有兩處刀擦之意,敢啓。傳曰,知道。
朴贄,以兵曹言〈啓曰〉,今丁卯春夏等褒貶啓本中,刀擦一處矣,敢啓。傳曰,知道。
又以兵曹言啓曰,本曹所屬今秋冬等褒貶等第,磨勘以入,而軍器寺·訓鍊院,因各其提調及堂上數行缺申懹,以常平廳意啓曰,藏氷時,例捧價米於坊民,而從前値凶歲,則自賑廳雖有充給之例,固不可每每援例,有若逐年應行之事,而第念今年凶荒,無異於上年,則責徵氷米,其勢似難,不可無顧恤之道,依上年例,自本廳充給,何如?傳曰,允。
朴贄,以訓鍊都監言啓曰,都監郞廳及將官丁,今丁卯秋冬等褒貶,當爲等第,而都提調臣金壽恒在外,限內不得磨勘之意,敢啓。傳曰,知道。又以御營聽郞廳,以都提調意啓曰,本廳今丁卯秋冬等褒貶,當爲等第,而一行缺掌令趙儀徵·林渙啓曰,金萬重遠竄還收事。措語上同還收內官崔尙仰·朴斗卿等職牒還給之命。措語上同再昨榻前,以副修撰洪受瀗遞改事,有所論列,而不賜允兪,只下推考之命,臣等切惑焉。受瀗之欲遞沈枰,未免偏係之私,有乖和平之道,而況不待簡問同僚,商確賜否,獨以一人之見,遽陳箚遞之意,有若他僚,已得歸一,而以黃欽相避之故,不果箚論者然,其不顧體例,汲汲攻斥之狀,甚有關於後弊,請副修撰洪受瀗遞差。司諫沈枰,獻納李玄紀,引嫌而退。避辭措語見上臺啓爽實,衆目所覩,而猶執前見,操切不已,據實自明,其勢固然,語欠稱停,不必深咎,處置請出,實循公議,意外非斥,何足爲嫌?廉問按法,在我無失,則囚人構誣,不必爲嫌,請司諫沈枰,獻納李玄紀,竝命出仕,新除授正言兪命雄,時在公洪道木川地,請斯速乘馹上事來事。答曰,不允。處置事,下諭事,依啓。
修撰尹德駿疏曰,伏以臣之於君,猶子之父。凡爲人之臣與子者,有懇惻危迫之情,則趑趄囁嚅,不達於君父之前,鬱抑憫蹙,退而自傷,則非君父之不明不慈,其臣子自阻自外之,缺答曰,私情雖切,適緣經幄乏人,不得許施,爾其勿辭察職。仍傳曰,爲親乞郡,情甚可矜,適緣經幄之乏人,雖不得依願施行,亦不無軫念之道,令該曹衣資食物,從優題給。燼餘
上在昌德宮。停常參·經筵。
三更至五更,月暈。
下直,旌善郡守權。
朴贄,以義禁府言啓曰,東萊府使李沆拿問處置事,傳旨啓下矣。李沆,時在任所,依例發遣府書吏拿來,何如?傳曰,東萊係是邊地,依例交代後拿來。
洪萬鍾啓曰,左副承旨吳道一,今日不爲出肅,廳中位甚不齊,且疏批已下,卽爲牌招察任,何如?傳曰,允。
傳于李思永曰,居首儒生徐文翊,直赴殿試。缺
洪萬鍾,以吏曹言啓曰,東萊府使李沆,交代後拿來事,命下矣。其代令備邊司議薦,何如?傳曰,允。
有政。吏批,判書呂聖齊式暇,參判尹趾善進,參議沈攸病,都承旨洪萬鍾進。兵批,判書李師命,禁衛營祿陞降坐起進,參判宋奎濂病,參議李玄錫進,參知金構病,右副承旨朴贄進。以金洪福爲正言,柳成運爲監察,李宏付副護軍,權持付副司果。
掌令趙儀徵·林渙啓曰,金萬重遠竄還收事,還收內官崔尙仰·朴斗卿等職牒還給之命,副修撰洪受瀗遞差事。答曰,勿煩。
午時,上御熙政堂,召對。
參贊官金萬吉,侍讀官姜鋧,檢討官尹德駿,假注書李東馣,記事官尹星駿·宋相琦入侍。
姜鋧,進讀晉簡文帝紀,自列宗孝武皇帝寧康元年至冬十月朔日食。上曰,下番讀之。尹德駿,伏讀,自八年秦建元十九年至合衆十萬據隴。上曰,翰林讀之。宋相琦,伏讀,自起兵攻洛陽至秦梁州刺史潘猛棄漢中。姜鋧曰,謝安與王坦之,同心輔國,而有鎭物之量,缺數行姜鋧曰,彗星乃大災,而堅之所謂修德,則可以禳災者,其言則善,而無實德,故不能救慕容垂之亂矣。尹德駿曰,其所謂修德者,欲拒諫而發,無實地矣。姜鋧曰,晉室之衰,由於淸虛委弱,而謝安,亦未免此習矣。金萬吉曰,若非謝安,則不能救當時之亂,而至於傷風敗俗,則亦不無助矣。姜鋧曰,王猛,不事晉室而歸符堅,固無可言,而臨死之言,謂不可伐晉,此似可觀矣。金萬吉曰,王坦之之倒持手板,雖似虛怯,爲國之心,則誠有可觀者矣。尹德駿曰,符堅所謂鬚髮半白云者,亦可見勤勞爲政矣。金萬吉曰,張天錫之爲晉,則誠美矣,而至於殺其使臣,則非矣。姜鋧曰,秦堅之殺寔君,與漢高之殺丁公,同而誠善矣。尹德駿曰,奢侈必爲亡國之害者,蓋由於不能操心節用,而貽害於治道故也。堅之舟艦兵器,飾以金銀者,已有敗亡之兆矣。姜鋧曰,謝安之違衆擧親,出於爲國,此則誠是,而若其增修宮室,則甚非矣。當天下危亂之日,爲此奢侈之擧,已非,而不能卽受彪之之善言,尤非矣。上曰,王彪之之言,甚爲正大矣。姜鋧曰,郄愔之不哭其子,出於爲國精忠,可謂昺然矣。秦王堅,有受諫之量,聞趙整之言,以爲酒戒,此事則誠善矣。尹德駿曰,自古治逆之道,不可不嚴,而堅每赦之,是未可知也。趙整之歌,所謂阿得脂,不可曉矣。或謂之歌辭,或謂之鳥名,皆未可知矣。金萬吉曰,王皮則殺之,王羊則用之似好,而不殺皮而用羊,似非矣。三四行缺姜鋧曰,謝安,聞捷報之來,而圍棋如舊者,出於矯情,雖有鎭物之量,論以正道,則似非矣。金萬吉曰,謝安之擧其子玄者,知其能也。不用其婿國寶者,知其惡也。其心皆出於爲國,可尙矣。金萬吉曰,謝安,至當假黃鉞之時,無辭避之言,未知黃鉞與九錫,甚爲不可矣。上曰,假黃鉞加九錫,無異矣。尹德駿曰,人君之守小信而貽大害,非矣。上曰,唯。仍罷出。
左副承旨吳道一辭職上疏。入啓。答曰,省疏具悉。爾其勿辭察職。燼餘
上在昌德宮。停常參·經筵。
南原府使金,下直。
辰時,日暈兩珥,暈上有背,色內赤外靑。自巳時至未時,日暈。
吳道一,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管李䎙,以武臣堂上朔試射試官,除標信,慕華館進去之意,敢啓。傳曰,知道。
朴贄,以刑曹言啓曰,以刑曹啓目,前江陵府使睦林儒,移本府處置事,命下矣。睦林儒,待命於本府,卽爲拿囚之意,敢啓。
吳道一,以禁衛營言啓曰,前佐郞鄭海東,本營郞廳,旣已啓下,時無職名,依例付軍職,冠帶常仕,何如?傳曰,允。
金萬吉,以弘文館官員,以領事意言啓曰,本館秋冬等褒貶,磨鍊以入,而春夏等未磨勘褒貶,今當竝爲追勘,而其時官員,今多遷易,不爲磨鍊之意,敢啓。傳曰,知道。
又以禮曹言啓曰,今丁卯年秋冬等本曹褒貶,及所屬藝文館·觀象監官員等春夏等褒貶等第,今始磨勘以入,而所屬中,承文院·校書館·歸厚署·奉常寺·宗廟署·社稷署·東西氷庫·內醫院·惠民署·東南關王廟·司譯院官員等今春夏等褒貶,各其司提調·堂上有故,不得磨勘之意,敢啓。傳曰,知道。
又以義禁府言啓曰,卽接月令醫員李時碩手本,則保放罪人趙汝璋,病勢今已差歇云,卽爲還囚之意,敢啓。傳曰,知道。
又以義禁府言啓曰,卽接月令醫員李時碩手本,則罪人趙弘璧,病勢極重,頭部隱痛,惡寒厥逆,四肢沈冷,時或窒塞,言語蹇澁云,姑爲保放,待差還囚,何如?傳曰,允。
又以義禁府言啓曰,黃海兵使睦林奇,拿問定罪事,傳旨啓下矣。睦林奇,時在任所,依例發遣府都事,拿來,何如?傳曰,依例交代後拿問。
掌令趙儀徵·林渙啓曰,請還收金萬重遠竄之命事。請還收內官崔尙仰·朴斗卿等職牒還給之命事。請副修撰洪受瀗遞差。措辭竝同前頃者茶時,宗班夏川副正椅,親呈單子以爲,前月卄六夜,前監察李瞻漢,多率無賴黨,突入露刃,欲奪其所蓄之妾,無數亂打云,過數日後,李瞻漢,繼而呈單,以椅,欲奪渠馬,相鬨挾撼,致此誣陷爲辭。乘夜掠妾,固是都中罕有之變,而其他狀辭中相詬之言,無非斁倫敗紀,傷風亂俗之事,則尤不可置而不問。請夏川副正椅,前監察李瞻漢,竝拿問正罪。答曰,不允。拿問事,依啓。
黃海監司林泳疏曰,伏以臣,前旣冒死,連章仰籲,自以底裏盡露,庶幾得蒙恩遞,微誠未格,天聽邈然,聖批趣召,成命數字缺狼狽惶隕,罔知攸措。噫,無狀如臣,罪積逋慢,今玆數字缺命累月,苦言危懇,猶未上孚,勢窮情渴,無復可辭,到此地頭,豈遑他恤?唯當不俟駕屨,奔走祇謝,何敢更議辭受去就於其間哉?臣愚始慮,亦嘗以爲,再辭而或不得命,則分義所在,惟有一行而已,不幸狗馬賤疾,至今痼留,雖欲自力,其勢末由,此則亦非臣愚之所及也。微賤疾苦,今不敢每每詳陳,而要之積病之餘,元氣大敗,觸寒傷食,百苦迭作,旬月之內,無望起動,事勢至此,進退兩難。反復自量,不知所出,申召之下,必欲終辭,則亦甚支離,固極僭越,而又若不計久近,悶默退伏,俟其差復,隨意作行,則稽留嚴命,厥罪尤重,況聞本路,饑荒孔極,前頭憂責,尤非常歲之比,如臣迂疎愚劣,雖使聞命卽行,竭蹶趨事,尙恐無一分拯濟之望。矧今痼疾留落,赴任無期,其在朝家,軫念一路窮民之道,豈容因一愚臣,一任曠官,不思變通,在臣私義,亦何敢舒緩泄沓,坐待病愈,而不汲汲爲自處之道哉?此臣所爲,憂惶悶迫,百計無聊,終不得不冒萬死更籲者也。伏乞聖慈,特諒臣至懇,亟遞臣職,以便公私,仍治臣僭妄瀆擾之罪,不勝幸甚。答曰,省疏具悉。卿辭至此,本職當許遞焉。
金萬吉啓曰,上番翰林尹星駿,以褒貶居中,卽爲出去,而檢閱沈季良,陳疏到院,觀其措語,則二三字缺致令下位,故犯居中爲辭,而下位旣遞之後,更二三字缺之地,不宜以此引咎,終至闕直數三字缺吏,催促入直,則一向堅執,無意入來,莫重二三字缺其在事體,殊甚未妥。檢閱沈季良,推考,卽爲牌招,何如?傳曰,允。
夜二更,月暈。三更,月犯軒轅第二星。燼餘
上在昌德宮。停常參·經筵。
李思永啓曰,自小寒至大寒,視事頉稟矣。日寒如此,姑觀前頭日暖,更爲取稟之意,敢啓。傳曰,知道。
吳道一,以都摠府言啓曰,副摠管尹趾善,除標信,吏曹開拆坐起,進去之意,敢啓。傳曰,知道。
李思永啓曰,祿都目政事,來二十日爲之之意,敢啓。傳日,知道。
掌令趙儀徵·林渙啓曰,請更加三思,還收金萬重遠竄之命。請內官崔尙仰·朴斗卿等職牒還給之命。措辭竝同前答曰,勿煩。
禮曹判書南龍翼疏曰,伏以臣,半行缺時,積月供劇,未嘗數日偃息,脚病半行缺强起趨走矣。昨於本曹褒貶之坐,終日觸寒,且因所屬二三字缺夕始罷,扶曳還家,幾不省事,四肢如縛,頭疼大作,達夜一二字缺求汗不得,積傷所發,根柢深痼,旬月之內,決無供仕之望,伏乞聖慈,察臣實病之狀,所參宗伯·文衡等任,爲先遞改,俾得趁時調治,以尋生路,千萬幸甚。答曰,省疏具悉。卿其安心勿辭,調理行公。
傳于李思永曰,夜對爲之。
吳道一啓曰,右承旨李思永,方爲入直,聞其猝然窒塞,症甚危急,纔已出去,同副承旨金萬吉,卽爲牌招入直,何如?傳曰,允。
初昏,上御熙政堂夜對,右副承旨吳道一,侍讀官南致熏,檢討官尹德駿,假注書朴泰淳,記事官沈季良·宋相琦等,入侍。致熏,讀綱目,自晉孝武帝十年至慰諭令還淮陰。上曰,下番讀之。德駿,讀自燕王垂追尊至遼懼遣使請降。上曰,承旨讀之。道一,讀自徵處士不至至惡地降於後秦。上曰,上番翰林讀之。季良,讀自十五年春正月至冬十一月以殷仲堪。上命諸臣少退,諸臣,皆退出軒外,少選復入。道一啓曰,同副承旨金萬吉,承牌來詣闕門外,請出標信,令注書傳給宣傳官,使之開門入直。上曰,依爲之。宦者,出標信,傳于道一,道一,傳于泰淳,泰淳,出而傳與宣傳官,旣開門後,泰淳,還奉標信,傳于道一,道一,進前傳于宦者。季良,讀至終篇。上令□文義,德駿曰,讖固不信,而以帝出五將久長得云者見之,其不應驗,如是矣。致熏曰,謝安在,符堅,不能爲患於晉矣。安旣死,晉之不振,可知矣。德駿曰,安雖不死,王國寶之徒在內,安能爲乎?符堅得國,固不正,其不終,宜矣,而況垂萇在內,此乃養虎遺患之謂也。上曰,垂萇事,司馬光所論,正矣。致熏曰,此卽其無沛公之意也。上讀司馬光論數戰民疲等句曰,此說皆是也。道一曰,使堅得其道,則垂萇,皆可駕馭用之,而不得其道,雖其親戚,皆離叛,上敎是也。致熏曰,戴逵,以遺逸有盛名,而善彈琴,武孝王,召之,二字缺琴,逵對使破琴云。道一曰,爲國之道,如遺逸之士數三字缺於身致,而逵則逃匿不出。半行缺德駿曰,段業之論吳起·商鞅,是矣。三四行缺致熏曰,我國養士之法甚疎,太學生明經者,只事口讀,以應科擧,而外方鄕校,則只以校生守之,尤可怪。所謂校生,本非士族也,以中人輩爲之,而其考講,不過千字·類合之類,儒生,反聚於書院,書院則祀我東儒賢,而豈若鄕校之祀先聖乎?然而儒生,乃以其鄕校爲恥,殊可怪矣。上曰,此事輕重倒置矣。德駿曰,遣史官傳諭外方之時,必以校生,負諭書前導,此亦可怪。城內則諭書,例使政院使令負之,外方,豈可必使校生負之乎?史官,乘馹疾驅,校生輩,多艱於得馬,或有賂遺於政院使令,而得免者云,且如果川,則錄於校案者,不過五六人,猝有史官之行,以守直鄕校者出送,聖廟不免無守直之人云,此弊亦當有變通之擧矣。上曰,何以有此規例耶?致熏曰,不知創自何時,而校生所騎馬刷價,例自國家會減,此非史官及州縣私自爲之之事也。道一曰,德駿陳弊之言,誠有之矣。必使校生負之者,蓋重其事之意也。致熏曰,設令有弊,舊規旣然,似難猝變矣。上曰,此實出於重其事之意,且是故規,不可率爾變通矣。上旣掩卷,宦者各二人,捧一大盤,置於諸臣之前。上謂諸臣曰,夜對異於侍講,有同家人父子間,各安意喫了。諸臣,皆拜謝還伏。上又曰,予不喜吟咏,而今日適得一絶句,承旨·玉堂可和進,而筆墨則取注書所持用之。道一以下諸臣,皆進前俯伏。上口號曰,湛然零露匪陽晞,厭厭含杯宜醉歸,令德令儀昔有訓,作詩勸戒莫相違。上又曰,倉卒所作,平仄無誤處否?道一曰,律詩,以常體言之,宜字當仄,而拗體則當平,厭厭之厭字,李義山詩,有平用處,而古人數字缺聖製平仄,無誤處矣。道一等,旣皆退伏。上命史官,竝皆和進,泰淳·季良·相琦,皆離席拜謝,宦者奉數字缺紙置一張於道一之前,一張於泰淳之前,諸臣之詩,以次進呈於上前。道一詩曰,闌干燭露夜深晞,捧出奎章倚醉歸,不世殊私何以盡,寸心惟願輔君違。致熏詩曰,零露瀼瀼夜未晞,侍臣扶醉柳邊歸,丁寧天語垂明戒,拜手丹墀詎敢違。德駿詩曰,夕露侵軒濕未晞,詞臣霑醉更遲歸,雍容上下規箴地,咫尺天顔正不違。泰淳詩曰,感淚橫斜未易晞,宮壺霑醉夜深歸,微臣隕結將何報,惟把丹忱願弼違。季良詩曰,瑞雪盈庭漏未晞,夜深霑醉却忘歸,皇恩更許宸章續,咫尺天顔幸不違。相琦詩曰,玉露團團夜未晞,皇恩更許醉無歸,天章倍激愚臣悃,萬歲千秋願莫違。上覽訖曰,諸臣之詩,意皆好矣。仍宣醞,諸臣,各飮二爵。德駿,進啓曰,臣素不能飮酒,況草土之餘,身方有病,若或過飮,必至於顚仆,故惶恐敢達。上曰,酒量各有大小,不能飮者,隨量飮之,無妨矣。承旨則爲講官時,於年前夜對,予已知其善飮矣,更飮一二盃,可也。道一曰,小臣,近亦有病,不能飮矣。詩云,三爵不醉,矧敢多又,今此天章,亦有勸戒之語,不勝感泣,而若過飮失儀,則恐失聖上戒飭之道,故惶恐敢達。上曰,宣醞例以五爵,而諸臣所達如是,詩亦有三爵不醉之文,各飮三爵,可也。又下敎曰,此巡則各卒爵,可也。旣宣三爵,致熏進曰,臣等,創見聖製,忘其荒拙,敢爲和進矣。伏聞成廟時,多如此盛擧,而近來未聞矣。今始見之,不勝感激。道一曰,此實千古罕有之盛事,臣等蕪拙之詩,至蒙褒奬之音,惶感何可盡達?且詩道,本不以排比聲律爲貴,有可以和暢性情,賁飾治道者。臣等,伏見聖製,上一句,言上下同樂之意,下一句,言勉戒臣隣之意,此誠深得於詩道矣。當此夜氣淸明之時,上仍此捨其聲律之末,求諸性情之本,則可以推廣學問之功矣。上曰,承旨所言,甚好矣。致熏曰,詩可以陶冶情性,何可廢也?君臣上下,但不可翫心於聲律之末也。列聖朝宸章甚多,此必下示臣僚,故四五字缺史官,時以實錄考出事,往江都,伏見列聖朝宸章甚多,皆載實錄中,而成宗朝則尤多,皆是閭閻曾所未聞者也。伏未知宮中,則或別有謄傳本耶?上曰,己未年間,印出列聖御製二卷外,無他謄本矣。德駿曰,以臣耳目所及言之,如孝宗大王辭封世子疏,當與仁宗大王救福城之疏,齊休匹美,而亦不載於印出本,大是欠事矣。上曰,仁祖大王批答則見載,而上疏則果不載矣。德駿曰,列聖御製遺漏之類,擇宗班中可合人,使之廣加搜輯添補,而實錄中所載,亦令史官,一一考出謄來,何如?上曰,依此爲之,而實錄中所載御製,待後日曝晒時,考出謄來事,分付,可也。擧行條致熏顧問道一曰,此乃無前盛擧也。當有謝箋事否。上曰,何事?致熏,以實對。道一啓曰,南致熏,敢以私相問議事仰達,請推考。上曰,勿推。諸臣遂相退出,夜已三更矣。燼餘
上在昌德宮。停常參·經筵。
下直,海美縣監盧世挺。
朴贄,以義禁言啓曰,卽接月令醫員李時碩手本,則罪人元相,病勢極重,四肢浮氣,比前尤重,左邊不遂,口吻漸至喎斜,頑痰塡塞,呼吸不通,氣息奄奄,轉側隨人,時時窒塞云。姑爲保放,待差還囚,何如?上曰,允。
朴贄,以兵曹言啓曰,統制使李世選,旣已奪告身,依近例令備邊司議薦,何如?傳曰,李世選之辭朝赴任,僅滿四朔,重任之頻數遞改,亦甚可慮,而日昨憲府,許多推緘酬應之際,偶未覺察,只以功減判下矣。只贖仍任,可也。
又以兵曹言啓曰,今日宣傳官,武臣兼宣傳官,各廳將官等朔試射時,武臣兼宣傳官趙永錫,禁衛把摠洪禹錫,都監哨官朴漢,御營廳哨官崔勗等,俱未滿四中,竝依例汰去,何如?傳曰,允。
又以兵曹言啓曰,今十二月十三日,大臣·備局堂上引見入侍時,領議政南九萬所啓,辛酉年間,有兒弱軍役査出之事,其數至於累萬,其時淸城府院君金錫胄,判府事閔鼎重,陳達成立事目,每歲抄,頒降軍兵,兵使巡歷時點考,如有十歲以下兒弱,使之啓聞,十名以上,徒配,十名以下,論以制書有違之律事,定奪矣。今年八月,兵曹判書李師命以爲,一名亦皆論罪,則守令,似有遞易紛紜之弊,有所稟啓,而臣則以爲,赤子定役,實是痼弊,若不隨現科罪,則難以救正,追改已定事目,更緩其罪,則永無革弊之日,且今後作法,無以取信於中外,以不可變改之意,仰達矣。今者慶尙兵使權儔,巡歷後狀啓,兒弱守令之現出者,至於二十九人之多,兵曹移送刑曹,已發緘推考事啓下云,而槪其兵使點考時,時任守令之現告者,元無緘問之事,其已遞守令,則數行缺且官吏之不奉法,爲日已久,故慶尙道有頉守令,至此之多,諸道狀啓畢上來,則其數必將益多,時任守令之多數遞易,誠有難處者。當初事目,雖以制書有違定律,今姑以營門決杖施罰,其定役兒弱,使本邑不待時代定,報兵營啓聞,似當矣。且時任守令,旣爲決杖,則已遞守令,亦當一體施罰,移義禁府決杖,似可。至於移拜他道守令者,則亦自其所居道兵營決杖,何如?上曰,其狀啓,已下刑曹,而緘問之際,結末未易,事係軍務,在任者則自營門決杖,已遞者則自禁府決杖,爲他道守令者則自其道營門決杖,可也。領議政曰,元狀啓,令兵曹取來於刑曹,當爲徒配及決杖者,區別啓下,以爲自禁府及本道擧行之地,而此後他道兵使狀啓上來者,竝令兵曹,一體奉行,何如?上曰,依爲之事,命下矣。兒弱充定,自十名至一名,慶山縣監鄭翰周,仁同府使魚壽一,軍威縣監黃鎭,義興縣監徐文徵,龍宮縣監朴重徽,順興府使朴時璟,榮川郡守申應澄,奉化縣監南宮礎,靑松府使李世茂,英陽縣監朴崇阜,淸河縣監鄭楦,河陽縣監金時亮,昌寧縣監蔡頲,靈山縣監洪萬源,長鬐縣監姜海逢,時在任所,令本道兵使,杖八十決罪後啓聞,前大丘判官姜琛,時在平壤庶尹任所,前柒谷府使李宇恒,時在羅州營將任所,前安東府使愼景尹,時在慶州府尹任所,竝令該道兵使,杖八十決罪啓聞,前慈仁縣監李溭,前延日縣監宋之栻,前東萊府使朴致道,前興海郡守李後望,前軍威縣監金晉明,前義興縣監李厚芳,遞任後,時在外方,前庇安縣監閔處重,前醴川郡守呂翼齊,前眞寶縣監金錫齡,前長鬐縣監朴世寶,遞歸京中,竝令義禁府拿問後,決杖定罪,而時任守令,則兵使査覈,旣已自首,似無可問之事,遞歸守令,則色吏及軍兵等,不無用奸欺詐之弊,若有稱冤之端,則其在法例,不可直爲論罪,自禁府拿問後,其遲晩者,則決杖放送,取供時,如有稱冤之人,則査問於本道兵營,得其實狀,更爲稟處,慶州府尹安如石,則遞歸京中,而兒弱充定之數,至於十三名之多,亦令禁府拿問後,依事目徒配,東萊府使李沆,罪在決杖之科,而因他事,旣有拿來之命,亦令禁府稟處,何如?傳曰,允。
掌令趙儀徵啓曰,臣卽伏見持平沈權疏本,專攻權持,而以臣之請推李宏,請遞洪受瀗爲非,臣竊訝惑焉。抉摘文字,構人罪案,必使之不容而後已者,實非盛世之美事,而況持之策題,旣與臺啓有異,則閔鎭周之不捨前見,終始操切,猶謂之悖慢,至咎秉筆注擬之銓郞,此果出於公平和靖之意乎?持之認以文致,擧實自列,何足怪也?虛實自辨,是非大定,不可以措語間磯激過當之故,輕遞枉被臺參之人,沈枰之請出權持,誠未知其有乖於臺體,而日者前席,受瀗等,專護鎭周,而排攻權持·沈枰等,不遺餘力,顯有偏係之意,甚乖和平之道,而李宏,又從以張皇陳達,助成其說,臣固欲竝加論劾,而或慮重惹鬧端,反致朝著之不靖,只請推李宏而退,臣之啓辭中,初旣以玉堂之言,固非出於公心爲辭,末乃以宏之張皇助說,結之者,亦所以斥宏之不公也。臣雖愚昧,曷嘗不問事之是非,言之當否,只以玉堂·承旨,有懷進言而爲罪,一切呵禁之歟?若以臣之伊日,不卽竝論玉堂爲咎則已,今乃斥臣以不咎其所言之失當,只以其進言爲罪,則不亦異乎?臣實未曉其意之所在也。臣疎愚之性,不識時諱,每發一言,群謗蝟集,今此權之攻臣,亦所自取,固不敢呶呶爭辨,轉致紛鬧,而旣被其斥,何可晏然仍冒?請命斥遞臣職。答曰,勿辭。朴贄啓曰,掌令趙儀徵,再啓煩瀆,退待物論矣。傳曰,知道。
掌令林渙啓曰,日昨同僚,以副修撰洪受瀗,不問於在外同僚,徑欲箚論諫臣,曾無前規,有關後弊,將請遞差事,簡發於臣,臣以爲,一時相規,大意固好,卽書謹悉,而連日參啓矣。卽伏見持平沈權疏本,槪論近日事,而論啓儒臣之事,則至曰,以進言而爲大加非斥,臣實瞿然,夫臣之所論,非以進言爲不可,其所徑欲箚論,實違本館舊例,則隨事相規,未爲不可,故與同僚,相議論列矣。今權之疏斥,乃至於此,臣何敢自以爲是,而一刻晏然仍冒於臺席乎?請命遞斥臣職。答曰,勿辭。朴贄啓曰,掌令林渙,再啓煩瀆,退待物論矣。傳曰,知道。
右承旨李思永疏曰,伏以臣於昨夕,方爲入直,聞臣父,卒然窒塞,病勢危急,臣情理罔極,蒼黃出來,不及待僚員之替直。凡闕內入省記之人,雖有事故,啓稟替代後出去,法例當然,而至於喉司,則尤不敢一刻擅離也。臣急於歸救父病,任情徑出,臣之負犯,萬殞難贖,且臣父病,今雖向安,而衰老之人,猝經急病,旣甦之後,眞元大敗,臣之情勢,數日之內,萬無離側供仕之望,喉舌重地,不可一日暫曠。伏乞聖慈,亟命治臣違法擅出之罪,罷斥臣職名,以爲專意救護父病之地,千萬幸甚。答曰,省疏具悉。爾其勿辭,救護父病。
持平沈權疏曰,伏以無似如臣,屢忝匪據,尋常愧懼,若隕淵谷,不料臺憲新命,又下於千萬夢寐之外,自量微分,決非所堪,而急於復命,冒昧出謝,人之嗤點,固已難免。況臣疾病,積年沈痼,少失將攝,必至殊域,以此病狀,決無就列之望,而尋單乞免,見阻喉司,病裏情勢,益復悶蹙,不得已具此實狀,仰暴於天日之下,伏乞聖慈,特垂憐察,亟許罷免,得以安意養病,使不至於溘然,不勝大願。臣於乞免之章,不當復有所論列,而竊有所懷,敢此附陳,惟聖明之裁察焉。臣側聞聖上,因冬雷之警,大有所警動,下敎求言,辭旨懇惻,臣奉讀未半,不覺感淚之自零也。災不虛生,必有所召,轉移之機,亶在於此,庶幾讜言日進,聖德益崇,轉災爲祥,太平有象,而翹首累月,未有所聞,以言爲官者,亦守仗馬之戒,此固今日群下之罪也。惟殿下求諸道求諸非道之意,或有所歉然,而前後之以言坐廢者,非止一二,則自非性本愚戇,不識忌諱者,誰肯犯雷霆,而試身於不測哉?昔宋仁宗,納王素之言,而未嘗有忤令之廷臣,所望於殿下者,豈在於仁宗之下,而金昌協·韓聖佑等,愛君陳忠,語涉宮禁,而一忤天意,不得復處於言地,以殿下轉環之量,何示不廣若是耶?閔鎭周之疏論卜相事,不過創見稀有之擧,竊附有懷必達之義,而李秀彦,則職在臺端,欲伸鎭周之無他而已。是二臣者,於大臣,何嘗有一毫侵攻之意也?惟殿下,疑之大深,怒之大遽,不復斟量,久靳恩敍,凡此數事,亦足爲進言者之戒,況六七年來,臺諫所論,絶不聽納,經歲相持,率至於不得已停論,則殿下,置此臺閣,抑何益哉?試以近日事言之,宗班之爲外司提調,本無舊例,古今宗英,懷才抱德,未試者何限,而曾無一人任以職事者,此不但爲祖宗典章,不可輕毁也。其深思遠慮,蓋亦立防避嫌,終始保全之意也。廚院提調之間差宗班,殊未知始於何時,而旣非金石之憲,則決不可援此,而爲例於今日也。一行半缺訑〈訑〉之色,拒人於千里之外,則殿下之廷,宜無藥石之言也。出身事君,孰無願忠之心,而今觀朝廷,擧皆索然,內懷悚慄,外多疑懼,仰慙日月,俯愧簪紱,似此者,殊非治世立氣像,區區愚臣之慮,竊恐天地不交,而衆心失望,朝野解體,而國事日非,治平之期,終無自以可致也。今殿下,恢天地之量,察納雅言,普日月之照,以祛疑惑,公平正大,置此身於無過之地,而因以召還遜野之舊老,收敍言事之諸臣,策勵臣鄰,照燭賢邪,使浮議訛言,不得肆行,而凝定堅固,以鎭浮俗,則澆訛轉爲篤厚,衰亂可致治平,是在殿下,抑何憚而不爲乎?臣於今日臺諫之論議,又有所慨然者,當初閔鎭周之駁論湖南之試官,旣出於傳聞之誤,則及聞爽實之後,自當釋然,而鎭周,猶有自是之意,此則鎭周之過也。其在權持之道,惟當陳暴實狀,以俟朝廷之公論,而持及反攻發論之人,極其狼藉,至以銓官私相酬酌之語,筆之於避辭中,此則又近於告訐,持於是,亦安得辭其責乎?執此論之,力排權持者,固爲失當,專攻鎭周者,亦未爲得也。人心不甚相遠,此事是非,初無可疑,而或左或右,有如白黑之區分,臣於彼此,俱不知和平也。且政院,喉舌之司,玉堂,論思之地,苟有所懷,皆可上聞,其言非是,則斥之可也。今以進言而爲罪,不亦有關於後弊乎?御史廉問,臺閣風聞,雖十分詳審,而或不無差失之事,被罪者擧實自明,固無不可,而反加詆斥,實涉不韙,近來朝廷不尊,紀綱不嚴,自明之徒,公肆傾陷之言,而執法之論,曾無痛斥之事,故論人罪犯者,必有顧後,此弊不祛,將無以爲國,豈非大可寒心乎?今見獻納李玄紀之避辭,囚人構誣,無所不至,未知其事實之如何,而其傷國體則大矣。權持之事,雖與此不同,身處諫職,亦知此弊,而反斥至此,臣竊惜之。臣以魯劣,忝此臺閣,感激恩榮,無路報效,有懷必陳,此非盡忠之道也。玆敢略布微悃,伏願聖明,恕其狂而寬其罪焉。答曰,省疏具悉。疏陳中或不無過中之處,而要其大意,出於忠君愛國之誠,予甚嘉尙,可不體念焉?李宏之乘時助成,洪受瀗之不待僚議,汲汲擊去,殊欠和平,且損事體,則臺臣之〈一〉番糾正,未爲不可,爾所謂進言而爲罪者,未知得當也。爾其勿辭,調理察職。
兵曹參知金構疏曰,伏以諸般良役査考之擧,已過半月,臣竊詳事勢,終有所不便者,玆敢冒陳愚見,仰備裁處焉。蓋此良役之類,名色猥雜,節目煩多,良丁冒入之時,諸司役屬之際,其門不一,其規各異,雖有諳練典例者,莫能熟悉,而今臣所管査者,亦將五十餘種,累萬人矣。此外瑣瑣名目,不可彈記,旣非朝家所知,臣亦無從句問,而是亦指內外通行者而言,其餘外方諸色,如各營牙兵之隨營牌·壯武隊·捉虎軍·扶持別隊官·軍官·學宮·鄕廳募入差人之類,其數尤多,此誠百年痼弊,朝家若欲一番釐正,則必須別立都監,擇人分掌,大加振刷,然後庶可爲也。決非如臣賤微,可堪了當,如不能然,而只爲此數十種査考而已,則擧此而遺彼,得一而失二,拘牽眩雜,終歸於無實。向者忠義査正之擧,意非不善,而畢竟無實,可爲不遠之鑑,然此則雖至八九年之久,口傳受出,竝令停止,以待査畢,固無不可。若今之雜役之類,乃是方有身役之人,其逃故雜頉之代,旣不可累年停止,不爲充代,以待査畢,則以此累十猥雜之目,査考眩亂難究之事,而外方鄕邑,道里遙遠,一次往復,動經時月,其間逃故雜頉,前後相續,一邊一邊,代定代定無窮,則査正無已,將何所底止乎?此特言其査正之難也。至於外邑推覈之際,下吏受賂於操縱,良民被困於追呼,煩擾之弊,在所必至,當此仍歲大無,民生赤立之日,惟當靜以撫之,以俟蘇息,凡係一毫擾民之政,雖是逐年應行之事,亦且一切停廢,今此諸般良役,其來已久,何必於無事之中,生出一事,以益其愁怨乎?古語曰,興利不如省事,一行缺不如熟講於其始,臣愚以爲,今姑停止一行缺伏乞聖明,下臣此疏,更令廟堂,相議可否而處之,千萬幸甚。臣待罪該官,旣有所懷,職事所關,不能不言,臣無任惶恐戰灼之至。答曰,省疏具悉。疏辭如此,當令廟堂稟處。燼餘
上在昌德宮。停常參·經筵。
三更,月暈。
下直,康津縣監柳百乘,沔川郡守朴重圭。
金萬吉啓曰,判義禁尹堦,牌招不進矣。傳曰,知道。
有政。行判書呂聖齊進,參判尹趾善進,參議未差,都承旨洪萬鍾進。兵批,判書李師命進,參判宋奎濂病,參議李玄錫進,參知金構病,左副承旨李思永進。
吏批啓曰,黃海監司,今當差出,而擬望之人乏少,承旨竝擬,何如?傳曰,允。
以崔奎瑞爲戶曹參議,李益壽爲直講,朱宅正爲直講,柳尙載爲典籍,楊萬榮爲學正,吳羽進爲學錄,南至熏爲承文博士,金構爲黃海監司,金昌集爲吏曹佐郞,李善溥爲執義,金澋爲司諫,吳道一爲吏曹參議,尹世紀爲參知,李琩爲銀溪察訪,慶寗爲陽城縣監,沈枰爲司僕正,朴泰遜爲右承旨,羅弘佐爲定川縣監,柳成運爲禮曹佐郞。以東萊府使望單子,傳曰,司僕正李德成,經事雖未多,剛明風力,足爲遠人之所憚,特爲除授東萊府使,李德成,今加通政。
傳于金萬吉曰,親政時,吏曹堂上,不可不備員,參議沈攸改遞之代,以無故人,今日政差出事,分付。
以備忘記,傳于李思永曰,前月平安兵使李仁夏,以身病不得畢巡,姑爲還營,待差發行之意,馳啓矣,更爲出巡,纔過六日,又稱病重,旋卽還歸,雖未知病勢輕重之如何,而乍行乍止,擧措極涉顚倒,不可無警責之道,李仁夏,從重推考。
傳于金萬吉曰,今番親政時,兩銓郞官,依前例直入堂上前察任,臨罷時,從下出事,分付。
傳于金萬吉曰,召對爲之。
兵批,以權大胤爲五衛將,金道鳴爲五衛將,朴弼成爲副摠管,李弘述爲黃海兵使,尹趾完爲知事,李秀彦爲同知,李箕芳爲忠壯衛將,李彙萬爲習讀,林泳付副護軍,統制使李世選仍任。
傳于金萬吉曰,判義禁尹堦辭疏,以調理察職,批下矣。照律等事,依例特令次官擧行,俾無滯囚之弊。
水使李枝遠元情公事,以議處判下,而觀其供辭與二字缺彼此不謹造送者有間,而亦不可全然分揀,罷職放送,竝爲分付。
以黃海監司申曅,以延安私奴石手·莫同等燒死事狀啓,及慶尙監司李世華,以聞慶等官私奴徐漢承等燒死事狀啓,傳于朴贄曰,燒死人等,令本道恤典擧行。
兵曹判書李師命,詣兒房啓曰,今秋冬等軍職褒貶等第坐起時,副司果朴泰萬,稱病不參,宜其中考,而因昏夜,封啓未及覺察,誤置之上考矣。追後聞之,則朴泰萬,果爲不參云,臣等俱有不察之失,不勝惶恐待罪。副司果朴泰萬,以中考施行之意,敢啓。傳曰,依啓,勿待罪。
洪萬鍾啓曰,都目政事,今月二十五日爲之之意,敢啓。傳曰,知道。
持平沈權啓曰,臣本庸駑,無所比數,而忝此臺閣,不敢終默,玆將微悃,累陳於乞免之章矣。伏承聖批,已極悚蹙,而同僚,緣臣疏辭,相繼引避,臣尤不勝瞿然之至。李宏之乘時助成,洪受瀗之汲汲擊去,臣亦知其殊欠和平,而本府啓辭之偏攻異論,其可謂之穩當乎?受瀗等所言非是,則但斥其言,容或,可也,今其所論,不徒斥其言,所以請罪,則專在於李宏之陳達所懷,洪受瀗之徑發創意,此則大有不然者,待罪近密,不言爲咎,又何責其陳達?簡問同僚,雖有前例,只言當遞之意,曾無請遞之事,則此不過陳其所見而已,簡問與否,非所當論也。臣之疏意,亦非以受瀗等,爲全無偏係之失,特以受瀗等,職在可言之地,而乃以發言爲咎,其害將使政院·玉堂,於臺閣論議,鉗口而不敢言,豈不大有關於後弊乎?臣心竊慨然,有所陳列,而今觀同僚之避,其所論啓,有若恰當底道理然,臣實未曉也。且同僚避辭,謂臣專攻權持,臣雖無似,豈有尤人而反攻之理乎?同僚,欲置權持於無過之地,而臣於權持避辭,實不知其得當,敢爲兩非之論,而及受專攻之斥。吁,亦異矣。近來自明之徒,公肆反陷之言,非但國體自此不嚴,此必至於見人罪犯,無敢彈論,故臣於疏中,敢陳矯弊之言,而非以權持比,而同之於囚人報復之事,竊惜其處義之未盡矣。今聞物議,皆以與囚人竝論,大以爲非,臣何敢自以爲是,而晏然於臺席乎?以此以彼,決不可一刻仍冒,請命遞斥臣職。答曰,勿辭。金萬吉啓曰,持平沈權,再啓煩瀆,退待物論矣。傳曰,知道。
午時,上御熙政堂,召對。
參贊官朴贄,侍讀官南致熏,檢討官尹德駿,假注書李東馣,記事官沈季良·宋相琦,入侍。
南致熏,進讀,自晉孝武帝十九年至彊引秦兵取蒲坂。上曰,承旨望中,以朴致道擬入,而致道方在拿問中,想該曹不察矣。使之改擬以入,而前日大司諫,亦爲擬望於承旨,而徐宗泰之不擬,何也?朴贄曰,徐宗泰則解由未出,故不擬矣。上曰,利川時解由耶?然則,注書出往,只傳朴致道事而來,可也。李東馣,卽時出往政廳,宣傳上敎,而還爲入侍。上曰,下番讀之。尹德駿,伏讀,自安皇帝隆安元年至乃奔龍城。上曰,翰林上番讀之。沈季良,伏讀自以王愉爲都督江豫州事,至聚合亡命以謀復讎訖。南致熏曰,禿髮烏孤,雖有衆兵,而不爲妄動,欲伺其釁,智慮頗多矣。數行缺變生,則人君,當修德敬天,而長星之出,至謂之勸汝一杯酒,固無足責矣。上曰,然矣。尹德駿曰,士有盛强之時,雖能橫行,而曾無持守之道,故至于參合彼而大敗矣。南致熏曰,燕主之終不保段氏者,蓋由於汝欲使我爲晉獻公乎之說,燕主寶之惡,豈容於天下乎?至於定士族,分淸濁,校閱戶口等事,乃寶之善事,而士民嗟怨,未可知矣。尹德駿曰,凡事創始之際,必致民怨矣。上曰,作事之初,必有民怨,作事謀始,可矣。尹德駿曰,張氏,弑帝於淸暑殿,帝荒淫無道,遭此纂弑之變,千載之下可戒矣。上曰,旣書曰弑,則纂弑昭著矣。南致熏曰,垂於參合之戰,多殺人,故追悔矣。王恭,與道子爭權,終始作亂,而恭則猶且爲國,而朝廷之上,日事干戈,蓋由委靡矣。上曰,朝廷之上,如此而豈能扶持乎?南致熏曰,人君若能聰明,則朝廷豈有如此之理?蓋安帝,不知飢飽,故致此耳,至於秦主,哀毁過禮,如此之事,雖夷狄,亦可尙矣。上曰,不可以夷狄待之矣。南致熏曰,趙思之言,謂有死君之志,而至死不變,誠可尙矣。尹德駿曰,自古宦者,多有誤國之事,不可信用,而至於趙思,則其中昺然者也。南致熏曰,謝安,每慮牢之之反,而牢之果反,謝安,果有知人之明矣。南致熏曰,妖術之士,例於衰亂之時出矣。上曰,衰亂之時,妖術例多矣。尹德駿曰,史記雖與經書有異,而亦有監戒之處矣。上曰,此乃五胡之時,與漢唐宋有異,無監戒之處,而至於治亂之道,亦有所懲創者矣。講訖。朴贄曰,昨日,自本院申飭禁府事,下敎矣。臣卽招當直都事問之,則判義禁尹堦,今方行公,而身病甚重,不得開坐,知義禁金德遠·金禹錫,皆以病陳疏,堂上不備,勢難開坐,臣以上敎如此,趁速開坐之意,另加申飭矣。今朝金德遠·金禹錫,竝皆陳疏,旣已退却,卽者,尹堦,又爲陳疏到院,雖未知病勢輕重之如何,而自上趁念滯囚之弊,有此特敎,而稱有身病,趁未奉行,其在事體,殊甚未安。請判義禁尹堦,知義禁金德遠·金禹錫,竝推考,牌招察任,何如?上曰,依爲之。議處事,若無判義禁,則不得議啓,一向滯獄,殊甚可慮,此意亦爲分付,可也。上曰,閭家失火,則漢城府及巡將,例有單子書入之事,而昨日適見閭家之失火,問之則乃大闕近處云,尙無單子書入之事,招問,可也。南致熏曰,前日夜對也,臣以列聖御製,載於實錄者,後日曝晒時謄來之意,有所陳達,蒙允矣。臣曾前伏覩世宗大王實錄中,亦有諺文音聲,及樂章律度制作時儀範,聖人運智創制之盛,亦宜傳布後世,列聖御製謄來之時,一體謄來,以爲藏置於本館之地,何如?上曰,使之一體謄來,可也。燼餘
上在昌德宮。停常參·經筵。
金萬吉啓曰,行大司憲洪萬容呈辭受由,執義李善溥在外,掌令趙儀徵·林渙,持平沈權避嫌退待,持平李禎翊受由在外,今日以監察茶時之意,敢啓。傳曰,知道。
朴泰遜啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
金萬吉啓曰,憲府多官,引避退待,已至累日,而本府無數字缺諫院呈告陳疏未肅拜人員,竝卽牌招,使之處置,何如?傳曰,允。
以刑曹判書徐文重呈辭,傳曰,本兼諸務,俱係重任,不可輕遞,此呈辭還出給,使之調理察職。仍傳于洪萬鍾曰,遣內醫往來看病。
洪萬鍾啓曰,吏曹郞廳來言,臺諫有闕,政事,何以爲之?敢稟。傳曰,大政不遠,兼爲之可也。
金萬吉啓曰,卽見掌隷院幼學張緯上言回啓公事,則張緯,前後兩度得決,而訟隻崔尙毅,亦爲兩伸,故該院,因近來定式,斷給於時執者,而但張緯,先伸兩度,則其後聽訟之官,有違法例,不可置而不論,且臣曾忝館職,以隨見重究之意,陳達於前席,而今又待罪該房,敢此仰稟。傳曰,張緯,先爲再度得伸之後,訟官之更許決給於崔尙毅者,殊甚無據,當該訟官,姑先從重推考,觀其緘辭而處之,可也。
獻納李玄紀啓曰,滓穢微臣,又被囚人之誣,未及辨白,濫叨諫職,避辭草草,本末未暴,處置請出,情勢愈蹙,而復事瀆擾,亦所不敢,尋單縮伏,只俟朝家之所以處臣者矣。卽者憲府多官,引避退待,處置歸於本院,而伏見持平沈權之疏,以弘璧之構臣,謂之傷損國體,若其事實,則歸之於未知,如何,臣於此,尤不勝慙恧焉。顧臣所遭,前所未聞,羞辱淸朝,莫此爲甚。設令憲臣之疏,別無嫌礙於臣者,以臣情勢,固難處置,況其疏中,旣擧臣名,而遣辭之際,亦有不釋然於臣者,則臣之不敢處置憲臣也,決矣。何敢一刻仍冒於臺席乎?請命遞斥臣職。答曰,勿辭。金萬吉啓曰,獻納李玄紀,再啓煩瀆,退待物論矣。傳曰,知道。
大司諫徐宗泰啓曰,憲府處置,歸於本院,臣當同參,而掌令趙儀徵避辭中,所指注擬之銓郞,卽臣季父佐郞臣文裕也。臣有不敢可否之嫌,何可仍冒於臺席乎?請命遞斥臣職。答曰,勿辭。金萬吉啓曰,大司諫徐宗泰,再啓煩瀆,退待物論矣。傳曰,知道。
司諫金澋啓曰,憲府多官,相繼引避,處置歸於本院,而其避辭,出於論遞副修撰洪受瀗之事,臣與受瀗,有妻同姓四寸應避之嫌,不敢可否於其間,何敢一刻仍冒乎?請命遞斥臣職。答曰,勿辭。金萬吉啓曰,司諫金澋,再啓煩瀆,退待物論矣。傳曰,知道。
正言金洪福啓曰,金萬重遠竄還收事。措語上同還收罪人韓錫祚減死定配之命,更令該府,嚴鞫得情,考律處斷,新除授執義李善溥,時在平安道定川縣任所,請斯速乘馹上來事,下諭,掌令林渙·趙儀徵,持平沈權,獻納李玄紀,大司諫徐宗泰,司諫金澋,竝引嫌而退。措語竝見上玉堂之侵論諫官,語意太偏,承旨之和助儒臣,擧措不中,則駁劾誠得其體,疏斥俱無可嫌,憲府察遞之啓,槪出規警,而不揣其本,徑加訾斥,諫臣自列之辭,固由磯激,而不究其情,過加凌詆,揆諸臺法,終未得當。囚人構誣,自有虛實,憲臣援論,不出汎言,則嫌礙之勢,元非大段,嫌難處置,其勢俱然,不可以此輕遞其職,請掌令林渙·趙儀徵,獻納李玄紀,大司諫徐宗泰,司諫金澋,竝令出仕,持平沈權遞差。答曰,不允。下諭及處置事,依啓。
吏曹參議吳道一疏曰,伏以臣疎迂之質,抹摋於世,觸忤顚躓,前後非一,危蹤寡助,積毁如山,心灰榮進,分甘棄捐,不料聖度包荒,蕩滌愆尤,恩敍旣出於常格,除命旋紆於邇列,復入前席,重瞻耿光,感極涕零,惝怳難狀,乃於千萬夢寐之外,復叨天曹佐貳之命,臣誠兢惶震駭,五情爽惑,罔知置身之所也。仍竊伏念,上之授官,必隨才而適用,下之受任,必量能而度分,然後上無虛授之譏,下絶冒進之刺矣。天官之職,實主用捨之柄,銓衡之得人與否,而國之治亂係焉。其任顧不重歟?必須鑑識在衆人之先,名論爲一時之重者,方可以膺是任,顧臣資旣魯下,性且狷滯,從前歷揚,觸處僨敗,釁戾叢身,訛謗溢世之狀,實國人之所共知,聖明之所洞燭也。臣雖欲貪戀榮寵,抗顔承當,其於羞朝廷而辱官方,何哉?玆不得冒死哀籲於天地父母之聽,伏乞聖明,亟許鐫改,以安微分,以重名器,不勝幸甚。答曰,省疏具悉。爾其勿辭,從速察職。
右議政李䎘箚曰,伏以犬馬之疾,久在沈頓之域,虛帶職名,欲遞未遞,因循時日,奄過數朔,自顧多慙,人謂斯何,蓋臣當初所期,豈止於此?只是痰結胸脇,不利行動,或冀一施針灸,旋得其效,不意轉輾彌留,症情遂變,挾以重感,痛勢尤劇,正當嚴沍,和解未易,連服苦劑,胃氣先敗,飮啖專廢,眞元日削,綿綿危喘,若將垂絶,雖蒙醫藥便蕃之恩,無望回春,巖廊機務,獨使僚相賢勞,委頓床席,未免自圖私便,日夕憂懼,心疾轉加,旣無報效,徒事煩瀆,揆以賤分,有所不安,徊徨悶默,以至于今矣。歲律將窮,新春不遠,若又經年,瘝曠益甚,律以邦憲,罪戾難逃。玆敢少暴肝膈,仰浼嚴聽,伏乞聖慈,曲垂矜諒,斥去具臣,無損國體,不勝幸甚。取進止。答曰,省箚具悉卿懇。所患沈綿,尙未差可,予用慮念,從容調理,神明所扶,勿藥有喜,卿其勿辭,益加善攝,臥閤論道,以副予望。仍傳曰,遣史官傳諭。燼餘
上在昌德宮。停常參·經筵。
三更,月暈右珥。五更,月暈。
下直,鍾城府使李東郁。
以備忘記,傳于朴贄曰,今下弓矢,鍾城府使李東郁處,給送。
朴泰遜啓曰,卽見判府,有淑敬公主房曾前折受田畓,仍屬於義宮之敎,臣竊恐,聖明,或未之深思也。政院日記中,革罷文籍,雖未得考出,伏見本道啓本,則折受處革罷文書,明白尙存云,而到今年久之後,今又有仍屬義宮之擧,則非但朝家失信於峽民,今年田結,且已磨勘,而導掌輩,更爲打量收稅之際,必多有難處之端,道臣之啓聞,該曹之防啓,俱爲得當,伏願聖明,參量事勢,還收仍屬於義宮之命,依該曹回啓施行,以保殘邑難支之民,區區所懷,敢此仰達。傳曰,該曹·政院,俱無可據文書,而只憑本縣之一張文跡,遽爾出給,實涉未妥,依判付施行。
刑曹判書徐文重疏曰,伏以臣,以疎賤之蹤,荷不世之遇,數年之內,躐躋崇班,過福之災,偏酷於諸子,殆非人理所堪忍者,至痛在心,過自傷損,傷損挑動之症,轉成怔忡,神思怳惚,視聽疑惑,終日昏瞀,如在烟霧中,達夜耿耿,不得接目,閉戶蟄伏,不能對人言語,此是年前宿患,乘時又發,而最妨於酬煩理劇之地,臣亦恐怯,不敢以身輕試也。刑獄重地,瘝曠已久,日次習陣,又不得設行,前頭新軍點考,舊軍賞試,無他推諉之役,俱無進參之路,公事私分,俱極狼狽,玆投長單,冀蒙恩遞,蓋出於萬不獲已,非敢爲自便之計也。微誠未徹於九重,而天日猶有所未照,不惟不許其例暇,至有太醫看病之命,臣於病伏中,驚惶失措,不知所以承此寵渥也。臣之待罪秋官,一年將周,未能克審詳刑,以補制治之化,則雖無疾病,亦可以辭退,至於軍門之任,如過數日,亦且五年矣。從前承受此任,鮮有若臣之久者,臣之忝竊,亦已多矣。臣自受命以來,未嘗一日以病爲解,庶欲以筋力奔走,圖報萬一,前在嶺臬之日,一子且死,墓草已四宿,而尙未歸見者,不敢以私情廢公務,今臣心神精力,苟有一分可以强起供職,則亦何敢徒以私戚,修飾言辭,以期日月之明也?仍竊伏念,古人臨陣除將曰,薄福之人,不可與共事,如臣極薄福人耳。偏將不可與共事,況主將乎?臣於此,益復悚惕,數行缺盛恩不可以虛辱,賤疾終難以自力,伏乞聖明,曲賜矜察,特加哀憐,還收內醫往來看病之命,將臣本職,兼帶御營大將·備局堂上·諸司提調等任,一倂遞改,毋曠劇務,以重國事,仍令臣任便就醫,以尋生路,不勝幸甚。答曰,省疏具悉卿懇。本兼諸務,俱是緊重,惟其任重,故必欲久於職而責其成也。至於薄福之人,不可共事之說,尤涉過當,毋爲以此必遞之計也。且遣醫診病,自是常典,卿其安心勿辭,調理行公。
淮陽幼學朴之紀等疏曰,伏以臣等,跧伏窮峽,無所知曉,而第於本府之事,猶有耳聞而目覩者,試言其槪,伏願殿下,垂察焉。竊惟本府,介在楸鐵兩嶺之底,爲北路要衝咽喉之地,故自勝國之初,合和川水,入長·楊·鳳·谷四縣而爲府,置防禦使,以防北狄,高麗顯宗時,靺鞨來侵本府,義館嶺山神,有驅鼠齧弓之語,德缺堂江神,有渙氷復故之功,因此勝捷,陞州爲牧,自勝國至于今日,載於祀典,春秋降香不衰也。至本朝太宗朝,例爲都護府,至世宗朝,置鎭而管鐵原·平康·金城·金化·安峽·狼川·伊川·楊口而屬之,其安邊固圉之意,至深遠也。逮至先王初年辛丑,明禮宮折受,設屯於長水入面,其時臺臣,言其關防重地,非宮家設屯之處,先王,卽時罷之,殿下初年乙卯,淑安公主房折受,設屯於長水入面,明安公主房,又爲設屯於長水入面,而因監司粘移於吏曹及本司而罷之,守禦廳,設屯於嵐谷,經營三載,幾爲成結,本府儒生金鏘等,上疏言之,而又因臺啓罷之,最後新生公主房折受,設屯於數行缺叫囂乎東西,墮突於南北,一邑生民困弊之狀,不可勝言,而今者復有張淑媛房,折受於四東面一數字缺之事,又出矣。淮陽一邑,只惟五面,府內也,初北也,嵐谷也,四東也,長水入也。五面之中,四東最大,長水入次之,府內·初北·嵐谷則最小面也。淮陽僅二百四十里,而四東一百里,水入七十里,府內·初北·嵐谷,合爲七十里,水入·四東,盡爲於廚院·宮家,則准陽,只餘府內·初北·嵐谷七十里之地。水入·四東,田土稍勝,人民稍多,府內·初北·嵐谷,田土瘠薄,人民稀少,則淮陽,特一土瘠人稀之衿·果川也,置縣尙爲不足,況敢望其府治耶?加以上年八月,淮陽一境,下雪,黍粟豆太,全數枯死,淮陽獨爲凶年,今歲則水災之慘,比他郡尤酷,兩年凶歉,百倍於庚辛之慘,而應定徭役之外,別卜定白淸·黃淸·石蕈·生雉·乾雉·生獐·熊脂·人蔘·山獼猴·榛子·五味子·松蕈·眞蕈·栢子等物,北路往來使客支供,各樣進上夫馬,七處烽燧,兩站擺撥之役,勢將盡責之於七十里土瘠人稀之地,則民不堪命,勢必盡爲渙散而後已。元民旣小,而流民盡入於廚院·宮家,則凡使客支供,及烽燧·擺撥之役四五字缺此最弊端之大段悶迫事也。況此張淑媛房折受四東面之地,平田則盡入於癸卯量案,至於山火加耕之田,流民等,亦且執耕歲久,隨起隨稅,以休地力,傳子傳孫,俱有文記,而寸土元無無主陳荒之田,則其在爲民父母之道,豈宜强奪民田,以給宮家,厚招民怨,而自壞其關防之處耶?且聞楊口,白土新出,而廚院奉御之器,有不可廢,而傍邑柴場之設,在所不已云,則楊口近處,僻邑甚多,何郡不可,而必於淮陽路傍關防之地耶?臣等竊伏聞之,古語曰,王者不食言,癸亥七月十三日,大臣·備局堂上入侍時,因戶曹判書鄭載嵩所啓,有各衙門各宮家壬子以後折受柴場及田畓,竝皆革罷之命,數行缺先王,特罷明禮房折受之事者,爲慮北路關防之至意,而殿下,又於幼沖之時,特罷淑安·明安·新生二公主之折受,又能罷守禦廳之設屯,則克體祖宗安邊之意,能遵先王固圉之志,而非但一邑民生,感殿下深念本邑之殘弊,擺脫戚畹之私情,而擧國之民,咸仰殿下之聖德,深服殿下之乾斷,皆以爲曲恤關防之地,而三代克詰之治,庶幾可望,今殿下,卽位日久,義理之明,熟非曩日之比,故施爲注措之間,無不合宜,而今乃有是事,抑獨何哉?殿下,不知此路關防而然也,則猶或可也。若殿下,明知曲折,而猶爲是擧,臣等,無復可望於聖明之世也。蓋臣等,裹糧千里,來訴闕門之外者,淮陽一百七十里之地,盡入於廚院·宮家,而只餘七十里之地,獨應繁多之役,則與其死毒賦煩斂之中,寧死於殿下闕門之外,故敢陳下懷,而非獨臣等爲然也。闔邑群情,盡皆如此,玆敢一一陳達焉。請罷司饔院折受柴場七庫七十里,張淑媛房折受火田十一庫一百里等地,克遵祖宗以固鐵嶺咽喉之地,先王以完北路關防之志,不勝幸甚。答曰,省疏具悉。爾等論列邑弊至此,兩處折受之地,特爲出給本府,他處使之改望呈焉。燼餘
上在昌德宮。停常參·經筵。
辰時,日暈兩珥。未時申時,日暈,暈上有冠,色內赤外靑。
朴贄啓曰,今日賓廳日次,而大司憲持平一員未差,執義李善溥在外,持平李禎翊受由在外,掌令趙儀徵·林渙呈辭,無他來待之員,呈告人員,卽爲牌招,何如?傳曰,允。
傳于朴贄曰,大臣·備局堂上引見。
又傳曰,保障重任,不可暫曠,令備局議薦,三日內辭朝事,分付。
以禮曹言啓曰,江華留守申晸,卒逝,自二十三日,二十四日至,停朝市。傳曰,今此留守之喪,出於意外,誠爲驚慘,令該曹喪葬諸需,各別從優磨鍊題給,喪柩上來時,擔持軍題給,所經各官護送事,及造墓軍亦爲量給事,分付本道。
成宗大王國忌齋戒。
午時,上御熙政堂,備局堂上引見。
領議政南九萬,行吏曹判書呂聖齊,綾平君具鎰,戶曹判書柳尙運,兵曹判書李師命,行大司憲崔錫鼎,右副承旨朴贄,大司諫徐宗泰,掌令趙儀徵,應敎姜鋧,假注書李東馣·金演,記事官沈季良·宋相琦,入侍。
南九萬進曰,數日來日氣頗解,寒溫不適,上體,何如?上曰,無事矣。南九萬曰,近來祖宗修明之法制陵夷,而弊端甚多,其中無限可悶者,赤子未免襁褓,而盡定軍役,自古及今,安有如許國事乎?孝宗朝以後,每欲變改,而尙未果焉。辛酉年間,申飭中外,兒弱則切勿充定,而守令輩不爲擧行,故頃日使之査報,而以決杖定奪,士夫之決杖,甚於被罪,前頭査報盡來,則其數將不知其幾何矣。卽今良丁無出處,必須指揮其處置之道,然後可以論罪,故與僚相及備局諸堂。半張缺南九萬曰,各道各邑歲抄頒降軍兵中,以十一歲前兒弱加年充定者,兵使·營將巡歷時,點考査出啓聞事,辛酉年朝家分付,只及於三南矣。京畿·江襄·黃海·平安·咸鏡等道,似當一體施行,而京畿·江襄道則無兵使,而營將皆以守令兼任,故號令,不如別設之營將,且自己邑事,無他糾檢之人,事勢難便,兩西及北道,則以其道都事,逐年點考査出,以爲啓聞之地,何如?上曰,依爲之。李師命曰,當定其年條而擧行矣。上曰,甲子以後,査出可也。南九萬曰,今番江襄道殿最中,伊州府使柳星老,有謗言,其中見遞矣。聞星老,督捧還上,因此有乘昏登山,放砲叱辱之人,故星老,累度辭狀,貶目中所謂謗言者,若有他罪現著者,則明擧其罪,罷遞可也。放砲叱辱之後,以謗言爲目見遞,則實關後弊,且本府,曾前分爲僉使·縣監,吏民不和,合爲一府之後,猶不和同云,尤不可以此等事,輕遞府使,柳星老中考,勿施仍任,何如?上曰,褒貶題目中,所謂謗言,莫知其由矣。今聞所達之言,若以此見遞,則有關後弊,仍任可也。呂聖齊曰,伊州,本是文書交差之邑,今雖陞爲府使,依前交差乎?似當明白定式矣。南九萬曰,伊州爲縣監時,則文書交差矣。今則令僉使陞爲府使,與前有異,仍爲武窠擇差,則亦或無妨矣。上曰,姑爲武窠爲定而擇差,可也。南九萬曰,全羅水使李擇,下去未久,而頃日宜松山抄封時,稱以擧行,不卽擧行,故使兵營,捉致其軍官決棍,使之趁卽抄封矣。今聞其病情甚重云,此人乃武弁中可用之人也。若因此添病,殊甚可惜,今姑改差,何如?上曰,朝家旣知其實病,改差可也。南九萬曰,南漢山城扈從人年滿七十者,臣待罪本兵時陳達,盡爲加資,而加資之後則失料,渠輩無資生之路,故不爲受資,仍食其料矣。聞卽今生存者不多云,此類特爲加資,而仍使食料,以示國家酬勞之意,何如?上曰,加資則失料,渠輩不欲受料,故從其願矣。今則見存者不多云,特爲加資給料,可也。南九萬曰,食兵曹別遞兒之類,一體施行,何如?上曰,一體施行,可也。李師命曰,軍職祿遞兒二十窠,劃送於內醫院,而本曹所付,只是二十餘窠,故老人試射者,必中二十五六分,然後僅得付料,似爲冤抑,內醫院本遞兒十窠,更爲復舊,而劃送遞兒,則自本曹依前付之,似宜矣。上曰,此事,何如?南九萬曰,臣曾經本曹,故詳知之矣。若欲加出,則經費不足,戶判入侍矣,下詢而許付,似好矣。柳尙運曰,今年所捧米太,菫繼於二月,一行缺上曰,事勢如此,姑觀四五字缺李師命曰,然則四月後更稟,未知何如。上曰,姑待數字缺可也。柳尙運曰,不必數字缺年老武士,果若矜憐者,則顧恤可也,而當此之時,加出遞兒,則決不可矣。李師命曰,內醫院所付,例以司正司勇許付,故有此變通矣。以料劃給,則與祿有異,自戶曹以料許給,似可矣。柳尙運曰,料與祿,無大異,近來凶歉,經費太不足,料祿不必擧論矣。上曰,料與祿無異,姑觀前頭,稟處可也。南九萬曰,頃日兵判,以良民之投屬京各司,近來漸多,外方歲抄時,良丁實難充定,不可不變通之意,有所陳達,以參知金構,定堂上,使之査出矣。構,疏陳難便之狀,蓋出慮有民怨之意,而近來國家凡事,旣始之後,每因他事,旋卽停罷,故當事者無堅志,而外方官吏,亦不遵行,終至於無實,構亦慮其無實也。此事乃兵判所達,下詢其成否而處之,可矣。上曰,兵判所見,何如?李師命曰,各司留曹書吏及校書館唱準,中樞府錄事,甚是歇役,良民爭相投屬,此意分付各司,定其額數後,額外則使各官,盡定良役,則或有所益,故仰達,而臣則精力不逮,以構定堂上,使之査考,別無難處之事矣。構今外除,將無主管之人,事甚可慮矣。南九萬曰,國事例多掣肘,故成事未易矣。以事體言之,則主事之人,似不可徑先移職矣。上曰,査覈之擧,何如?南九萬曰,當初未嘗知之,李師命陳達之後,始言於臣矣。前日則唱準錄事之類,元無定額之事,今若定限,則各司想以爲難,而臣意則未知其必不行矣。然此事元不大關緊,而又遭凶歲,姑罷之亦無妨矣。上曰,備局諸臣之意,何如?呂聖齊曰,師命之陳達,欲祛弊也。其弊旣大,一番理正無妨,而至於大變通,而致有騷擾之端,則亦不可矣。金構之備擬監司之望,事出於臣,而臣意則以爲,査事雖重,方面之任,不可不擇,故擬望矣。上曰,予亦知頃日定奪四五字缺守令有治績,故落點矣。半行缺李師命曰,臣雖不似,待罪此職,旣以與之同事之意,陳達於上,査事不可爲則已,臣忝在六卿之列,旣與之同事,而銓曹徑先移職,故敢達矣。南九萬曰,師命之言,似是矣。任事之人,徑先移職,未安,金構則改遞監司,而仍察査事,何如?上曰,當初所達,非不知之,林泳遞差,而金構又遞,則交代漸遲,甚爲可慮,査事之成否,似不係此矣。南九萬曰,然則金構上疏,別無回啓之事矣。上曰,勿爲回啓,仍爲之意,分付可也。李師命曰,臣待罪司僕寺,見文書,明安公主嫁禮時年凶,故不得求請於外方,本家他無求得之路,貸出本寺銀百餘兩,戶曹木同,而尙未還償,卽今公主已下世,文書尙存,所見未安,前日興平尉·公主別世之後,亦有蕩減,所貸之事,今亦依此蕩減,未知何如。上曰,前有蕩減之事,此亦一體蕩減,可也。徐宗泰曰,大臣陳請全羅水使李擇遞差,此事甚未安矣。邊倅之以病許遞,雖或有之,卽今李擇,則病情輕重,未知如何,而邊倅,每每以病遞差,事體未安,故仰達。上曰,臺諫所達,爲慮後弊似好,而前日閫帥之以病許遞者亦有之,大臣旣聞其實病陳達,則許遞何妨?徐宗泰曰,前日以病許遞之類,上京之後,或有不至大段者,事體甚未安,故仰達矣。趙儀徵曰,徐宗泰之所達,誠是矣。邊倅之少有病者,輒爲許遞,則誰復樂赴於水土之鄕,而不思圖遞之計乎?前日鍾城府使金益廉,落傷折脚,而朝廷猶不許遞,李擇則以病遞改,雖未知其病情如何,而實係後弊矣。上曰,此豈曲循大臣所達而然也?病重後仍留,則職務曠廢,故許遞矣。崔錫鼎曰,李擇之病則極重云矣。南九萬曰,李擇之半行缺金世翊之遞差,亦是臣所達,而其後世翊,仍爲病死矣。崔錫鼎曰,黃海監司金構,牌招五六字缺上曰,姑勿牌招,自政院分付,可也,罷出。燼餘
上在昌德宮。停常參·經筵。
巳時,日暈兩珥,日上有背,色內赤外靑。未時申時,日暈。
傳于金萬吉曰,親政事體,異於循例都目,而銓郞一人,獨書草望,及正單子之際,必有苟簡之患,今聞頃日新除授佐郞金昌集,自任所時未上來云,今姑改差,以無故人,卽爲口傳差出察任事,分付。
吏曹口傳政事。以洪受瀗爲吏曹佐郞。
金萬吉啓曰,新除授吏曹佐郞洪受瀗,今日內不可不肅謝之意,再三分付,而稱以情勢難安,無意出仕,其偃蹇自便之習,殊甚未便,一邊更爲嚴督,而不可無警責之道,推考,何如?傳曰,銓郞雖曰淸選,語職則不過一郞屬,而稱以情勢之難安,不有朝命,尙不出肅之狀,誠可駭然,姑先從重推考,今日內催促肅拜,可也。
金萬吉,以弘文館言啓曰,本館僚員之苟簡,未有甚於近日,上番則只應敎臣姜鋧,下番則只修撰臣尹德駿,入直矣。今日修撰臣尹德駿,又以數字缺事出去,下番將爲闕直,校理南致熏,陳疏受暇,而日子已多,校理黃欽,連日呈告,不爲出肅,竝卽牌招,以爲入直之地,敢啓。傳曰,知道。成宗大王國忌齋戒。
上在昌德宮。停常參·經筵。
朴泰遜,以弘文館言啓曰,下番校理臣南致熏,以正朝親臨陳賀時宣箋官,今日議政府習儀時,劃仕出去之意,敢啓。傳曰,知道。
申懹啓曰,臣與右承旨朴泰遜,正朝望闕禮習儀進去,下直。傳曰,知道。
金萬吉啓曰,監察李重章推考事,命下矣。臺諫方以汰去論啓,推考傳旨,不得捧入之意,敢啓。傳曰,知道。
又以承文院官員,以都提調意啓曰,權知副正字朴權·李寅燁,俱在罷散中,依例肄習官啓下付軍職,冠帶常仕,何如?傳曰,允。
金萬吉啓曰,明日延祥詩製述,大提學南龍翼牌招,使之出韻科次,何如?傳曰,允。
掌令趙儀徵·林渙啓曰,金萬重遠竄還收事。還收內官崔尙仰·朴斗卿等職牒還給之命。本府書吏之不得定送於士夫家婚喪,明有聖敎,而日昨監察李重章,爲其一家婚事,定送本府書吏,至於十六名之多,府吏,齊告前規之不可違,則終不敢從,至曰,事雖不法,吾自當之云,近日擇差殿中,意有所在,而重章,身居臺監,先自違法,不可以事之微細,置之,請監察李重章汰去。前啓前郡守趙弘璧罷職不敍事,停啓。答曰,不允。李重章,推考。
正言金洪福啓曰,金萬重遠竄還收事。還收罪人韓碩祚減死定配之命,嚴鞫得情,考律處斷事。答曰,勿煩。
慶尙監司李世華疏曰,原疏缺答曰,省疏具悉。疏辭令廟堂稟處,卿其勿辭察職。
黃海監司金構疏曰,原疏缺答曰,省疏具悉。卿之才諝,實合此任,卿其勿辭,速往欽哉。
辰時,上御熙政堂親政。
吏批,行判書呂聖齊,參判尹趾善,參議吳道一,佐郞徐文裕·洪受瀗。兵批,判書李師命,參判宋奎濂,參議李玄錫,參知尹世紀,正郞宋儒龍,佐郞李彦紀,都承旨洪萬鍾,左副承旨李思永,假注書朴泰淳·李東馣,記事官沈季良·宋相琦,入侍。
吏兵批堂上,分左右伏於榻前東西,而兩銓郞廳,對伏於各其堂上數字缺史官則進伏於榻前下,旣入侍,洪萬鍾·李思永進曰,吏兵批開政矣。上曰,自古國家之治亂,係乎得人之賢否,而若夫進退取捨之權,實在於銓衡,治平無事,罔敢或忽,矧玆多難之辰乎?循常注擬,猶且勉勵,況此親臨之日乎?噫,君臣一堂,情意流通,而不思所以祛私意,恢公道,褒節義,二字缺行,擧廉吏,疏滯鬱,以爲聳動振作之方,七八字缺隨擬點下而已,則一政官足矣。七八字缺初入仕之類,率多京華子弟,而五六字缺不遐遺物側陋之道,而亦果無抱才坎軻之歎乎?嶺南素稱人才府庫,自祖宗朝,宏儒名賢,彬彬輩出矣。世降俗末,敎化陵夷,士習偸薄,雖未如昔日之蔚興,其中豈無一才一能之士,而收錄之命屢下,奉承之效逈然,揆以事體,實爲未安,今當親臨戒飭之時,終不能置諸相忘之域也。仍念,春生秋殺,陽舒陰慘,莫非君上代天理物之柄也。曩者附麗權奸,濁亂朝廷之徒,朝家業已參其輕重,或施屛裔之典,或置廢痼之科,處分已定,此外餘人之不能自拔於頹波之中者,不爲不多,如有微眚細愆,不宜終棄者,亦可以略其過而通仕籍,以示蕩平之意也。噫,今日此擧,固是稀闊,而凡玆數件之事,未必不爲朝政萬一之補,咨爾兩銓之官,克體予意,惕念擧行,無作紙上之空言。呂聖齊曰,自上特下別諭,臣等敢不惕念?第恐藻鑑不及,有所未盡也。李師命曰,聖敎至此,而臣等未能甄拔人才,惶恐甚矣,而臣曹則與東銓有異,士夫子弟,曾前幾盡用之,今番初入仕所擬者,無京華人矣。上曰,西北人,必須收用,卽今未收用者幾許耶?李師命曰,西北人則都政時,使兵使各薦,而別爲收用矣。呂聖齊曰,各歧仕滿人差□矣。上曰,依啓。扈從有功勞,淸白吏,戰亡子孫及守令,連次褒啓,十考十上,及討逆時別單人,收用可也。李師命曰,南兵使·永興諸窠,今當差出,而擬望之人乏少,內禁衛將等,竝擬,何如?上曰,依爲之。洪萬鍾曰,吏兵批參坐,遠使之進伏相議,似可矣。上曰,依爲之。常時都目,例以二日爲之,今番若於一日內,未及爲之,則雖以兩日爲之,從容擬望,可也。呂聖齊曰,一日則勢難盡擬,欲於二日內爲之矣。上曰,兵曹郞官下伏者誰耶?李思永曰,李玄紀也。洪萬鍾,跪傳吏批望單子於中官,中官跪受,仍進於上前,李思永,跪傳兵批望單子,中官跪受,仍進上前,上竝落點一行缺李師命曰,各道營將,堂上僉使,當爲差出矣。□品中將薦人,別擬之意,敢啓。上曰,依爲之。洪萬鍾·李思永,各以吏兵批望單子,連續跪進於中官,中官跪受,仍進於上前,上竝落點而下。上以金浦望單子下敎曰,前日姜鋧乞郡時,不得施行,姜鋧除授。上曰,文武交差之處,文官遞來之窠,一一以武臣差送,可也。呂聖齊曰,交差處,這這擧行矣。李思永〈曰〉,金志雄,乃別兒僉知,而注書誤爲抄闕矣。上曰,唯。李思永曰,兩銓望單子,頒布於外矣。上曰,依爲之。洪萬鍾曰,活人別提韓德亮之亮字,望單子中誤書,難免不察之失,吏曹堂上·郞廳,竝推考,望單子中,改付標之意,敢達。上曰,依爲之。李思永曰,助羅水軍萬戶之下,不書姓名,難免不察之失,當該堂上·郞廳,竝推考,小臣,亦有不察之失矣。上曰,依爲之。呂聖齊曰,內贍寺窠,誤書惶恐,付標之意,敢達。上曰,依爲之。洪萬鍾進曰,不察甚矣。吏曹堂上·郞廳,竝推考。上曰,依爲之。李思永曰,軍號之時已迫,兵曹入直堂上,出去之意,敢達。上曰,依爲之。呂聖齊曰,尙瑞直長,例出六品,而今番則親政異於常時,姑徐而待明日出六乎?上曰,待明日出六,可也。上命諸臣少退,俄而還爲入侍。上曰,東城正棡,都正除授。李師命曰,平安道博川·安州地境古城別將,前日閔維重,爲兵判時,定爲召募別將,而待其成樣之後,陞爲僉使之意,定奪矣。今聞已成貌樣云,陞爲僉使之意,敢達。上曰,依爲之。崔容之代,別擇留意馬政之人而差出,可也。李師命曰,南行中若有可合之人,則差之乎?上曰,自前多以武弁爲之,而南行中,若有可合之人,則間差無妨矣。上曰,西北人,必須各別收用,故頃年,以楊顯望爲掌令,而致有臺議,旋爲遞改,臺諫則雖不可猝然爲之,至如兵曹四五字缺若有可合之人,先差騎省郞,可也。數行缺上曰,吏兵批望單子,速書以入。李師命曰,武兼金萬雄之姓名,誤書以入,惶恐矣。上曰,改書以入,可也。李師命曰,本曹則遷轉之代,旣已盡出,只有初入仕,姑罷,何如?上曰,依爲之。李師命曰,宣沙浦僉使,例兼牧場,故以知馬之人差送事,旣與提調相議,欲差鄭載賢矣。李鳳徵,旣已受點,鳳徵則移拜他窠,而更以鄭載賢差送,似好,敢達。上曰,旣與提調相議,李鳳微則移拜他窠,而差送鄭載賢,可也。上曰,洪禹績,前日爲兵郞,爲朴世鐫駁遞,其後稱冤矣。何不收用乎?呂聖齊曰,此人今方在喪云矣。上曰,兵曹佐郞中,一人陞正郞,而以西北人差佐郞,可矣。聖齊曰,佐郞四人,皆是新差之人,無可陞差者矣。上曰,其中擇陞一人,可也。吏批窠闕所餘者幾何耶?呂聖齊曰,旣已過半,而餘窠尙多矣。上曰,自前吏批,例爲差遲矣。呂聖齊曰,通塞之際,與之相議,故自爾差遲矣。三四行缺李思永曰,宣沙浦僉使,兵判,以鄭載賢知馬之故,欲爲差送,而本鎭乃是數字缺豈徒以知馬之故,差送載賢乎?李鳳徵仍任,似可矣。上曰,謂與本寺提調相議,故允許矣。承旨,爲慮邊地之重,有此陳達,李鳳徵,仍爲赴任事,分付可矣。上曰,前府使柳以升,屢經州郡,治績表著,與元萬春·李慣,俱被閫帥之薦矣。頃者以羅州牧使,入於暗行御史書啓中,方在削職中,而所犯元不大段,至於□三碩疏中所語,殊涉過中,特爲敍用,前頭若有數字缺別爲擢用事,分付兩銓,可也。仍罷出。
以李喜龍爲濟州牧使,李東亨爲典牲主簿,李世弼爲朔寧郡守,李明著爲引儀,趙始久爲眞寶縣監,禹錫圭爲山陽縣監,金元厚爲靑陽縣監,李玄祚爲持平,申琮爲大司憲,宋克悌爲理山郡守,吳遂一爲瓦署別提,宋光浚爲軍資直長,黃爾明爲新寧縣監,尹彙善爲金堤郡守,趙楷爲引儀,韓信哲爲碧潼郡守,姜銑爲金浦郡守,呂衡齊爲廣興奉事,李汝玉爲咸從縣令,金德恒爲咸鏡都事,成德望爲機長縣監,柳敬益爲禮賓直長,趙元陽爲彦陽縣監,崔天斗爲長鬐縣監,尹就甲爲內贍直長,李齊尙爲軍資奉事,成碩藎爲扶餘縣監,宋奎明爲監察,盧碩賓爲成歡察訪,沈漢柱爲廣興主簿,趙亨期爲春川府使,金是鉉爲殷山縣監,權淳爲奉常主簿,李慶昌爲良才察訪,成虎昌爲刑曹佐郞,吳遂一爲禁府都事,李箕敍爲司評,李世晟爲司議,金錫來爲平丘察訪,金始慶爲兵曹正郞,黃震耉爲平陵察訪,沈之海爲工曹佐郞,趙正紳爲尙衣直長,李志傑爲監察,崔容之爲鐵山縣監,金鼎臣爲松禾縣監,蔡成胤·閔震烱爲承文副正字,東成正棡爲東平都正,朱格爲監察。
以金乃剛爲慶德將,趙渭叟爲曹司衛將,申鍒爲爲宣傳官,金錫衍爲僉知,洪萬容爲知事,張治世爲都摠經歷,張漢相爲兼內乘,禹瑞圭爲慶尙左水使,尹爲五衛將,權諄爲大丘營將,李喜泰爲晉州營將,李宇恒爲全羅左水使,金應立爲日峙僉使,尹憘爲碧團僉使,朴振英爲牛峴僉使,辛後聖爲臨淄僉使,柳星漢爲洪州營將,沈攸·李后定付副護軍,沈權付副司直,朴權·李寅燁爲副司勇,李萬彬爲沍津萬戶,李震爲白雲寵萬戶,趙時華爲助羅萬戶,都大亨爲蛇梁萬戶,宋泰新爲南桃浦萬戶,金平益爲淼淼坡萬戶,李鳳徵爲宣沙浦僉使,張世良爲梨津萬戶,安繼閔爲井浦萬戶,趙之濂爲栗浦萬戶,韓敬明爲中樞經歷,金夏瑞爲所江僉使,徐宗望爲都摠經歷,李縉·李世重爲都摠都事,金元瑋爲安興僉使,李璋爲光山萬戶,黃聖龜爲羅州營將,南聚星爲忠原營將,李時宰爲內禁衛將,黃鑌爲都摠經歷,鄭宗周爲訓鍊主簿,李縉爲訓鍊判官,李益敏爲訓鍊僉正,廉士吉爲吾老梁萬戶,李時冕爲訓鍊判官,崔天峻爲禿用山城別將,金萬雄爲古城僉使,李鳴夏·申漢周·沈樞·李尙付副護軍,吏兵〈批〉。姑罷。燼餘
上在昌德宮。御熙政堂親政。停常參·經筵。
巳時,太白見於未地。夜五更,月有右珥。
李思永啓曰,都摠府入直軍士,當爲中日習射,而都目政事相値,不得爲之之意,敢啓。傳曰,知道。
下直,江華留守尹趾完。傳于朴泰遜曰,江華留守尹趾完留待。
朴泰遜啓曰,今日迎祥詩,當爲出韻科次,而大提學南龍翼,牌招不進矣。藝文提學李敏敍,病勢方重,弘文提學任相元,奉使在外,他無推移之道,南龍翼,更爲牌招,何如?
吏批,以宋疇錫爲校理,趙楷爲長興庫主簿,金益華爲軍器僉正,崔時翰爲奉常判官,鄭世模爲濟用奉事,金昌集爲修撰,金弼相爲工曹佐郞,南五星爲禁府都事,沈榎爲禮賓主簿,李錠爲監察,趙有穡爲司宰主簿,朴忠敏爲造紙別提,宋墁爲奉常副奉事,李東亨爲監察,朴晉昌爲司藝,金宇梁爲司宰主簿,崔世鳳爲兼引儀,金益九爲直講,李瑞雨爲江陵府使,柳胤興爲軍器主簿,崔天璧爲假引儀,李一台·成儁·李廷謙爲典籍,姜斗山爲禮曹正郞,李世馨爲尙瑞副直長,李延世爲司饔奉事,洪鎭宗爲廣興奉事,李誧爲泰陵參奉,韓相皐爲繕工監役,許慄爲宗簿直長,朴泰淳爲典籍,李廷碩爲典獄參奉,李世龜爲禁府都事,李東馣爲司僕主簿,具尙楨爲繕工假監役。
兵批,以金重器爲兼司僕將,申益顯爲都摠府都事,李萬標爲訓鍊主簿,金敏華·李爲武兼,李世馪爲都摠都事,李明世·黃鐸爲部將,白時華·朴宗夏·李繕·許晸爲武兼,沈夢良爲宣傳官,林爲三陟營將,鄭載隆爲都摠經歷,柳星漢·李喜泰爲副護軍,郭文溶爲參知,李敬守爲訓鍊主簿,李漢童·李重昌爲武兼,申渼·金振聲·李世章·金晉後爲守門將,尹深爲副摠管,吳廷善爲訓鍊主簿,玄昌武爲訓鍊主簿,朴行一·金南炅爲訓鍊主簿,洪夏昌·盧道昌爲五衛將,李廷芳·李瀞爲副護軍,李垈爲司果,陳相漢爲果永洞權管,崔雲日爲馬馬海權管,金溢譆爲從浦權管。
假注書朴泰淳·李東馣遷轉,代趙大壽·任胤元爲之。
掌令趙儀徵·林渙啓曰,請還收金萬重遠竄之命,還收內官崔尙仰·朴斗卿職牒還給之命。答曰,勿煩。
江華留守引見入侍時,上曰,士夫之奪入閭家者,自漢城府,例於月終査出以聞,朝家之所以申飭,意非偶然,而近來漢城府,每以姑無奪入爲啓,殊無申飭之意,此後則除私相借入之外,如有奪入者,使五部一一査聞事,分付。
辰時,上御熙政堂,江華留守留待,引見。
江華留守尹趾完,承旨李思永,假注書李東馣,記事官沈季良·宋相琦入侍。上曰,卿器度沈深,且練事務,江華乃保障之地,著實奉職,可也。尹趾完曰,臣才分空疎,前後歷試,涓埃未報,尋常惶恐矣。卽今痼疾嬰身,精力消亡,而下敎至此,罔知攸措矣。上曰,前人所措之事,後人不爲擧行,故事多不成,江都乃國家保障之地,卿到任之後,凡事著實擧行,可也。尹趾完曰,小臣待罪備局時,主管江都事,而又爲往見其形勢,略知之矣。近來年事凶荒,若是大變通者,則雖不可猝然爲之,而至於小小可變通事,則或上達,或報備局,從便稟決,心力所及之處,則敢不惕念奉行乎?上曰,江都留守,例兼備局,大段事,雖因年荒,不能猝然爲之,漸次變通,則亦可矣。今日則姑無定奪事耶?尹趾完曰,外任後,若有稟定之事,則當上達矣。五六行缺
辰正,上御熙政堂親政。
吏批,行判書呂聖齊,參判尹趾善,參議吳道一,佐郞徐文裕·洪受瀗。兵批,判書李師命,參判宋奎濂,參議李玄錫,參知尹世紀,正郞宋儒龍,佐郞李彦紀,都承旨洪萬鍾,左副承旨李思永,假注書朴泰淳·李東馣,記事官沈季良·宋相琦,入侍。吏兵批堂上及郞廳,依前分左右入伏後,洪萬鍾·李思永進曰,吏兵批開政矣。上曰,知道。呂聖齊進曰,宗簿直長朴世標,以次陞差,而本寺非生進之窠,朴世標,換差他職事,敢達。上曰,依爲之。呂聖齊曰,刑曹正郞,例以生進擬望矣。尹垿,非生進而末擬,雖未受點,不勝惶恐矣。玉堂闕員,今當差出,而擬望之人乏少,外任相避及居中之類,竝擬,何如?上曰,依爲之。數行缺李師命曰,內乘望單子中,李弘肇誤書之事,惶恐矣。上曰,改付標,可也。李師命曰,元萬春·李慣,擢差佐貳之官,似好,而第此等職,則難可見其才諝,姑差西北兵使,見其治效,然後次次陞擢,似可矣。上曰,予亦非必以佐貳之官,爲可見其功效也。時無可合之窠,姑欲陞差,漸次擢用矣。宣傳官有幾窠耶?李師命曰,只有四窠矣。上曰,宣傳,乃近侍兩班中可合者,各別擇差,而且見其身長容貌而差出,可也。李師命曰,萬科後武夫甚多,故頃者,稟定別抄軍官四十餘人矣。數字缺爲擇差矣。上曰,邊將盡出耶?李師命曰,盡出而只餘□蓮萬戶矣。上曰,常時朔試射時居首,例有邊將除授之敎,而摠戎哨官吳挺身,連次居首,僉使中一處差送,可也。李師命曰,訓主一窠,推移差定,則於渠亦勝於邊將矣。上曰,依爲之。洪萬鍾·李思永進曰,官敎下批事仰稟。上曰,楹外爲之事。分付。洪萬鍾曰,注書一人出往,招尙瑞院官員而入來,可也。上曰,尙瑞院官員,再度催促,何不入來耶?洪萬鍾曰,殊甚無據,請推考。上曰,再度催促,尙不入來,從重推考。上曰,前同知尹深,見遞之後,尙付軍職乎?李師命曰,病重下鄕云矣。上曰,尹深,以承旨入侍,見其爲人,非反覆之人矣。摠管之望亦不擬之,予以爲未安,親政異於常時,故如是分付,收用事,吏兵批,一體知悉。上曰,元萬春·尹深事,判書親承傳敎,不出於擧條,可也。嶺南人盧碩賓,雖差成歡察訪,而以此一人,塞責而已,初入仕,以嶺南人備擬,可也。上曰,親政時注書二員,及尙瑞直長兩人,例陞六品矣。今日雖陞六,注書仍參入侍,尙瑞直長,亦仍行安寶,可也。數行缺兵批望單子,續續書入事下敎。呂聖齊曰,參下官陞六之時,例爲九處講後陞六矣。今番則承文院有故,九處講未及爲之,而四館積滯可慮,依前例出六,何如?上曰,依爲之。呂聖齊曰,軍資主簿金宇梁,以親政別爲出六,而與都提調相避,無故作散,則殊無出六之意,故移擬司宰主簿,以此意欲爲仰達,而惶恐未敢矣。自上下問,敢此仰達。上曰,此與常時政事有異,移擬可也。呂聖齊曰,瓦署別提,以訓鍊院在館人,單望啓下,而誤以淩麻兒郞廳,擬入受點,副校理望單子中,落副字,難免不察之失,惶恐敢達。上曰,瓦署別提望,爻周,校理望單子中,改付標以入。李師命進曰,兵批窠闕,旣已盡出,而訓鍊一窠,時無推移可擬之人,姑待後日政差出之意,敢達。李思永進曰,兵批政畢矣。上曰,知道。兵郞,以次罷出。上曰,姑勿罷出事,分付。李師命曰,罷政後文書未修正,姑退閤門外,修正後入來之意,敢達。上曰,依爲之。洪萬鍾進曰,吏批政畢矣。上曰,知道。姑留之。呂聖齊曰,參下仕滿者,盡爲出六,而淩麻兒廳,獨未及出,後日政出之,何如?上曰,依爲之。洪萬鍾進曰,注書旣已出六,其代望單子,書入矣。上曰,唯。仍命宣醞,吏兵批,參判以上,依前坐俯伏,承旨及參議·參知,則退伏於前,行注書·史官,退伏於承旨之後,兩銓郞廳,退伏於史官之後,尙瑞直長,入伏於兩銓郞廳之後,以次詣榻前俯伏,飮一酌訖,內官,傳杯於各坐,過五巡將罷。呂聖齊曰,今此親政,實是盛擧,而顧臣藻鑑不明,不得甄拔人才,惶恐甚矣。李師命曰,小臣兩日入侍,獲蒙不世之恩,惶恐感激,不知所達矣。區區私情,若於今日不達,則無可達之時,故敢達。上曰,陳達可也。師命曰,臣無他才能,到此地位,已極愧懼,而自少多病數行缺上曰,本兵重任,不可輕遞,安心勿辭。數行缺尹世紀進曰,臣有所懷,敢達,闕內禁喧之責,兵曹入直官員,皆摠察,而常時閤門之外,雜人紛沓,至於擧動之時,尤甚雜亂,事體極爲未安,此後則一依大典,大君跟隨四名,王子君三名,大臣以下一名之外,切勿率入事,定奪之意,敢達。李師命曰,曾前已有定奪之事,不必更稟矣。上曰,擧動節目中,例爲擧行矣。仍罷出。燼餘
上在昌德宮。停常參·經筵。
下直,茂山府使金重元,谷城縣監鄭檝,利川府使許玧。
傳于朴泰遜曰,下直守令及還下去差使員留待。
傳于朴泰遜曰,下直守令及還下去差使員引見。
以備忘記,傳于金萬吉曰,今下弓矢,朱乙溫萬戶金斗元處給送。
朴泰遜,以敦寧府言啓曰,本堂上·郞廳,至於九員之多,而書吏則只是二人,凡諸擧行之事,不成貌樣,事之苟簡,莫此爲甚,法典內元額,雖不得盡數復故,不可無變通之道,書吏一人,姑先加出,以爲推移使喚,而令該曹料布題給,何如?傳曰,允。
朴泰遜啓目,春帖子製述官,旣已啓下矣。大提學南龍翼,明日待開門命招,使之出韻科次,何如?傳曰,允。
又啓曰,卽今玉堂官員,除在外受由人外,無故行公之員,只有應敎姜鋧,校理南致熏,而姜鋧,以親病呈疏出去,無他推移入直之員,副提學申翼相,卽爲牌招,以爲入直之地,何如?傳曰,允。
又啓曰,假注書趙大壽·任胤元,時無職名,付軍職冠帶常仕,何如?傳曰,允。
金萬吉,以禁衛營言啓曰,三番海西別驍衛六十四名,步軍標下一名,已爲整齊矣。來戊辰年正月初一日,與本營入直別驍衛替代後,舊軍放送之意,敢啓。傳曰,知道。
備忘記,傳于金萬吉曰,喉司雖曰近密之臣,若其論事之體,則與臺閣大相不同,苟有所懷,只可陳達而已。今日引見時,右承旨朴泰遜,以柳以升事,再三强聒,自是己見,固請收還,必欲準請者,固已無據,而至於李世甲之事,準期不敍,勿論厭避與實病,自是流來法例,則仰請恩命,決非一承旨所敢干預也。近來國體不尊,筵席不嚴,久遠之事,雖未詳知,以先朝耳目之所覩記者言之,其猥屑之弊,未有甚於今日也。揆以事體,誠可寒心,今姑末減,爲先從重推考,李世甲,切勿擧論於日後別歲抄中,以杜夤緣希覬之弊。
本院啓曰,臣等卽伏見備忘記,有右承旨朴泰遜從重推考之命,而辭旨極其嚴截,臣等不勝□惑之至,柳以升擢用之敎,出於群情之外,則泰遜之累請還收,實出於隨事覆逆之意,雖於言語之間,有欠委曲,而自上斥之以强聒無據,則竊恐有傷於大聖人包容聽納之道也。至於李世甲事,以其時道臣,只陳其實狀而已,初豈有循私庇護之心,而聖上疑之太過,乃以仰請恩命,決非一承旨所敢干預爲敎,似非原恕之道,至於國體不尊,筵席不嚴等敎,尤爲未安,喉司之任,不但出納文書而已,身居近密,具兼經筵之官,則苟有所懷,直陳無隱,乃其職耳,豈可以累次陳請,直謂之猥屑,而遽加摧折哉?自今以後,居是職者,不得有所論說,此實臣等之所深憂者也。臣等,雖不敢以推考薄罰,有所爭執,而旣有區區所懷,不敢泯默,敢此仰達。答曰,備忘中有曰,苟有所懷,只可陳達,則非以此爲無據也。喉司之任,固不在於出納文書而已,事體自與諫諍之臣有異,所陳之事,亦非大段,則豈敢再三瀆擾,必立己見而後已哉?至於干係恩命,非大臣則不可人人而仰請也。今日泰遜,乃以李世甲之準期不敍,稱以過重,欲其收敍之意,陳達,其在事體,實甚未安,故默無發落,而猶且縷縷不已,此果只陳其實狀而已乎?若以泰遜此擧,謂無所失,則日後凡加資等事,隨其所聞,各自陳達,可也。何必膠守區區之體面哉?頃年李墪,以玉堂,入侍講席,宗室加資事,有所陳達,雖蒙許施,而以事體之未安,終被推考矣。加資與敍用,恩命則一也,而其爲猥屑,則反有甚焉。爾等之覆逆,實未曉其意之所在也。
金萬吉啓曰,副提學申翼相,牌招不進。傳曰,更爲牌招。
金萬吉,以弘文館言啓曰,新除授副應敎李墪,時在江襄道江陵府任所,副校理宋疇錫,時在全羅道錦山郡,修撰金昌集,時在京畿道陽城縣任所,經筵入番事緊,請竝斯速乘馹上來事,下諭。傳曰,依啓。
金萬吉,以兵曹言啓曰,當日驛吏李尙蕃稱名人,自敦化門入來,差備門外擊錚,極爲驚駭,令攸司囚禁治罪,同門守門將,亦難免其責,推考,何如?傳曰,允。
又以弘文館言啓曰,本館下番,無行公之員,以上番姑降入直,今已累日矣。上番應敎臣姜鋧,以親病陳疏出去之後,副提學申翼相,因政院啓辭牌招,而亦以病不進,下番更無推移入直之路,不可無及時變通之道,令政院卽爲稟處,何如?傳曰,允。
又啓曰,以弘文館草記,本館下番,無推移入直之員,令政院卽爲稟處事,允下矣。政官卽爲牌招開政,以在京無故人,差出闕員,仍卽牌招,使之入直,何如?傳曰,允。
又啓曰,吏曹判書呂聖齊,兵曹判書李師命呈辭受由,吏曹參議吳道一,兵曹參議李玄錫,家在城外,不得出牌,兵曹參判宋奎濂,牌招不進矣。傳曰,知道。
又以御營廳言啓曰,今此五番軍兵及一番別馬隊·別破陣·射砲用劍試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,中部前左司十哨,京別左哨軍兵及京案各差備逢點實數二千三十一名,黃海道別馬隊四十八名,已爲整齊矣。來戊辰正月初一日,與左部右後司軍兵替代後,舊軍放送之意,敢啓。傳曰,知道。
又啓曰,政官牌招開政事,命下矣。兵批政廳,則臣以代房,當爲進去,而左承旨申懹,獨爲守廳。吏批政廳,無推移進去之員,何以爲之?敢稟。傳曰,吏兵批兼進。
有政。吏批,行判書呂聖齊受由,參判尹趾善進,參議吳道一病,同副承旨金萬吉進。以徐文裕爲副修撰。
兵批,判書李師命呈辭受由,參判宋奎濂牌不進,參議李玄錫病,參知尹世紀進,同副承旨金萬吉進。以趙大壽·任胤元付副司正。
慶尙監司李世華,以晉州校奴件里燒死事,狀啓。傳于金萬吉,燒死人,令本道恤典擧行。
金萬吉,以義禁府言啓曰,睦林儒元情公事判付內,除刑推照律事,命下矣。取考事目,則監·兵使·營將巡歷時人情酒食,官門習操時將官所食等物,責徵於軍兵等處,則監·兵使摘發啓聞,營將·守令,摘發報知監·兵使,而如是申飭之後,不遵事目,或出於御史廉問,則監·兵使·營將,論以重律,侵責將官·色吏,依軍律處斷,出納軍兵,從重決棍云,而其後忠淸監司狀啓,報恩色吏,稱以人情,聚斂於軍兵,覆啓判付內,軍兵侵責之弊,已成痼習,極難防遏,事目內監·兵·使營將,皆論以重律,而敢請推考之罰,事甚駭異,當該回啓堂上,從重推考,其時監·兵使,竝先罷後推,該營將,拿問定罪,身犯色吏,立斬後,以此定式爲敎矣。今此睦林儒所犯,雖出於因循謬例之致,成給官牌,聚斂軍中,不但不報知於上司之罪,而事目中,旣無明白定罪之語,似不可泛然照律,當爲聚議於廟堂,以爲令甲,今日坐,不得照入之意,敢啓。傳曰,知道。
掌令林渙啓曰,金萬重遠竄還收之請,今已累朔,而天聽愈邈,兪音尙閟,臣等切不勝悶鬱焉。頃日大臣〈相〉繼引退,前後未安之敎,有欠和平,則萬重之前席陳達,固無害於有懷必陳,而至於閭巷間無根浮浪之言,猥達於天聽,其輕率之失,誠有之矣。原其本情,則不過旣聞流言,慨然徒以子事父母之心,竊附事君無隱之義,言端旣發之後,迫於嚴問,不得不盡其所聞而已,豈有一毫他意,參錯於疑信之間,而發此言哉?夫人君用罰,必情罪相稱,然後受罪者無冤,人心亦可服,而無過中失當之擧矣。昵侍經席酬酢溫諄,而一言纔發,天怒震疊,下之牢狴,至施投畀之典,群下駭懼,氣象愁沮,此非聖世之所宜有,而終有歉於天地之大,請更加三思,還收金萬重遠竄之命,臣以還收內官崔尙仰·朴斗卿等職牒還給事,有所論列,而聖批,以被罪旣已經年,則到今還給其職牒,未爲不可爲敎,臣實未曉聖意之所在也。凡有負罪之人,其所收議,只在於負犯之輕重而已,不在於經年與否也。夫尙仰等,罪犯甚重,其時聖敎,已極嚴峻,投畀之典,固是末減,而曾未幾何,得蒙放釋,已是失典,況今何可以歲月之稍遠,而還給其職牒,有若尋常負犯之人,漸次收錄者然哉?揆諸邦範,斷不可如是,請還收內官崔尙仰·朴斗卿等職牒還給之命,新除授持平李玄祚,時在京畿衿川地,請斯速乘馹上來事,下諭。答曰,〈不〉允。下諭事,依啓。
同日辰時,上御熙政堂。下直守令及還下去差使員留待引見。右承旨朴泰遜,假注書任胤元,記事官沈季良·宋相琦,茂山府使鄭檝,兼參禮察訪李松齊,入侍。上問金重元曰,爾之履歷幾何?重元曰,臣初以宣傳官出六品,爲都摠都事,陞經歷·訓。以下缺燼餘
上在昌德宮。停常參·經筵。
元宗恭良大王忌辰齋戒。
巳時,太白見於未地。
以備忘記,傳于金萬吉曰,史官一員待命,騎馬三匹,卜馬二匹立之。
金萬吉,以吏曹言啓曰,寧陵正朝祭獻官行帶原監光胤,星坪都正濯,實預差,啓下矣。光胤今日日〈?〉之後,稱以落馬,不爲受香,不得已以預差濯,改付標以入,而莫重祭官,公然厭避之狀,誠極駭然,帶原監光胤,從重推考,何如?
政院啓曰,正朝陳賀時,仁政殿親臨事,命下矣。數日內,寒威漸酷,冒曉動駕,久臨冷殿,或不無致傷之患,臣等不任憂慮,姑以權停禮爲之,實爲便當,內局都提調之意,亦如此,敢此仰稟。傳曰,平明出臨,少無致傷之患,爾等勿以爲慮。
金萬吉,以兵曹言啓曰,來戊辰正月初一日,行各陵殿正朝祭軍,及同日陳賀擧動敎是時,各樣差備軍之數,至於二百四十八名之多,而他無推移定送之路,不得已闕內啓下勿用處,諸上司各衙門把定軍士等,除出調用次,別單書入之意,敢啓。傳曰,知道。燼餘
上在昌德宮。停常參·經筵。
元宗恭良大王忌辰。
辰時,日有左珥。巳時,太白見於未地。
李思永以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
又啓曰,事變假注書金演,連日不爲仕進,聞其病勢,則髮際腫甚重,不能著帽云,不可等待其差復,今姑改差,他假注書差出,何如?傳曰,允。
以金時傑爲事變假注書。
李思永啓曰,金領府事箚子到院,而以國忌留院之意,敢啓。傳曰,入之。
又啓曰,軍器寺官員來言,自今日至明日,年終放砲云矣,敢啓。傳曰,知道。
備邊司啓曰,今年農事,兩南稍實,公洪以上六道則失稔,大都一樣,其中田穀,尤甚不實,豆太殆至於全無所收,故京畿田稅太,爲先啓請減半,他道則欲待田結磨勘上來後稟處矣。今則諸道田結摠數,幾盡上來,而歲翻後則田稅收米,當一時收捧,多少間蠲減之令,不可不及時,公洪·江襄·黃海·咸鏡等四道稅太,竝依京畿例,毋論災實邑,皆許減半,而咸鏡道則一結所收稅太中,有令作田米收捧上之規,今若只減其太之半,則數甚零瑣,不足爲慮,通計米太,折半蠲減,宜當,平安道,則因本道狀啓,稅太減半事,已爲覆啓知委,今無更論之事,全羅道,則通道內雖曰稍稔,而靈巖·務安·珍島·雲峰四邑,最爲失稔,故道臣啓請蠲役,以田結磨勘後,量減收米之意,覆啓,而此四邑春收米,每結各減二斗,公洪道則失稔,無異於上年,故亦因前後道臣狀啓,量減收米之意,曾已覆啓矣,尤甚平澤·天安·淸風·木川·鎭川·永春·懷仁·扶餘·西原·稷山·溫陽十一邑春收米,每結各減二斗,之次沔川·丹陽·牙山·唐津·新昌·堤川·大興·忠原·靑山·槐山·陰城·淸安·報恩·瑞山·公州·禮山·延豐·德山·泰安·懷德·尼山·燕岐·定山·鴻山·文義·靑陽·黃澗·洪州等二十八邑春收米,每結各減一斗,江襄道則結數些少,田役本歇,黃海道則一年每結收米,只是五斗,今年失稔,雖曰尤甚,不可比擬於京畿·公洪等道十二斗大同之例,且給災之數,比他道最多,似難更減收米斗數,京畿則今春收米田結磨勘後,參酌議減事,稟定矣。卽見本道田結磨勘之數,則比上年縮一千五百餘結,以磨勘實結,計其收米,比較於一年應下之數,則不足,至於五千八百餘石,今年年分事目中,畓穀則只給田災,不給分災,田穀則木花田外,豆太雜穀,皆不給災,早霜之後,民間,皆以給災不優稱冤,而田野覆審已過,勢難申變事目,以致冒俗之弊,故欲待田結磨勘後,量減春收米,以寬民力矣。今者本道田結之大縮,至於如此,此乃畓之應結分災者,皆入於全災,田之豆太雜穀,混入木花之故也。給災恤民,誠是美事,而法外冒濫,若此不已,雖實結,盡變爲災結,自朝家亦無禁止之勢,誠可寒心,各邑守令,有難盡爲論責,本道前後監司及當該都事,竝姑先從重推考,朝家之顧念民事,非不切矣。而今以本道磨勘田結,悉捧收米,其不足,亦且如此,則於其中,實難更有所蠲減,勢甚狼狽,而朝家初頭,旣有量減之議,到今因官吏之不謹奉法,無以蠲減,則愚下小民,必反以失信,歸怨朝家,此亦不可不慮,且給災之冒濫,多在於豪右,小及於賤民,蠲除之政,寧有見欺於豪右,不可不施於賤民,本道尤甚中尤甚富平·陽川·衿川·砥平·積城·永平·朔寧·加平,及尤甚驪州·利川·竹山·陽根·陽智·安城·漣川·果川等十六邑春收米,每結各減二斗,之次楊州·高陽·豐德·長湍·交河·麻田·陰竹·陽城·振威·水原·龍仁·坡州·喬桐等十四邑,每結每減一斗後,本道收米不足之數,令惠局以他道收米,推移用下,宜當,以此等意,分付於該曹·該廳,知委於各道,何如?傳曰,依啓。燼餘
上在昌德宮。停常參·經筵。
下直,高敞縣監李文長,滿浦僉使申惟一。
李頤命,以都摠府言啓曰,副摠管李慣,除標信,漢城府坐起進去之意,敢啓。傳曰,知道。
金萬吉,以宗簿寺官員,以都提調意啓曰,御牒璿源錄奉安,例在式年,當於歲前,發遣郞廳,四處奉安事,入啓定奪矣。太白·五臺,則已爲奉安,而赤裳山,則下去郞廳,時未回還,江華,則亦當發送,而直長許慄,今都目政,除授,歲前日子已迫,各官行移擧行諸事,勢不及周旋,不得已歲後,卽時奉安,而郞廳發遣時,書吏·庫子,亦爲依前啓辭,給馬下送,何如?傳曰,允。
朴贄啓曰,明日正朝望闕禮,依近例爲之之意,敢啓。傳曰,知道。
以備忘記,傳于李頤命曰,今下弓矢,滿浦僉使申惟一給送。
傳于金萬吉曰,承旨遞差之代,以在京無故人,卽爲口傳差出事,分付。
吏曹口傳政事,以李頤命爲左承旨。
金萬吉啓曰,各陵正朝祭獻官,今日當爲受香,而稱病不進之員,六人之多,事之可駭,莫此爲甚。自本院累度催促,而日已向午,尙無改付標入啓之事,該曹所爲,亦甚稽緩,當該堂上·郞廳,推考,下吏,令攸司囚禁治罪,而稱病不進人員,竝從重推考,何如?答曰,依獻官事,甚驚駭,稱病不進人員,竝拿推。
李頤命,以吏曹言啓曰,宗廟及各陵正朝祭,今日當爲受香,而健元陵獻官昌城都正佾,貞陵獻官靈川都正翼賢,光陵獻官行慶陽令繼胤,宣陵獻官行副司勇張成漢,穆陵獻官行烏城令烱涵,章陵獻官行烏昌監烱淵,竝稱病不進。莫重祭香獻官六員,一時稱病,致令受香之時刻,遲延至此,此乃曾所未有,事之可駭,莫此爲甚。若不別樣警責,無以懲礪其偃蹇怠慢之習,而本曹則推考之外,更無請罪之規,昌林都正以下六員,竝從重推考,其代,以都預差臨城君熀,行副司勇具三重,行副司果張善漢,行副司勇洪處武,全川都正滌,行副司果郭大溶,改付標以入之意,敢啓。傳曰,知道。稱病不進之員,已令拿推矣。
金萬吉,以承文院官員,以都提調意啓曰,本院文書,毋論大小官員,親自回示於提調,乃是規例,而昨日本院下人,來示正朝親臨時陳賀箋文草,其中有可改之字,故問官員之來不來,則公事次知正字,方入直,故下人,獨自持來云。次知正字,若爲入直,則他正字,亦可持來,而托以入直,使下人,來示公事於提調,乃是前所未有之事,怠慢自便之習,極可驚駭,當該正字,先罷後推,何如?傳曰,允。
都正滌,改付標啓下矣。受香時刻漸遲,故再三催促,則本曹移文中,誤以全安都正書塡,全川都正,意外不爲差祭,出往山所云。今日事勢已晩,不得已以都預差,行副護軍鄭載禧,改付標以入,而下吏不察之罪,令攸司治罪,全川都正滌,任意下鄕之失,亦不可不懲,推考,何如?傳曰,允。
又以內醫院官員,以都提調·提調意啓曰,議藥同參前金浦郡守金有鉉,居中遞來,依例付軍職,冠帶常仕,何如?傳曰,允。
李思永啓曰,明日仁政殿親臨擧動時,承旨不可不備員,新除授左副承旨李頤命,卽爲牌招察任,何如?傳曰,允。
李頤命,以禁衛營言啓曰,前府使金履壯,本營郞廳,旣以啓下,而時無職名,依前例付軍職,冠帶常仕,何如?傳曰,允。
以備忘記,傳于金萬吉曰,穆陵正朝祭獻官,初以烏城令烱淵啓下之後,因有身病,以鄭載禧改付標矣。又稱病故,一日之內,三易獻官,日勢向暮,尙未受香,此曾所未有之事。國之大事,在於祀典,而其怠忽不謹至此,豈非大可寒心者乎?鄭載禧,雖未知病勢輕重之如何,而其在事體,不可全然置之,姑先從重推考,吏曹初不詳審,以有病人,率爾付標,以致顚倒,亦甚非矣。當該堂上,推考。
以慶尙監司金海海夫金性之等十二名渰死狀啓,傳于金萬吉曰,渰死人等,令本道恤典擧行。
金萬吉,以吏曹言啓曰,今此永寧殿·宗廟·永昭殿春享大祭及各陵·殿正朝祭,一時稠疊,許多獻官·執事,除公故·老病外,萬無推移之路,不得已戶曹判書及刑官以下,通融塡差之意,敢啓。傳曰,知道。
又以兵曹言啓曰,十二月十三日大臣·備局堂上引見時,兵曹判書李師命所啓,禮曹判書南龍翼,以儒生直赴濫觴事,陳達,小臣,待罪本曹,敢此仰達,近來外方軍士及將校試才時,柳葉箭五中,片箭三中,火砲三發六中,皆直赴殿試,故今番則其類至於六七十人之多,科擧以試官爲之,而末世猶難防奸,況外方試藝,只委於六人,豈無混雜之弊乎?其中鳥銃三發六中之人,上京試才,則不但不中,手段生疎,似是用奸之致矣。科擧,元非廣取之事,而至於扈衛廳別試射,柳葉箭二十五矢得中者,特許直赴殿試,十數年來,技藝大進,以小臣管下言之,得中四十矢而受賞者,一月有數三人,則得中卄五矢而直赴,似爲太歇矣。領議政南九萬曰,萬科之擧,大段失著,其時議者之言似然,出身,亦是揀擇軍士,且可慰悅人心,而其後兵曹,亦有無限弊端,故小臣,以科擧時,以武士勿爲廣取之意,陳達,而科擧之外,各樣直赴無節,外方則罷之,宜矣。上曰,扈衛廳直赴之規,其來已久,勸奬之擧,一朝停罷,重難,且大將,親爲試才,似無濫雜之事,而外方則或不無用奸之弊,外方入格之類,勿爲直赴,論以他賞事,分付,可也。李師命曰,出身則邊將除授,公私賤則贖良,閑良,直赴之代,更以何賞論之乎?上曰,直赴之代論賞事,則該曹斟酌定式,稟旨擧行可也事,命下矣。各道試才,沒技者,閑良則邊將除授,役者則頉下,兼司僕受帖,公私賤則自本道綿布二十五疋題給事,改定式之意,本道監·兵使處,分付,何如?傳曰,依啓。
李頤命,以義禁府言啓曰,慶陽令繼胤,行副司勇張成漢,行烏城令烱淵,行烏昌監烱涵,昌林都正佾,靈川都正翼賢等拿推事,傳旨啓下矣。佾·張成漢等,方待命於本府,卽爲拿囚,而繼胤,時在京畿龍仁地,烱淵,時在江襄道狼川地,烱涵,時在淨土地,翼賢,時在麻浦本家云,依例發遣府羅將,拿來之意,敢啓。傳曰,知道。
大殿,政院·玉堂歲謁問安。答曰,知道。大王大妃殿,政院·玉堂歲謁問安。答曰,知道。中宮殿,二品以上·六曹·大司諫歲謁問安。答曰,知道。
掌令林渙啓曰,還收金萬重遠竄之命,啓辭同上還收崔尙仰·朴斗卿等職牒還給之命。啓辭同上
答右議政李䎘箚曰,省箚具悉卿懇。大病之餘,所患又復如此,予甚慮念,未參賀班,有何傷哉?箚中戒誨,出於憂愛之誠,切至之論,予雖不敏,可不服膺焉?卿其安心勿辭,益加善攝,臥閤論道,以副至望。仍傳曰,遣史官傳諭。
答都承旨洪萬鍾疏曰,省疏具悉。卿其勿辭,從速察職。
答判義禁尹堦疏曰,省疏具悉。卿其勿辭,從速察職。
答知義禁金德遠疏曰,省疏具悉。卿其勿辭,從速察職。
右承旨朴泰遜疏。踏啓字。
答高城進士愼懋疏曰,省覽疏辭,繼觀冊子,其所條陳,實出憂愛之誠,予甚嘉尙,可不體念焉?其中可以議處事,當令廟堂稟處。
答茂朱幼學河必東等疏曰,省疏具悉。疏辭令廟堂稟處。燼餘金霔校正。日記廳郞廳蔡濟恭書。
