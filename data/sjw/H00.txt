大行大王初喪。
朝哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷問安。答曰,罔極。
晡哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房口傳問安。答曰,罔極。
以觀象監提調金載瓚·丁範祖竝許遞,其代令該曹口傳差出事,院相稟,王大妃殿,以承傳色口傳答曰,依稟爲之。
藥房口傳達曰,臣等伏聞邸下,任情哭泣,全無所進。且伏念王大妃殿·惠慶宮·中宮殿·嘉順宮,哀毁罔極,必多傷損,實不勝萬萬焦迫。玆敢奉進菉豆粥,抑哀勉進,仍爲奉勸於王大妃殿·惠慶宮·中宮殿·嘉順宮,千萬伏望。答曰,知道。
吏曹口傳政事,觀象監提調尹行恁·李魯春·鄭尙愚·金祖淳·李翊模·尹行元。
以觀象監提調望筒,王大妃殿,以承傳色口傳下敎曰,竝以首望爲之。
韓用鐸,以備邊司言達曰,在前國恤時,成服後一二日內,發遣宣傳官,馳往鳳城,報以大行大王昇遐之訃及使臣某官差出之意,使之傳通衙門矣。今番則陳奏使行,方在燕中,不可遲待成服後,卽令該曹,擇定宣傳官,依前假銜,給馬發送,此意亦先知會于平安監司,義州府尹處,何如?令曰,依。
以鳳凰城傳報官工曹正郞借銜望筒,令曰,依此爲之。
行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳達曰,臣等雖甚愚迷,豈敢强爲不忍聞之說,以慼我邸下之至情也哉?嗚呼,哀慼小節也,繼序大禮也。武王之聖焉而踐文王之位,夏啓之賢焉而纘大禹之服,歷代循之,以成彝典,惟其崩迫號慕,寧有窮極,而終必强而行之,不獲已焉者,誠以情與禮輕重之大分故也。告廟之禮,嗣位之儀,不可不預加講究而節目還下,兪音愈邈,臣等之衷情彌激,玆又泣血陳請。伏乞邸下,深思帝王之孝,允副臣庶之懇,千萬幸甚,惶恐敢達。答曰,卿等此時,何忍强迫而不知止乎?
王大妃殿,院議啓曰,伏以臣等之合辭陳請,卽宋朝之已例,我家之故事,我慈聖殿下,一向靳兪,以至鎭日煩瀆,臣等誠惶悶抑塞,不能自定。嗚呼,我先大王盛德大業,在於貽謨燕翼,以裕我大行大王,而式至今日,皇天不弔,降此大割,四百年宗社,凜如綴旒。目今國家之計,安危之判,只在我慈聖保佑我王世子,同聽民國之機務,乃所以仰承先大王裕後之圖,永鞏大行朝投艱之業也。以聖母爲國家深長之慮,何不念及於此,而過循撝謙之小節,尙稽按例之彝典乎?伏願更加三思,亟降一兪,以幸國事,以副奏情焉。惶恐敢啓。
領議政沈煥之,左議政李時秀,右議政徐龍輔率百官庭請達曰,天位不可以暫曠,群情不可以終拂,臣等相率屢籲,恭俟兪音,及伏承靳許之批,益不勝抑塞失圖之至。仰惟我邸下,以出天之孝,遭無涯之慟,邸下之心,亦豈不念國勢之岌嶪,民志之靡依,而乃以哀疚之至情,猶靳踐行之常禮,此豈我大行大王托付之盛意也哉?宗社之責至重也,億兆之望至切也,軍國之計至大也,固不宜任情號擗,曠闕天工,而憑几之玉音在耳。傳國之大寶有屬,晷刻遲延,關係至重,苟非然者,豈忍於皇皇靡及之中,一請再請而不知止哉?伏乞勉抑至哀,俯循輿情,克纘寶緖,丕承洪休,千萬血祝。答曰,罔極罔極,更勿煩余。
王大妃殿,庭請啓曰,噫噫,冤乎痛矣。此何等時也?惟我大行大王,治化方隆,奄棄臣民,王世子邸下,年尙幼沖,㷀然在疚,國勢之安危,迫於呼吸,人心之震盪,靡所底定,臣等之仰籲於慈聖殿下,寔出爲宗社大計,而考之前代,參以國朝,已例斑斑,則以我慈聖殿下平日慈覆之陰功盛德,何不穆然深思,惕然開悟,俯循群下大同之請乎?臣等非不知此時瀆擾之萬萬惶悶,而安危之幾,間不容髮,玆敢垂涕,而更此冒陳,伏願特賜允從,永綏我東億萬年無疆之基焉。答曰,再啓再批,悉諭予意,更無可諭。東宮雖在沖年,大行王燕翼之謨烈,足以守祖宗艱大之業,卿等匡輔不逮,以幸國事,以安生民。
王大妃殿,院議啓曰,伏以臣等,瀝盡肝血之懇,屢瀆哀迫之時者,固知益慼我慈聖之心,臣等之罪誠萬萬,而竊庶幾慈覆之念,亦必慼然感悟於此矣。每奉批旨,尙此靳持,臣等相顧愕眙,益不覺失聲而長慟也。嗚呼,値泣弓之大故,行垂簾之故事者,卽有國之變禮,而在古創行,亦出於不獲己者。以其不如是,則無以護國勢於綴旒,垂邦基於奠泰。竊伏惟念我聖母,盛德徽音,遠邁有宋之女堯,而況有國朝已例可以仰述,則以今宗社安危所關,而一日二日,邁邁如是,誠非所望於慈聖殿下也。伏乞勉回撝謙之念,亟賜允籲之音,惶恐敢啓。答曰,何如是煩瀆?實非所望,卿等勿煩。
庭請再達曰,臣等於震剝罔極之中,屢度煩聒,極知其萬萬惶悚,而昨日今日,連爲呼籲,何邸下聽之一向邁邁,不念宗社之重,不恤臣民之望也?嗚呼,臣民無祿,千萬夢寐之外,遭此崩天之慟,所賴而依恃者,惟我邸下,睿質夙就,付托有重,顧今繼述大行大王至德盛烈,奠安我四百年宗國,豈非邸下擔負丕責耶?以邸下出天之孝,方在號擗哀慟之中,每奉批旨,不賜允兪,臣等相顧罔措,繼之以飮泣也。盈庭之鎭日仰請者,乃是有國之常典,列聖之攸行,則群下安得不血誠懇籲,邸下亦豈不忍哀勉從,以慰陟降之靈,以副億兆之望耶?今玆之請,不得請則不止。伏乞亟回睿志,誕降明命,千萬顒祝。答曰,已諭勿煩。
王大妃殿,庭請再啓曰,伏以今日之請,苟可以少緩,則臣等雖哀遑靡極,顧何敢以非常之事,屢擾至悲之中哉?惟我邸下,睿質天成,令聞日彰,而至若朝家之百度,民國之萬幾,自非閱歷之久,必待乎學習而後熟,而大行大王身敎之盛,嗚呼已矣。今日所仰恃者,惟我慈殿耳。念昔大行大王,厚被我慈聖保佑之德,雖於光御之初,春秋鼎盛而處分赫然,日星昭揭,惟慈訓是承。丙午以後,人紀修而國綱振,亦陰功是賴,則今之所靳許者,是豈配德於女堯,而嗣徽於貞熹也哉?閨闥之撝謙,猶屬細節,宗社之奠安,實是大計。伏乞亟加三思,特降一兪,則此非但臣等之幸,卽宗社億萬年無疆之休也。答曰,於焉之間,月已易矣。天地茫茫,心懷靡泊,卿等連日苦爲煩聒,豈謂以可以勉從而不爲勉從乎?俄者批旨悉諭矣。卿等卽爲退去。
院議達曰,伏以臣等之屢煩陳籲,亦旣三四矣。每奉批旨,自不覺讀未成聲,淚已汪然。此時我邸下哀號崩迫之懷,尤可以仰想矣。第伏念任情致哀者,孝之疏節也,踐位行禮者,孝之大節也,是以夫子之論達孝,以踐位爲先,康王之在宅宗,以冕服行禮,此實萬世不易之典,列朝已行之禮也。嗚呼,宗社之無托,臣民之無主,今幾日矣。邸下若徒以哀痛之極,而靳許莫重之禮,則豈所以仰體大行大王眷顧付畀之意乎?皇皇悶迫,不獲請則不敢已,故玆又涕泣而陳之。伏乞翻然回思,卽賜允許,以答億兆之望焉。惶恐敢達。答曰,已諭勿煩。
王大妃殿,院議啓曰,伏以我慈聖殿下所以憂念我宗社,保佑我王世子邸下,用答我先大王曁大行大王陟降中眷顧之念,當如何哉?臣等之鎭日仰瀆者,卽所以爲宗社爲王世子邸下憂愛之意,而批旨之下,每以强聒爲敎,尙靳允從之音。嗚呼,以我聖母止慈之德,見我王世子邸下沖年踐阼,㷀然含恤,而苟使之獨勞機務之煩,有妨護養之道,則其所以怵然憂念者,又當如何,而惟我先大王貽翼之謨,大行大王垂裕之念,亦必有悅豫于此矣。臣等憂慮之切,衷情之激,不敢不屢陳而不一陳。伏乞慈聖殿下,勉循垂簾之請,以鞏奠泰之基焉。惶恐敢啓。答曰,一啓再啓,日以爲常,卿等事極爲慨惜,更勿煩聒。
庭請三達曰,伏以今日,此何等時也?國勢岌嶪,民情震剝,若其扶持奠安之方,惟在乎我邸下早定大位。丕承神器,然後四百年宗社,永有所賴,而嗚呼,我大行大王,豈不曰予有後,能敉寧未卒之志業耶?我邸下,雖於皇皇靡及之中,念之到此,必當掩涕而勉循,抑情而踐位,夫然後始可以仰體我大行大王憑几丁寧之玉音。伏況我邸下,聖質天成,睿德夙就,我大行大王,每以托付之盛,嘉悅之意,屢形於臨筵,大小臣工,莫不延頸於履儲之時,而式至今日,亦莫不矯首拭目,顒俟繼明之新化。此豈我邸下,任情號擗,不思所以纘承洪緖也哉?臣等辭竭情迫,言不知裁。伏乞亟降明命,誕膺寶位,以副八域億兆之望,千萬血祝。答曰,卿等何忍不諒,而如是屢煩乎?
王大妃殿,庭請三啓曰,伏以太母垂簾,是何等非常之禮也?不當請而請之,則臣等猥僭之罪,固無所逃,當許而靳許,則擧國抑菀之情,我慈聖將何以稱塞耶?然此猶以外面道理言。嗚呼,此何時也?當天地崩裂之日,國勢凜如綴旒矣,儲宮藐然在疚矣。以我慈聖撝謙之德,穆淵之度,同聽保佑之責,其可辭乎?雖欲辭,奈四百年宗社何?我慈聖殿下,倘或念及於此,則其所惕然驚憂,翻然回悟,必不待臣辭之畢矣,衷情所迫,言不敢文。伏乞特降明命,亟擧大禮,俾神人胥依,億兆係屬,千萬血祝。答曰,內殿垂簾之故事,始自漢鄧太后,鄧太后雖保全令名,後人尙有是非,未亡人,旣不及古女主,時世異昔。帝王家故事,雖往往如此,至重至大之事,猝難議到。卿等卽爲退去。
藥房口傳達曰,臣等伏聞邸下,任情哭泣,全無所進。且伏念王大妃殿·惠慶宮·中宮殿·嘉順宮,哀毁罔極,必多傷損,實不勝萬萬焦迫。玆敢奉進湯元糜粥,抑哀勉進,仍爲奉勸於王大妃殿·惠慶宮·中宮殿·嘉順宮,千萬伏望。答曰,知道。
吏曹,殯殿移奉敎是時,奉神帛函官左參贊金文淳,對擧官右尹鄭大容·副護軍沈象奎,奉銘旌官兵曹參判曺允大,奉趺官校理金履度,修撰閔耆顯,奉誥命官直閣金近淳,檢閱李存秀,奉誥命床官兵曹佐郞李在璣,禮曹佐郞金魯範,奉素蓋官司僕僉正金箕應,刑曹正郞朴彝源,奉趺官中部令洪赫,工曹佐郞李羲文,奉素扇官刑曹佐郞朴尙榮,司僕判官具悌元,奉趺官忠勳都事沈周賢,漢城判官李是釬,奉香爐官掌樂主簿尹光時,奉香盒官工曹正郞李在安,奉香床官工曹佐郞李永翼,漢城庶尹兪漢純,奉奠官繕工副正金魯敬,平市令宋欽書,奉奠床官刑曹正郞宋倫載,副司果宋持敬·洪樂正·李根,奉靈座官漢城主簿朴宗珩,司僕主簿金晩淳,奉諭書官副司果李舒永,奉銀印官尙衣僉正金履錫。
李書九,以禮曹言達曰,服制節目,今方磨鍊,而王大妃殿·惠慶宮服制,當爲齊衰朞年之制,而考之古禮及國朝典禮,無明的可據之例。莫重服制,臣曹不敢擅便,議于大臣·儒臣·館閣堂上後,稟處,何如?令曰,依。
李書九,以禮曹言達曰,梓宮加漆時,不可無告由之擧,而累次加漆,每告事由,實涉煩瀆。累次加漆之意,竝入於初次告祝中,似爲合宜,依前例,令藝文館措辭撰出,亦令代奠官,因朝奠預告,何如?令曰,依。
李書九,以禮曹言達曰,宗廟各陵殿宮園大中小祀,自初喪至卒哭竝停,只朔望焚香事入達,今當擧行,而各陵園墓忌辰祭享時,一依朔望例焚香事,丙午定式矣。今亦一體知委,何如?令曰,依。
李書九,以禮曹言達曰,卒哭前只行社稷祭,凡干大中小祀,一倂停止事入達,行關諸道矣。當年預送香祝幣,還爲上送,依前例香室淨潔處燒火事,分付之意,敢達。令曰,知道。
李書九,以宗簿寺提調意達曰,今此殯殿入番宗室,依前例以六望事,當備擬以入,而宗室中無故之員,只有三員,故不得如例擬望,以單望三員以入之意,敢達。令曰,知道。
李書九,以殯殿都監摠護使意達曰,本都監監造官,依丙申年例,北部都事徐鐸修,童蒙敎官尹衡鎭,前參奉朴大圭差下,而其中朴大圭,時無職名,口傳付軍職,冠帶常仕,何如?令曰,依。
韓用鐸,以兵曹言達曰,卽接南所衛將金載仁牒報,則尙衣院南邊宮墻連接行閣二間頹壓,令紫門監爲先以杻把子,堅實圍排樹栅,急速修改,而把守軍兵,東營入直軍十名除出,限修改間,嚴加守直之意,分付,何如?令曰,依。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·尹行恁·金祖淳,檢校直閣沈象奎,直閣金近淳,檢校待敎李存秀箚曰,伏以臣等,昨於號擗之中,猥犯瀆擾之罪,及承睿批,未蒙兪音,臣等奉讀以還,相顧失聲。嗚呼,今日是何等時也?苟非事體之至重,典禮之至大,則臣等雖不肖無狀,豈於未有命戒之際,敢陳不忍酬應之請,至於連日而不知止哉?嗚呼,攀號擗踊,孝子之至情也,踐位行禮,聖人之達孝也,至情與達孝,竝行而不悖,則邸下何不念及於此哉?嗚呼,昊天降割,率普茹痛,百官萬民,奔走號哭之不暇,而猶且相率而陳請者,誠以應行典禮之不容一日少緩也。至若垂簾之故事,卽是我朝已行之禮,而伏見我慈聖殿下下庭啓之批,十行辭敎,一味撝謙,臣等益不勝焦遑抑塞之至。伏惟我邸下睿質天成,令聞日彰,雖在沖年,其所以承大行燕翼之謨,繼祖宗艱大之業,宜無所不用其極,而顧今國勢岌嶪,人心波蕩,此時此禮,雖創有之事,猶當義起而行之。況此不但宋朝之已例,於我家禮,亦宜之者乎?伏願邸下,更爲仰稟,期回慈心,以副百官萬民顒望之情焉。取進止。答曰,卿等何忍更煩?
校理金熙采·金履度,修撰閔耆顯,副修撰沈奎魯·閔師宣箚曰,伏以臣等,昨陳聯劄,猥貢愚忠,及承答辭未蒙允兪,臣等相顧愕眙,繼之以痛哭也。仰惟愛日之大孝,遽遭窮天之至痛,沖年巨創,哀慕無窮,雖於繼序承統之古今常經,亦未忍遽然勉從,凡在臣隣,孰不掩泣?然而天位不容暫曠,輿情不可久抑,此其可以孝思之罔極,而一向靳許,不念宗社生靈之重乎?是以從古聖王,雖在哭擗號隕之中,而不得徑情任哀,俯循有司之請者,誠以禮有所重,而情不得不少屈也。矧今殿宮之哀疚日深,而慰譬無辭,軍國之機務時急,而稟裁多滯,此何等時,而不思所以亟從齊籲之道乎?伏願更加睿思,特賜勉循焉。至於東朝垂簾之制,實是今日不可已不容緩之擧,而昨伏見慈敎下者,撝謙太過,巽讓備至,臣民抑鬱,尤當如何?亦願邸下,積誠仰請,勉回慈旨,以副擧國顒望之忱焉。取進止。答曰,已諭勿煩。
大司諫李殷模,執義張至冕,司諫徐有沂,掌令李德鉉·權漢緯,持平安廷善·洪時濟,獻納吳翰源,正言李東宇·朴宗京箚曰,伏以洪惟我大行大王,以天縱之聖,膺河淸之運,巍乎堯·舜之德,煥然三代之治,聖功默運,神化普洽,八域含生,咸囿於熙皞之域,太平萬世,方切無疆之祝,不意皇天降割,生靈無祿,玉體愆和,不過無妄之祟,而終遲翌瘳之慶,一朝奄棄群臣,殿宮抱崩天之慟,朝野徹窮宙之冤。嗚呼,蒼天,胡寧忍此?伏念我邸下,睿質天成,令聞日彰,定位貳極,萬姓延頸,係望之重,蘄嚮之切,當復如何,而當此沖齡,奄遭巨創,至孝之根天,痛霣之過節,區區群情,已不勝憂慮,而伏況我國家,今日景象,此何等時也?磐石之國勢,卽地而岌嶪矣,憂懼之民志,頃刻而泮渙矣,顧以聖王繼述之道,其在人心維係之方,踐位行禮,不容一日遲緩。昨於滿廷群僚之籲請,論思諸臣之箚陳,非不備暴衷情,徒以我邸下攀擗之至痛,尙靳兪音,其於宗廟何,其於社稷何?伏願深念國事,俯循輿望,更加抑情,亟賜允從焉。況今睿齡之未及鼎盛,尤仰慈殿之保護導迪,而垂簾之儀,有不可暫緩,則亦以是齊聲廷籲者,抑可見擧國同情之忱,更伏望將此至意,從傍仰達得蒙允許,以慰衆望,千萬顒祝。取進止。答曰,罔極之中,寧忍見此乎?
玉堂再箚曰,伏以臣等,再陳哀籲,罄悉愚衷,而誠淺辭拙,不能感回,徒犯屢瀆之罪,未蒙一兪之音,焦遑抑塞,不知所以爲喩也。嗚呼,我邸下,以滕廬深墨之孝,値商家諒闇之初,秪守含哀茹痛之情,而不思纘緖承統之重,則列聖艱大之投,何所托重,群黎愛戴之誠,何所維係乎?又伏況我殿宮之所依賴而恃望者,惟在於邸下早定位號,而一日二日,上下相持,抑無乃慈殿之固辭垂簾之儀者,亦由於邸下固拒嗣位之請而然也耶?國體徒歸損傷,輿情轉益悶迫,伏願邸下,先自睿躬,亟循應行之典,仍以仰懇慈殿,勉副群請,則以慈殿止慈之德,豈不嘉悅而卽賜允從乎?伏願更加三思,快降明旨焉。取進止。答曰,已諭矣。
兩司再箚曰,伏以,嗚呼,此何等時也?國勢岌嶪,民志憂遑,四百年宗社之托,億萬姓生靈之命,惟係於我邸下之卽膺大位,我慈殿之同聽庶政。俄者聯陳之箚,非臣等之言也,卽擧國臣庶之同情,而未蒙開納之命,乃以寧忍見此爲敎?惟我邸下出天之孝,罔涯之慟,臣等雖甚愚迷,豈不仰認,而踐位行禮?卽帝王常行之典,承統繼序,亦聖人善繼之道,則今我邸下之攀擗哀慕,不念宗國之大計,一向靳持,是豈大行大王付托之盛德至意,亦豈八域含生仰望之苦誠血懇也哉?一日二日,兪音邈然,而該曹節目,至令還給,盈庭呼籲,尙未允可,當此罔極之中,益切罔措之忱,而岌嶪之國勢,無以奠安,憂遑之民志,無以底定。伏願仰體付畀之重,俯察顒望之情,亟賜允兪,以安宗祊以慰臣民焉。取進止。答曰,已諭,勿煩。
庚申七月初一日寅時,御床在迎春軒。摠護使李時秀,行都承旨尹行恁,記事官金啓溫·洪奭周,檢校直提學李晩秀等,詣靈床前奉審訖。院相沈煥之,請王大妃殿承傳色,口傳入稟曰,實錄中垂簾儀節,當爲考出,令同春秋鄭尙愚,記事官洪奭周,進詣江華鼎足山城史庫,考出實錄以來之意,敢此入稟矣。午時及酉時,時秀等奉審靈床訖,諸臣輪回成班于楹外。
大行大王初喪。
朝哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
晡哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房口傳問安。答曰,罔極。
藥房口傳達曰,朝者所入湯元糜粥,不審已有所進乎?臣等不勝憂慮,兹敢更爲封進,抑哀勉進,亦爲奉勸於王大妃殿·惠慶宮·中宮殿·嘉順宮,千萬伏望。答曰,知道。
王大妃殿進御三錢重人蔘粟米飮一貼,更爲煎入事,下令。
領議政沈煥之,左議政李時秀,右議政徐龍輔等,率百官達曰,伏以繼序嗣位,實是百王不易之制,亦粵列聖已行之禮,何邸下一向牢拒,只以孝思之罔極,不念付畀之至重乎?臣等,聚首顒企之中,每伏奉睿批下者,哀溢辭表,有足以感動臣隣,奉讀未竟,相顧失聲。嗚呼,寶緖之無托,人心之靡係,凡幾日矣,於昭在上之靈,寧不惕然而眷顧耶?倘邸下念及於此,則其所以抑情遵禮者,恐不待臣等之畢辭矣。伏乞亟加三思,特降一兪,俯答群情,誕擧縟儀,千萬血祝。答曰,何忍更煩於今日乎?
領議政沈煥之,左議政李時秀,右議政徐龍輔等啓曰,伏以臣等,以穹壤莫逮之痛,當宗國靡托之日,衷情崩剝,疾聲號籲,而批敎荐降,兪音逾邈。臣等,雖愚迷萬萬,豈不知我慈殿殿下哀遑罔極之中?國勢邦禮,有不暇深思,乃爲此一向執謙,而目今宗社,有綴旒之急,輿情若波蕩之勢,安危存亡之幾,晷刻是爭,則臣等瀝血之請,安得不至再至三,不得請則不得止乎?嗚呼,此何等時也?自三昨以後,天地崩坼,神人無主,四百年委托之重,只在我慈殿殿下曁王世子邸下,而小大上下日急一日之望。亦惟在於世子允陞大位,慈殿亟從群請,使國勢回安,邦禮益光,則此固國事人情所不容一日少遲者,而殿下,何不念及於是,只以哀疚之情,不思安危之大,兩日五籲之餘,尙靳一兪耶?伏況我世子邸下,方在沖齡,奄遭巨創,凡所以扶護慰勉之道,伏想慈覆之功,靡不用其極,而乃於遺大投艱之後,只以撝謙之德,不念保翊之策,是豈我大行大王在天之靈所蘄望於殿下者哉?臣等之言至此,五內欲裂,益不知攸云,伏願亟回聖思,勉循擧國同情之請焉。王大妃殿,以諺書答曰,未亡人垂簾,國事康濟,民生安逸,則何至如是苦辭牢拒?今日滿庭諸臣,皆我先大王大行大王眷顧際遇之臣,一乃心力,輔我沖子,是未亡人之區區所望也。
行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳達曰,伏以臣等,叫天之痛,于今四易日矣。皇皇號霣,去益靡屆,而其所以聚首而顒祝者,惟我邸下离明之繼照也。嗚呼,踐先王之位,行先王之禮,卽古聖王繼序之彝典,述事之達孝也。以我邸下含恤茹痛之念,雖不忍至情之勉抑,而所重者彝典,不可以不擧,所貴者達孝,不可以不行也。況今日之國事,有萬萬岌嶪之勢,而惟係我邸下御大寶陟大位,而庶幾使一髮之危,復得磐石之安矣。此豈非擧國之所仰望,而臣等之瀝血呼籲者乎?伏乞邸下,强抑至哀之情,亟擧應行之禮,宗社幸甚,臣民幸甚。惶恐敢達。答曰,已諭於內閣矣。
王大妃殿,院議啓曰,伏以臣等,號泣而陳籲,式日而不知止者,誠以國勢之安危,迫於呼吸,人情之波蕩,若無津涯,而竊惟念我聖母保佑我春邸之功,實惟在今日之勉從群情也。猗歟慈聖之德,雖不欲以鄧后自期,而今日之所可蘄者,聖王貽謀之道也,所可行者,母后聽政之儀也。値莫大之變故,循莫大之變禮者,乃是國計之最急,天理之當然,則奚暇守沖挹之小節,反有忽於處變之大義也哉?此所以爲宗社爲春邸之大計,而不可一日虛徐,使一國臣民,齎鬱於含哀茹痛之中也。伏乞慈聖殿下,亟降允音,勉副群情,千萬顒祝。惶恐敢啓。答曰,已諭昨批,勿煩。
大司諫李殷模,執義張至冕,司諫徐有沂,掌令李德鉉·權漢緯,持平安廷善·洪時濟,獻納吳翰源,正言李東宇·朴宗京等達曰,臣等當此罔極之時,岌嶪之日,竊抱爲宗社時急之大計,不忍一刻按住,敢隨廷僚,齊籲屢瀆之後,草草短箚,略陳擧國同情之辭矣。誠意淺薄,未蒙兪音,申控再箚,罄竭血忱,及承批旨,以已諭勿煩爲敎,憂悶罔措。玆又相率,疾聲哀籲,是豈可已而得已者哉?臣等雖極愚迷,粗具秉彝,方遭崩天之慟,朝晡冤號之中,輒承諸臣之批,五內若裂,不忍奉讀。苟是可已而得已,則豈忍更事瀆撓於邸下孝思崩迫之時,而第伏念聖王之達孝,與匹庶大異,承祖宗艱大之投,受先王付托之重,安八域憂遑之情,勉抑至情,亟降一兪,是乃繼述之大孝,邸下何不念及於此,而不忍裁制於大小輕重之分,上下相持,一向牢拒,至此之極耶?大行大王,傳大寶於我邸下,今已四日矣。天位之曠,寶命之虛,至此之久,噫嘻,國勢之孤危,此何等時,而踐位行禮,豈非晷刻爲急者乎?節目還下,擧行罔措,此時兪允,不容暫緩,伏願亟加三思,俯賜勉從,以慰神人之望焉。答曰,已諭於玉堂矣。
庭請再達曰,臣等,以一日不可緩之請,陳屢遭不可遏之忱,連奉批旨,未蒙開納,睿孝雖出於罔極,群情益切於遑汲。嗚呼,大行大王以宗廟社稷,付之於邸下,以百官萬民,托之於邸下,今邸下,若徒以哀痛之極,而靳許莫重之禮,則此豈所以仰體先王托付之意乎?伏況帝王之孝,莫大於丕顯丕承,而不在於一時之任情,顧今大寶有受,天命方新,上告下布,誕擧縟儀,有不容晷刻遲延,皇皇悶迫,不獲請則不敢已,故兹敢涕泣申籲。伏乞翻然回思,亟賜允許,勉答神人之望焉。答曰,卿等,何不諒此時罔極之心,而只事煩聒也?
王大妃殿,庭請再啓曰,臣等悶迫之情,已悉於鎭日聯籲,庶幾慈聖之俯加鑑燭,特賜勉循,而每承批旨,大失所圖,臣等憂遑抑塞,罔知攸措。嗚呼,惟兹垂簾二字,非臣等今日所創始,乃是在昔哲后所已行者,亦我貞熹聖妃所勉從者,當非常之時,行非常之事,卽禮之權也,時之義也。以慈聖盛德徽範,豈或未燭於宗國爲重,經權隨時之義,而特以平日撝謙之度,一日二日,固拒至此,則是拘於常經,而忽於制權也,是豈臣等之所期望於我慈聖者哉?惟我慈聖殿下試思之,我慈聖一身上擔負,顧何如也?宗社凜如綴旒,儲宮藐然在疚,列聖志事之繼述在兹,先王托付之保佑在兹,天命之眷係在玆,人心之蘄向在玆,此豈我慈聖淵穆塞淵,垂拱長秋之時耶?且臣等竊有所抑菀者,當丙己逆變之際,惟我大行大王,以恩掩義,處分或寬,則我慈聖誕敷徽音,至有命駕之敎,此其時未嘗不焦迫,而譬諸今日安危存亡之間不容髮,果何如也?苟是一分可已之事,一刻可緩之請,則臣等雖萬萬愚迷,當此上下哀遑之時,何敢奔走號呼而不知止哉?臣等此言,不但爲慈聖也,乃所以爲宗廟社稷也,情窮勢極,言不知裁。伏願慈聖,更加三思,特賜一兪,以副八域臣庶顒祝之情焉。答曰,卿等試思之,予忍以何心,坐大行王聽政視朝之位,引接卿等乎?更勿煩請。
院議再達曰,伏以宗社無所托,臣民無所依,皇皇然靡所因極者,今幾日矣。嗚呼,惟我大行大王,以列聖朝傳授之四百年洪基,畀付於邸下,其業至大,其事至重,目今嗣位之禮,不可一日而少緩,則雖於嚴廬深墨之中,不忍崩迫之至慟,而大位不可以久曠,群情不可以强拂。伏願邸下,仰體寧考付畀之念,亟遵列朝已行之禮,措國勢於泰山磐石,不勝顒祝之至。惶恐敢達。答曰,朝者豈不盡諭乎?
王大妃殿,院議再啓曰,伏以遭此罔極之變,輒以哀迫之辭,形諸文字,屢瀆於此時,此豈臣等之所可以得已者哉?嗚呼,蘄懇於春邸者,卽繼序之禮也,力陳於聖母者,乃聽政之事也。聽政也繼序也,俱係今日所不忍言之辭,則我聖母之不許勉從,卽亦春邸尙靳兪允之意也,而以其撝謙之或過,有違從權之大義,則此豈所以保佑我王世子,慰勉我王世子之道也哉?伏乞卽賜允許之音,以答顒祝之望焉。惶恐敢啓。答曰,須看庭請批旨。
兩司再達曰,噫,臣等之冒死屢瀆,必期於得請而後已者,夫豈可已而不已也哉?今我邸下,哀號㷀㷀,穹壤茫茫,爲臣子者,乃以踐位行禮之節,仰干於枕苫泣血之中,重慼我邸下罔涯之孝思,固知所不敢也,亦知所不忍也。第念帝王之孝,異於匹庶,奉受大寶之托,勉膺無疆之曆,自禹·湯·文·武,迄至于今,傳之受之,繼之承之者,自是千聖百王大經大法,而徒守哀冤之至情,罔念投遺之大業,使天位久曠,民心靡托,則不惟在庭卿大夫啜泣皇皇,心膽如隕,抑亦列聖朝洋洋之靈,曁我大行大王全付畀八域兆民之聖謨神功,其豈不眷焉而悶之乎?言之及此,五內如碎。伏況我慈殿·慈宮,爲今日一分仰慰之道,惟在於我邸下之亟承丕基,誕定位號。臣等之言,雖不足念,古人所云奈宗廟太后何者,爲邸下流涕而誦之,伏願亟念大孝,勉抑小節,奠安岌嶪之國勢,維係焦遑之民情焉。答曰,何爲屢煩?助余罔極。
王大妃殿,以諺書下敎曰,洪龍漢·洪駿漢·洪樂倫·洪樂任,以前職爲宗戚執事。以大行王之心,爲予心也,前直長鄭漪·洪就榮·洪緖榮·洪後榮,爲宗戚執事,而洪緖榮,則冠帶常仕,洪就榮則都監郞廳差下。
王大妃殿,以諺書下敎曰,前副護軍趙觀鎭,前郡守趙用鎭,宗戚執事差下。
院相沈煥之,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳啓曰,伏以臣等,卽伏見諺敎之下本院者,有洪樂任以前職爲宗戚執事之命矣。當此天地崩坼,神人震盪之日,以我慈宮邸下止慈之心,悲號慟冤,罔有窮極。臣等之憂遑焦迫,直欲溘然無知,凡所以仰譬寬慰之道,何所不屆,而至若樂任,則負犯至重,昭載明義錄中,當此宗國綴旒人心憂危之時,其所以防微杜漸,仰闡我大行王昭揭義理,扶樹人紀盛德大業者。尤當百倍他時,豈可使此干犯悖常之輩,出入起居之班,周旋宗戚之列乎?奉讀慈敎,群情痛泣,而冒死瀆撓於此時者,誠以大義所關,不可絲毫放忽故耳。伏願慈聖殿下,亟寢成命,以嚴隄防,千萬泣祝。惶恐敢啓。王大妃殿,以諺書答曰,自前慶禮時,已爲出入,當此時,豈不得入乎?
大斂下梓宮時,大臣·時原任閣臣·諸承旨·兩司長官·禮曹三堂上·玉堂·春坊各一員依例入參事,院相稟。令曰,依。
藥房口傳達曰,靈床今將移奉,伏惟孝心哀慕,益復罔極,累日攀擗之餘,傷損必多。湯元糜粥一器奉進,加意勉進,而奉勸于王大妃殿·惠慶宮·中宮殿·嘉順宮,千萬伏望。答曰,知道。
吏曹,奉竹冊官二獻納吳翰源,持平安廷善,奉竹冊床官二漢城主簿金基彦,刑曹佐郞李羲淵,奉玉印官二廣興令成肯柱,戶曹佐郞沈允之,奉玉印床官二掌樂僉正李英裕,戶曹正郞李靖模,奉銀印床官二司饔主簿金健柱,司僕主簿趙鎭坤,奉諭書床官二掌樂主簿李奎新,造紙別提金復淳。
兵曹口傳政事,副司勇朴大圭單付。
李書九,以殯殿都監郞廳,以摠護使意達曰,今日移奉吉時,以午時推擇達下,而時刻已過,欑宮排設尙未擧行。方令該曹,更擇吉時以入,而臣不能至誠董飭,致有此無前之事,痛泣震惶,恭俟嚴誅,而殯殿都監堂郞及戶曹堂郞別工作官員,爲先令該府拿問,施以重律,何如?令曰,請罪安徐,時刻更爲擇入。
李書九,以禮曹言達曰,王大妃殿·惠慶宮服制,議于大臣·儒臣·館閣堂上後稟處事,草記達下矣。發遣郞廳,收議于大臣·儒臣·館閣堂上,則議政府領議政臣沈煥之,以爲服制,作於聖人,隆殺有等,達天下而不敢易也。今此禮官所議王大妃殿·惠慶宮服制,以齊衰朞年磨鍊者,實稽歷代之通典,謹倣我朝之已例,大經如此,何容他議?若云禮有隨地而變,不可膠守一端,則臣素昧禮學,亦不敢强對矣云。左議政臣李時秀,以爲王大妃殿·惠慶宮服制,謹稽甲寅·丙午已定之禮,可以遵倣磨鍊,而禮意至嚴至重,非臣蒙昧所敢僭論,惟願博詢而裁處焉云。右議政臣徐龍輔,以爲王大妃殿服制,旣有甲寅已定之論,無容更議,惠慶宮服制,亦有丙午講行之禮,實合今日旁照之資,而禮官所議齊衰朞年之制,儘有考據,惟在更詢而裁處云。行大提學臣洪良浩,以爲今此王大妃殿·惠慶宮服制,禮官旣稽本朝已行之禮,補編講定之典,敬遵旁照,考證有據,以臣素昧禮學,年且衰髦,莫重邦禮,何敢臆對乎?惟願博詢而裁處焉云。行藝文館提學臣李秉鼎,以爲王大妃殿服制,旣有顯廟大喪時已行之禮,惠慶宮服制,亦有文孝世子喪時追定之例,以此遵行旁照,俱似可據,而臣素昧禮學,不敢臆對。王家典禮,至嚴且重,博詢裁處,區區之望云。知春秋館事臣李得臣,以爲今此禮官所議王大妃殿·惠慶宮服制,旣據本朝已行之典禮,則以臣蒙昧之見,何敢臆對乎?惟願博詢而裁處焉云。同知春秋館事臣李魯春,以爲王大妃殿·惠慶宮服制,禮官所論,明有考據,以臣謏見,何敢率爾臆對乎?伏乞博詢而裁處焉云矣。大臣·館閣堂上之議如此,睿裁,何如?令曰,依。
韓用鐸,以壯勇營言達曰,今此大行大王靈床奉移歡慶殿時,臣大顯,以攔後陪扈,當爲進參矣。保定門外留駐,以兼中軍臣申應周,待標信代領之意,敢達。令曰,知道。
弘文館校理金熙采·金履度,修撰閔耆顯,副修撰沈奎魯·閔師宣等箚曰,伏以,臣等之血泣陳請者,亦旣屢矣。當邸下擗踊哀遑之際,如是瀆擾,非不知其萬萬惶悚,而然猶至再至三而不敢止者,誠以宗祧,不可一日無托,民情不可一日無係,其不可以孝思之罔極,而少緩承繼之常經大禮也明矣。是以殷宗諒闇而踐阼,周王宅恤而服冕,若是乎裁制於情禮之間,而處得其宜,參酌於輕重之分,而竝行不悖也。夫何邸下,徒循罔極之私情,而不念應行之彝典,違拒群請,愈往而愈固也耶?今此所陳,非臣等之言,卽古聖王已行之例,擧一國同然之辭,伏願勉抑孝思,早定大位焉。且伏念邸下之大位早定,然後東朝之垂簾,亦可以得請,而睿批一向靳允,慈敎又復牢拒,每一承聆,實不勝涕泣煎迫之至。伏願邸下,體慈殿憂宗國之意,慈殿念邸下惸在疚之情,二聖勉回,一兪誕宣,則此豈非吾東方億萬年無疆之休哉?此在邸下先自俯循,而仰請慈殿,亟擧徽儀,以副臣民號泣顒祝之忱。取進止。答曰,今日寧忍更煩乎?
弘文館校理金熙采·金履度,修撰閔耆顯,副修撰沈奎魯·閔師宣等再箚曰,伏以,邸下今日之批,又何爲而下此靳允之敎也?臣等之請,是豈可已而不已者哉?嗚呼,仙馭賓天,忽已四易日矣。宗社靡托,臣民無係,是雖晷刻之間,尙不容天工之或曠,寶位之暫虛。矧今踰時閱日,茫無止泊,國勢岌嶪,輿情遑遑,臣等焦煎抑塞,實欲溘然而不可得也。臣等今玆之請,卽是帝王之常經,古今之通義,臣等涕泣而仰陳,邸下涕泣而俯循,實事理之不得不然,而迺邸下,徒守哀痛之情,罔念宗國之重,是豈臣等之所仰望於邸下者哉?若是則臣等泣血之懇,何時可已,而東朝垂簾之制,又何時而得請乎?邸下若念及於此,則不待臣等之屢瀆,而必將翻然感悟,亟擧應行之典,使八域臣民,獲覩聖子之承統,文母之聽政,以基我億萬年無疆之休,則大行大王在天之靈,豈不悅豫於洋洋之中耶?言之及此,不覺失聲而長慟也。臣等情窮辭竭,不知所裁,惟邸下,更加三思焉。取進止。答曰,何爲屢煩?助余罔極。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·尹行恁·金祖淳,檢校直閣沈象奎,直閣金近淳,檢校待敎李存秀等箚曰,伏以,天位不可以暫曠,寶命不可以暫虛,而邸下之靳許,已有日矣。大庭之齊籲,已至屢矣,邸下以哀痛之心,不忍於勉從。臣等以哀痛之心,不忍不仰請,其所以力爲仰請於不忍勉從之時者。似若有欠於不忍之義,而臣等竊敢以爲,天理人情之所不容已,而至情與大義,未始不同行於其間也。嗚呼,宗祧之靡托,臣民之靡依,今已四易日矣,而乃邸下,一向哀毁,牢拒群請,四百年傳授之統,億兆民蘄祝之情,其將於何而托重,於何而依恃也哉?惟我慈聖殿下之不許於垂簾之請,亦未必不由於邸下之固拒於踐位之禮也。一日二日,兪音尙靳,國勢有岌嶪之危,人心無止泊之所,倘邸下,念及於此,亦必怵然而感惕,幡然而回悟,雖欲任情直行得乎?伏願邸下,少抑罔極之痛,亟許應行之禮,仍爲仰請於東朝,期回慈心,以副一國之望焉。取進止。答曰,當今日,只有罔極之心而已。
庚申七月初二日寅時,御床在迎春軒。摠護使李時秀,行左副承旨金祖淳,假注書呂東植,記注官金啓濂,右議政徐龍輔等,詣靈床前奉審訖。時秀先退,諸臣輪回成班于楹外。
靈床移奉正時夜子時,御床在迎春軒。院相沈煥之,摠護使李時秀,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,記事官金啓溫,假注書呂東植,記注官金啓濂,記事官李存秀,右議政徐龍輔,水原府留守徐有隣,一提學金載瓚,原任直提學徐鼎修·鄭大容,原任直閣金勉柱,檢校直閣沈象奎,直閣金近淳,輔德尹光顔,禮曹判書李晩秀,參判閔台爀,參議洪樂游,大司諫李殷模,執義張至冕,校理金履度,事變假注書閔哲儒,宗戚執事昌城尉黃仁點,光恩副尉金箕性,漢城主簿金基允,前主簿金在昌,敦寧直長金在三,以次陪立訖。時秀及行恁等,詣靈床前奉審。少頃,移奉時至,都監堂郞,奉小欄床,置於廳內,內侍及執事者,移奉靈床於小欄床。內侍奉出迎春軒,諸臣哭從,各差備以次成班,仍出迎春門,別監受奉靈床,仍出千五門·交泰門·永淸門,入賓陽門·弘仁門,至歡慶殿廳內,執事者奉出靈床,移安於幄內。時秀等奉審訖,諸臣以次退出。
大行大王初喪。
朝哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
大斂下梓宮後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
晡哭後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫口傳問安。答曰,罔極。
藥房口傳達曰,靈床今已奉移,下玄宮吉時將屆,伏惟孝心哀慕,益復罔極,累日攀擗之餘,傷損必多。湯元糜粥一器奉進,加意勉進,而奉勸于王大妃殿·惠慶宮·中宮殿·嘉順宮,千萬伏望。答曰,知道。
王世子,以承言色口傳下令曰,惠慶宮進服人蔘粟米飮一貼煎入。
進服三錢重人蔘粟米飮一貼,更爲煎入事,下令。
嘉順宮進服三錢重人蔘粟米飮一貼,更爲煎入事,下令。
中宮殿進御三錢重人蔘粟米飮一貼,更爲煎入事,下令。
惠慶宮進服三錢重人蔘粟米飮一貼,更爲煎入事,下令。
王大妃殿進御三錢重人蔘粟米飮一貼,更爲煎入事,下令。
藥房口傳達曰,連日攀號之餘,粥飮必無所進,伏不勝焦迫之至,菉豆粥一器,兹爲奉進,勉强以進,而奉勸于王大妃殿·惠慶宮·中宮殿·嘉順宮,千萬伏望。答曰,知道。
領議政沈煥之,左議政李時秀,右議政徐龍輔等,率百官達曰,嗚呼,宗社不可一日無托,神人不可一日無主,四昨以後,國勢岌嶪,群情泮渙,茫乎若大川之靡屆,臣等之屢瀝血懇,至七至八,而不敢止者,豈不知我邸下哀遑罔極之中?不忍聞不忍答,而連奉批旨,一節深於一節,悲怛懇惻,有不忍讀,臣等相率,飮泣呑聲,益覺五內之崩裂,而竊伏念聖人之大孝,惟在於繼志,人主之丕責,莫急於承阼,自古聖君哲辟,未嘗以一己之私情,不恤萬代之彝典也。肆於周官顧命,宅宗之禮,未嘗踰日,後聖大書于冊,昭示於後。以我邸下天縱之睿姿,久承身敎之至訓,寧或有所持重於此,而不副億兆之顒望耶?顧今人心震剝,奔走皇皇,而伏想祖宗陟降之靈,亦必眷顧憂念,而大行大王付畀於嗣君者,不容一日暫曠。伏乞邸下,仰念宗祧之重,上副殿宮之托,亟回睿思,俯循輿情,不任涕泣懇祝之至。答曰,忍於今日,更聞此言乎?只增罔極之心。
庭請啓曰,伏以臣等,仰念宗社之大計,備陳擧國之同情,瀝血陳籲,逾八至九,而慈心莫回,兪音尙遲,臣等徊徨抑塞,益覺五情之崩迫矣。伏讀批旨,一字一涕,諄複隆摯,非不知至哉之訓,有典有則,天縱之姿,善繼善述,而第伏念我邸下,寶籌未離於沖齡,遽當艱大之業,閱理未熟,知思未周,萬機之繁,或難於獨斷,容光之明,猶有所遺照也。肆於歷代曁我朝,皆有已行之典,以鞏無疆之基。洪惟我慈聖殿下,粵自寧考之盛際,已著儷乾之德,曁于大行之初服,誕垂扶顚之功,默斡玄機,逆折奸萌,宗社由是永賴,人心至今仰戴。況今國勢之岌岌,人心之遑遑,有倍於往時,於昭在天之靈,亦必眷顧而憂念,厚有望於慈覆之功,則以殿下平日保佑之至誠,豈不惕然動聽?凡於軍國之重事,政令之施措,開導講確,務歸至當,上叶天心,大副輿望,而終始靳持,今至幾日,尙遲一兪乎?嗚呼,此何等時耶?四百年宗祧之托,億萬衆生靈之望,惟在於儲君之昭承,慈德之光覆,維持鞏固,益奠磐泰之基,而一日二日,殆同沁沁俔俔,臣等直欲叩首籲天,而不能已也。臣等之苦口披心,雖不足省,獨不念先大王付托之重,大行王依恃之誠,而悠悠緩緩,一例牢拒耶?辭竭意窮,言不知裁。伏乞淵穆之度,幡然回悟,誕宣明旨,以鞏邦基,弘濟時艱,不勝懇祝之至。
行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳達曰,伏以臣等,垂涕而陳籲,失聲而承批者,凡幾日矣,而況當今日,大行王衣冠永閟,聲容莫憑,盈庭號霣,大小同聲,臣等更何心?泚筆爲文,以事瀆擾於滕廬之中,而竊伏惟念帝王之孝,踐位爲大,國家之禮,繼序是重,故殷宗之宅憂諒闇,孝思彌極,而周王之麻冕卽阼,彝典克遵者,可見情與禮之竝行不悖故也。今我邸下,遭此禍釁,沖歲㷀然,國勢之岌嶪如此,人情之憂危如此,而一日二日天位久曠,連籲徒歸於强聒,成命尙靳於勉從,此豈所以承宗社之丕托,係生靈之休命,而用體我大行大王眷係付畀之遺意也哉?兹又相率伏閤,疾聲呼籲。伏乞亟賜兪允,勉循彝章焉。惶恐敢達。答曰,已諭庭請。
大司諫李殷模,執義張至冕,司諫徐有沂,掌令李德鉉·權漢緯,持平安廷善·洪時濟,獻納吳翰源,正言李東宇·朴宗京等達曰,臣等之合辭陳籲,已至于再,而兪音尙閟,未蒙開納,至承助予罔極之敎,臣等聚首奉讀,衷情抑塞,益不勝慟隕悶迫之至也。噫,繼序承統,自是帝王家應行之典,而從古聖君賢辟,雖在攀號擗踊之中,勉循輿望,誕膺丕基,誠以體先王付托之意,而副臣民愛戴之情也。今我邸下,一向靳允於諸臣之批,雖以臣等愚迷之見,亦知出於哀慟不忍之孝思,而倘邸下,抑情節哀,念及於宗祊之重,朝野之望,則其所踐行之禮,必不當若是遲緩矣。嗚呼,天位不可一刻暫曠,宗社不可一時無主,民志不可一日靡係,崩迫之極,冒死申籲。伏願更加睿思,亟擧彝典焉。答曰,已諭於玉堂。
領議政沈煥之,左議政李時秀,右議政徐龍輔等,率百官伏閤達曰,臣等之前後血籲,已至於八矣,而一兪尙靳,群情罔措。當此號擗皇皇之日,臣等雖甚愚迷,豈不仰認孝思之難抑,而第伏念帝王之孝,莫大於繼序,從古聖后哲辟,皆當如此之時,豈無不忍之情,而踐位承統,未嘗或淹,誠以重在宗社,義掩其哀故也。雖以大行大王純行達孝,當丙申大喪,猶仰體慈旨,勉承丕緖,以基億萬年大業,傳之我邸下,則先王攸行,卽邸下今日所當法也。天位不可暫虛,國事不可暫曠,盈庭呼號,如灼如沸,兹敢進伏閤外流涕申懇。伏願邸下,仰念付托之遺意,俯思繼述之大孝,亟允群請,誕膺寶位,上慰殿宮之心,永奠磐泰之基焉。答曰,痛冤罔極之中,屢承慰勉之慈敎,且奉垂簾之命,謹當勉循矣。
王大妃殿,庭請伏閤啓曰,臣等之鎭日哀籲,不獲請則不敢止者,豈敢以無稽之說,非禮之言,導我慈聖殿下於哀遑靡極之中哉?參以經權,酌以時義,有不容晷刻遲延故也。每伏奉批旨,諭之以女主聲敎不出房闥,申之以忍以何心,臨大行王聽政視朝之位,嗚呼,此何敎也?長秋垂拱,淵穆允塞,可言平常無事之時也,不可擬議於國勢綴旒,凜如一髮之日也。先王視朝之位,觸境疚傷,天理人情,安得不然,而退然撝謙,不思所以保佑儲宮,奠安宗社之道,則其爲不忍,豈不有甚於觸境之不忍乎?環東土林林蔥蔥者,咸囿於我慈聖盛德洪功,凡幾年矣,保佑我先王,闡明我義理,女堯之頌,不但專美於宋朝,則當此天地崩裂,宗社危急之秋,我家已行之禮,何爲而靳之耶?只任一時之哀疚,不恤萬年之大業,非臣等所望於我慈聖也。伏況王世子以罔極之心,不念繼序之重,受縗之期已迫,踐位之請尙靳,今之國事,茫無涯畔,纔陳八啓,未奉批旨,情窮勢極,他不暇顧,進伏閤外,相率哀號。伏乞慈聖殿下,深軫宗社之艱大,勸諭儲宮,誕承寶緖,勉抑至情,俯從群請,俾國勢回安,縟儀齊光,千萬血祝。答曰,卿等,仰體大行王愼終追遠之盛德,殯殿典禮,朝廷事務,當孜孜擧行,此時以此事專心力請,實爲慨然。
王大妃殿,院議啓曰,伏以臣等,忍見今日,五內崩裂之中,尤所焦遑震盪,靡所底屆者,誠以鎭日血懇於我太母殿下者,迺萬萬不可已之請,而尙不得兪音故也。嗚呼,天位久曠,人心靡係,今日之國事,凜乎如一髮矣。滿庭群僚,一籲再籲,惟以挽回我聖母之聽,是蘄是祝,而式至今日,上下崩迫,他不遑念,而疾聲呼號,輒復如是,竊庶幾慈覆之天,亦必慼然怛然於此矣。仰惟我先大王曁大行王眷佑我沖子之念,亦必悅豫於此矣。臣等衷情所迫,來伏閤外,惟知不得請則不得退矣。答曰,已諭於庭請啓批矣。
兩司伏閤達曰,嗚呼,時日遒邁,大行大王殯斂奄過,奉下梓宮,冤酷崩迫,窮徹穹壤,此時臣等之瀆撓重慼於孝思罔極之中,固知萬萬不敢,而目今悠悠萬事,惟在於我邸下一身。邸下之勉抑至情,俯循輿情,尤不容晷刻少緩,而迺邸下,只以孺慕之情,固拒應行之典,使莫重縟儀,歷日未擧,國勢有綴旒之憂,民志有波盪之慮,此豈聖人繼述之孝,亦豈仰體托付之意也哉?衷情轉益痛迫,玆敢相率,來伏閤外,申暴血懇,伏願亟賜允兪,以副群情焉。答曰,已諭庭請。
王大妃殿,庭請伏閤再啓曰,臣等焦迫之情,已悉於籲庭伏閤,庶幾慈聽之仰格,兪音之遄下,及伏奉批旨,許之以孜孜擧行,責之以力請慨然,臣等相顧抑塞,不能無憾於天地之大也。嗚呼,典禮之自盡,事務之殫誠,以臣等不肖無狀,固不足以擬議,聖諭之下,只增慙惶,而若論典禮之大,事務之重,則惟垂簾同聽,俾宗社獲安,神人胥依是已,我慈聖殿下,旣以典禮事務責之於臣等,而於其大者重者,若是靳持,此尤臣等之徊徨焦迫於慈覆之下也。受縗隔夜,踐位是急,涕泣申懇,言不敢文。伏願慈聖,念宗國之至重,矜臣民之血祝,依前所請,勉儲宮而亟纘洪緖,追聖妃而誕擧縟儀,則宗社幸甚,臣民幸甚。答曰,日月如流,大行王大斂已過,成服隔日,痛哭痛哭,天地茫茫,此時此言,豈人理之所堪聞,而沖子睿質夙成,哀慕號擗之中,以卿等之言,泣勸于予,專廢粥飮,不離左右,到此區區所執,有不得守,勉循卿等之言,卿等磨鍊節目以入,而予垂簾,沖子侍坐。
王大妃殿,以諺書下敎曰,大院君奉祀孫,無得爲武職事,卽肅廟朝聖敎,李爔武科後,不除官職。到今武科與否,非所可論,且李爔嘗所近侍,魂殿參奉差下。
李書九達曰,明日嗣位陳賀時頒敎文,當爲製進,大提學洪良浩,卽爲牌招,何如?令曰,依。
李書九,以禮曹言達曰,取考丙午年謄錄,則儲君嗣位之意,涓吉告于社稷·宗廟·永寧殿矣。今亦依前例,將於今七月初五日告文,而景慕宮,一體擧行之意,敢達。令曰,知道。
李書九,以殯殿都監郞廳,以摠護使意達曰,梓宮銀釘加漆,今月初四日爲始,間一日依例爲之,而時刻則令該曹推擇之意,敢達。令曰,知道。
李書九,以殯殿都監郞廳,以摠護使意達曰,別工作官員,不卽待令,以致莫重擧行之稽滯,揆以事體,萬萬駭然。當該別工作官員李後秀,爲先汰去,令該府拿問處之,何如?令曰,分揀。
韓用鐸,以壯勇營言達曰,歡慶殿差備各門宿衛之節,因山前,自本營當爲別般磨鍊矣。知彀官二員,率軍八名,入直於賓陽門,敎鍊官一員,壯勇衛三人,率軍十名,入直於光政門,敎鍊官一員,壯勇衛三人,率軍十名,入直於文政門,而竝自今日入直之意,敢達。令曰,知道。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·尹行恁·金祖淳,檢校直閣沈象奎,直閣金近淳,檢校待敎李存秀等箚曰,伏以臣等,鎭日齊籲於哀號罔極之中,不得請則不得止者,是豈或可已而不已者耶?嗚呼,所貴乎聖人者,以其達孝也,達孝云者,異乎人之所謂孝,任情過毁,非達孝也,與易寧戚,亦非達孝也,達孝者,孝之大者也。夫子稱武王爲達孝者,稱其能踐位行禮,善繼而又善述也。臣等,所以蘄祝我邸下者,豈或在武王之下?我邸下之所以自期待於罔不在初之時者,亦豈不以武王爲準乎?此則我大行大王,固已貽燕之也。今若少抑至痛,勉循群請,以光承列聖朝重熙累洽之休,誕基億萬年悠久鞏固之業,則此所謂孝之大者,而夫子所稱達孝,不獨專美於周武王也。嗚呼,時日不淹,玄宮奄閟,大小臣工,攀號崩隕,國勢之孤危,人心之波蕩,非復數日前貌樣,殆可謂晷刻不可緩,而國朝應行之禮,尙此曠日,則慈聖垂簾之請,其可回天乎?邸下於此,曷不念哉,曷不念哉?悲遑之極,言不敢文。伏願亟許庭籲,亟回慈心,以幸國事,以答衆望焉。取進止。答曰,已諭庭請。
弘文館校理金熙采·金履度,修撰閔耆顯,副修撰沈奎魯·閔師宣等箚曰,伏以臣等,昨伏承批旨下者,以何爲屢煩,助余罔極爲敎,臣等奉讀再三,不覺淸血之交頤也。嗚呼,昨日卽移奉殯殿之日也。臣等號泣陪從,怳若耿光之復覲,仰惟哀慕遑遑,益復罔極,顧何忍瀆擾於此時,增慼於睿思,而一直煩籲,不暇緩聲者,誠以宗社有綴旒之勢,民生無維係之所,當如周王之宅恤服冕,宣仁之聽政垂簾,文母·文孫,竝臨臣僚,共成治理,然後庶可使綴旒之危,復回泰磐之固,縻係之憂,再致奠安之喜,而一日二日,天聽愈邈,則臣等之煩聒,烏可已乎?嗚呼,大行大王,傳大寶于邸下,遺以艱大,望其繼述,在邸下纘承之道,其可不早正大位,迓續景命,以大行朝之心爲心乎?邸下若念及於此,則不待臣言之畢,而當有所感悟矣。玆又相率呼籲,伏願邸下,念之哉。取進止。答曰,忍於今日,聞此言乎?益復罔極。
大斂下梓宮正時卯時,前一刻,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,記事官金啓溫,假注書呂東植,事變假注書閔哲儒,記注官金啓濂,記事官李存秀,領議政沈煥之,左議政李時秀,右議政徐龍輔,水原府留守徐有隣,一提學金載瓚,原任直提學徐鼎修·鄭大容,原任直閣金勉柱,檢校直閣沈象奎,直閣金近淳,禮曹判書李晩秀,參判閔台爀,參議洪樂游,大司諫李殷模,執義張至冕,校理金熙采,輔德尹光顔,宗戚執事昌城尉黃仁點,光恩副尉金箕性,漢城主簿金基允,前主簿金在昌,敦寧直長金在三,以次陪立訖。大斂時至,行恁曰,大行朝平日,雖房闥之內,天日所照處,未嘗或臥,殯斂之際,須掩牕戶,俾無隙光之照入好矣。仍閉幄次門。內侍及執事者,設大斂床于幄內西邊,鋪褥於床上,先鋪絞於其上,橫者五在下,以二幅裂爲六片而用五,縱者三在上,以一幅裂爲三片,次鋪衾次鋪冕服一襲。執事者,移奉大行王于大斂床上,先掩足部,次掩頭部,先斂左次斂右,次鋪襪次用散衣。衣襨見下大斂如儀,結絞訖。在位諸臣哭盡哀,執事者,以衾覆御床。少頃,中宮殿以承傳色口傳下敎曰,奉入梓宮後,天板未覆之前,欲爲哭臨,方以此意,稟于王大妃殿,待其回敎,以此知悉也。少頃,中宮殿,又以承傳色口傳下敎曰,纔稟于王大妃殿,未及承發落,而若或差過時刻,則未奉天板之前,將不及一番哭臨,如已奉入梓宮,則卽當出臨,諸臣須少退也。行恁等回奏曰,今此下敎,實是天理人情之所不容已也,臣等謹當於天板未奉安之前,卽爲仰奏矣。前期繕工監官,作欑宮于殿中,先排地方木于四方,次立四柱於其上,架樑施椽爲屋,次設障子於四面,塗紙於內外爲門,以備開闔。別以紙,畫朱雀·白虎·玄武·靑龍,隨方貼于障子內,其屋上覆竹網。又以素幄冒其上,乃鋪細沙及磗,次鋪蘆簟,次鋪油芚,次鋪地衣于欑宮內設,無足平床,鋪竹簟及褥席于其上。下梓宮時至,執事者,移奉梓宮,置于欑宮門外。執事者,鋪掩灰紙,次鋪秫灰一寸五分,次安七星板鋪地褥訖,還奉梓宮于欑宮內,仍橫兩杠於梓宮上,移奉御床于橫杠上,于時內殿哭泣之聲,徹於戶外。行恁請承傳色,口傳入稟曰,今姑未及奉入梓宮,待奉入後,卽當仰奏矣。哭泣之聲猶不止,行恁與煥之等,進詣戶外,高聲奏曰,臣等,冒萬死仰奏矣。當此莫大之典禮,如是過哀,大事將不得順成矣。伏望卽爲還內焉。諸臣迭奏,哭泣之聲,始稍止焉,執事者,奉下梓宮,南首納五色囊次鋪冕旒冠,次鋪舄,次以衣襨補空訖。衣襨見下諸臣少退,行恁請承傳色,口傳入稟于中宮殿,內殿哭臨。少頃,行恁與煥之等,進詣戶外奏曰,臣等,冒萬死仰奏矣,正時將晩,卽望還內焉。連聲迭奏,良久始還內,諸臣哭盡哀,執事者,覆天衾加天板下銀釘,加漆於銀釘訖。內侍閉欑宮門,設素扇蓋於左右,排設靈座於欑宮之南,如初設銘旌于殯東,次設靈寢於幄內,次設床卓訖。仍兼行大斂成殯,奠朝上食訖。諸臣以次退出。
大斂時衣襨,灰色大楪文通海緞夾袖。內拱藍雲文緞鴉靑大楪文通海緞快子。內拱眞紅雲文緞金龍胸禙具草綠雲文緞褡。八件冕服一襲玄端具。冕旒冠冕服衣裳佩玉後繡赤舄。冠舄入于實梓宮袞袍。金龍胸禙具金線龍文緞腰帶,藍領綃纏帶,柳綠雲文緞褡。三件柳綠大楪文鄕緞。二件內拱多紅貢緞鴉靑小龍文快子。內拱紅雲文緞多紅大子緞褡,草綠禾花紬中赤莫。內拱白紬藍貢緞道袍。二內拱粉紅紬
實梓宮衣襨,眞紅雲文大緞袞袍。金龍胸禙具英宗大王所御衣襨鴉靑大緞袞袍。景慕宮所御衣襨甫羅禾花紬長衣,草綠貢緞氅衣。內拱白禾紬甫羅貢緞長衣。內拱禾花紬草綠貢緞中赤莫。內拱白禾紬藍貢緞中赤莫。內拱白禾紬玉色貢緞長衣。內拱禾花紬藍貢緞氅衣。內拱白禾紬深藍貢緞氅衣,眞紅大楪文賞賜緞。一疋白貢緞袴。內拱禾紬白禾漢緞單袴,多紅貢緞道袍,玉色禾花方紬道袍。內拱甫羅紬毛緞直領,甫羅賞賜緞四䙆衫,頭綠禾漢緞裏衫,頭綠黑貢緞快子,柳綠雲文大緞。一疋藍雲文緞大帶紋。一疋甫羅禾紬長衣。內拱白紬藍領綃緞長衣。內拱白紬藍貢緞快子。內拱白紬玉色綾長衣。內拱白紬藍貢緞快子。內拱白紬多紅雲文大緞袞袍。縷金胸禙具天靑大楪文賞賜緞。一疋朱黃大楪文賞賜緞。一疋眞紅龍文緞帖裏。縷金胸禙具甫羅大楪文賞賜緞。一疋鴉靑雲文緞。一疋柳綠龍文緞夾袖。內拱龍紋緞甫羅禾花紬長衣,鴉靑龍文緞快子。縷金胸禙具,內拱藍龍文緞禁香領綃緞。一疋禁香大楪文賞賜緞。一疋鴉靑大楪文通海緞。一疋眞紅大楪文領綃緞。一疋藍雲文緞。一疋毛緞色貢緞。一疋眞紅大貢緞。一疋靑靑雲文緞。一疋眞紅貢緞道袍,眞紅領綃緞帖裏,眞紅宮綃帖裏,毛緞。一疋眞紅領綃緞帖裏,眞紅貢緞帖裏,眞紅領綃道袍,眞紅領綃緞帖裏,眞紅龍文緞帖裏,眞紅貢緞帖裏,靑紅四綃道袍,靑紅領綃道袍,眞紅四綃道袍,眞紅漢寶緞。一疋眞紅四綃道袍,眞紅斑綃道袍。
上在昌德宮廬次。
自巳時至人定,灑雨下雨,測雨器水深一寸。
成服後,王大妃殿·惠慶宮·中宮殿·嘉順宮·世子宮,內閣·政院·玉堂·藥房·朝廷二品以上·六曹堂上·大司諫單子問安。答曰,罔極。
登極還內後,大殿·大王大妃殿·惠慶宮·王大妃殿·嘉順宮,內閣·政院·玉堂·藥房·朝廷二品以上·六曹堂上·大司諫單子問安。答曰,罔極。
垂簾殿座罷後,大殿·大王大妃殿·惠慶宮·王大妃殿·嘉順宮,內閣·政院·玉堂·藥房·朝廷二品以上·六曹堂上·大司諫單子問安。答曰,罔極。
禮曹,來七月初四日成服後,王世子嗣位及陳賀敎是時,應行節目,參考前例磨鍊,依此擧行,何如?一,王世子釋衰服具冕服,受大寶於殯殿,宗親·文武百官四品以上朝服,五品以下黑團領,陳賀行禮畢,殿下還廬次,釋冕服反喪服爲白齊。一,殿下嗣位之後,王大妃殿尊爲大王大妃殿,中宮殿尊爲王大妃殿,則當有進號陳賀之擧,而尊崇之禮,從前國恤時,隨後擇日擧行爲白有昆,今亦依此擧行爲白齊。一,嗣位陳賀各道箋文,依例封進爲白乎矣,方物物膳,依正至例,各殿宮竝爲擧行爲白齊。一,受大寶時床案及陳賀時,床案差備人,儀仗輿輦軒架陳列排設諸事乙良,各司官員,躬親進排,而禮貌官,指揮司鑰專掌次知,擧行爲白齊。一,陳賀後頒敎時,軒架儀仗撤去,宗親·文武百官出次,還着衰服,仁政門權停例行禮爲白乎旀,宣敎官·展敎官·八道四都齎敎官,令吏曹差出,排設床案諸事乙良,亦令各該司,進排爲白乎矣,設御座於仁政門,而座榻褥席排設,皆用白色爲白齊。一,敎書令藝文館製進爲白齊。一,未盡條件,追乎磨鍊爲白齊。
禮曹,今此大王大妃殿下,垂簾同聽政,係是邦家莫重莫大之慶禮,謹稽宋朝宣仁太后故事,國朝貞熹聖母徽規,磨鍊擧行,何如?一,垂簾處所,以便殿爲之,臨時令政院稟旨爲白齊。一,垂簾時,大王大妃殿下,殿座于簾內,近東南向,殿下侍坐于簾外,近西南向,朝賀時,依宣仁太后故事,文武官先行四拜于大王大妃殿下,移班少西,行四拜于殿下爲白齊。一,垂簾時,宋朝則簾前通語,內侍傳宣,我朝則大臣,以大妃殿下親斷庶務,不可深居宮中,使內官傳命,請令奏事官,解釋文字以啓,特許親聽矣。今番則大殿同聽政,奏事官必先奏于殿下,則殿下或親爲裁斷,或仰稟慈旨,大王大妃殿下或親宣慈敎,諸臣或直奏簾前,以爲一堂上下輔翼參贊之道爲白齊。一,一月六對·朝參·常參,依例稟旨同聽政,依宋朝日參·六參之例,大政令大典禮時急邊報,許令無時請對,或賜召宣,祀典兵刑·科試·官職等重務,直啓于殿下,稟慈旨裁決爲白齊。一,慈敎稱大王大妃殿傳曰,上敎稱傳曰,大王大妃殿下敎令,用宋朝稱予之例,內外門鑰開閉,軍兵解嚴,稟于大殿,大殿稟慈旨後,用標信信箭擧行爲白齊。一,諸臣疏章,依貞熹聖母時故事,上于殿下,臺啓及各司啓辭·諸道狀聞,亦啓于殿下,或直斷或自內承稟後賜批爲白齊。一,正·至·誕日三名日,各道進箋于大王大妃殿,一依大殿進箋之例,方物物膳,依前擧行爲白齊。一,殿下御經筵時,大王大妃殿於簾內,以時親臨聽講爲白齊。一,殿下於仁政門卽阼後,仍具冕服,詣大王大妃殿下所御便殿,率百官行四拜禮于殿庭訖,殿下陞殿侍坐,大臣二品以上,以次從陞,起居于大殿後還復位,大王大妃殿下還內,殿下釋冕服反喪服還內,諸臣退出爲白齊。一,垂簾同聽政,典禮至大,倣貞熹聖母時故事,別爲頒敎中外,而殿下還內後,宗親·文武百官,改服布公服,權停禮擧行爲白齊。一,今初四日垂簾時,大王大妃殿下,具翟衣殿座,常時則用常時所御之服,垂簾時殿座排設諸事,令掖庭署及各該司,進排爲白齊。一,垂簾告由,社稷·宗廟·永寧殿·景慕宮,擇吉擧行爲白齊。一,未盡條件,追乎磨鍊爲白齊。
王大妃,以承傳色口傳下敎曰,垂簾陳賀權停,登極陳賀,以權停禮爲之。
李書九啓曰,垂簾處所,以便殿爲之事,禮曹節目磨鍊以入矣。處所以何處爲之乎?敢稟。傳曰,熙政堂爲之。
李書九啓曰,垂簾頒敎文,當爲製進,而大提學洪良浩,方在闕中,使之製進,何如?傳曰,允。
李書九啓曰,自前頒敎時,例有赦令矣,何以爲之乎?敢稟。傳曰,雜犯死罪以下竝宥。
李書九啓曰,頒敎文中,赦句添入事,命下矣。大提學洪良浩,旣在闕中,使之添入之意,敢啓。傳曰,知道。
李書九啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
以承傳色口傳下敎曰,左副承旨許遞,其代,令該曹口傳差出。
李書九啓曰,廟社祈禱,卽臣子哀痛迫切之情,今番大喪,廟社山川,按例虔禱,永寧殿·景慕宮,因本院之不善知委於各司,祀典不得竝擧,臣書九,當天地崩拆之日,倉皇入臨,冤號隕絶。雖未及躬自檢飭,而職在該房,莫重典禮,致此錯誤,罪合萬殞,惶恐待罪之意,敢啓。大王大妃殿傳曰,丙午已例,本自如此,勿待罪。
李益運啓曰,卽者義禁府都事來言,左議政李時秀,今方待命於金吾門外云,係是大臣去就,敢啓。傳曰,知道。
李益運啓曰,卽者議政府錄事來言,左議政李時秀以爲,冒忝保護之任,竟遭崩天之痛,論其罪犯,覆載難容,泥首金吾,乞伏典刑云,仍納命召,何以爲之?敢稟。傳曰,勿待命事,遣史官傳諭,仍傳命召。
大王大妃殿,傳于尹行恁曰,方今國勢岌嶪,三公政宜竭心協贊,以輔我幼主,且況摠護之任,至重且大,是豈左相備例辭巽之時乎?安心卽爲視事之意,政院傳于左相,待其入來,卽爲入稟。
李益運啓曰,左議政李時秀,又使錄事來言,勿胥之恩命纔奉,敦勉之慈敎又降,德音曠絶,感泣靡措,而罪犯未蒙勘斷,衷情轉益崩迫,冒死更爲胥命,惟願亟被邦憲云。仍納命召,何以爲之?敢稟。傳曰,勿待命事,更爲傳諭,仍傳命召。
記事官金珍恪書啓,臣敬奉大王大妃殿下敎,馳往傳諭于中部典醫坊堅平契左議政李時秀所住處,則以爲臣不忠無狀,不能盡誠於嘗藥之地,遭此天崩之慟,又不能卽地滅死,以效褥蟻之誠,視息苟延,冥頑已極,退自前席,泥首金吾,與諸提擧,相率涕泣,惟願亟被刑章,乃蒙我聖上特加寬貰,遽下勿胥之命。卽又史官儼臨,奉傳我慈聖下敎,諭之以國勢之岌嶪,勉臣協贊,申之以摠護之重大責臣辭巽,德意隆渥,辭旨曠絶,有非罪負賤臣所敢承當,奉讀未半,自不覺聲淚俱發,寸腸摧割。臣雖至迷至頑,當此時承此敎,何敢一例逡巡,不思所以竭蹶殫竭之義,而顧臣肝膽痛裂?實無自立人世之心,若不遄伏金木之誅,則將何以慰八域臣民崩冤之情乎?未蒙嚴誅之前,實無擧顔進身之望,孤恩負德,尤增死罪,伏地震越,罔知攸措云矣。敢啓。傳曰,知道。
尹行恁啓曰,院相限成服前,本院仍爲直宿矣。成服已過,自今日,院相,依前例撤直,且諸承旨及他別省記之員,竝爲減省記,何如?傳曰,允。院相則仍留。
尹行恁啓曰,院相則仍留事,命下矣。諸承旨一體仍直之意,敢啓。傳曰,知道。
院相沈煥之啓曰,臣伏承仍留之命矣。臣煥之,猥膺重任於崩迫震盪之中,庸愚疎闇,觸事孤負,而又承此仍直之敎,惶懍痛泣,罔知攸措。三公二相之竝入院直,自有國朝故事,況今國勢岌嶪之時,正宜同心夾贊,共濟艱虞。左議政李時秀,右議政徐龍輔,自今日特命竝直本院。千萬顒祝,惶恐敢啓。答曰,知道。
韓用鐸啓曰,監軍巡將,過成服後,所當循例入啓,而取考曾前謄錄,則因傳敎,有公除間仍番之例。今番則何以爲之?敢稟。傳曰,仍番,可也。
李書九啓曰,侍講院,旣已權罷矣。該院所在書冊器物,當有區處之道,令該曹稟旨處置,何如?傳曰,允。
韓用鐸,以兵曹言達曰,今日嗣位受賀時,禁軍等出入番全數,各其將及別將率領,分左右侍衛事,節目達下,而禁軍等,今方結陣於敦化門外矣。預爲來待,然後可無窘急之弊,除標信來待之意,分付別將,使之探知時刻擧行,而入來時,開陣通路事,分付訓鍊都監,何如?傳曰,允。
韓用鐸,以壯勇營言達曰,今此親臨仁政門嗣位時,臣大顯,當爲攔後進參矣。通化門內留駐,以兼中軍申應周,待標信代領之意,敢達。傳曰,知道。
尹行恁,以吏曹言啓曰,別歲抄書入事,命下矣。居中·居下·永不叙用,一體書入乎?敢稟。傳曰,書入。
尹行恁,以吏曹言啓曰,司饔院牒報內,本院副提調,照例減下云。司饔院副提調四員內,一員旣已未差,今無可論,時任副提調李彦植·金羲淳·韓用鐸,竝依例減下之意,敢啓。傳曰,知道。
尹行恁,以吏曹言啓曰,通禮院相禮,依例減下之意,敢啓。傳曰,知道。
李書九,以禮曹言啓曰,侍講院·翊衛司官員等當減下,令該曹,照例處置,何如?傳曰,允。
吏曹口傳政事,兼世子師沈煥之,兼世子貳師宋煥箕,兼左賓客洪良浩,兼右賓客李祖源,兼左副賓客金載瓚,兼右副賓客徐龍輔,兼贊善李城輔,輔德尹光顔,兼輔德金羲淳,弼善金翰東,兼弼善韓用鐸,文學金㙆,兼文學金履喬,司書李寅采,兼司書金近淳,說書金會淵,兼說書李存秀,諮議宋稚圭,書筵官宋稚圭,相禮李敬參,司饔副提調李彦植·韓用鐸·金羲淳,以上減下事,承傳。
兵曹口傳政事,翊衛申大羽·任焴,司禦兪漢雋·柳尋春,翊贊洪載淵·徐應輔,衛率尹慶曾·宋益鼎,副率南周獻·吳熙常,侍直沈應奎·成時柱,洗馬金日柱·徐畊輔,以上減下事承傳。
李書九,以殯殿都監摠護使意啓曰,幼學尹守九,令該曹,口傳付軍職,冠帶常仕,何如?傳曰,允。
兵曹口傳政事,副司勇尹守九單付。
李書九,以殯殿都監言啓曰,幼學姜必齊,令該曹,口傳付軍職,冠帶常仕,何如?傳曰,允。
兵曹口傳政事,副司勇姜必齊單付。
尹行恁,以吏曹言啓曰,魂殿參奉二窠,依例當日差出矣。昨因下敎,以前正李爔差下之後,一員自當改差,魂殿參奉鄭基應改差,何如?傳曰,允。
尹行恁,以吏曹言啓曰,山陵參奉及忠義,例爲守陵官自辟之窠,而同敦寧李彦植,守陵官代差之後,前守陵官安春君烿自辟之望,有難仍置,竝勿施,何如?傳曰,允。
李書九,以長生殿都提調意啓曰,外梓宮始役吉日時及合木吉日時,令日官池景喆推擇,則始役今七月初八日卯時,合木同月十七日卯時爲吉云,以此日時擧行之意,敢啓。傳曰,知道。
韓用鐸,以備邊司言啓曰,宣惠廳堂上有闕之代,行都承旨尹行恁差下,使之察任,何如?傳曰,允。
韓用鐸,以兵曹言啓曰,禁軍及壯勇營·訓鍊都監·禁衛營·御營廳軍兵扈衛軍官等,自六月二十八日,宮墻外扈衛矣。罷陣當否,不敢擅便,敢此仰稟。傳曰,依例罷陣,可也。
韓用鐸,以兵曹言啓曰,本曹草記扈衛軍兵罷陣當否,不敢擅便事批旨內,依例罷陣可也事,命下矣。取考謄錄,則無標信傳言罷陣,有所未安,故本曹啓辭,踏啓字以下,自政院,書塡年月日時,宣傳官持示于大將罷陣矣。今亦依此擧行乎?敢稟。傳曰,知道。
執義張至冕,掌令李德鉉·權漢緯,持平安廷善·洪時濟啓曰,噫嘻,痛矣。今日醫官之罪,可勝誅哉?渠輩亦人耳,厚被國恩,罔念報效之圖,全昧醫方,徒懷僥倖之計,玉體違豫,不至多日,癤候爲祟,初非重症,而敢於莫嚴莫重之地,屢換藥道,竟遭罔極之痛,思之及此,節節慟冤。嗚呼,我大行大王,運膺千一,治軼三五,瑞日祥雲之天和,金膏玉燭之元氣,流動充滿而五福斂時,大德必得,惟是八域臣民之日夜顒祝者也。天崩地坼,而至痛難洩,山罄海流,而有罪必討。白虎何等藥也,煙熏何等方也?揆以天理,必當鬼誅而神戮,參以人情,皆欲食肉而寢皮。請內醫康命吉·皮載吉及方外醫官沈鏔等,設鞫得情,亟正邦刑,其餘議藥諸醫,竝令嚴査,快施當律。至若藥院提擧,職在嘗藥之地,固知其十分審愼,而其在國體,亦不可置而勿論。大僚則格例所拘,雖不得竝擧,而其他兩提調,竝施以罷職之典。大王大妃殿答府曰,醫官事,依啓。提調事,當國勢危如綴旒之時,名曰兩司,忽以無前例之事,構捏侵斥,是何事也?一則委任之大臣,一則崇品之閣臣,先王之憑几,未過數日,乃有如彼之風色,是豈予垂簾之意乎?卽爲入來,專意都監事。遣亞卿,傳諭于左議政,兵曹判書金載瓚,亦爲牌招,使之別爲入直於內閣,以嚴宿衛。如是下敎之後,大臣·重臣,萬一不卽膺命,則是豈昔日北面於我大行王之義哉?顧予視食茫然,忽忽忘生,而上而念宗國之危,俯而循僉同之論,行此歷代罕有之擧措,則爲朝臣者,豈敢於此時,欲售嘗試之計乎?太阿在上,中外知悉。
大司諫李殷模,司諫徐有沂,獻納吳翰源,正言李東宇·朴宗京啓曰,噫嘻,痛矣。醫官康命吉·沈鏔之罪,可勝誅哉?命吉則濫被國恩,冒忝首醫之任,已多年所,殫技竭誠,糜粉報效,分義當然,而當玉候違豫之初,祟在無妄,不過小癤,消散療治之方,旣不能預爲致力,莫重之地,方外雜藥,不少難愼,究厥罪狀,萬萬叵測。及遭崩坼之慟,輿情憤惋,已不可極,而鏔則本非醫官,全昧方術,猥進單方之藥,自稱經驗,乃以不日奏效之說,敢爲質言於莫嚴之地,而未獲翌瘳之慶,輿憤益激,如此凶悖之類,咸欲食肉寢皮。至若皮載吉·白成一·鄭允僑,亦皆終始參診,而旣無效力,殆同袖手,論其罪狀,俱極痛惡。請康命吉·沈鏔,竝令王府,拿鞫嚴訊,施以當律。皮載吉·白成一·鄭允僑,竝施竄配之典,少洩神人之憤。至於藥院諸提擧,當其焦遑之時,固知其十分審愼,而身居議藥之任,旣未能先事保護,亦不可全然不論。大僚則拘於格例雖不得論勘,而其餘提調,請竝以施譴罷之典。大王大妃殿答院曰,醫官事,依啓,提調事,已諭於府啓。
登極陳賀後,敎中外大小官僚·耆老·軍民·閑良人等書。王若曰,惟昊天降割我家,奄罹巨創。今沖人新服厥命,勉循輿情付托,何堪叫叩莫逮?洪惟國朝垂統,猗歟勳華比隆,聖繼神承,邁殷后六七之作,祖功宗德,綿周祚億萬之基。恭惟大行大王,以天縱之聖姿,膺首出之熙運,峻德克配於上帝,對越一心,至孝夙孚於先王,代聽庶政。殿宮之忠養備至,譪晨昏之承歡,廟社之禴嘗必親,致雨暘之順軌。銀印每先於輦路,奉寧考傳授之謨,金縢誕宣於賓筵,闡兩朝慈孝之德。道德接孔·朱之統,直自性命之奧闡未發焉,問學若江海之涵,從古帝王以來,斯爲盛矣。錫龜疇而建皇極,遹追五十年宏規,揭麟經而靖人心,昭垂千萬世大法。大哉,光御二紀,允矣高出百王。謙德屢却於徽稱,無樂千乘之位,綸音動合於古典,克挽三代之治。崇儒道而斥邪,士趨克正,頒鄕禮而牖俗,農政爲先。尙方進三澣之衣,法夏后之菲服,御廚減八路之貢,體周王之仁民。功業巍乎難名,蟲魚囿涵育之澤,文章煥焉可述,草木被昭回之光。至若華城遷園之儀,尤著聖人準海之孝。環山之松栢自茂,民不知遷,每歲之鑾輅如期,民皆觀感。予小子,今春受七章之禮,寸誠期萬年之歡。翼子謨詒,方荷遇物之誨,眇躬祚薄,奄遭終天之恫,皇皇乎如求,㷀㷀然在疚。唉,群生之無祿,遽承玉几之憑,嗟,小子之不天,莫賴圭幣之禱。珠衡永閟,痛地坼而天崩,婦孺何知,紛雷號而雨泣。閔予未堪多難,嗟,天胡寧忍斯?矧大位之恭承,奈至痛之難抑?當枕塊處苫之日,胡聞此言?然踐阼受寶之儀,自有我制,仰念三宗之丕責,敬遵長秋之徽音,迺於庚申七月初四日,卽位于仁政門。尊睿順聖哲莊僖惠徽翼烈明宣綏敬王大妃爲大王大妃,王妃爲王大妃。眷綴衣而怛焉痛心,負黼扆而泫然隕涕。見墻之慕益切,何安龍袞之加身,位宁之禮雖遵,忍對鵷班之稽首?嗟乎,艱大之業,曷其能堪?藐玆幼沖之齡,罔知攸濟。庸敷十行之播告,爰推肆赦之彝章,是惟有國之常典,思與庶品而惟新。自本月初四日昧爽以前,除謀反·大逆·謀叛,子孫謀殺驅罵祖父母·父母,妻妾謀殺夫,奴婢謀殺主,謀故殺人,魘魅蠱毒關係國家綱常,贓汚强竊盜外,雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之。敢以宥旨前事相告言者,以其罪罪之,在官者各加一資,資窮者代加。於戱,敉我寧人,孰無親賢樂利之思?在予初服,佇期與物同仁之休,故玆敎示,想宜知悉。大提學洪良浩製進。
垂簾後,敎中外大小臣僚·耆老·軍民·閑良人等書。王若曰,昊天不惠我家,奄遭崩天之痛。小子尙在沖歲,猥承位宁之尊,未過舞勺之齡,一身靡所依仰。遽膺負扆之重,萬機何以摠裁?方當讀書講學之時,何論經邦理民之事?凜乎如臨淵谷,嗟岐路之迷方,茫然若涉江河,無舟楫以濟險。肆在前代新服之幼主,爰有東朝垂簾之懿規,同坐一堂,慈天著光覆之德,參理庶政,陰化有默運之功。遠稽宋宣仁之訓哲宗,尙傳女堯之偉烈,亦粵我貞熹之翼成廟,終致中興之晟治,斯往牒至今稱焉,故後世所當法者。恭惟我大王大妃殿下,以塗·莘之名閥,有妊·姒之聖姿,當英祖在宥之辰,克贊熙隆之化,曁先考昭承之日,丕著扶護之功。贊內政於巍蕩之休,黃裳叶吉,運神機於危疑之際,靑邱底安。殿宮之和氣融融,慈孝兩至,閨掖之規範肅肅,德化難名。徽旨特頒,奠宗祊於泰山磐石,顯號屢受,煥盛烈於金泥玉編。溫音每承於含飴,常軫撫愛之念,義方必勤於視膳,益勉問學之工。嗟,今不弔于天,益切相依爲命。心存宗國,惓惓於義理,公私之分,愛深寡躬,憧憧乎飢飽寒暖之節。在昔世運之雍熙,旣著彌綸之績,矧今國勢之岌嶪,寧緩燾覆之功?肆以擧國之同情,乃有合辭而陳請,始因撝謙之德,屢拒盈庭之言,終以厚坤之仁,竟許叩閤之懇。仰惟守經之念,凡十啓而靳兪,幸推止慈之衷,迺一言而快可。簾帷靚邃,宛長樂之承歡,裘冕巍臨,喜廟祏之增重。於戱,一二日萬幾無曠,奚但臣民之抃欣?四百年洪基賴寧,仰想陟降之怡悅,榮懷之機斯係,愛慕之忱益深,故兹敎示,想宜知悉。大提學洪良浩製進。
成服正時寅時,前一刻,禮曹判書李晩秀,詣廬次前,跪贊請成服,尙衣院官進衰服,王世子服衰服。領議政沈煥之,左議政李時秀,右議政徐龍輔,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,記事官金啓溫,假注書呂東植,記事官李存秀·洪奭周一提學金載瓚,原任直提學徐鼎修,檢校直提學李晩秀,原任直閣金勉柱,檢校直閣沈象奎,直閣金近淳,皆具衰服,入就弘仁門外,宗親·文武百官,成班於賓陽門外,俯伏哭盡哀,行成服奠如儀,在位者皆俯伏哭,四拜興平身訖。諸臣奉慰問安訖,以次退出。
登極正時卯時,前一刻,行都承旨尹行恁,具朝服奉遺敎,先詣殯殿外,奉置東邊卓子上,承傳色自內,奉大寶出來,傳於都承旨,都承旨跪受,傳于尙瑞院官員,奠于西邊卓上。領議政沈煥之,左議政李時秀,右議政徐龍輔,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,記事官金啓溫,假注書呂東植,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金勉柱,檢校直閣沈象奎,直閣金近淳,輔德尹光顔,弼善金翰東,兼文學金履喬,司書李寅采,說書金會淵,以次序立於殯殿門外。設褥位於殯殿門外,又設板位於東階上如儀。時至,煥之請承言色,口傳達于嗣王曰,時刻已至,請具冕服出次。有頃,又請承言色,口傳達曰,時刻已晩,請卽出次行禮焉。大臣以下,恭俟良久,嗣王具冕服,出自廬次,諸臣鞠躬祗迎。左通禮導嗣王,詣板位上,代香官詣香案前,三上香訖,通禮跪啓請四拜訖。左通禮導嗣王,詣殯殿正門外褥位跪,領議政沈煥之,奉遺敎進前,嗣王受之,以授都承旨尹行恁,左議政李時秀,又奉大寶進前,嗣王受之,以授左副承旨金祖淳,左通禮導嗣王,出就小次,諸臣退待於協陽門外。少頃,嗣王乘輿出協陽門,由延英門·光範門,至仁政門,降輿入幕次。少頃,出次陞御榻,承史·閣臣,分東西侍立。宗親·文武百官四拜興,又四拜訖,殿下降御座,陞輿入仁政門,由光範門·延英門,入協陽門還內。諸臣以次退出。
垂簾正時辰正三刻,前一刻,掖庭署設大王大妃殿御座於熙政堂正堂簾內,近東南向,設殿下御座於簾外,近西南向,又設殿下版位於庭中北向。時至,大王大妃殿下,具翟衣陞座,大臣·承史·閣臣及宗親·文武二品以上入就位,百官成班於閤外。上具冕服,出詣版位,行四拜禮,宗親·文武百官,亦行四拜禮訖,上陞座。領議政沈煥之,左議政李時秀,右議政徐龍輔,行都承旨尹行恁,行左承旨李書九,行右承旨李益運,行左副承旨金祖淳,右副承旨韓用鐸,同副承旨金羲淳,一提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱,檢校直閣沈象奎,直閣金近淳,記事官金啓溫,假注書呂東植,記事官李存秀·洪奭周,以次分東西從陞進伏訖。煥之·時秀·龍輔等進前,涕泣奏曰,臣等不忠無祿,千萬意外,遭此天地罔極之變,而震遑焦迫之中,幸蒙我大王大妃殿下,快允群請,垂簾臨朝,嗣王殿下,誕承寶位,宗社萬年之基,可謂旣危而復安矣。大王大妃殿下,今旣臨殿,咫尺前席,不敢問候,而攀號哀毁之餘,聖體,若何?上流涕不答。煥之等又奏曰,惠慶宮氣候,何如?王大妃殿氣候,何如?嘉順宮氣候,何如?上竝流涕不答。大王大妃御簾內,嗚咽掩抑者良久,敎曰,未亡人之爲此擧措,豈得已哉?今則四百年祖宗基業,專恃於卿等,卿等一乃心力,輔導我沖子,俾今日國勢,有億萬年磐泰之固,未亡人之所望於卿等也。在筵諸臣,無不掩抑失聲。煥之等起而對曰,臣等雖無似,敢不盡心竭力,以圖絲毫之報乎?大王大妃殿又敎曰,予今老病,無以當此,而卿等以國朝故規勸予,故不得已勉循者也。主上天質夙成,逈出尋常,雖非予之垂簾,其力量凡百,足以摠纜國事,今當罔極之時,只有泣血焦遑,而若觀於來頭酬應之時,則當知予言之非虛矣。卿等,無或以沖年爲慮也。仍敎曰,日熱如此,而主上久御冕服,卿等早爲退去也。左通禮跪啓禮畢,禮曹判書李晩秀,跪啓請釋冕反喪服。諸臣以次退出。
上在昌慶宮廬次。
藥房副提調尹行恁啓曰,昨日號擗之中,踐位行禮,仰惟孝思罔極,何以堪忍?伏未審夜間,聖體,若何?大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣不任區區憂慮之至,敢此問安,竝爲仰稟。答曰,殿宮氣候,罔極中凜灼矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
朝哭罷後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
李書九啓曰,大行大王謚號·廟號·殿號·陵號議定吉日,以今月初六日推擇矣。大臣·政府東西壁·六曹參判以上,館閣堂上·三司長官,當爲進參,奉常寺都提調·提調一體進參事,曾有丙午受敎,而吏曹參判·副提學·大司諫未差,令該曹口傳差出,待下批,與應參諸臣,待開門牌招。弘文提學丁範祖,大司憲李城輔在外,合有變通之道,奉常都提調李秉模奉命出疆,提調徐龍輔陞拜相職,係是大臣兼帶,何以爲之?敢稟。傳曰,允都相勉副,右相爲其代,弘文提學·大司憲,許遞差代。
尹行恁,以吏曹言啓曰,弘文提學及副提學,今當差出,而提學則前望中,在京無故人,只有二人,故以二望擬入,副提學則擬望之人乏少,外任竝擬以入之意,敢啓。傳曰,知道。
吏曹口傳政事,吏曹參判李益運·李書九·曺允大,大司憲徐邁修·李在學·權裕,大司諫兪漢寧·申獻朝·成鼎鎭,弘文提學金載瓚·李秉鼎,副提學金祖淳·南公轍·鄭大容,奉常提調李晩秀·尹行恁·李魯春。
以吏曹參判·大司憲·大司諫·弘文提學·副提學·奉常提調望筒,傳于尹行恁曰,首望爲之。
金羲淳啓曰,左議政李時秀,又使錄事來言,罪犯至重,臺論至嚴,不敢偃處城闉,今方迸出城外云。仍納命召,何以爲之?敢稟。大王大妃殿傳曰,昨日敦諭之後,切企入來,見出城啓辭,若不知委毗期望之意,悶歎之外,不勝慨然。國勢之孤危,人情之遑遑,何如時也,而體國大臣,因一時處義,不顧國家之大體,望望然欲決去就,豈不近於孤負大行王常時省遇,未亡人今日倚重之意乎?況臺啓依允之後,旣與停啓同,無一毫所拘於卿,更有何引義之事乎?摠護之任,至重至大,凡百擧行,多時急之事,何如彼越視而坐乎?又送正卿傳諭此意,卽爲入來視事爲望,仍傳命召。
戶曹參判徐瀅修書啓,臣敬奉大王大妃殿下敎,馳往傳諭于中部堅手坊典醫監契議政府左議政李時秀所住處,則以爲臣昨於史官之回,猥上附奏以自來崩迫之情,添今日違慢之罪,伏地痛泣。惟鈇鉞是俟,不意夜漏將闌之際,勿胥之恩批又降,亞卿之臣,繼宣慈敎,不加當被之律,反侈敦召之恩,諄複嚴重,辭旨曠絶,至於萬一不卽膺命,則是豈昔日北面於我大行大王之義之敎?尤不覺失聲而哭,五內崩裂。臣到此地頭,何敢徒知求死不得之心?不思仰承德意之道,而臺啓事體至重,雖微官庶僚,一遭臺論,則不敢冒沒於官職,非但爲伸廉隅也,卽所以重事體也,今臣罪犯,顧何如也?特以身忝大官之故,姑不勘律,其實則與提擧兩人,同在被論之中,當此臺啓方張之時,徒欲憑恃寵靈,諉以嚴畏義分,晏然趨告,自同無故,則放恣無忌,又添死罪,臣之一身,固不足恤,其於蔑國體而壞公義何哉?惟有亟被典憲,庶可以少贖通天之罪,雙擎恩諭,血泣懇祝云矣。敢啓。大王大妃殿,傳于金羲淳曰,今送正卿敦諭矣。
工曹判書李得臣書啓,臣敬奉大王大妃殿下敎,馳往傳諭于興仁門外東部崇信坊契議政府左議政李時秀所住處,則以爲臣屛伏荒郊,痛泣震遑,惟恭俟鈇鉞之誅,千萬不自意,正卿嚴臨,奉宣慈諭,十行諄諄,旣溫且嚴,辭旨曠絶,逈出尋常,實非負罪賤臣所敢承當者。至於孤負越視之敎,尤是臣萬死難贖之罪,雙擎震越,鑽地不得,到此地頭,區區私義,更何敢顧恤,以重負我慈聖殿下天地之德乎?謹當冒沒趍詣,以俟處分云矣。敢啓。傳曰,知道。
以承傳色口傳下敎曰,兵曹判書,有內閣別入直之命矣。如不入直,院相嚴飭,使之卽爲入直省記書入。
李書九啓曰,殯殿朝夕奠,朝夕上食,晝茶禮時,近侍之無一人入參,情禮俱缺,承旨一員,史官二員,時原任閣臣中一員或二三員,都監堂上郞廳各一員式,輪回入參于殯殿階下,檢飭陳設諸事,如値自內行禮之時置之,國葬都監·山陵都監堂上,如有入闕人員,一員式亦爲輪回入參,何如?傳曰,允。
李書九啓曰,卽者校理金熙采·金履度,修撰閔耆顯,副修撰沈奎魯·閔師宣,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,竝卽牌招,推移入直,何如?傳曰,允。
尹行恁啓曰,右副承旨韓用鐸,纔已緣故出去矣。諸承旨竝直之時,不可不備員,卽爲牌招,何如?傳曰,允。
吏曹口傳政事,守陵官單李彦植,代奠官單安春君烿,山陵參奉李重植·李鼎老竝單付,山陵忠義李守默單付。
以吏曹口傳政事,承旨望筒,傳于李書九曰,沈象奎爲之。
李益運啓曰,摠戎使金祖淳,時無職名,令該曹,口傳付軍職,何如?傳曰,允。
兵曹口傳政事,護軍金祖淳。
大王大妃殿,傳于李益運曰,臺諫入來避嫌云,停啓呼望後,避嫌捧入。
執義張至冕,掌令李德鉉·權漢緯,持平安廷善·洪時濟啓曰,臣等俱以無似,猥叨見職,而當此哀遑罔極之日,只有卽地滅死之心,冥頑苟存,奄過成服,崩〈迫〉哀隕,日深一日,聲討醫官,粗伸痛冤之狀,夬蒙兪音,庶洩神人之憤。臣等竊不勝欽仰之至,而尾及藥院提擧事,只欲存國體而已,寧或有他,而及承批旨,責之以構捏嘗試。臣等相顧愕貽,罔知攸措,而外此縷縷辭敎,尤是今日臣子所不忍聞,驚惶震剝,求死不得,其何敢一刻抗顔於臺次乎?昨緣夜深,今始來避,所失尤大,請命遞斥臣等之職。答曰,依啓。
大司諫李殷模,司諫徐有沂,獻納吳翰源,正言李東宇·朴宗京啓曰,臣等俱以無似,本不合於淸朝耳目之任,而遽當天崩地坼之變,哀號冤憤,不勝衷情,果論醫官致討之論,少洩神人之憤。及伏承批旨,特蒙允兪之音,王章將伸,輿情胥快,臣等固已欽仰,而至於藥院諸臣,其所焦遑殫竭,秉彝同得。臣等豈欲妄加情外之責,而未諳已例之有無,略有所論言,及奉批旨,縷縷誨責,有非今日臣子所敢承聞者,至若構捏嘗試等敎,尤萬萬截嚴,驚惶震懍,罔知攸措。臣等雖不肖無狀,當此擧國悲遑之時,豈有他哉?只緣臣等誠意淺薄,未能孚格之致,滿心悚恧,無地自容,昨緣夜深。今始來避,所失尤大,以此情踪,其何敢一刻晏然於臺次乎?請命遞斥臣等之職。答曰,依啓。
李書九,以魂殿都監郞廳,以摠護使意啓曰,相地官丁志璿,令該曹,口傳付軍職,冠帶常仕,何如?傳曰,允。
兵曹口傳政事,副司勇丁志璿單付。
李書九,以禮曹言啓曰,卽接厚陵令所報,則本陵王后陵上寅方曲墻內面一把,今月初一日大雨頹圮云。陵上曲墻,有此頹圮之患,極爲驚悚,不可無慰安之擧。慰安祭,不卜日今初九日設行,而今當大中小祀停止之時,依前例,只以告文擧行,修改等節,開城府留守,依例進去,奉審後稟處,何如?傳曰,允。
李書九,以禮曹言啓曰,政院啓辭,侍講院旣已權罷,該院所在書冊器物,令該曹稟旨處置事,允下矣。書冊限侍講院復設間,姑爲權屬於內閣,器皿則照數還下該曹之意,敢啓。傳曰,允。
韓用鐸,以御營廳言啓曰,在前國恤時,習陣·中日私習·試射放等事,過卒哭後爲之矣。今亦依此擧行之意,敢啓。傳曰,知道。
上在昌德宮廬次。
朝哭罷後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調李時秀,提調金載瓚,副提調尹行恁啓曰,伏未審夜間,聖體,若何?哀慕之中,必多傷損之節,粥飮連爲進御乎?大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?扶接元氣,惟在粥飮,伏未知連爲勸進乎?臣等,不勝區區憂慮之至,今日率諸御醫入診,詳察聖候,有不可已,敢此問安,竝爲仰稟。答曰,知道。殿宮氣候,與昨一樣。卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
進御三錢重人蔘粟米飮,自今日停止事,下敎。
李書九,以賓廳言啓曰,臣等來詣賓廳,大行大王謚號·廟號·殿號·陵號,議定以入之意,敢啓。傳曰,知道。
大行大王謚號,文成武烈聖仁莊孝,經天緯地曰文,禮樂明具曰成,保大定功曰武,秉德遵業曰烈,敬賓厚禮曰聖,施仁服義曰仁,履正志和曰莊,繼志成事曰孝。大行大王廟號,正宗,以正服之。敬依純宗中正精粹,宣宗聖善周聞。大行大王殿號,孝寧殿。敬依孝元殿·孝定殿。大行大王陵號,健陵。敬依睿陵·文陵。
李書九啓曰,謚號·廟號·殿號·陵號,旣已啓下矣。招致禮曹郞廳,傳授之意,敢啓。傳曰,知道。
李書九啓曰,御押議定時,大臣·政府西壁·六曹參判以上·館閣堂上當爲進參,而應參諸臣,旣在闕中,使之卽爲議定,何如?傳曰,允。
李書九,以賓廳言啓曰,臣等以御押議定事,今方來會,而不敢直爲書入,恭俟下敎之意,敢啓。傳曰,當書下,勿爲會議。
吏曹口傳政事,孝寧殿參奉二單沈兢之·李爔,健陵參奉二單李重植·李鼎老,健陵忠義單李守默。
以右副承旨韓用鐸牌不進罷職傳旨,傳于尹行恁曰,許遞。
以校理金熙采·金履度,修撰閔耆顯,副修撰沈奎魯·閔師宣牌不進罷職傳旨,傳于金羲淳曰,只推,更爲牌招。
尹行恁,以吏曹言啓曰,今番三都監都廳,只憑從前謄錄,自臣曹當日,啓下矣。追考丙午前例,則臣曹昧例差下之後,旋卽草記勿施,都廳之待都提調點下差出,載在大典通編,則不能詳審之罪,臣固萬萬惶恐,而三都監都廳,竝勿施,何如?傳曰,允。
魂殿都監郞廳,以摠護使意啓曰,本都監都廳一員,依前例差出,別單書入之意,敢啓。傳曰,知道。
國葬都監郞廳,言摠護使意啓曰,本都監都廳二員,依前例差出,別單書入之意,敢啓。傳曰,知道。
山陵都監郞廳,以摠護使意啓曰,本都監都廳二員,依前例別單書入之意,敢啓。傳曰,知道。
魂殿都監郞廳,以摠護使意啓曰,本都監郞廳權行彦,與國葬都監郞廳朴宗輔相換,使之察任,何如?傳曰,允。
魂殿都監郞廳,以摠護使意啓曰,龍仁縣令丁遇泰,嘉義卞世義,前五衛將曺允植,折衝金啓重,別看役差定,分屬三都監,使之擧行,何如?傳曰,允。
國葬都監郞廳,以摠護使意啓曰,本都監監造官四員,依前例差出,別單書入之意,敢啓。傳曰,知道。
國葬都監郞廳,以摠護使意啓曰,闕外待令郞廳,以入直武臣兼宣傳官,輪回察任,何如?傳曰,允。
國葬都監郞廳,以摠護使意啓曰,本都監應行諸事,參考前例磨鍊,別單書入之意,敢啓。傳曰,知道。
山陵都監郞廳,以摠護使意啓曰,本都監應行諸事,參考前例磨鍊,別單書入之意,敢啓。傳曰,知道。
山陵都監郞廳,以摠護使意啓曰,本都監監造官四員,依前例別單書入之意,敢啓。傳曰,知道。
山陵都監郞廳,以摠護使意啓曰,闕外待令郞廳,依例以入直武臣兼宣傳官,輪回察任,何如?傳曰,允。
山陵都監郞廳,以摠護使意啓曰,各年儀軌,不可不持去,而禮曹儀軌,多有閪失者,春秋館所在丙申年儀軌,依例持去,何如?傳曰,允。
尹行恁,以吏曹言啓曰,今七月初一日行景慕宮告文祭,贊者假引儀趙元溥,無端不爲待令,此是前古所未有之事,國體所在,萬萬寒心。假引儀趙元溥,爲先汰去,令該府拿問嚴勘,何如?傳曰,允。
李書九,以禮曹言啓曰,大行大王殯殿各朔月令薦新之物,宗廟薦新封進之時,一體封進事,已爲啓下行會矣。取考丙申年謄錄,則依壬申年受敎,正月令早藿,二月令水芹·半乾雉,生蛤·生絡蹄·雀舌,三月令生訥魚,四月令烏賊魚,八月令鮒魚,九月令生鴈·山葡萄·獼猴桃,十一月令瓜魚·天鵝,十二月令秀魚,生兎等十六種除減,魂殿·山陵,不爲薦獻,而薦新物種,事體莫重,臣曹不敢擅便,何以爲之乎?敢稟。傳曰,依受敎擧行。
魂殿都監都廳右通禮趙得永,監造官童蒙敎官尹衡鎭,前參奉朴大圭,北部都事徐鐸修,國葬都監都廳副司果林漢浩,副修撰沈奎魯,監造官南部都事洪晩榮,司饔直長尹象基,內贍直長辛景愈,繕工副奉事沈繼之,山陵都監都廳副司果曺允遂,校理金履度,監造官前參奉尹守正·李博載·南巖老,前直長徐澈修。
李書九,以禮曹言啓曰,大殿封進國忌素膳,六時三時,當爲稟定磨鍊,而取考丙申年謄錄,則大行朝素膳,自顯廟國忌爲始,以六時封進矣。今則大殿封進素膳,當自肅廟國忌爲始,以六時封進,以此磨鍊擧行乎?敢稟。傳曰,依此磨鍊。
李書九,以禮曹言啓曰,來九月二十二日大行大王誕日,在於殯殿未發引之前,諸道所封方物物膳,依前例,以像生時封進,而大王大妃殿·惠慶宮·王大妃殿,亦爲一體封進之意,分付諸道,何如?傳曰,允。
韓用鐸,以壯勇營言啓曰,來九月當本營右司屬京畿五番後哨坡州軍兵,來八月二十九日,京中逢點,依節目準二朔立番之意,本道監司處,預爲知委,何如?傳曰,允。
上在昌德宮廬次。
朝哭罷後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調李時秀,提調金載瓚,行左承旨李書九啓曰,伏未審夜間,聖體,若何?大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?伏念聖候,哀隕之中,元氣必致虛弱,水澆·水刺,不可不及今進御。伏況殿宮哀毁,今已幾日,煎入粟米飮,連爲勸進,而水澆·水刺之勸進,一日爲急,聖上勉强進御,亦爲勸進于殿宮伏望。臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。殿宮氣候一樣,而水澆·水刺當仰勸,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
尹行恁啓曰,諸承旨竝直之時,不可不備員,未差之代,令該曹口傳差出,待下批仍卽牌招察任,何如?傳曰,副提學金祖淳,行護軍李基讓爲之。
金羲淳啓曰,行大司憲徐邁修呈辭,執義·掌令二員,持平二員未差,監察茶時之意,敢啓。傳曰,知道。
李基讓啓曰,摠戎使金祖淳,以觀象監提調,山陵看審事,水原地出去矣。所佩密符,來請還納,何以爲之?敢稟。傳曰,仍佩往來。
傳于李書九曰,三大臣山陵看審進去,都監提調·禮曹堂上·觀象監提調入侍。
李基讓啓曰,摠戎使金祖淳,山陵看審間仍佩往來事,命下矣。將兵之任,不可一刻無兼察之人,何以爲之?敢稟。傳曰,壯勇大將兼察。
李基讓啓曰,摠戎使金祖淳山陵看審間,壯勇大將兼察事,命下矣。兼察摠戎使申大顯,卽爲牌招,聽傳敎,何如?傳曰,允。
李書九啓曰,侍講院·翊衛司員役等,今方分差於有料布衙門,自各衙門,先付原料布,以爲原窠,而待窠出,次次陞付,未陞付前各衙門堂上,不得私差之意,分付,何如?傳曰,允。
李基讓啓曰,御營大將朴準源出直間,都提調摠察事,命下矣。在前如此之時,有都提調命招之例,或有從事官發牌聽傳敎之規,今番則何以爲之?敢稟。傳曰,從事官發牌聽傳敎。
李書九,以吏曹言啓曰,內醫院都提調李時秀許副之代,今當差出,而赴燕外,在京無故大臣,只有二員,故不得已以二望擬入之意,敢啓。傳曰,知道。
吏曹口傳政事,內醫院都提調沈煥之·徐龍輔,提調徐邁修·李祖承·洪明浩。
以內醫院都提調望筒,傳于尹行恁曰,副望爲之。
以內醫院提調望筒,傳于尹行恁曰,首望爲之。
李基讓啓曰,壯勇營,以都提調衙門,餉色提調,大臣例難兼帶,而提調徐龍輔,陞拜相職之後,事務之積滯可悶,合有變通之道,而係是大臣兼帶,一經稟裁,然後可以出代,何以爲之?敢稟。傳曰,差代。
吏曹口傳政事,壯勇提調李在學·趙鎭寬·尹行恁。
以壯勇營提調望筒,傳于尹行恁曰,末望爲之。
李書九,以弘文館言啓曰,本館下番副修撰臣沈奎魯,以國葬都監郞廳,今日晝仕出去,而每每草記,殊涉煩瀆,今後則除草記往來之意,敢啓。傳曰,知道。
李書九,以弘文館言啓曰,本館上番校理臣金履度,以山陵都監郞廳,今日晝仕出去,而每每草記殊涉煩瀆,今後則除草記往來之意,敢啓。傳曰,知道。
李基讓,以國葬都監摠護使意啓曰,國恤卒哭前禁屠肆,載在五禮儀,而因床卓等物所用骨灰,屠肆定數許設,已有前例矣。今此都監所造床卓等物中,多有骨灰之應用者,依前例,屠肆五坐許設之意,分付刑曹·司憲府·漢城府之意,敢啓。傳曰,知道。
李書九,以國葬都監摠護使意啓曰,本都監監造官內贍寺直長辛景愈·南部都事洪晩榮,職務相妨,令該曹,閑司口傳相換,郞廳禮曹佐郞金魯範,方有身病,以他司官員換差,何如?傳曰,允。
李書九,以魂殿都監摠護使意啓曰,本都監監造官北部都事徐鐸修,職務相妨,令該曹,閑司口傳相換,使之專意察任,何如?傳曰,允。
李書九,以山陵都監摠護使意啓曰,本都監郞廳兵曹佐郞韓翼鎭,司僕寺正洪元燮,刑曹正郞宋倫載,漢城府主簿金基彦,俱爲職務相妨,令該曹,閑司口傳相換,繕工監副奉事沈繼之,以本都監別工作分差官,差下於國葬都監監造官,他司官員中可合人,亦令該曹,口傳相換,仍爲分差擧行之地,何如?傳曰,允。
李書九,以山陵都監摠護使意啓曰,本都監監造官前直長徐澈修,前敎官兪漢宰,前參奉南巖老,前參奉尹守正,時無職名,令該曹,口傳付軍職,冠帶常仕,何如?傳曰,允。
兵曹口傳政事,副司正徐澈修,副司勇兪漢宰·南巖老·尹守正,以上竝單付。
李書九,以山陵都監摠護使意啓曰,瓦署別提李重溫,分差本都監,而身病猝重,燔瓦之役,難以擧行,他司官員中可合人,令該曹,口傳相換,仍爲分差擧行之地,何如?傳曰,允。
吏曹口傳政事,瓦署別提李重溫,漢城主簿朴宗珩相換。
李書九,以山陵都監摠護使意啓曰,本都監郞廳監造官各所分掌,別單書入之意,敢啓。傳曰,知道。
李書九,以禮曹言啓曰,大王大妃殿·惠慶宮服制事,大臣·館閣,已爲獻議稟處矣。儒臣收議,今纔來到,而議政府右贊成臣宋煥箕,以爲聖上賓天,普切痛霣,臣於日昨,承聞大漸之報,憂遑焦灼,將趨候班,行到文義地,癃疾添劇,未克趲程,遽玆奉諱,驚痛罔極。此際禮官,銜命遠臨,詢以服制,係是邦家重禮,臣實瞢陋,何敢輕議俯詢之下?未免違越,祗益悲隕悚蹙而已云。前大司憲臣李城輔,以爲旻天不弔,大行大王,奄棄臣民,嗚呼天乎,曷有其極?我殿下罔極之痛,何忍堪抑?下詢典禮,臣不惟揆分惶愧而已,素昩禮說,從前詢問之下,皆不敢仰對。又此五內崩裂,神精荒迷之中,犬馬賤疾,方在危境,尤不得遂誠,以致王人虛還,伏不勝惶恐俟罪之至云矣。敢啓。傳曰,知道。
李基讓,以司僕寺提調意啓曰,濟州出來先運歲貢馬二百匹內,二匹船中故失,二匹到中路故失,十九匹華城親軍衛分給,實納馬一百七十七匹禾毛色,別單書入之意,敢啓。傳曰,知道。
李基讓,以義禁府言啓曰,前假引儀趙元溥,令該府拿問嚴勘事,傳旨啓下,而假引儀以雜岐,例自刑曹擧行,曾有定式矣。趙元溥,移送刑曹之意,敢啓。傳曰,知道。
李基讓,以刑曹言啓曰,今此國葬都監,設行於本曹,故本曹移接於平市署之意,敢啓。傳曰,知道。
敎摠戎使金祖淳書。王若曰,今天降割我家,仙馭上賓,慟纏億兆,哀動宇宙,藐藐予沖人,叨承付托之重,新服厥命。念此時惟國事,若涉大水,其無津涯,埏鼎沸,城闕雲擾,宗祊凜綴旒之危。國步渺稅駕之所,尙賴股肱·爪牙·肘腋·肺腑之臣,作干作屛,用藩衛我邦家,彈鎭我輿人,唯相與將,而國之大事在戎,將又加重焉耳。肆予仰稟我慈聖懿旨,特以卿爲摠戎使。昔晉國謀帥,卻縠爲中軍,爲其說禮樂而敦詩書也。卿家詩禮家也,予故倚以爲重,卿其體予付畀,殫乃心力,俾國有磐石之奠,民有長城之恃也。自餘軍務倉儲凡應行按例之事,卽不過簿書之謹,典守之嚴,卿於何有?予不多誥。於戱,李臨淮朔方營壘,能使旌旗變彩,前史稱美焉。此時何等時也?無使專美於古人,予所望於卿者,故玆敎示,想宜知悉。知製敎金近淳製進。
庚申七月初七日辰時,上御重熙堂。三大臣·山陵看審進去都監提調·觀象監提調·禮曹判書入侍時,行左承旨李書九,假注書呂東植,記事官李存秀·洪奭周,領議政沈煥之,左議政李時秀,右議政徐龍輔,山陵都監堂上徐有隣,一提學金載瓚,禮曹判書李晩秀,觀象監提調金祖淳·尹行恁,以次進伏訖。煥之等曰,日間聖候諸節,若何?上曰,頑忍支過矣。煥之等曰,大王大妃殿氣候,何如?上曰,一樣凜綴矣。煥之等曰,惠慶宮氣候,何如?上曰,一樣凜綴矣。煥之曰,王大妃殿氣候,何如?上曰,凜綴以過矣。煥之曰,嘉順宮氣候,何如?上曰,凜綴以過矣。煥之曰,水澆·水刺,果爲勸進於殿宮乎?上曰,當爲仰勸矣。煥之曰,大行大王廟號·謚號·陵號·殿號,昨日皆爲議定,而以臣等愚魯之見,安能盡一二分摸天畫日之道乎?臣等,旣未伸褥蟻之忱,此等擧行,亦未能隨處盡誠,徒切罔極而已。仍奏曰,臣等旣登前席,願一仰瞻天顔焉。上許之。煥之等仰瞻訖,奏曰,四百年宗社生靈之托,專在於殿下一身,雖在哀毁罔極之中,必思抑情節哀之道,粥飮與水刺,頻頻勸進,仍爲勸進於殿宮,十萬仰祝矣。時秀曰,臣有萬萬崩迫之情,不得不冒死仰陳矣。臣之罪犯,覆載難容,而特蒙聖上寬貰之恩,不加誅殛之典,屢奉慈敎,嚴重諄勤,德意曠絶,他不暇顧,冒沒趨造,而藥院兼帶,尙未蒙解。臣非敢以私義,冒煩嚴廬之前,每聞藥院二字,心膽崩裂,臣與提調所帶藥院之任,卽許鎸改,實臣至願矣。上曰,依爲之。煥之曰,提調亦蒙恩遞矣。此時保護之任,不可暫曠,藥院都提調提調,竝令該曹,口傳差出,何如?上曰,依爲之。竝出擧條龍輔曰,以臣無似,豈有一分堪承重任之望,而罔極之中,忽承千萬不敢當之命,不敢瀆撓,冒沒行公,而差待後日,當以文字仰懇,今亦不暇煩達矣。上曰,禮堂與都監堂上,今日下去,何當上來乎?有隣曰,往返合爲二日,看審又當爲二日,通計四日矣。晩秀曰,相地官則帶去五人矣。煥之曰,御營大將朴準源,入直闕內,本營事物,姑難專管,出直間他軍門大將,使之兼察,何如?上曰,都提調摠察,可也。出擧條煥之曰,臣是都提調,而亦爲入直闕內,恐有掣礙矣。龍輔曰,如發巡等事,自外擧行,而其他事務,雖在闕中,亦可摠察矣。命書榻敎曰,惠慶宮進服三錢重人蔘粟米飮一貼,更爲煎入。命退,諸臣以次退出。
上在昌德宮廬次。
自開東至午時,灑雨下雨,測雨器水深七分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行左承旨李書九啓曰,伏未審夜間,聖體,若何?大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?昨日以勉進水澆·水刺之意仰請,而伏承批答,只以殿宮仰勸爲敎,下情萬萬悶迫,聖上必先强進,然後殿宮可以勉從寬抑至情,先爲進御,仍爲奉勸于殿宮伏望。臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
藥房口傳啓曰,臣等俄於前席,伏承大王大妃殿·惠慶宮氣候欠寧之敎,下情萬萬焦遑。見今潦炎,若是蒸鬱,連日哀毁,又爲過節,致此調攝之失宜,尤不任憂煎悶迫之至。大王大妃殿加味蔘橘飮進御,惠慶宮香薷正氣散進服之後,卽有差勝之效乎?臣等率諸御醫,更爲登筵,詳承諸節,議定繼進當否,千萬顒祝,惶恐敢啓。答曰,知道。殿宮諸節,湯劑後差減,明當更議湯劑,卿等不必入侍矣。
大王大妃殿,藥房口傳啓曰,臣等昨以水澆·水刺仰勸之意,爲請於大殿矣。批旨以殿宮當勸進爲敎,不審果有所進乎?朝於前席,又伏承大殿下敎,數日以來慈候諸節,顯有添損之慮,下情焦迫,容有極乎?見今溽暑未退,哀毁過度,此時受損,勢所必至,而糜飮之屬,實無以扶接元氣,水澆·水刺,勉强進御後,仍爲勸進于大殿,千萬伏望。答曰,冥頑不不忍聞之敎遭大故爲旬日矣。以粥飮能視息,專以主上扶持血泣懇勸之故,不忍能却,已過多日,又聞勸飯啓辭,胸膈益爲抑塞,勿復請焉。
惠慶宮,藥房口傳達曰,自遭巨創以來,糜飮之屬,難望扶接元氣,故下情轉益焦迫,昨以水澆·水刺進御,而仍爲仰勸之意,爲請於大殿矣。批旨以殿宮當勸進爲敎,不審果有所進乎?昨日粟米飮·童便之連爲封入,已驗胃氣之受損,而朝於診筵,又伏承大殿下敎,諸般症候,尙未快復,區區煎灼之忱,顧當如何?此時扶接元氣之方,尤不容少緩,而糜粥等屬,不足爲滋益之資,水澆·水刺,先爲勉進,仍爲奉勸于大王大妃殿及大殿,千萬伏望。答曰,未亡人,當此罔極之禍變,不能溘然,一縷之至今保全,自惟冥頑,而主上血誠懇勸,故强進粥飮矣。見此勸飯達辭,肝膈益爲寸裂,何忍聽此言乎?
王大妃殿,藥房口傳啓曰,惟我慈聖殿下,哀毁罔極,凡今幾日矣。糜粥雖或少進元氣難望扶接,昨日敢以水澆·水刺進御,而仍爲奉勸之意,爲請於大殿矣。批旨以殿宮當勸進爲敎,不審果有所進乎?顧今大殿,沖年哀疚過節,大王大妃殿·惠慶宮,任情過毁之餘,胃氣受損,湯劑纔已煎進,群情焦迫,當如何哉?此時仰以慰勉乎,大王大妃殿·惠慶宮,俯以寬譬乎,大殿,豈非我慈聖殿下止孝止慈之道乎?水澆·水刺,先爲勉强進御,仍爲奉勸於大王大妃殿·惠慶宮·大殿,千萬伏望。答曰,遭天崩地坼之慟,已爲旬日,而頑命之支撑,上而殿宮懇勸,主上血泣苦懇,故不得已延命矣。勸水刺之言,不勝驚愕,勿爲復請。
嘉順宮,藥房口傳達曰,自遭巨創以來,粥飮雖或少進,元氣難望扶接,下情不勝憂慮,昨日敢以水澆·水刺進御,而仍爲奉勸之意,爲請於大殿矣。批旨以殿宮當勸進爲敎,不審果有所進乎?惟我大殿,孝思罔極,哀毁過節,沖年任情,受損必多,區區焦迫,當復,如何?慰勉寬譬,仍以奉勸於殿宮,此實群情之所仰望,水澆·水刺,先爲强進,仍爲勸進於大殿,千萬伏望。答曰,上奉殿宮,又仰主上,一縷至今保全矣。聞此勸飯之辭,冥頑之喘,雖未暇言,豈敢不仰勸於殿宮乎?
李書九啓曰,藥房提調徐邁修,令該曹口傳付軍職,何如?傳曰,允。
吏曹口傳政事,刑曹佐郞宋倫載,忠勳都事沈周賢相換,兵曹佐郞韓翼鎭,禮曹佐郞李泰熙相換,司僕正洪元燮,軍資正崔重圭相換,漢城主簿金基彦,掌樂主簿李奎新相換,內贍直長辛景愈,宗簿直長兪漢寔相換,繕工副奉事沈繼之,典牲副奉事鄭來重相換,南部都事洪晩榮,繕工奉事朴善浩相換,北部都事徐鐸修,軍資奉事朴宗大相換。
李書九,以國葬都監郞廳,以摠護使意啓曰,大行大王謚狀·謚冊文·哀冊文·表石陰記·行狀·誌文製述官及改銘旌下玄宮銘旌·表石大字篆文·表石陰記·寶篆文·謚冊文·哀冊文·誌文書寫官,實預差職姓名,別單開錄以入之意,敢啓。傳曰,知道。
李書九,以國葬都監郞廳,以摠護使意啓曰,山陵所用鍮器,不爲別設鑄成所,屬之國葬都監擧行事,載於補編矣。今番該曹,誤以鑄成所堂郞,別爲啓下,事涉不審。當該堂上推考,鑄成所堂郞竝勿施,依補編所載受敎,屬之國葬都監擧行,何如?傳曰,允。
李書九,以國葬都監郞廳,以摠護使意啓曰,本都監郞廳金魯範改差代,司僕寺判官具悌元差下,使之察任,何如?傳曰,允。
李書九,以國葬都監郞廳,以摠護使意啓曰,郞廳監造官分房,別單書入之意,敢啓。傳曰,知道。
韓用鐸,以兵曹言啓曰,今此告訃使一行赴燕時,所把驛馬元數二十九匹,依前例,忠淸道驛馬五匹,全羅道驛馬六匹,慶尙道驛馬十一匹,今七月三十日京中逢點,江原道驛馬四匹,咸鏡道驛馬三匹,自本道卽爲起送,而來八月初四日,逢點於安州之意,各該道監司處,行移,何如?傳曰,允。
庚申七月初八日辰時,上御誠正閣。藥房入診入侍時,藥房都提調徐龍輔,提調徐邁修,行左承旨李書九,記事官金啓溫·李存秀·洪奭周,檢校直閣沈象奎,直閣金近淳,醫官柳光翼·金孝儉·李敬培·朴春源·李惟鑑·玄必采·吳千根,以次進伏訖。龍輔等曰,哀疚中夜間,聖體,若何?上曰,冥頑以過矣。龍輔曰,大王大妃殿氣候,若何?上曰,有未寧之候,今日議定湯劑好矣。龍輔曰,症候不至大段乎?上曰,不至大段矣。龍輔曰,惠慶宮氣候,何如?上曰,昨有關格之候,粟米飮進御後,又用童便,而今日尙有滯候矣。龍輔曰,昨日別茶禮後,慈心哀毁過節,有此添損之候,下情不勝焦迫矣。比昨日則有動靜乎?上曰,症候則吳千根當詳傳,殿宮湯劑,議定以入,可也。龍輔曰,王大妃殿氣候,何如?上曰,凜綴矣。龍輔曰,嘉順宮氣候,何如?上曰,一樣矣。龍輔曰,當此殿宮湯劑議定之時,臣等,旣皆直宿於政院所接之處,本院事務之無人管檢,誠極可悶,提調則自今日入直本院似好,故敢此仰達矣。上曰,依爲之。龍輔曰,提調徐邁修所帶臺職,自多相妨,合有變通之道,故敢此仰達矣。上曰,許遞,可也。竝出擧條龍輔曰,入侍醫官,使之診候,何如?上曰,何必診候乎?龍輔曰,臣等旣皆分直,而建陽門閉之後,則本院掌務官及下屬輩,不得昏夜出入,限直宿間從便往來之意,分付,何如?上曰,依奏爲之。邁修曰,昨日慈候,自何時有滯候乎?上曰,夕時矣。龍輔曰,湯劑議定後,臣等當更爲登筵稟定乎,使差備醫官持入乎?上曰,使醫官爲之,可也。龍輔曰,俄以啓辭,已有所仰陳,而今日悠悠萬事,莫先於保護,先自聖躬,勉益寬抑,强進水澆·水刺,仍又勸進于殿宮,臣等之望也。上曰,湯劑速爲議定煎入也。命書榻敎曰,大王大妃殿進御人蔘一錢五分重加味蔘橘飮一貼煎入。又命書榻敎曰,惠慶宮進服香薷正氣散一貼煎入。仍命退,諸臣以次退出。
上在昌德宮廬次。
未時,灑雨下雨,測雨器水深一寸三分。自人定至初十日開東,灑雨下雨,測雨器水深二寸一分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行左承旨李書九啓曰,伏未審夜間,聖體,若何?大王大妃殿·惠慶宮·王大妃殿氣候,何如?嘉順宮氣候,何如?昨以水澆·水刺勉進之意,仰請於殿宮,未蒙允許,臣等誠不勝抑塞,第水澆·水刺,雖勝於粥飮之屬,猶不如薑桂之滋補。伏乞亟復常膳,無忽愼重之道焉。仍竊伏念大王大妃殿·惠慶宮調攝之節,雖幸向復,扶接胃氣,滋益眞元之道,不可專恃於湯劑,而常膳之復,一時爲急。聖上必須勉抑從權,然後殿宮之心,可以少慰,而復膳之請,必當俯循,更願深留聖意,亟從臣等之請,仍又仰勸于殿宮,以答臣民之望,千萬至祝。臣等率諸御醫,趁早入診,詳察聖候,仍爲議定殿宮湯劑繼進當否爲宜,臣等不任區區憂慮,敢此問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
大王大妃殿,藥房口傳啓曰,臣等昨以水澆·水刺勉進之意,冒陳口啓,及承批旨,乃以勿復請爲敎,臣等相顧抑塞,不知所措。顧今悠悠萬事,豈有過於保護聖躬,而沖年巨創,哀毁過節,不知不覺之中,眞元受損,勢所必至,目下補益扶持之道,惟有薑桂之勉進,而伏況我大王大妃殿下,屢日哀疚之餘,症候添損,以致聖上焦勞心慮。仰惟止慈之念,凡所以保聖躬慰聖心之道,豈待臣等之陳請,而今日臣等之所祈祝,不但止於水刺之强進而已,實惟在於常膳之亟復。昨啓雖未蒙允,聯籲不敢緩聲。伏乞勉回慈心,先御常膳,仍爲勸進于大殿,以答群情,千萬顒祝,惶恐敢啓。答曰,日以浸遠,心骨如碎,勸飯之外,又以常膳爲言,何必可進乎?人情外之言,勿爲復陳。
惠慶宮,藥房口傳達曰,昨陳焦遑之下忱,仰祈水刺之勉進,及承批諭,不惟不賜採納,至以何忍聽此爲敎。竊愧誠淺辭拙,不能仰格慈心,而顧今聖上,沖年哀疚,惟殿宮是依是恃,則殿宮之所以自護者,乃所以保護聖上,而奈之何任情過毁,以至症候之添損,致使聖心焦憂乎?扶接眞元,調和胃氣之道,莫有急於薑桂之勉進,則水刺之仰勸,猶屬緩聲。玆敢相率齊籲。伏乞亟復常膳,仍又奉勸于大王大妃殿·大殿,千萬顒祝,惶恐敢達。答曰,一日留世,至爲冥頑,粥飮强進,自愧其欲爲延命,昨日勸飯,今日繼請常膳,非人理之所忍堪行,勿復强勸。
王大妃殿,藥房口傳啓曰,臣等昨陳焦遑之忱,竊冀允兪之音,批旨懇惻,至以勿爲復請爲敎,臣等愕然失圖,轉益罔措。嗚呼,此何時也?聖上沖年遭創,㷀然在疚,大王大妃殿·惠慶宮哀毁過節,症候添損,顧今寬譬慰勉之道,專有望於慈聖殿下,則此豈一向任情,過自哀毁之時乎?水刺之進,猶未蒙允,復膳之請,極知惶悚,而臣等今日煎迫之情,凡所以仰勉殿宮,保護聖躬者,不于我慈聖殿下,而於何控籲乎?伏乞深軫大計,亟復常膳千萬顒祝,惶恐敢啓。答曰,昨已諭之。雖冥頑支過常膳之請,尤爲驚愕,勿爲復言。
嘉順宮,藥房口傳達曰,水刺勉進之請,凡爲兩日,而殿宮之兪音尙邈,群情之抑塞轉深。顧今寬譬聖心,保護聖躬之道,未容晷刻少緩,而任情過毁,已過一旬,竝與昨日所請,亦不許進,哀痛之極,縱欲自輕,獨不念殿宮之唯憂,聖心之焦迫乎?況今大王大妃殿·惠慶宮調攝之中,薑桂滋補,一時爲急,先復常膳,仍爲奉勸于殿宮及大殿,千萬顒祝,惶恐敢達。答曰,依仰殿宮,保護主上,雖爲扶持,肝膽日以摧裂,常膳之請,當上以仰勸,而何忍堪聽乎?
韓用鐸啓曰,大司憲·執義·掌令二員,持平二員未差,監察茶時之意,敢啓。傳曰,知道。
院相沈煥之,行左承旨李書九,行右承旨李基讓,右副承旨沈象奎,同副承旨金羲淳啓曰,伏以臣等,伏見藥院諸臣仰陳復膳之請,未蒙兪允之音,臣等實不勝悶迫抑塞之至。夫聖人之制禮也,莫嚴者喪禮,而常變隨時,經權互資,故疏食水飮,禮之常也,而執禮之過,亦恐因哀而致傷,則不得不爲達權之道矣。伏惟我殿下,㷀然在疚,哀毁踰節,雖以神明所扶相,姑無症候之著見,而不知不覺之中,其所致損,勢所必至,臣等尤不任凜然焦迫也。目今悠悠萬事,惟在於保護聖躬,而保護之道,卽惟在於勉進常膳,助以薑桂,以扶積毁之眞元而已,此實擧國臣民日夜顒祝者也。伏況我大行大王,以宗社臣民之重,托畀於我殿下,我殿下其可以任情致哀,不思所以自護之道,以貽我大行大王陟降中惟憂之念乎?且竊伏念,大王大妃·惠慶宮調攝之節,雖幸向減,其所滋益之道,不可專責於藥餌,而勸進常膳,尤不容少緩。我殿下,先自抑情從權,仍爲仰勉於大王大妃殿·惠慶宮·王大妃殿·嘉順宮,臣等不勝千萬泣禱,惶恐敢啓。答曰,當仰勸矣。
大王大妃殿,院相沈煥之,行左承旨李書九,行右承旨李基讓,右副承旨沈象奎,同副承旨金羲淳等啓曰,伏以藥院,以從權之請,有所仰籲,而及承批旨,不賜開納,臣等相顧抑菀,繼以焦迫也。伏惟我慈聖殿下,遭此罔極之慟,皇皇號擗,亦旣多日矣,氣力之綿綴,勢所必至,而況自數日以來,調攝之候,雖幸旋減,眞元尙未復常,此時常膳之進御,薑桂之滋補,尤不容一日而緩矣。竊伏念以我大殿至誠至孝,凡所以慰勉調護之方,靡不用極,而倘我慈聖殿下,不進常膳,則大殿亦必不進常膳,其欲奉勸我大殿,則固宜慈聖殿下先之,以爲互相慰勉勸進之道矣。此時瀆擾,極知萬萬悚惶,而憂悶之極,冒控至此。伏願慈聖殿下,强抑至情,亟復常膳,俯循群情,不勝涕泣祈懇之至,惶恐敢啓。大王大妃殿答曰,未亡人冥頑,遭大禍故已踰旬日,而生存者,頑忍哀痛,而能食粥飮,專賴主上之扶持血泣苦勸。雖在沖年,至孝懇惻,不忍能却而度日矣。常膳之啓,人理至情不忍堪聞之辭,更勿爲之爲望。
議政府領議政沈煥之,左議政李時秀,右議政徐龍輔,行知中樞府〈事〉洪良浩,行議政府左參贊金文淳,行右參贊李祖源,行兵曹判書金載瓚,行上護軍趙圭鎭,行知敦寧府事趙尙鎭,行上護軍柳鎭恒,行上護軍洪檍,行吏曹判書李秉鼎,行大護軍權,工曹判書李得臣,行大護軍崔東岳,戶曹判書李在學,京畿監司徐鼎修,行大護軍權裕,廣州府留守金思穆,知中樞府事李邦一,行大護軍李家煥·趙鎭寬·徐邁修·李鼎運·洪明浩,知訓鍊院事徐有大,行大護軍李義弼,漢城府判尹李祖承,鰲恩君李敬一,刑曹判書韓用龜,行護軍李得濟·李漢豐,行訓鍊院都正申應周,同知中樞府事徐有和,行護軍閔台爀·林蓍喆·宋鍈·李鎭復·任嵂·田文顯·尹得達·柳孝源·吳毅常,兵曹參判曺允大,漢城府右尹鄭大容,工曹參判姜彝正,吏曹參判李益運,刑曹參判金履翼,同知中樞府事李章漢,行護軍沈基泰·尹弼秉·兪漢謨·宋銓·李翊模·尹行元·尹東晩·李東植,戶曹參判徐瀅修,行護軍李儒慶·鄭日煥·尹長烈·尹光普·鄭尙愚·李魯春·朴準源·李光益啓曰,臣等以慈殿·慈宮曁殿下從權復膳之意,朝者仰陳於前席,未蒙許可之音,益不勝萬萬焦迫,不避煩瀆,更此齊籲焉。伏念慈殿·慈宮欠寧之候,今至兩日,尙未復常,臣等憂灼之忱,已無可言,而我殿下此時焦悶,尤當如何?臣等再次登筵,連承一向凜綴之敎,衷情轉迫,不知攸屆,而多日積毁之祟,果致形現,湯劑雖奏少效,諸節尙遲天和,目下調護之方,不可專責於蔘朮,及今急先之務,當以薑桂滋味,扶接眞元,而其所以勸進之道,惟在於殿下。殿下若不先爲從權而勸進,則殿宮必不强進,苟欲勸進於殿宮,則固當自殿下,先自强進,而從以仰勸於殿宮也。以殿宮止慈至愛之情,豈不惕然回悟,慰殿下之心而勸進,感殿下之誠而强進耶?伏況殿下,榮衛未固,哀戚過度,無限受傷,必在於不知不覺之中,臣等,每瞻深墨之容,實有凜惕之懼,而殿下,只知守經,不思從權,一日二日,今至旬有餘日,而一任其漸就澌綴,此豈聖人之達孝,而仰體殿宮惟疾之憂者耶?殿下以勸進殿宮爲急,而抑情先進,殿宮以勸進殿下爲心,而屈意强進,以爲天理人情兩行,不悖之大權達道,則殿宮克臻於翌瘳,殿下善處於經權,而大行大王在天之靈,豈不悅豫於冥冥耶?伏乞亟回聖心,勉從群請,仍爲勸進於大王大妃殿·惠慶宮·王大妃殿·嘉順宮,上以念宗社付托之重,下以副臣民煎灼之情,千萬顒祝。答曰,已諭於診筵,又何有此率籲?予則冥頑,可以支遣,勿慮。殿宮連爲仰勸,卿等退去。
大王大妃殿,賓廳啓曰,藥院以復膳之請,屢煩慈覆之下,而批旨懇摯,不賜許納,臣等五內抑塞,焦遑轉甚,玆不得不合辭仰籲,冀蒙兪音焉。臣等,伏讀所下藥院批旨,不覺聲淚交發,心肝欲摧。非不知慈殿殿下,疚毁在心,不忍遽進滋味之至情至意,而竊有所一言可以仰格慈心者,惟我主上殿下,自遭天崩之痛,今已十有一日矣。沖年在疚,哀慕彌篤。殿宮之前,雖不慼容進見,以慼我慈心,而退處嚴廬,則哭泣之哀,號擗之節,感動左右,凡所以受損受傷,日甚一日,而臣等亦一再登筵,仰承起居,則深墨之色,柴綴之候,實有凜然之憂,此時扶護之方,惟是復膳爲急務,而其所以勸進,實惟在於慈殿殿下,先自抑情强進,從以勸進,則以聖上順志之孝,豈不屈意承奉耶?慈殿一進,則聖上亦一進,慈殿再進,則聖上亦再進,慈殿勉勸於聖上,聖上仰進於慈殿,慈殿所以先爲强進者,卽所以慰勉聖上也,保護聖上也。慈殿殿下,其不得任情自輕,卽爲宗社也,爲聖上也,今何不念及於是,而一向牢拒耶?況伏念慈候欠安,今至二日,我聖上此時焦悶,益倍於前,每接藥院諸臣,憂形于色,不遑自居。伏想慈殿殿下,亦已俯諒聖心,惕然感悟,先自勉抑,而慰我聖上,先自調護,而保我聖上,而及今常膳之復,必不待臣等之言畢矣。伏乞亟加三思,特循臣等從權之請,千萬顒祝。答曰,俄者悉諭意,又何如是?頑命保存,沖年聖躬情境,往牒所罕,至誠至孝,不忍斷斷牢却,强進粥飮,至今支保,勿復煩擾千萬爲望。
院議再啓曰,伏以臣等今日之請,酌以情禮,參以經權,有不容少緩者。嗚呼,喪主於哀而過哀致毁,反傷於孝,匹庶猶然,況帝王乎?臣等,仰瞻殿下深墨之容,實有無窮之憂慮。此時扶護之道,固宜十分愼重於平日,而糜粥之屬,有不足以扶接眞元,水澆之飯,亦難責以滋補胃氣,則目下仰勉之道,惟在從權一節,此古聖人攸許,而雖以我朝故事言之,列聖執喪之禮,卓越百王,而至於從權之請,未嘗不抑哀而勉從,誠以聖人之孝,莫大於安宗社,而餰粥之禮,特其疏節故也,此豈非我殿下所當法者乎?伏惟我殿下,上承祖宗之付畀,下係臣民之蘄向,而殿宮惟疾之憂,亦惟在於殿下,則其不敢任情而自輕也,顧何如哉?臣等之强聒不已,必以感回爲期者,誠以今日國事,莫急於保安聖躬,而惟聖明致孝之道,亦莫急於慰宗社臣民之望,用以安慈殿·慈宮之心,而及伏承批旨,乃以仰勸爲敎,臣等於此,尤不勝感泣萬萬,而第伏念,仰勸我殿宮之道,亦在於先自聖躬,抑情從權,又以此意,仰勉於慈殿·慈宮,亟復常膳,以盡調護之方,千萬血祝,惶恐敢啓。答曰,已諭賓啓矣。
大王大妃殿,院議再啓曰,伏以臣等焦迫之情,已悉於初啓中,庶幾慈聖之俯加鑑燭,而批旨之下,尙靳勉循,臣等惶悶抑塞,實不知所喩。嗚呼,臣等雖甚愚迷,亦豈不知禮防之爲重,而强陳此從權之請乎?誠以帝王家禮節,與匹庶不同,而國朝四百年,公制前從權,蓋亦有可考之已例。況伏念我大殿,㷀㷀御恤,皇皇如求,沖年受傷,在於任情致哀,則慈聖所以慰勉保護之方,惟在於先之以節哀。繼之以從權,而必須先從慈聖而行之,然後大殿,亦當行之,此正爲今日保護我大殿之急務,而惟我大行大王平日眷顧我大殿,憂念我大殿,雖於一起居一飮食,未嘗不憧憧致慮之心,庶幾悅豫於此矣。伏願慈聖殿下,勉復常膳,以慰我大殿之心,亦以副群下祈祝之望焉。惶恐敢啓。答曰,不可勉從之意,諭於賓啓,更勿煩擾。
賓廳再啓曰,臣等謹以從權復膳之請,咸簉賓廳,齊聲仰籲,及承批旨,辭敎慟怛,不賜允許,臣等相顧抑鬱,遑遑罔措。噫,今日悠悠萬事,莫大於保護聖躬,而保聖躬之道,莫急於復常膳。謹稽先王制禮,雖嚴於喪制,而亦必言節哀以順變,乃有薑桂之滋焉。其或徑情直行,過毁成疾,則至比於不慈不孝,雖在閭巷匹庶之微,猶且謹守聖訓,不敢膠守一節,矧乎帝王之尊,上承宗祧之重,下爲臣民之主,其可自輕其身,以貽必至之悔乎?伏況我慈殿·慈宮,遭無涯之慼,當至艱之會,其所自重自護,以保聖躬,靡不用極。近見藥院啓辭,有不寧之候,此時調補之節,尤急一時,不容少緩。以我殿下之至孝,遭罔極之痛,仰依爲命者,惟殿宮是恃,則凡於一飯之頃,憧憧屬屬,至誠慰譬,上寬慈懷者,亦惟在於保聖躬而已。竊考國朝故事,凡於大喪成服之後,不滿一旬,皆有從權之請,獲承勉循之音,今日殿宮春秋方隆,聖上寶齡,未及盛壯,保護之道,尤重於往時,豈可不惕然深思,仰念宗社之托乎?伏乞勉抑至情,亟從權制,仍又勸進於大王大妃殿·惠慶宮·王大妃殿·嘉順宮,千萬不勝泣祝。答曰,初批已諭,卿等退去。
大王大妃殿,賓廳再啓曰,臣等以從權之意,仰陳齊聲之籲,而未蒙允兪之音,相顧愕貽,益覺靡措。嗚呼,今日國勢岌嶪,人心危懼,所恃者惟我慈聖殿下保護我聖躬,奠安我宗祊,而當此罔極之時,累日哀毁,玉候必多受損。以我聖上之至孝,一飯亦飯之誠,夙夜洞洞,則慈懷先自寬譬,强進常膳,然後聖心可强,而各殿宮,亦當勉從,今乃久廢常進之膳,不念眞元之損,雖是閭巷之賤,亦存致毁之戒,況以至尊之體,得無受損之憂乎?竊稽先王之制,厥有薑桂之訓,伏況慈殿寶籌已隆,聖上春秋未富,此時保護之節,調補之方,一時爲急。伏乞我慈聖,仰念宗祧之托,强抑哀懷,勉從群請,仍卽勸諭聖上,亟進常膳,無底過時之悔,以副血泣之懇,千萬顒祝之至。答曰,俄者陳哀痛悶迫之情,諭以不忍勉從之意,又何如是乎?勿煩。
藥房口傳啓曰,臣等以焦遑罔措之忱,採擧國同情之願,冒陳一啓,仰請從權,及登前席,辭敎懇惻,不賜允許,相顧抑塞,不知所措。竊伏惟念,帝王之孝,異於匹庶,宗社百靈之所付托,八方黎獻之所係望,固不宜徒事區區於疏節末文,而伏況我大王大妃殿下,春秋將迫六旬,粵自丙申禍變之後,玉體之寧日常少,惠慶宮邸下春秋,行近七旬,又於今春手部腫候之後,諸節尙未復常,而千萬意外,遭此巨創,不言不知之中,眞元之受損,勢所必至,雖以昨今以來議定湯劑推之,胃氣之積毁,斷然可知。此時扶護斡運之功,莫有過於薑桂之滋補,而殿下若不躬先從權,則殿宮斷無勉回之理,到此殿下,雖欲任情徑行,得乎?衷情所迫,言不知裁。伏乞亟加三思,特許常膳之復,仍又仰請于大王大妃殿·惠慶宮·王大妃殿·嘉順宮,卽賜勉從,千萬切祝,惶恐敢啓。答曰,連爲仰勸於殿宮,而予則何忍何忍?
大王大妃殿,藥房口傳再啓曰,臣等謹稽禮典,參以國故,冒陳口啓,仰請從權,及承批旨,不惟不賜允許,至以人情外之言,勿爲復陳爲敎,臣等奉讀未半,不覺心胸抑塞。噫,臣等今日之請,是豈可已而不已也?歷觀往牒,曷嘗有如今日之國勢乎?宗社神人之所托,惟慈聖與聖上而已,慈聖依于聖上,聖上依于慈聖,慈聖安然後,聖躬亦安。以聖上王季飯文王亦飯之心,慈聖從權之前,斷無勉循之望,以慈聖衛宗社保聖躬之至誠苦心,若或念及於此,則其所幡然,何待臣等之畢辭乎?伏乞勉抑至情,卽復常膳,仍又勸進于大殿,千萬切祝,惶恐敢啓。答曰,已諭意於賓廳,勿復煩擾。
惠慶宮,藥房口傳再達曰,朝者口達,備陳焦迫之情,而伏奉批諭,辭旨惻怛,不賜肯許,奉讀未半,不覺聲淚之俱發。顧今擧國臣民之所祈望,惟在於保護聖躬,而保護之方,莫急於薑桂之滋補,然而以聖上出天之孝,必待殿宮之勉進,然後方可以抑情從權。伏況我慈宮邸下,哀毁過節,將攝失宜,數日以來,連進湯劑,不惟聖慮之焦勞,靡有窮極。伏惟我大行大王以止孝之念,亦必憂遑眷戀於陟降之際矣。倘慈宮念及於此,豈忍不思節哀順變之道,以慼我在天之靈乎?今此所陳,實出於天理人情之不可已者,亟回慈心,勉從群情,千萬泣祝,惶恐敢達。答曰,人世之遭至慟者或有之,而余之今日情境,千古之所未聞。孰無母子,豈復有如大行王與余之情理乎?余是宜不忍聞之敎之情地,感大行王之至孝,至今保全,余獲罪于天,神明降禍,不不忍聞之敎余命,當此酷毒之禍變,俯仰天地,寧有一刻留世之念乎?月已易矣,日又過旬,晝夜泣血,恨未能從,而主上沖年哀毁過節之中,因余奄奄,焦勞憂遑,不忍拂至極之孝心,至今以粥飮延命者,因此故也,余何心進飯,而復常膳乎?屢陳達辭,憫念之意,雖爲不安,決不可從,更勿强請。
王大妃殿,藥房口傳再啓曰,今日臣等之請,是豈可已而不已者乎?朝者口啓之批,雖以勿爲復言爲敎,而滿庭臣僚憂遑焦迫之情,惟知不得請則不止,誠以聖躬之保護,不可以少忽也,殿宮之慰勉,不可以暫緩也。然則我慈聖殿下之不忍聞此言者,卽是致禮之末節也,臣等之疾聲屢瀆者,乃是爲聖躬爲殿宮之苦心血懇也。以慈聖止孝止慈之念,豈可徒守末節,不思宗社神人付托之重,而使此遑遑之群情,靡所因極乎?一日靳兪,衷情如燬,亟回慈心,先復常膳,仍爲仰勸于大王大妃殿·惠慶宮,亦卽奉勉于大殿,以副臣民之望,千萬切祝,惶恐敢啓。答曰,俄已悉諭,今又如是,所以支保者,依仰殿宮,而主上沖年焦憂,故略進粥飮矣,今何以强進水刺乎?勿爲更請,千萬之望。
嘉順宮,藥房口傳再達曰,朝者口達,雖未蒙許,而奉讀答諭,竊仰慈孝一念,不以哀遑慟迫,有所或忽於保聖躬慰殿宮之至誠大義也。相顧感泣,忍以何辭,屢瀆不止,而第念我聖上沖年在疚,至孝根天,哀毁過節,每登前席,仰瞻深墨之容,恭聆孺慕之聲,寸心崩裂,直欲溘然而無知。伏況慈心焦迫,至情懇惻,其所以慰譬保護之道,政宜靡不用極。若不深自寬抑,勉進薑桂,仍爲苦懇而泣勸,則以聖上罔極之孝思,必不忍抑情從權,先進常膳,聖上若不强進,則雖日日仰勸殿宮,亦必靳許,倘加深思,則今日祈望之下情,庶可以俯諒矣。衷情所迫,兹又疾聲仰陳,亟從群請,仍卽仰勸于殿宮及大殿,千萬切祝,惶恐敢達。答曰,保護殿宮爲主上之意,屢次已盡之,更無可答之辭,而粥飮之進,感主上誠孝之故,豈忍進常膳乎?殿宮哀毁過節之中,連日靡寧,勸進之念,豈待陳請,而精誠淺薄,未獲勉從,尤不勝焦迫矣。
李書九,以景慕宮都提調意啓曰,太常所進生梨,今方薦新於本宮,而宮苑生梨,姑未成熟,待爛熟薦新之意,敢啓。傳曰,知道。
韓用鐸,以備邊司言啓曰,今此告訃使行期急迫,各道求請,有難及時上來,兩西分之則去路收拾,京畿·湖西,程途稍近,使之本色輸送,其餘諸道求請,則依近例,自京廳以物種價錢,先爲出給,以爲措備行資之地,員譯盤纏,亦令考例磨鍊,一體分給,何如?傳曰,允。
奎章閣原任提學沈煥之,原任直提學徐龍輔,提學金載瓚,原任直提學徐鼎修·鄭大容,檢校直閣沈象奎,直閣金近淳,檢校待敎李存秀箚曰,伏以臣等,自遭崩天之慟,倀倀靡依,忽忽忘生,今焉旬有一日矣。惟是我殿下,丕軫達孝,勉承大位,宗社之付託在斯,臣民之維繫在斯,雖於哀遑震盪之中,固自有泰山磐石之勢。臣等於是乎恃而無恐,而易得者光陰,難禦者至慟,仰惟孝思罔極,何以仰譬?昨今兩日,連登診筵,仰瞻深墨之容,伏聆哀痛之敎,臣等心非木石,更有何辭,而又是所憂者。深於所痛,痛之切故憂之深,而憂之深者,乃所以深痛之也。嗚呼,今日之所仰恃者,惟殿下一身,殿下何不念聖躬之至重,思所以盡達孝之實乎?竊伏念禮有從權之文,孝有傷孝之戒,任情過毁,非所以爲孝也,節哀順變,乃所以爲禮也。是故聖人制禮,其節文至精密,水漿之不入,不過三日,餰粥之强進,亦有常度,而至若哀而至毁,毁而生病,卽父母之惟憂,而聖人之攸戒也。故許以薑桂肉汁而滋補之,是所謂權也,而權而得宜,是亦經也。伏惟我殿下,沖齡在疚,㷀㷀皇皇,其所以仰慰殿宮之道,豈或在於孝之疎節,而目今悠悠萬事,莫急於保護聖躬,苟有關於聖躬之保護,則雖無於禮之禮,猶可仰請以勉從,況臣等今日之請,揆之禮意而無舛,參之人情而允叶,雖使古聖人復起,亦必不以臣等之言爲非矣。不然,臣等,何忍以一時不得已之言,重戚於此時孝思也哉?況又伏見藥院口啓批旨,殿宮愆候,湯劑後雖有差勝之節,而此時滋補之方,不可專責於藥餌,尤宜遄復於常膳。千萬伏乞,勉抑至情,俯循群請,仍爲仰勸於殿宮,期蒙兪音,以副臣民之望焉。取進止。答曰,院批已諭矣。
弘文館校理金熙采·金履度,修撰閔耆顯,副修撰沈奎魯·閔師宣等〈箚曰〉,伏以我殿下,當㷀㷀在疚之辰,任皇皇如求之情者,今已旬有一日矣。沖年哀毁,劇暑熏鑠,玉候之受損必多,臣等日夕憂慮,不敢自已,迺者藥院諸臣,仰請從權,而未蒙允許,臣等益不勝焦煎隕塞之至。嗚呼,以殿下出天之孝,固有所不忍於此,凡在臣隣,孰不欽仰掩泣,而第伏念,聖人制禮,曲爲節度,經權互資,常變隨時,是以過毁致傷,猶謂不孝,有疾食肉,亦垂明訓,其所以欲使後世,不敢踰越,以爲順變全孝之道者,至深切矣。雖在閭巷匹庶之微,猶不可以徑情直行,以孝傷孝何況帝王之尊?常時居養,絶異於凡庶,則受病之易,又豈凡庶之比也?噫,祖宗之所付畀,億兆之所係望,專在於殿下之一身,身安然後國安,國安然後,宗社臣民,亦可以得安矣。殿下尙可以自輕也哉?且伏況我殿宮,晩境巨慼,哀疚致損,違豫之候,尙未翌瘳,扶護之節,不可專責於藥餌,滋補之方,固知莫過於薑桂,而若不先自聖躬,勉從權制,于以仰勸我殿宮,則其可望殿宮之遽抑至哀,曲副群請也哉?臣等職忝邇列,情切焦迫,玆敢相率冒煩於嚴廬之下。伏乞聖明,更加三思,亟復常膳,上回殿宮塞淵之聽,下副臣民懇祝之忱焉。取進止。答曰,院批已諭矣。
庚申七月初九日辰時,上御誠正閣。藥房入診入侍時,藥房都提調徐龍輔,提調徐邁修,行左承旨李書九,記事官金啓溫·李存秀·洪奭周,領議政沈煥之,左議政李時秀,檢校直閣沈象奎,直閣金近淳,醫官柳光翼·金孝儉·李敬培·李惟鑑,以次進伏訖。煥之曰,日間聖候諸節,若何?上曰,冥頑矣。煥之曰,大王大妃殿未寧之候,今則何如?上曰,差勝後一樣,而微有暑症矣。煥之曰,惠慶宮調攝諸節,若何?上曰,今日則差勝矣。煥之曰,王大妃殿氣候,何如?上曰,一樣凜綴矣。煥之曰,嘉順宮氣候,何如?上曰,凜綴矣。龍輔曰,大王大妃殿,調攝之中,又兼有暑症,不勝焦慮矣。夜來寢睡之節則,何如?上曰,寢睡則別無損節矣。龍輔曰,湯劑當更爲議定乎,仍用昨日湯劑乎?上曰,以治暑之劑,更爲議定也。龍輔曰,惠慶宮進服湯劑,亦當以昨日湯劑仍用乎?上曰,加進一貼,好矣。煥之曰,臣等,有區區愚忱,敢此仰達矣。殿宮春秋已高,殿下寶齡,亦異於盛壯之時,保護之節,宜無所不用其極,而常膳之未復,今已多日,下情之焦迫,尙何言哉?先自聖躬强進,然後可以仰勸於殿宮,伏望亟復常膳焉。臣等,退當以文字仰請,而旣登前席,不敢不仰陳矣。時秀曰,殿下先復常膳,然後可以仰勸於殿宮,而殿宮復膳,然後可以扶持保護,殿下念及於此,則豈可不抑情强進乎?龍輔曰,臣等俄以口啓仰陳,而雖閭巷匹庶,以疏素爲末節,禮亦有肉汁之文矣。且今大王大妃殿,積年調攝之餘,保護之節,不可只恃湯劑,慈宮聖候,大勢雖差減,而春秋已近七耋,此時滋補之道,一時爲急,而自聖躬,若不從權,則殿宮豈有勉從之理?臣於冑筵,猥忝講讀之列,曾亦以孝字之義,有所仰陳,而若知一毫有妨於聖孝,則何敢如是煩瀆乎?上曰,當自內仰勸矣。煥之曰,殿下雖以仰勸爲敎,而殿下,若不先自從權,則殿宮,豈肯勉從乎?時秀曰,臣等雖無狀,豈敢以禮節外事,仰導我殿下乎?邁修曰,殿下一身,有宗社之托,且況上有殿宮,尤不宜自輕,復膳之請,亟賜允從伏望。上曰,何忍復常膳乎?煥之曰,聖敎固然矣,而此卽不過疏節而已,若徒以哀慟崩迫之故,而或忽於調護之方,則何以副宗社之托,何以慰臣民之望乎?且況殿下,寶籌未壯,尤宜盡保嗇之節,殿宮春秋向衰,不可無滋補之道,殿下若不執器親勸於殿宮,則其何以準請,而殿宮,亦必待殿下之從權,然後始必勉從,殿下何可不念此乎?邁修曰,殿下若從權,則殿宮之心,豈不反以爲嘉悅乎?上曰,湯劑速爲煎入也。龍輔曰,醫官入診,何如?上曰,不必診候矣。命書榻敎曰,大王大妃殿進御加味蔘橘飮停止,淸暑六和湯本方中,黃連減五分,加便香附一錢,一貼煎入。又命書榻敎曰,惠慶宮進服香薷正氣散,依前方一貼煎入。仍命退,諸臣以次退出。
上在昌德宮廬次。
自開東至卯時,灑雨下雨,測雨器水深三分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行左承旨李書九啓曰,伏未審夜間,聖體,若何?大王大妃殿·惠慶宮氣候,湯劑進御之後,益有差勝之效乎?王大妃殿氣候,何如?嘉順宮氣候,何如?臣等昨以復膳之請,齊聲仰陳,而及承批旨,未蒙允兪,但以勸進於殿宮爲敎,殿宮之仰勉,雖竊萬幸,兪音之尙靳,尤極焦迫。見今殿宮湯劑,尙未停止,薑桂滋補,一時爲急,殿下先爲從權,然後殿宮之憂慮,可以少紓,而復膳之請,可以勉循。伏乞特允臣等之請,卽復常膳,仍又仰勸于大王大妃殿·惠慶宮·王大妃殿·嘉順宮,不勝幸甚。臣等率諸御醫,趁早入診,詳察聖候,議定殿宮湯劑繼進當否爲宜,臣等不任區區伏慮,敢此問安,竝爲仰稟。答曰,知道。大王大妃殿·惠慶宮調節,比昨益勝,湯劑自今日停止,王大妃殿·嘉順宮氣候一樣,而常膳,緣予誠孝之淺薄,尙未蒙兪音,罔極中焦迫焦迫,更當積誠仰勸。卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,罔極。
大王大妃殿,藥房口傳啓曰,窮則呼天,疾痛則呼父母,乃情之常,慈聖殿下之於臣等,天也父母也,而臣等之情事,不啻窮與疾痛,則安得不疾聲呼籲於慈覆之下乎?恭惟我慈聖殿下,大德克配,睿智天縱,試念今日之事勢,聖上之至誠勸進,其可終孤乎?宗廟陟降之默垂眷戀,其可不體乎?百官萬民之奔走呼號,其可不恤乎?聖上之憂念慈聖,亦如慈聖之憂念聖上,嚴廬哀疚之中,焦泣祈祝者,惟是殿宮之亟復常膳而已,以慈聖止慈之德,何忍若是之邈然乎?亟加三思,勉從聖上之請,仍又勸進于聖上,上以慰陟降之靈,下以答臣民之望,千萬懇祝,惶恐敢啓。答曰,當此窮天之至冤極痛,生存支保而度日,罔極之心,猶不能止泊,人情外之言,不願聞之也。
惠慶宮,藥房口傳達曰,昨陳再達,顒俟一兪,及伏奉批諭下者,讀之未竟,心肝崩裂,不覺失聲而長嗥也。嗚呼,今日之所仰請者,不惟慈宮之所不忍聞,實是群下之所不忍言,而猶復掩泣哀籲,屢瀆而不知止,重慼我慈心,則雖以木石之頑,尙不能堪矣。悠悠蒼天,胡寧忍斯?第有一言之可以垂涕仰復者,惟我大行大王至性純孝,格天地而通神明,愛日之誠,如岡之祝,恒期於萬斯年無疆,而晨夕溫淸,一念洞屬,凡所以忠養我慈宮,順適我慈心者,果何如也?皇天不弔,降此大割,仰惟在天之靈,必將眷顧依戀於長樂之三朝,而以慈宮止慈之念,任情哀毁,若是過節,以致榮衛之受損,則是豈所以體平日聖孝之道也哉?且況我聖上,攀擗號慕之中,又因慈候之愆和,焦勞憂遑,已至多日,寬譬保護,尤不容晷刻暫緩,豈可以哀慟之至,情或忽於宗社之大計乎?禮有隆殺,事有輕重,心雖無窮,理宜順變。伏乞深軫慈念,勉從群情,仰慰陟降之心,俯答臣民之望,千萬血祝,惶恐敢達。答曰,予之窮天之痛,極地之冤,已擧大略,更無可言。又見達辭,益覺胸膈抑塞,心肝崩裂,不忍復聞,不忍復答,須念此心,快止無益之請,是所望也。
王大妃殿,藥房口傳啓曰,臣等昨以從權之請,再陳口啓,而忱誠淺薄,未蒙允許,竝與水刺,亦難强進爲敎,臣等驚遑失圖,不知措躬之所也。顧今聖上,沖年在疚,哀毁過節,大王大妃殿·惠慶宮氣度,尙未復常,湯劑連日繼進,此豈慈聖殿下徒爲過毁之時乎?臣等之所仰望者,不但止於水刺而已,薑桂之滋,一時爲急,上體殿宮止慈之意。又念聖上焦憂之誠,深自寬抑,亟循從權之請,以答臣民之望,仍又勉進于大王大妃殿·惠慶宮及大殿,以幸宗社。千萬切祝,惶恐敢啓。答曰,冥頑日極,視息苟全,雖爲殿宮及大殿,至今支保,常膳之請,聞來益覺心膽摧裂,更勿提請。
嘉順宮,藥房口傳達曰,昨陳從權之請,冀垂開納,及承批諭,又以殿宮之不賜允從,憂煎之意,溢於辭表,奉讀未竟,不任抑塞之至。顧今大王大妃殿·惠慶宮氣度,猶未復常之中,一念耿耿,尤在於唯憂,眷眷之意,屢發於辭敎,誠以此時,勉抑至情,强進薑桂,仍又奉勸于殿宮,則以殿宮止慈之德,豈不感動而勉循也?伏況大殿嚴廬哀疚之餘,一分寬譬之道,惟在於殿宮之亟復常膳,若或念及於此,則不待群請,必有所翻然矣。伏乞深思遠慮,亟許復膳,以紓殿宮之憂,以慰聖上之心,千萬顒祝,惶恐敢達。答曰,日愈往而罔極之痛,五內如割,更有何言?此身雖無暇言,殿宮氣候,多日不得復常,大殿猶不進常膳,竭誠勸勉之心,豈待屢請乎?
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
傳于韓用鐸曰,摠戎使金祖淳,與壯勇大將申大顯相換,待入來授符,仍令別入直。
韓用鐸啓曰,新除授壯勇大將金祖淳,以山陵看審事出去,姑未及上來,將兵之任,不可一刻無摠察之人,何以爲之?敢稟。傳曰,上來間前大將仍察。
韓用鐸啓曰,新除授摠戎使申大顯敎諭書,雖未及啓下,卽爲牌招,傳授密符,何如?傳曰,允。
兵曹口傳政事,護軍金祖淳單付。
吏曹口傳政事,壯勇營軍色提調金祖淳單付。
李書九,以山陵都監摠護使意啓曰,山陵初看審,顯隆園局內講武堂舊基後麓亥坐巳向,相地官山論,別單書入之意,敢啓。傳曰,知道。
傳于尹行恁曰,都承旨與山陵看審進去都監堂上·禮曹判書·觀象監提調入侍。
領議政沈煥之,左議政李時秀,右議政徐龍輔,知中樞府事洪良浩,左參贊金文淳,右參贊李祖源,行兵曹判書金載瓚,行上護軍趙圭鎭,行知敦寧趙尙鎭,行上護軍柳鎭恒·洪檍,行吏曹判書李秉鼎,行大護軍權,工曹判書李得臣,行大護軍崔東岳,戶曹判書李在學,京畿監司徐鼎修,行大護軍權裕,廣州留守金思穆,知中樞府事李邦一,行大護軍李家煥·趙鎭寬·徐邁修·李鼎運·洪明浩,知訓鍊徐有大,行大護軍李義弼,判尹李祖承,鰲恩君李敬一,刑曹判書韓用龜,行護軍吳載熙·吳載徽·申大顯,左尹申大謙,行護軍李得濟·李漢豐,行訓鍊都正,申應周,同知中樞府事徐有和,禮曹參判閔台爀,行護軍林蓍喆·宋鍈·李鎭復·任嵂·田文顯·尹得逵·柳孝源·吳毅常,兵曹參判曺允大,右尹鄭大容,工曹參判姜彝正,吏曹參判李益運,刑曹參判金履翼,同知中樞府事李章漢,行護軍沈基泰·尹弼秉·兪漢謨·宋銓·李翊模·尹行元·尹東晩·李東植,戶曹參判徐瀅修,行護軍李儒慶·鄭日煥·尹長烈·尹光普·鄭尙愚·李魯春·朴準源·李光益啓曰,臣等猥控微誠,仰瀆崇聽,及伏奉批旨下者,未蒙允許,至有退去之敎,臣等聚首抑塞,不知攸出。嗚呼,先王制禮,備言居喪之節,而又慮一主於哀,或至於以孝傷孝,故有薑桂調味之訓,誠以盡孝之道,莫大於全保其身,保身之道,莫急於食飮之滋補故也。閭巷匹庶之微,猶尙如此,矧乎帝王之尊,而承祖宗艱大之業,爲宗社民人之主哉?此所以從權二字,卽聖人之所已許者,亦列聖之所勉從者,惟我大行大王,曾於丙申大喪,執喪之禮,敻越千古,而未嘗不仰體慈旨,勉從群請,則尤豈非殿下今日所當法者乎?伏況我殿下,春秋未盛,哀毁過度,臣等之憂遑焦灼,比諸丙申,實有倍焉。若或膠守疏節,不思大體,特以孝思之無窮,有所不忍常膳之不進,已過一旬,元氣將何以扶接,聖體將何以調護乎?臣等,伏見大王大妃殿·惠慶宮·王大妃殿·嘉順宮下答藥院者,臣等心肝摧裂,尤不勝煎迫罔措之至。當此殿宮哀痛號擗之時,以殿下至誠至孝,凡所以慰勉寬譬之道,伏想靡不用極,而此時薑桂之滋補,常膳之進御,尤不容少緩,倘殿下不從權,則殿宮必不從權,倘殿下不抑情,則殿宮必不抑情,苟欲奉勸於殿宮,宜殿下先之,此是天理人情之不容但已者,何殿下不念及於此耶?臣等抑又伏念,大行大王平日之眷愛我殿下,保佑我殿下,惟疾之憂,夙宵憧憧,臣等之所仰覩也,以聖上聽於無聲之達孝,豈可任情直行,以慼我先王也哉?言之及此,有淚無從。伏願聖上,先須仰勸殿宮,亟復常膳,仍又勉抑至痛,俯循群請,以副神人之望,則宗社幸甚,臣民幸甚。答曰,惟當積誠仰勸,卿等退去。
大王大妃殿,領議政沈煥之,左議政李時秀,右議政徐龍輔,行知中樞府事洪良浩,行左參贊金文淳,行右參贊李祖源,行兵曹判書金載瓚,行上護軍趙圭鎭,行知敦寧趙尙鎭,行上護軍柳鎭恒·洪檍,行吏曹判書李秉鼎,行大護軍權,工曹判書李得臣,行大護軍崔東岳,戶曹判書李在學,京畿監司徐鼎修,行大護軍權裕,廣州留守金思穆,知中樞府事李邦一,行大護軍李家煥·趙鎭寬·徐邁修·李鼎運·洪明浩·李義弼,知訓鍊徐有大,漢城判尹李祖承,鰲恩君李敬一,刑曹判書韓用龜,行護軍吳載熙·吳載徽·申大顯,漢城左尹申大謙,行護軍李得濟·李漢豐,行訓鍊都正申應周,同知中樞府事徐有和,禮曹參判閔台爀,行護軍林蓍喆·宋鍈·李鎭復·任嵂·田文德·尹得逵·柳孝源·吳毅常,兵曹參判曺允大,漢城右尹鄭大容工曹參判姜彝正,吏曹參判李益運,刑曹參判金履翼,同知中樞府事李章漢,行護軍沈基泰·尹弼秉·兪漢謨·宋銓·李翊模·尹行元·尹東晩·李東植,戶曹參判徐瀅修,行護軍李儒慶·鄭日煥·尹長烈·尹光普·鄭尙愚·李魯春·朴準源·李光益啓曰,臣等今日之請,卽擧國之所同聲者,而忱誠未格,批旨靳許,臣等徊徨抑塞,罔知攸措。嗚呼,帝王之孝,不在疏節,薑桂之滋,昭在禮經,以慈聖洞達今古,何待臣等膚淺之言,而今日國勢之孤危,往牒之所罕,其所遑遑汲汲,猶恐或緩者。亶在於保護我聖上,保護聖上之道,惟我慈聖殿下,克念宗國之大計,勉抑一時之至情,亟復常膳,仍又勉諭我聖上曁惠慶宮·王大妃殿·嘉順宮,參以經權,俾進滋補之方是已,以慈聖保佑我聖上之心,何若是固拒群請耶?洪惟我慈聖殿下,寶齡將屆於六旬,陰功已洽於四紀,盛德大業,洋溢八域,況今垂簾之擧,尤是曠古之禮,聖躬分宵旰之勞,國勢有磐泰之安,凡所以保佑我聖上,扶護我聖上之道,苟無所違於禮經,固宜靡不用極。惟宗國是念,而蓋此從權二字,非臣等所創陳,卽聖人之所已許者,亦列聖之所勉從者,今若不思保護之道,或致損傷之節,則是豈垂簾分勞之至仁慈德哉?且臣等伏讀朝下藥院批旨,自不覺心肝摧裂,涕不勝抆,先進常膳,勸諭聖上,卽天理人情之所固然者,人情外之敎,實不能無憾於慈覆之天也。倘慈聖念及於此,則飜然回悟,必不待臣辭之畢矣。慈聖殿下,縱欲自輕,其如聖上何宗社何?噫,常膳之未復,薑桂之不進,今幾日矣,苟不趁今改圖,則眞元之致損,勢所必至,此臣等之焦遑號呼,而不知止者也。伏乞勉抑至哀,亟復常膳,仍又勸諭我聖上及殿宮,俾從權制,以副一國神人之望,千萬血祝。答曰,予窮天至痛之情事日益深,胸膈不勝抑塞,而主上沖年,哀毁過度,晝夜焦憂,不忍不顧。支撑足矣,勿慮焉。
院相沈煥之,行左承旨李書九,行右承旨李基讓,右副承旨沈象奎,同副承旨金羲淳啓曰,伏以臣等之陳籲,亦旣屢矣,每奉聖批,一例靳許,此莫非臣等誠淺辭拙,未能感回之致,而竊伏念,孝之爲道,不在於蔬水之疏節,故曾子曰,必有草木之滋,薑桂之謂也,飮食以滋補,然後毁瘠而不危,此乃權而合乎經者也。伏況帝王之孝,以一身而關宗社之重,係民生之望,則其爲孝也,當念夫大者重者,而不可以疏節虛拘也明矣。今我殿下,雖以勸進我殿宮爲敎,而尙靳於自護之道,則以殿宮止慈之心,必不肯怡然而許之矣。此豈所以盡仰勸之道也哉?伏乞我殿下,先自勉進,以安我慈殿·慈宮之心焉。惶恐敢啓。答曰,已諭於賓啓之批矣。
大王大妃殿,院相沈煥之,行左承旨李書九,行右承旨李基讓,右副承旨沈象奎,同副承旨金羲淳啓曰,伏以,我慈聖殿下,每以不忍聞之敎,屢及於批旨之間,而臣等輒以不忍言之辭仰復焉,此豈可已而不已耶?嗚呼,今日宗社之計,未有大於保護我大殿,慰勉我大殿,而大殿之所以焦憂血泣,不遑自恤者,卽惟我慈殿·慈宮,遭此禍故,過於哀毁,榮衛以之受損,症候未臻天和,故肆惟我大殿,强抑銜恤之至慟,屢陳從權之群請。我大殿所以仰勸者,惻怛憂灼,出於根天之至孝,則我慈聖止慈之念,亦必怛然憂傷,幡然允可,以安我大殿之心,亦得以互相慰譬勸進,强副群情,則此豈非保護我大殿,慰勉我大殿,而爲今日宗社之大計也哉?臣等焦迫之極,言不知裁,屢陳而不止,期於不得請則不敢退,伏願慈聖殿下,卽賜兪允,以答群情焉。惶恐敢啓。答曰,丙申年未能從之過重矣,當此窮天至痛,日以益深,胸膓如碎,不能抑制。主上沖年,哀毁過節,晝夜焦憂傷損,極爲憂慮。强進粥飮而支撑,更勿爲之爲望。
藥房口傳啓曰,聖人緣情而制禮,孝子量力而致哀,此所以折衷經權,而爲上下通行之法者也。況時有緩急,義有輕重。殿下試一思之,國勢之艱虞,果何如也,聖躬之關係,果何如也?以殿下罔極之孝思,雖欲徒守經禮,自盡其哀,不察乎緩急輕重之分,其奈宗社何,殿宮何哉?惟我大行大王於昭陟降之靈,亦豈不䀌然愍念於冥冥之中乎?滿庭臣僚之焦遑煎迫,疾聲哀籲者,今幾日矣,一日靳兪,有宗社一日之憂,二日靳兪,貽殿宮二日之憂。臣等,若不能積誠苦懇,感回聖心,則將以何辭,慰先王眷顧之念,而抗顔周旋於殯殿之側乎?伏願殿下,遵經典之遺訓,懋帝王之達孝,亟允臣等之請,至誠仰勸于慈殿·慈宮,以副此顒望之情。千萬血祝,惶恐敢啓。答曰,今方仰勸矣。
大王大妃殿,藥房口傳再啓曰,臣等今日之情,吁亦窮且慼矣。欲言則心肝摧裂,淚在筆先,欲不言則陟降眷顧之念,不忍孤負,安得不苦口血懇于慈覆之下乎?嗚呼,今之國勢,譬如茫茫大川,中流而遇風,必須君臣上下,一心同德,慈聖以宗社之心爲心,臣等,又以慈聖之心爲心,交須共濟,然後庶可以轉危爲安。慈聖殿下試思之。臣等今日之請,有可以一刻虛徐乎?宗社陟降之心,其不憫然於冥冥之中乎?以慈聖之至德,若或念及於此,不待臣言之畢,而有所幡然矣。焦迫之極,言不知裁。伏乞恕其妄而納其愚,亟復常膳,仍又懇勸于大殿,期遵列朝已行之故事,千萬至祝。惶恐敢啓。答曰,俄已悉諭意,又何煩請?更勿爲之,是所望也。
惠慶宮,藥房口傳再達曰,冒瀆慈聽,今已兩日矣,每奉批諭,辭敎懇惻,不覺心摧而腸裂,苟使今日群下,有可以一分將順之道,則顧何敢泚筆措舌,鎭日煩聒於哀遑澌毁之中乎?誠以慈宮不從權,則聖上斷無從權之理,聖上不從權,則宗社安危之機,實係於斯,到此群下,尤安得徒畏瀆擾,不思所以感回之道乎?煎迫之極,言不暇長,亟如深思,勉抑至情,俯循群請,仍又懇勸于大王大妃殿·大殿。千萬顒祝,惶恐敢達。答曰,終難强從之請,如是屢瀆相持,徒切不安,更有何言?
王大妃殿,藥房口傳再啓曰,惟我慈聖殿下,謂今日爲何如時也?聖上之㷀㷀皇皇,嚴廬哀毁,已過一旬,大王大妃殿·惠慶宮,悲慟過節,眞元受損,湯劑雖幸停止,憂慮尙今未弛,百官萬民,莫不奔走號呼,惟以亟進薑桂之滋,鎭日力請,而天聽漠然,一兪尙靳。此時自內積誠寬譬之道,專係於慈聖殿下,是豈慈聖殿下,一向任情,徒爲過毁之時乎?伏惟慈聖殿下,體列朝已行之成典,念今日事勢之切急,先自勉抑,俯循從權之請,仍又勸進于大王大妃殿·惠慶宮·大殿,千萬伏祝,惶恐敢啓。答曰,俄已宣意,連又如是,頑命之支撑,尙云哀痛,何忍常膳乎?勿復爲之,千萬之望。
嘉順宮,藥房口傳再達曰,謹稽列朝已行之禮,冒陳殿宮從權之請,今已經宿矣。再承批旨,殿宮以奉勸大殿爲敎,大殿以奉勸殿宮爲敎,滋補扶接之道,一時爲急,而勉回俯循之期,尙今邈然,群情焦遑,容有極哉?爲今之道,唯望自內務積誠意,期於勉循,而際又伏承批諭,以竭誠勸進之道,何待屢請爲敎?爲殿宮爲聖上之至誠苦心,不勝感歎,而竭誠之道,莫有過於先爲從權。伏願更加深思,亟許所請,仍又勸進于大王大妃殿·惠慶宮·王大妃殿·大殿,千萬懇祝,惶恐敢達。答曰,殿宮及大殿勉進之意,俄已悉矣。更當隨時竭誠仰勸,勿爲强迫。
李書九啓曰,諸承旨竝直之時,不可不備員,未差之代,令該曹口傳差出,待下批,仍卽牌招,何如?傳曰,行副護軍韓用鐸爲之。
賓廳再啓曰,伏以臣等,以復膳之請,今已三籲矣。伏奉批旨,若曰惟當積誠仰勸,卿等退去,臣等固當恭俟我聖上,至誠格回,亟賜允兪,而焦迫罔措,有不容晷刻暫緩,玆敢冒死涕泣而仰陳焉。噫嘻,此何時也?我殿下,沖年在疚,嚴廬號擗,今已一旬餘矣。近自數日,一再登筵,仰瞻深墨之容,莫不掩抑焦憂,而我慈殿·慈宮,哀毁之中,體度愆和,進御湯劑,連日議定,竊想我大行大王至孝止慈之念,得不有慼於冥冥之中乎?聖躬安,然後可以慰安殿宮,殿宮慰安,然後庶可以仰體陟降之心,而其所以仰體者,亦惟在於自護聖躬,亟復常膳,仍卽勸進殿宮,以冀愆候之遄復也。倘殿下,念及于此,必不待臣言之畢,而誕降兪音,情急辭竭,玆敢疾聲申籲,亟回天心,勉循群請,千萬泣祝。答曰,初批已諭,卿等退去。
大王大妃殿,賓廳再啓曰,伏以臣等,伏奉批旨下者,辭敎切悲,哀動臣隣,不忍奉讀,而念國勢之岌嶪,察時運之艱虞,有不容晷刻緩聲,兹敢冒萬死,瀝血更陳焉。嗚呼,惟我慈聖殿下盛德陰功,至誠苦心之保佑我宗社者,卓千古而光簡冊矣,其於禮制經權之際,時勢情文之間,竊伏想講之熟矣。嗚呼,今日國事,其可以徒循禮制,守經而不以權,任情而不之節乎?惟此從權二字,卽古聖人所許,而國朝四百年已行之例也,臣等之所仰恃而仰請者,竊庶幾淵然之思,不踰日而幡然,而何至今一日二日,再啓三啓,徒歸於煩猥瀆屑之科也?且伏念屢日哀疚之餘,體候愆和,湯劑連進,此時滋補,尤不容少緩,而伏況我聖上,沖年在疚,㷀㷀皇皇,一任疏水之節,不用薑桂之滋,玉體受損,理所必至,其爲保護之道,慰勉之方,臣等不以望於我慈聖,而於何望哉?以我慈聖之德,亦何不念及於此乎?今若亟賜允從,先爲强進,則我聖上,亦豈不仰體慈念,俯循群情乎?衷情所迫,更此齊籲,亟許遄復常膳,千萬血祝。答曰,此時哀痛罔極之中,日日屢巡煩瀆,心事益抑塞難聞,更勿爲之,勿念焉。
院議再啓曰,臣等伏奉批旨,雖未蒙勉從之音,而勸進慈殿·慈宮之敎,亦旣得以仰承矣,下情焦迫之中,實有所感泣顒俟不能自已者。嗚呼,我殿下所以承事我慈殿·慈宮也,我慈殿·慈宮所以憂念我殿下也。慈孝之情,根於天性,惻怛之意,譪然相感,而殿下旣有所仰勸我慈殿·慈宮之勉從,則我慈殿·慈宮,亦必爲奉勸我殿下之勉從。殿下於此,雖不欲勉從,將如慈殿·慈宮何,況伏念斯禮也,自聖人出,而聖人之制禮也,眷眷於傷孝之戒,申申於順變之義,以之爲盡孝之道,而孝子之心,必以父母之心爲心,父母之憂爲憂者,乃所謂孝之大者也。今我殿下,體我慈殿·慈宮之心,而憂我慈殿·慈宮之憂,則仰以勸進,俯而勉從,必不待群下縷縷陳請矣。臣等,無任煎灼祈祝之至,惶恐敢啓。答曰,賓啓與口啓,已諭矣。
大王大妃殿,院議再啓曰,臣等伏奉大殿批旨,有積誠仰勸之敎,繼以我慈聖殿下,有主上晝夜焦憂,不忍不顧之敎,臣等於此,竊相莊誦而感歎曰大殿,旣積誠仰勸,而慈聖,又不忍不顧大殿之至誠勸進,則其所允從,必不俟終日,而前後聯籲,尙兹靳許,實不任抑塞焦迫之至。嗚呼,惟我大殿,㷀然在疚,毁慕踰節,其所受損,勢所必然,而猶不遑自恤,焦勞血泣,以祈我慈殿·慈宮抑情從權,則我慈殿·慈宮惟疾之憂,亦必不忍於强拂,大殿之仰勸者在此,殿宮之俯循者在此,臣等之苦口仰請者,亦惟在此,此誠天理之所當然,人情之所必然,百官萬民之所同然。一辭而咸惟曰我慈殿·慈宮,竊庶幾勉從,以安大殿之心,以副宗社臣民之望,伏願慈聖殿下,强抑至哀,亟復常膳,千萬顒祝,惶恐敢啓。答曰,賓啓諭意,勿念。
藥房口傳再啓曰,臣等今日之請,非臣等之言,卽列朝已行之禮也,不惟列朝已行之禮而已,實經典之攸訓。雖以閭巷匹庶言之,免絰巾裳,自有變節,糜粥疏食,各具定制,誠以孝子之情雖無窮,而禮防之大,不可以不節也。其或氣稟所拘,疾病所侵,許以薑桂之滋,使不至於傷孝之歸者,聖人制禮之深意遠慮,大可見矣。伏況帝王之家,上有宗社之托,下有兆庶之責,則其不宜任情自輕也審矣。又況殿下之一起居一飮食,莫不爲殿宮之所係戀,殿宮之一起居一飮食,亦莫不爲殿下之所關心,則爲今之道,惟有殿下垂涕而勉從,仍又垂涕而奉勸于殿宮而已。言之及此,心肝欲裂,玆敢不避瀆擾,冒死申籲,卽賜開納,以幸宗社,以答中外。千萬泣祝,惶恐敢啓。答曰,朝者批旨,悉諭矣。
大王大妃殿,藥房口傳三啓曰,臣等今日之言,實是爲宗國爲聖躬之血誠苦忱也。惟我慈聖殿下,洞覽大義,深軫至計,豈不諒擧國臣民焦遑祈祝之心,而特以哀慟之極,猶拘於區區之末節,每歸之於人情之外,臣等聚首悲泣,尤無以爲心,人情寧有他哉?合於天理,愜乎衆心,便是人情之極處,苟使臣等之言,不合天理,不愜衆心則已,如其不然,允兪之音,豈可晷刻而虛徐乎?臣等,又伏讀賓啓院啓之批,感聖孝之篤摯,憫聖心之焦勞者,亦旣至矣,而猶不勉回慈念,快循群請,如是而將安得慰聖上一飯亦飯之孝心,而亦豈不有慊於我慈聖至誠保護之苦心盛德乎?鎭日哀籲,辭已竭而情愈急,伏願亟賜開納,以幸宗國,以安聖躬。千萬懇祝,惶恐敢啓。答曰,已諭賓啓,勿煩。
惠慶宮,藥房口傳三達曰,嗚呼,今日群下之情,亦可謂窮且蹙矣。屢控悲慟之辭,以慼我慈心者,所不可忍也,少忽保護之方,以傷我慈德者,所不敢忍也。然而不可忍者私情也,不敢忍者公義也,以其不可忍也,而終歸於不敢忍,則將無以慰宗社神人之望,又不得不垂涕而仰陳之。顧今國家之大計,莫過於安聖躬,而聖躬之所依仰,惟殿宮是已,朝者聖批,以殿宮常膳之未卽勉進,至有誠孝淺薄之敎,辭旨懇惻,憂念篤摯,有足以感動瞻聆,頒諸外廷者,尙且如此,則至誠純孝之譪然著見於問寢承候之際者,槪可仰想矣。以慈宮至情之所發,大義之所在,豈可一向邁邁,忍使沖年聖心,憂遑煎迫於銜哀茹恤之中乎?倘慈念,一及於此,俯循群情,必不待其辭之畢矣。伏願深自寬抑,亟賜兪音,毋至於時日之遲延,千萬伏望,惶恐敢達。答曰,不忍抑情之事,不忍屈意之節也,而上而慈殿,哀疚中凜綴,沖年主上,悲痛中損傷是懼矣。慈殿聖意爲主上,欲留意於常膳,予雖罔極,意豈或異乎?
王大妃殿,藥房口傳三啓曰,今日又將暮矣,臣等焦迫之情,一刻甚於一刻,而一啓再啓,徒費時日,天聽邈然,兪音尙遲,不審慈聖殿下,眞以臣等之言,謂可已而不已乎?臣等,每伏奉大殿批旨,不遑聖躬,惟以勸進殿宮爲敎,此時大殿之心懷,可以仰認,而聖心之安與不安,專係於殿宮之勉進不勉進,則臣等之請,烏可虛徐,而以慈聖止慈之德,寧忍使我聖上,若是焦憂,不暫遑寧乎?伏況大王大妃殿·惠慶宮,湯劑停止之後,滋補胃氣,一時爲急,勉回之道,亦惟在於我慈聖,躬先從權,繼以積誠,更加三思,亟從復膳之請,以安聖上之心,以副臣民之望。千萬至祝,惶恐敢啓。答曰,屢巡如是,而頑命不能下從,豈忍常膳乎?殿宮爲主上,留意於常膳,勿慮焉。
嘉順宮,藥房口傳三達曰,昨今以來,屢煩陳達者,實非晷刻虛徐之事,而前後答諭,雖以竭誠仰勸於殿宮爲敎,而未暇自恤之意,輒發於辭句之間,且感且惑,不知攸措。目今仰勸之道,政在於先自節哀,勉進常膳,而念不及此,任情過毁,徒以慰譬之辭,强事仰勸,則慈心將何以感回,聖孝將何以寬抑乎?一日二日,如是相持,則國勢有凜然之憂,人心無止泊之期。伏願更加深思,亟循群請,以慰慈念,以安聖心。千萬懇祝,惶恐敢達。答曰,殿宮一向無勉從之意,主上以殿宮不勉從之前,不欲先御,殿宮深體聖意,不得已抑情留意於勉從,復勿爲慮。
賓廳三啓曰,居喪致哀,禮之經也,而古昔聖人,或慮夫禮之過而致毁也,哭踊焉必有節,疾病焉必從權,苴削以扶羸,薑桂以滋味,夫豈非禮,而聖人言之哉?今日臣等之所仰請者權也,權而得中,則便合於經,以我殿下明睿之聖,宜有所斟酌折衷於權經之間,豈待臣等之言,而屢籲嚴廬之下,未蒙允兪之音,竊不勝焦鬱罔措之至。嗚呼,惟我殿下,受宗社之丕托,奉殿宮之至慈,目下悠悠萬事,惟在於保護聖躬,以仰勉我殿宮,而今乃涉旬攀擗,任情不節,殿宮之憂念而不思仰體,聖躬之澌綴而不少自護,擧國臣民遑遑焦迫之情,雖不顧恤,獨不念貽慼於洋洋陟降之靈乎?伏況我慈殿·慈宮欠寧之節,又在積日哀疚之餘,蔘朮之劑,雖有藥院之製進,康復之慶,必待常膳之滋補,今殿下,苟欲仰勉於殿宮,而不以身先之,則將何以感回我殿宮罔極之情,寬慰我殿宮惟憂之念耶?伏願亟加三思,勉從群請,克念傷孝之戒,以盡順變之道焉。答曰,今方仰勸,期於勉從,卿等退去。
大王大妃殿,賓廳三啓曰,伏以臣等今日之請,尙云晩矣。自遭罔極之變,惟我慈聖殿下曁慈宮邸下凜綴之候,傷損之節,不待藥院之直,可以仰揣,則其在保護之道,固當不拘常禮,仰請從權,而臣等不忠無狀。乃於症候添損之後,相率呼籲,微衷雖甚煎灼,其言有似備例,尙何望孚格於慈覆之天,而竊伏念,大行大王純至之孝,五十年如一日,每有殿宮不安之節,夙夜焦憂,躬執湯焫。凡所以調護而左右之者,靡不用極,而今我殿下,又以大行大王之心爲心,晉接藥院之臣於嚴廬哀疚之中,乃以症候之加減,湯劑之議定,諄諄提諭,焦遑之色,自達於深墨之容,登筵諸臣,莫不感泣,以我慈聖殿下止慈之念,體諒我殿下今日情事,則雖非臣等之請,宜軫達權之道,而屢日呼籲,一向牢拒,無窮之憂,日甚一日,區區寸忱,如焚如灼。倘我慈聖殿下,先復常膳,仍又勸勉我殿下,毋至榮衛之受損,則大行大王在天之靈,必當悅豫於冥冥之中,興言及此,五內摧裂,伏願深念宗社之重,快賜允兪之音,千萬血祝。答曰,連日屢巡如是,而未亡人,當此禍變,豈有常膳之心乎?惠慶宮氣候凜綴,大殿沖年哀疚之中,久御素膳,悶慮之中,欲視予所進而進之,至孝懇切,不忍能違,卿等縷縷之請又如此,抑定哀痛欲留意常膳,勿慮焉。
李書九,以禮曹言啓曰,今此山陵看審處樹木斫伐時,顯隆園先告事由吉日及斫伐吉時,令日官池景喆推擇,則今七月十一日酉時爲吉云。以此日時擧行,告文令藝文館撰出,而告由同日,斫伐臨時先行,依前例,山陵都監郞廳與本園官員,眼同斫伐事,分付,何如?傳曰,允。
李書九,以山陵都監摠護使意啓曰,本都監郞廳尹耆東·宋欽書,監造官兪漢宰,俱有身病,勢難董役,竝改差,其代前令林性運,前縣監金麟淳,前監役李博載差下,而時無職名,竝令該曹,口傳付軍職,使之察任,何如?傳曰,允。
兵曹口傳政事,副司果林性運·金麟淳,副司勇李博載竝單付。
李書九,以魂殿都監摠護使意啓曰,內贍寺奉事李儒文,身病猝重,三寺祭物進排,無以擧行,令該曹,他司口傳相換,使之察任,何如?傳曰,允。
李書九,以禮曹言啓曰,卽接奉常寺所報,則今此國恤時,虞主造成及奉安處所,以何殿爲之云。取考謄錄,則虞主造成處所,例設於空闕殿閣矣。今番則以何殿造成奉安乎?敢稟,傳曰,崇政殿爲之,可也。
李書九,以忠勳府言啓曰,今此大行大王殯殿發靷時,各處差備,當以入番忠義衛定送,名數甚多,而卽今舊功臣嫡長,忠義衛付祿遞兒,只二十員,難以推移,依例十五遞兒,加出塡差,以爲分定之地,何如?傳曰,允。
奎章閣原任提學沈煥之,原任直提學徐龍輔,提學金載瓚,原任直提學徐鼎修·鄭大容,檢校直閣沈象奎,直閣金近淳,檢校待敎李存秀箚曰,伏以臣等於昨日,披瀝血懇,仰請從權,未蒙兪音,達宵焦遑,靡所止屆。仰惟我殿下,哀慕罔極之中,遽聞此請,有所不忍於抑情勉從,而第念帝王之孝,不在於疏水之節,誠以上奉祖宗之投艱,下有臣民之係望,有不敢自輕其身也。況我殿下,尙在沖齡,氣質脆弱,而銜恤攀擗凡厥日矣。玉候傷損,理所必至,殿下何不念宗社之重,臣民之望哉?傳曰子能以父母之心爲心則孝矣,我大行大王止慈之念,於殿下一飮食一起居,靡不眷眷,臣等之所仰覩於平日者也。以大行常時惟疾之憂,監殿下卽今致毁之過,則陟降在天之靈,䀌傷疚念於冥冥之中者,當復如何哉?以殿下出天之孝,亦何忍任情過毁,不思仰體之道乎?況今慈殿·慈宮,體候愆和,連進湯劑,此時薑桂之滋補,尤不容晷刻少緩,而賓啓屢徹,尙靳允許,如欲勉回慈心,先自殿下,抑情從權,仍爲反復仰請,則殿宮之心,豈不感回乎?伏願殿下,無拘疏節,益勉達孝,以副一國臣民之望焉。取進止。答曰,賓啓之批,已諭矣。
大司諫兪漢寧箚曰,伏以昊天降割,我大行大王,遽棄臣民,月已改易,成服奄過,仰惟我殿宮止慈之德,我殿下出天之孝,哀慟罔極,尤當如何?仍伏念常膳之不御,今幾日矣,殿宮氣候,日益凜綴,小大罔措。調護時急,殿下先自從權,然後仍卽仰請,少進薑桂之資,則眞元或可補益,氣度漸臻平和。伏願俯循廷臣顒望之情,勉進朝晡常御之膳,仍爲勸進殿宮,千萬血祝。殿下勉抑從權,則殿宮之心,可以少慰,而復膳之請,必當强循矣,今日悠悠萬事,無過於此,惟殿下,留神澄省焉。取進止。答曰,賓啓之批,已諭矣。
校理金熙采·金履度,修撰閔耆顯,副修撰沈奎魯·閔師宣箚曰,伏以臣等,昨陳短箚,略貢愚忱,及承批旨,未蒙允許,相顧愕眙,終宵悶迫,兹不得不冒死更瀆,惟聖明垂察焉。嗚呼,殿下浹望侍湯,夙宵焦遑之餘,奄遭巨創,任情哀毁,饘粥蔬素,亦旣旬有二日矣。臣等,雖不得進身嚴廬之下,一覲深墨之容,而榮衛之損傷,玉候之凜綴,槪可以仰揣矣。其爲憂煎,日甚一日,及今滋補胃氣,扶接眞元之道,有不容晷刻差緩,大小臣隣之以箚以啓,疾聲煩瀆者,實事勢之不獲已,秉彝之所同得者也。何殿下,徒守哀痛之私情,罔念宗社之丕責?每下已諭之批,顯示牢拒之意,雖緣臣等誠淺辭拙,不足感回天心,而亦豈不有欠於大聖人達權之道乎?恭惟列朝沖年嗣位,粵我成廟·我明廟·我肅廟,以至我殿下凡四聖,而今我殿下之春秋,視三朝益少,國勢民情之岌嶪,視前時尤急,而伏況我慈聖兩殿·兩宮之晩境茹痛,恤恤遑遑,其所以左右寬慰,晨夕保護之方,惟殿下是依是恃,則殿下一身上擔負之重,責任之大,尤有別於列朝矣。殿下尙可以自輕也哉?倘殿下,念及於此,不待臣等之屢聒,而必將幡然感悟,勉抑至情,循列朝已行之例,體殿宮惟疾之憂,先自聖躬,亟復常膳,仍以仰勸殿宮,則殿宮豈不感殿下之至誠而勉從之乎?誠如是也,我大行大王在天之靈,亦豈不悅豫於陟降之際耶?言之及此,不覺摧咽。伏願更加深思,遄從權制,以爲順變全孝之地,千萬顒祝。取進止。答曰,閣箚·諫箚,已諭矣。
敎摠戎使申大顯書。王若曰,閔予小子不弔,稟東朝而裁處廟謨,國之大事在戎,自內營而移授摠帥,已試著效,申命有由。惟卿,山西將門,海東名閥,茂聲績於九符四鉞,蔚有古名將遺風,掌戎權於五衛三營,早膺大行朝聖簡,蓋內外歷試者久,故前後委畀也專。念兹漢北長城,實我畿右·巨鎭,控三輔而處關阨之地,表裏壯金湯之形,管一路而制閫臬之權,緩急作藩屛之勢,無晉陽之遠而有邯鄲之積。摠轄最要,以秦府之險而鎭,江漢之衝,安危是仗,苟非笠轂之宿望,孰膺旄鉞之重叨?爲授卿以摠戎使,卿其勉恢良籌,祗服寵命。予欲試盤根利器,莫曰內重外輕,世所稱熟路輕車,喜見前度今又,所取卿非止一二,故注意止于再三。於戱,當國家綴旒之辰,政須克壯鎖鑰,體戎垣推轂之念,佇期頓變旌旗,故玆敎示,想宜知悉。知製敎閔耆顯製進。
庚申七月初十日未時,上御誠正閣。都承旨與山陵看審進去都監堂上·禮曹判書·觀象監提調入侍時,行都承旨尹行恁,假注書呂東植,記事官李存秀·洪奭周,山陵都監堂上徐有隣,禮曹判書李晩秀,觀象監提調金祖淳,以次進伏訖。命諸堂進前,敎曰,俄見別單,僉議純同,罔極中實爲萬幸矣。卿等所見,果何如?有隣曰,祖宗陟降之所默佑,大行朝誠孝之所孚感,園寢咫尺之地,得此萬年吉岡,而諸議如出一口,萬萬慶幸矣。晩秀曰,地師八人,同然一辭,以臣等凡眼,亦知其爲十全大吉之地矣。有隣曰,今春園幸時,親自看審,且有舊基諸處標識之命,故臣待罪本府,謹依聖敎,刻石而識之矣。上曰,自園所遠近幾何?祖淳曰,只隔一麓矣。行恁曰,祭享時呼唱之聲,可以相聞矣。晩秀曰,臣等,進詣顯隆園局內講武堂舊基看審,則相地師六員,衆口一辭,以明爲龍穴砂水,盡善盡美,實是無上大吉之地云。此莫非陟降之垂佑,聖孝之攸感,臣等,不勝悲幸萬萬,而謹考喪禮補編,禮曹堂上官·觀象監提調,率地理學官擇地,議政府堂上官,更審啓聞,以定封標云矣。至於各年前例之屢次看審,蓋因未卽擇定之致,今番則初看審時,得此十全吉岡於園寢至近之處,恐不必更待屢審。且開塋域工役,一日爲急,依補編所載,政府以下諸臣,再看審啓聞,待定山陵下敎後,仍卽封標,似合禮意,故敢此仰達矣。上曰,依爲之。出擧條仍敎曰,山陵再看審時,光恩副尉進去。又敎曰,壯勇大將金祖淳本職許遞。竝出榻敎行恁曰,壯勇大將金祖淳本職許遞事,命下矣。時無職名,令該曹口傳付軍職,何如?上曰,依爲之。出擧條命書草記批答三度,以摠戎使申大顯密符單子。命書傳敎曰,前密符傳授。仍命退,諸臣以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體,若何?大王大妃殿·惠慶宮氣候,差勝之後,益有快復之喜乎?王大妃殿氣候,何如?嘉順宮氣候,何如?昨伏承殿宮批旨,以憂念聖躬,留意復膳爲敎,大王大妃殿·惠慶宮爲宗社爲聖躬之盛德至意,不勝欽仰,而聖上,以殿宮之心爲心,殿宮之所已抑情而勉回者,聖上安可不仰體而奉承乎?伏乞亟許從權之請,以慰慈心,以答群情。臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。大王大妃殿·惠慶宮調節,益有差勝,王大妃殿·嘉順宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
以承傳色口傳下敎曰,領軍及闕內入直軍兵,丙申皆以當次人替直,依丙申例,使之替直。
領議政沈煥之,左議政李時秀,右議政徐龍輔率百官啓曰,臣等與在廷卿宰,兩日之間,五徹齊籲,焦迫之切,不避冒瀆,開悟之音,相率顒俟,每奉批旨,輒以積誠仰勸爲敎,而先自聖躬抑哀從權之意,尙未蒙一兪之命。嗚呼,今日國勢,此何等時也?天崩地坼,百靈震盪,上而宗社之托,惟殿下一身,下而億兆之係,惟殿下一身。慈殿·慈宮所以慰勉而保護者,亦惟在殿下一身,殿下尙可以徒循號擗之情,不念節抑之道乎?臣等,昨伏承大王大妃殿夜下批旨,殿下至誠懇乞,必欲待慈聖而後進之,誠孝所感,先回慈心,乃有留意常膳之敎,臣等奉讀欽歎,不覺涕淚之被面。慈聖旣感聖孝,而勉進常膳,則殿下所以仰感慈德,克體慈心者,顧何待乎臣等之煩縷乎?以權合經,古聖之攸訓,得請乃已,輿情之所同,臣等前後之啓,罄陳無餘,庶蒙聖鑑之俯諒,惟是一日二日,爲日漸多,聖躬之受損,轉益罔措。且況殿下,卽許從權,然後慈聖,快復常膳,殿下從權,而慈聖復膳,則惠慶宮·王大妃殿·嘉順宮,亦必寬抑至哀,勉進常膳,在殿下達權順志之孝,豈不兩得其宜乎?臣等方寸煎灼,不遑他顧,齊會百僚,泣籲大庭,更乞聖明,亟回淵衷,卽賜兪音,仍爲仰勸于大王大妃殿·惠慶宮·王大妃殿·嘉順宮,卽復常膳,宗社幸甚,臣民幸甚。答曰,殿宮旣許勉從,此時又何庭籲?顧予頑命,姑無疾病,卿等望須勿慮,卽爲退去。
大王大妃殿,庭請啓曰,臣等伏見夜下批旨,有抑定哀痛,留意常膳之敎,聖孝所感,慈心克回,留意二字,批敎丁寧,臣等憂遑煎悶之餘,誠不勝欽仰涕泣之至。嗚呼,天崩之變,今已旬有三日矣,我慈聖殿下曁我殿下各殿宮,哀隕號擗,蔬水過節,滋補無路,傷損必多。此時從權,奚特一日爲急?群情焦迫,實爭晷刻,今乃但以留意爲敎,尙未承快降一兪,豈不萬萬罔措乎?我聖上至誠達孝,旣有以開悟慈心,則慈聖殿下,固宜深嘉聖孝,勉抑至哀,卽許常膳之遄復,仍又至誠勉諭於我殿下,俾卽從權,則以我殿下順志之孝,豈不仰體而勉承乎?慈聖旣復常膳,殿下亦已從權,則惠慶宮·王大妃殿·嘉順宮,亦當體慈德而念聖孝,寬慰而勉循,此惟在慈聖殿下先自勉抑,卽許復膳而已,尙何待乎留意乎?慈批之下,臣等固當顒俟,豈敢更瀆,而憂灼之極,不能遲待,齊會大庭,相率泣籲。伏乞慈聖,深念聖孝,俯察輿情,無但以留意爲敎,卽降兪音,快許復膳,千萬不勝懇祝。答曰,不勝罔極冤酷,而莫大至重之宗社,所仰者惟聖躬,哀毁過節之中,焦煎憂慮懇惻,故抑定哀慟痛迫,與惠慶宮,同爲勸進於大殿·王大妃殿·嘉順宮,勿慮焉。
院相沈煥之,行都承旨尹行恁,行左承旨李書九,行右承旨李基讓,左副承旨沈象奎,右副承旨韓用鐸,同副承旨金羲淳啓曰,伏以臣等,昨伏見慈殿賓啓之批,慈宮藥院之諭,有留意復膳之敎。連日血懇之餘,誠不勝欣幸顒祝之至,而第伏承聖批,只有仰勸之敎,未得允兪之音,臣等之焦遑焚灼,轉益罔措。嗚呼,目今悠悠萬事,惟在於保護聖躬,而聖躬安,則殿宮安,殿宮安,則宗社亦得以安矣。殿下倘念乎此,則殿下亦不敢任情而自輕,伏況殿宮愆和之候,雖幸向減,滋補之節,不容少緩,而只示勉從之意,未有夬許之音,則殿下,尤當勉抑至情,先自從權,用以感回我殿宮之心,此誠帝王之達孝,庶慰今日神人之望。伏願殿下,亟加三思,勉循群情,千萬顒祝。惶恐敢啓。答曰,殿宮旣勉循,更何煩予。
大王大妃殿,院議啓曰,伏以臣等,伏見昨日藥院賓廳諸臣之批,我慈殿·慈宮,許之以留意,下情焦憂之餘,繼之以欣幸顒俟,而伏見大殿批旨,雖許仰勸,尙靳俯循,我王大妃殿,亦爲靳許。嗚呼,惟我慈聖殿下,感聖上篤摯之孝,憫聖上焦勞之誠,亦旣强抑至慟,勉副群請,則是乃爲大殿而感回也,爲大殿而勉從也,而我大殿之尙靳從權,不賜允從者,誠緣我慈聖,雖降留意之敎,尙未及勉進,故以聖上一飯亦飯之念,不忍先自從權而然。況伏念我慈宮復膳之節,將必待慈聖殿下之强進,而我王大妃殿靳許之敎,亦必視大殿之勉循,而不得不强進,我慈聖殿下,念此時復膳之不可暫時遲延,躬先强進,仍又勸進於我大殿·惠慶宮·王大妃殿·嘉順宮,千萬血祝,惶恐敢啓。答曰,不勝罔極冤酷,而多所顧念,抑定哀痛,與惠慶宮,同進肉汁,大殿·王大妃殿·嘉順宮,亦爲勸進,勿慮焉。
大王大妃殿,藥房口傳啓曰,臣等昨伏承下賓廳之批,以憂念聖躬之心,留意復膳爲敎。我慈聖爲宗社爲聖躬之盛德至意,不勝欽仰,未審膳御,果已復常乎?聖上,以慈聖之心爲心,慈聖之所已抑情而勉回者,聖上宜不可不仰體而奉承。伏乞更爲勸進于大殿,仍卽慰勉于惠慶宮·王大妃殿·嘉順宮,亟許從權,千萬顒祝,惶恐敢啓。答曰,昨於賓啓已諭意,而惠慶宮,老境氣力凜綴,殿宮亦如此,主上雖沖年,而至孝懇惻,到底焦憂,情私萬萬。雖罔極哀痛,不忍違拒,予已進食,亦進于殿宮,勸于主上,勿慮焉。
惠慶宮,藥房口傳達曰,昨伏奉批旨下者,勉承慈意,又念聖心,有留意復膳之敎。爲宗社爲聖躬之盛德至意,不勝欽仰,未審常膳,果已勉進乎?聖上以殿宮之心爲心,殿宮之所已抑情而勉回者,聖上宜不可不仰體而奉承。伏乞更爲勸進于大殿,仍卽慰勉于王大妃殿·嘉順宮,亟許從權,千萬顒祝,惶恐敢達。答曰,雖罔極痛冤,以爲宗社之意,慈殿勉强,已進常膳,予亦以勸于大殿之意,抑情勉從,於大殿及王大妃殿·嘉順宮,亦泣而相勸,世間復豈有如此情理乎?
王大妃殿,藥房口傳啓曰,昨伏奉批旨下者,以大王大妃殿·惠慶宮,憂念聖躬,留意復膳爲敎。不惟臣等歷日苦懇之餘,滿心欣幸,大王大妃殿·惠慶宮爲宗社爲聖躬之盛德至意,益不勝欽仰之至。第伏念大王大妃殿·惠慶宮之憂念我慈聖殿下,亦如憂念我聖上,聖上之仰念我慈聖殿下,亦如仰念我大王大妃殿·惠慶宮,則慈聖於此,雖欲不遑自恤,其奈殿宮之慈念何,聖上之至情何哉?以慈聖止孝止慈之德,若或念及於此,不待臣等之言,必有所幡然。伏乞亟加三思,勉循從權之請,以慰慈念,以安聖心,千萬顒祝,惶恐敢啓。答曰,連已宣批,今又如是,冥頑苟全視息,已是罔極,此時寧有進常膳之心乎?然而殿宮懇勸,大殿沖年哀疚中焦慮,卿等縷縷之請又如此,勉抑至痛,欲留意常膳,勿慮焉。
嘉順宮,藥房口傳達曰,昨伏奉答諭下者,以大王大妃殿·惠慶宮,憂念聖躬,留意復膳爲敎,不惟歷日苦懇之餘,滿心欣幸,大王大妃殿·惠慶宮爲宗社爲聖躬之盛德至意,益不勝欽仰之至。第伏念我聖上,嚴廬深墨之中,一念焦憂無間於殿宮,則必不但以大王大妃殿·惠慶宮之先許勉循,遽寬聖心,昨日之批,雖以不遑自恤之念,乃有勿復爲慮之敎,而其於聖心之焦憂若前,群情之抑鬱若前何哉?更加深思,亟循從權之請,以安聖心,以答群情,千萬顒祝,惶恐敢達。答曰,殿宮以爲宗社爲聖躬之至意,已進常膳,此身亦以爲主上之意,豈不勉從?第大殿不忍勉從,雖連爲勸勉,悶迫悶迫。
藥房口傳啓曰,臣等伏承殿宮批旨,以勸我主上爲敎,而聖意尙未勉屈,常膳姑不進御,臣等相顧焦迫,罔知攸措。殿下縱欲膠守於疏節末文之間,獨不念咫尺魂殿,陟降洋洋,而眷焉惟疾之憂,旣懇且切於冥然之中乎?思之及此,心肝俱裂。伏乞聖上,亟允從權之請,庸副普切之情,千萬顒祝,惶恐敢啓。答曰,此時此請,何忍從之?
庭請再啓曰,伏以臣等,卽伏奉批旨下者,若曰殿宮旣許勉從,臣等固萬萬幸甚,而至於顧字以下十八字,卽臣等所不忍承聞之敎也。嗚呼,以殿宮罔極之懷,猶有勉從之敎者,亶由於我聖上至誠格回,誠不勝欽仰攢祝之至,而竊伏念,殿宮之所以抑情勉從者,豈不以我殿下沖年在疚,保護爲急,故先從權宜,以冀殿下之節哀順變,頫循常制乎?今殿下若以殿宮之心爲心,則不待臣等之辭畢,而幡然回悟,亟允群請之不暇矣。至於姑無疾病之敎,尤是臣等萬萬焦慮者,殿下多日哀毁之餘,榮衛之愆和,眞元之暗鑠,勢所必至。目下雖無形現之症候,不知不覺之中,自多受損之節,若不及今滋補,先事扶護,則方來之憂,當如何哉?言念及此,臣等益不勝焦憂煎迫之至,玆又冒萬死泣血齊籲。伏乞亟降兪音,以幸宗社,千萬顒祝。答曰,初批旣諭,卿等勿煩。
藥房口傳再啓曰,臣等冒瀆血懇,顒俟兪音,及承聖批,至以此時此請寧忍從之爲敎,臣等滿心焚惔,無以爲喩。誠以此時也,故有此請,此請不得請,則臣等其可曰盡臣分乎?百僚簉于庭,兆民翹于途,祝手雲天,惟望勉循,則殿下之牢拒者,卽一時任情之孝思也,臣工之力陳者,卽萬年無疆之永圖也。顧殿下,自四五年來,躬承大行朝遇物之誨,體認心得於義理精微之蘊,耳擩目染於公私輕重之別,果何如也?今於龍髯莫攀之日,不思所以仰答先志之方,則得不有慊於繼志述事之義乎?喪禮當從先祖,我家自有制度。以我大行朝達天之晟孝,當丙申天崩之日,皇皇瞿瞿,哀動臣隣,而尙有以仰念宗社付托之丕責,俯從黎庶顒昂之群情,庭籲纔徹,宰膳旋進,則此豈非我殿下克紹先烈之一端乎?伏況殿宮,旣爲聖躬之保護,强進肉湆矣。殿下若不同時進御,則殿宮必當復却常膳,殿下於此,將以何辭仰勸乎?伏乞聖上,亟加三思,特賜允從,以幸宗社,千萬泣祝,惶恐敢啓。答曰,俄於初批,已諭矣。
院議再啓曰,伏以臣等,朝陳聯籲,顒俟兪音,及伏讀殿宮批旨之下藥院者,以抑情勉從,勸我主上爲敎,而聖意不忍强屈,辭敎愈益懇惻,孝思之無窮,誠切欽歎,而第伏念殿下今日之所當勉者,不在於疏水之末節,寬抑聖懷,保嗇聖躬,于以承宗祧付托之重,答臣庶蘄向之情,無慼我陟降眷顧之念者,允爲帝王之達孝,伏況慈殿·慈宮,亦旣爲聖上勉從,而聖上不爲殿宮奉承,則將何以慰止慈之心,寬惟疾之憂乎?且伏覩王大妃殿批旨,只有留意之敎,未承夬許之音,慈聖之如是持難,亦必有待於殿下之勉進,聖念及此,則其所允從,尤豈可晷刻虛徐乎?衷情煎迫,玆敢疾聲申籲,伏願亟回聖念,俯循群情,卽許從權之請,千萬懇祝,惶恐敢啓。答曰,已諭於口啓之批,更勿煩籲。
庭請三啓曰,伏以臣等,辭已竭矣,情亦窮矣,更以何言,復事瀆撓,而第伏念我殿下所遭之情理,所履之艱大,求之古今,罕有倫比。宗社之付托至重,殿宮之寶齡已高,此豈我殿下任情過毁,罔念權宜之時耶?以我殿下出天之孝,積誠勸進,幸得勉回於殿宮,殿宮之黽勉俯從者,專爲殿下保護地也。迺殿下,旣已勸進於殿宮,獨不念聖躬之自護,則殿宮,其肯安於復膳否乎?聖人之孝,順志爲大,思所以復殿宮之膳,而安殿宮之心者,惟在乎殿下之亟許從權,不俟終日矣。臣等,不敢廣引遠譬,而只就目前易知易明之事,流涕仰陳,伏願特循群請,以安殿宮之心,千萬血祝。答曰,殿宮旣許勉進,而昨今以來,下敎縷縷,到此予亦將不得不奉承,卿等退去。
李書九,以奎章閣言啓曰,大行大王行狀·謚狀·誌文·謚冊等文字,今將撰進矣。五十載盛德大業,宏謨聖訓之大書不一書者,莫詳於日省錄。當此揄揚撰述之際,不可不敬考該載,少伸一國臣民攀髯之痛,內藏日省錄,請出之意,敢啓。傳曰,知道。
李書九,以山陵都監郞廳,以摠護使意啓曰,臣時秀與右議政徐龍輔,光恩副尉金箕性,都監堂上徐有隣,禮曹判書李晩秀,觀象監提調尹行恁,山陵再看審次,率相地官,明日進去之意,敢啓。傳曰,知道。
傳于李書九曰,明日山陵再看審進去,政府以下,除朝辭往來。
吏曹口傳政事,內贍奉事李儒文,掌苑奉事權瑞應相換。
李書九,以禮曹言啓曰,諸上司及各道進香時,執事以忠贊衛擧行事,載在五禮儀及補編,故當爲磨鍊,而取考丙申年謄錄,則以忠贊衛,出入於殿內執事之列,終涉未安,自臣曹稟達,有以蔭官參上塡差之命矣。亦依丙申年例,磨鍊擧行,何如?傳曰,允。
李書九,以國葬都監郞廳,以摠護使意啓曰,取考各年謄錄,則輪臺板所用黃腸板一立,小方牀所入松板一立,竝以長生殿所在退板取用矣。今亦依前例取用,何如?傳曰,允。
李書九,以國葬都監郞廳,以摠護使意啓曰,本都監各房,今日已爲始役,郞廳一員,依例使之輪回直宿,何如?傳曰,允。
韓用鐸,以司僕寺提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹,合八十八匹內,一匹船中故失,三匹到中路故失,一匹到果川病留,實納馬八十三匹禾毛色,別單書入之意,敢啓。傳曰,知道。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣尹行恁·金祖淳,檢校直閣沈象奎,直閣金近淳,檢校待敎李存秀箚曰,伏以臣等,屢控血懇,未蒙兪音,方此焦遑憂煎,罔知攸措。昨夕得伏見慈聖殿下答賓啓之批,有留意之敎,臣等聚首奉讀,竊自幸天心有感回之機,輿情有孚格之效。繼伏見慈宮邸下答藥院之諭,又有意豈或異之敎?臣等,竊敢以爲殿宮之心,旣欲爲殿下而感回,則殿下之心,亦必爲殿宮而勉從,然則承敎於殿宮,卽無異蒙允於殿下也。一擧而殿宮止慈之德,殿下至孝之誠,兩盡而無遺蘊矣。臣等,固當仰戴俯竢之而已,而第伏念留意二字,姑將而未然之辭,顧今我殿下,沖齡在疚,劇暑銜恤,榮衛未固,氣質羸弱,已往之受損,時日旣久,則目下之滋補,晷刻爲急。伏況我殿宮,纔經愆和,氣力凡節,日益凜綴,此時從權,有不可暫時淹延,豈但以留意爲敎而止哉?衷情益急,又此煩籲。伏乞亟降明旨,夬回慈心,以副一國臣民遑遑顒顒之情,不勝大願。取進止。答曰,殿宮旣已勉從,更勿煩予。
大司諫兪漢寧箚曰,伏以臣不避瀆擾之誅,猥陳焦迫之忱矣。及承聖批,未蒙允可,益不勝哽咽抑塞之至。以殿下出天之孝,只欲守經,不忍從權者,在廷臣隣,孰不飮泣欽仰,而第伏念沖年哀疚,朝夕攀擗,不知不覺之中,玉候之受損,勢所必至。且伏況殿宮,過加哀毁,眞元受鑠,及今調補胃氣之道,常膳之勉進,一時爲急,殿下仰勉殿宮,以爲滋補扶護之道,則當自殿下而先之,然則今日之保聖躬,乃所以保殿宮也。伏願殿下,淵然深思,飜然改圖,勿以小節而傷孝,勿爲徑情而乖禮焉。臣曾按戴經,備言居喪之禮,而其中飮食之制,最爲細節,和以肉汁,古訓昭垂,然則食肉爲至輕之節,保生爲至重之事,以至輕之節,忘至重之事。雖閭巷匹庶之微,猶不如此,矧乎殿下,上承祖宗之統,殿宮之所依賴,億兆之所係望,果何如而若是任情,至此之極,獨不仰念大行大王冥冥中惟憂之心耶?自藥院諸臣,以至大官卿宰,積誠號籲,而不得請則不得止。伏乞聖明,卽允復膳之請,仍卽仰勸殿宮,上慰宗社付托之重,下副臣庶顒祝之忱焉。取進止。答曰,旣諭閣箚,勿煩。
校理金熙采·金履度,修撰閔耆顯,副修撰沈奎魯·閔師宣箚曰,伏以臣等,再控血懇,未回天聽,徊徨抑塞,不知所措,而昨伏見聖批之下賓廳者,若曰今方仰勸,期於勉從,旣又伏見大王大妃殿聖批,若曰欲留意常膳,亦粵我嘉順宮下答藥院,若曰大殿,猶不進常膳,竭誠勸勉之心,豈待屢請乎?臣等聚首莊誦,感涕而相告曰有是哉。我聖上,積誠仰勸于我慈殿·慈宮,我慈殿·慈宮,竭誠勸勉于我聖上,慈孝兩盡,寬慰交至,常膳之復,其將不待竟日,而擧國臣民之憂遑煎迫者,其將自此而少紓矣。恃而無恐,側聽至今,而滋補之不進,猶夫前也,箚啓之靳允,猶夫前也,一日二日,尙遲勉循。嗚呼,是豈群下之所仰望於殿下者哉?殿下苟不先自從權,而仰請于殿宮,則尙何望乎殿宮之從權?又伏況殿宮之竭誠勸勉于我殿下者,以殿下順志之孝,亦何忍不卽仰承也哉?夫帝王之居養,旣異於匹庶,沖年之調護,且異於壯盛,今若徒守疏水之小節,罔念宗祊之丕責。倘於不知不覺之中,轉致潛銷暗鑠之憂,則豈不大有歉於聖人順變全孝之道,而將奈宗社何,殿宮何?思之及此,實不勝懍然憂懼之至,臣等情窮思竭,言不知裁。惟殿下,恕其愚而察其忠,勉抑至情,亟復常膳,上以承慈聖勸勉之至意,下以副臣隣懇禱之血忱焉。取進止。答曰,院啓之批,已諭矣。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房提調徐邁修,行左承旨李書九啓曰,伏未審夜間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等,不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
上在昌德宮廬次。
夜自五更至十四日開東,灑雨下雨,測雨器水深三分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房提調徐邁修,行左承旨李書九啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·惠慶宮·王大妃殿·嘉順宮,口傳問安。答曰,知道。
大王大妃殿,以承傳色口傳下敎曰,院相同爲入侍。
大行大王殿號,以副望孝元,敬依改頒布。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
吏曹口傳政事,孝元殿參奉沈兢之·李燨竝單付。
以摠護使李時秀等狀啓,山陵再看審後,圖形馳啓事,傳曰,顯隆園左岡講武堂舊基再看審,地師山論,皆以萬全吉地云,封標等節,斯速擧行事,回諭。
大王大妃殿傳曰,國運不幸,臣民無祿,遭此罔極之禍變,未亡人冤酷痛苦之心,豈欲使侍藥醫官,一時生存於地上哉?議藥始終,予旣知之,何所罪於渠輩之有?且況大行王至德深仁,體上天好生之聖心,臣民所知,當今日,若以國運之不幸,臣民之無祿,歸罪醫官,大聖人平日法天之聖德,豈不反有違於君子知命之訓乎?向者臺啓,顧念國體與古例,雖已允從,尙恐不合於大行王陟降之心。未亡人雖無知識,豈不能彷彿知我大行王聖德聖心?然人情之拂鬱,不得一向牢拒,臺啓允從之醫官等,一竝竄配,使王府,斯速擧行。
大王大妃殿,以承傳色口傳下敎曰,朝者竄配之命,亦出於伸公議爲事體,則何必煩瀆乎?分付金吾,斯速擧行。
院相沈煥之,行左承旨李書九,行右承旨李基讓,左副承旨沈象奎,右副承旨韓用鐸,同副承旨金羲淳啓曰,伏以臣等,自遭天地崩坼之變,悲冤痛迫,靡所止屆,只願卽地溘然,而惟以向日臺啓之蒙允,冀得夬正侍藥諸醫之罪,庶幾少洩此窮天極地之至慟矣。不意今者,伏幸慈旨,遽有臺啓中諸醫一竝竄配之命,又伏承分付金吾,斯速擧行之敎,臣等相顧愕然,益增抑塞。今此諸醫正法之論,乃是擧國含生共公之血,願輿儓婦孺,莫不㦸手雪涕,思欲食肉而寢皮,則亟循邦憲,快施當律,方可爲伸公議重事體之道。而執藝之論,請討之箚,未奉允兪之音,反承煩瀆之責,輿情之抑鬱,尤當如何?嗚呼,慈敎之縷縷惻怛,莫非闡揚我大行大王盛德深仁,則以臣等攀號莫及之痛,益不禁感慕悲泣之忱,而第伏念難拂者公議也,莫嚴者事體也。此而靳許,則將何以慰一國冤憤欲死之心乎?臣等非不知此時瀆撓之萬萬悚惶,而衷情弸轖,有不敢遽然奉承,玆敢冒死齊籲。伏願殿下,仰稟慈聖,收還成命,仍從已允之臺啓,以嚴王法,以洩輿憤,千萬顒祝,惶恐敢啓。大王大妃殿傳曰,渠輩有何所惜,故欲牢拒群情乎?朝者下敎,已悉諭中外,庶幾曉然,則又何爲瀆撓於如是罔極之中乎?竊所慨然者,院相當此時,不能靜鎭紛紛之人心,反爲隨人搖動乎?此啓辭還下,以此知悉。
李書九,以魂殿都監郞廳,以摠護使意啓曰,山陵祭器,屬之國葬都監鑄成事,草記允下矣。魂殿祭器,不必別設鑄成所,亦爲一體鑄成之意,分付國葬都監,何如?傳曰,允。
韓用鐸,以訓鍊都監言啓曰,依下敎,內入直將官軍兵,自今日,以當次人替直之意,敢啓。傳曰,知道。
韓用鐸,以御營廳言啓曰,依下敎,闕內各處入直將官軍兵,以當次人替代之意,敢啓。傳曰,知道。
判義禁趙尙鎭,同義禁申大顯·林蓍喆·李翊模疏曰,伏以,上天弗弔,下民無祿,我大王大王,奄忽禮陟,號痛罔極,率普惟均,成服奄過,旬朔已踰。伏惟我慈宮止慈之德,我殿下純至之孝,崩隕哀慟,尤當如何?仍伏念今日醫官之罪,言之痛隕,思之憤惋,直欲食肉寢皮而不可得也。府院之聲討旣嚴,論罪備至,則臣不欲架疊瀆擾,以重慼我殿下恭嘿哀疚之中,而第其罪犯,萬戮猶輕,一刻難逭,輿情之憤恨痛冤,已不可極,而幸蒙臺批之允從,庶洩神人之憤鬱。臣等聚首相率,以竢傳旨之啓下,嚴鞫得情,冀紓窮天之痛。及伏見諫長箚批下者及慈殿殿下所下傳敎,十行絲綸,悲痛懇惻,臣等讀之未半,不覺失聲而號泣也。臣等雖甚愚迷,豈不知大行大王平日好生之德,出尋常萬萬,而惟此諸兇之罪惡,覆載之所不容,王法之所必誅,豈可遽議於惟輕之典,而不施當施之律耶?輿情益激,兇徒莫懲,雖伏承一竝竄配之敎,而揆以邦憲,參以人情,決不可泯默奉承,玆敢齊聲疾籲於嚴廬之下。伏乞聖明,仰稟慈旨,亟允臺請,卽賜處分,俾王章伸,而輿憤洩焉。臣等無任云云。答曰,東朝已有下敎矣。
大司諫兪漢寧箚曰,伏以宸誠仰格,殿宮之膳御復常,仍又我聖上,仰體俯循,抑情從權,兪音一下,小大慶祝,伏念臣,卽先大王拂拭陶甄中一物也。曾蔑絲毫之報,少答天地之恩,而玄宮一菆,萬事都休,叫號冤酷,尙復何及?嗚呼,事有關於洩神人之憤,而討君父之讐,有不可企待公除之限,玆敢瀝血成文,仰瀆嚴廬深墨之前,惟殿下,垂察焉。噫,逆醫傳旨之歷日未下,此何事也?逆醫窮天之罪,竊想已悉於兩司之發啓,臣不忍架疊爲說,以慼我聖上之心,而一言而蔽之曰,逆吉之罪,浮於公胤,凶鏔之罪,甚於可貴,雖千剮而萬臠,猶未足以少贖。至於載吉之强其不知,誣罔延拖,其罪無異於吉·鏔,此等逆醫,一日不正刑,則有擧國一日之憤冤,二日不正法,則有擧國二日之憤冤。以此街童市卒,日日聚會,欲觀逆醫之車裂,于今幾日,奔走不知止,天意人情,大可見矣。臣謂亟命該府捧結案,快施肆市之典,以洩擧國臣之至痛,斷不可已也。取進止。答曰,冤酷靡逮之中,又見箚辭,尤增罔極,而慈殿已有所下敎矣。
校理金熙采·金履度,副校理金熙周,修撰閔耆顯,副修撰沈奎魯·閔師宣等箚曰,伏以臣等,卽伏見大王大妃殿傳敎下者,有臺啓允從之醫官,一竝竄配之命,繼伏見諫長箚批,有慈殿已有所下敎之敎,臣等相顧冤憤,直欲無生。噫嘻,諸醫通天之罪,已悉於府院之啓,臣等不忍架疊,仰慼我聖心,而此輩負犯之罔赦,無一分傅生之道,有萬剮猶輕之罪。使此輩,尙今容息於覆載之間,已是失刑之大者,今若復從末勘,遽命酌處,則其可曰國有三尺,而何以洩神人之憤乎?嗚呼,大行大王好生之聖德,臣等亦豈不仰體,而渠輩受國厚恩,不思報效,侍疾無狀,妄試雜方,竟遭天崩之慟。雖婦孺輿儓之微,亦皆曰罪在醫官,莫不沫血飮泣,直欲食肉寢皮,則是所謂國人殺之,此何損於大行朝好生之聖德,而不忍於置法乎?書曰天討有罪,五刑五庸哉。伏願殿下,仰稟東朝,恭行天罰,收還俄下批敎,一依初下臺啓批。命吉·載吉·鏔等,亟命王府,設鞫得情,夬正邦刑,其餘待令醫官等,各施當律,使王章伸而輿憤洩焉。取進止。答曰,仰稟東朝,則以方有下敎於院相爲敎矣。
庚申七月十三日辰時,上御誠正閣。藥房入診,院相同爲入侍時,藥房提調徐邁修,行左承旨李書九,記事官金啓溫·李存秀·洪奭周,領議政沈煥之,一提學金載瓚,壯勇大將金祖淳,檢校直閣沈象奎,直閣金近淳,醫官柳光翼·金孝儉·李敬培·李惟鑒·吳千根,以次進伏訖。煥之等曰,日間聖候諸節,若何?上曰,冥頑矣。煥之曰,大王大妃殿氣候,何如?上曰,一樣矣。煥之曰,惠慶宮氣候,何如?上曰,未寧之候差勝,而元氣凜綴矣。煥之曰,王大妃殿氣候,何如?上曰,凜綴矣。煥之曰,嘉順宮氣候,何如?上曰,一樣凜綴矣。煥之曰,日前臣等之仰請從權者,蓋以殿宮春秋已高,殿下血氣,未及壯旺之年,常膳之未復,一日爲悶,故焦遑罔措,屢度齊籲,而得蒙仰勸之音,又承勉從之批,群情誠萬幸矣。其間進御之節,何如?上曰,殿宮進御後,力勸從權,卿等又以此屢請,故不得已勉從矣。煥之曰,殿下先自抑情强進,仍又仰勸,則殿宮,亦必勉進矣。繼自今日,以爲常頻頻仰請,臣等之望也。上曰,老人久直禁中,得無疾乎?煥之未及諦聽,仍奏曰,殿號首望,以孝寧議定啓下矣。追考庚子謄錄,則肅宗大王殿號二字相似,臣不謹不審,惶恐待罪,而事體當更爲會議,故敢此仰稟矣。上曰,原單子還爲奉入,可也。出〈擧〉條李書九曰,原單子,已爲奉安於禮曹矣。奉來時龍亭儀仗,一依奉往時例爲之乎?上曰,依。上又敎曰,老人多日禁直,無疾病乎?煥之曰,臣則無病矣。上曰,山陵聞已完定,罔極中萬幸矣。煥之曰,臣等不勝慶幸,而大臣諸堂,今又下去,待其上來,益當詳聞矣。上曰,再看審之行,當於望日入來乎?煥之曰,封標在於卯時云,時刻旣早,則其日似可入來矣。煥之曰,秋序已屆,農功檢飭,不容暫緩,守令之以差使員上京者,卽爲還下送之意,分付該曹,守令邊將中,如有未下直者,亦令該曹,催促下送,何如?上曰,依爲之。出擧條煥之曰,本營知彀官監官等,自今後,知彀官當屬之大將,監官當屬之提調,以此爲例,何如?上曰,依。祖淳曰,知彀官監官輩,旣已分屬之後,則依他將校例,使佩傳令,以爲節制之地,何如?上曰,依。祖淳曰,梓宮銀釘加漆時,例有本營參謁,而加漆時,旣無朝廷問安,則本營之獨爲參謁,事甚無謂,此後則置之,只於全體加漆時,依例參謁似好,故仰達矣。上曰,依奏爲之。邁修曰,醫官入侍矣,診候,何如?上曰,不必診候矣。命退,諸臣以次退出。
上在昌德宮廬次。
自卯時至巳時,灑雨下雨。申時酉時,灑雨下雨,測雨器水深四分。
夜自五更至十五日開東,灑雨下雨,測雨器水深五分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房提調徐邁修,行左承旨李書九啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
大王大妃殿,進御加味蔘橘飮前方中,去木香,加吉更·只角·縮砂各一錢,自今日,一貼式,煎入事,下敎。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
大王大妃殿,傳于李書九曰,向來垂簾批答,予則垂簾,沖子侍坐之語,更思之,殊非正名位之意,此一節拔之,以主上正位,予則從以垂簾,更爲頒布。
以承傳色口傳下敎曰,明日望奠,慈殿以日氣如此,勿爲親行爲敎,而且觀明日日氣當親行,擧行之節,以親行等待。
大王大妃殿,以承傳色口傳下敎曰,明日卽初次望奠,大殿欲爲行禮,憂慮之中,日氣如是不適,權停。
李書九,以禮曹言啓曰,慶尙道觀察使封進今七月令宗廟薦新胡桃今方來到,今十五日,當爲薦進,而魂殿薦新,一體封進之意達下後,卽爲行會矣。行會不及於宗廟薦新封進之前,故魂殿薦新,未及封進,計其日字,勢或無怪,而莫重薦獻,不可後時,以宗廟薦新加封,同日望奠,兼薦,何如?傳曰,允。
李基讓,以義禁府言啓曰,醫官沈鏔·皮載吉·白成一·鄭允僑等,一竝竄配事,承傳啓下矣。沈鏔咸鏡道慶興府,皮載吉茂山府,白成一平安道楚山府,鄭允僑渭原郡竝竄配,而以承傳內辭意具罪目,依例發遣府書吏羅將,押送于各其配所,何如?傳曰,允。
大司諫兪漢寧箚曰,伏以昨伏見慈殿傳敎下者,有逆醫等一竝竄配之命,臣驚惋抑塞,罔知何以爲措也。嗚呼,逆醫等之罪,可勝誅哉?命吉之不謀諸議,獨出藥方,不計峻冷攻下之劑,毋難連進,究厥罪狀,萬戮猶輕。凶鏔之希功望賞,鉛砂煙熏,何等峻劫之劑,而謂以屢效,質言敢試,論以邦憲,合置何辟,至於載吉,則少無謹愼之心,妄陳顚錯之劑,遂至於日漸添劇之境。天乎天乎,諸逆醫之罪,言之腐心,思之痛骨,雖手磔口臠,何足以贖其萬一耶?日前臺啓允下之後,擧國臣民,自搢紳韋布,至匹夫匹婦,莫不企待傳旨之亟下,臣之昨日陳籲,實出於擧國共公之憤,而仰冀亟行肆市之典矣。及承慈敎,逆醫等勘以竄配之律,臣愕然失圖,繼之以痛哭也。嗚呼,體我大行大王平日好生之德,不忍加誅,遽命酌處,我慈聖深仁厚德,臣固不勝欽仰,而至於神人之憤,邦國之讐,雖以大聖人平日法天之盛德,固當末如之何矣。命吉則鬼誅先加,雖已物故,而至於鏔·載吉,若使偃息於覆載之間,國綱何以正乎?人紀何以立乎?逆醫之不容假貸,古例昭載國乘,決不可以竄配薄勘勘斷。伏願殿下仰稟東朝,亟命收還昨日酌處之敎,仍令王府,俾卽擧行懸街之律,千萬顒祝之至。臣冤憤痛泣,繞壁不寐,玆又申籲,重犯瀆撓之罪,悚懍之極,不知所喩。取進止。答曰,已有東朝處分,更何煩予。
上在昌德宮廬次。
自卯時至未時,灑雨下雨,測雨器水深一寸一分。
藥房提調徐邁修,行左承旨李書九啓曰,日月不居,殷奠初成,伏惟攀慕之慟,益復罔極,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。望奠已過,痛慕益深,而不得親行,尤不勝罔極,殿宮氣候一樣,卿等不必入侍矣。
朝哭罷後,大殿·大王大妃殿·惠慶宮·王大妃殿·嘉順宮,內閣·政院·玉堂·藥房口傳問安。答曰,罔極。
望奠罷後大殿·大王大妃殿·惠慶宮·王大妃殿·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
傳于李書九曰,山陵再看審進去摠護使以下諸臣入侍。
李書九,以山陵都監郞廳,以摠護使意啓曰,山陵吉地,旣已封標,各項擇日,令該曹擧行,何如?傳曰,允。
李書九,以禮曹言啓曰,摠護使啓辭,山陵吉地,旣已封標,各項擇日,令該曹擧行事,允下矣。摠護使及山陵都監堂上·觀象監領事提調·本曹堂上,明日待開門來會賓廳,率地師同議推擇,而拘忌年甲,自內書下,旣有前例,敢啓。傳曰,知道。
大王大妃殿傳曰,醫官事酌處,專爲伸公義重國體之意,不但仰體大行王平日好生之聖德而已,詳知伊時事實故耳。如渠輩蟣蝨之賤,有何所惜而如是乎?今聞泮儒之疏又入云,此必是不知酌處之本意而若是也。院相招入疏儒,詳爲曉諭退送,俾無得更爲煩瀆。
館學儒生,進士權中倫,生員金炳翼,進士朴綺壽,生員徐冕輔,進士金周默,生員李永晉,進士徐有鎭,生員柳之和,進士趙萬大,生員金鍾和·沈能植·趙時簡·李壽淵·徐淇修·權定仁·李尙愚·鄭錫猷·趙豊鎭·洪秀俊·朴呂壽·李顯周·曺錫倫·洪善容·嚴喆·姜守睦·李義宲·李韶九·尹仁植·吳燧·徐殷輔·金振玉·金敎根·李興慶·姜必祜·尹景儀·李朝鉉·柳諫·金匡炅·申洸河·玄承祚·徐有稷·兪憲柱·李羲斗·徐有望·李元默·任希季·李日憲·閔箕世·尹命炫·許·李商羽·柳諶·邊正容·李升淵·安在默·車載璜·柳煥謙·李期祜·金玘·金在浩·崔時澤·鄭桓周·具重榮·吳彦先·柳輨·沈性浩·李世述·徐胤輔·李鎭華·李志淵·安錫良·崔景遠·任度常·南泰德·李仁昇·尹會東·崔準東·兪伯煥·閔晉秀·崔秀俊·李明鎬·趙漢逵·尹時東·金履言·曺允榮·鄭信龜·李浤·李光軾·沈鍈·朴昌壽·南秉寬·李海慶·洪秉鉉·趙雲翊·趙匡鼎·徐鼎輔·尹稹·李惟命·林孝彦·金學淳·閔致孝·沈徽永·趙鉐·洪樂膺·成致商·安綮·李在誠·鄭文容·孟欽圭·李㷞·金用默·洪樂玄·李是銑·沈湜·鄭弼東·丁若鍊·柳玉鳴·權·李鋐·李晩永·權應錫·金冕鎭·睦祖訥·李國昌·金正根·朴履默·丁德奎·李道永·睦黃中·鄭國輝·申錫耉·尹浣·韓用成·徐檍·金祖淵·李精煥·宋翼淵·李翼榮·林昌鎭·安榮·李亨觀·李寅協·尹行簡·閔致昇·林漢儒·南宮愿·趙鍈·張漢栻·李漢崇,進士李心永·李源成·朴宗薰·李需光·尹致爀·金履祜·安光集·安周彬·崔健亨·李星源·金處明·朴義和·朴潞壽·兪台柱·李·李允中·李運英·尹義植·李儒綱·李英玉·朴基孝·孟任大·趙毅淳·兪文柱·李義用·柳之翊·李述明·李中鎭·金達聲·李箕采·鄭履容·李光輔·尹之敬·鄭可默·兪鉉復·尹鼎烈·李熲·柳溵·柳最完·李脩演·柳華喆·趙良鎭·李如愚·李敬緝·金致均·安尙默·李若洙·徐稷修·南履默·韓毅鎭·韓庭維·鄭謙容·李麒峻·具厚榮·李禮曾·李濟賢·沈能岳·蔡弘臣·林義謙·魚用恒·朴思淳·柳會根·林稷臣·鄭東勉·南鍾岳·李在寧·李宜鉉·閔鼎秀·張至喆·李在修·兪晦根·具漢豊·朴長殷·趙相羽·李復心·許明·李益·李勉重·鄭載遠·尹鍾烈·沈常鎭·李鎭·任存常·任履周·徐兢修·李經九·李泳·申在陽·朴周源·李漢明·鄭夏容·金愚淳·洪志燮·李敬會·李潮·李羲萬·韓性謙·洪仁榮·李殷儒·睦仁圭·柳潚·洪頤萬·李大在·李道在·權馥·徐善修·柳石鳴·李熙緝·李載寬·李基善·韓錫朝·睦允中·朴思淳·崔承憲·鄭東晩·崔粹灝·梁性默·任壽益·成烈·權中敏·李寅默·南鼎寬·沈魯成·尹善大·趙宅謙·黃基敬·吳彦載·李相齡·李德彬·宋文晦·蔡顯國·趙經鎭·李龍淵·鄭夏榮·鄭奎采·林星鎭,幼學申在儒·李憲周·李吉祥·沈宜敬·尹世泰·李行震·沈能澤·李羲平·沈宜永·李儀逵·金履實·徐鐘淳·洪龍弼·李魯俊·柳訸·柳鼎養·李觀九·金正柱·魚用九·李黃載·洪起燮·李謙秀·趙元植·李恒九·洪集圭·李源祖·李寅溥·金定根·李憲琦·李敎信·李性中·沈能秀·柳季麟·鄭殷柱·林有鎭·南持學·任錫常·沈能胤·柳叔麟·朴協源·林聖求·朴巘壽·安廷玉·金啓溟·林柱源·朴膺源·朴宗裕·權寔·南履綏·鄭耕愚·趙台銓·李耆淵·金啓永·沈鼎鎭·沈益泰·宋顯載·南潞·崔弘遠·吳泰成·尹元植·南履煥·李時淵·邊重裕·李吉淵·李洛九·安聖斌·安廷燮·尹大烈·辛溆·洪始榮·呂善容·具廉·朴基宏·趙喆永·李灝·李憲中·趙溆·尹應大·徐章輔·趙滉·朴興壽·徐基輔·愼光欽·沈春永·徐華輔·徐哲輔·韓晉新·李碩道·李敎憲·金陽淳·南駿聲·宋一衡·金重秀·宋一圭·尹致正·李箕秀·金蘭淳·李在秀·鄭在覺·李龍秀·金衍淳·鄭在安·宋欽仁·尹秉喆·金箕明·尹在德·金箕懋·金山柱·兪漢宅·金元喜·任民常·任聖觀·李海錫·李尙默·李暕·趙雲緖·徐有偉·朴光魯·李·任百祐·安廷翼·趙雲繼·尹行選·朴禧源·林擎遠·申承模·李頤采·李大容·吳慶曾·鄭羽容·鄭壽容·李胤祚·兪民柱·趙雲紹·吳庚秀·趙義敎·柳憲洙·趙雲躋·朴是源·金殷澧·朴鍾岳·洪明學·李三運·李儒尙·李一容·尹命鉉·李應淵·吳泰榮·李益秀·李載燮·尹行老·崔弘峻·李維會·尹䅍·李敬履·權馟·成載翯·朴宗有·尹昌赫·金啓徹·李勉醇·權馝·趙雲崐·成載厚·鄭德容·尹性鎭·申紹·趙吉源·李在達·安琇良·李肇新·李海晶·沈衡泰·李永轍·吳慶仁·柳興永·沈健鎭·兪文柱·鄭東昕·趙裕源·金益鉉·尹基東·權曄·李遠培·崔弘暹·安廷喆·鄭時容·任宅常·趙雲繪·李一永·尹致常·李圭漢·趙雲龜·魚在修·沈能達·吳相望·趙鎭九·沈能定·尹經烈·朴氣浩·申在宲·尹行逵·尹致升·任熻·沈能種·洪俊榮·閔鍾岳·沈宜稷·申錫耉·尹約烈·金履秀·申在俊·洪秉昇·金鍾直·申在植·金球·沈能基·鄭世禎·李魯元·徐有素·韓用儀·任有常·沈能憲·徐騏輔·李翊會·洪秉坤·徐秉淳·洪勝圭·鄭觀綏·李鍾岳·洪世榮·李義濬·金履平·李在周等疏曰,伏以皇天降割,我大行大王,奄棄臣民,冤號隕絶,小大惟均,日月易得,月半之奠奄屆,山陵議定,因山之期將擇,天地之德,永世難忘,而金玉之相,與日寢遠。伏想我慈聖止慈之情,我殿下根天之孝,慟冤罔極,何以堪抑?臣等沐浴於菁莪之敎,興作於鳶魚之化,庇覆煦濡,則仰之如慈父之恩,陶鑄成就,則奉之如嚴師之訓。當今日,如喪考妣之慟,豈但如陶唐之百姓而已哉?臣等之欲爲大行朝一死者,卽其秉彝同得之性,而況於伊日議藥之時,竊有所窮天極地之慟,而莫不有沫血討賊之心。臣等何忍復提,以慼我二聖之心,而亦何忍不言,以負我大行朝之恩也哉?噫,彼康命吉·沈鏔等,千剮萬戮,尙不足以贖其罪,兩司之啓,實擧國共公之論,而兪音卽下,天討將行,則大小臣民,咸仰處分之正大,而謂可以少洩神人之憤矣。再昨酌處之敎,何爲而發也?臣等伏讀我慈聖諺敎下者,有以仰度我慈聖好生之德,以大行朝之心爲心,而王章不可以不伸也,民心不可以不慰也。假使醫官輩,實無可死之罪,其在國體事面,有難曲恕,況此逆醫之罪,實有情節之萬萬凶惡者。命吉之平日受恩,非尋常醫官之比,則渠當焦心竭慮,廣求方外名醫,與之議定當劑,而不此之爲,伈伈泄泄,任之庸醫之手,雜試方藥,而未聞有涕泣强諫之事。沈鏔則初非以醫爲業者,而乃以閭巷間煙熏雜方,試之於莫重之地,終至於眞元澌鑠,致此罔極之變。則凡爲今日臣民者,孰無食肉寢皮之心,而忍與之共戴一天,于今旬有餘日矣。命吉則鬼誅雖加,而邦憲未伏,則已是失刑之大者,而今乃竝與生存之沈鏔,而曲加寬恕,薄施有北之投。殿下其眞以有北之投,謂足以伸王章而慰人心也哉?昔在孝廟賓天之日,有醫官可貴勿殺之命,而先正文正公臣宋時烈,陳疏請誅可貴,以洩神人之憤。玉几之遺命,旣如是丁寧,而先正之爲言,猶若是嚴正,則今日之處逆醫,豈可諉之以仰體大行朝仁覆之心,而不思所以明正典刑之道哉?臣等誓不與此賊俱生,而腔血如沸,按住不得,玆敢雪涕呼籲於九閽之外。伏願殿下,仰稟慈聖,收還沈鏔竄配之命,亟令王府,嚴鞫得情,快正王法。命吉則施以孥戮之典,其餘皮載吉等諸醫官,竝依兩司之啓,以伸王章,以慰人心焉,臣等無任云云。答曰,慈殿又有下敎於院相,諸當聞之矣。以下四行刀削
庚申七月十五日初更,上御誠正閣。山陵再看審進去摠護使以下諸臣入侍時,行左承旨李書九,記事官金啓溫·李存秀·洪奭周,摠護使李時秀,右議政徐龍輔,光恩副尉金箕性,山陵都監堂上徐有隣·金文淳,禮曹判書李晩秀,觀象監提調尹行恁,以次進伏於楹外。上曰,承旨進前。書九將進伏。上曰,大臣同爲進前也。書九進伏楹內,時秀·龍輔復進伏。時秀等曰,臣等奉命往來,已過四日矣,其間聖體,若何?上曰,冥頑矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,凜綴矣,時秀曰,惠慶宮氣候,何如?上曰,凜綴矣。時秀曰,王大妃殿氣候,何如?上曰,一樣凜綴矣。時秀曰,嘉順宮氣候,何如?上曰,凜綴矣。龍輔曰,臣等在途,得見朝紙,則大王大妃殿湯劑,昨亦煎入,而今日則聞停止云,果有差勝之慶乎?上曰,然矣。時秀曰,臣等纔已狀聞,而山陵大吉之地,完定於園所至近之處,今已封標,罔極中下情之慶,幸何可盡達,龍輔曰,諸地師,莫不交口稱譽,而雖以臣等凡眼見之,十分恰好,誠多幸矣。上曰,罔極中萬幸矣。上又敎曰,今日之雨,封標何以爲之耶?時秀曰,臣等上來之時,過南泰嶺以後,川渠流漲,道路汚泥,故始知有大雨,而嶺以南,則若干霏灑,旋卽開收,至於封標之時,則天氣晴霽,故果善爲之矣。上曰,光恩副尉則初見也,所見何如?箕性曰,小臣本來茫昧於風水,而以凡眼觀之,四山環抱,佳氣蔥蘢,眞有國陵體格,罔極中誠多幸矣。時秀曰,山陵各項擇日,待都監草記啓下,當自該曹,依例會議矣。三都監所入米錢木布,不可不趁卽區劃,謹考丙申謄錄,別單書入,以爲稟旨取用之道,故敢此仰達矣。上曰,依爲之。出擧條時秀曰,臣以山陵石物事,有稟定者,屛風石則旣有昔年下敎,今不敢容議,而至於羊石·馬石·虎石,園所雖以一雙排設,各陵寢例皆用二雙,載在補編,當依此擧行,故敢此仰達矣。上曰,依爲之。出擧條少頃,上命退,諸臣將退出。上曰,承旨進來。書九還復進伏命,書禮曹山陵擇日事草記批答。命書榻敎曰,大王大妃殿進御人蔘粟米飮停止,命退。諸臣以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
大王大妃殿,以承傳色口傳下敎曰,東萊府使金觀柱,病勢緊重云,許遞,今日內薦望,待下批給馬下送。
備邊司薦望,東萊府使曺錫中·李羲甲·申鳳朝。
以東萊府使薦望,傳于尹行恁曰,首望爲之。
尹行恁,以吏曹言啓曰,今番三都監都提調,當依丙申受敎,以摠護使下批,而只憑謄錄及補編,未及擧行,今始覺得疎謬之罪。臣不勝惶恐,而三都監都提調,以摠護使單付以入之意,敢啓。傳曰,知道。
吏曹口傳政事,殯殿都監都提調李時秀,國葬都監都提調李時秀,山陵都監都提調李時秀竝單付,東萊府使曺錫中單付。
傳于尹行恁曰,都承旨入侍。
韓用鐸,以備邊司言啓曰,新除授東萊府使曺錫中,以其父宿病兼毒痢,十分危重,以此情理,實無離捨之望,呈狀乞遞矣。其親病旣如此,則不可强令赴任,今姑改差,何如?傳曰,允。
備邊司薦望,東萊府使韓致應·申大尹·兪岳柱。
以東萊府使薦望,傳于尹行恁曰,首望爲之。
吏曹口傳政事,東萊府使韓致應單付。
李書九,以觀象監領事沈煥之,摠護使李時秀,山陵都監堂上徐有隣·金文淳·李得臣,禮曹判書李晩秀,參判閔台爀,觀象監提調金祖淳·尹行恁,禮曹參議洪樂游言啓曰,山陵各項吉日,推擇以入事,啓下矣。臣等齊會賓廳,招致觀象監諸日官,詳細會議,則今年亥坐,雖値天官符,比諸拘忌,最爲輕歇,方書例有例用之法,十月卽吉朔云,故使之精擇,別單書入之意,敢啓。傳曰,知道。
健陵亥坐巳向。洪運丁丑水,忌土年月日時,正運庚辰金運泊帝旺宮,雖爲天官符,拘忌中最輕。以年納音制之,以諸吉星化之,小無所妨,大行大王壬申生。金忌火日,始役八月初二日壬子卯時。先始東方,斬草破土同月初十日庚申辰時,先始東方,告先陵祠后土同日曉頭行,作甕家九月初四日癸未卯時,開金井同月十二日辛卯卯時。穴深七尺五寸,用營造尺,外梓宮陪進,同月二十四日癸卯卯時,下外梓宮穿壙畢役後隨時,啓欑宮十月二十二日辛未卯時。先啓西方,周堂空,發靷同月二十四日癸酉寅時,行喪忌方庚癸方,成殯到山陵後隨時,停喪忌方乾巽艮方。山陵啓欑宮同月二十七日丙子丑時,先啓西方,進發同日啓欑宮後隨時,下玄宮十月二十七日丙子辰時,的呼丁丑生,正沖丙午生,同旬沖壬午生,以上下玄宮時少避。祭主不伏方巳午未地,取土吉方丙壬方,造命年庚申木,月戊子火,日丙子水,時壬辰水,坐山祿貴。本命三合三德同聚,貴登天門,本命眞祿馬貴,太歲活祿馬貴,三奇帝星,四大吉時,七君下臨,蓋山黃道都天轉運。
李書九,以山陵都監都提調意啓曰,相地官義禁府都事金應一,中樞府都事崔翼,職務相妨,竝令該曹,閑司口傳相換,何如?傳曰,允。
兵曹口傳政事,中樞都事崔翼,訓鍊判官李春英相換。
李書九,以禮曹言啓曰,大王大妃殿傳曰,向來垂簾批答,予則垂簾,沖子侍坐之語,更思之,殊非正名位之義,此一節拔之,主上正位,予則從以垂簾更爲頒布事,命下矣。垂簾節目中,殿座排設條,初以侍坐磨鍊,故以大王大妃殿,殿座于簾內近東南向,殿下侍坐于簾外近西南向,啓下矣。慈敎今已誕降,殿下御座,當以簾外當中南向磨鍊,而係是一初莫重之儀節,原節目不可改付標,更爲正書以入之意,敢啓。傳曰,知道。
李書九,以魂殿都監都提調意啓曰,魂殿排設唐家,今當造成矣。謹考各年前例,則庚子丙申因下敎,皆以前排取色取用矣。戶曹奉安前排,別無大段有頉處,今番亦取色入用,何如?傳曰,允。
李書九,以山陵都監都提調意啓曰,三都監所用物力,例自本都監,請得分排用下矣。今番亦依丙申年三次請得謄錄,別單書入之意,敢啓。傳曰,知道。當內下矣。
李書九,以山陵都監都提調意啓曰,本都監所用物種,參考丙申己酉前例,鐵炭則戶曹各軍門取用,而石灰及不足鐵物,卜定於海西,空石則戶曹各軍門·守禦廳·畿營,亦爲取用,生葛則令畿營,分定各邑,進排擧行,瓦甎則自都監燔用,何如?傳曰,允。
李書九,以山陵都監都提調意啓曰,山陵始役後,都監堂郞以下員役匠募入接假家,其例不一,蓋當山陵新占處,局內有斫伐之木。又於傍近處,有私養山可用之材,則許令都監,從便措備,仍令畿營,進排蓋草,而若於局內及傍近處,無可用材木,則或取用於貢人,或分定於畿邑矣。今此山陵新占處,別無可斫之木,傍近處亦無可用之材,其所取用之道,惟在貢人與分定,而貢人處取用,仰體軫弊之道,不可輕議。揆以事勢,不得不分定於畿邑,而此時畿民亦宜顧恤。假家所入之數爻則從略,會減則從厚,旣有己酉遷園時,先朝下敎,今番山陵始役後,各項假家,令監董之臣,從略磨鍊,分付畿營,分定各邑。價本則儲置米,量宜會減事,嚴明知委之意,敢啓。傳曰,畿邑民弊,亦不可不念,依丙申年例爲之,可也。
庚申七月十六日酉時,上御誠正閣。都承旨入侍時,行都承旨尹行恁,記事官金啓溫·李存秀·洪奭周,原任直閣金祖淳,以次進伏訖。上曰,待敎與翰林出去,日省錄考出,可也。存秀先退,記注官金景煥進伏,奭周退出。行恁曰,俄者禮曹草記垂簾節目付標事,以敢啓措語,而批旨則以允字書下矣。以知道改書頒布,何如?上曰,依此爲之。命書山陵都監草記二度批答,仍命退。諸臣以次退出。
上在昌德宮廬次。
夜自二更至十八日開東,灑雨下雨,測器水深三寸五分。自開東至午時,灑雨下雨,測雨器水深一寸。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行左承旨李書九啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
備忘記,東萊府使韓致應下直,長弓一張·長箭一部·片箭一部·筒兒一箇賜給。
以發靷時,陪往大將望筒,傳于韓用鐸曰,末望爲之。
傳曰,左副承旨入侍。
備忘記,承旨之代,以工曹參判姜彝正爲之。
尹行恁啓曰,新除授承旨姜彝正,卽爲牌招,何如?傳曰,允。
吏曹口傳政事,禁府都事金應一,濟用主簿李昌杰相換,內贍奉事李儒文,掌苑奉事權瑞應相換。
大王大妃殿傳曰,宜寧縣監金宗善,前參奉朴齊一,宗戚執事差下。
吏曹口傳政事,副護軍曺錫中·沈象奎。
李書九,以魂殿都監郞廳,以〈摠〉護使意啓曰,唐家修補及因山時,各處排設所用次,長生殿退板二立,依國葬都監例取用,何如?傳曰,允。
庚申,七月十七日辰時,上御誠正閣。左副承旨入侍時,左副承旨沈象奎,假注書呂東植,記注官承膺祚·金啓濂,以次進伏訖。上曰,此草記書允字也,仍下山陵都監退板取用事草記。象奎承命書之,讀奏訖。上曰,承旨方有日省錄考出之役,本職當爲許遞,以榻敎書出也。仍命書榻敎曰,左副承旨許遞。象奎曰,舊抄啓文臣曺錫中,亦爲考出之役,而時無職名,令該曹口傳付軍職,何如?上曰,依所奏爲之也。命啓下禮曹啓目,仍命退。承史以次退出。
上在昌德宮廬次。
自開東至巳時,灑雨下雨,測雨器水深一寸九分。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢來問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
李書九,以禮曹言啓曰,告訃使拜表節目,當爲磨鍊,而取考喪禮補編,則宗親及文武百官,以白衣·烏紗帽·黑角帶,殿庭拜表如常儀,送至國門外,還着布公服事,載錄矣。白衣卽行用淺淡服,而丙申年,則以生布團領·烏紗帽·黑角帶,誤爲磨鍊,故昨年迎勅時,因筵敎,自臣曹,草記定式。今番拜表節目,則以淺淡服·烏紗帽·黑角帶,送至慕華館後,還着布團領帽帶事磨鍊,何如?傳曰,允。
李書九,以魂殿都監郞廳,以摠護使意啓曰,魂殿所排唐家,以前排取色以用事,纔已草記蒙允矣。取考各年前例,則唐家修補,皆於內司僕擧行,今番亦依此例,戶曹所藏前排件,今二十日,移奉于內僕內寺,修補入用,何如?傳曰,都摠府爲之。
李書九,以山陵都監郞廳,以摠護使意啓曰,本都監使役,極其浩多,有難以別看二人擧行,前五衛將金箕昶,別看役加差下,使之一體擧行之地,何如?傳曰,允。
李書九,以山陵都監郞廳,以摠護使意啓曰,山陵始役之後,堂上郞廳監造官及諸員役供饋等節,依丙申年例,令宣惠廳·戶曹,磨鍊題給事,分付,何如?傳曰,不必別爲磨鍊,就已區劃中取用,可也。
李書九,以山陵都監郞廳,以摠護使意啓曰,大小浮石,當以鶯峯如歧山取用,瓦甎當於汾川燔造矣。浮石·燔瓦之役,一時爲急,不可不先期始役,而浮石時鐵物打造,亦不可稽滯,大小浮石所郞廳監造官,爐冶所郞廳及燔瓦所分差官,率匠手役軍,依例除肅拜,出送役所之意,敢啓。傳曰,知道。鐵物則以壯營所在者取用,灰與炭,一體取用,可也。
李書九,以山陵都監郞廳,以摠護使意啓曰,山陵丁字閣以下營建材木及內下物力,勢將輸運,車子依數定送。三軍門卜馬出用,旣有丙申已例,訓鍊都監二十匹,禁衛營御營廳各十五匹,給糧料待令,都監出去時,自多有雜物馱運之事,爲先容所入使用,何如?傳曰,允。
李書九,以山陵都監郞廳,以摠護使意啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹依例擧行,何如?傳曰,允。
韓用鐸,以兵曹言啓曰,卽接西所衛將尹行頤牒報,則集成門南邊宮牆三間許頹圮云。爲先令紫門監,以杻把子及長木,堅實圍排,把守軍則金虎門入直軍十五名除出,限修築間,嚴加守直之意,分付,何如?傳曰,允。
韓用鐸,以兵曹言啓曰,卽接西所衛將尹行頤牒報,則拱北門西邊墻垣舊築四間許及同近處三間許,因雨頹圮云。令紫門監,爲先以杻把子,堅實圍排樹栅,令該曹,待晴卽爲修築,而兩處頹圮相距,係是咫尺,把守軍兵,慶智營入直軍二十名除出,限改築間,嚴加守直之意,分付,何如?傳曰,允。
韓用鐸,以兵曹言啓曰,卽接東所衛將崔在賢牒報,則都摠府後內宮牆四間許頹圮,集英門南邊內宮牆二間許,外面缺落云。爲先令紫門監,以杻把子及長木,堅實圍排,都摠府後墻頹圮處,弘化門入直軍十五名除出,限修築間,嚴加守直。集英門南邊缺落處,旣與全頹有異,且是集賢門近地,東北所直處,嚴飭集賢門入直哨官及東北所衛將部將,晝察夜巡,何如?傳曰,允。
韓用鐸,以兵曹言啓曰,卽接慶熙宮衛將劉光淵牒報,則武德門東邊墻垣兩處各一間,外面頹落云。令繕工監,爲先以杻把子,堅實圍排,急速修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
韓用鐸,以訓鍊都監言啓曰,因兵曹草記,集成門南邊宮墻三間許頹圮處,金虎門十五名,將校一人率領,限改築間,嚴加守直之意,敢啓。傳曰,知道。
韓用鐸,以訓鍊都監言啓曰,因兵曹草記,拱北門西邊墻垣舊築四間近處三間許頹圮處,廣智營軍二十名,將校一人率領,改築間嚴加守直之意,敢啓。傳曰,知道。
韓用鐸,以御營廳言啓曰,因兵曹草記,都摠府後內宮墻四間許頹圮處,弘化門入直軍十五名除出,將官率領,限修築間,嚴加守直,而集英門南邊內宮墻二間許缺落處,嚴飭集賢門入直將校,各別晝察夜巡之意,敢啓。傳曰,知道。
草莾臣宋煥箕疏曰,伏以皇天降割,大行大王,遽忽賓天,大小臣民普切痛霣,伏惟聖孝純篤,攀號罔極,踐位行禮,痛慕益深。在臣分義,宜卽奔赴,以伸誠禮,而第臣以癃疾殘喘,猝伏聞大漸之報,蒼黃震灼,拚死起發。僅僅扶舁,行到文義地,疾勢添劇,無以趲程,仍遭崩天之痛,五情割裂,穹壤茫茫,如綫氣息,倍益凜綴,亦無寸寸前進之望。嘗藥之日,旣不能趨候,奉諱之後,又未卽赴哭,義虧禮缺,罪戾甚大,孤恩負德,萬殞猶輕,有臣如此,生不如死,瞻望雲天,只有涕淚而已。兹敢自列,仰瀆於諒闇之中。伏乞聖明,亟命有司,治臣罪狀,以肅朝綱,以安私分焉,臣無任云云。答曰,省疏具悉卿懇。獲戾神明,奄罹巨創,攀號莫及,㷀㷀含恤,卿於此時,旣到近京之地,何不奔赴?望須竢間前進。仍傳于金羲淳曰,此批答,遣史官傳諭于右贊成所住處。
持平洪時濟疏曰,伏以天經人紀,義理之所由生也。國之有義理,猶元氣之塞乎天地,人而爲人,國而爲國,莫不以義理,爲之元氣,此而可離,非義理也。義理不明,而天經人紀之不爲昏夜世界者,臣未之聞也,肆惟我殿下,粤自御極之初,洞見大本,先立規模,上而繼述乎志事,則曰惟義理,下而施措於用捨,則亦惟曰義理而已。凡今日藉手於殿下之庭者,孰敢不率殿下之敎,會殿下之極,而苟無在下之闡明,則亦或有時而掩翳。故今殿下,懼大義之日晦,憂世道之益渝,特頒筵本,明示好惡,雖以一俗字,爲雍容一迫底辭敎,而痛辨源委,剖析毫縷。鈇鉞霜雪,昭森於一字一句之內,直與明義一部,相爲表裏,藏之石山,傳之百代,可以質神明而孚豚魚,可以典謨於斯道,可以日月於昏衢,於是乎三大義理,極天罔墜,無復有螮蝀於幽陰矣。此誠昭明至治,整頓民彝之一大機也。王言一下,擧世拭目,家傳戶誦,速於置郵,從欲之治,指日可期,猗歟盛哉。然而從古聖人之辭,微而奧,顯而深遠,拘儒穿鑿之論,或不免詿誤於經旨。今以俗眼淺見,看得筵本,不光明磊落大公至正,而一或有參錯私意,疑亂傅會,則非但大義之反有所害,抑恐聖訓之愈失其旨,如是則此豈我殿下矯俗警世之本意也哉?其所講明之責亦惟在於君臣上下,益加明辨而已,惟殿下,懋哉懋哉?且臣於近日李秉鼎事,竊有所駭歎者,銓官之遭罹人言者,前後何限,而或以政注之失,或以官師之規。未必以此,皆作終身之鐵限,而至若此人之向來醜聲,言亦可愧,彈墨莫洗於白簡,前望至拔於廟剡。曾未幾年,復授見任,雖出於匿瑖之盛德,而以若情踪,諉以宿趼,恬不爲引,數三違召,未嘗有別般節拍,而肅命登筵,退卽行政。經宿辭疏,循例請急,邀得飭敎,欲掩衆目,自謂已伸情勢,遂無顧忌,起坐考績,開門延客,揚揚冒據,晏然固有,有進無退,雖曰臣分,而忘廉冒恥,古有是否?渠何足言,有愧朝廷,此亦出於對揚矯俗之聖意,而一己廉防,未暇自恤而然耶?苟如是也,設有釁孽之類,擧皆藉此爲解,而欲爲媒進之妙計,則淸朝四維,無地可張,其爲累聖旨而長俗習,非細故也。傳曰,天工,人其代之,人君代天之工,何官不擇,而天官尤重,天官之任,何時不愼,而此時爲倍。噫,已痼者俗習也,難化者人心也。雖以精白一心,望實素著者當之,猶患却顧而逡巡,況以如秉鼎者,置之銓席,授之政柄,欲責以辨別淑慝,激揚淸濁,以禆矯俗之一治者,亦豈不有違於我聖上梳洗一代,懲創人志之至誠大義也哉?如欲矯俗,宜先此人,臣謂李秉鼎冢宰之任,亟施刊削之典,斷不可已也。仍伏念臣,以孤露餘喘,更有何念,而惟是寤寐如結,磨滅不得者,事君如父,移孝爲忠而已。兄先弟後,竝厠從班,一毛一髮,罔非造化,而前後除旨,皆出特點,無似賤品,何以得此?兄弟相對,惟有感淚,義在叩謝,豈不竭蹶趨承,獲瞻逖違之耿光,粗伸耿結之微忱,而第臣適患暑症,沈淹數旬。以此病狀,無望束帶,虛縻在身,跡涉偃便,非敢言私,諒非獲已,惶隕怵惕,益無所容,兹將疾痛之呼,仰瀆崇嚴之天。伏乞聖慈亟賜譴罰,仍遞臣所帶臺銜,以肅朝綱,以安微分,千萬幸甚,臣無任云云。六月十九日入啓。
以持平洪時濟上疏,以承傳色口傳下敎曰,此是先朝入啓未承批之疏,詳考前例之,如何?依例爲之。
四學儒生幼學沈鈺·洪祖榮·沈能秀·崔弘憲·李文在·朴福源·黃鐸·趙台銓·李性中·任爚·金定根·魚用臨·趙瀷·李寧載·沈能稷·柳能種·柳叔麟·李晩淵·柳鼎養·李魯俊·宋顯載·宋永載·李鼎完·韓用一·崔承憲·李憲琦·沈源祖·李寅溥·徐憲輔·金元喜·李黃載·李在文·洪龍弼·朴履鉉·李奎鉉·徐象輔·王太·朴東協·林弼鎭·鄭東煥·柳五獜·韓宗美·黃在中·李周學·李昇熙·趙在星·趙雲明·李敎信·魚在寬·魚在璜·徐有城·徐積輔·尹希大·申秉顯·李義輔·洪耆榮·洪學淵·洪默淵·申絿·愼光欽·李鍾正·沈能達·宋一衡·兪重柱·兪驥柱·金道順·趙潤·金遇順·朴宗琬·沈公益·朴宗琦·朴宗珏·李東輔·金憲根·李鍾源·李儒伋·趙鎭性·李奎會·成永默·李紀城·李是䥧·閔用世·尹經烈·兪杞柱·金復淵·鄭海容·朴宗玉·李海宗·吳璜·洪始榮·洪履燮·李度坤·李文容·崔大榮·朴賢壽·金思黃·金思玄·李基弘·金鎔·閔致文·徐璜輔·洪秉好·李喜祖·李時潤·李志樂·趙厚鎭·洪秉均·鄭倫·鄭昌獜·徐浣修·趙愼行·尹行德·尹聲大·尹雲逵·尹致明·尹蓍淳·尹昇鎭·尹奎煥·朴榮壽·朴宗喆·朴宗道·徐有珣·鄭履和·姜性會·金民秀·金在宣·金載龜·金時說·金有鍾·金學基·金箕明·金載球·金基祚·金熙運·金達仁·金重默·金性祚·李寧在·李度誠·李明鎬·徐有儀·鄭翼烈·柳榮九·金藎行·尹翊烈·李翊文·金鑑·方禹大·金周淵·沈應喆·趙錫耆·張顯翼·李永益·李懿喆·元度鎭·李鎕·李時佐·李禮延·鄭郁東·鄭崑柱·朴英載·金宇祥·閔永爀·李光輔·宋秀寅·徐泰河·李弘圭·金命天·丁若綏·洪灌·沈致榮·鄭喜愚·鄭淳弘·鄭喜聞·鄭煥奎·韓明鎭·趙鎭義·韓朋鎭·韓在衡·柳煥昇·沈樂耆·李在豊·洪秉景·李相延·金思靑·朴齊壽·尹道榮·李一容·沈鍵·金重秀·趙雲紹·趙雲緖·李憲兢·李基一·李基五·洪益倫·柳謨會·李義集·李義協·李翼綺·宋一洛·李義錫·李學緖·李齊夏·李鉉台·李邁緖·李謙秀·柳興晉·金百堅·金慶茂·禹崑河·李敬履·沈能學·李秉祜·李秉圭·李亨圭·李永錫·金龜叙·李株南·朴宗山·曺始振·尹格·權佲·尹行·高敬濟·高信濟·李植求·崔炳遠·李重選·權中龍·蔡臣求·李度衡·李鳳會·李觀基·李光芝·李養遠·沈能譁·柳鳴鳯·申淳·李善祖·金命漢·吳羽常·柳東範·姜昌會·姜應會·盧光吉·廉光趙·盧·兪宗源·韓成履·權趾仁·趙冕和·柳觀朝·沈熙穆·沈啓祿·李憲吉·閔重祜·沈會源·安思永·金尙燾·柳晩裕·朴光祜·沈能問·魚在祺·沈宜稷·沈宜輔·沈宜晉·李·權曗·吳泰恒·柳七在·李相台·尹夏鎭·金箕詢·李圭信·南駿聲·尹耆淳·尹致頀·南駿聲·金履疇·李廷永·南用中·金容善·李秉初·李永初·李民初·李善初·李栐·柳榮源·趙鎭商·趙鎭溟·趙鎭衡·趙在祜·申在植·申在翼·申文顯·金克鉉·金益鉉·李渭耆·李博淵·李晉淵·李商耆·鄭寬綏·朴長復·朴宗復·李英達·李陽祿·吳澈常·李集晉·沈公益·李魯淵·李止淵·申景顯·李海廣·李羲蓍·丁學祥·李儒岳·韓鼎洪·金履佐·李重鉉·沈達秀·沈廷秀·權福膺·朴來壽·朴齊壽·李長榮·安廷喜·李愚在·洪樂衍·李度明·申夔朝·李鍾運·李儒象·申緝·金可淳·李英禧·朴宗萬·金銘·柳興民·兪啓煥·李羲準·邊重裕·李魯應·李魯進·李魯元·李遠培·李太容·李重容·吳彦誼·具㢍·權曄·徐相祿·趙濟晩·閔毅顯·金履秀·金履實·李汲·洪在榮·李晦淵·洪集圭·沈能憲·沈能澤·申澓·曺元奎·趙奎升·張濂·鄭履周·任泰始·朴宗璜·徐有素·李周顯·禹門河·李恒九·李觀九·沈尙祖·沈榮祖·沈承奎·李鍾九·具廉·安光永·李燧·洪勝圭·洪穉圭·李昌植·安光潤·金鎭岳·李浩淵·韓用儀·吳相聖·沈能基·金基叙·宋啓榮·李審榘·徐有檠·李時淵·黃基南·金鳳淳·金初淳·洪陽燮·李基承·李基建·李基述·沈能愚·李度中·李在秀·魚在修·任默·朴宗儀·申錫龜·金喆遠·金吉遠·李基弘·李在憲·尹大烈·尹致亮·閔致遠疏曰,伏以惟我大行大王,嵬蕩之盛德,允符堯·舜,耄期之大壽,必若堯·舜,而胡天不仁,降此大割,使我止慈之殿宮,沖齡之聖上,號呼靡依,大德得壽,何理之舛也?今日大小臣民,沫血飮泣之痛,莫不曰吾王,本無疾病,旡妄小癤,可奏翼瘳,而祗緣逆醫無狀,議藥不審,凉熱補㵼,雜試迭投,全無敬謹之意。名以首醫之命吉,自初至終,一劑一方,渠自主管,則千剮萬戮,猶不足以解神人之憤。乾道孔昭,鬼戮先加,而未施街上之誅,任他牖下之斃,先朝之所追律於公胤者,獨不施於逆吉可乎?至於凶鏔,則臣等始未知爲何許人,得伏見廷臣討罪之章,則渠以方外之人,挺身於侍藥之列。敢以至毒之煙熏雜方,妄試至尊之,玉體,時維極暑,熏是至熱,此出於希功望賞之計,敢爲此僥倖妄悖之擧。律以刑政之法,宜伏可貴之誅,而畢竟勘斷,不過邊遠發配而止,使覆載間一刻難容之逆,偃息自在,古今天下,豈有是耶?至於載吉之有百可殺無一可原之罪,與吉·鏔兩凶,一而二,二而三也。又若他醫之可合訊問,而徑加酌處,亦豈非惋憤之甚者乎?臣等,草野韋布之賤士也。刑罰之出於朝廷者,顧何敢越俎與聞,而二十五年鳶魚作育之恩,不啻父母之顧復,而忍見天地崩坼之變。徒食薤鹽之費,未遂螻蟻之忱,悠悠者蒼,此何人斯?君父之讐,人得以誅,則臣等雖甚猥越,寧忍泯默?日前館學諸生之冒陳必討之義者,蓋出哀慟憤迫之情,而及承聖批,諭以慈旨,繾伏承東朝殿下命院相曉諭之敎。猗歟好生之至德,寔追大行大王之深仁,臣等相率感激,血淚無從,而第伏念好生,天地之德也,討讐,臣子之分也。經曰民之所欲,天必從之,今日討讐之公論,兆民之所欲也。特屈好生之仁,亟從討讐之論,恐有合於雨露霜雪之天道,此臣等所以終不敢已者也。伏乞聖上,仰稟慈殿,一依當初臺批允許之旨,貸死諸凶醫,嚴覈得情,夬施當律,少洩中外臣庶窮天極地之冤,千萬血祝,臣等無任云云。
以館學儒生幼學沈鈺等上疏,大王大妃殿,以承傳色口傳下敎曰,已諭於泮儒,此疏還給。
上在昌德宮廬次。
朝哭後,大殿·大王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,大司憲·執義·掌令二員,持平二員未差,監察茶時之意,敢啓。傳曰,知道。
李書九啓曰,大行大王行狀·諡狀·誌文,今將撰進矣。謹稽國朝故事,列聖朝行錄,皆有自內書下之事,仰稟慈殿慈書下,以爲敬考撰述之地,何如?傳曰,殿宮當書下爲敎矣。
大王大妃殿傳曰,顧予罔極痛冤之心,豈後於今日廷臣,至今相持乎?主上沖年遭創,哀慕過度,憧憧一心,晝夜無可弛之時,而日以不忍聞之說,貽慼於嚴廬之中,政院事實爲寒心,此後則以醫官事疏章,更勿捧入。
吏曹口傳政事,大司憲李城輔·李在學·權裕,執義高宅謙·閔師宣·金熙采,司諫朴瑞源·崔重圭·李萬榮,掌令李敬參·李寅采·金㙆·崔履亨·尹愭·閔慶世,持平金秀臣·李之珩·韓始裕·李安默·姜克成·愼性眞,獻納南惠寬·李東埴·李益恢,正言金啓濂·申龜朝·李東冕·姜浚欽·嚴思彦·趙秀民,工曹參判朴準源·尹東晩·尹長烈。
以大司憲·執義·司諫·掌令·掌令·持平·持平·獻納·正言·正言·工曹參判望筒,傳于李書九曰,首望爲之。
兵曹口傳政事,副司果張至冕·朴宗京竝單付。
韓用鐸啓曰,左邊捕盜大將申大顯許遞事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
韓用鐸啓曰,左邊捕盜大將,以他邊大將兼察事,命下矣。右邊捕盜大將柳孝源,卽爲牌招聽傳敎,何如?傳曰,允。
韓用鐸啓曰,前左邊捕盜大將申大顯所授命召及大將牌傳令還納修正次,密匣請出之意,敢啓。傳曰,知道。
兵曹,左邊捕盜大將吳毅常·任嵂·申鴻周。
以左邊捕盜大將望筒,傳于韓用鐸曰,首望爲之。
韓用鐸啓曰,新除授左邊捕盜大將吳毅常,卽爲牌招,傳授命召及大將牌·傳令牌,何如?傳曰,允。
韓用鐸啓曰,宣傳標信三十一部,開門標信五部,閉門標信五部,問安牌七部,命召十部,虎符二部,密符四十五符加造九部,左右捕將大將牌·傳令牌合四部,通符五十九部,馬牌十部,摘奸牌十部,竝皆新造以入。大王大妃殿慈旨四部,問安牌五部,馬牌五部,惠慶宮問安牌五部,馬牌五部,王大妃殿慈旨四部,問安牌五部,馬牌五部。嘉順宮問安二部,馬牌一部,亦皆新造,以入各殿宮之意,敢啓。傳曰,知道。
韓用鐸啓曰,命召虎符·密符·左右捕將大將牌·傳令牌,今已畢造封入矣。應授之員,宜卽牌招分授,而領議政沈煥之,左議政李時秀,右議政徐龍輔,兵曹判書金載瓚,壯勇大將金祖淳,御營大將朴準源,方在闕中。自前有直傳之規,今亦依例傳授,而訓鍊大將李漢豊,禁衛大將徐有大,摠戎使申大顯,右邊捕盜大將柳孝源,竝卽牌招傳授。水原留守徐有隣,廣州留守金思穆,開城留守金勉柱,今方上京,一體牌招傳授。通符一百四十七部,兵曹摘奸牌一部,都摠府摘奸牌二部,巡更衛將牌八部,部將牌四部,亦皆畢造矣。通符內上件五十九部外,各司頒布件八十八部,兵曹·都摠府摘奸牌,衛將·部將牌,亦依前例。自本院頒布,諸道監司·江華留守·統制使·兵水使·防禦使所授密符,亦依前例,每道宣傳官一人,持標信下送,而諭書亦依當初所授,次第改書安寶,使院吏齎傳。濟州則乃是候風之地,亦依例別定他宣傳官下送,而傳授新符,收來舊符,事係至重,各處不可不成送有旨。且送舊左隻,使之合符收來,各司各道舊頒符牌,當倂收聚,而取考前例,則左右捕盜大將牌·兵曹都摠府摘奸牌,皆刻御押故還入大內,因山時,出付都監,御押標信及諸符牌,一體奉安于退壙。至於捕將傳令牌及各司符牌,自本院燒火,而問安牌及馬牌,亦自本院,一體燒火矣,今番則何以爲之?敢稟。傳曰,依例爲之。
吏曹,大行大王行狀·謚狀撰集廳堂上十望,行知中樞府事洪良浩,行兵曹判書金載瓚,行吏曹判書李秉鼎,行大護軍丁範祖·趙鎭寬,禮曹判書李晩秀,刑曹判書韓用龜,行護軍李翊模·金祖淳,行都承旨尹行恁。郞廳十一望,奎章閣直閣金近淳,司成閔命爀,右通禮趙得永,校理金履度,前正言朴宗京,前執義張至冕,副司果曺允遂,副司直林漢浩,奉常判官金熙華,副校理金熙周,檢閱李存秀。
李書九,以吏曹言啓曰,今此大行大王行狀·謚狀撰集廳郞廳,前正言朴宗京,前執義張至冕,時無職名,竝令該曹口傳付軍職,何如?傳曰,允。
李書九,以禮曹言啓曰,謹稽五禮儀及喪禮補編卒哭後視事服,以布裹翼善冠·布袍·布裹烏犀帶·白皮靴載錄,而公除後卒哭前視事服服色,無可據之文。丙申年,因丁丑已行之例,以自內書下者,令尙衣院製入矣,今番亦依丙申年例,分付該院擧行,何如?傳曰,允。
李書九,以長生殿都提調意啓曰,外梓宮合木,已爲畢役,自明日爲始着漆,而謹依丙申年例,以六十度爲限擧行乎?敢稟。傳曰,依此爲之。
韓用鐸,以壯勇營言啓曰,闕內各處門鑰,何等至重,而去夜回泰門門鑰下鑰時,全不致察,至於秋景苑入直壯勇衛摘發之境。事極驚駭,該門開閉,別軍廳自當主管,而有此疎虞不審之擧者,不可無警,當該入直別軍職,令該府,拿問處之,何如?傳曰,允。
以金處漢·金守基·徐春輔囚單子,傳于李基讓曰,分揀放送。
館學儒生進士李星源·朴綺壽,生員金炳翼,進士洪仁榮,生員李漢崇,進士鄭夏容,生員朴雷煥,進士徐有望,生員李勉重·徐淇修·洪秀俊·李尙愚·趙萬大·趙宅謙·金用默·李鐸遠·徐胤輔·金學淳·趙豊鎭·金履祜·金祖淵·李敎明·丁好三·尹會東·許明·李允中·姜守睦·李基善·李是銑·朴義和·嚴重·沈能泰·金周默·申在陽·尹潢·成永愚·李寅默·徐稷修·沈鍈·趙雲翊·李壽淵·徐有鎭·尹鼎烈·安光宇·朴呂壽·李仁昇·林義謙·金振玉·尹行慶·鄭可默·梁宗杙·洪頤萬·李光軾·安在默·邊正容·李商羽·尹命鉉·閔箕世·李日憲·崔景遠·李經九·李惟命·洪樂玄·柳潚·李鋐·張至喆·李需光·沈常鎭·李海慶·鄭載遠·南鼎寬·李世述·柳輨·吳彦先·李猉峻·金鎭·金厚淵·金玘·南翼中·安尙默·柳諶·安錫良·任度常·李鎭·許綜·崔楨勳·南泰德·鄭錫猷·金煥奎·安周彬·崔健亨·吳亨俊·權漢玉·睦允中·韓師獻·吳彦載·李述明·崔粹灝·柳煥謙·金渭漢·崔英弼·安榮·金愚淳·李普澈·金冕鎭·蔡顯國·柳佺·李箕來·金龍·鄭贇·睦仁圭·申洸河·孟欽圭·權徹·姜世望·林孝彦·李錥·李河運·鄭爀尙·韓在洙·韓弘德·閔宗爀·徐檍·權·沈湜·徐殷輔·李在修·沈日魯·尹善大·沈銇·李羲斗·李寵億·兪京煥·金鍾慶·李道永·姜履元·南鍾岳·柳玉鳴·丁若鍊·金·李儒冕·朴寅源·金始鳴·宋志和·李榮澤·李晦保·李鎭觀·朴周源·趙鉐·具重榮·李德彬·兪道煥·閔致昇·任尙泰·成烈·李道在·李憲英·申昭陽·鄭夏榮·鄭文容·韓用紀·金鍾和·朴潞壽·李鎭華·吳霑·任履周,進士李韶九·金履會·徐鼎輔·沈能岳·洪樂膺·李志淵·李大在·韓喆裕·權中倫·趙毅淳·朴宗薰·徐兢修·洪志燮·李謙中·洪益聞·許偁·沈英鎭·李輪祥·李顯周·金處明·權應錫·李載寬·洪善容·蔡弘臣·尹礪相·徐冕輔·李朝鉉·柳之和·任壽益·李升淵·朴昌壽·李源成·權定仁·韓兢裕·安光集·李義用·禹世欽·車載璜·李光輔·李敬會·尹箕煥·李熲·金致均·李敬緝·許·柳最完·柳會根·柳溵·李泳·李宜鉉·李熙諿·吳宗吉·南履默·魚用恒·趙時簡·洪秉鉉·鄭國輝·南秉寬·李益·沈性浩·李禮曾·具厚榮·鄭桓周·崔時澤·金在浩·韓毅鎭·李期祜·柳諫·鄭經煥·朴思淳·金道曾·趙相羽·高克明·許澮·尹光輅·趙漢逵·朴道敏·李光鉉·鄭述周·朴思臣·李㷞·姜顯永·李如愚·成致商·南宮愿·韓性謙·趙匡鼎·徐有行·李道明·李若洙·宋尙尹·李脩演·崔準東·李明鎬·柳光鎭·李周喆·兪晦根·梁達溟·尹克謙·崔鴻振·睦祖訥·閔致孝·沈能植·李殷儒·崔照·權大觀·安棨·朴大淳·趙煐·金翊龍·兪漢淳·曺允榮·李心永·崔海翼·金魯奎·金鼎元·鄭謙容·尹致爀·鄭漢容·柳聖淵·李羲萬·宋暹·徐有稷·李壽薰·趙奎采·李鍾夏·兪漢綺·柳石鳴·尹景儀·趙鎭翼·尹鍾大·李國昌·嚴思祖·韓重謩·韓錫朝·權馥·徐有積·李元默·鄭東勉·兪伯煥·金箕懋·鄭時綏·朴長殷·沈魯成·任存常·權中敏·韓用成·李翼榮·鄭東晩·金泰鍾·曺錫倫·兪台柱·李永晉,幼學金箕詢·徐有渠·金文根·朴興壽·金守根·兪疇煥·兪春柱·沈能達·申在儒·李憲周·李吉常·沈宜敬·李羲平·沈能澤·尹世泰·李宅呂·李行震·沈宜永·李儀逵·金履宲·徐鍾淳·洪龍弼·柳謨·李魯俊·柳鼎養·李觀九·金正柱·魚用九·李黃載·洪起燮·李謙秀·趙元植·李恒九·洪集圭·沈源祖·李寅溥·金定根·李憲琦·李敎信·李性中·尹翊烈·李翊文·宋秀寅·徐泰河·李弘圭·金命天·丁若綏·洪灌·沈致榮·李敬履·李秉圭·李永錫·金龜叙·李株南·朴宗山·尹格·金百堅·權佲·尹行·高敬濟·高信濟·李植求·崔炳遠·李重選·權中龍·蔡臣求·吳璜·洪履燮·李度坤·崔天榮·崔大榮·朴賢壽·徐有儀·鄭翼烈·柳榮九·金藎行·李翊烈·方禹大·金鎔·金周淵·徐有珣·朴宗道·朴宗喆·朴耳壽·尹奎煥·尹昇鎭·尹致明·尹雲逵·尹聲大·尹行德·趙潤·趙愼行·徐浣修·鄭昌麟·洪秉均·鄭倫·趙厚鎭·李志樂·李時潤·李喜祖·洪秉好·徐璜輔·閔致文·李周鐸·李基弘·金思玄·金思黃·金思靑·洪秉景·李在豊·申秉善·沈樂耆·韓在衡·韓明鎭·趙鎭義·韓明鎭·鄭煥奎·鄭淳弘·金鏗·鄭喜愚·金履初·沈春永·愼光欽·徐應淳·徐章輔·趙洸·李憲百·李在寅·李濟緖·金在安·兪縉煥·李秉祜·金銘·兪平柱·尹致正·沈能一·鄭東昕·李遠培·尹致常·兪文柱·沈衡泰·李一永·沈健鎭·安廷喆·趙雲繪·任宅常·柳興永·吳慶仁·申紹·李在達·朴宗有·尹昌爀·金啓徹·尹性鎭·鄭德容·成重默·徐有敦·洪默淵·尹行可·尹种·柳進·徐華輔·韓晉臣·李碩道·李敎憲·金陽淳·宋一圭·宋一衡·金重秀·尹致正·尹致敎·尹致宗·李箕秀·李在秀·李龍秀·金蘭淳·鄭在寬·金衍淳·李逈東·李晉淵·李商耆·申文顯·朴時訥·金益鉉·李億宗·李綰·池玄錫·李趾福·金克鉉·韓在綺·朴齊先·李啓漢·孫慶運·朴基慶·趙鎭衡·趙鎭溟·趙鎭商·尹行果·尹致頀·柳英源·李海存·徐有常·崔克明·李五秀·鄭世楨·金錫禧·徐騏輔·李翊會·金吉遠·金喆遠·洪秉坤·李東耆·徐秉淳·沈能憲·洪勝圭·鄭觀綏·李鍾岳·洪秉觀·徐光輔·鄭匡輔·李學明·李孝明·李正紳·李正殷·李正豊·李正濠·尹䄷·朴宗復·洪在敏·李鼎完·朴昌浩·朴氣浩·朴文浩·朴彝浩·朴來謙·朴來鼎·沈宜敎·閔鍾岳·李錫耉·金鏞·尹約烈·金履秀·申在俊·李好敏·趙濟弘·林寅喆·宋翼祥·朴宗濂·李晦淵·李維會·崔弘峻·尹行老·李載燮·尹命鉉·李三運·李儒尙·李一容·金啓澧·吳庚秀·朴是源·趙雲躋·柳憲洙·鄭時容·趙義敎·吳慶曾·李大容·兪民柱·李徹祚·魚在寬·李延傅·李延保·李好明·朴宗琦·南履昇·南灌·任廉·柳炕·鄭時㒆·邊弘濟·權晥·權檏·李箕樂·洪學淵·李希梅·洪秉稷·洪耆榮·申友善·李驥秀·李鼎耆·南鍾呂·尹希大·鄭文承·徐績輔·李鍾源·金憲根·鄭敎在·申絿·金協基·李東輔·金度茂·金道順·金始亨·兪驥柱·宋一杉·李俊載·金載儁·愼喆欽·崔景運·閔周世·閔用世·李是䥧·吳喆秀·李紀城·閔喆行·洪秉繩·柳詠·李敏根·成憲修·李熽稷·李南圖·李元燮·邊興濟·朴宗履·李光愚·曺始振·鄭福榮·姜世重·李得良·安豹彬·趙常鎭·南瀷·張祐·徐有殷·朴斗源·尹行九·呂善質·崔弘進·韓孟裕·林昇運·朴會壽·朴玄壽·曺衡振·朴宗植·洪始淵·李學緖·尹行五·洪秀健·沈久之·沈永之·韓善容·黃基南·金民秀·兪平柱·金在天·金炳常·李應淵·金炳星·金炳文·李羲準·朴柱煥·黃仁憲·沈鈁·李喜愚·洪明燮·洪耆燮·曺鳯振·李用愚·李周榮·沈宅之·李勉冲·崔瑛·李勉讓·朴馨源·朴宗任·李相斗·朴宗琬·林顯喆·崔承憲·任聖觀·任民常·金九喜·兪漢宅·金山柱·金箕明·宋欽仁·李鳳壽·金厚淳·李株·李圭鉉·李寅泰·金在華·尹復鉉·朴山壽·金球·洪胤祚·申錫九·申大坤·李文載·黃仁爲·宋天圭·李世淵·沈魯賢·洪秉昇·李宅貞·金鍾直·申在植·李度中·金箕常·李行健·崔克謙·沈能基·徐有集·韓用儀·趙聖煥·柳煥昇·鄭時綏·趙湕·安永壽·吳相望·趙鎭九·李順·沈能定·尹在烈·申在實·李行逵·尹致昇·任熻·沈能種·洪俊榮·李魯元·魚在祺·魚用圭·尹致熙·李晠淵·李時淵·兪杞柱·尹奎鉉·李大淵·李翼淵·李樂淵·魚在修·黃運休·趙仲鉉·鄭鴻度·李相基·李鍾仁·蔡弘韻·徐宗淳·李聖緖·具炳默·李羲耆·柳畹·李養休·柳得鏞·朴善性·金宗海·申奭周·金相玉·柳榮哲·徐有一·金勉喆·曺命爀·李顯大·李顯世·金貴鎭·宋星載·柳觀國·曺錫路·沈鏘·李圭信·沈度鎭·姜漢翼·姜漢一·元永錫·南用中·元永福·金容善·李秉初·李善初·李民初·李栐·具鶴壽·鄭履和·金達仁·金性祚·李寧在·李度誠·李明鎬·李度衡·李鳳會·李觀基·李光芝·李養遠·姜性會·金在宣·金載龜·金時說·金世鍾·金學基·金炳斗·金載球·金基祚·金熙運·李儒筌·丁鳴·丁學祥·李儒岳·柳本藝·韓鼎洪·崔致周·崔敬周·沈鍵·金履佐·李重鉉·張益儉·沈達秀·金炳倫·權福膺·朴來壽·李鎕·尹道榮·朴齊翼·李光輔·金宇祥·李英載·鄭崑柱·鄭郁東·權燁·李禮延·李時佐·元度鎭·李懿喆·李永益·張顯翼·趙錫耆·沈應喆·禹崑河·金慶茂·宋一洛·柳興晉·李邁緖·李鉉台·李濟夏·李義錫·李翼綺·李義協·李義集·柳謨會·洪益綸·李憲兢·李基五·申緝·李英達·朴長復·申在翼·金文起·趙在祜·李渭耆·李巖耆·趙涉·宋夢龜·鄭寬綏·金炳吉·金炳元·李海謙·沈能稷·李亨道·金履平·沈命永·李義淳·金有鍾·具光錫·洪世榮·李義濬·洪陽燮·成一源·朴宗喜·朴春壽·趙雲龜·趙吉源·李志學·尹行晩·尹致默·金溶·任百祐·鄭壽容·朴禧源·朴鍾魯·趙雲紹·朴齊管·吳泰榮·李埴·李益秀·韓公裕·朴奎素·朴長興·柳鎭五·柳太永·吳泰中·沈魯一·李光穆·任序常·韓用一·安弼良·林景運·金協淳·金炳喆·趙忠植·朴鍾萬·尹致榮·尹致祜·李英禧·李儒象·李儒駿·李儒晩·金文喜·金可淳·慶明·李慶天·洪樂衍·洪時榮·李愚在·李羲龜·辛基·金尙燾·柳晩裕·朴光祜·李憲吉·李魯應·李魯進·吳彦誼·徐肯輔·崔膺憲·李綱在·沈退之·吳泰鍾·金永淳·李弘度·具㢍·申昇漢·徐有集·具義元·洪吉周·李海永·兪啓煥·安廷喜·李弘敏·宋永載·申弘模·安光憲·崔趾憲·李最榮·李昇徽·李義協·南持敬·沈命永·李翊會·李勉伯·李儒準·安翊良·李玄正·朴光浩·李海晶·安廷祐·李尙默·李暕·成退默·安廷翼·趙雲緖·徐有偉·朴光魯·黃鐸·韓永儉·李頤采·趙雲繼·尹行喜·林擎遠·申升模·鄭羽容·鄭壽容·金鎭喬·南正柱·南持順·南持學·趙雲集·李儒伋·趙鎭性·吳俊圭·崔時馨·金大奎·李海宲·吳鼎默·朴宗玉·鄭海容·金復淵·金春根·鄭晉錫·申相穆·任聖龍·金光朝·尹宇烈·尹寅烈·李敏會·柳興賓·李曇鎭·朴福源·李文在·魚用臨·李寧載·徐象輔·徐相祿·趙學臣·趙濟晩·李海廣·李景顯·李止淵·李魯淵·沈公益·李集晉·吳澈常·李陽祿·申沼·趙學臣·曺錫純·李秉圭·朴宗翊·李儒膺·李海振·洪祖榮·金鎭岳·徐獻輔·朴宗璜·李喜壽·呂東奎·安聖斌·安廷燮·朴宗華·具廉·崔弘迪·呂龜永·李重容·嚴燾·尹大烈·辛溆·洪時榮·呂善容·尹載喆·趙雲彬·尹膺烈·成魯柱·李海柱·李海珪·李在周·尹衍勉·柳運朝·成載翯·趙雲崑·成載厚·權馝·李勉醇·權馟·李敬履·尹䅍·李冕玉·鄭喜聞·閔毅顯·李貞道·沈能秀·柳秀獜·鄭殷柱·徐鴻輔·南持學·任錫常·沈能胤·柳淑獜·朴協源·林聖求·朴巘壽·安廷玉·金啓溟·林柱遠·朴膺源·權寔·朴宗裕·南履綏·鄭畊愚·趙台鉉·李耆淵·金啓永·沈鼎鎭·南潞·沈益泰·宋顯載·崔弘憲·吳泰成·尹元植·南履煥·李吉淵·李洛九·李亨圭·李星淵·李鍾運·林達源·李東永·黃軾·任鋼·閔永爀·李覺初·李永初·徐哲輔·朴應鉉·李汲·尹永明·金鉌·金聖植·金懋·李學懋·金履鉉·朴宗瓚·朴宗鈺·李羲昇·韓憲裕·韓兢履·洪秉斗·洪秉規·沈能謹·成謹默·李培秀·趙啓煥·柳·李奎緖·安翊彬·李遠翊·權曄·李肇新·安秀良·金益鉉·尹箕東·李灝·朴基宏·趙哲永·李憲中·尹應大·田泰闢·李達欽·李永觀·尹孜東·李守圭·李博淵·李選東·安思永·沈會源·盧光吉·閔重祜·沈啓祿·沈熙穆·柳觀朝·申淳·權趾仁·韓成履·金命漢·兪宗源·盧·廉光趙·姜昌會·姜應會·柳東範·柳鳴鳳·吳羽常·李善祖·沈能烈·金履疇·許·李廷永·尹耆淳·尹夏鎭·李相台·柳七在·吳泰恒·李·沈宜晉·沈宜普·沈能聞·趙冕和·韓慶履·申弘模·李豊鎭·金養海·李榶·趙廷玉·李海聖·柳興民·朴宗祐·金世恭·金民熙·趙文珏·金仁大·任弘迪·李意秀·康麟祥·丁若鑑·孔漢鼎·李啓薰·辛仁默·李光蓍·李彦九·許琨·鄭·孫錫祚·李晩祿疏曰,伏以臣等,以擧國沫飮之忱,尺疏叫閽,敢請收還逆醫輩酌處之命,亟正王法,以泄神人之憤矣。誠未格聽,兪音莫承,繼以有慈聖下敎頒示之擧,臣等相顧愕貽曰,此賊未誅,則王章壞矣,人紀斁矣。慈聖聖意,雖以醫官輩酌處,爲伸公議,重國體之道,而臣愚死罪,竊以爲公議,終歸於不伸,國體反至於不重矣。臣等雖伏承更不煩瀆之敎,而亦不敢伈泄度日,以負我大行朝培養作成之恩,玆復雪涕叩心,呼籲於九閽之外,伏願聖明,試垂察焉。臣等三復我慈聖下敎于院相者,有以知慈聖好生之德,如天地之無不覆燾,至使虺蜴梟獍之類,咸囿於雨露之澤,而臣等冤憤之心,終有所不能釋然者。逆鏔之不事醫業,亦臣等之所聞知也,渠之所用煙熏之方,不過是閭巷匹庶輩雜試之術也,使逆鏔,初不自薦,則大行朝,何以知逆鏔之有此方也,使逆鏔,苟有一分謹畏之心,則何敢以匹庶之所試者,妄試於莫重之地哉?況其所入藥料,乃朱砂也。朱砂入火爲水銀,以水銀之毒,重入於肥膚之中,則目前雖有膿潰之效,而不知不覺之中,眞元安得不澌鑠乎?此逆鏔之罪,國人皆曰可殺者也。命吉則當初凉劑之進用也,以渠老於醫術,決知其有害,而初無碎首天陛,以死强諫之事,及至逆鏔之用煙薰方也,豈不知水銀之不可妄試於玉體,而任其所爲,無一言以拒之哉?以命吉之負犯,豈可謂鬼誅已加,而不正追施之律,以逆鏔之罪惡,豈可謂遠竄已足,而不施藁街之典哉?至於皮載吉之欺罔天聽,延拖時日之罪,與命吉·鏔,一而二,二而一也。臣等之前疏所引可貴之事,可以知王章之不可不伸也,人心之不可不慰也。今日三逆醫之情節,比之於可貴之下針,不啻萬倍,使先正臣宋時烈,在今日朝廷,則其所以沫血致討者,尤當如何?而殿下,雖欲試之以酌處之律,亦不可得矣。然則今者逆醫輩之未施當律,正坐無一箇忠憤之人耳。噫,彼金吾之臣,只知嚴敎之不可不奉,而不復知逆醫之不可不誅,一疏陳請,半日相持,不過爲塞責之歸,而畢竟配所之定入,無所留難,此尤臣等之所慨惋者也。且當上下哀遑之時,固知瀆擾之爲罪,而目今臺閣一空,爭執無人,則臣等不顧出位之嫌,有此申籲之擧者,實出於痛冤崩迫,與此賊不共戴天之義,亦豈可已而不已哉?伏願殿下,仰稟慈聖,亟施逆醫等,當施之律,以正邦憲,以洩輿憤焉,臣等無任云云。答曰,省疏具悉。東朝又有下敎矣。以下三行半刀削
庚申七月十九日辰時,上御誠正閣。藥房入診入侍時,藥房都提調徐龍輔,提調徐邁修,副提調尹行恁,記事官金啓溫,記注官金景煥,記事官金珍恪直閣金近淳,醫官柳光翼·金孝儉·李敬培·朴春源·李惟鑑·吳千根,以次進伏訖。龍輔曰,數日間霖雨頗過,聖體,若何?上曰,冥頑矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,凜綴以過矣。龍輔曰,惠慶宮氣候,何如?上曰,一樣凜綴矣。龍輔曰,王大妃殿氣候,何如?上曰,凜綴矣。龍輔曰,嘉順宮氣候,何如?上曰,凜綴以過矣。龍輔曰,醫官入診,何如?上曰,何必入診乎?命行恁,書政院啓辭批答。行恁承書讀奏訖,行恁曰,筵體何等至嚴,而上下番兼春秋,鍮硯不爲持入,事體所在,萬萬駭然,竝從重推考,何如?上曰,依爲之。行恁曰,工曹多有擧行之事,堂上有闕之代,令該曹口傳差出,何如?上曰,依爲之。竝出擧條龍輔曰,藥院事,有稟定者矣。眞殿茶禮所用楂果生鰒等屬,例有卜定,而眞殿茶禮,因山前,雖不得過行,亦當取用於殯殿茶禮,而其外每月令封進之饌品,取考丙申謄錄,則大殿卜定,皆依例爲之,魂殿亦有加卜定,今亦依此例,有例者依例卜定,無例者旁照他例擧行,似好矣。上曰,依此爲之。龍輔曰,自前轝士大將,例皆兼帶捕將矣,捕將中時帶將任人許遞,令該曹口傳差出,何如?上曰,依爲之。出擧條龍輔曰,領左相爲承候,方詣閤外矣。上曰,領·左相入侍。出榻敎賤臣承命出傳與領議政沈煥之,左議政李時秀,偕入進伏。煥之等曰,日間陰濕,聖體,若何?上曰,冥頑矣。煥之曰,大王大妃殿氣候,何如?上曰,凜綴以過矣。煥之曰,惠慶宮氣候,何如?上曰,凜綴矣。煥之曰,王大妃殿氣候,何如?上曰,一樣凜綴矣。煥之曰,嘉順宮氣候,何如?上曰,凜綴矣。煥之曰,水刺進御之節,何如?上曰,一樣矣。煥之曰,臣等之區區所望,唯在於寬護聖躬,勉進水刺,仍爲仰勸於殿宮矣。煥之曰,大殿方物物膳朔膳,當自京外,依例擧行,而大王大妃殿·惠慶宮·王大妃殿方物物膳朔膳,當更爲磨鍊。嘉順宮方物物膳朔膳,亦令該曹,參考前例,磨鍊啓下後,分付京外擧行,何如?上曰,依爲之。煥之曰,大行大王行狀·諡狀撰集廳堂郞,因成服前差出,以致望單之還下矣。諡狀撰出時急,原單子,使之更爲啓下後,依例擧行,何如?上曰,依爲之。竝出擧條煥之曰,臺諫久未備員,而遞差傳旨,姑未啓下,故口傳差代,亦不得仰請矣。上曰,傳旨今當啓下矣。煥之曰,兩司多窠,久未差代,此時臺諫,不可不備員,待傳旨啓下,令該曹口傳差出,何如?上曰,依爲之。下段出擧條仍命退,諸臣以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
韓用鐸啓曰,弘化正門及東挾門開門標信,請出之意,敢啓。傳曰,知道。
傳于尹行恁曰,藥房入診時,領·左相,閣臣·諸承旨入侍。
大王大妃殿傳曰,醫官事,以大行朝深仁厚德仰體,則無兪允之理,而人心憤菀難防,以物情之漸激,不可不從,令金吾,醫官沈鏔定配之路所到處,具格嚴囚,以待公除後處分。
大王大妃殿,以承傳色口傳下敎曰,再次太學儒疏,今還給矣。更思之,有違待士之道,傳敎還收,醫官亦已處分,須知予意,處分前勿令更爲騷擾,泮長往太學,曉諭於疏頭儒生。
大司諫兪漢寧,司諫朴瑞源,掌令李敬參·崔履亨,持平金秀臣·李安默,獻納南惠寬,正言姜浚欽·金啓濂啓曰,嗚呼,諸逆醫之罪,可勝誅哉?其所妄進雜劑之罪,國言喧騰,前啓已悉,臣等不必更事臚列,以慼我不忍聞之聖心,而第其負犯何如,罪逆何如,而尙今假息於覆載之間者,其可曰國有法乎?前啓允許,實仰我慈聖夬斷之徽度,而手磔口臠,方切輿情之顒待矣,不意宥貸之典,忽下於至冤積憤之中,臣等相顧愕眙,不能無憾於天地之大也。嗚呼,大行大王好生之德,溥博如天,無物不涵,臣等雖甚愚迷,豈不知仰體萬一,而若係虺螫梟獍之自干於罔赦者,以生道殺人,而雨露霜雪,無非至化,則顧何嘗屈法伸恩,使亂賊倖逭,而王法不行,如今日逆醫輩酌處之典乎?議藥始終,雖以詳知爲敎,逆鏔之挺身而自薦熏方,命吉之袖手而使進雜劑,載吉之欺天而延拖時日。不但中外之自初疑慮,顧今一國之戴天履地者,莫不慟泣而冤號,皆曰可殺則雖使渠輩自解,無辭可原,而唯當遲晩而已,此而不誅,則王綱斁矣,人紀滅矣。間因言地之不備,尙稽沫飮之請,使彼徑斃者,盤覈路絶,假息者,首領尙保,古今天下,寧有如許國體,寧有如許人理乎?臣等昨伏見慈敎下者,臣等非不知嚴廬貽慼之爲萬萬悚悶,而第其罪犯之關係倫綱者,決不可晷刻容貸,則豈可以此時之瀆擾爲懼,而不思所以泄輿憤伸王章之道哉?請物故罪人命吉,亟施收孥之典,慶興府竄配罪人鏔,茂山府竄配罪人載吉,竝令王府,拿鞫得情,夬正邦刑。答曰,不允。未伏法之類,無得施孥籍之典,卽兩朝受敎也。沈鏔則旣有所,到處具格嚴囚,以待公除後處分之慈敎,則當待處分,何以竝爲發啓?
韓用鐸,以備邊司言啓曰,今番告訃使行留館遲速,未可預料,且是莫重之事,宜有軫念之道,不虞備五千兩,以關西所在銀,出付使行,如有用餘,則還歸時,一一還納之意,分付,何如?傳曰,允。
韓用鐸,以備邊司言啓曰,今此告訃使行公用銀四千五百兩及刷驅盤纏銀六百兩,當自灣府出給,而帽稅時在無多,依近例,以關西各庫銀中,依此數先爲貸去,待帽稅有裕,卽爲換銀準數還報之意,分付該道·該府,何如?傳曰,允。
李書九,以撰集廳言啓曰,在前撰集廳,例設於內兵曹,而今番則日省錄,方自內閣考出,不必別爲設廳。臣等今日齊會內閣,政院日記取來,一體考出之意,敢啓。傳曰,知道。
李書九,以撰集廳言啓曰,大行大王,毓德春宮,十有八年,御極以前講學集德之實,不可不首載於諡狀·行狀中。講書院·侍講院日記,一體取考,在前撰集廳,有時政記抄出之例,亦令春秋館,稟處,何如?傳曰,允。
李書九,以撰集廳言啓曰,日記抄出之役,極其浩多,使臣行期,要在不遠,堂上郞廳,或有在外者,或有都監仕進者,無故者只有數人,無以擧行。郞廳依例加數差出,而堂上,亦令吏曹加差,使之察任,何如?傳曰,允。
李書九,以禮曹言啓曰,今此健陵守護軍七十戶,俱兩保,令兵曹,依例定送,何如?傳曰,允。
李書九,以禮曹言啓曰,卽接奉常寺所報,則東籍親耕田所種皮稷,今已成熟云,依定式,親刈取稟單子,當爲磨鍊,而三年內,有不敢循例,取稟。令該寺依丙申年例,以攝刈例擧行,而此後刈穫之節,亦依此施行之意,分付,何如?傳曰,允。
判義禁趙尙鎭,知義禁申大顯,同義禁林蓍喆,同義禁李翊模等疏曰,伏以臣等,卽伏見大王大妃殿傳敎下者,有逆鏔所到處,具格嚴囚,以待處分之命,自此而擧國臣民窮天極地之痛,沬血飮泣之憤,庶可以少洩矣。大聖人轉圜之量,臣等實不勝欽仰感歎之至,噫。鏔·吉諸賊千剮萬臠之罪,豈可使晷刻假息於覆載之間乎?當初臺啓之蒙允也,臣等來待本府,恭俟命下,以爲開坐得情之計矣。酌處之命,遽下意外,而吉賊則已斃於牗下矣。鏔賊等數人,偃息私次,未得拿囚,區區憤惋,尤無以耐住,敢以執藝之義,仰陳加鞫之請,又恐奸情之莫測,繼上檢驗之草記,忱誠淺薄。旣未蒙準許,憤鬱徒切,又未能碎首天陛,而促敎荐降之下,職在有司之臣,不得不黽勉擧行,一則臣等之罪也,二則臣等之罪也。今者泮疏所論,誠是至正至公之論,臣等受以爲罪,不敢分疏,而士論莫嚴,私義益蹙。固當泥首俟勘,何敢以職名自居,而滿臆悲憤,有不容泯默者,妾效古人獄中上書之義,輒此煩陳嚴廬哀號之中,妾犯瀆擾死罪死罪。噫,彼鏔賊,則姑是逆鬼之戴頭者,應施之極律,固是次第件事,而所可腐心而痛骨者,命吉未伏邦刑,先被鬼誅,以渠極惡大罪,得保其腰領而斃,天下豈有是耶?渠之妻子,處渠之家,守渠之屍,殆若無罪無故者然,兩司收孥之請,實出共公之義,至於鏔賊家屬,亦不當任其自在,宜使法曹,爲先嚴囚,施以隨坐之律。兇人載吉,亦依臺請,拿來得情,有不可少緩也。衷情所迫,短疏聯籲。伏乞聖上,仰稟東朝,亟降明旨,以洩神人之憤。仍命重勘臣等昏昧之罪,以爲人臣不忠者之戒,千萬幸甚。臣無任云云。答曰,省疏具悉。已諭於臺批矣。
庚申七月二十日辰時,上御熙政堂。大王大妃殿垂簾,藥房入診,領·左相,閣臣·諸承旨入侍時,藥房都提調徐龍輔,提調徐邁修,副提調尹行恁,記事官金啓溫,記注官金景煥·承膺祚,行左承旨李書九,行右承旨姜彝正,行左副承旨李基讓,右副承旨韓用鐸,同副承旨金羲淳,假注書呂東植,領議政沈煥之,左議政李時秀,一提學金載瓚,檢校直提學李晩秀,原任直閣金祖淳,檢校直閣沈象奎,直閣金近淳,檢校待敎李存秀,醫官柳光翼·金孝儉·李敬培·朴春源·李惟鑑·吳千根,以次進伏訖。煥之等曰,夜間聖體,若何?上曰,冥頑矣。煥之等曰,大王大妃殿氣候,若何?上曰,凜綴矣。煥之等曰,惠慶宮氣候,若何?上曰,凜綴以過矣。煥之等曰,王大妃殿氣候,若何?上曰,一向凜綴矣。煥之等曰,嘉順宮氣候,若何?上曰,凜綴矣。煥之曰,水刺抑情强進,仍爲仰勸殿宮,臣等之望也。少頃,大王大妃殿,嗚咽涕泣而下敎曰,今予情事,豈天理人情之所可堪忍,而哀痛罔極之中,召見卿等者,非爲他也。見今國事,可謂罔涯,而二件事,卽其中至重至大者,其一則保聖躬,而今日之二三大臣及閣臣諸臣,自當以至誠苦心,竭力保護,無所不用其極,此則更不待加勉。其一則大行朝,平日所秉之大義理,至精至嚴,不可以毫分踰,而一種不逞之徒,投間抵隙,每欲背馳於導率之聖德。以此之故,大行王,常用憂慮,至于近日靜攝之時,亦且諄諄不已,此非獨予之所知,諸臣亦必稔知之矣。顧今主上在沖年,予以女主臨朝,彼不逞輩挾雜嘗試之習,比往時,又當不知爲幾倍。若使此輩,有跳踉之漸,而一毫違越於二十餘年艱辛固守之大義理,則非但國勢之無以維持,今日君臣上下,其將以何顔,歸拜大行王乎?卿等皆是大行朝,多年任使之臣,其固守我大行朝義理,闡明我大行朝遺意,何待予更諭,而繼今以往,望須同心協力,審幾杜漸,無或疎忽,以爲鎭世道靖民志之方也。煥之曰,臣等不忠無狀,遭此天崩之慟,而不能卽地溘然,以遂褥蟻之忱,未死一念,惟願闡揚我大行大王講明之義理,以衛我宗國,以輔我嗣王矣。今登前席,伏承慈敎,嚴正懇惻,臣於欽頌感激之餘,益不禁五內之崩裂。惟我大行大王,承英考傳授之心法,聖學造精微之蘊,達孝爲人倫之至,直接堯·舜·周·孔之統。盛德大業,史不勝書,而丕闡精義,標準乎民彝物則,嚴討亂賊,扶樹我世敎人心。是則三代以下帝王之所未能行,而可以建天地質鬼神,百世以俟聖人而不惑者也。蓋自初元下敎,以至近日筵席之敷示者,昭如日星,嚴如鈇鉞,精察固守,三十年如一日,凡今含生之倫,莫非大行王陶甄涵育中物,則孰敢違越於此箇義理乎?雖然世變無窮,苟或有不逞之徒,悖倫干紀,背馳義理,則臣雖衰劣,一縷苟存,敢不明目張膽,疾聲亟討,以盡報先王之義乎?時秀曰,我先王所秉之義理,盡精微而至明正,可以建天地而俟百世,臣等未死之前,講明此義理,固守此義理,生死以之,以爲一分報效之圖,卽臣等之願也。今於咫尺之地,伏奉慈敎,此實臣等日夜相對涕泣,矢心交勉者也。胸臆崩塞,不能仰對,而苟於我先王義理,一或有違越背馳之類,則臣等雖不忠無狀,豈敢緩於明目張膽之義乎?慈敎中旣以保聖躬,爲第一義,臣等誠不勝欽仰之至。殿宮勉抑慈懷,至誠保護我殿下,仰體慈心,節哀從禮,以盡自護之道,而君臣上下,一心闡明我先王之義理,遵奉我先王之政謨,宗國永奠泰山磐石之安,則臣等庶有歸奏先王之語矣。龍輔曰,臣等俱荷先大王天地罔極之恩,遭此天崩之慟,而不得遂褥蟻之誠,臣等不忠無狀之罪,固已上通于天,而古人所謂追先帝之殊遇,欲報之於陛下者,卽指臣等今日情事也。保護聖躬之道,前日登筵,猶未及詳達,而目今悠悠萬事,豈有過於保護聖躬乎?聖上則先自聖躬,節哀寬抑,勉進水刺,上慰殿宮,殿宮亦如是寬抑,以慰我聖上,則今日群下之所仰望,專在於此,而至於大義理所關,臣等雖甚不肖,亦嘗垂三十年出入近密,親炙聖德,親承聖誨矣。臣誠心胸抑塞,不敢蔓辭陳達,而惟我大行大王所秉執之義理,撑天地亘宇宙,可謂質鬼神而無疑,俟百世而不惑。大行大王三十年治化在此,臣等之三十年藉手亦在此,近日人心世道,雖曰汚下,秉彝之天,人皆有之。且況環東土數千里含生之倫,莫非涵育於先大王聖化者,則夫誰有他膓於其間乎?然而難測者人心,臣固不敢質言其必無是理,而若或有如許不逞者,雜於其間,則臣等敢不沬血張膽,以效鷹鸇逐雀之義,而苟不能於此盡誠,則將以何顔歸拜我先大王乎?臣等自遭禍變以來,相與垂涕而交勉者,惟在於固守我先王之義理,勿墜我先王之成憲而已。今此慈敎,又若是明正懇惻,設有從前梗化者,苟有一分人心,則聞此敎,而孰敢不改心易慮精白奉承乎?從今以往,幾危之宗社,賴而復安,靡係之人心,賴而復定,雖於罔極之中,實不勝慶幸之忱矣。大王大妃殿敎曰,卿等之言誠然矣。今日之事,莫如保聖躬,予之至今支撑於罔極痛冤之中者,亦以主上之沖年過哀,血誠勸進,故不忍揮却,强進粥飮,必欲其一分有益於聖躬,以扶我億萬年宗社而已。至於義理一事,卿等之意,予亦知之,予意之如此,亦欲使卿等知之,仍令中外曉然,故將以諺敎頒示,諸臣各以所見仰奏也。載瓚·晩秀·祖淳·象奎·近淳·存秀曰,臣等頑忍無死,復登前席,伏承慈聖殿下,垂涕敷心之敎,五內崩隕,不知攸對,而伏承先大王三十年所秉執之義理,昭如日星,嚴若鈇鉞,永有辭於天下萬世。臣等雖甚愚迷,俱以出入邇列,躬炙聖德之臣,其所以對揚闡明者,卽是至願血誠,自矢于心者,凡北面於先大王者,孰敢有貳議於其間哉?若於今日之後,苟有不逞之徒,敢售壞亂之計,則臣等明目沬血,闢而廓之,固當百倍於人矣。古有一二臣同之語,而今日登筵之臣,不止一二,同心同力,竭誠捍衛,祗奉十行之慈敎,丕明百世之大義,則曷敢有跳踉違越於一王之化者乎?祚宋之天,其理孔昭,臣等之所仰恃而無恐者,惟在於是矣。大王大妃殿敎曰,卿等一心同力,靜以鎭之,一遵我大行王規模,無或變改,以待主上之長成也。行恁·書九·彝正·基讓·用鐸·羲淳等曰,今伏承縷縷慈敎,淚在言先,不知所達,義理二字,卽我大行朝三十載,無處不寓之妙用神化,而環東土喙息跂踵之倫,孰不仰之若日星,奉之若金石?大臣·閣臣,已有所達,臣等無容更煩,至於規模之敎,至當至當。凡於用舍施措之際,一遵大行朝已定之規模,加一分不得,減一分不得,則大行朝盛際,可以復見於來日矣。大王大妃殿,下諺書傳敎,仍敎曰,如有未盡者,改之爲好,而各以所見仰奏也。行恁翻謄讀奏曰,大行大王盛德大業,一則義理,二則義理,一毫違越於此,則大行朝逆臣也,非但大行朝逆臣,卽英廟朝逆臣,當宁朝逆臣也。卽今朝廷,無所統率,議論歧貳,大行王,每深憂慮,當此時,若謂主上幼沖,女君臨朝,朝廷草野中,敢有挾雜禍心,出怪異之疏章,爲嘗試之計,斷不饒貸,當以逆律,告于大行大王之靈,大小諸臣中外,咸須知悉。煥之曰,奉讀慈敎,此乃宗社億萬年無疆之福,臣等奉此敎,而頒之一世,夫孰有違越於此者乎?於戱,我大行大王道學謨烈,正大光明,一出於義理,而盡禮之爲達孝也,明義之爲靖世也,保世臣協朝象之爲會極苦心也。此數事,尤爲有辭於天下後世,而貽燕之宏謨,亶在於是,臣等奉此慈敎,竭慮盡誠,于以輔翊我聖上,以述先王之志事,以守先王之憲章,則庶有他日歸奏之辭矣。時秀曰,伏讀慈敎,至懇惻至嚴正,以此敎頒示中外,庶皆惕然而懼,曉然而知矣。龍輔曰,大行大王於嗣位之日,誕敷綸音,以定一世之民志,臣等每一奉讀,不勝欽聳,今此慈敎,可與大行大王嗣位日綸音,前後一揆,臣於此,無容更達矣。大王大妃殿敎曰,此事關係,至重至大,故不得遲待公除,有此擧措,而予則深居宮中,所恃者惟卿等之對揚闡明而已,今日筵話,頒示外廷,使皆曉然知之,好矣。諸臣奏對之際,仰瞻天顔,涕淚汍瀾,掩抑不自勝。龍輔曰,醫官診候,何如?上曰,何必診候乎?煥之曰,臣有區區下忱,敢此仰達矣。禍變以後,一國臣民,震剝冤號,齊討侍藥諸醫之罪,是則秉彝之所同然也。臣等不能隨時盡誠於御藥溫凉之節,莫致翌瘳之慶,竟遭天崩之慟,冥迷至今,死亦有餘罪,而當此至慟弸結物,論沸鬱之際,醫官輩焉敢逭國人共誅之律乎?昨伏奉大王大妃殿傳敎,有醫官事疏章,更勿捧入之命。臣伏以爲醫官討罪,一付之公議,俾衿紳之士,各自伸其冤憤哀痛之情,以達于嚴廬之前,則庶有以洩此窮天之恨,而士論不可抑,輿情不可遏矣。時秀曰,臣身居保護之地,不能盡誠,竟遭崩天之慟,臣罪實通于天,而至今不死,自覺頑忍,今以醫官正法事,八域臣民,痛冤弸中,伏願亟施邦刑於醫官,仍又明正臣罪,千萬泣祝。大王大妃殿敎曰,予以仰體大行王深仁厚德之意,不欲加罪醫官,而物情難遏,卿等之言,又如此,更當量處,而其中亦豈無分等乎?從當有下敎矣。時秀曰,非但醫官,莫非臣不忠之罪也。煥之曰,臣旣同直宿,亦當被罪矣。大王大妃殿敎曰,此豈大臣引咎之時乎?龍輔曰,大行大王冊命·印寶,當爲奉安於殯殿,而春邸時冊印敎命,前已藏祛于江都外奎章閣,下送閣臣,卽爲陪來爲宜,故敢此仰達矣。上曰,依爲之。出擧條命退,諸臣以次退出。
上在昌德宮廬次。
自酉時至人定,灑雨下雨,測雨器水深六分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房提調徐邁修,右副承旨韓用鐸啓曰,伏未審夜間,聖體若何,寢睡·水刺之節,何如?大王大妃殿氣候,何如?昨日蘇合元進御之後,卽有快復之效乎?惠慶宮氣候,何如?王大妃殿氣候,何如?嘉順宮氣候,何如?臣等率諸御醫,趁早入診,詳察聖候,仍爲議定大王大妃殿湯劑製進當否爲宜。臣等不任區區伏慮,敢來問安,竝此仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。傳于尹行恁曰,領左相入侍。
吏曹口傳政事,工曹判書朴準源,今超資憲,正卿陞擢事承傳。韓用鐸啓曰,御營大將朴準源,時無職名,令該曹口傳付軍職,何如?傳曰,允。
兵曹口傳政事,大護軍朴準源單付。
大王大妃殿,傳于金羲淳曰,御將朴準源,事體自別,當卽陞品,而以朝廷體面,待卿等之請矣。聞卿等請陞擢御將云,得體之事,御將多年在禁直,多有輔導之事,見主上如是夙成之容儀,此皆誰之功?且聞先王平日期待御將之言,如昨日矣。今日當此境,主上幼沖,國勢孤危,將誰之恃乎?卿等知此意,御將之職,勿拘常格。
大王大妃殿,以承傳色口傳下敎曰,魂殿以文政殿爲之。
吏曹大行大王行狀·諡狀撰集廳堂上加差七,李義弼·閔台爀·曺允大·李基讓·鄭尙愚·李魯春·尹光普,郞廳加差八,閔耆顯·李垿·尹命烈·申龜朝·安廷善·李東冕·沈鎜·李基慶·李基讓啓曰,因前持平洪時濟上疏口傳下敎,有此是大行朝入啓未承批之疏,詳考前例爲之之命矣,謹考庚子·甲辰·丙申日記及院中故事,俱無可據之例,而原疏旣已入啓,雖未及仰承批旨,似當依例謄載於日記,何以爲之?敢稟。傳曰,知道。
李書九,以魂殿都監都提調意啓曰,魂殿所用銀器鑄成吉日,令日官池景喆推擇,則今月二十二日辰時爲吉云,以此日時擧行,何如?傳曰,允。
李書九,以告訃兼請謚請承襲正使副使意啓曰,今番使行,事係莫重,在前如此之時,每有譯官別啓請之例。譯官金在和,今亦依例啓請,而在和以奏請使首譯,方在回還之路,臣行所逢處,仍爲帶去,何如?傳曰,允。
李基讓,以司僕寺提調意啓曰,濟州山馬監牧官金命喆己未庚申兩年條封進馬二匹,今纔上來,毛禾色別單書入,依例內廏立養之意,敢啓。傳曰,知道。
庚申七月二十一日卯時,上詣殯殿。親行朝奠入侍時,行都承旨尹行恁,行左承旨李書九,行右承旨姜彝正,行左副承旨李基讓,同副承旨金羲淳,記事官金啓溫,假注書呂東植,記事官李存秀·洪奭周,領議政沈煥之,左議政李時秀,右議政徐龍輔,一提學金載瓚,檢校直提學李晩秀,原任直閣金祖淳,檢校直閣沈象奎,直閣金近淳,以次侍立訖。時至,左通禮跪啓出次。上具衰服,出廬次門入殯殿門,詣板位。引儀唱俯伏哭,上俯伏哭,引儀唱止哭,上止哭,通禮啓請三上香,行恁奉香,羲淳奉爐,三上香訖。通禮啓請執盞獻盞三獻訖,引儀唱俯伏哭,上俯伏哭,引儀唱止哭,上止哭,仍出殯殿門還廬次。諸臣以次退出。
庚申七月二十一日卯時,上御廬次。藥房入診,領·左相同爲入侍時,藥房都提調徐龍輔,副提調尹行恁,記事官金啓溫·李存秀·洪奭周,領議政沈煥之,左議政李時秀,一提學金載瓚,檢校直提學李晩秀,原任直閣金祖淳,檢校直閣沈象奎,直閣金近淳,以次進伏訖。煥之曰,親行朝奠,聖慕彌新,攀擗之餘,聖體,若何?上曰,罔極矣。煥之曰,大王大妃殿氣候,何如?上曰,哭泣今又過度,不勝焦悶矣。煥之曰,昨日聞以滯候,有欠寧之節,今已差勝乎?上曰,然矣。煥之曰,惠慶宮氣候,何如?上曰,一樣矣。煥之曰,王大妃殿氣候,何如?上曰,一樣凜綴矣。煥之曰,嘉順宮氣候,何如?上曰,凜綴矣。龍輔曰,大王大妃殿進御童便蘇合丸,昨日議定以入之後,有差勝之候,誠不勝萬幸矣,今日則更不必議定乎?上曰,然矣。煥之曰,工曹參判朴準源,地處自別,合有晉秩之擧,正卿陞擢,何如?上曰,依爲之。出擧條仍命退,諸臣以次退出。
上在昌德宮廬次。
朝哭罷後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
李基讓啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
大王大妃殿進御加味蔘橘飮前方中,去只角,加貝母一錢,自今日一貼式煎入事,下敎。
金羲淳啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
大王大妃殿傳曰,日前諸臣入侍,縷縷下敎,專爲保聖躬,守義理之辭,是二者,目前所關第一至重之事。予雖罔極中,公除前爲此擧措,伊日諸臣對辭,亦庶幾領會予意之言,咸能開悟其心而思之,固守義理,無敢違越,則是乃與國同休之根本,萬萬喜事,更無可言。先王志事,又有一大條件,卽保全世臣之苦心血誠也。丙丁初年爲宗國,雖有不得已之許多處分,此則生道殺人之本意。其後二十餘年,廷臣中亦豈無犯科者,而先王一切咸加包容,未嘗輕易用法,以此觀之,保世之苦心血誠,蓋可知己。五月三十日頒下筵說,便是末命,而義理嚴正之中,懇惻明白之諭,亦是保世臣之本意,朝廷草野中,少有知識者,孰不仰體聖意乎?未亡人,今當此境,固守義理之外,以保世臣之聖意爲務者,義理當然,中外諸臣,能知此本意,無敢違越先王之規模,勿犯大科,則富貴同休,無患其不若先朝之時。若於如是敷告心腹之後,猶未覺悟,容易背馳於義理,則是乃亂賊之自干天誅者也。雖欲遵守保世臣之聖德,爲宗國行不得已擧措之外,無他道矣。中外蚩蠢之徒,或恐無知妄作,陷於大罪,一念憂懼,故如是更爲敷告,嗟我臣庶,咸須知悉。以承傳色口傳下敎曰,向日慈敎,洪緖榮·朴齊一,使之付軍職,爲宗戚執事矣。尙不付軍職云,卽爲付軍職,催促入來擧行。
兵曹口傳政事,副司正洪緖榮,副司勇朴齊一竝單付。
大王大妃殿曰,當此國勢孤危之時,近戚中保護聖躬之人,不可不置之近密之地,左副承旨·右副承旨許遞,宜寧縣監金宗善,前都事朴宗輔,承旨除授,牌招察任。
大王大妃殿,以承傳色口傳下敎曰,朝報疏箚,翻謄以入,而上疏則只以最緊條件謄入。
以江華留守黃昇源狀啓,長寧殿雨漏處,令別檢一時有頉奉審時,實官之俱未擧行,惶恐待罪事。傳于李書九曰,勿待罪事,回諭。
李書九,以魂殿都監郞廳,以摠護使意啓曰,梓宮銀釘加漆,今日已準十度矣。依禮曹啓下單子,自今二十四日,進用漆布之意,敢啓。傳曰,知道。
李書九,以山陵都監郞廳,以摠護使意啓曰,本都監事役浩大,始役前自多有擧行之事。一提調徐有隣,都廳金履度,造成所郞廳洪元燮,輸石所監造官尹守正,別工作分差官鄭來重,明日先爲出去,董飭之意,敢啓。傳曰,知道。
李書九,以山陵都監郞廳,以摠護使意啓曰,山陵始役日,都監堂先期出去,仍留敦匠,其入接假家之造成,大爲弊端。借入於各陵齋室,往來看審,已有前例,今此都監始役後,堂郞亦爲借入於園所齋室,以爲一分省弊之道,何如?
李書九,以山陵都監郞請,以摠護使意啓曰,善放砲手,令三軍門,替送于陵所以防虎,自是前例,而園所旣有守護軍及龍珠寺僧軍肄習之銃手,今番則以守護軍·僧軍,輪回使用之意,分付,何如?傳曰,允。
李書九,以觀象監領事意啓曰,卽者通政李宇炯,以山陵擇日事有所妄議云,故臣與摠護使都監堂上·本監提調,來會都監,招入宇炯,使諸日官,詳細詰問,則其所爲說,全無依㨿,節節窘遁。渠旣無所知識,則莫重之事,無難容議,萬萬駭妄,不可不嚴繩,依丙申年金曄例,令該府拿問勘處,何如?傳曰,允。
上在昌德宮廬次。
自辰時至人定,灑雨下雨,測雨器水深二寸一分。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
傳于金宗善曰,右副承旨·同副承旨入侍。
大王大妃殿,傳于朴宗輔曰,羅州牧使尹守翼,近地牧使中相換。
李書九,以魂殿都監摠護使意啓曰,魂殿以文政殿爲之事,命下矣。臣等謹詣奉審,則殿內唐家,別無大段有頉處,戶曹所在件,不必移用,正殿簷階及行閣諸處,多有修改處,令該曹卽爲擇日擧行。移安廳·御齋室·內哭臨廳·安香廳·祭器庫及殿官直所獻官房以下各項處所,一一稟定,然後可以分付該曹,一體修改,何以爲之?敢稟。傳曰,知道。移安廳則涵仁亭,御齋室則正殿東行閣,內哭臨廳則崇文堂,安香廳以下各項處所,以考文館都摠府,從便爲之,可也。
李書九,以魂殿都監摠護使意啓曰,本都監郞廳朴宗輔,移拜承旨矣。其代前判官閔致謙差下,使之察任,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果單閔致謙。
李書九,以禮曹言啓曰,今七月十九日藥房入診,領·左相追後入侍時,領議政沈煥之所啓,大殿方物·物膳·朔膳,當自京外,依例擧行,而大王大妃殿·惠慶宮·王大妃殿方物·物膳·朔膳,當更爲磨鍊。嘉順宮方物·物膳·朔膳,亦令該曹,參考前例磨鍊啓下後,分付京外擧行,何如?上曰,依爲之事,批下矣。大王大妃殿·惠慶宮·王大妃殿·嘉順宮方物·物膳·朔膳,參考前例,別單書入,待啓下知委京外,而嘉順宮供上及進獻物種,分付該曹,使之更爲磨鍊擧行,何如?傳曰,允。
金宗善,以義禁府言啓曰,時囚罪人李宇炯,照律以入事,命下矣。李宇炯,依丙申年金曄已勘之例,以詐不以實律,杖一百收贖,告身盡行追奪。江原道蔚珍縣德新驛,徒三年定配,而以傳旨內辭意具罪目,依例發遣府書吏,押送配所,何如?傳曰,允。
庚申七月二十四日午時,上御誠正閣。右副承旨·同副承旨入侍時,右副承旨金宗善,同副承旨朴宗輔,假注書呂東植,記事官李存秀·洪奭周,以次進伏訖。上曰,右副旣遞外任,當頻頻承候於慈殿矣。宗善曰,在外任時,亦爲承候矣。上曰,此草記,同副書給允字也。宗輔承命書之,讀奏訖。命退,承史以次退出。
上在昌德宮廬次。
自開東至辰時,灑雨下雨,測雨器水深二分。夜五更,月暈。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,知道。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
朴宗輔啓曰,羅州牧使尹守翼近地相換之命,已至經宿,而吏曹判書李秉鼎,謂有情勢,屢度催促,終不擧行,事體未安,推考,何如?傳曰,允。嚴飭斯速擧行。
大王大妃殿,以承傳色口傳下敎曰,魂殿以文政殿爲之矣,遠且寥寂,以宣政殿爲之。
大王大妃殿,傳于金羲淳曰,近來潦雨無前,民事可悶,追念先王在宥時,一念爲民之聖意,尤增愴痛,許多保恤之策,姑不暇論,如此之時,必多閭閻頹壓之患。令有司申飭五部,依先朝已例,各別摘奸,恤典不必待公除後,斯速擧行,以示先王爲民之聖意。
李書九,以禮曹言啓曰,各殿宮方物·物膳別單,纔已啓下矣。嗣位陳賀時,嘉順宮方物·物膳,分付京外,使之一體封進之意,敢啓。傳曰,知道。
李書九,以撰集廳言啓曰,講書院日記·春坊日記及政院日記中,可備參考者,竝爲考出後,本廳今日罷出之意,敢啓。傳曰,知道。
朴宗輔,以備邊司言啓曰,卽見京畿監司徐鼎修所報,則以爲,各驛人馬,聚待京中,許多糧料,無路區劃,依丙申年例,米太各一百三十石,爲先上下事,捧甘該廳云矣。驛路事勢,不可不念,且有丙申已例,依此許劃之意,分付賑廳,何如?傳曰,允。
朴宗輔,以兵曹言啓曰,卽接司譯院掌務譯官手本,則今此使行時,別啓請譯官,以奏請使回還首譯金在和,所逢處帶去事,草記蒙允云矣。金在和所騎馬,當爲題給,而行期迫近,遠道驛馬,勢難上來,依前例,以關西驛馬入把之意,行移。傳曰,允。
朴宗輔,以兵曹言啓曰,卽接東所衛將安任權牒報,則內司僕西邊宗廟墻垣連接處宮墻舊築二間許頹圮處,令紫門監,爲先以杻把子,堅實圍排樹栅,待晴卽爲修築,而此與外墻有間,不必如例把守,銅龍門入直軍,令該營,量宜除出,限改築間,晝察夜巡之意,分付,何如?傳曰,允。
朴宗輔,以御營廳言啓曰,因兵曹草記,內司僕西邊宗廟墻垣連接宮墻一間許頹圮處,銅龍門入直軍六名除出,限修築間晝察夜巡之意,敢啓。傳曰,知道。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
傳于尹行恁曰,都承旨馳詣長生殿,外梓宮奉審以來。
金宗善啓曰,吏曹判書李秉鼎,飭敎之下,謂有情勢,守令相換,終不擧行,以至多日稽滯,事體所在,萬萬未安,從重推考,何如?傳曰,允。特敎申飭之下,豈可如是?卽爲擧行,勿復煩稟於此時。
吏曹口傳政事,羅州牧使尹守翼,淸州牧使徐敎修相換。
大王大妃殿,傳于李書九曰,朴準源陞資之後,豈可無實職乎?工曹判書許遞,大護軍朴準源除授,牌招察任。
吏曹口傳政事,工曹判書單朴準源除授事承傳。
大王大妃殿,傳于金羲淳曰,繕工監報于內司,請得三都監所用正鐵一萬斤,鐵物各種,自壯營,使之隨所報進排,則繕工宜無專當之事,何爲請得於內司?內外衙門,界限絶嚴,無得相通涉,卽列朝家法,當此時違越故事,國綱所在,萬萬寒心。該監提調,罷職不叙,當該官員,先汰後拿,以徵日後,自廟堂,嚴飭各司,俾無此等之弊。
李書九,以山陵都監摠護使意啓曰,本都監提調李得臣,時無職名,令該曹口傳付軍職,何如?傳曰,允。
兵曹口傳政事,大護軍李得臣。
李書九,以禮曹言啓曰,取考謄錄,則國恤發引前,誕日及節日表裏,象生時封進於殯殿矣。來九月二十二日,大行大王誕日,大殿於殯殿所進表裏及百官表裏,依例封進事,分付該曹,而表裏封進時,百官有哭臨之例,今亦依此擧行,何如?傳曰,允。
朴宗輔,以兵曹言啓曰,今此大行大王發靷時,各差備忠贊衛一百六十名,依都監磨鍊,以京有廳出用之意,敢啓。傳曰,知道。
朴宗輔,以御營廳言啓曰,本廳來八月九月兩朔應立中部前司屬全羅右道五哨軍兵五百十七名,今已逢點整齊矣。八月初一日,與左部後司軍兵,替代立番後,舊軍放送之意,敢啓。傳曰,知道。
朴宗輔,以御營廳言啓曰,本廳來十月十一月兩朔應立中部左司屬全羅右道五哨軍兵,九月二十五日,京中逢點,十月初一日,與前司軍兵,當爲替代立番,而依定奪。每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。
大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
傳于朴宗輔曰,同副承旨入侍。
傳于尹行恁曰,領左相入侍。
吏曹口傳政事,繕工提調朴準源·李得臣·權,傳于李書九曰,首望爲之。
金宗善啓曰,戶曹判書繕工提調,有口傳差出之命矣。吏曹判書李秉鼎,謂有情勢,戶曹判書受薦,則終不擧行,只以提調望擬入,事體所在,殊甚未安,推考,何如?傳曰,允。
朴宗輔啓曰,吏曹判書李秉鼎,飭敎之下,謂有情勢,戶曹判書薦望,屢度催促,終不擧行,事體所在,萬萬未安,從重推考,何如?傳曰,允。屢要飭敎極未安,各別嚴飭受薦望,可也。
以鄭烈囚單子,傳于金宗善曰,草記考律勘放。
李書九,以國葬都監郞廳,以摠護使意啓曰,因山擇日,已爲啓下矣。大轝作路及宿所排站,預爲稟定,然後道路磨鍊諸凡擧行,可以及時整待,何以爲之?敢稟。傳曰,當由始興,自都監,排站磨鍊以入,可也。
朴宗輔,以山陵都監郞廳,以摠護使意啓曰,陵所及浮石所諸處,時及往來之際,附近驛騎馬二匹,依前例入把事,分付本道,何如?傳曰,允。
庚申七月二十七日辰時,上御誠正閣。藥房入診,同副承旨·領·左相入侍時,藥房都提調徐龍輔,提調徐邁修,副提調尹行恁,記事官金啓溫·李存秀·洪奭周,同副承旨朴宗輔,假注書呂東植,領議政沈煥之,左議政李時秀,檢校直閣沈象奎,直閣金近淳,醫官柳光翼·金孝儉·李敬培·朴春源·李惟鑑·吳千根,以次進伏訖。命書榻敎曰,嘉順宮進服人蔘粟飮,自明日停止,煥之等曰,日候稍欲生凉,而猶未淸明,日間聖體候,若何?上曰,冥頑矣。煥之等曰,大王大妃殿氣候,何如?上曰,一樣凜綴矣。煥之等曰,惠慶宮氣候,何如?上曰,凜綴以過矣。煥之等曰,王大妃殿氣候,何如?上曰,一樣凜綴以過矣。煥之等曰,嘉順宮氣候,何如?上曰,凜綴以過矣。煥之曰,近日水刺之節,果爲勉抑進御,而亦爲勸進于殿宮乎?上曰,果爲仰勸於殿宮矣。龍輔曰,醫官入診,何如?上曰,何必診候乎?煥之曰,自前請諡使入去時,例自我國,諡號三望,議定奉往矣。今亦依舊例,臣等與館閣堂上政府西壁·六曹長官,會議賓廳擧行,如?上曰,依爲之。出擧條時秀曰,三都監,多有稟定之事,而筵席有難一一煩達,皆當以草記仰奏矣。上曰,依此爲之也。時秀曰,園所齋室,在先朝御眞奉安閣東墻外,於山陵封標處太近,而御眞移奉之前,莫重至近之處,始役撤毁,雖甚重難,事勢不得不然,故敢此仰達矣。煥之曰,先朝御眞,奉安於園所齋室,實出於我先王孝思,而今則山陵旣定於園寢密邇之地。御眞事體,恐難仍奉於齋室,若移奉華城行宮,則亦無違於先王遺意,不但臣之賤見如此,詢之廷議而僉同。今旣登筵仰奏,若蒙允兪之音,則臣當退與僚相·禮官,議定移奉節次以入矣。上曰,依爲之。出擧條煥之曰,戶曹判書繕工提調,纔蒙譴罷之典矣。各都監事務方殷,不可無主管之人,故敢此仰達矣。上曰,竝令該曹口傳差出,可也。出擧條煥之曰,近聞諸道守令上京者甚多,此時民事,不可任其曠官,公除翌日,竝卽下送之意,分付該曹,何如?上曰,依爲之。出擧條宗輔曰,諺書朝報書寫四人,今方新差,而戶料兵布,依正書朝報書吏例磨鍊,何如?上曰,依爲之。出擧條命退,諸臣退出。
上在昌德宮廬次。
卯時辰時,有霧氣。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
金宗善啓曰,戶曹判書受薦,事係緊急,而吏曹判書李秉鼎,屢承飭敎,謂有情勢,已至經宿,終不擧行,揆以事體,尤極未安,從重推考,何如?傳曰,允。經宿不膺,事體所在,萬萬未安,卽爲牌招,嚴飭受薦。
李書九啓曰,行吏曹判書李秉鼎牌不進推考傳旨,今方捧入,而特敎申飭之下,如是違牌,無意承膺,事體所在,誠極未安,更卽牌招,何如?傳曰,允。
李書九啓曰,行吏曹判書李秉鼎再牌不進推考傳旨,今方捧入,而特敎申飭之下,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李書九啓曰,行吏曹判書李秉鼎三牌不進推考傳旨,今方捧入,而特敎申飭之下,連違召命,終不承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,院相何不嚴飭承膺乎?
李書九,以國葬都監摠護使意啓曰,因本都監草記,大轝作路宿所排站何以爲之事,傳曰,當由始興,自都監,排站磨鍊以入事,命下矣。謹考己酉謄錄,參以道里遠近,則十月二十四日,大轝自殯殿離發,鷺梁晝停所,始興縣行宮宿所。二十五日,自始興縣行宮離發,肆覲坪晝停所,華城行宮宿所。二十六日,自華城行宮離發,仍詣陵所,以此排日排程,分付兵曹及畿營,使之前期看審。替運處所,磨鍊立栍,道路橋梁,預爲修治,晝停所宿所排設等事,趁期整待,何如?傳曰,允。
金宗善,以義禁府言啓曰,時囚罪人鄭烈囚單子草記,考律勘放事,命下矣。鄭烈,傳旨內,繕工監報于內司,請得三都監所用正鐵一萬斤,鐵物各種,自壯營,使之隨所報進排,則繕工宜無專當之事,何爲請得於內司?內外衙門,界限截嚴,無得相通涉,卽列朝家法,當此時違越故事,國綱所在,萬萬寒心。拿處罪,取考律文,則大明律制書有違條,有曰凡奉制書,有所施行而違者杖一百,大典通編推斷條,有曰犯私罪,杖一百決杖,告身盡行追奪,雜令條,有曰王府決杖者,代以金贖矣。鄭烈,杖一百收贖,告身盡行追奪,而其十三代祖摠,開國功臣云,功減一等,杖九十收贖奪告身四等,放送,何如?傳曰,允。
上在昌德宮廬次。
卯時,有霧氣。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,知道。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。嘉順宮進服加味健脾湯,自今日一貼式煎入事,下敎。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
傳于李書九曰,明日朝奠當親行,政院知悉。
傳于李書九曰,遣史官,問疾于左議政。
尹行恁,以吏曹言啓曰,今此外奎章閣所奉敎命·竹冊·玉印,奉安殯殿時,奉玉印執事副司果尹在陽,未及進參云,其在事體,極爲駭然,令該府拿問處之,何如?傳曰,推考,可也。
李書九,以禮曹言啓曰,顯隆園奉安閣影幀,移奉華城行宮事,大臣擧條,啓下矣。移奉吉日時,令日官池景喆推擇,則來八月十一日卯時爲吉云,以此日時擧行事,分付,何如?傳曰,允。
李書九,以國葬都監摠護使意啓曰,大行大王發靷時,晝停所宿所,皆當排設欑宮,轝士軍替運處所,亦當各設幕次,而謹考己酉謄錄,則肆覲坪晝停所,不設欑宮,設幕次於行宮門外大路,仍以大轝奉駐,還爲進發,轝士軍替運處所,俱不設幕次,轝士軍預爲分運整待,從便次次替運矣。今番則何以爲之?敢稟。傳曰,依己酉年例爲之。
李書九,以山陵都監摠護使意啓曰,山陵始役在於來月初二日,本都監二提調以下堂郞,今日肅拜出去矣。京都監郞廳一員,依例以兵曹正郞尹孝寬差下,使之察任,何如?傳曰,允。
李書九,以議政府領右相意啓曰,大行大王議諡三望,付送於請諡使行事,前已定奪矣。三望今已議定,別單書入,啓下後仍付使臣之意,敢啓。傳曰,知道。
尹行恁,以承文院都提調意啓曰,使行文書査對,明日方爲擧行,而槐院行公提調甚少,知敦寧府事趙尙鎭,禮曹判書李晩秀,行大護軍李得臣,行大護軍洪明浩,鰲恩君李敬一,行護軍閔台爀,行護軍林蓍喆,行護軍李基讓,行護軍宋銓竝還差。刑曹判書韓用龜,行護軍金祖淳,行護軍李魯春,行護軍鄭尙愚,行護軍尹光普,行承政院都承旨尹行恁,亦爲差下,使之察任,何如?傳曰,允。
李書九,以司譯院提調意啓曰,今此告訃使行中帶去譯官金景瑋,方以譯學,在於灣府矣。拜表前上來下直,實無其路,依前例除下直,待使行到灣,使之隨行,何如?傳曰,允。
姜彝正,以奉常寺都提調·提調意啓曰,東耤親耕田所種皮稷打作,則所出爲五石十三斗之意,敢啓。傳曰,知道。
朴宗輔,以兵曹言啓曰,今此大行大王影幀,奉移華城行宮時,侍衛及各差備軍兵名數,參考乙丑年英宗大王御容奉往萬寧殿時及園幸定例磨鍊,而馬·步軍兵,則以壯勇外營軍兵,磨鍊,何如?傳曰,允。
朴宗輔,以兵曹言啓曰,今此大行大王影幀,奉移華城行宮時,奉安輦輿,司僕寺官員一員陪進之意,分付,何如?傳曰,允。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,副提調尹行恁啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢此問安,竝爲仰稟。答曰,知道。大王大妃殿·惠慶宮·王大妃殿·嘉順宮,藥房口傳問安。答曰,知道。
金宗善啓曰,行大司憲李城輔,執義高宅謙在外,掌令李敬參·崔履亨,持平金秀臣·李安默呈辭,監察茶時之意,敢啓。傳曰,知道。
姜彝正啓曰,臣彝正,今日方物封裹進去,下直之意,敢啓。傳曰,知道。
大王大妃殿,以承傳色口傳下敎曰,朝奠後,藥房入侍于熙政堂,領相·右副承旨·同副承旨同爲入侍。
尹行恁啓曰,公除日,院相當依古例罷出,諸承旨自今日,亦爲輪直之意,敢啓。傳曰,仍留。
大王大妃殿,以承傳色口傳下敎曰,此時戶判,難付生手,飭已行矣。前戶判李在學仍任,吏曹口傳政事,戶曹判書單李在學,仍任事承傳。
大王大妃殿,傳于李書九曰,在野山林,旣出入冑筵矣。當此時,何不顧沖年主上,至今無簉朝之奇,此豈追先帝報陛下之意?右贊成宋煥箕,大司憲李城輔處,以此意,令政院下諭,使之卽爲簉朝,前諮議宋稚圭,令該曹出六付職,一體上來之意,分付。
傳于李書九曰,此時儒賢,何不簉朝?予方切企,政院代草敦諭,分遣史官於贊成·都憲·前諮議宋稚圭處,一體,下諭。
大王大妃殿,傳于金羲淳曰,日月如流,公除已過,罔極之中,言念國事,若涉大海,茫然無涯,予有何知識乎?然而爲宗國憂懼之心,則夜不成眠,食不能甘。噫,保護聖躬,闡明義理二件事,已詳諭於向來諸臣入侍時及傳敎中,而又有一件大事,不可不敷告。我大行大王,御極二十餘年,晝夜憧憧,一時不弛者,專爲愛民,凡保恤賑濟之道,靡不用極,此則中外臣庶,庶幾盡知。今於千萬夢寐之外昇遐,而主上則沖年,予則宮中之一婦人,保民恤民之策,茫然不識頭緖。所恃者惟廟堂諸臣,苟有保恤民生之策,廟堂諸臣,識事而提稟,則雖以身蹈水火,予豈惜之?諸臣體諒此意,保恤民生之策,一心講究,稟旨施行,一以仰體大行王恤民之至誠,一以慰今日敷告之苦心。且思之,守令親近百姓之官,監司統率一道之任,民之苦樂死生,尤係於監司守令之賢否。萬有一監司守令,當此國勢罔極之時,惟事肥己厚家,一毫不盡力於保民之道,則此孤負先王不忠無狀之臣。朝有臺諫耳目,外有繡衣廉察,若有罹罪戾而至於上聞者,則三尺至嚴,斷不容貸,此意咸須知悉。至於畿民,今番因山之時,想其勞弊必大,念之尤不勝矜悶,丙申國恤時,則先王深軫畿民之勞弊,亦多顧恤之政。任事諸臣,必須各別惕念,隨事除弊,以此意,嚴飭行關於該道道臣守令,必使實惠下究。嗚呼,如欲講究民事,則必也朝象和平,然後乃可一心協力於民事,卽今朝象,果何如也?是非不明,議論歧貳,各用其心,不顧國事之安危。嗟爾,大小臣工,皆被四百年列聖朝涵育之恩,乃祖乃父,又皆忠良明達,或爲國而不惜捐身,或爲國而忘其私讐,協心國事,往蹟班班,布在耳目。嗟爾,大小臣工,豈不見聞乎?今也譬諸私室,則家長意外喪逝,唯稚年孤兒,數三未亡人生存,家事旁落,茫然罔措。所依賴者,唯若干奴僕輩耳,乃不顧事之是非,理之當否,唯務自售各心,互相憎害,主家之傾危顚沛,都不關念,則是果爲何等奴僕,孤寡主人之心,當如何哉?將曰忠乎?不忠乎?又將曰勿問其忠不忠,一任渠輩之壞亂傾敗乎?事到不得已處,則不得不扶其是與當者,抑其非與不當者,扶抑非爲私也,爲國家爲世道,勢不得不然也。然無論扶抑之公私,是豈予所樂爲?唯願諸臣,務棄私意與舊習,專思回心而爲國事,則上下大小,咸蒙和平之福,國家有賴,豈不休哉?念之念之,勖哉勖哉。
傳于李書九曰,明日朔奠當親行,政院知悉。
傳于李書九曰,都承旨疏批已下,待開門牌招。
敦諭前諮議宋稚圭,爾以先正嫡傳之孫,膺先王旌招之禮,固守東崗之陂,不思幡然而來,是豈予所望於爾哉?嗚呼,予小子不天,遭此閔凶,日月不居,公除奄過,俯仰靡逮,此何人斯?顧予藐然沖歲,㷀㷀在疚,而國勢之岌嶪如此,人情之震盪之如此,朝象之泮渙,民事之艱虞又如此。于斯時也,輔導我德性,資益我問學,政須林下讀書之士,況爾世祿之家,本非隱遯之流,淵源之學,當思壯行之義,則予之所以企望於爾者,尤豈前日之比也?東朝之諭召,旣如是諄複,予又申告以心腹,爾須勉回初志,卽日登途,以副予如渴之思。左副承旨金羲淳製進。
敦諭右贊成宋煥箕,居諸迅邁,公除奄過,攀號罔極,俯仰靡逮,向者疏批,心思崩隕,雖未及罄予衷曲,而繼聞卿中塗徑還之報,悵懷殊切。嗚呼,卿卽予冑筵師傅也。先大王,命之以輔導之責,旌招於開講之初,羽儀於冊儲之日,予小子所以尊尙道學,欽誦德義者,固已深矣。顧兹藐末,奄遭大割,養正之訓,遇物之誨,不可復承,而宗祧之付托至艱,民國之機務至煩。閔予㷀㷀,罔知攸濟,資益我學問,成就我德性,爲端本出治之根基者,政有望於山林之宿德,則予小子所以期仰而倚恃者,捨卿而誰哉?況今敦勉之慈敎,惻怛懇摯,此我明聖聖母之所嘗施之於卿家先正者也。卿若追先王之知遇,體東朝之恩禮,一以先正之心爲心,則其所幡然,必不待予言之畢矣。嗚呼,迎春晉接,日月幾何,而豈意今者,親宣此諭於銜哀茹恤之中乎?言及於此,只有涕淚,卿須諒小子之至意,卽速造朝,以副予側席延佇之望。行左承旨李書九製進。
敦諭行大司憲李城輔,閔予小子,遭家不造,㷀然在疚,公除奄過,俯仰穹壤,此何人哉?卿卽予前日之甘盤也。先大王,首擢旌招之列,仍命輔導之任,開講之後,冊禮之初,起自林樊,再登文陛。先朝之眷遇隆摯,小子之薰德實深,而朝著有所矜式,士林之欣聳,豈意銅龍延接,曾未幾何,奄遭大割。噫,今日是何等時也?宗國之孤危,朝象之泮渙,靡所止泊,萬倍于前,而卿於斯際,罔念兼善之義,固守介石之志,則此豈古人追先帝報陛下之義。顧今召對有日,經席將開,朝夕納誨,啓予沃予,實在於山林宿德之士,則予之所期望所依賴,非卿而誰耶?又況慈敎之敦勉,丁寧懇惻,如明聖聖母之於宋先正故事,則恩禮之敻越千古,前後一揆,而於卿,與有榮矣。卿若念及於此,則不待予誥,自可幡然,卿須體予至意,卽日登途,毋負予凝佇之望。右副承旨金宗善製進。
尹行恁,以吏曹言啓曰,今此社稷大祭薦俎官,前承旨韓用鐸塡差,而時無職名,令該曹口傳付軍職,何如?傳曰,允。
兵曹口傳政事,副護軍韓用鐸單付。
姜彝正,以戶曹言啓曰,大王大妃殿·惠慶宮·王大妃殿·嘉順宮方物·物膳·朔膳,自禮曹,參考前例,別單啓下矣。京各司供上及進獻物種,一體更爲磨鍊,別單書入,依此封進事,分付各該司,何如?傳曰,允。
行都承旨尹行恁疏曰,伏以臣,至今苟活,可謂頑且忍矣。嗚呼天乎,此何人乎?顧臣滿腔悲冤,上徹雲霄,欲書則淸血先迸,欲言則寸臆先摧,銜哀茹痛,滾到此時。嗚呼天乎,我生胡爲?臣之事先王,十有九年,際風雲之盛會,依日月之耿光,顧復如母子,訓迪如師弟,夙夜在公,衣被恩榮,歷數千古,蓋亦罕倫。不幸數歲以往,窮命險㠊,纔廢蓼莪之篇,又掩棠捸之章,則臣之履聲,不復響於文陛,而夜夜魂夢,常繞觚稜。顧先王,憫念臣顧戀臣,愛欲其生,寵諭頻煩,至有庖人之羞,踵之苫次,使人之問,及於楸行,臣之孑孑一身,獲延殘喘,惟先王賜耳。嗚呼天乎,喪我斯文,眞游莫攀,玄宮永閟,茫茫皇皇,靡所因極,籲天則無階,鑽地而無路,扶服九門之外,惟有蓐蟻之願。千萬不自意我慈聖,特擢臣貳卿之秩,俾長尙書之省,仍宣口諭,劃卽奔赴。臣於是時,中月之祀,只隔一日,而未忍言私,號哭登筵,咫尺日表,怳然如昨,始也叨陪,將伸逖違之忱,終焉冥漠,遂成結轖之恨,人情到此,木石猶消,況臣所處,當復,如何?第臣區區衷赤,亶在於追先帝三字,不遑他顧。自含斂至饋奠,猥隨諸臣,粗寓菲誠,低徊㡩幄之側,周旋觴豆之間,晨鍾聽雨,控訴莫及。嗚呼天乎,此何人乎?顧臣禫前出脚,有乖經禮,不敢以職事自居,寵除新命,尙未祗肅,而又未嘗一造廳坐,一視院務,則蓋臣微諒,竊有所守而然耳。顧今日月如駛,公除奄過,則去就之萬不獲已,可以容旋矣,本兼之一無所堪,可以鳴號矣。玆敢抆血辭,冒瀆嚴廬之下。伏乞聖明,俯賜諒察,將臣所帶諸任,竝行鐫免,仍許臣退處邱壑,以卒餘生,不勝大願。臣無任云云。答曰,省疏具悉。此豈卿言私之時乎?卿其勿辭行公。
庚申七月三十日卯時,上詣殯殿。親行朝奠入侍時,行都承旨尹行恁,行左承旨李書九,行右承旨姜彝正,左副承旨金羲淳,右副承旨金宗善,同副承旨朴宗輔,記事官金啓溫,假注書呂東植,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,領議政沈煥之,右議政徐龍輔,以次侍立訖。通禮跪啓出次,上具衰服,出廬次門入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,行恁奉香,宗輔奉爐,三上香訖,左通禮啓執盞獻盞,行恁執盞,宗輔獻盞,三獻訖。引儀唱哭,上哭,引儀唱止哭,上止哭,引儀唱通禮導殿下還內時,自內哭泣之聲猶不止。上久立褥位,令內侍,屢請止哭,有頃,上進詣幄外,令承旨,口傳入稟曰,大殿今方立於幄外,以待慈殿還內矣。口傳下敎曰,今當還內,大殿先爲還內之意,仰達也。上又令承旨,口傳入稟曰,大殿方欲待還內承候矣。如是者屢次,行恁以慈殿已爲還內之意仰奏,上乃出殯殿門外,由弘仁門夾門,入集瑞門,諸臣序立於弘仁門外。少頃上承候於殿宮,還出集瑞門還內。諸臣祗迎後,以次退出。
庚申七月三十日辰時,上御熙政堂。大王大妃殿垂簾,藥房入診,領相·右副承旨·同副承旨入侍時,藥房都提調徐龍輔,提調徐邁修,副提調尹行恁,記事官金啓溫·李存秀·洪奭周,檢校直閣沈象奎,右副承旨金宗善,同副承旨朴宗輔,假注書呂東植,領議政沈煥之,醫官柳光翼·金孝儉·李敬培·朴春源·李惟鑑·吳千根,以次進伏訖。煥之等曰,日月易得,奄及公除,伏想罔極之痛,益復如新矣。上曰,今日冞增罔極矣。煥之等曰,日間聖體,若何?上曰,一樣矣。煥之等曰,大王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,嘉順宮湯劑進御後,果臻夬復乎?上曰,然矣。龍輔曰,今日亦當煎入乎?上曰,依此爲之也。煥之曰,每於下敎臣等之際,過爲尊待之辭,臣等每一承聞,不勝震懍,此後勿復如是,千萬伏望焉。上曰,當依爲之矣。大王大妃殿,嗚咽掩抑而下敎曰,日月易得,公除已及,此時至慟,益復如新,而國事至重且大,其間積滯之公事,今當次第爲之,次對從近當爲,而都政亦當設行,此意分付兩銓曹也。主上方在沖年,予以女主臨朝,有何見識,而可以裁決得宜乎?扶護聖躬,維持國勢,專恃卿等,卿等須一心同力,殫竭做去也。煥之曰,戶曹判書薦望,事係緊急,而吏曹判書李秉鼎,特敎申飭之下,謂有情勢,終不擧行,揆以國體,雖甚未安。崇品重臣,旣引義難出,則合有體諒之道,姑爲許遞,何如?上曰,依爲之。煥之曰,戶曹判書有闕,未及薦望矣,今日方物封裹時,令次堂擧行,何如?上曰,依爲之。竝出擧條煥之曰,臣才識淺短,神思銷落,雖在常時,亦蔑絲毫補益之效,當此號擗崩剝之際,猥叨重任,觸事憒憒,格例應行,顚倒做錯,亦不可一二計,私心震惶,無所措躬,其所進退,有何輕重乎?此時,退公圖便,亦非分義之所敢出,而第伏念,國朝故事,院相坐直,本以成服爲限。公除仍直,蓋非舊規,而旣過公除,仍帶其號,揆以事體,尤涉未安,特許臣及左右相,同爲撤直退歸,實合事宜,故敢此仰達矣。上曰,依爲之。出擧條大王大妃殿敎曰,莫重之大禮當前,而領相如是衰老,須另加保重也。行恁曰,大臣旣承命出直矣,諸承旨亦當依例替直,故敢此仰達矣。上曰,依爲之。煥之曰,行兵曹判書金載瓚,因特敎入直內閣,而公除以後,本兵事務之稽滯甚可悶,與壯勇大將金祖淳,亦同爲撤直退歸,何如?上曰,依爲之。出擧條以下八字刀削大王大妃殿敎曰,主上自侍湯時,久廢講筵,此後則當加意爲之,而在野兩山林,不可不敦勉上來,故今有諺敎之書下者,卿等見之也。仍下諺敎,行恁翻謄讀奏曰,在野山林,旣出入冑筵矣。當此時,何不顧沖年主上,至今無簉朝之奇,此豈追先帝報陛下之意?右贊成宋煥箕,大司憲李城輔處,以此意,令政院下諭,使之卽爲簉朝。前諮議宋稚圭,令該曹,出六付職,一體上來之意,分付。煥之曰,目今講學之工,一時爲急,公除後,雖不得如例法講,而召對則雖一日二三次,亦可爲之。經幄之臣,自當按例陳劄,而文學儒臣之頻頻引接,實有禆益於沖年進德之功矣。桂坊之出入冑筵者,固多其人,而今無職名,經筵官抄選,不可不從速爲之矣。仍奏曰,列聖朝故事,公除後行召對,雖當震剝攀擗之辰,聖學不可闕緝熙之工故耳。卽伏奉慈殿下敎,有林下兩儒賢,勤諭招致,前諮議宋稚圭,六品付職,卽爲上來之命,臣不勝欽誦感幸之情矣。此時窮經學道之士,正合登筵陪講,以資聖德之就將,經筵官,亦爲抄啓,何如?上曰,依爲之。出擧條煥之曰,以臣昏迷,猥當重任,事事做錯,日前方物事,亦莫非臣顚錯之致,臣方惶恐待勘矣。上曰,勿爲如是也。大王大妃殿敎曰,右副·同副姑留,大臣藥房先退也。煥之等先退,大王大妃殿,命宗善,宗輔進前敎曰,右副·同副,皆是與國家同休戚之臣,故特除承宣,置之近密矣,兩承宣,前程尙遠,人俱可用,如此孤危之時,必須同心合力,深思保護聖躬之道也。宗善曰,臣猥忝肺腑之親,而當此國勢以下缺
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
公除翌日,大殿·大王大妃殿·惠慶宮·王大妃殿·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。
親行朔奠後,大殿·大王大妃殿·惠慶宮·王大妃殿·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。
藥房提調徐邁修,行右承旨姜彛正啓曰,日月易邁,公除奄過,伏惟聖上攀慕之慟,益復如新,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·惠慶宮·王大妃殿·嘉順宮,藥房口傳問安。答曰,知道。
傳于李書九曰,左承旨·左副承旨入侍。
以靖陵參奉內禁衛將望筒,以承傳色口傳下敎曰,此是大行朝入啓之望筒,皆以首望爲之。
以吏曹釋褐十年一未着帽人員李毅遠·李履熙·柳櫰等書入別單,以承傳色口傳下敎曰,分付吏曹,都政時收用。
大王大妃殿傳曰,予之今日臨朝,實爲宗社爲聖躬,出於萬不獲已之擧措,抑情忍痛,雖不得不勉從群請,至於京外貢獻之儀,豈可有異於前日?亦豈可與主上,無分等乎?此意欲一番提諭,而哀遑未暇矣。今見所進朔獻方物,一切無所異等於大殿,此豈廷臣知予本意之道哉?卽今經費,如此浮文,何可不言?毋論京外,殿宮供上,一竝依前入之,該曹磨鍊單子還入。
備忘記,吏·兵批歲抄點下者,依例捧傳旨。
備忘記,今見臺啓,予雖在哀疚罔極之中,豈不嚴處乎?當此泮渙之時,何可如是乖當,庸違慈聖之聖敎乎?詣臺臺臣,竝施刊削之典,以警朝廷。
金羲淳啓曰,卽伏見江華留守黃昇源,黃海兵使安橚,全羅右水使林栽洙,統制使李仁秀今春夏等褒貶啓本,則黃昇源·安橚,邊將無一人居下,林栽洙·李仁秀,邊將無一人居中居下,殊無嚴明殿最之意,竝推考,何如?傳曰,允。
尹行恁啓曰,吏曹郞廳來言,本曹判書有闕,政事,取稟。傳曰,當日爲之。
尹行恁啓曰,吏曹郞廳來言,本曹判書有闕,政事當日爲之事,命下,而參判李益運,謂有情勢,參議未差,不得開政云,參判李益運,卽爲牌招開政,何如?傳曰,允。
尹行恁啓曰,吏曹參判李益運牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
尹行恁啓曰,吏曹參判李益運再牌不進推考傳旨,今方捧入,而開政命下之後,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,許遞與判書·參議之代,令廟堂擬薦。
備邊司薦望,以金載瓚爲吏曹判書,閔台爀爲吏曹參判,洪樂游爲吏曹參議。
閔哲儒奉命在外代,以李允謙爲事變假注書。
以慶尙監司申耆狀啓,晉州牧民家頹壓事,傳于姜彝正曰,卽爲顧助奠接事,分付。
以慶尙監司申耆狀啓,昌原等邑民家頹壓渰死人等恤典題給事,傳于姜彝正曰,卽爲各別顧助,使之安居事,分付。
以濟州防禦使鄭觀輝狀啓,今七月朔膳進上中,烏賊魚,品旣薄劣,莫重進上,未免苟充,惶恐待罪事,傳于李書九曰,勿待罪事,回諭。
李書九,以禮曹言達曰,自前國恤三年內,凡進箋陳賀,勿爲擧行,而各殿宮誕日及正朝冬至,百官只進表裏矣。今亦依此擧行之意知委,何如?傳曰,允。
李書九,以禮曹言達曰,今此國恤時,百官衰絰所入,依前例,令戶·兵曹,磨鍊題給,何如?傳曰,允。
李書九,以禮曹言達曰,自前國恤時,凡干公事,撥馬行會矣。今此國恤時,八道及四都知委公事,依前撥馬行會,何如?傳曰,允。
金羲淳,以戶曹言達曰,大行大王昇遐欑宮所入,長生殿退板二立,依例取用之意,敢達。傳曰,知道。以上草記四度,成服前入啓,是日始批下。
尹行恁,以吏曹言啓曰,百官加下批,卽當依例擧行,而公除前,不敢循例稟政,何以爲之?敢稟。傳曰,今日政爲之。
尹行恁,以吏曹言啓曰,在前頒赦時,有別歲抄書入之例,今番則何以爲之乎?敢稟。傳曰,書入。
李書九,以禮曹言啓曰,殿下嗣位之初,大王大妃殿·王大妃殿,已定位號,而尊崇之禮,則當依甲辰·丙申謄錄,三年後設都監擧行之意,敢啓。傳曰,知道。以上草記三度,登極陳賀後入啓,是日始批下。
李書九,以禮曹言啓曰,國恤卒哭前凡干科擧,竝爲停廢事,前已達下矣。來辛酉式年監試鄕漢城試初試,文武科鄕漢城試初試,退行於明春事,分付,何如?傳曰,允。
李書九,以禮曹言啓曰,五禮儀上諡殯殿儀,無讀祝之節,只有致詞讀冊寶之儀,而喪禮補編所載以有祝擧行事,自臣曹草記,蒙允矣。今此大行大王殯殿上謚時,依補編所載擧行,何如?傳曰,允。
李書九,以禮曹言啓曰,今此大行大王發靷時各祭奠,今方磨鍊,而自前國恤時,發靷日及翌日朝奠,兼行朝上食,發靷及返虞時晝停,則只設晝停奠,而不設晝茶禮矣。今亦依此例擧行之意,分付,何如?傳曰,允。
朴宗輔,以兵曹言啓曰,拆見全羅監司金達淳今庚申年春夏等褒貶啓本,則格浦別將朴天佐,以謗胡及聞禁宜益嚴爲目,則宜置下考,而置諸中考,殊無嚴明殿最之意,該道臣推考警責,格浦別將朴天佐,下考施行,何如?傳曰,允。
李書九,以國葬都監都提調意啓曰,發靷時魂帛所盛土籐方箱子,例自都監造成,而造函時尺寸,或有差誤之慮,曾前因草記,皆有內下見樣,今番則何以爲之?敢稟。傳曰,見樣當內下矣。
李書九,以國葬都監都提調意啓曰,戶曹判書李在學,仍任本職,本都監堂上,亦爲還差,使之察任,何如?傳曰,允。
金羲淳,以奉常寺提調意啓曰,東耤親耕田所種皮黍打作,則所出爲四石四斗之意,敢啓。傳曰,知道。
金宗善,以禁衛營言啓曰,本營字內崇禮門西邊體城頹圮處改築時所入石子,今月初十日爲始,蘆原近處浮出之意,敢啓。傳曰,知道。
記事官金錫泰狀啓,臣於今月十八日,敬奉聖諭,二十二日午時量,馳到于忠淸道懷德縣性潭里,傳諭于右贊成宋煥箕處是白乎,則以爲,臣於路中,遽奉諱音,痛霣罔極,癃疾添劇,奄奄垂盡,萬無以前進。陳疏猥瀆於諒闇之中,分義已虧,罪戾實深,而扶舁歸伏席藁,以俟嚴遣。玆者史官遠臨,傳宣批諭,伏讀以過,益不禁涕泣,而實無施策奔走之勢,北望增慟,更切悚懍之私而已,是如爲白乎旀。臣今方復路,緣由馳啓爲白臥乎事是良厼,詮次善啓向敎是事。
大司諫兪漢寧,司諫朴瑞源,掌令李敬參·崔履亨,持平李安默·金秀臣,獻納南惠寬,副校理金熙周,正言姜浚欽,副修撰閔師宣啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本。究厥罪狀,萬戮猶輕,而初則出置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律。請鄭致達妻,亟令王府,快正典刑。以下十行一字刀割答曰,不允。
大司諫兪漢寧,司諫朴瑞源,掌令李敬參·崔履亨,持平李安默·金秀臣,獻納南惠寬,正言姜浚欽啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權,且以醴酒之說大北之論,肆然脅持,百計嘗試。倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反正之說。太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何以遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者。與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑。獻遂,設鞫得情。噫嘻痛矣,從古亂逆何限?而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,俱未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,膓肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過么麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,以下四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰,而況渠以下六字刀割逆復之愛侄也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖,以下七字刀割鉤覈之路,惟在此賊之盤問,而不加究覈,不捧結案,遽爾用刑。只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種,杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰秘,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贜,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心膓,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戯葬地,國言喧籍,情節莫掩。揆以邦憲,在所必鞫,而島棘之典,雖出於先大王好生之德,王章未施,輿憤益激,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰秘,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故。潛藉逆復之姻婭,以下七字刀割與同死生之說,旣已遲晩,顧膽他日之計,明白納招。甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮。逆復庶子好石,亟施處絞,荐棘罪人時偉,設鞫得情,夬正王法。遲晩罪人宇鎭,捧根脚快正王法。嗚呼,諸逆醫之罪,可勝誅哉?其所妄進雜劑之罪,國言喧騰,前啓已悉,臣等不必更事臚列,以慽我不忍聞之聖心,而第其負犯,何如?罪逆,何如?而尙今假息於覆載之間者,其可曰國有法乎?前啓允許,實仰我慈聖夬斷之徽度,而手磔口臠,方切輿情之顒待矣。不意宥貸之典,忽下於至冤積憤之中,臣等相顧愕貽,不能無憾於天地之大也。嗚呼,大行大王好生之德,溥博如天,無物不涵,臣等雖甚愚迷,豈不知仰體萬一,而若係虺螫島獍之自干於罔赦者,以生道殺人,而雨露霜雪,無非至化,則顧何嘗屈法伸恩,使亂賊倖逭,而王法不行,如今日逆醫輩酌處之典乎?議藥始終,雖以詳知爲敎,命吉之袖手而使進新劑,載吉之欺天而延拖時日。不但中外之自初疑慮,顧今一國之戴天履地者,莫不慟泣而冤號,皆曰可殺,則雖使渠輩自解,無辭可原,而唯當遲晩而已。此而不誅,則王綱斁矣,人紀滅矣。間因言地之不備,尙稽沫飮之請,使彼徑斃者,盤覈路絶,假息者首領尙保,古今天下,寧有如許國體,寧有如許人理乎?臣等昨伏見慈敎下者,臣等非不知嚴廬貽慽之爲萬萬悚悶,而第其罪犯之關係倫綱者,決不可晷刻容貸,則豈可以此時之瀆擾爲懼,而不思所以洩輿憤伸王章之道哉?請物故罪人命吉,施以收孥之典,茂山府竄配罪人載吉,亟令王府,拿鞫得情,夬正邦刑。噫嘻,逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,誕降所到處,具格嚴囚以待處分之敎,君讐可以復矣,輿憤可以洩矣。成命旣下,公除奄過,豈可使如許兇逆,一刻假息於覆載之間乎?請嚴囚罪人鏔,亟賜處分,夬正邦刑。答曰,不允。醫官事,前旣諭之,則名曰臺閣,敢欲毁壞至嚴之受敎乎?慈聖當下處分,則何敢更煩。
掌令李敬參·崔履亨,持平李安默·金秀臣啓曰,去六月二十八日漢江祈禱祭時,祭監監察權愰,以爲假引儀鄭在愼,見差享官,初不參班,至于撤享,終無現形,當此蒼黃震剝之時,致有享班不備之擧,其在重祀典之道,不可無警責之道云,臺監呈課旣如此,則不可置而不論,請假引儀鄭在愼,令該府,拿問嚴勘,新除授行大司憲李城輔,時在京畿驪州地,執義高宅謙,時在全羅道昌平地,請竝斯速乘馹上來事,下諭。答曰,依啓。
大司諫兪漢寧,司諫朴瑞源,獻納南惠寬,正言姜浚欽啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行。守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態。招誘遠近,而或以術藝相衒,糾結黨與,而輙以標號相加,而騙取貨物,旨意閃忽假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附,使令之不暇,托爲師弟,而傳播邪說,誘引徒黨,而慫慂奸計。京鄕焉出沒,而甘作倀鬼,晝宵焉綢繆,而聽其指嗾,其他至妖至邪之情,殆有浮於彝天。至於金鑪,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天一而二,二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是么麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。德相·尙喆·國榮·九宗,四賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下四啓傳旨,令攸司卽速擧行焉。噫嘻痛矣,國家典禮之莫重莫大者,卽殯殿擧行之事,而今番都監之各項進排,事多顚錯,時限已屆,而靈床未及造成。所謂別工作李後秀,不知去處,艱辛推尋,則偃處酒家,乘醉昏倒,解衣祼體,鼾聲如雷。工匠輩亦散在各處,至有該堂親自擧行之境,以致移奉正時之許久退定,此何等變怪耶?雖閭巷匹庶之家,如非貧窮,則及期殯歛,不至窘迫,況以堂堂千乘之國,擧措顚倒,至於退時之境。渠亦海東臣子,若有一毫人心,則當此哀遑罔極之時,凡係奉行,視若弁髦,昏睡莫省,是豈人理之所可忍耶?國體所在,決不可以官微而置之,請繕工假監役李後秀,施以屛裔之典。前持平洪時濟之疏,雖未見其原本,而其遣辭之壞亂義理,旨意閃忽,有口皆傳,況此時,乃是擧朝焦遑,小大罔措之日,則豈可以此等說,肆然瀆擾,有若平常無事之時乎?且其尾附疾痛,少無顧忌者,尤非有一分人理者所可忍爲,請前持平洪時濟,永刊臺望,施以竄配之典。雖以喉院言之,初不退却,跡涉曲循,當該承旨捧現告,亦施譴罷之典。答曰,不允。李後秀事,事實業已洞悉,論人何如是構捏,卽速停啓,洪時濟事,是官規乎?極可駭也,卽速停啓。
領議政沈煥之,左議政李時秀,右議政徐龍輔箚曰,伏以日月不居,旬朔遽踰,公除甫過,視事伊始,伏惟聖情,哀慕號隕,何可勝量?嗚呼,惟我先大王,以不世出之聖姿,有大有爲之聖志,卓乎集千聖之統,而位兼君師,慨然挽三古之隆,而治陋漢唐,盛德大業,史不勝書,宏規遠模,垂裕後昆。治成制定,方蘄大猷之允升,而臣民無祿,皇天降割,及至棄群臣之日,遺澤在人,百度循軌。六軍萬民,晏如平時,深山窮谷,號哭相聞,社稷靈長,終必賴之,凡環東土血氣含生之倫,飛潛動植之物,夫孰非於戱不忘之德也?今我主上殿下當玆沖齡,丕承基緖,聖質天成,睿學夙就,奧自春宮,令聞彰達,嗣登寶位,离明煥爀。雖諒闇不言,未有施措,而天命之眷顧方新,人心之蘄向方切,祖宗之付畀至重,殿宮之慈訓至深。此政朱夫子所稱端本正始,自貽哲命之時,書曰無疆惟休,亦無疆惟恤。嗚呼,厥惟艱哉,顧臣等頑不滅死,忍至今日,旣不能蓐蟻下從,則一息未泯之前,無非憂國之日也。攀龍髯而莫逮,則有淚徹泉,仰羲輪之新升,則悲幸交中,惟有古人所謂追先帝報陛下者,是臣等今日之願耳。今當君臣上下涕泣相接之日,愚誠款款,思欲有所敷奏其萬一,而胸臆崩塞,哀不能文,只以繼述二字仰勉焉。文王之詩曰,上天之載,無聲無臭,儀刑文王,萬邦作孚,蓋言文王之道,與天爲一,天遠矣,惟取法於文王,則萬邦作而信之云爾。臣等亦以爲,我先王,卽我東之文王也。文王遠矣,惟取法於我先王,則是亦文王也。古人有言曰,欲法堯·舜,當法祖宗,不其然乎?旣以繼述二字爲綱領,而推演其義,條目有十,一曰愼起居。嗚呼,殿下一身,卽宗社生民之本,而方當幼沖之年,誕膺艱大之業,凜乎血氣之未固,重以哀疚之纏心。其所調護保養,尤當萬倍於常日,而殿下,亦宜自愛自護,隨處加勉,凡飮食寒煖之節,服御溫凉之宜,興寢蚤晏之適,日用動作之方,皆有節度,如田之有畔。行無越思,藹藹若穉陽之待壯,閔閔若農夫之望歲,然後上寬殿宮惟疾之憂,下塞臣民庶幾之望矣。伏願殿下,深留聖意焉。二曰勤講學。嗚呼,昔我先大王,招延山林,廣選英俊,日開書筵之講,其所期望於殿下者,爲如何哉?仰惟寶齡,未及志學,問寢視膳,讀書講學,此正其時,而奈何旻天不吊,奄罹巨創,攀擗哀苦,不惟未遑於玆事,一日萬機,實慮志業之未專。然而本源之地,不可不涵養也,緝熙之工,不可以間斷也。今則遇物之誨,不可復聆矣,敎胄之筵,不可復追矣。非殿下自力而何以哉?謹稽列朝故事,未嘗以哀慕之時,或忽問學之方,公除之後,卽行召對,祖宗朝春秋鼎盛,聖學已就之日,尙且汲汲如是。況今沖年嗣位,培養資益之道,尤不容一日而少緩,玉署之臣,必當按例陳請,先賜允可,更待法筵之備禮,益勉三晝之勤御。浸灌淬礪,日躋于高明廣大之域,以立其大本,是臣等區區之望也。伏願殿下,深留聖意焉。三曰闡先志。嗚呼,我先大王聖德洪功,固不可殫記,而至於撑天地亘古今大義理至精微處,金秤誠懸,毫忽靡差,捧之如拱璧,守之如金石。前後凶徒之傍伺迭發,眩惑搖撼者,其計萬端,而確乎若山嶽之不拔,三十年如一日。嗚呼,此千古帝王所未有之盛節也。凡所以明天理正人心,昭揭一部之春秋者,無非精義之所寓,而達孝爲人倫之至也。夫然故,慈聖之敎,若曰先大王,一則義理,二則義理,申之以臨筵洞諭之擧,至哉慈敎,此先王之志而後聖之所當首先闡明者也。精一之心法在此,萬世之永賴在此,臣等固當奉此謨訓,以死守之而,我殿下,所以繼序思皇,敉寧圖功之責,亶在於體先王之大孝,闡先王之大義,一以先王之心爲心而已。聖人之孝,莫過於此。伏願殿下,深留聖意焉。四曰遵成憲。嗚呼,我朝聖神相繼,四百年關石和匀,王府則有,至于先王有大焉,畏天恤民,明德愼祀,哀敬庶獄,董正治官。崇儒之敎,昭儉之化,惇僞之方,勸農之政,典章咸具,科條縝密,而至於用捨擧錯之際,自有一副見成之規模。譬諸宮室,棟樑榱桷之各得其當,譬諸飮食,菽粟酸醎之各適其用,而權衡尺度,自有森然而不可紊者。顧今殿下,所以兢兢業業,堂構而塗墍之者,不在他求,惟是率由舊章,守而勿墜,丕承我先王貽燕之謨而已。傳曰,遵先王之法而過者,未之有也。伏願殿下,深留聖意焉。五曰親正士,程子之言曰,寧可終歲不讀書,不可一日近小人,匹庶猶然,況君德成就之方乎?夫聖賢謨訓,具在方冊,可效可師,則讀書足矣,又欲正士之親近何哉?蓋誦言不若覿德之深,獨學不若相觀之善,所謂正士者,必直諒多聞,必淸修峻潔,其容貌必莊,其持守必端,如斯人者,日與之遊處閒燕,則薰陶涵養,自有不期然而然者矣。惟我先大王,遠宮妾而親士夫,視若家人,朝夕與共,此殿下之所嘗仰覩也。今日之急務,政宜招延宿德,妙選英髦,置諸左右,以爲進德修業之本,而其所以親之禮之者,以心而不以貌,以實而不以文,此所以追述我先王之盛德也。伏願殿下,深留聖意焉。六曰杜倖門。古人以倖門之難杜,方之於窒鼠穴之難,此善喩也,鼠之爲穴,側出旁穿,屈曲多岐,一穴雖窒,又有一穴,此所以爲患耳。蓋人主之一身,而所以干進者多門,人主之一心,而所以投合者多端,凡所以熒惑視聽,蕩移心志者,何可勝道哉?然而其初則猶未敢顯然直售也,候顔色而趦趄,甘言說而嘗試,及見其心之一有所傾倚,則紛然雜進,百道鑽攻,無復忌憚,此小人之常態,而明主之所宜察者。爵賞於是乎屑越,威福於是乎潛移,蠹國敗政,皆由於此,臣等每覽前史,未嘗不掩卷太息,至於流涕也。目今朝廷淸明,太阿在上,決知無此輩之可憂,而第我殿下,沖年嗣服,煢然在疚。其於人之情僞,事之得失,蓋有所未及周知而明習,則亦安能使臣等,忘其一日之憂,而不爲先事之慮也?伏願殿下,深留聖意焉。七曰嚴宮禁。王者之宮禁,上應紫微之垣,當肅肅淸嚴,無一私邪之介於其間,惟我列朝家法,度越前代,凡所以別嫌明微,嚴內外之辨者,可謂至矣。第今國家多故,人心靡屆之時,防閑之踰越,樞紐之弛解,勢所易然,整飭操束,尤宜百倍於平日。朝夕給使,竝通門籍,則僥濫,不可以不戒矣,往來傳宣,惟憑暬御,則忠謹,不可以不擇矣。以至衛廬之軍校,守閽之僕隷,撫馭得宜,使之各安其分,不敢違越尺度,而凡出入於宮省禁掖之間者,咸知嚴畏士大夫,然後方可以永守先王家法,而成宮府昭明之治矣。伏願殿下,深留聖意焉。八曰振朝綱。朝廷之所以爲朝廷,紀綱而已,紀綱之不立,國隨而危,可不懼哉?嗚呼,我先王,勤勵庶政,罔或暇豫,凡有大振作大猷爲,率皆雷動風行,赫然煥然,雖於儀文格例之末,苟有關於紀綱邊事則未嘗不慥慥致謹。以是百度皆貞,衆目畢擧,朝無叢脞之歎,士有淬勵之效,式至今維持鞏固,罔非餘庥之攸曁。而我殿下,服維新之命,宅至艱之會,其所申明而修擧之,卽不過不愆不忘,則宜若無可憂之甚,而人心易於玩愒,則果無百隷之怠官乎?朝象從而泮渙,則亦無文武之恬嬉乎?于斯時也,若不另加振刷,以警頹俗,則深恐玩愒者,益趨於委靡,泮渙者,漸就於乖刺,駸駸至於莫可收拾之境,豈非凜然而寒心者乎?爲今之計,莫如戒用休而董用威,以爲礪一世之道,而亦必賞當於功,罰稱於罪,然後可以厭人望,而肅朝綱。伏願殿下,深留聖意焉。九曰平物情。嗚呼,物之不齊,物之情也,而亦惟在上者擧措之如何耳。難平者事也,而至平者理也。執至平之理,而裁難平之事,則是謂擧措之得宜,而人心之自服矣,何憂乎物情之難齊也哉?惟我先大王,恢廓大度,奉三無私,庭衢八荒,胡越一家,若其好惡是非,一出於大中至正之域,而三十年苦心,惟在於全保世臣。凡我有位,夫孰非陶甄涵育中物,則當此國勢捏杌,民志波蕩之日,不思所以同寅協恭,戮力王室,仰贊新服之化,是負先王之大恩也。政宜恢拓畦畛,湊補零碎,譬則同舟遇風,如救左右之手,推車可行,不失和平之氣,然後國事乃可爲也。彌綸調劑,雖是臣等之責,協和靖安,實關聖朝之政。伏願殿下,深留聖意焉。十曰重民事。嗚呼,民惟邦本,本固邦寧,旡逸先陳稼穡之艱難,召誥亦言天命之祈永,當成王嗣服之初,元老之至誠告誡,必以民事而爲重者,亦豈無自而然哉?恭惟我朝列聖滲漉之澤,先王愛恤之仁,可謂淪肌浹髓,入人者深矣。哀我民斯,逢此弗祿,若嬰兒之中道失乳,擧切望哺之心,明詔方岳,愼擇守令,必有以懷保奠安,罔敢肆其貪殘侵漁之習,是又今日之急務,而所以體先王視如傷之德意也。伏願殿下,深留聖意焉。凡此十條之敷陳,雖若陳腐之談,而亦有斟量之至熟者,蓋愼起居而勤講學,則根本立矣,闡先志而遵成憲,則規模定矣。親正士而杜倖門,則朝廷正矣。嚴宮禁以治內,整朝綱以治外,平物情,務盡寅協之圖,重民事,以爲祈永之本,而其中愼起居勤講學,最是本領之工夫,闡先志遵成憲,尤係義理之關捩,至其大綱,則不出於繼述之孝而已。嗚呼,臣等自遭罔極之禍變,至痛弸轖,淸血長抆,直欲叫天叩地,以自告訴而不可得也。惟其憂愛一念,炳然如丹,愈久愈明,而愈不可磨滅,今此所陳,非惟古紙之拾得,而實出於苦心血誠,言有盡而意不盡。伏願殿下,深留聖意無忽。厥或告之曰,義理多端,人見不同,爲治之道,亦當因時制宜,何必膠守一轍云爾,則是皆奸人,欲背馳先王之義理,而凶于國,禍于家,國有常刑,刑玆無赦。伏願殿下,深留聖意無忽。取進止。答曰,省疏具悉卿等之懇。十條陳勉,謹當書紳。仍傳于李書九曰,此批答,遣史官,傳諭。
左議政李時秀疏曰,伏以,嗚呼,仙馭賓天,月朔再更矣,公除已過矣。聖德至善,沒世難忘,至冤深痛,薄海惟均,伏惟殿下,嚴廬深墨之中,哀慕號擗,玉體必多受損之節,區區下情,誠不勝萬萬悲慮之至。仍伏念臣宜死不死,忍過時日,視息猶存,頑如木石,自顧痛恨,人謂斯何?噫,臣罪,臣自知之,雖不敢張皇煩縷,戚我聖心,而只緣臣不忠無狀,不能盡誠於嘗藥之時,竟遭此天崩之慟,論其罪犯,實通于天,惟有抆血推胸,以俟典憲之亟加而已。向來臺啓,亦云末勘,而迺蒙我殿下,不惟不賜允從,繼以慈敎嚴重,隆渥逈越尋常。臣於是,涕淚橫逬,心神迷錯,不遑他顧,唐突趨膺,間又一再登筵,冒死陳暴,乞伏王章,而終始隆恩,不加之誅,煩瀆是懼,黽勉含默,每中夜泣思,自覺其濡忍冥頑之甚也。至於敦工諸事,卽今日臣子殫誠自效之地,而思慮昏塞,神魄喪失,莫重殯殿諸具,未能趁期整待,以致時刻之退定。此又臣不忠無狀之罪有罪如此,萬死亦輕,今乃官秩自如,晏若無故,國法將安所施,輿論將何以伸也?公除未過,疏籲路阻,今始略具短章,仰塵崇聽。伏乞聖明,亟命攸司,勘臣以當被之律,以嚴國家之常憲,臣因狗馬賤疾,徑退私次,伏枕悚惶,惟譴何是竢。乃蒙聖恩,特賜軫恤,近侍之臣,夜中儼臨,問臣以症形之加減,諭臣以曉班之勿參,隆渥異數,感極而泣。又伏聞昨朝慈聖下敎,有領左相入侍之命,而臣獨以病偃伏,未克趨承,虧分闕禮,益無所措,亦願竝勘臣慢傲之罪,以肅朝綱焉,臣無任云云。答曰,省疏具悉卿懇。何忍追提,安心卽起視事。仍傳于李書九曰,此批答,遣史官,傳諭。
右議政徐龍輔疏曰,伏以居諸易駛,仙馭寢邈,告朔之殷奠再行,計日之公除奄過,仰惟孝思靡逮,益復如新。臣蒙被大行朝天地父母之恩,于今垂三十年,頂踵都歸造化,絲毫罔非帝力,坐成慈育之澤,若偏臣身,而臣今遺弓莫攀,蓐蟻未遂,冥極頑甚,視息依舊,俯仰穹壞,此何人斯?仍念臣於崩拆罔極之中,忽伏奉千萬不敢當之命,而倉卒哀遑,他不暇計,掩抑受命,因極無所,尙此靦顔於三事之末,而持被尙書之省,亦已有日矣。嗚呼,臣於是任,夫豈平日夢寐之所自期,亦豈物情萬一之所嘗及哉?臣聞大臣之職,寅亮天工,表率具僚,承弼匡輔之責,經濟彌綸之業,蓋莫非其職之所當爲,而若其浮嘵震撼之靡定,甘苦酸醎之莫齊,則量足以鎭俗,才足以調劑,而後方可以扶危持顚,濟時艱而奠國勢。此其擔夯之重,寄托之隆,本非可以位著之未備,而苟然充數也,明矣。況此時何等時也?惟我大行大王,以上聖之姿,懋純王之治,二紀光御,一念勤勵,規撫之廣大縝密,精義之所推施也,政敎之洋溢恢蕩,康色之所敷錫也。範圍天地,曲成萬物,民生日用而不知,神功月計而有餘,八域兆庶之所蘄祝而仰恃者。惟是堯齡舜籌,允爲大德之必得,而久道化成,將見熙俗之時雍。孰意堂構而遽撤塗墍,菑畬而未竟刈穫,此殆古人所謂天未欲平治天下而然者歟。嗚呼天乎,胡寧忍斯?我殿下沖年嗣服,煢煢在疚,內而仰成於慈聖,外而求助於臣隣。其所以深念艱大之投遺,丕圖謨烈之顯承,亶在於克家而終畝,則罔不在初用人爲先,而用人之道,置相尤大。顧今世道之艱虞,國步之岌嶪,不啻較甚於有宋之元祐,而顧其時,則有司馬光·呂公著諸賢,首膺甌卜,左右協輔,太平明良之盛,光于前史,至今稱美,誠以置相得其人也。臣以何德望,以何力量,尙可髣髴擬議於此時此畀,而臣本蔑學謏聞,庸駑檏遫,秪荷大行朝陶甄拂拭,華膴要顯,遍試歷揚,竟蔑涓埃之效。猶逭僨誤之誅者,亦惟我大行朝曲庇廣燾之洪私隆渥,是賴是藉,今而追惟,惟有汗淚之交逬。夫以尋常有司之事,尙不克稱塞,況於百度董正之地乎?雍容少事之時,尙不克妥辦,況於百憂叢脞之日乎?噫,苟使臣才具識量,有可以一分禆補,古人所云追先帝報陛下,卽臣今日血忱也。顧何忍較挈自己之利鈍,漫視國勢之顚危,而不思所以竭其心力,生死向前,以少答我大行朝天地父母之至德至恩也哉。臣言至此,益不覺膓裂而臆塞也。臣之自知甚明,自量已審,則人之知臣量臣,亦當如臣,不待臣之祈懇,駁正之論,必出於司直之地,而側聽累日,尙今寥寥。於是乎臣不敢一向泯默。玆以收召驚魂,刳瀝肝血,冒死自列於嚴廬之下,情之所迫,言不暇擇。伏乞聖明,俯垂諒察,將臣議政新銜,亟行刊改,罔俾具瞻之位,緣臣玷汚,而臣亦得免負乘之災,以卒終始生成之澤,不勝血祝,臣無任云云。答曰,省疏具悉卿懇。特授慈意,豈亶然哉?卿其安心視事,寅協·弘濟,仍傳于李書九曰,此批答,遣史官傳諭。
奎章閣原任提學沈煥之,原任直提學徐龍輔,提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·尹行恁·金祖淳,檢校直閣沈象奎,直閣金近淳,檢校待敎李存秀等箚曰,伏以,惟我大行大王,奄棄臣等,轉眄之頃,月已再更,公除倐過,秋序將半,進則威顔若臨,退而叫號無所,忽如夢寐,宛成古今,悠悠蒼天,胡寧忍斯?嗚呼,今日臣等之所仰恃而爲命者,惟我聖上曁我慈聖,四百年宗社之攸托,百萬億蒼生之攸係,洋洋孔邇之靈,必當眷顧而垂祐矣。惟聖躬保嗇,慈候康寧,回國勢於危急之秋,奠民心於崩裂之餘,君臣上下,竭誠協力,以追我大行大王二十有五年未卒之德業志事,則臣等雖卽地滅死,庶有歸奏之顔。忍於此時,更將何語,重戚我聖心於嚴廬深墨之中,而顧臣等至願血懇,卽天理人情之所不容已者,謹稽國有大恤,內而政府五司,外而方伯居留,皆有進香之禮。古則只京司行之,後因藩臣陳請,次第蒙許,及夫靈駕之啓靷也,京都群官,亦得進香,載在邦典,亞於禮饌,獨內閣之臣不與焉,蓋因建官未久,定制未遑而然也。惟我大行大王,創置內閣之惓惓聖意,亶在於日與賢士大夫,陳說經傳,諷講道義,躋斯世於唐·虞三代之治,而臣等無似,逢千載初有之會。兼生三事一之義,左右朝夕,生死肉骨,自謂此事,萬年爲期,今焉一朝禍變,事乃至此。仙馭已遠,隻手靡及於攀髯,玄隧漸近,百身無賴於蓐蟻,日暮中途,穉子失乳,淚盡膓裂,誰因誰極。嗚呼,大德難名,至情無文,一瓣心香,何能紓臣等滿腔悲冤,而幾十年出入圖書之班,親近山龍之座者,不過臣等十數人,而老且死者强半矣。臣等之自盡於終事,又不過三數個月日耳。以身殉之,縱不能辦,臣子常禮,亦得闕然,則不惟臣等沒身難瞑之恨,仰念疇昔視遇之眷,得無䀌然而悲之也?至於挽紼之詞,亦拘於格例,閣臣之身縻外官者,不得製進,昔朱子,以去國之蹤,猶題阜陵之輓。況臣等居內居外,均被恩私,跡雖限於官守,名猶綴於近班,抱旅館北望之慟,當終天永辭之日,數句蕪詞,自表寸忱,亦豈天理人情之所可已耶?且伏念正至誕日大小慶賀,閣臣進箋,先於京外,迎春重午之節,內閣帖詞,別爲撰進,進香之於進箋,輓詞之於帖詞,哀慶雖異,而其義則一也。嗚呼,菊秋漸邇,慶節將廻,忍以北斗南山之祝,將作丹㫌素帷之文,甚矣臣等之頑也,眞木石之不如也。伏乞聖上,曲察臣等之懇,許令該曹,以內閣進香,更爲啓下,亦命閣臣之時帶方伯居留者,與撰輓詞,以伸臣等未死之至恨焉,臣等臨紙涕泣,不知所云。取進止。答曰,省箚具悉卿等之懇。所請情禮則然,竝依施。仍傳于李書九曰,此批答,遣閣屬官,傳諭。
弘文館校理金熙采,副校理金熙周,修撰閔耆顯,副修撰閔師宣等箚曰,伏以因山已卜,公除奄過,伏惟攀號之慟,益復罔極,諒闇恭默之中,非喪事不言,則此際開講之請,似非其時。而第伏念人主一心,萬化之源,聰明睿智,雖原天賦,而開發啓沃,必資講學,若是乎讀書窮理之要,不容暫緩,而沖齡緝熙之工,尤宜惜陰。雖以禮經所載,未葬讀禮之文觀之,古之孝子,固未嘗因喪廢學,而謹稽我列聖朝故事,雖在嚴廬深墨之時,間御經筵,頻資問學之功。逮我英廟朝甲辰宅恤,公除纔過,因本館箚請,卽行召對。大行朝丙申居憂,公除數日,亦因本館箚請,命講禮記,此豈非我殿下所當監法者乎?今雖不能備禮開筵,若於殯殿祭奠之暇,殿宮晨昏之餘,時賜引接,討論經史,則實合於程夫子所云一日之間,接士大夫之時多,親近習之時少之意,而其於端本出治之方,豈少補也哉?伏願下詢大臣,卽定進講冊子,仍許召接,以爲仰述徽規,日新聖工之道焉。臣等昨伏見傳敎下者,有在外諸儒賢敦諭召倈之命,而以予方切企爲敎。繼伏見大王大妃殿傳敎下者,至引追先帝報陛下之義,而責勉於儒賢,臣等聚首莊誦,實仰二聖禮賢典學之盛心也。夫宿德招延,何時不宜,而初元資益,尤所當急,亦願益殫誠禮,期回遐心,俾得以出入講延,輔導聖學焉。臣等俱以蔑學,忝居論思之列,不勝區區憂愛之忱,敢貢愚衷,惟聖明,垂察焉。取進止。答曰,省箚具悉。所陳好矣,依施。
戶曹判書李在學疏曰,伏以皇穹不吊,我大行大王,奄棄臣民,環東土含生之倫,莫不奔走號呼,如不欲生,月朔再改,公除已過,伏惟我殿下出天之孝,我殿宮止慈之德,哀慟罔極,尤當如何?仍伏念臣之不肖,過蒙大行朝陶甄之澤,頂踵毛髮,罔非造化,而莫遂褥蟻之願,徒切攀弓之慟,穹壞茫茫,靡所逮及,只恨其頑如木石而已。於乎,大行朝盛德至善,入人者深,不忘之思,與日無窮,而离明繼照,令聞播遠,民情有謳歌之歸,國勢奠磐泰之鞏,吾東方億萬年無疆之基,其在於斯。伏況我慈聖殿下,以堯·舜之聖,念宗社之重,光垂簾帷,渙發絲綸,嚴正懇惻,至再至三,而以保護聖躬,爲萬事之本,以闡明義理,爲出治之要,至誠苦心,有足以貫金石而孚豚魚。繼以懷保小民之方,十行諄諄,使大小臣工,務祛私意,協贊王室,朝象享和平之福,民生有底安之樂。大行朝治法政謨,如復見於今日,攢手莊誦,不覺聲淚之俱發也。臣雖無似,亦嘗備數於任使之末,況今重務,擔在身邊,苟有毫末禆補之策,則追先帝報陛下之願,豈後於人,而無奈心力淺短,才具空疎。又於三朔死病之餘,遽遭崩天之變,神精都喪,形殼盡枯,奄奄有朝夕之危,縱欲强策衰朽,殫竭駑鈍,而不可得矣。顧今一分自效之道,惟在於克殫敦匠之誠,少伸罔涯之私,而殯殿修理之節,不得及時擧行,論其罪犯,實合萬殞。雖荷聖度包容,不加之誅,而至今悚蹙,若無所措,復因國葬董役之任,不敢言私,拚死奔奏,而昏憒轉甚,不能事事於莫重之地,日夜憂懼,惟大何是竢。又於此際以繕工事,致勤慈殿之嚴敎,臣於是,尤不勝萬萬震慓之至,內司外衙,界限截嚴,莫或相關,自是成憲,而忽有該郞文報之擧。若使臣,早能檢飭於所管之司,則豈有似此驚駭之事乎?藉曰不知,不知亦罪,不叙薄勘,何足以贖其萬一,而曾未多日,竝與薄勘而旋收。恩敎誕宣,職名自如,寬恕之渥,與天同大,而惶惕之私,無地自容,臣若憑恃寵靈,晏然承命,則其於國體朝綱何哉?此時陳籲,極知煩猥,而情旣兢蹙,理難冒膺,玆敢略暴自訟之忱,仰瀆嚴廬之下。伏乞聖明,亟命攸司,重勘臣罪,以昭法紀,以安賤分,不勝幸甚,臣無任云云。答曰,省疏具悉。卿其勿辭行公。
工曹判書朴準源疏曰,伏以皇天降割,黎民不祿,大行大王,奄棄群臣,深山窮谷,莫不奔走號哭,普深如喪之慟,仰惟周宗之宅恤,彌切滕廬之銜哀,區區焦憂,曷有其極?仍伏念臣,十載禁直,依近日月,摳衣於尺五之筵,捧硏於手圈之案,性與天道,雖不敢與聞,鑽仰薰灸,以君爲師,而竊自悲蒲柳衰質,恐先朝露,不能長侍聖主,遂作千古之恨。豈意今日,忍見天崩之變,而頑喘至今苟延耶?言之及此,五內隕裂,臣本疎迂,雖在强壯之時,無一可堪於淸朝百執事之列。自分蟄伏,以了餘生,而不圖戎垣寵擢,忽下於神人震盪之中,掩涕受符,神精迷惑,繼以八座晉秩,乃在旬日之內,而癡兒又躋喉司,瞻聆所及,瞠然以駴。嗚呼,此何事也?際承慈聖恩綸,諭之以昔日之華袞,侈之以水部之長席,警惶愧凜,歷日靡措。顧我先王聖德大業,史不勝書,而右賢左戚,卽其中一事,惟殿下善繼善述,在於此,惟後辟可師可法,在於此,爲萬世開太平,亦惟在於此。則臣之父子所被新命,得不有乖於先王之本意乎?況書生掌兵,無異於蚊蝱之負山,不顚則仆,不待知者而知之,當此國勢綴旒之時,注意重任,寧容若是虛縻,而臣不過一措大耳。半生鈆槧,白首無成,而兵家鞱略,未嘗窺斑,一朝晏然登壇,若固有之,則無面可顯,尙屬私愧,有口皆笑,亮非細故。至哀纏胸,未暇以文,而公除奄過,衷情益迫,玆敢仰首鳴號於諒闇之中。伏乞聖慈,曲賜矜察,特命收還臣新授資階,仍遞臣御營·水部·繕工諸任,以全微諒,不勝幸甚,臣無任云云。答曰,省疏具悉卿懇。卿其勿辭行公。
行護軍金祖淳疏曰,伏以雲幈寢邈,月朔再告,計日之制,於焉已盡,仰惟我殿下,孝思出天,攀擗之哀,至今如初,踐位行禮,固是聖人之達孝,臨政出號,益覺萬事之觸感。臣獲近嚴廬之側,仰覩深墨之容,出入呑聲,有淚如泉。伏願殿下,念宗社付畀之重,體殿宮慈護之意,節抑自愛,用副率土之望,千萬泣祝。嗚呼,我大行大王盛德深仁,入人者深,天崩之後,近自京闕都鄙,以至深山窮谷,擧皆奔走號痛,如不欲生,是固秉彝之同得,而二十四年煦濡陶甄之功化,益可以驗矣。至若賤臣者,欲報之恩,昊天罔極,而顧不能滅性於禍變之日,以效身殉之微忱,頑然苟支,食息自如,悠悠蒼天,此何人斯?千萬夢想之外,摠帥特授之慈敎,忽下於蒼黃震盪之際。臣摧膓益裂,驚魂愈飄,不覺五體之自投,而控訴無地,事勢迫急,號泣受符,權且膺命。曾未幾日,又換壯營之任,兼承直宿之諭,則殆若疑危之際,非此莫可者然,痛割如新,愧懼冞深,方寸之內,水火交煎。燈灺漏殘之晨,雨晦風冥之夕,悄伏周廬,追慕昔日極至之恩造,深惟目下孤危之國勢,托付之玉音,盈乎在耳,艱難之殷虞,黯然銷魂。臣非木石,吁可忍斯?寤擗有摽,明發不寐,詩人誠先獲我心。嗚呼天乎,若臣情地,歷數千古,尙有是否?嗚呼,今臣一縷未盡,萬慮叢集,而猶且手攢頂禮,默謝皇穹者,卽我殿下自在衣尺之時,睿姿天縱,而又承我大行大王身敎之法,義方之訓,夙有令聞,遠播八域,縉紳切愛戴之誠,黎庶溢謳歌之思,厥惟久矣。玆當嗣服之初,景命方申,而我東朝殿下,以女堯之聖德,行元祐之故事,環海東億萬生靈,方懷於戯不忘之思,擧切愀如復見之願。肇自今,凡於政令施措之間,兩聖相依,一遵我大行大王平日規模,罔或有違,則太平萬世,實基於此矣。傳曰,不愆不忘,率由舊章,又曰先君之思,以勗寡人,玆豈非東朝殿下曁我殿下之所當念玆者乎?臣愚僭越,敢垂涕而道之。嗚呼,臣雖至愚極陋,尙有一分彛性,粗聞古人追先帝報陛下之義,炳然一念,只在於不擇夷險盡瘁畢命八箇字而已。則當此皇皇哀毁之辰,豈敢爲尋常言私之計,而事有舛於格式,義或傷於廉防,則又安得不仰首哀籲於殿下之前哉?凡百庶官,何職不然,而惟是將兵之任,關係自別,居則有陰雨之戒,㥯則有介胄之用,故自非韎韋之君子,勳戚之重望,上未嘗輕授,下不敢冒據。其難其愼,殆有甚於公孤之重,數百年成典,可按而知也。臣旣年少書生,於勳於戚,兩無可據,則數十日冒沒權受,猶騂顔而汗背,今若僥倖於當日哀遑中非常之命,恬然因蹲,不思亟解之圖,則當世之笑罵,後人之譏評,姑舍勿道,點檢身名,獨不愧恨而欲死乎?嗚呼,言之至此,只增摧咽,玆敢收拾殘魄,疾聲鳴號。伏乞天地父母,哀之憫之,收還臣所帶壯勇使之任,仍治臣瀆擾之罪,以肅一初之朝綱,俾遂匹夫之微諒焉,臣無任云云。答曰,省疏具悉。所陳留意,所辭不允,卿其勿辭行公。
咸鏡監司具㢞狀啓,今七月二十六日到付義禁府關內節啓下敎,今七月二十日,大王大妃殿傳曰,醫官事,以大行朝深仁厚德仰體,則無兪允之理,而人心憤鬱難防,以物情之漸激,不可不從。令金吾,醫官沈鏔定配之路所到處,具格嚴囚,以待公除後處分亦敎是置,到關卽時,知委沿路各邑。咸鏡道慶興府竄配罪人沈鏔所到處,分付地方官,卽爲具格嚴囚後,狀聞施行爲乎矣,此與尋常罪人有異。私札之潛通,雜人之往來,各別禁斷,俾無疎虞之弊向事,關是白置有亦。上項慶興府竄配罪人沈鏔,未及到臣營下乙仍于,所到處地方官,卽爲具格嚴囚牒報,以爲狀聞之意,謹依傳敎內辭意,發分付于南官各邑爲白有如乎。卽刻到付定平府使朴明勳牒呈內,同慶興府竄配罪人沈鏔身乙,今月二十六日酉時量,府羅將林元亨,押來本府爲有等,以依關辭,具枷杻嚴囚後,多定將吏軍人,各別守直,私札潛通,雜人往來之弊,嚴飭禁防是如,牒呈是白置有亦。牢囚守直之節,各別察飭,俾無一毫疎虞生事之意,另加申飭爲白乎旀,緣由馳啓云云。啓下義禁府。
庚申八月初一日卯時,上詣殯殿。親行朝奠入侍時,行都承旨尹行恁,行左承旨李書九,行右承旨姜彝正,左副承旨金羲淳,右副承旨金宗善,同副承旨朴宗輔,記事官金啓溫,假注書呂東植,記事官李存秀·洪奭周,領議政沈煥之,右議政徐龍輔,一提學金載瓚,原任直提學徐鼎修,檢校直提學李晩秀,原任直提學鄭大容,原任直閣金勉柱·金祖淳,檢校直閣沈象奎,直閣金近淳,以次侍立訖。左通禮跪啓請出次,上具衰服,出廬次門,入殯殿門詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,行恁奉香,宗輔奉爐,左通禮啓執盞獻盞,行恁執盞,宗輔獻盞,三獻訖。引儀唱俯伏哭,上俯伏哭,引儀唱止哭,上止哭,引儀唱左通禮導殿下還廬次,時自內哭泣之聲,徹於戶外,猶不止。上進詣幄外,令承傳色,屢請止哭,有頃,又令承旨,口傳入稟曰,大殿今方立於幄外,以俟還內矣。口傳下敎曰,今當還內,大殿先爲還內之意,仰奏也。又令承旨入稟曰,自內還內,然後大殿,始可還內爲敎矣。如是屢次,行恁以自內已爲還內之意仰奏,上乃出殯殿門,由弘仁門夾門,乘輿仍還內。諸臣以次退出。
庚申八月初一日辰時,上御誠正閣。左承旨·左副承旨入侍時,行左承旨李書九,左副承旨金羲淳,記事官金啓溫·李存秀·洪奭周,以次進伏訖。上命分讀公事,上曰,褒貶啓本中有題目者,讀奏也。書九·羲淳讀奏江華留守黃昇源,統制使李仁秀,慶尙右兵使閔光升褒貶啓本訖,書九曰,尙州營將徐有鳳等三人治蹟,貶坐時,有別具啓本登聞之先朝,下敎矣。此啓本,亦爲讀奏乎?上曰,讀之。書九讀奏訖,分書判付。上曰,判付則出去書之也。又敎曰,右承旨入侍。出榻敎賤臣承命出傳,行右承旨姜彝正進伏,上下草記數度敎曰,當書允處書允,當書知道處,書知道也。書九等承書,賤臣持先啓下公事出給,還入至階下。承史已以次退出矣。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
自開東至辰時,灑雨下雨,測雨器水深八分。
金宗善啓曰,行大司憲李城輔,執義高宅謙在外,掌令二員,持平二員未差,監察茶時之意,敢啓。傳曰,知道。
尹行恁啓曰,行左承旨李書九,今日不爲仕進,卽爲牌招,何如?傳曰,與右承旨許遞,前望單子入之。
承旨前望單子入之,鄭尙愚·徐有聞落點。
傳于尹行恁曰,新除授承旨,牌招察任。
大王大妃殿,傳于鄭尙愚曰,向者以因山擇日事,雖有李宇炯處分,人言旣發之後,其在重其事之道,不可仍而置之,依丙申已例,令日官改擇。
鄭尙愚啓曰,觀象監領事沈煥之,摠護使李時秀,禮曹判書李晩秀,觀象監提調尹行恁,有稟達事,來詣請對矣。傳曰,入侍。
鄭尙愚啓曰,行吏曹判書金載瓚,參判閔台爀,參議洪樂游,牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。參議只推,更爲牌招。
鄭尙愚啓曰,行吏曹判書金載瓚,參判閔台爀,參議洪樂游,牌不進推考傳旨及罷職傳旨,今方捧入,而開政之命,已至經宿,連事違召,終不承膺,事體所在,萬萬未安,判書·參判,更爲牌招,何如?傳曰,允。參議只推,更爲牌招。
有政。吏批,判書金載瓚進,參判閔台爀陳疏入啓,參議洪樂游進,左副承旨金羲淳進。百官加下批,以尹東晩爲大司諫,李萬榮爲司諫,李泰賢·洪彦爕爲掌令,嚴思彦·李敬心爲持平,吳翰源爲獻納,李東冕爲正言,李益運爲禮曹參判,李魯春爲兵曹參判,林蓍喆爲工曹參判,尹光顔爲禮曹參議,李在學爲禮賓提調,李翊模爲掌菀提調,趙鎭順爲宜寧縣監,司宰直長單宋稚圭出六付職事,承傳。兼執義單張至冕,嘉善申龍瑞今加嘉義,六月朔武臣堂上祿試射時,騎芻五中,加資事,承傳。故禮判徐有寧贈領議政例兼,贈吏判徐信修贈左贊成例兼。以上右議政徐龍輔兩代追贈,故判官朴師錫贈吏參例兼,故通德郞朴弼履贈吏議,故牧使朴泰遠贈㒒正。以上工曹參判朴準源三代追贈,壯營軍色提調單朴準源,訓鍊都監提調單李在學·金祖淳,禁衛營提調單金祖淳,御營廳提調單金祖淳。承文提調十五趙尙鎭·李得臣·洪明浩·李敬一·李晩秀·韓用龜·金祖淳·閔台爀·林蓍喆·李基讓·宋銓·鄭尙愚·李魯春·尹光普·尹行恁。贈吏參朴師錫贈吏判例兼,贈吏議朴弼履贈吏參例兼,贈僕正朴泰遠贈吏議。以上工曹判書朴準源三代追贈,故參判金相翊贈領議政例兼,贈吏判金慶澤贈左贊成例兼,贈吏參金鎭恒贈吏判例兼,以上光恩副尉金箕性三代追贈,吏曹正郞權減事承傳。
備忘記,同敦寧李彦植,百官加親授。
備忘記,中官田宗成·蔣良臣,百官加親授。
吏批,再政。以宋欽書爲宗廟令,同敦寧李彦植今加嘉義,中官田宗成·蔣良臣今加通政,百官加親授。
大王大妃殿傳曰,壯勇使金祖淳,以同功一體之人,且當此時,本兵之任,不可不擇差,金祖淳,兵曹判書除授,牌招察任。
朴宗輔啓曰,壯勇大將金祖淳,移拜兵曹判書矣。將兵之任,不可一刻無摠察之人,何以爲之?敢稟。傳曰,都提調摠察。
朴宗輔啓曰,壯勇大將,都提調摠察事,命下矣。在前如此之時,有都提調命招之例,或有從事官,發牌聽傳敎之例,今番則何以爲之?敢稟。傳曰,從事官,發牌聽傳敎。
朴宗輔啓曰,兵曹判書金祖淳牌不進推考〈傳旨〉,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
朴宗輔啓曰,兵曹判書金祖淳再牌不進推考傳旨,今方捧入,而命召傳授,一時爲急,如是違牌,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
朴宗輔啓曰,兵曹判書金祖淳三牌不進推考傳旨,今方捧入,而命召傳授,一時爲急,如是違牌,終不承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
朴宗輔啓曰,兵曹判書金祖淳疏批已下,卽爲牌招,傳授命召,何如?傳曰,允。
朴宗輔啓曰,兵曹判書金祖淳牌不進推考傳旨,今方捧入,而命召傳授,一時爲急,如是違召,終不承膺,事體所在,誠極未安,更爲牌招,何如?傳曰,允。違牌勿爲呼望,仍以前牌,各別催促。
備邊司薦望,以朴準源爲壯勇大將。
兵曹壯勇大將單朴準源。
金宗善啓曰,新除授壯勇大將朴準源,卽爲牌招,傳授虎符及傳令牌,何如?傳曰,允。
金宗善啓曰,壯勇大將朴準源,虎符及傳令牌傳授次,密匣請出之意,敢啓。傳曰,知道。
備邊司薦望,以申大顯爲御營大將。
兵曹,御營大將單申大顯。
朴宗輔啓曰,新除授御營大將申大顯,卽爲牌招,命召傳授,何如?傳曰,允。
朴宗輔啓曰,摠戎使申大顯,移拜御營大將矣。將兵之任,不可一刻無兼察之人,何以爲之?敢稟。傳曰,御將兼察。
備邊司薦望,摠戎使申大謙。
兵曹,摠戎使單申大謙。
朴宗輔啓曰,新除授摠戎使申大謙,卽爲牌招,傳授密符,何如?傳曰,允。
金宗善啓曰,刑曹郞廳來言,祥刑攷決獄錄,修正次請出矣,敢啓。傳曰,知道。
傳于朴宗輔曰,右承旨批下,牌招入直。
鄭尙愚,以魂殿都監郞廳,以摠護使意啓曰,大王大妃殿傳曰,向者以山陵擇日事,雖有李宇炯處分,人言旣發之後,其在重其事之道,不可仍而置之,依丙申已例,令日官改擇事,命下矣。擇日時應參諸臣,令政院,卽爲命招,以爲會議之地,何如?傳曰,允。
鄭尙愚,以觀象監領事沈煥之,摠護使左議政李時秀,禮曹判書李晩秀,觀象監提調尹行恁言啓曰,山陵各項吉日,改擇以入事,命下矣。臣等謹依俄者筵敎,招致諸日官,詳細會議則今年亥坐,雖値天官符,比諸拘忌,最爲輕歇,方書例有制用之法,以十一月,使之更爲精擇,別單書入之意,敢啓。傳曰,知道。
健陵,左旋右落,乾亥落脉癸胎息,坎剝換癸翻身,坎一節·壬一節作䐉,亥入首,亥坐巳向,右得辛兌水,左得丑艮水巽破,亥坐巳向。洪運丁丑水·忌土年月日時,正運庚辰金運泊帝旺宮雖爲天官符,拘忌中最輕,以年時納音制之,以諸吉星化之,少無所妨,大行大王壬申生金忌火日,始役。八月初二日壬子卯時先始東方,斬草破土,同月初十日庚申辰時先始東方,告先園祠后土同日曉頭先行。作甕家九月十二日辛卯卯時,開金井同月十八日丁酉卯時,穴深七尺五寸,用營造尺。外梓宮陪進同月三十日己酉卯時,下外梓宮十月初三日壬子午時,啓殯宮十一月初一日己卯寅時,先啓西方,周堂空。發靷同月初三日辛巳丑時,行喪忌方庚癸方,成殯到山陵後隨日時,停喪忌方乾巽方,山陵啓殯宮同月初六日甲申子時。進發同日啓殯宮後隨日時,下玄宮十一月初六日甲申辰時,的呼壬辰生,正沖甲寅生,同旬沖戊寅生。以上下玄宮時少避,祭主不伏方巳午未地,取土吉方壬丙方,造命庚申木戊子火甲申水戊辰木。
鄭尙愚,以吏批言啓曰,嗣位以前口傳差出之官敎當書令旨者,今則皆以敎旨書之之意,敢啓。傳曰,知道。
鄭尙愚,以禮曹言啓曰,三角山·木寬山·漢江三處報謝祭吉日,令日官池景喆推擇,則今八月二十七日爲吉云,以此日設行事,知委,何如?傳曰,允。
鄭尙愚,以魂殿都監郞廳以摠護使意啓曰,本都監監造官徐鐸修,身病猝重,勢難察任,改差。其代,以前參奉兪常柱差下,仍令該曹,口傳付軍職,使之察任,何如?傳曰,允。
兵曹口傳政事,副司勇兪常柱。
朴宗輔,以都摠府言啓曰,入直內三廳武兼禁軍及軍兵等中日習射事,限國恤卒哭間,依例姑停之意,敢啓。傳曰,知道。
金宗善,以義禁府言啓曰,假引儀鄭在愼,令該府拿問嚴勘事,傳旨啓下,而假引儀,以雜岐,例自刑曹擧行事,曾有定式矣。鄭在愼,移送刑曹之意,敢啓。傳曰,知道。
正言金啓濂啓曰,臣之言議風采,其於見職,自知其萬萬不堪,而向以逆醫事,懲討是急,他不暇顧,冒沒隨參,而退自循省,滿心慙恧。且臣於啓辭中,竊有私義之難安者,非昧方張之大論,有關敦倫之聖化,在前若臣之悰地者,擧皆引以爲避。輒蒙體諒之特恩,臣與諸僚,日前齊會朝房,有所商確於逆醫啓語,而特以未參於昨日之詣臺,獨漏於嚴敎處分之下。惶懍之極,無地自容,何敢諉以倖逭,晏然而已乎?由前由後,其不可一日冒據於臺地也決矣。請命遞斥臣職。答曰,勿辭,亦勿退待。
金宗善啓曰,正言金啓濂,避嫌承批之後,不爲傳啓,直爲出去,事甚未安,推考,何如?傳曰,允。
光恩副尉金箕性疏曰,伏以皇天不吊,大行大王奄棄臣民,日月流邁,公除已過,萬事莫及,穹壞茫茫。伏惟我殿下,以出天之孝,遭此罔極之至痛,聖心哀慕,曷有其極?嗚呼,宗社生靈之托,惟在我殿下之一身,殿宮慰安之道,亦惟在我殿下之一身,其所以慰安我殿宮,俯答我臣民之望者,亶在於節哀而順變,繼志述事之本,莫先於保嗇而加護。今日之事,豈有大於保嗇聖躬也哉?伏願殿下,懋哉懋哉。念臣跡忝肺腑,厚被恩遇,臣之毛髮頂踵,闔門百口,罔非是先大王所賜,欲報之德,昊天罔極,庶幾百年,長依日月之光,殫竭心膂,粗效塵刹之報。不意今日,遽遭崩天之痛,環東土數千里,凡有含生之倫,孰不爲之感戴聖恩,如喪考妣,而如臣者,徹天徹地,冤抑罔極之至恨至痛,有非他人之比。唯願卽地溘然,以遂褥蟻之微誠,而頑忍不死,苟存視息,只自日夜泣血而叫天而已。仍伏念臣又有至痛之結在肝膈者,按住不得,玆敢涕泣號籲於嚴廬之下,惟殿下,俯垂矜諒焉。惟我大行大王,以堯·舜天縱之聖,膺無疆曆服之休,臨御二十有四年之間,聖德如天,至化洋溢。義理之正,如日中天,政令之發,動合機宜,功可與禹·湯·文·武而匹休,道可與孔·孟·程·朱而共貫,巍巍乎蕩蕩乎,民無能名言。至若刑政之際,殄戮多罪,開釋無辜,一出於亦克用勸之意,未嘗以一毫私意,參錯於其間。粵在丙丁危疑之際,凶逆輩出,天討斯赫,則不能無世臣之連累於其間者,而跡雖難明,情固可原,則無不原其情而恕其跡,由是而全保者甚多。若臣父臣相翊,永謝榮途,杜門謝世,向國之忠,可質神明,難明之跡,元無可指,疑謗甚於市虎,飛語歸於裳蜂。無論本事之虛實,至入睿聽之俯悉,則此所以尊賢日記之有臣父名,而竊仰聖意,亶出於隨所聞記所聞之意,而未嘗以眞有所犯斷之也。蓋當時浮言之作,無所不有,如張志恒諸人之說,無非架空構虛,煸動宮禁者也。竝蒙聖鑑之洞燭,而臣父亦在其中,近年以來,特蒙淵衷,曲加愍恤,不世之恩,河海莫重。至如今春夏間,洞察開釋之恩敎,大哉至哉,炳若日星之高揭,雙擎天札,闔門感泣,蓋臣父所被之累名,卽流言之煽動宮禁者,而其所云云。卽結婚於相簡而私逕稱托及藉麟漢稱之以鶴南等說也。趾·簡等,逆節未露之前,故家世族之成婚結親者,亦多有之,則臣家,亦無前知之明,設與之結婚,亦非異事,而結婚云云。自是爽實之言,亦可徵於當時相簡之招矣。且其議婚云云之說,已悉於臣父丙申之疏,今不必架疊,至於藉麟漢汲引與否,有一二可質之明證。蓋麟漢,作相周年之間,朝紳中稍欲覊縻者,幾皆歷擧褒奏,而臣父姓名,一未嘗擧論於筵席之間,此則喉院之記注可按。及其乙未冬沮撓大策之擧出,而一種阿私之徒,彌縫蓋覆,曲加容護,而臣父則自昔侍講雷肆之日,聖德之天縱,睿學之高明,居常欽仰而攢頌之,其所延頸愛戴之忱,有倍他人。及聞沮撓大策之說,而不勝憤痛,直以惡逆斷之,此則李福海之鞫招可按。蓋丙申六月若淵之獄,福海逮鞫,仰對麟·海之事,有曰矣身,老病在家,始聞宰臣之疏,欲聽人所見,往見金相翊,問麟漢事,則其言曰麟漢,逆賊也。仍又往見李溵而問之,則溵亦曰,逆云云。其說昭載鞫案,歷歷可考,臣焉敢誣也?臣父之於麟漢,其薰蕕氷炭之不相入,於此可見。嗚呼,臣父之受知於英廟,逈出尋常,世所稱淸官美職,無不遍歷,眷注有素,恩數彌隆。若出而從仕,則進途可大闢矣,而一自辛卯魚錫齡疏後,深痛其橫被誣衊,矢心自劃,永辭榮途,此乃一世之所共知也。然而反復趨附於麟漢輩不逞之徒,以望其吹噓之餘力,則是自絶當來之榮,潛圖曲逕之利,揆以事理,寧有是哉?蓋麟漢之凶譎叵測,無識癡濫,卽士友之所共唾罵,臣父之於麟漢,只有朝行面分而已。尋常言語,未嘗稱以爾汝,平生足跡,未嘗一到其家,此亦同朝之人,幾皆知之也。只緣麟漢,喜作牢籠之術,視作欺世之妙方,凡不附已而稍有地望者,心雖欲擠陷,有時對人之際,强發慰藉之言。故如故承旨金尙默諸人,卽麟漢家人之必欲甘心者,而麟漢,亦或於稠坐之中,佯示覊縻之意,其心術之巧㦧,人莫不痛惡之耳,臣父之或爲其藉賣於空言無實之際者,臣固不覩不聞,而設令有之,亦出於同一簸弄之手段,寧不冤且痛哉?相簡私逕稱托之說,亦有一言之可明者,趾·海諸賊之唯利是趨,傾軋摶撃,臣父尋常痛之,雖不得顯言斥絶,而不欲與之親熟也。故辛卯年間,啓禧身死,三年之內,一不致吊,至於再朞之夕,始以唁狀投問之,此乃一洞上下人之所共知者。其時同里之人,今亦多有生存者,臣雖欲變幻事實,其可得乎?且如文衡·吏判之圖占,必有麟漢·厚謙之權力,然後可以爲也,非如臣家無權力者之所可生意也。雖欲爲相簡地,何可得也?此莫非當時媢疾者之架空譸張,必欲甘心者,而旣無向言之處,又無參證之地,無憑可據,摸捉不得者,天地鬼神,臨之在上而已,古今天下,寧有是哉?鶴南云云之說,其萬萬冤抑,不待臣言,人莫不知之矣。若以其人之戚聯權重,要爲之自況云爾,則自古以來,諸凡戚聯而貴顯權重者,不患無人。雖小人之爲惡而無所不至者,若其藉口托言,則未嘗不妄擬賢良,何可捨却許多援比之好公卿,而以有百可罪,相反於趨向之如羽良者,尊仰而自況之乎?此已常情事理之外,尤有所萬萬痛迫者。昔在壬寅年間,羽良之父壽期,時以臺銜,有構誣忠賢之疏,而其疏中蹈襲己巳凶徒口氣,追及臣五代祖故參判臣益勳,無倫誣辱,罔有紀極。自是以來,遂成世所共知之嫌怨,爲臣先祖之子孫,而有一分人心者,豈忍以壽期之子,如羽良者,稱其號而自況之乎?至若李義翊請削啓能之啓,忽然揷入鶴南二字,混然欲歸之於眞有是事,無人不識之科,其果成說乎?謂天可欺,天可欺耶?言之至此,痛冤欲死。嗚呼,若無不肖如臣者,此等誣謗,奚自以及於臣父哉?噫,臣父立朝事君,幾數十年,雖無建白事功之表著可言者,若其謹愼廉靜,則無愧古人。雖素所不悅之人,亦未嘗不以恬謹稱之,致位宰列,未嘗一被人吹噓之力者,卽一世之所共知也。自始至終,未嘗一染跡於權門勢家者,亦一世之所共知也,謝絶榮途,社門屛居者,亦一世之所共知者也。特以臣萬萬無似之賤品,厚蒙敦婣眷庇之至仁至澤,恩數敻越,過福成災,被人忌疾,積有年所,畢竟顚沛,理必無幸。媢嫉之徒,又從以譸張疑謗,百計眩惑,以致罔測之目,延及於臣父,衷情莫暴,身名僇辱,海島千里,飮恨而死。臣獨頑然冥然,忽忽若不知至痛之在已,苟存視息,歲月荏苒,人理斁矣,此何人斯?一則臣罪,二則臣罪,臣之罪,可謂擢髮難赦,而亦可謂上通於天矣。夫明義之書,卽我東方一部春秋也,授受之大義,軒天地而耀日月也,諸賊之誅貶,扶倫常而正名分也。垂之百代,孰敢有疑貳之論,而至若臣父所被云云。初不關於授受大義,亦不干於鞫獄事情,只是一種流言之無形跡沒著落者也。蓋於其時,凶孽煽動,排軋之流言甚多,一隊善類,亦或不免其構捏,究其爲說,非不罔測,非不喧騰,何幸聖明,洞燭無餘,故益見其見忤於凶黨之跡,而少無爲累於其人。臣父所被云云之說,則以有臣處地之異他,行己之無狀,而其所爲說,或涉疑似。故獨未蒙當時之畢燭,此亦臣罪,此亦臣罪,蓋聞其言錄其言,卽隨所聞記所聞,至公無私之筆法也。參事理原其情,卽明四目達四聰,益闡事實之聖度也。惟如是而後,義理愈明,體段愈嚴,此可謂竝行而不悖,兩存而無傷也。惟我大行大王,以天地之仁,日月之明,事過年久之後,惻然垂憐,辛丑春臣父之死也,特命爻周於該案,及至癸卯夏別歲抄,又特宥罪名,拂拭陶鎔,若偏一家。臣之一身榮寵,有不可言,而兄弟父子之所被恩數,曠絶千古,德意之厚,與天同功,每當臣登筵之時,則辭敎之間,頻示愍恤之意。臣亦知其聖心之開悟,而嚴畏,不敢仰陳情事,至於丙辰春間,臣疾病濱危之日,恐或有未暴情私,溘先朝露之慮,乃致以悲苦之意,仰陳於俯詢賤疾之便曰,臣當冒萬死,疏陳先冤云云,則下敎,以待病差勝而爲之,臣當病起卽陳,而旣知其聖心之開悟無餘,則情私雖切,事無急矣,而更卽瀆擾,亦涉悚惶,以至數年之久矣。至今春國有大慶之日,適因事會,仰陳以陳疏之意,乃以臣父所被流言之議婚相簡,而私逕稱托之說及藉麟漢汲引,稱之以鶴南等云云之節節有至冤明證之狀。逐條辨明,畢陳無餘,則誕降十行聖敎,有曰豈待今日之來說,而別有新知耶?大抵喬桐外補,卽吾代聽後,施措中一事,所欲言之,言之甚長,君家旣乏獻可之先見,又昧文安之特智,不早斷腕,心常恨之。今也時移事往,水流雲空,凡諸情有涉於莫暴,跡或近於難明者,一一昭洗而細析。趙曮之家,今爲完人,獨於君家,何可不以曮家已施者施之耶?且況爲先明暴之然一念,寤寐如結,前旣言之,今又言之,此政仁人君子爲之激感處,寧或一毫泛忽也。幸姑俟之。俄而,又下天札,略曰當仍以華誥,特侈黃閣爲敎,追念愍恤之德意,到此無以加矣,猗歟盛哉。伊後四月初八日之夕,臣之入直衛府也,特命晉對,筵敎諄諄,溫然若春,又使更陳其所欲言。臣於是,又復痛陳其萬萬至冤之狀,而曰槪是無根之流言,而媢嫉不逞之徒,白地譸張,暗地指目,眩惑天聽,期於中陷,雖以日月之明,安得無當時之致疑耶?如有一毫所犯,則聖明在上,臣何敢以冤之一字,仰陳於聖明之下乎?有罪無罪,殿下必洞悉之矣云云,則下敎曰,心之無他,予豈不知,致此之故,專由於中立,而不能善周旋之故也。代聽初畿沿譴罰之時,吾意出於欲覺悟之意,而不自覺焉,爲人所誤也,到今可以原白者,已多昭晰而爲完人矣。吾於卿之先,豈可不以施於人者施之耶?竝與台司贈誥,而當爲之矣。今方以赦典事,撓攘未定,不必於此時爲之,且上章請伸,亦不如自上處分,暫俟稍暇之日,當直下處分爲敎。伊後五月之晦,又以贈誥事有下敎,將欲渙發成命,而忽遭此窮天之痛,玉音在耳,仙馭漸邈,徒抱宸翰,天地晦塞。嗚呼痛矣,嗚呼痛矣,臣若誦此恩言,奉此天札,可以歸見先臣於地下,幽明之間,更有何一毫餘憾也?第伏念開釋無辜,乃是聖德之一大端,而中外之人,若不知有此磊落光明之處分,則臣之罪,自歸於隱蔽聖德之科,到此地頭,臣之私冤,還屬餘事,闡明先王之聖德,卽所以爲於戲不忘之思矣。且臣晉對時說話,雖至千百言之多,卽臣獨對時醻酢也,近密之臣,雖或有聞知之道,而非他人之所可悉也。至於天香不沫之御札,臣方奉若拱璧矣,奉此不言,則豈所以明先王遺意之道乎?噫,當日之仰陳先王,以蒙昭晰之大略,與夫宛若墨池雪嶺之懇測恩言,槪此附陳,如右泣血號呼,五內崩裂。伏乞聖明,亟賜處分,仰遵先王之遺意,仍治臣不孝無狀之罪,以爲爲人子者之戒焉,臣無任云云。答曰,省疏具悉。大行朝下敎如日月,在卿家何有?贈職今日政擧行。仍傳于朴宗輔曰,此批答,遣史官,傳諭。
兵曹判書金祖淳疏曰,伏以臣卽伏奉東朝殿下,特授兵曹判書之命,恩敎曠絶,感祝攢頌之餘,繼之以震剝罔措,求死不得也。嗚呼,以臣之情地,宜卽滅身褥蟻,少報先大王千古敻絶之恩造,而頑於木石,冥若豚魚,至今苟活,一縷猶存,則炳炳寸丹,只在殫誠於奠饋窀穸之禮,竭力於起居保護之節而已。外此夫豈有一分當世之念哉?今此特畀之慈意,臣未敢知,何取於賤臣,而又有此非常之擧也?臣之才具地望,有足以髣髴於此任,則豈不思生死向前,圖報萬一,而一營之管轄,尙懼不堪。況此本兵之長,統率諸營,甄別人物,其爲責任緊重尤如何,則是豈年少望輕者之所當輒授,一任其僨事而不之恤也。抑臣有滿腔悲苦之辭,玆敢抆涕而陳之。記昔侍先大王於燕閒也,威顔春解,天語諄諄,語及朝臣升沈榮辱之故,先王下敎曰,予遍閱今人,心虛而恬靜者,惟見爾一介,予之所喜所取者在此。又曰,爾心,予自知之,能永保此心,則可爲完人。賤臣仰對曰,他事臣固不敢,亦必不辦,至於此事,庶幾勉圖矣。厥後當三銓特除之時,屢違召命,繼陳衷懇,輒蒙曲諒之恩,而伊後筵中,亦以此,屢承華袞之褒。臣之自劃於名利照爛之場,不但賤臣之所自知,抑亦陟降之所鑑臨也。今眞遊未遠,玉音如昨,而忽地出脚於是任,則東西,均是銓也,前何意而苦辭,後何意而樂赴耶?一身之顚倒無據姑舍,其將負先王知遇之深,而永爲此世之罪人矣。古人豈不言乎?恐傷先帝之明,臣雖萬萬無狀,萬萬鹵下,粗聞君子之墜言矣。寧被嶺海鈇鉞之誅,決不敢夤緣僥倖,遂負自矢之心也。言之及此,五內如割,庚牌屢降,轉動無路,收召殘魂,忙陳短章。伏乞聖慈,俯賜矜憐,仰稟東朝,卽將臣新授爵秩,亟賜鐫削,仍治逋慢之罪,以肅朝綱,以安微喘焉,臣無任云云。答曰,省疏具悉。慈敎特授,何如是屢違?卽爲入來肅命。
吏曹參判閔台爀疏曰,伏以皇天降割,蒼生無祿,痛矣,我大行大王,奄棄臣民,禍出不虞,慟極如喪,天地崩坼,攀號罔涯,我殿下沖齡恤宅,哀毁踰制,殿宮窮徹之痛,何以奉慰?祖宗付畀之重,何以仰答?居然日月如駛,公除倏過,萬事靡逮,彼蒼胡忍,大小臣庶,唯有搥胸而泣血,去益冤酷之弸轖也。仍伏念臣,庸愚謭劣,百不猶人,而特蒙我大行王陶甄覆育之恩,前後二十餘年,歷敭內外,廁列邇顯,雨露若偏,糜粉是期,而塵刹未效於平昔,弓釰遽抱於是日。臣誠冥頑,不能遂褥蟻之微忱,而顧今初服,纘大禹之舊,垂簾著女堯之化,國勢奠若盤泰,義理闡如日星。凡今滿庭群僚,罔非簪履之舊物,孰敢不殫竭一心,協贊初政,而如臣庸碌無取者,只當奔走陳力於百執事之末,而粗效古人追先帝報陛下之義耳。今玆貳銓之寵銜,曾是先朝之濫叨,華誥新降,恩命如昨,俛仰哽痛,不覺血涕之被面,而第臣於見職,實無一分冒膺之望。噫,昨夏所遭,煩不敢陳於此時,而注措失宜於奉行,人言甚緊於論列,自顧慚恧,尙何他咎?伊後周歲之間,復叨是任,殆近十遭而一味縮伏,屢犯逋慢之誅,上煩曲念,每奉恩遞之命,感惶交逬,迄至于今。今若以前日僨敗之蹤,復玷於一初化理之政,諉以歲月之稍久,罔念終始之處義,則臣之忘廉喪恥,猶不足恤,而亦將以何顔何辭,祗肅於欑殯之前乎?嗚呼,嚴廬恭默,是豈群下瀆撓之時,而一介去就,亦關四維,臣若徒知義分之怵畏,不敢披瀝而呼籲,則區區情地,何能自達於仁覆之下哉?召牌屢降,進身無階,略控文字,敢暴衷懇,猥越之極,尤增愴舊之慟。伏乞聖慈,憐臣之情,諒臣之懇,亟遞新除職名,仍治傲慢煩浼之罪,更令選部,永拔銓望,以靖私分,以尊國綱,不勝千萬幸甚,臣無任云云。答曰,省疏具悉。卿其勿辭行公。
慶尙監司申耆疏曰,伏以天降割我東,大行大王,奄棄八方臣庶,貽震惕於宗祧,纏痛衋於殿宮,大德之未得其壽,難諶者理,玉凡之不獲誓言,胡寧忍斯?靜惟我殿下,仁性根天,至誠通神,宜乎勿樂之功,遄迓翼瘳之慶,而只緣環海無祿,植璧弗應,忽於浹旬焦遑之餘,遭此終天罔極之境,聖情曷爲寬抑?玉候將何支嗇?內而薦紳大夫,外而深山窮谷,莫不號泣顫掉,靡所止屆。際伏聞遵周室嗣德之典,倣宋朝同聽之規,負扆之禮旣成,垂簾之儀且成,上以慰陟降之靈,下以繫黎獻之心,率土悲哀之中,不勝慶忭之忱。仍伏念臣,猥以末蔭,晩竊科名,自侍從至于亞卿,內外淸腴,歷敭殆遍,重以庇覆之牖誨之,使不陷於大何者,莫非先王朝特恩洪造。雖天地之育庶品,父母之敎迷子,蔑以加之,此生此世,報答無階,耿耿一念,常懸觚稜,不意千里嶠嶺,遽奉諱音,北望叫叩,直欲無生。前此國有哀慶之會,則臣未嘗不忝隨執事之列,粗效奔走之勞,而今於大喪之日,官守有限,不能奮飛幄殿,廞儀遙隔天上,晝宵撫念,五內如割。竊稽發靷時,諸道觀察使,入京陪班,舊有定式,朝家之曲察情禮,俾有一伸,蓋可知矣。此法雖已中廢,往在丙申,本道道臣,乞參哭班,陳疏蒙遞,則惟玆一事,足以爲例,況臣箇滿,期在仲冬,豈恤數朔徑遞之弊,竟貽千古難瞑之恨乎?臣之疾病濱危,一味癏曠之狀,更不敢開口煩瀆於此時哀疚之下,而區區至願,但是進哭闕庭,退塡溝壑而已。伏望聖慈,俯賜矜諒,特命選部,鐫遞臣見帶之職,得趁因山之期,以展攀紼之誠,千萬切禱,臣無任云云。答曰,省疏具悉。卿其勿辭察任。
黃海監司徐榮輔疏曰,伏以昊天降割,大行大王奄棄臣民,崩霣之慟,率普惟均。伏惟我殿下,以出天之孝,煢煢在疚,哀號毁削,何以堪勝,臣竊每念而膓裂,欲言而涕咽也。仍伏念臣,不肖無狀,最居人下,而伏蒙先大王不世之恩造,拔擢於布衣之賤,驟躋於卿月之列,出入近密,十有餘年。義則君臣,視同家人,上天雨露,若有所偏,疾痛疴癢,日與爾共,頂踵毛髮,皆我先大王賜耳。臣雖糜身粉骨,隕首結草,豈足以報萬一也哉?臣於今春,猥膺藩寄,行當遠離,寸忱戀戀,若赤子之去乳,下玉墀而怵惕,出脩門而遲回。逖違以來,一念耿耿,戀結之發,夢繞楓宸,祈祝之切,手攢華封,乃於今者,遽奉諱音,一慟隕絶,天地罔極,西來陛辭,遂成千古永訣,而溫諄之玉音,尙猶在耳。弓劍莫追,叫號靡及,瞻敎書而胸塞,仗節旄而慟摧,珠衡日表,無由復覲,恩山渥海,已矣報答,其將生抱沒身之恨,死作不暝之鬼而已。嗚呼天乎,此何人哉?臣自承諱之日,一片奔赴之心,如矢離弦,按住不得,頃刻之間,若將就途,而官守是縻,身不動撣,則拊心呼天,日復一日。視聽恍惚,如承疇昔之謦咳,神魂倏邈,恒若陪侍於雲鄕,忽忽人世,長時歔欷,臣非木石,將何忍耐?伏況居諸流邁,遠日行將至矣。惟有及得此時,遞解見職,歸哭於玄宮之前,少洩此弸中塡臆之至痛至恨,則是誠臣此生餘願,雖卽日退塡溝壑,亦所甘心。臣哀冤所迫,不得按抑,玆敢冒萬死,煩籲於嚴廬之下。伏乞聖慈,諒臣偏苦之情事,將臣所帶職名,亟賜鐫改,俾申其至切之懇,仍治臣瀆撓之罪,以肅朝綱,千萬幸甚,臣無任云云。答曰,省疏具悉。卿其勿辭察任。
右承旨徐有聞疏曰,伏以皇天降割,我大行大王奄棄臣民,仙馭寢邈,公除已過。伏惟我殿下,皇皇靡逮之慟,觸境冞新。臣以大行朝化育中物,偏荷雨露生成之澤,頂踵毛髮,無非恩造,而至今不死,視息如舊,茫茫穹壤,此何人斯?此際得蒙前望特點,以臣爲承政院右承旨,天牌繼臨,在臣竭蹶之義,固當趨承之不暇,而第伏見臺啓頒布者,以洪時濟上疏捧納事,有捧納承旨譴罷之請,此臣向在喉院時所捧納者也。聖批旣極嚴截,臺臣亦被譴勘,臣不敢更事對辨,而原啓未出場之前,揚揚祗肅,自同無故,實非重臺論存廉防之義。玆不得不來詣朝房,拜章請譴,咫尺脩門,若隔千里,滿腔悲冤,無由訴洩,臣情至此,五內抑塞。伏乞聖明,俯賜矜諒,特遞臣新授職名,仍治臣瀆撓之罪,以謝人言,以靖私義焉,臣無任云云。省疏具悉。臺言可駭,爾其勿辭察職。
敎摠戎使申大謙書。王若曰,今天降割,國勢有綴旒之危,是時屬誰?戎權侈授鉞之任,已試之地,申命自天。念玆漢北一營,實是畿右重鎭,樓櫓竝南城對峙,表裏壯金湯之形,水陸與沁都相連。緩急作藩屛之勢,組練之政斯擧,摠轄最要,廊廟之謨與聞,經理是管,苟非笠轂之望,孰膺旄鉞之權。惟卿,山西將門,海東名閥,遠接忠翼之遺緖,勞勩弘多,復繩莊武之重名,勛庸茂著。自銀臺任喉舌之日,素稱謹愼規模,逮御營托心膂之時,尤驗靲鞱謀略,自先朝歷試已久,在今日注意也深。玆授卿以摠戎使,卿克闡壯猷,祗服寵命,盤根利器,旣著內除而外遷,熟路輕車,自是前度。而今又於戲,職在衛藿,莫曰宿趼之易治,政先繫苞,宜思新績之益懋,故玆敎示,想宜知悉。知製敎閔師宣製進。
庚申八月初二日酉時,上御誠正閣。觀象監領事·摠護使·禮曹判書·觀象監提調請對入侍時,行左承旨鄭尙愚,假注書呂東植,記事官李存秀·洪奭周,觀象監領事沈煥之,摠護使李時秀,禮曹判書李晩秀,觀象監提調尹行恁,以次進伏訖。煥之等曰,近日聖體,若何?上曰,一樣矣。煥之等曰,大王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。煥之等曰,王大妃殿氣候,若何?上曰,一樣矣。煥之等曰,嘉順宮氣候,若何?上曰,一樣矣。煥之曰,雨後日候稍凉,調攝之節,另加留意,千萬伏望焉。上曰,當依爲之矣。煥之曰,臣等謹依下敎,齊會賓廳,以山陵改擇日,詳問諸日官,則以爲十月內,更無吉日,惟十一月初六日辰時大吉云。而十一月則踰禮月,臣等不敢遽然擇入,敬考璿源紀略,則寧陵大喪,在於五月,而因山行於十月,亦因禮月之無吉日故耳。其時儒賢造朝,名碩布位,而不以踰月爲拘,旣有國朝已行之例,則當以十全吉日爲定,故相率求對,仰請睿裁矣。上曰,旣有國朝典禮,十月內更無吉日,踰月擇入,可也。出擧條時秀曰,下外梓宮,前例則無擇日,而大行朝己酉年,因下敎別爲擇日矣。今番臣等,未能詳考,只依舊例,以隨時爲定,改擇日時,當同爲擇入矣。上曰,依此爲之也。煥之曰,臣等觸事昏憒,不能詳考,致此做錯,萬萬惶悚矣。煥之曰,園所所奉大行朝御眞,移奉于華城行宮事,前已筵稟矣。移奉處所,以幸行時常御之維與宅爲定之意,預爲分付華城留守處,何如?上曰,依爲之。出擧條煥之曰,臣伏見院啓所論,都監別工作事,萬萬驚懍,大喪殯斂之儀,卽邦禮之莫重莫大,必敬必愼者,況我大行大王正終之禮乎?自含斂曁成殯,式遵補編,參以古禮,大小諸臣,掩抑將事,幸免失度違制之罪,莫非我大行大王正德昭禮之遺敎也。今者院啓,論一微官,寧無其辭,而敢以殯斂未及期之說,肆然筆之於書,仰慽嚴廬,傳惑群聽耶?殯殿移奉時刻之退定,卽因當初啓下時刻差早,且因都監及別工作擧行,果有不善周旋者,以致草記論罪。改入正時,而若其儀節,則大斂行於第五日卯時,奉下梓宮,行於同時,成殯行於巳時,彼所謂未及期者,何所據也?以此等之說,布之八方耳目,則以我士民如喪父母之心,謂今日邦禮,當復如何?優容言者,雖是聖朝之美事,而此則所係甚重,其所處分,不得不嚴也。其在尊國體曉群惑之道,不可不明其事實,以臣筵奏,出擧條頒諸朝紙,何如?上曰,依爲之。苟有人心,則豈有如許臺啓乎?出擧條命退,諸臣以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
金宗善啓曰,今日拜表時,兩司無進參之員,除在外外,未肅拜呈告人員,竝卽牌招,何如?傳曰,允。
傳于鄭尙愚曰,三使臣留待。
傳于鄭尙愚曰,三使臣入侍。
傳于尹行恁曰,同副承旨與違牌承旨許遞,前望單子入之,待下批牌招察任。
承旨前望單子入之,李得濟·崔獻重落點。
大王大妃殿,傳于鄭尙愚曰,殯殿供上,依丙申年例,勿爲封進。
大王大妃殿,以承傳色口傳下敎曰,初五日次對,進定於明日。
大王大妃殿,傳于崔獻重曰,處義隨時而異,兵判上疏辭意,實不知此時倚毗之意,予雖不解事,不以不可爲之事,强迫廷臣,況此人地處,豈可以所不可强迫,强迫乎?當刻內若不承膺,此無國綱之事,兵曹判書金祖淳,爲先記過待令,肅拜單子,催促捧入。
大王大妃殿,傳于崔獻重曰,兵判當生死向前之地,逡巡無怪,承膺亦是,記過分揀,此後更勿逡巡。
金宗善啓曰,卽者義禁府都事來言,各道放未放,當爲回啓稟處,而判義禁趙尙鎭,同義禁申大顯·林蓍喆·李翊模,俱有情勢,不得擧行云,竝卽牌招,以爲擧行之地,何如?傳曰,竝許遞,政官牌招,開政差出。
正言金啓濂啓曰,臣之私義難冒之外,且臣與行大司諫臣尹東晩,有娚妹應避之嫌,揆以公格,自在當遞,請命遞斥臣職。答曰,依啓。
崔獻重,以備邊司言啓曰,本司曹司有司堂上李書九,時無職名,令該曹,口傳付軍職,何如?傳曰,允。
有政。吏批,判書金載瓚進,參判閔台爀,參議洪樂游,牌不進,行右承旨鄭尙愚進。以金孝秀爲獻納,閔榮祖爲正言,金熙周爲校理,金履度爲副校理,李秉鼎爲判義禁,朴準源爲知義禁,尹長烈·兪漢謨爲同義禁,金祖淳爲軍器提調,安廷善爲吏曹佐郞,李龍柱爲社稷令,金守敬爲律學敎授,李在謙爲懿昭墓守衛官。
兵批,判書金祖淳病,參判李魯春未肅拜,參議朴奎淳病,參知成鼎鎭入直進,同副承旨金宗善進,百官加下批。同知二單崔朝岳·劉光淵,上護軍李秉鼎,護軍李書九·李義鳳·李基讓·姜彝正·崔雲羽,副護軍金翰東·李殷模·韓德厚·尹理相·金觀柱·吳泰賢·徐英輔·朴宗和·李和保·朴宗輔·徐有聞·朴應浩·閔致愼·李迪·李漢籌·元永麟·李栢然·金鎭鼎·李烷·邊德淳·申光輅·許鏛·成在坤·崔重敎,副司直徐有沂·李德鉉·權漢緯,副司果李東宇·金啓濂·南宮玾,以上竝單付。
金宗善啓曰,各道放未放,當爲回啓稟處,而今日政新除授金吾堂上,竝卽牌招,以爲擧行之地,何如?傳曰,允。
金羲淳啓曰,臺諫去就,何等至重,而掌令李泰賢,持平嚴思彦,不呈肅單,乍入旋出,事未前聞,有損臺體,不可無警,從重推考,何如?傳曰,允。
掌令李泰賢,持平嚴思彦啓曰,臣等俱以無似,本不合於淸朝耳目之任,而伏奉新除,義重叩謝,章皇出肅矣。乃緣肅單之未及趁呈,終未免乍入旋出,至被承宣重推之擧,滿心惶懍,靡所容措,以此情蹤,其何敢一刻晏然於臺次乎?請命遞斥臣等之職。答曰,勿辭,亦勿退待。
尹行恁,以吏曹言啓曰,因領議政沈煥之所啓,諸道上京守令,公除翌日,竝卽下送事,蒙允矣。自臣曹,申飭受由上京守令等處,則成川府使金啓洛,晉州牧使尹魯東,星州牧使張錫胤,定州牧使李溏,平山府使金處漢,昌原府使趙,泰安郡守玄重祚,舒川郡守李儒燁,樂安郡守李謙會,博川郡守趙㞳,蔚珍縣令具縉,結城縣監鄭澣,庇仁縣監李元八,茂長縣監李儒修,扶餘縣監柳台佐,德山縣監朴民淳,靑山縣監申錫老,鴻山縣監申純,洪原縣監朴思弼,俱於今月初二日下去,而沃溝縣監鄭來百,長連縣監洪後榮,親病猝重,咸陽郡守趙命喆,靑陽縣監李學彬,身病沈重,俱不得下去云。雖未知親病與身病之果如何,而筵稟申飭之後,不卽下去者,揆以事體,極爲未安。所當重勘,而本曹請推之外,無他可施之罰,何以爲之?敢稟。傳曰,長連縣監洪後榮,足可離捨,俟間下送,其餘有親病身病者,强赴與否,更問草記,可也。
李得濟,以賑恤廳言啓曰,近來雨水頻仍,各部頽壓民戶,連因漢城府牒報及宣傳官摘奸書啓。東部字內全家頹壓三戶,各錢二兩,完少頹多八戶,二三間中完多頹少二戶,各布一疋,可矜秩一戶,錢一兩空石五立。西部字內全家頹壓一百九十三戶,全家漂失二戶,全幕漂失七戶,各錢二兩,完少頹多六十五戶,二三間中完多頹少八戶,各布一疋。南部字內全家頹壓五十戶,全家漂失二戶,各錢二兩,完少頹多二十七戶,二三間中完多頹少九戶,各布一疋。北部字內全家頹壓十三戶,各錢二兩,完少頹多九戶,二三間中完多頹少五戶,各布一疋。宣傳官書啓中完多頹少中部字內一戶,西部字內九戶。南部字內三戶,北部字內七戶,雖係應式之外,在前宣傳官摘奸,則亦依頹多例施行,故各布一疋,一體磨鍊,合錢五百四十一兩,布三同三疋,空石五立,依定式恤典,已爲分給之意,敢啓。傳曰,知道。
兵曹判書金祖淳疏曰,伏以臣纏九地難徹之慟,抱終身自矢之義,瀝血叩閽,威罰是俟,及奉批旨,誨諭諄諄,俾卽膺命,臣愕然失圖,直欲鑽地而不可得也。噫,臣之區區微諒,若有一分毁畫之望,豈敢於嚴廬哀疚之時,備例飾讓,仰煩酬應,而顧臣滿腔煩冤,必辭乃已者,豈直以才具鹵下,知識茫昧,不足以擔重務而稱物情而已哉?誠以避遠名途,寄身虛舟,卽平生斷斷苦心,而質言於君父之前,曾蒙印可之褒,體諒之恩,則今何敢諉之以已作千古之事,而揚揚冒沒於中權顯要之地,甘此身爲兩截,棄前言如弁髦哉?傳曰,言者,身之文也,言若可廢,則與無身等耳,雖欲藉手而事我殿下,其可得乎?竊伏惟我慈聖殿下,以女堯之聖,深明使臣之禮,曲軫遂物之仁,倘燭臣今日情理,冒進則傷於義,必遞而全其守,則必不待屢控哀籲,而可獲鞶帶之褫矣。臣於夜中,冒死違召,而旋承勿爲呼望之敎,臣欲進則株守難回,欲退則象魏莫嚴,此殆臣命卒之秋也,玆敢席藁闕下,申綴數行,罄暴悲苦之衷。伏乞天地父母,曲垂哀矜,仰稟慈聖,亟收臣本兵擢秩之命,以卒生成之澤,仍治臣屢瀆之罪,以昭法紀,千萬泣祝,臣無任云云。答曰,省疏具悉。此時本兵之長,何可逡巡?卽爲承膺。
庚申八月初三日辰時,上御誠正閣。三使臣入侍時,行左承旨鄭尙愚,記事官金啓溫·李存秀·洪奭周,告訃兼請諡請承襲正使,綾城尉具敏和,副使鄭大容,書狀官張至冕,以次進伏訖。上曰,三使臣進前。敏和等進伏。上曰,今若發去,則十月內,可以回還乎?敏和曰,至月內欲回還,而亦未可必矣。大容曰,竣事遲速,未可預料,而因山以前,似難復命,臣等之心,尤痛迫矣。上曰,必善爲往來也。仍下臘藥胡椒等物。敏和等起而跪受,命使臣先退。上曰,承旨亦退。承史以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
大王大妃殿,傳于金羲淳曰,目今國勢之岌嶪,朝象之泮渙,果何如?予於倉皇罔極中,擢用此大臣於鼎席者,蓋以其忠貞足以衛國,沈重足以鎭物,自以爲吾之相定矣。始謂此大臣,以體國之思,不拘常例,圖報爲心,不料旣陳疏又引入,必欲固守尋常俗套,此豈予特簡之本意?又豈大行朝矯俗之聖意?實非所望於此大臣,竊爲之慨然。當此衆務叢集之時,進定賓對,予意有在,大臣齊會,然後可以引接,須卽簉朝,康濟國事,毋負予企望之意事,遣史官,傳諭于右議政。
傳于崔獻重曰,大臣·備局堂上引見。
大王大妃殿,傳于金羲淳曰,先王嘗軫念經費矣。殯殿所用沈香,當內出,勿爲進排之意,分付香室。
傳于金宗善曰,司僕擧行之事多有之,一提調勉副,二提調爲一提調。
吏曹,吏曹參判尹行恁除授事,承傳。
有政。吏批,行判書金載瓚進,參判尹行恁,參議洪樂游,牌不進,行左承旨李得濟進。啓曰,慶尙監司,今當差出,而擬望之人乏少,他道監司及同道守令,竝擬,何如?傳曰,允。以閔台爀爲承旨,金近淳爲應敎,鄭重祿爲康陵令,金履永爲慶尙監司,禮曹參判李益運,行護軍李書九,以上嘉善,今超資憲,正卿陞擢事承傳,以李書九爲刑曹判書,金祖淳爲司僕提調。
兵批,判書金祖淳病,參判李魯春未肅拜,參議朴奎淳病,參知成鼎鎭入直進,左副承旨崔獻重進。大護軍韓用龜,護軍閔台爀,以上竝單付。
再政。慶尙道兵馬水軍節度使單金履永。
傳于金宗善曰,忠淸監司,今日政差出,使之不多日內辭朝。
吏批,再政。以尹光顔爲忠淸監司,兼直閣單金近淳。
大王大妃殿,以承傳色口傳下敎曰,諺書朝報書出之意,簾內傳敎,未知其件件眞實承聞,而出諸朝報,故諸臣各各奏事之辭及簾內下敎,爲知其詳頒於朝報,而使之入之矣。公除日諸臣奏事及下敎答對之辭無之,向來傳敎,如何承聞,而只以書出之諺敎,謄入於朝報乎?此後則書出之諺書及藥房逐日依例口傳問安之辭勿書,而諸臣各各奏事之辭,簾內下敎,上疏要語狀啓及自外奏事於大殿而承批之辭,書入。
金宗善啓曰,卽者義禁府都事來言,各道放未放,當爲回啓擧行,而判義禁李秉鼎未肅拜,次堂例不得擧行云,判義禁李秉鼎,卽爲牌招,以爲擧行之地,何如?傳曰,允。
鄭尙愚啓曰,判義禁李秉鼎牌不進,推考傳旨今方捧入,而各道放未放回啓,當爲擧行,而如是違牌,事甚未安,更卽牌招,以爲擧行之地,何如?傳曰,允。
以吏曹參議洪樂游牌不進罷職傳旨,傳于鄭尙愚曰,只推。
鄭尙愚,以國葬都監摠護使意啓曰,大行大王梓宮發靷時,內外門路及輪轝排設處所,肩轝·大轝待令處所預爲稟定,然後可以趁期擧行。自殯殿門,由弘仁門·賓陽門出,由明政殿後門入,復由明政殿正門出至月臺。排設輪轝,自月臺移奉於肩轝,至弘化門外,自弘化門外,移奉於大轝,至宗廟前路排設所少駐。進發至崇禮門內排設所少駐,換用短橫杠,出城門排設所少駐,還用本杠,至路祭所,仍以大轝,少駐於幕次。還爲進發至露梁晝停所,更爲移奉於肩轝,過舟橋排設所,還奉於大轝,至始興縣行宮大門外,自大門外,至欑宮門外,排設輪轝,翌日離發時如來儀。自始興縣行宮大門外,移奉於大轝,至肆覲坪晝停所,仍以大轝,少駐於幕次,還爲離發。至長安門外排設所少駐,換用短橫杠,入城內排設所少駐,還用本杠,至新豐樓外,移奉於肩轝,至中陽門外,自中陽門外至欑宮,排設輪轝,翌日離發時如來儀。自新豐門外,移奉於大轝,至八達門內排設所少駐,換用短橫杠,出城門排設所,還用本杠。至陵所紅箭門外排設所,移奉於肩轝,至丁字閣月臺,自月臺至欑宮,排設輪轝,依此磨鍊,預爲分付於各都監轝士大將及京畿監司處,何如?傳曰,允。
鄭尙愚,以國葬都監摠護使意啓曰,魂殿所用祭器,山陵所用祭器,鑄成吉日,令日官推擇,則今八月初四日辰時爲吉云,以此日時始役之意,敢啓。傳曰,知道。
李得濟,以吏曹言啓曰,因臣曹草記,受由上京守令中,咸陽郡守趙命喆,沃溝縣監鄭來百,靑陽縣監李學彬,長連縣監洪後榮,不爲下去事批旨內,長連縣監洪後榮,足可離捨,俟間下送,其餘親病·身病者,强赴與否,更問草記可也事,命下矣。自臣曹更爲申飭,則沃溝縣監鄭來百老母宿病,屢朔沈綿,目下情理,離捨無路云。咸陽郡守趙命喆,靑陽縣監李學彬,目下實病,萬無還任之望云。特敎申飭之下,以其親病與身病,無意還任者,揆以事體,俱極駭然,竝令該府,拿問處之,何如?傳曰,允。
鄭尙愚,以禮曹言啓曰,大報壇奉室敬奉閣雨漏處及齋室以下雨漏等處修改吉日時,更令日官池景喆推擇,則今八月二十七日卯時爲吉云。以此日時擧行,而所入物種,令各該司,磨鍊進排,亦令繕工監,別定監役官,趁卽修改爲白乎矣,依前例,臣曹與戶曹堂上,眼同看檢擧行,何如?傳曰,允。
鄭尙愚,以弘文館言啓曰,新除授校理金熙周,卽爲牌招察任,何如?傳曰,允。
崔獻重,以兵曹言啓曰,本曹正郞具得魯,身病猝重,呈狀乞遞,宿衛重地,不可久曠,今姑改差,何如?傳曰,允。
崔獻重,以兵曹言啓曰,首陽別將朴道崙,連二等褒貶居中,其不職可知,依例罷黜,何如?傳曰,允。
崔獻重,以備邊司言啓曰,本司武郞廳李亨謙,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
崔獻重,以備邊司言啓曰,本司武郞廳李思秀,宣傳官前仕,通計已滿十五朔,依例陞六遷轉事,捧承傳施行,何如?傳曰,允。
兼春秋金喆修狀啓,臣於本月初一日,敬奉聖諭,初二日戌時量,馳到驪州州內上洞里,傳諭于大司憲李城輔所住處,則以爲臣,自訟重戾,恭俟嚴誅,聖度天大,曲賜寬宥,不惟不施威罰,乃反特加殊禮。待罪疏本,未及登徹之前,委遣邇列,誕宣別諭,旣侈之以先朝優異之寵章,又申之以敦召鄭重之盛典,丁寧懇摯,盈溢屢幅。臣雙擎九頓,惶隕靡措之中,追惟昔日天書下降,溫諄之敎,洋洋如在上,惝怳迷錯,若在夢寐,伏地涕泣,心肝寸裂,魂驚不返,神隕莫收,不知所以仰對也。縷縷下諭,皆非如臣無似所敢承當,而最是慈聖殿下勤懇之特旨,又出於期望之至意。惟此盛擧,歷數千古,遠則有宋朝宣仁,近則有明聖聖母,實是曠世稀罕之異數也。顧以臣之癃疾不死,奄見天地之崩坼,而恨不得卽地褥蟻,乃於此際,忽承如是之慈訓,失聲悲號,尙有何言?第伏念司馬文正及宋文正,皆負一世山斗之重望,而如臣則全蔑知識,百不猶人,至若經帷誦說之任,豈容擬議於其間哉?未敢知慈聖,何取於臣,而乃以古所稱堯·舜盛德之事,施之於不當施之賤臣乎?臣若不揆微分,猥引兩賢,冒昧趨召,恬然無愧,則眇末去就,固不足恤,而上累則哲,所關不輕,不忠之罪,孰有大於此哉?此臣所以固守虞人之戒,寧伏鈇鉞之典,而甘心爲孤恩負德之罪人者也。苟或有一分可强之勢,則以臣之蒙被三朝殊渥,區區微忱,不後於人,奔慰之行,豈待申詔哉?兼以犬馬之疾,近益危篤,若將頃刻垂盡,以此病狀,末由遂誠。但自祗伏私次,以待有司之勘正,而竊擬數月調將,支保一縷,則因山之時,赴哭陵下,爲拜辭玄宮之計。倘蒙聖慈,俯垂體諒,姑緩嚴召,使之安意療治,獲遂此願,則誠爲賤臣之大幸,千萬顒望之至。至於追先帝報陛下之義,卽臣之夙夜耿結,銘鏤方寸者,而聖敎及此,尤不勝激感云矣。故臣今方復路,緣由竝以馳啓云云。
右議政徐龍輔箚曰,伏以臣猥陳乞免之章,未蒙體諒之恩,泥首私次,恭竢嚴譴,不圖慈敎誕宣,辭旨鄭重,有非如臣庸陋所敢承當。臣於是,一倍震惕,他不暇顧,蒼皇趨簉,至登賓筵,辭不獲命,泯默而退矣。臣之所帶諸司提擧之任,不宜仍冒,乞令該曹,照例遞改焉。取進止。答曰,省箚具悉卿懇。劄辭令該曹稟處。仍傳于鄭尙愚曰,此批答,遣史官,傳諭。
判義禁李秉鼎疏曰,伏以昊穹降割,仙馭上陟,如喪之痛,率普惟均,日月易得,公除奄過。伏惟我殿下根天之孝,我殿宮止慈之情,罔涯之痛,崩霣號擗,傷損必多,區區下情,實不勝焦迫之至。仍伏念臣之無似,猥被先大王特達之知,前後洪造,與天無極,而曾蔑絲毫之報,少答河海之恩,藥院恩解,仍成便訣,微忱莫效於驅蟻,至慟倍切於攀髯,窮天極地,此冤難盡。嗚呼,銓地一步,卽臣艮限,苟非事會之萬不獲已,則臣亦有一段廉媿,寧或唐突冒膺,而向來簡畀,恩出尋常,始焉感激,繼以怵畏,身不自有,黽勉奉承。欲詳伊時事實,涕淚先之,臣何忍泚筆復提,而夙宵憂懼,罔知攸出,果然洪時濟之疏出矣。嗚呼,臣於六月二十三日,兩遭診筵,荐伏蒙先大王憫歎牖導之恩言,畢竟都相之陳達實由於此,則銓職仍冒,初非可論,而時値哀遑,他不暇顧,曹務口政,奔走擧行,撫躬慚恧,人謂斯何?擬俟公除,陳懇自靖,及見其疏傳謄之本,則滿紙謊譫,恣意陷藉,直驅臣於忘廉冒恥之科。噫,執跡而論,則臣之去就,披猖極矣,如此臺之本領趣味,邈若燕越者固無怪,其把時捃摭,臣當付之官箴,媿謝而已。第臣竊有所萬萬痛恨者,緣臣不善謀身,致煩靜攝之丙枕,屢勤慰勉之聖念,中夜追惟,淸血被面,此是臣萬死難贖之罪也。情蹤兢蹙,轉動無路,以至度支受薦之多日稽滯,揆以常憲,豈逭刑章,而惟我聖上,天地於臣,父母於臣,不加之罪,曲遂微諒,繼而有禁堂新命,臣誠感惶銘鏤,不知所云。顧今重任,雖幸遞免,私義終難放倒,其何可憑恃寵靈,冒玷班聯,揚揚若無故之人乎?嗚呼,古人所謂追先欲報者,政道臣今日情事,則湯火惟命,夷險向前,臣之未死餘日,矢心所自勉者也。矧値繼明一初之會,猥忝經筵籌司之列,豈不欲俯竭駑鈍,仰承休命,而不幸銓家一出,重速駭機,涓埃報答,更無其望,命之窮矣,謂之何哉?至若金吾兼銜,寔臣寢夢猶驚之地,曩在先朝,間嘗一再出膺,而始緣事勢之迫急,旋蒙體諒之洪私,區區微執,今昔無異,聖明在上,庶或照燭。玆敢瀝血緘辭,仰首哀籲於嚴廬深墨之中。伏乞聖慈,憐臣危臲之蹤,察臣悲苦之情,將臣兼帶諸任,竝行鐫改,仍令斥退臣身,俾快人心,以安賤分,千萬幸甚,臣無任云云。答曰,省疏具悉。卿其勿辭行公。
右尹鄭大容疏曰,伏以臣哭辭殯殿,遠離嚴廬,行出都門,步步抑塞,惟有血淚之沾臆而已。仍伏念臣之所帶亞尹泮長之職,俱非出疆之臣所可一日虛縻者,玆敢拔例陳章。伏乞聖明,亟命該曹,遞改臣本兼兩銜,以便公私焉,臣無任云云。答曰,省疏具悉。疏辭下該曹,稟處。
庚申八月初四日巳時,上御熙政堂。大王大妃殿垂簾,大臣·備局堂上引見入侍時,行都承旨尹行恁,左副承旨崔獻重,假注書呂東植,事變假注書李允謙,記事官李存秀·洪奭周,領議敢沈煥之,左議政李時秀,右議政徐龍輔,行吏曹判書金載瓚,行知敦寧府事趙尙鎭,戶曹判書李在學,廣州府留守金思穆,行大護軍趙鎭寬·徐有大,禮曹判書李晩秀,刑曹判書韓用龜,工曹判書朴準源,行護軍申大顯·李漢豐·李書九,禮曹參判李益運,開城府留守金勉柱,掌令李泰賢,校理金熙采,以次進伏訖。煥之等曰,日間聖體諸節,若何?上曰,一樣矣。煥之曰,大王大妃殿氣候,何如?上曰,一樣矣。煥之等曰,惠慶宮氣侯,何如?上曰,一樣矣。煥之等曰,王大妃殿氣候,何如?上曰,一樣矣。煥之曰,嘉順宮氣候,何如?上曰,一樣矣。龍輔曰,嘉順宮眩暈之症,近日,若何?上曰,差復矣。龍輔曰,臣於千萬夢寐之外,伏承萬萬不敢當之慈敎,而時異平常,他不暇顧,冒沒承膺,至入院直,私心之恧蹙震剝,已無可言,而其有關於八方聽聞,非細故也。自古以來輔相不得其人,而其國能治者,未之有也。平時尙然,況今我殿下,上則仰成於東朝,下而倚毗者,只是輔相,以臣無似,此時此職,豈一毫髣髴乎?支煩之辭,有所不敢,而草草一疏,未蒙矜許,雖欲更懇,亦有效嚬於古人之嫌,屢日蹙伏,徒切悶悚矣。又於今日,伏承鄭重之慈敎,實非如臣無似所敢承當,不敢更爲言私之計,冒沒登對,而顧此相職,有不容一毫苟且仍冒,早賜斥退,更卜賢德,是臣區區之望也。上曰,過矣。煥之曰,大行大王諡號議定時,聖字諡法,猶未十分盡美,而弘文館諡法冊子中,更無恰好者,故只依此書入矣。更爲詳考,則宋臣蘇洵所補謚法中,有十分恰好者,旣知之後,事當務求盡善,臣等更爲議定後,原單子改付標以入似好,故敢此仰達矣。上曰,依所奏爲之也。煥之曰,近日諸道狀啓,多有時急知委之事,玆敢仰奏矣。仍奏曰,秋序向半,西成在卽,而似聞諸道道臣,以此時之不敢遽然發巡,有所趦趄云,其在重民事之道,不可虛徐。京畿·兩西,則因使星之絡繹,今春已伏奉春秋行部,特爲除之之命,謹當依此擧行,而其餘諸道,竝令趁卽發巡。今年穡事,雖未出場,大體則庶得豐稔,而第始旱終澇,俱未適宜檢田執災,必須十分精覈,然後實惠,可以及民,竝以此意,預加嚴飭,何如?上曰,依爲之。煥之曰,今秋諸道水陸操·合操·分操·巡操·面操·巡歷·巡點及未行操處,官門聚點取稟狀啓,纔已啓下矣。取考庚子已列,則國恤卒哭前,京外習操及官門聚點,竝皆停止,今亦依例停止,校生考講,鄕騎士勸別武武學都試,係是科試,自當一體停止,以此意分付,何如?上曰,依爲之。煥之曰,行護軍李書九,文學·才識,實合奬用,禮曹參判李益運,久處近密,資歷亦優,竝正卿陞擢,何如?上曰,依爲之。煥之曰,行大護軍李得臣,戶曹判書李在學,行都承旨尹行恁,備堂還差。禮曹判書李得臣,刑曹判書韓用龜,雖是例兼,一體差下,何如?上曰,依爲之。竝出擧條煥之曰,將臣薦望,以通望先後,次第書入事,曾有定式,而向於摠帥·御將議薦時,緣臣昏錯,失次呼名,不審之失,臣方惶恐待勘,而原望筒,當爲釐正矣。上曰,依此爲之也。大王大妃殿,自簾內下諺書傳敎,承傳色傳于承旨,承旨跪受,翻謄讀奏曰,兵曹判書金祖淳,備堂差下,都承旨尹行恁,吏曹參判除授,牌招察任。煥之曰,吏曹參判閔台爀,連日違牌,尙不行公,姑爲許遞,何如?上曰,依爲之。煥之曰,刑曹判書韓用龜,連爲仕進於都監,曹務癏廢可悶,今姑許遞,何如?上曰,依爲之。時秀曰,因山時,鷺梁南邊始興縣前,若以近年幸行時輦路,爲大轝作路,則人家多有撤毁之慮,以人家稀少處,從便修治之意,預爲分付於京畿道臣處,何如?上曰,依爲之。時秀曰,陵園碑石高廣,尺量不一,俱未嘗一依補編尺數,今番修治之石,石品則合用高廣,尺數則比補編,加爲尺餘,以此入用,何如?上曰,依爲之。煥之曰,因玉堂箚子,以召對冊子,問議于大臣事,有依施之命矣。召對與法講有異,雖不必以經書進講,而法講取稟之期姑遠,春邸進講之孟子,尙餘數編,雖於召對之時,以孟子繼講似好,故敢此仰達矣。上曰,依爲之。竝出擧條煥之曰,來頭法講,自當以經書爲之,而雖於召對之時,仍以經書繼講似好,不但臣之愚見如此,諸議皆然矣。仍奏曰,臣等旣皆奏事,當就座,而諸宰,亦當使之進奏矣。上可之。煥之等就座。獻重曰,諸宰中如有奏事者,次次進達也。載瓚曰,咸從府使尹範益,永平縣令朴齊家,昨冬大政,以瓜滿差代矣。旋因勅奇仍任。朔州府使張鉉宅,龍仁縣令丁遇泰,今又準瓜,而勅行又在邇,四倅之差代與否,下詢大臣處之,何如?上曰,大臣之意,何如?煥之曰,昨冬則因牌文出來,姑許仍任,而今則勅行尙遠,瓜限之法亦嚴,似難一向仍任矣。上曰,差代,可也。時秀曰,龍仁縣令,則前因都監事,已爲啓稟仍任,此則似不宜差代矣。上曰,依爲之。載瓚曰,三銓泮長,無得互兼,乃是定式矣,禮曹參議尹光顔吏議特拜之後,則泮長望,似當勿擬,下詢大臣處之,何如?上曰,大臣之意,何如?煥之曰,旣有定式,則泮長望,自當不爲擧論矣。上曰,依爲之。載瓚曰,黃山察訪李毅采,再昨年因特敎差送矣。黃山係是參上侍從窠,而毅采則參外矣,參上參下間,臣曹不能指一擧行,下詢大臣處之,何如?上曰,大臣之意,何如?煥之曰,雖以參下之官,自上特除,參上之窠,則銓曹似當以參上施行矣。時秀曰,旣已準朔,則無論本窠之參上參下,似當依例陞六矣。龍輔曰,雖於參下察訪,如滿三十朔之限,則例皆陞六,此亦似無異同矣。上曰,出六,可也。在學曰,諸道年分事目,非久當磨鍊,而近例敬差官,不爲差遣,專委道臣擧行,今番亦依此爲之乎?上曰,依爲之。在學曰,近年以來,禁衛鄕軍,特令停番,而以其料條米及資保錢,屬之度支者,非但爲補經用,實出於朝家爲民除弊之意也。今年徵番之期不遠,此時貽弊,不可不念,且本曹目下事勢,誠甚可悶,禁衛軍,自今九月當限周年,依近例停番,而米錢,自臣曹如前取用,實爲兩便之道,下詢大臣處之,何如?上曰,大臣之意,何如?煥之曰,禁衛鄕軍停番,近有已例,今亦許施,似無妨矣。時秀曰,臣於待罪度支時,以禁營停番事,筵稟蒙允,其後四五年,仍以爲例,蓋不但爲度支之取用,欲除鄕軍徵番之弊,旣非創始之事,許令停番,似無不可矣。龍輔曰,臣亦別無異見矣。上曰,依爲之。鎭寬曰,惟我大行大王,愛民之德,洋溢八域,卓冠百王,今當聖上一初之政,所以繼述者,不越乎懷保二字,而書所謂諴小民,爲祈天永命之本者,亶在於是。以今日候觀之,庶有秋成之望,而若以稍登,凡於徵逋催科之政,或過於督迫,則未有年豐之效,終爲擾民之歸。今年異於他年,預自廟堂,講究商確,務從寬假,以爲一分紓民力之地似好,故敢此仰達矣。上曰,依爲之。鎭寬曰,在前各道漂頹恤典,皆有常例,而丙申秋關西數邑水災時,特敎有當年還上停捧之德音矣。今番嶺南之密陽等邑人家漂頹,亦甚夥然,災戶停糴一款,若依丙申例擧行,則亦爲仰述聖德之一事,故敢此仰達矣。上曰,依爲之。晩秀曰,山陵丁字閣,古例有上樑文,間或有不爲擧行之時,而顯隆園丁字閣,因下敎製用矣。今番丁字閣上樑文,依古例擧行,製述官·書寫官,令都監啓下,何如?上曰,依爲之。書九曰,濟州民人,在前則或赴於陵役,而丙申陵役時,役民渡海,多有致傷者,先大王深軫此弊,有此後陵役勿爲起送之下敎矣。今當此時,島民久蒙淪肥之澤,必當有涉險爭赴之擧,更令廟堂,預飭於該道該牧,申飭島民,俾除越海赴役之勞,仰體我先大王軫恤之德意,恐爲合宜,故敢此仰達矣。上曰,依爲之。竝出擧條獻重曰,備堂奏事已畢,臺諫當進前矣。泰賢進奏曰,三司合啓,兩司合啓,以諫院不備,不得仰奏,憲府則無前啓,只有下諭啓辭矣。仍奏曰,新徐授掌令洪彦爕,時在京畿積城地,持平李敬心,時在坡州地,司諫院司諫李萬榮,時在安城地,獻納金孝秀,時在楊州地,正言李東冕,時在抱川地,正言閔榮祖,時在廣州地,請竝斯速乘馹上來事,下諭。上曰,依啓。出擧條泰賢以所懷仰奏曰,今月初一日,詣臺諸臣,以諸逆醫罪狀合啓,至蒙刊削之命,諸逆醫罔赦之情節,非但諸臺臣衷情之哀憤,乃一國臣民輿憤共公之論,則伊日處分,恐或過當,臣謂特寢成命,宜矣。上曰,分揀,可也。煥之曰,今者臺臣,以日前被削之兩司諸臺事,竝爲伸救,至有分揀之命,而臣意則憲府·臺臣,則雖有違越受敎之失,出自冤憤,固不宜深非。而至於院啓中別工作事,苟欲論罪,何患無辭,而乃敢攙論,莫重禮節,全歸爽實之科,不可與憲臺,混入於分揀中,故敢此仰達矣。上曰,依爲之。泰賢曰,臣姿性愚魯,言議巽軟,豈敢當言責之任?而伏奉見職除命,賓對有命,章皇登筵,以初一日詣臺諸臣刊削之命,略有所仰奏矣。語涉疎率,至有大僚更奏之擧,臣之不審之失大矣,滿心慚惶,若無所容,以此情蹤何敢一刻晏然於臺次乎?請命遞斥臣職。上曰,勿辭退待。出擧條泰賢先退,熙采曰,臣忝叨經幄,初登筵席,仰瞻深墨之容,不勝憂愛之忱,略貢愚見,粗效陳勉焉。臣謹按朱夫子封事,有諸條敷陳。其一,以講學爲正心之方,而其言曰,人主之心一正,則天下之事,無有不正。又曰,苟非講學之功,有以開明其心,而不迷於是非邪正之所在,又必信其理之在我,而不可以須臾離焉,則亦何以得此心之正?若是乎人主正心之功,其有關於天下國家者,至重且大,而講學之功,要於明理正心,而不可以斯須間斷也。今我殿下,沖年御極,端本出治之道,惟在於講學一事,則此其可以少忽也哉?惟殿下,懋哉懋哉。其二,以修身爲齊家之本,而其言曰,天下之本在國,國之本在家,故人主之家齊,則天下無不治。又以近嚴敬,遠技能,內言不出,外言不入,苞苴不達,請謁不行,爲齊家之目,若是乎齊家之爲治國之本,而齊家之本,則又在乎修身。今我殿下,正己正物,爲四方立極,則其於修身之道,其可不慥慥而勉勉乎?唯殿下,懋哉懋哉。其三,以振紀綱,爲勵風俗之方,而其言曰,人主以大公至正之心,恭己於上,而賢者必上,不肖者必下,有功必賞,有罪必刑,則紀綱旣振,而天下之人,將各自矜奮,更相勸勉,以祛惡而從善,不待黜陟,刑賞之加於身,而禮義之風,廉恥之俗,已丕變矣。若是乎綱紀之不可不振,風俗之不可不勵也。今當百度漸弛,四維日頹之時,其所以振之勵之,尤不容少緩。唯殿下,懋哉懋哉。其四,以節財用,爲固邦本之道,而其言曰,國家射用,皆出於民,如有不節而橫歛及民,則雖有愛人之心,民不被其澤矣。是以將愛人者,必先節用,若是乎財用之不可不節,邦本之不可不固也。目今國儲哀痛,經費艱匱,苟不隨事節約,則仁政何以下究,國本何以安固乎?唯殿下,懋哉懋哉。凡此四者,皆朱子之言,而非臣之言也。雖使臣別爲之說,豈復有親切於聖學,緊要於時政,可以加於此者乎?矧玆紫陽一書,卽我先大王所從事而服膺者,唯願殿下,勿以臣之無似,而或忽夫子之至論焉。臣又有所涕泣而仰陳者,猗歟,我大行大王三十年所秉執而闡明者,卽建天地亘古今,至精至微之大義理也,昭揭一部之春秋,高出百王之憲章,此正人倫之至,而達孝之原也。今眞遊莫攀,玉音寢邈,於戲戱不忘之思,擧切如喪之痛,肆惟我慈聖殿下,誕降十行之敎,闡揚二紀之烈,而若曰,先大王,一則義理,二則義理,一哉先王之心也,旨哉慈聖之敎也。此豈非殿下所當仰述而堅守者乎?伏願殿下,以闡明義理,爲繼述先志之本,是臣區區之望也。上曰,當體念矣。出擧條大王大妃殿下敎曰,保民·恤民,卽目下時急之事,廟堂諸臣,日會備局,須以保民·恤民一事,專心做去,俾有實惠之下究也。主上方在沖年,難以事事照察,予以閨中一婦人,尤何以知之?一國生靈之休戚,專恃於卿等,須日日來會于備局,如難逐日爲之,則時或間日來會,撫摩懷保之策,相與講究,以爲次對時件件敷奏之地。煥之曰,臣等以至庸無似,忝居中書重地,夙夜憂懼,不敢一刻弛心者,惟是古人所謂追先帝報陛下一句語也。今於前席,伏承慈敎,臣雖無才蔑識,豈敢不另加講究,思所以對揚萬一乎?大王大妃殿下敎曰,爲畿民除弊之意,頃已下敎,而守令擧行之勤慢,當遣御史廉察,卿等須以公明可合人,從速抄啓也。煥之曰,臣等退而相議,謹當以不負所任之人,抄啓矣。大王大妃殿敎曰,先大王爲民事愛恤軫念之聖德,今將於何而復見?又將於誰而斯望乎?予雖無所知識,每念國事,夜不能安寢,食不能下咽,卿等須知此意也。殿最之後,守令尙未差出,外邑必多爲弊之端,都政旬前爲之事,分付兩銓也。煥之曰,臣等當分付兩銓,而謹當以慈敎,書出傳敎矣。獻重承書大王大妃殿傳敎曰,都政旬前爲之事,分付兩銓。又自簾內,下諺書傳敎,承傳色傳于承旨,承旨翻謄讀奏曰,慶尙監司申耆放未放秩,大行朝特敎投畀之金履載,入於稟秩,其時處分,何等嚴截,而五月三十日筵敎,便是大行朝末命,安有不知此之臣分乎?極爲無嚴而駭然矣。慶尙監司申耆,湖沿投畀。煥之曰,慶尙監司申耆,有投畀之命矣。此時嶺南重任,不可曠,政官牌招開政,卽爲差出,何如?上曰,依爲之。出擧條有間命退,諸臣以次退出。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行左承旨李得濟啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?惠慶宮氣候,何如?王大妃殿氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·惠慶宮·王大妃殿·嘉順宮,藥房口傳問安。答曰,知道。
崔獻重啓曰,卽伏見黃海水使李長喆狀啓,則初行當書於第三帖,而誤書於第二帖,有違格例,事甚未安。原狀啓,係是邊情,雖不得不捧入,而該帥臣,不可無警,推考,何如?傳曰,允。
崔獻重啓曰,忠淸監司金履永,移拜慶尙監司,除朝辭赴任事,命下矣。密符,以前任忠淸監司時所佩仍授,敎諭書安寶,使院吏齎傳,何如?傳曰,允。
傳于金宗善曰,同副承旨入侍。
鄭尙愚啓曰,吏曹郞廳來言,承旨有闕,政事,取稟。傳曰,政官待開門,牌招開政。
金宗善啓曰,掌令李泰賢,引避退待,已至經宿,尙未處置,事甚未安。除在外外,持平嚴思彦,卽爲牌招,以爲處置之地,何如?傳曰,允。在外臺諫許遞,政官牌招開政差出。
金宗善啓曰,掌令李泰賢,引避退待,已至經宿,尙未處置,事甚未安,今日政新除授憲府諸臺,竝待下批,卽爲牌招,以爲處置之地,何如?傳曰,允。
鄭尙愚,以禮曹言啓曰,凡大祭時犧牲看品,小宗伯與典牲提調,眼同擧行事,曾有定式矣。今八月初八日,行社稷大祭,犧牲看品,明日當爲之,而本曹參判有闕未差,不得擧行,令政院,稟旨差出,以爲看品之地,何如?傳曰,今日政差出。
鄭尙愚啓曰,社稷大祭犧牲看品時,禮曹堂上,當爲進去,今日政新徐授禮曹參判,待下批牌招,何如?傳曰,允。
以吏曹參議洪樂游牌不進罷職傳旨,傳于鄭尙愚曰,與參判許遞,今日政差出。
備忘記,職務相妨,工判兼帶金吾許解。
有政。吏批,行判書金載瓚進,參判尹行恁,參議洪樂遊,牌不進,左副承旨崔獻重進。以金熙采爲執義,徐有沂爲司諫,安廷善爲持平,朴宗京爲獻納,具得魯·沈鎜爲正言,李基讓爲禮曹參判,沈象奎爲禮曹參議,尹行恁爲知義禁,姜克成爲兵曹正郞。
再政。同義禁單尹行恁,以閔台爀爲吏曹參判,金羲淳爲吏曹參議。
兵批,判書金祖淳病,參判李魯春未肅拜,參議朴奎淳病,參知成鼎鎭入直進,同副承旨金宗善進。大護軍李益運,副司直高宅謙·李萬榮·李敬參·崔履亨·金孝秀·金秀臣·李安默·李敬心,副司果閔榮祖·李東冕,以上竝單付。
李允謙奉命在外,代以李基憲爲事變假注書。
以持平嚴思彦牌不進罷職傳旨,傳于金宗善曰,只推。
以持平安廷善牌不進罷職傳旨,傳于金宗善曰,只推。
金宗善啓曰,臣與右副承旨金羲淳伴直矣,移拜吏曹參議,伴直無人,左副承旨崔獻重,所當牌招,而拘於廳規,不得請牌,何以爲之?敢稟。傳曰,牌招。
執義金熙采啓曰,以掌令李泰賢,臣姿性愚魯,言議巽軟,豈敢當言責之任?而伏奉見職除命,賓對有命,章皇登筵,以初一日詣臺諸臣刊削之命,略有所仰奏矣。語涉疎率,至有大僚更奏之擧,臣之不審之失大矣。滿心慚惶,若無所容,以此情蹤,何敢一刻晏然於臺次乎?引嫌而退,雖有相奏,無損臺體,不可以此輕遞言官,請掌令李泰賢出仕。答曰,依啓。
鄭尙愚,以山陵都監摠護使意啓曰,丁字閣上樑文製述官·書寫官實預差,別單書入之意,敢啓。傳曰,知道。
山陵丁字閣上樑文製述官洪良浩,預差李秉鼎,書寫官李書九,預差李益運。
鄭尙愚,以弘文館言啓曰,卽者本館上番校理金熙采,移拜臺職出去矣。校理金熙周,副校理尹命烈,傳旨未下,金履度,山陵都監進去,無他推移之員,應敎金近淳,所當牌招入直,而時帶閣職人,勿爲循例入直,旣有受敎定式,何以爲之?敢啓。傳曰,竝只推,待開門牌招入直。
崔獻重,以備邊司言啓曰,御史可合人,別單書入之意,敢啓。傳曰,知道。
備邊司,御史可合人抄啓別單,金近淳·林漢浩·朴宗京·閔耆顯·柳畊·金啓濂·申龜朝·李重蓮·宋知濂。
崔獻重,以備邊司言啓曰,卽接摠戎廳所報,則以爲本廳財力,以其所捧,較其所用,數朔支放,每患不足,至於今年,旣經閏朔,又當意外之公下,新捧前,將至軍校停料之境。米二百石,錢八百兩,有裕營門·衙門中,筵稟請貸,待新捧還報事,一依昨年已例云矣。摠廳事勢,不可不念,而新捧後,卽爲還報,則此不過數三朔推移,依昨年例,令禁·御兩營,相議許貸,何如?傳曰,允。
崔獻重,以禁衛營言啓曰,今八月初四日大臣·備局堂上引見入侍時,戶曹判書李在學所啓,近年以來,禁衛鄕軍,特令停番,而以其料條米及資保錢,屬之度支者,非但爲補經用,實出於朝家爲民除弊之意也。今年徵番之期不遠,此時貽弊,不可不念,且本曹目下事勢,誠甚可悶,禁衛軍,自今九月當限周年,依近例停番,而米錢,自臣曹如前取用,實爲兩便之道,下詢大臣處之,何如?上曰,大臣之意,何如?領議政沈煥之曰,禁衛鄕軍停番,近有已例,今亦許施,似無妨矣。左議政李時秀曰,臣於待罪度支時,以禁營停番事,筵稟蒙允,其後四五年,仍以爲例。蓋不但爲度支之取用,欲除鄕軍徵番之弊,旣非創始之事,許令停番,似無不可矣。右議政徐龍輔曰,臣亦別無異見矣。上曰,依爲之事,命下矣。本營上番忠淸道五哨軍兵及之次京畿十四哨軍兵,江原道十一哨軍兵,合三十哨,自今庚申十月,至辛酉九月合六當,限周年停番事,各道監·兵使處,預爲知委之意,敢啓。傳曰,知道。
李得濟,以賑恤廳言啓曰,西部倉洞契任掌劉祥頊,今月初五日,本洞路傍,得一歲遺棄男兒,同里居私婢德伊,欲爲收養,太平館契任掌姜必孫,今月初五日,本洞路傍,得一歲遺棄男兒,同里居良女朴召史,欲爲收養,貧不自食,皆願受料,告于本部。自該部同日牒呈,故依節目,竝爲給料,使之乳養之意,敢啓。傳曰,知道。
金宗善,以義禁府言啓曰,慶尙監司申耆,湖沿投畀事,承傳,啓下矣。申耆,忠淸道泰安郡投畀,而時在任所,以承傳內辭意,具罪目,依例發遣府書吏,交龜後自任所執捉,仍令押送配所,何如?傳曰,允。
金宗善,以義禁府言啓曰,通津前府使李海範憑閱處之事,傳旨啓下矣。李海範,時在任所,而係是兼營將守令,依例發遣府書吏,交代後拿來,何如?傳曰,待待命拿囚。
吏曹啓目粘連,觀此右議政徐龍輔箚子,則以爲臣之所帶諸司提擧之任,不宜仍冒,照例遞改亦爲白有臥乎所,今此右議政徐龍輔兼帶景慕宮司譯院提擧,俱是都提調衙門,似不當仍帶是白乎矣。大臣兼帶遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
又啓目粘連,觀此右尹兼大司成鄭大容上疏,則以爲臣之所帶亞尹·泮長之職,俱非出疆之臣所可一日虛縻者,遞改臣本兼兩銜亦爲白有臥乎所,京兆劇務,師儒長席,出疆之臣,元無仍帶往來之例,俱當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
禁府啓目,沃溝縣監鄭來百,咸陽郡守趙命喆,靑陽縣監李學彬等原情云云。鄭來百段,傳旨內辭緣泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀。趙命喆·李學彬等段,傳旨內辭緣,泛稱遲晩,竝只刑推得情,何如?判付啓,除刑推議處爲良如敎。
行大司憲李城輔疏曰,伏以皇穹降割,大行大王,遽爾禮陟,嗚呼天乎,臣民之無祿,何至於斯?惟我聖考,臨御二紀,至誠憂勤,不遑暇豫,以致榮衛之有損,而玉几之憑,乃出於千萬夢寐之外,率土含生,所以奔號痛冤,如不欲生者也。我殿下,以誠孝篤至,奄遭天地崩坼之變,哀慕罔極,何以堪抑?嗚呼天乎,尙忍爲此耶?惟是重華負扆,文母垂簾,壹初聲敎,敻越前古,四方相傳,欽頒感泣,而臣又不勝區區螻蟻之衷,雖於請譴之章,粗效願忠之忱,臣嘗濫叨講綴,以德爲聖人,方是大孝之說,陳勉矣。今當嚴廬攀擗之中,春秋未盛,而哀毁過度,群下之焦迫罔措,當何如哉?盡情於哭踊之際,守制於粥之節,爲孝之小者,繼述先王之志事,服習前聖之道學,爲孝之大者也。殿下上以奉宗社付託之重,下以臨億兆依戴之切,淵然深思,惕然反省,每軫傷生之戒,勉從順變之道,仰慰殿宮之憂慮,默體陟降之眷顧,以副諸臣涕泣祈懇之誠焉。鏔賊事,有公除後處分之慈敎,從此擧國生靈不共戴之讐,庶幾有快伸王章之望,誠不勝大幸。伏願亟施當律,以少洩神人之憤,千萬顒望之至。臣久縻憲職,日夕兢惶,玆又猥被聖慈,特加記念,恩遞未幾,旋蒙還付,光寵所及,愴懷益新,失聲長號,不知所達,臣卽一欺君負國之罪人也。臣之不肖,以先大王日月之明,豈有遺照,而秖以世祿餘裔,曲賜假借,受恩深厚,與天無極,如臣無似,承此殊渥,自有君臣以來,未之聞也。苟能有一分報答,則以忠補過,尙可自慰,而徒以矯誣,上累則哲,萬死酬恩,此生永已,是乃窮天極地之恨,貫徹心肝者也。臣於嚮者承候之行,路次奉諱,竊欲直入內班,以洩臣子之至慟,而匪分爵秩,方帶身上,若不揆妄率,冒進闕中,則自當依例肅謝矣。其貽羞朝廷,所關不輕,且以狗馬疾恙,一倍危篤,實無前進之望,留滯斗湄,受縗而歸,京闕入望,奔慰莫遂,人理都絶,臣分全虧,孤負隆私,萬殞難贖。伏乞聖明,亟命有司,施以鈇鉞之典,以爲爲人臣不忠無狀者之戒焉。挽辭製述之命,因此以揄揚盛美,豈非微誠所願,而以臣賤陋,且抱重戾,遽然承當,極涉僭易,惶恐踧踖,莫省所圖,臣無任云云。答曰,省疏具悉卿懇。日月不居,慟冤靡極,卿須卽起登途,以副慈敎。仍傳于鄭尙愚曰,此批答,遣史官,傳諭。
忠淸監司尹光顔疏曰,伏以皇天不吊,我大行大王,奄棄臣民,如喪之慟,薄海惟均,月朔再易,公除倏過。伏惟我殿下,出天之孝,哀慕皇皇,當復,如何?臣以無似,忝備宮僚,閱朔侍講,屢承顧問,及當恤宅之初,獲與陪從之列,仰覩大庭踐位,景命維新,嚴廬恭默,令聞自彰,區區寸忱,誠不勝悲幸之交切。仍伏念臣,才疎學蔑,文質無底,不足比數於淸朝任使之末,而過蒙先大王不世之恩遇,眷顧拂拭,動踰涯分,頂踵毛髮,咸歸造化,而涓埃未報,弓劍遽遺,撫躬追思,血涕徒零。不料湖臬新命,又下於此際,臣尤惶隕悸恐,莫知所以自措也。噫,職在藩宣,孰非難愼,而至於湖西一路,控接三輔,綰轂兩南,地要事劇,最於他道。且自近年以來,屢經歉荒,民邑之凋瘵,賦役之繁重,日甚一日,苟非才局,足以剸理衆務,風力足以彈壓列郡,則無以盡彌綸之責,而收懷保之績矣。如臣之迃愚劣弱,最居人下,雖畀以百里芻牧之任,亦懼其難了,而重以痼疾纏髓,症情漸就難醫。家居靜養,尙有朝夕不保之慮,況可委之以所不堪,强之以所不逮,一任其災身僨事,公私俱敗,而莫之恤哉?臣本世居湖中,累代丘壠,遠近親黨,皆在道內,梓鄕建節,古人比之衣錦,在臣誠爲至榮。然乃若不量材器,徒貪恩寵,冒沒受命,累初服愼簡之明,誤一方分憂之重,則萬萬非義分之所敢出也。反復思惟,承膺無路,不得不冒死哀籲於天地父母之前。伏乞聖慈,俯垂鑑諒,亟命鐫遞臣新授藩任,以重公器,以安微分,不勝大願,臣無任云云。答曰,省疏具悉。卿其勿辭,往欽哉。
庚申八月初五日午時,上御誠正閣。同副承旨入侍時,同副承旨金宗善,記事官金啓溫·李存秀·洪奭周,以次進伏訖。上曰,承旨進前。宗善進伏楹內。上曰,此狀啓讀之。宗善讀慶尙監司申耆雨澤後道內農形狀啓訖,命啓下。上曰,承旨候于王大妃殿後,退詣藥院,與提調議定湯劑也。命退,承史以次退出。
王大妃殿進御香砂六君子湯,自今日一貼式煎入事,榻前下敎。議定入啓後,自外書出榻敎。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂·藥房口傳問安。答曰,罔極。
王大妃殿進御三錢重人蔘粟米飮,自明日停上,嘉順宮進服加味健脾湯,自明日停止事,下敎。
金宗善啓曰,行大司憲李城輔,掌令洪彦爕,在外,執義金熙采,持平嚴思彦,呈辭,掌令李泰賢傳旨未下,持平安廷善未肅拜,監察茶時之意,敢啓。傳曰,知道。
金宗善啓曰,刑曹判書李書九除拜後,過三日不爲出肅,依定式推考警責,仍卽牌招察任,何如?傳曰,允。
鄭尙愚啓曰,卽者社稷署官員來言,明日祭享時,提調當爲進參,而本署提調李祖源,以其身病,不得進參云,何以爲之?敢稟。傳曰,許遞,今日政差出。
以掌令李泰賢牌不進罷職傳旨,傳于金宗善曰,只推。
備忘記,璿派中咸興都事李昌杰等十二人,永興令李尙熙等三十二人回糧,依例題給事,分付。
大王大妃殿,以承傳色口傳下敎曰,兵判上疏中,病情如是,都目以望間退定。
傳于鄭尙愚曰,發遣吏郞,諸執事,淸齋與否,摘奸以來。
有政。吏批,行判書金載瓚進,參判閔台爀牌不進,參議金羲淳進,行左副承旨鄭尙愚進。以李鼎揆·林蓍喆爲承旨,趙得永爲校理,李翊模爲右尹,尹行恁爲景慕宮提調,李敬一爲社稷提調,李在學爲司譯提調,李基慶爲吏曹佐郞。
兵批,判書金祖淳病,參判李魯春未肅拜,參議朴奎淳病,參知成鼎鎭入直進,右副承旨崔獻重進。護軍鄭大容·尹行恁,副護軍洪樂游,副司直趙學魯,竝單付。
李得濟啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
李得濟啓曰,新除授行右承旨林蓍喆,卽爲牌招,何如?傳曰,允。
鄭尙愚,以國葬都監都提調意啓曰,山陵誌石,今方修治矣。補編則以磁誌載錄,而回回靑,旣有年前禁令,不敢議到,謹考己酉謄錄,則以藍浦石,磨正入刻,今番亦當以藍浦石入用。長廣尺數,一依己酉例爲準,而至於厚之分寸,其時謄錄中兩處所載,一云一寸五分,一云五分,厚薄不適,考據難的,今若以一寸爲定,則庶爲得中之道,以此擧行,何如?傳曰,允。
鄭尙愚,以山陵都監都提調意啓曰,各陵寢丁字閣,例皆以籬簾排設,而園所丁字閣,則因特敎,以竹簾排設矣。令番則何以爲之?敢稟。傳曰,依各陵寢例爲之。
鄭尙愚,以山陵都監都提調意啓曰,丁字閣上樑文製述官·書寫官實預差,已爲別單,啓下矣。書寫時擧行等節外都監處所旣遠,依己酉年例,令國葬都監擧行,讀上樑文官及各差備官及祭官,考例擇差事,分付吏曹,祭物亦令本都監,措備待令,何如?傳曰,允。
鄭尙愚,以內醫院都提調·提調意啓曰,本院別付料四窠中三窠依例付三廳,首醫一窠,若有闕,則草記稟旨事,曾有定式矣。今此未差代一窠,以何醫官塡差乎?醫官望單子,依例書入之意,敢啓。傳曰,知道。
鄭尙愚,以司饔院提調意啓曰,今秋柴場,每以明年燔造官差出,例當辭朝出去,而燔造官之年年輪差,多有弊端,故今年燔造官,直長李晦祥,使之仍察明年矣。方以燔造,旣已辭朝出去,柴場摘奸,則除辭朝擧行事,分付,何如?傳曰,允。
崔獻重,以兵曹言啓曰,加設五衛將李東迪,病難供職,呈狀乞遞,減下。慶熙宮衛將史廷煥,身病猝重,崔道亨,身係軍門,俱以勢難供職,呈狀乞遞,輪番之任,不可久曠,竝改差,何如?傳曰,允。
兵曹判書金祖淳疏曰,伏以臣於日前,冒昧陳懇,冀遂區區之微諒,及伏奉慈敎,誨責截嚴,臣於是,震悚蒼黃,竭蹶肅命,而退自循省,不免爲負心辜恩之人,俯仰穹壤,慙痛何極?顧臣出脚之後,豈不欲殫竭駑鈍,以效奔走之忱,而第目下病情,實有公私兩妨之慮,輒敢冒死陳達焉。臣質本脆弱,居常善病,而自遭天地崩坼之變,心肝摧裂,神魂飄蕩,茫茫忽忽,殆如喪性之人。雖其行立坐起,或自强策,榮衛形色,漸以就鑠,自去月內入直之時,忽患毒痁,于今一望有餘,證形有加無減,寒熱互至。肌膚暗銷,嘔泄兼作,食飮全廢,膈痰橫亘,頭疼暈轉,乍接人客,氣如奔潮,略披文書,眩若霿霧,委倒床笫,不踰門閾,又已數日矣。以此之故,再昨次對,卽我殿下一初勤政諮治之第一賓筵,而不得隨諸臣之後,仰覩我殿下裁處機務之盛,臣且悚且鬱,殆又添病。臣今日試刀圭,期於速差,而藥效苦遲,雜症隨發,㱡㱡涔涔,與鬼爲隣,以若神識,以若證情,管諸營靲轄之權,行靺韋黜陟之政,初非擬議之所可及。而大政之期,隔無多日,一切政注間事,尙此擔閣一邊,終日呻藝,有若博塞之忘羊,臣心之悚隘姑舍,國體之苟艱,如何?左右思量,與其泯默而終致僨誤,毋寧號籲而自訴疾病,倖冀天地日月之慈庇而明燭。玆敢力疾構章,仰瀆崇聽。伏乞聖慈,俯垂矜諒,將臣本兵重任,亟賜遞改,俾得安意調治,以保殘喘,仍治臣比日瀆擾之罪,以肅朝綱,千萬至祝,臣無任云云。答曰,省疏具悉。卿其勿辭,調理行公。
敎慶尙道觀察使金履永書。王若曰,湖西著憇棠之譽,嘉乃底績,嶠南畀按臬之任,出自簡心,惟此移此授彼之謨,欲試自近及遠之效。惟卿,忠賢遺裔,詩·禮名家,峻望自衣布之時,經術·文章之俱萃,殊知結簪筆之日,周旋應對之可觀,南維仗持斧之威,黜陟則使人心服,下邑恢游刃之績,惠澤則在民口碑。肆先朝歷試之徽規,曾軫兩沿之委畀,而今日成效之茂著,已見一路之乂安,惟攬轡澄淸之風,庶無媿於前哲。顧仗節旬宣之譽,惜未遍於他州,眷彼新羅舊疆,實惟我國重鎭,絃誦襲鄒·魯之美,素稱人才府庫之鄕,筐篚擅荆揚之饒,自是國家根本之地。一千里海鉅野沃,物産富而貢賦殷,七十州碁布星羅,獄訟繁而簿書衆,難治最甚於諸路,安得二千石惟良,妙簡或及於隣藩,厥有數三人近例。玆授卿以慶尙道觀察使兼兵馬水軍節度使巡察使,大丘都護府使。卿其祗服寵命,益勉良猷,究實務於錢糓甲兵,期以固圉而裕國,推素蘊於政事·文學,要之因俗而便民。所貴殿最之嚴明,克盡懲貪戢頑之道,亦宜陰雨之綢繆,爰講詰戎備豫之方,自餘稟裁,厥有彝典。於戲,當商廬宅恤之日,應切北望之忱,體周翰托重之衷,佇寬南顧之慮,故玆敎示,想宜知悉。知製敎閔耆顯製進。
上在昌德宮廬次。
朝哭後,大殿·大王大妃殿·惠慶宮·王大妃殿·嘉順宮,內閣·政院·玉堂口傳問安。答曰,罔極。
崔獻重啓曰,行大司憲李城輔,掌令洪彦爕,在外,執義金熙采,掌令李泰賢,持平嚴思彦,呈辭,持平安廷善未肅拜,監察茶時之意,敢啓。傳曰,知道。
李得濟啓曰,同副承旨金宗善,今日不爲仕進,卽爲牌招,何如?傳曰,許遞。
傳于鄭尙愚曰,禮房承旨馳詣社稷,奉審摘奸以來。
李得濟啓曰,同義禁尹行恁除拜後,過三日不爲出肅,依定式推考警責,仍卽牌招察任,何如?傳曰,許遞。
林蓍喆啓曰,卽伏見前假注書李允謙狀啓,則初行當書於第三帖,而誤書於第二帖,有違格例,事甚未安,原狀啓,雖不得不捧入,而當該注書,不可無警,推考,何如?傳曰,允。
林蓍喆啓曰,卽伏見昌城防禦使閔養顯狀啓,則初行當書於第三帖,而誤書於第二帖,有違格例,事甚未安,原狀啓,雖不得不捧入,而該府使,不可無警,推考,何如?傳曰,允。
林蓍喆啓曰,卽伏見鐵原防禦使吳文常狀啓,則職銜中江原道三字,大是違格,有旨之有字,書以諭字,揆以事面,誠極駭然,臣之矇然捧入,不勝惶恐,而原狀啓,還下送,該府使不可無警,推考,何如?傳曰,允。
大王大妃殿,傳于李得濟曰,名位者,禮數之所由出也。宜主謹嚴,不可以一毫放過,朝廷問安藥房啓辭中名位·次序,揆以事體,終涉未安,惠慶宮謙遜之德,明達之見,亦如此,從今以後,問安啓辭中,大殿問安之次,大王大妃殿·王大妃殿·惠慶宮·嘉順宮,循次書之,一以正名位·次序,一以彰惠慶宮謙恭之德。
注書金啓溫病,代以李弘謙爲假注書。
備忘記,在外臺諫許遞,與玉堂未差之代,政官牌招開政差出,臺諫未肅拜呈告人,竝牌招。
鄭尙愚啓曰,行吏曹判書金載瓚,參判閔台爀,參議金羲淳,牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
有政。吏批,判書金載瓚陳疏入啓,參判閔台爀牌招不進,參議金羲淳進,行右承旨林蓍喆進。啓曰,判書金載瓚陳疏入啓,參判閔台爀牌招不進,小臣獨政未安,何以爲之?敢稟。傳曰,只出緊任。以徐郁修爲承旨,金㙆爲掌令,林漢浩爲副校理,李魯春爲同義禁,尹在陽爲吏曹佐郞,李寅采爲兵曹正郞。
兵批,判書金祖淳病,參判李魯春未肅拜,參議朴奎淳病,參知成鼎鎭入直進,行左承旨李得濟進。副護軍金宗善·鄭㵙·鄭瑋,副司直洪彦爕,竝單付。
以司諫徐有沂,獻納朴宗京,正言沈鎜,執義金熙采,持平安廷善·嚴思彦,牌不進罷職傳旨,傳于崔獻重曰,只推。
行左副承旨鄭尙愚書啓,臣敬奉聖敎,馳詣社稷壇上奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,臣則仍留享所,待將事修掃後,復命之意,敢啓。傳曰,知道。
崔獻重,以山陵都監郞廳以摠護使意啓曰,山陵斬草破土,在於今月初十日,臣初八日,依例除肅拜,進去之意,敢啓。傳曰,知道。
李得濟,以賑恤廳言啓曰,謹依傳敎,璿派人咸興都事李昌杰等十二人,各米二石錢十兩,永興令李尙熙等三十二人,各米一石錢十兩式,合米五十六石,錢四百四十兩,依例分給之意,敢啓。傳曰,知道。
假注書閔哲儒狀啓,臣於今月初一日,敬奉聖諭,初五日寅時量,馳到于懷德縣外南面性潭里,傳諭于右贊成宋煥箕處是白乎則以爲臣病伏奄奄中,昨伏奉東朝諭旨,感泣兢惶,經宵靡定。玆又不意史官遠臨,傳宣聖諭,十行辭旨,勤懇惻怛,其嬛然在疚,愍然含恤之意,溢於言外。臣讀未終行,自不覺失聲長號,涕淚交零,臣之不能登時赴哭,實緣病情之難强,而分義情禮,極其蔑如,北望飮泣,若將隕越。今於聖旨之下,雖是頑如木石,亦豈無感動,而苟有一半分起發之勢,則敢不劃卽趨承?顧其瘳勝,難以時日期,瞻望雲天,只增痛泣。見方神氣昏塞,亦無以自力悉暴於附奏,謹俟少間,當以一疏,有所披瀝,而罪戾於是尤大,不勝悲惶悶慼之至云矣。故臣今方復路,緣由馳啓云云。踏啓字。
前假注書李元謙狀啓,臣於本月初五日,敬奉聖批,初六日酉時量,馳到驪州州內上洞里,傳諭于行大司憲李城輔所住處,則以爲臣纔上附奏,祗奉慈敎,有非無狀賤臣所敢承當,萬萬惶懔,萬萬震迪,心驚膽掉,求死不得之際,玆又史官,傳宣御批,奉讀摧裂,不勝哀號而已。至於以副慈敎之隆旨,臆塞神隕,不知所達,臣之初意,不敢猥引兩賢之已例,以爲遽然冒進之計矣。聖敎又若是隆摯,到此地頭,不計微分之僭越,賤疾之危篤,卽當不日登程,而病勢方在奄奄垂盡之中。竊擬少間,竭蹶趨召,以遂奔哭進慰之願,而不免遲滯,尤增死罪,當以辭本,更伸控籲云矣。臣則仍爲復路,緣由竝以馳啓云云。踏啓字。
行吏曹判書金載瓚疏曰,伏以居諸流邁,公除奄過,三十年慈覆之天,無處更攀,率普含生之倫,莫不奔走叫哭,皇皇如靡及。伏惟我殿下,哀慕號隕,益復罔極。臣偏蒙大行朝天地父母之澤,涵育成就,式至今日,毫髮皆恩,塵刹莫報,而遽抱遺弓之痛,未遂褥蟻之願。頑忍之極,視息如舊,俯仰穹壤,此何人斯?仍伏念臣於見職,豈有一分可堪之勢,而嚴廬之下,瀆擾是懼,雖不得不抑情趨承,恬然若固有,而私心之惶愧憂懼,當復,如何?臣旣出膺矣,行政矣,今日政牌,固當隨卽趨簉,而第臣本以衰脆之質,近於屢月供劇之餘,積瘁爲祟,榮衛都脫。雖未免拚死趨走,而形枯神耗,殆無以自力,又自昨日政座,添以寒熱交發之症,舁還私次,便卽昏倒不省。達夜叫苦,轉側須人,霎時之頃,氷炭遍體,涔綴之極,人鬼莫辨,房闥運作,實無其望,束帶赴公,尤非可論。非不知違傲爲懼,煩徹爲罪,而情急勢迫,不得已略入文字,仰陳疾痛之呼。伏乞聖慈俯賜鑑諒,亟遞臣所叨職任,俾尋生成之路,仍治臣違命之罪,以肅邦憲,千萬幸甚,臣無任云云。答曰,省疏具悉。卿其勿辭,調理行公,
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
李得濟啓曰,右副承旨徐郁修,今日不爲仕進,卽爲牌招,何如?傳曰,許遞,政官牌招開政。
傳于鄭尙愚曰,奉審承旨入侍。
以行大司諫尹東晩牌不進推考傳旨,傳于李得濟曰,許遞,今日政差出。
鄭尙愚啓曰,吏曹參判閔台爀牌不進推考傳旨,今方捧入,而判書金載瓚受由,參議未差,開政命下,不卽擧行,事甚未安,參判更卽牌招,何如?傳曰,許遞,前望單子入之。
吏曹參判前望單子入之,尹行恁落點。
鄭尙愚啓曰,新除授吏曹參判尹行恁,卽爲牌招,以爲開政之地,何如?傳曰,允。
有政。吏批,判書金載瓚受由,參判尹行恁進,參議未差,行左副承旨鄭尙愚進。啓曰,判書金載瓚受由,參議未差,小臣獨政未安,何以爲之?敢稟。傳曰,仍爲之。以沈象奎爲承旨,李魯春爲大司諫,閔命爀爲執義,李龜雲爲司諫,金啓濂·李重蓮爲持平,李垿爲獻納,李敬參·南涑爲正言,閔台爀爲工曹參判,金銑爲右通禮,李趾采爲尙衣僉正。
兵批,判書金祖淳病,參判未差,參議朴奎淳病,參知成鼎鎭入直進,同副承旨崔獻重進。護軍閔台爀·尹東晩,副護軍徐有聞,竝單付。
鄭尙愚啓曰,顯隆園奉安閣大行大王影幀,移奉于華城行宮時,何承旨進去乎?敢稟。傳曰,右副承旨進去。
備忘記,初元求助時,臺諫日日呈辭,本司坐起,備堂亦多懸病,大臣何不察飭乎?實病外,備堂·臺諫,竝牌招。
以正言具得魯牌不進罷職傳旨,傳于崔獻重曰,只推。
鄭尙愚,以內醫院都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
鄭尙愚,以禮曹言啓曰,魂殿所封京各司供上及日下雉鮮,京畿封進月令誕日各名日物膳,則依丙申年例,限三年仍爲封進,而諸道所封朔膳物膳,亦依前例,因山後勿爲封進之意,分付,何如?傳曰,允。
崔獻重,以訓鍊都監言啓曰,今八月初九日,習陣日次,而在前國恤時,軍兵習操,過卒哭後爲之矣。今亦依例停止之意,敢啓。傳曰,知道。
禁府照目,沃溝縣監鄭來百,咸陽郡守趙命喆,靑陽縣監李學彬矣本府議啓內,鄭來百段,觀其所供,則以其老母之病,朝夕奄奄,勢難暫捨爲辭是白乎,則其在孝理之政,合有原恕之道是白乎矣,違令之罪,在所難免是白遣。趙命喆·李學彬等段,雖未知其身病之如何,而飭敎之下,無任還任者,揆以事體,俱極可駭,竝只以此照律罪。鄭來百段,笞五十收贖,解見任別敍。趙命喆·李學彬等段,杖一百收贖,告身盡行追奪,竝只私罪奉敎依允爲旀。趙命喆·李學彬等段,功議各減一等爲良如敎。
以承傳色口傳下敎曰,三邑守令之代,口傳差出,明日下送。
吏曹口傳政事,以趙命喆爲咸陽郡守,趙鎭坤爲靑陽縣監,申龜朝爲沃溝縣監。
掌令李泰賢啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴。臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。日前慈聖殿下處分明快,群情洽然,而闡明義理之地,跡涉背馳之類,不可近沿行遣而止,請泰安郡投畀罪人申耆,亟施島配之典。新除授掌令金㙆,時在慶尙道安東地,請斯速乘馹上來事,下諭。答曰,申耆事,慈殿處分之下,何可加律乎?亟亭勿煩。下諭事,依啓。
右議政徐龍輔箚曰,伏以臣卽伏見備忘記下者,有本司坐起懸病備堂,大臣何不察飭之敎,董勵群下之聖意,實不勝萬萬欽仰之至。如臣無似,猥忝承弼之任,旣不能量己揣分,以遂循墻之素志,則惟爲策勵駑鈍,夙夜盡瘁,以爲百僚之倡。而伏況日前慈聖殿下,至爲懇惻,凡在廷臣,孰敢不精白一心,殫竭對揚,而臣於數日以來,忽患毒感,症形危惡。喉嚨浮腫,水漿不下,宛轉牀席,神識奄奄,昨今籌坐,俱爲懸病,元老首相,未免獨勞,若論孤負,臣實爲首。玆敢煩箚自列,乞賜危罰,以警具僚,以安私分焉。取進止。答曰,省箚具悉卿懇。所愼奉慮,卿須安心勿辭。仍傳于崔獻重曰,此批答,遣史官,傳諭。
刑曹判書李書九疏曰,伏以日月遄邁,仙馭寢邈,公除倏過,節物已變。伏惟我殿下,孝思無窮,哀慕如新,顧臣冥頑苟活,於焉三十有九日矣。嘅隆恩之莫報,則至痛在心,念國步之孔艱,則血淚沾胸,朝夕攀號,籲天無階。惟願卽地溘然,以效蓐蟻之微誠,而亦不可得,俯仰穹壤,此何人斯?不意乃者,匪分寵擢,遽下於前席登對之日,繼伏奉司冠除旨,臣於是,驚惶掩抑,益不勝五內之崩裂也。嗚呼,惟我大行大王,二紀功化,融液周遍,凡厥簪紳,孰不涵囿至德,膏沐恩光,而若臣遭逄,殆無其倫。臣本菲才蔑學,無足比數,而偏蒙不世之恩,猥荷特達之知,爰自下僚,至于卿班,內外敭歷,莫非簡在上心,而拯拔沈淪,則天地生成之仁也,憐憫孤弱,則父母顧復之慈也。敷心之誨,每奉於淸燕,踰袞之褒,屢及於賤品,則又是千古君臣所未覯之殊遇也。欲報之德,昊天罔極,今焉眞遊莫攀,玄宮永閟,盛德之光輝,不可以復覩矣,大道之精蘊,不可以復聞矣。於戲之思,雖未忘於沒世,涓埃之報,已無望於此生,至冤深恨,貫徹心肝,伏況我殿下,沖年嗣服,煢煢在疚,國勢之孤危,時事之艱虞,若涉大川,茫無涯津。保嗇聖躬,成就睿學,于以顯承我先王之謨烈,繼述我先王之志事,是乃今日臣民之所共蘄望。臣每中夜屢起拊膺抆血,自矢於方寸者,惟有爲宗國立心,爲君父盡職,夷險一節,生死靡他,毋負我大行朝知奬之恩。卽是臣至願苦忱,更無毫髮餘念,暇及於身家,而分外榮進,尤非夢寐之所到。且今新服之化,八方拭目,協和朝象,綏靖世道,專在於擧措之得當,則雖微官庶僚,正宜其難其愼,乃以八座峻秩,首畀於如臣不肖之身,其爲累一初淸明之治者,顧不大歟?臣素性狷介,與世寡諧,惟我大行大王,愛之欲生,視之如傷,屢示憂念之意,曲垂庇覆之澤,臣之幸免大戾,獲至今日,無非聖德之攸賜。顧今一身了立,萬事都休,而乃反罔念拙分,冥升不已,則負乘之災,理所必至,臣雖頑愚,忍以何心,冒應匪據,自速顚隮,仰孤昔日之德意,俯招識者之譏議乎?興言及此,秖有涕淚,玆敢收召神精,披瀝衷懇,疾聲呼籲於嚴廬之下,情雖至切,哀不能文。伏乞聖慈,俯垂矜察,將臣新授職秩,亟賜收還,以重公器,以安私分,千萬血祝,臣無任云云。答曰,省疏具悉。卿其勿辭行公。
大護軍李益運疏曰,伏以日月易駛,公除奄過,伏惟我殿下出天之孝,我殿宮止慈之情,撫時哀隕,益復罔涯。仍伏念臣於先朝,受知最深,受恩最偏,欲其生也,則若慈母之出入顧復,牖其迷也,則若嚴師之提耳辟咡。身體髮膚,雖受臣父,陶鑄生成,實出造化,欲報之德,昊天罔極者,古人之言,實獲臣心。邇來十數年中,身不離香案之前,心常懸豹尾之間,有時退食,纔過時日,則心焉如失,輒若赤子之戀乳,一朝天崩,弓劍莫攀,而猶能渴飮飢餐,生在地上。甚矣,臣之冥且頑也,哀冤結轖,有天莫愬,血淚交逬,無地可洩,跼高蹐厚,此何人斯?向者天官佐貳,卽臣自劃之地,而夢外除旨,忽下於攀擗之中,感激居先,私義反輕,冒肅恩命,旋蒙體諒,怳憶先朝之故事,重感雨露之如新,今此陞擢之命,又何爲而及於臣身也?臣惝怳驚懍,五內靡定,涓埃莫報於昔日,恩寵又荷於此時,臣是何人,叨被兩朝殊渥,至此之深也?追先帝報陛下,固臣抆血銘肝之赤心苦忱,而今玆之命,世所稱八座峻秩。雖使才猷素著,聲望已熟者,當之於平常無事之時,猶且怵然驚懼,逡巡退避之不暇。況如臣至劣而無能者,當此天地震剝之餘,方寸亂矣,肝血枯矣,其何可擬議於此哉?至若僬僥之擔,負乘之議,猶屬例讓,臣何敢拖長其說,反效俗套乎?玆將悲苦之忱,仰陳恭默之中。伏乞天地父母,俯垂鑑諒,將臣新授資秩,特賜收還,使名器無濫,私分獲安焉,臣無任云云。答曰,省疏具悉。卿其勿辭行公。
忠淸監司尹光顔疏曰,伏以臣猥膺藩寄,辭不獲命,行將辭陛矣。方當廞衛戒期,嚴廬宅恤之時,遽離脩門,慟隕之情,戀結之思,俯仰抑塞,無以爲心。仍伏念臣父母墳山,在於京畿龍仁地,距直南大路,不過漭蒼之間,松梓入望,情理竝切。若蒙天地父母之恩,得遂其便道歷省之願,則庶可以少伸首丘之私,玆敢按例仰籲。伏乞聖慈,俯賜照察,特加矜許焉,臣無任云云。答曰,省疏具悉。所請依施。
庚申八月初八日午時,上御熙政堂。奉審承旨入侍時,行左副承旨鄭尙愚,假注書李弘謙,記注官承膺祚,記事官洪奭周,以次進伏訖。上敎尙愚曰承旨奉審享事,諸節,何如?尙愚曰,祭物各別精潔,將事果已順成矣。尙愚仍讀奏忠淸監司尹光顔疏,上命書疏批。尙愚曰,昨日政事,皆以首望蒙點,初無改望之事,而卽見外間所頒政目,則副校理,以末望落點頒布。又或以改望書出,甚至於初不入望之人,書之於政眼,落點頒布,何等至重,而乃有此無於前之事,萬萬驚駭。自本院令方査實,而昨日赴政政官,從重推考,申飭銓曹,此後則政望頒出時,各別照察,俾無此等之弊似好,故敢此仰達矣。上曰,聞甚可駭,該堂罷職,可也。出擧條命書榻敎曰,惠慶宮進服三錢重人蔘粟米飮,自今日停止,蔘桔飮一貼式煎入。命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂問安。答曰,罔極。
傳于崔獻重曰,下直監司·守令留待。
傳于崔獻重曰,下直監司·守令入侍。
備忘記,忠淸監司尹光顔下直,長弓一張,長箭一部賜給。
崔獻重啓曰,前慶尙監司申耆奪符次,標信及密匣請出之意,敢啓。傳曰,知道。
崔獻重啓曰,假注書呂東植,移直鑄字所,今姑改差,何如?傳曰,允。
傳于林蓍喆曰,事變假注書李基憲,仍察廳任。
事變假注書李基憲陞付,代以申在明爲事變假注書。
崔獻重啓曰,兩司諸臺,旣有詣臺傳啓之飭敎,而屢度催促,或稱情勢,或稱身病,日已向夕,終不入來,事體所在,誠極未安,竝推考警責,何如?傳曰,有情勢人許遞,其餘與未肅拜憲府諸臺牌招,無敢更違事,嚴飭。
傳于鄭尙愚曰,臺諫有闕之代,政官牌招開政差出,待下批開門牌招。
崔獻重,以備邊司言啓曰,本司郞廳李亨保,方帶義禁府都事矣。職務相妨,令該曹,閑司相換,何如?傳曰,允。
有政。吏批,判書金載瓚受由,參判尹行恁進,參議未差,行右承旨林蓍喆進。啓曰,判書金載瓚受由,參議未差,小臣獨政未安,何以爲之?敢稟。傳曰,仍爲之。以洪樂游爲大司諫,閔師宣爲執義,林漢浩爲獻納,韓始裕爲持平,李東宇爲正言,李翊模爲兵曹參判,禁府都事李亨保,軍資判官韓栢林,相換。
兵批,判書金祖淳病,參判李翊模未肅拜,參議朴奎淳入直進,參知成鼎鎭病,同副承旨崔獻重進。護軍李魯春,副司直閔命爀·李垿·金啓濂,副司果李敬參,以上竝單付。
崔獻重,以備邊司言啓曰,昨者飭敎之下,今日籌坐,懸病不進,揆以事體,殊甚未安。實病·實故外,行右參贊李祖源,行知敦寧府事趙尙鎭,廣州府留守金思穆,竝卽牌招,何如?傳曰,允。
忠淸監司金履永疏曰,伏以旻天不吊我東方,大行大王,以必得壽之大德,中身禮陟,區宇崩坼,俯仰號慕,曷有其極?日月流邁,公除奄過,伏惟我聖上,以出天之至孝,抱窮天之至痛,雖以宗社之托,殿宮之奉,以禮制情,節哀全孝,而沖年在疚,嬛然含恤,歷觀前牒,殆罕倫比,則臣民憂遑,孰不同情?伏念臣久叨簪筆之列,厚沐君師之澤,如顧而復,如乳而哺,暫辭承明,猶且徊徨,今便永訣,何忍爲生?況今喬山卜吉,嶔儀筮日,小大趨事,咸展厥誠,而臣獨何人,濡滯藩屛,先驅螻蟻,已矣無望,奔走服役,不若輿儓。忽自思惟,忡驚若狂,居常怳惚,晨夜不分,千萬不意,伏承移按嶺藩之命。臣於是,益不覺神精之駭散,而涕淚之汍瀾也。噫,人臣之報國酬恩者,或不以勞事伸情爲大,而反以宣化承流爲重,假使臣才優於任重,則抑悲裁情,尙可自勉,而竊念臣之濫躋至此,本非才能之或有所彷彿而致者也。罔非先朝念先故試可已之洪造至恩,而惟其艾質難化,蚊負太重,莅未匝歲,瘢纇畢露,已試之驗,不待三考,夫安有取者,復授雄藩,有若歷試者然也。彼嶺南者,其土廣紆,其民甚庶,其財穀甚繁,其風俗不古若也。是故聰明足以該遠也,聽斷足以理煩也,才諝經歷,足以會通簿書也,經綸器局,足以儼然爲民望,然後可以當此任,無之而當之者,其不致負乘之寇者幾希矣。臣於斯四者,無一近似,而猶且貪其富厚,不量己分,自取顚越,則其何異於永州之民,腰錢而不肯釋者耶?此實臣之所大懼者,而一初愼簡之政,恐不可若是之疎也。且臣之私情,別有所深自悶者,臣之老母,今年七十有九矣。昨冬將來,雖幸道里之稍近也,桑梓之密邇也,而今此嶠南,則道里加遠,四顧無親,孑然孤身,憂懼自倍,此亦孝理之政所宜體諒者也。量臣之才,無一可堪之望,顧臣之私,有切可憐者存,而至於雲天漸遠,車馬不前,則臣言未發,膓臆先塞。伏乞天地父母,俯賜諒察,收臣新授之命,開臣西歸之路,俾伸犬馬之誠,兼垂全保之澤焉,臣無任云云。答曰,省疏具悉。卿其勿辭往欽哉。
行大司諫李魯春疏曰,伏以皇穹降割,惟我大行大王,奄棄臣民,仙馭寢邈,公除已過,伏惟我殿下出天之孝,哀慕號隕,益復罔極。恭惟我大行大王,以上聖生知之姿,承英廟付畀之業,工懋緝熙,志挽唐·虞,臨御二紀之間,宏規遠橅,卓越千古,聖功神化,洋溢八域。以言乎德行,則左右服勤,怡愉洞屬,曾·閔之養也。含哀茹痛,無樂千乘,大舜之慕也。別嫌明微,經權得宜,周公之達也。以言乎道學,則心傳精一之統,身任繼開之功,孔子之集大成也。行王黜覇,辨別義利,闢異端而熄邪說,孟子之衛正道也。至若分析乎蠶絲牛毛,而文理密察,溥博乎地負海涵,而聰明有臨,工夫則銖積寸累,範圍則鉅細靡遺,卽朱子之博約齊到,萬理貫通也。於是乎用人,有則哲之明,恤民有如傷之惠,行天討而魑魅莫逃於禹鼎,造乂髦而菁莪樂育於周庭。凡諸政令施措之際,動中規矩,左右逢原,沛然若決江河而莫之禦者,皆從學問中躬行心得之餘也。此所以大猷允升,庶績咸熙,環東土血氣含生之倫,莫不鼓舞作新於造化生成之中,而顧臣無似之賤,偏被不世之遇,自在講製之班,猥荷經術之褒。天人性命之奧,循然善誘,鉛槧佔之工,許以與聞,討論若師弟之間,慈覆同父子之恩。雖以臣愚迷之質,每蒙禮使之眷,邇來再造之渥,愈往愈摯,恩諭鄭重,寵擢便蕃,臣感激殊知,身不自有,思欲生死隕結,圖酬萬一,而今焉已矣,尙忍言哉?臣固當卽地滅死,以效殉身之忱,而弓劍莫攀,褥蟻未遂,尙此頑忍苟存,亦已三箇月矣。俯仰穹壤,此何人斯?臣哀冤攀躃之中,除旨荐降,薇垣新命,忽下於千萬夢想之外,臣驚惶震懍,益不勝摧裂之至。顧今新化勵政,何官不擇,而至於諫議之職,苟非風稜足以憚壓群僚,言論足以禆補闕遺,則莫或誤玷於愼簡之任。況臣之聾瞽巽軟,百不猶人,顧何敢一日冒據,以貽淸朝之羞哉?且臣自來情勢,已成鐵限,曾於先朝在宥之時,屢叨三司,一未承膺,猥徹株守之懇,輒蒙體諒之私,此乃同朝之所共知也。臣今何忍改其初志,自歸毁劃之科哉?玆敢以區區微諒,冒萬死抆血,仰瀆於嚴廬之下。伏乞聖慈,俯垂諒察,亟命鐫削臣所帶職銜,仍令選部,勿復檢擬於三司淸顯之地,俾得以投閒置散,退守拙分,以卒先朝生成之澤,千萬泣祝。臣不以見職自居,豈宜更贅他說,而竊伏念我殿下沖年嗣服,維新厥命,受先朝憑几之托,承文母垂簾之治。初元求助之意,藹然於辭敎之間,大小臣工,孰不欲感激淬勵,寅協共貞,而若臣追先欲報之願,尤切期望顒祝之誠,敢以先朝對揚之悃,略效今日工瞽之誦,惟聖明垂察焉。嗚呼,先朝之盛德大業,厥有丕顯之謨烈,必欲於變一世,矯正俗習,咸囿於會極·歸極·熙皞·巍蕩之治者,亶出於闡明義理之原。精微廣大,統而爲一本之太極,從欲徯志,散而爲萬川之明月,燦然光華,賁成一代之規範,煥乎文章,昭垂百代之儀則。斯皆義理之所發揮,而若其義理之探賾索隱,鉤深致遠,寔源於一心上典學,無射亦保,欲罷不能。殆如劬躬讀書之士,孜孜矻矻,嚴立科程,而惜陰繼晷於萬機之繁,刮磨梳洗於百家之書。摠括群聖之精華,沈潛六經之蘊奧,刪述集成,賢於孔·朱之盛,由是而貽燕之嘉謨在玆,身敎之遺法在玆。臣嘗猥忝講僚之末,昵陪离明之席,竊覸我殿下,睿質天成,溫文日就,每於發難問疑之際,已有深造自得之妙。方當銅闈之毓德,益懋廈氈之討論,則厥修乃來,道積于躬,何可量也?而今也承祖宗艱大之投,任億兆懷保之責,艱虞溢目,機務叢萃,終始典學,殆未遑於專心致知之工,是何天不憗吊,若是之極也?第念學問之道,不徒在於對越黃卷之時,凡於日用事爲之間,動靜語默,無往非踐履窮格之事。不可以學問與事爲,分作兩項工夫,而矧今我殿下所値之會,有非循常之時,則其所以進修之方,宜先講究乎先朝未卒之志業,而若其親賢士大夫,與之朝夕左右,諮訪啓沃,卽先朝已行之家法,夫然後,可以闡明先朝之義理,可以繼述先朝之志事。伏願殿下,懋哉懋哉,臣無任云云。答曰,省疏具悉。本職已許遞,附陳當留意矣。
敎忠淸監司尹光顔書。王若曰,商廬宅憂,雖在恭默之日,周翰錫命,那無播告之音,簡在予心,畀以方面,睠玆百濟舊域,實是三韓重藩。控衛三輔之衝,壯鎖鑰於山河襟帶,管轄二南之會,通漕輓於水陸舟車,五十州碁布星羅,若唐之江·淮保障,數百里家絃戶誦,在宋則閩·洛淵源。第屢歲歉荒之相仍,嗟一路凋瘵之最甚,方當公私之俱困,政急一半分蘇殘,苟非才猷之足需,曷膺二千石托重?惟卿,該洽之識,精詳其姿,奎閣置講製之班,群彦推其華藻,瀛館備顧問之列,先朝寵以衮褒。當胄筵侍講之辰,幾多資益,逮湖州牧民之日,嘉乃績庸,顧前後歷試也多,而內外何適不可?玆授卿以忠淸道觀察使兼兵馬水軍節度使巡察使公州牧使。卿其祗服新命,克恢良猷,祛宿弊修舊章,綜理則不厭其微密,振文風正民俗,設施則必周乎久長,黜貪濁而奬循良,務盡殫壓之道,抑豪强而恤窮獨。須思澄淸之方,自餘稟裁,厥有彝典,於戲,行且召矣,往其欽哉。際九重亮陰之時,應切北望之戀,畀千里旬宣之責,佇寬南顧之憂,故玆敎示,想宜知悉。知製敎閔耆顯製進。
庚申八月初九日辰時,上御熙政堂。下直監司·守令入侍時,同副承旨崔獻重,假注書李弘謙,記注官金景煥·承膺祚,忠淸監司尹光顔,沃溝縣監申龜朝,咸陽郡守金履錫,宜寧縣監趙鎭順,靑陽縣監趙鎭坤,以次進伏訖。上曰,監司進前。光顔進奏職·姓名。上曰,卿其下去,着意爲之也。光顔曰,臣才短病多,實無堪承之望矣。上命獻重宣諭,獻重承命宣諭訖。上曰,守令次次進,奏職·姓名也。龜朝等,以次進奏職·姓名。上曰,爾等下去善爲也。仍命獻重宣諭,獻重承命宣諭。龜朝等,以次奏七事訖,命退。諸臣以次退出,
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房提調徐邁修,行左承旨李得濟啓曰,伏未審日間,聖體,若何。寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。王大妃殿,以承傳色口傳下敎曰,雖出於表揚慈宮謙讓之德,非但先朝已行之例,在予道理,其可先於慈宮而受問安乎?今已以此意,仰稟于慈殿,今日則不知而旣受問安,此後則不敢先受,此意藥院·政院知悉。
傳于崔獻重曰,大臣·備局堂上引見。
備邊司薦望,以尹得逵爲平安兵使,李光益爲北兵使。
崔獻重啓曰,兵曹郞廳來言,平安兵使·北兵使下批政事,取稟。傳曰,當日爲之。
崔獻重,以兵批言啓曰,判中樞有闕之代,行知中樞府事洪良浩,依例從座目陞付之意,敢啓。傳曰,知道。
有政。吏批,判書金載瓚病不來,參判尹行恁進,參議未差,同副承旨崔獻重進。啓曰,判書金載瓚病不來,參議未差,小臣獨政未安,何以爲之?敢稟。傳曰,仍爲之。以閔命爀爲副校理,李儒慶爲右尹,申大尹爲敦寧都正,金祖淳爲同義禁,徐重修爲司宰僉正,鄭日泰爲宗簿主簿,兼鏡城府使單李光益,贈吏參李遠贈吏判例兼,贈吏議李彦熽贈吏參例兼,以上刑曹判書李書九兩代,贈吏參金履中贈吏判例兼,贈吏議金達行贈吏參例兼,兵曹判書金祖淳兩代。再政。知義禁單金祖淳。
兵批,判書金祖淳進,參判李翊模未肅拜,參議朴奎淳入直,參知成鼎鎭病,行左承旨李得濟進。啓曰,京畿水使,今當差出,而當品中擬望之人乏少,堂上曾經兵使,竝擬,何如?傳曰,允。判中樞單洪良浩。以尹行恁·尹光普·李儒敬爲副摠管,李周鳳·元毅鎭·元永龜·蔡顯五爲五衛將,申百祿爲外營衛將,徐春輔爲都摠都事,鄭魯誠爲宣傳官,徐英輔爲京畿水使,李東協爲臨津別將,平安兵使單尹得逵,北兵使單李光益,同知單嚴思賢,僉知單李文協·金就明·文載玄。
以大司諫洪樂游,持平李重蓮·韓始裕,牌不進罷職傳旨,傳于崔獻重曰,只推。
兵曹,以吳毅常爲訓鍊中軍。
鄭尙愚,以魂殿都監摠護使意啓曰,大王大妃殿,以承傳色口傳下敎曰,魂殿以文政殿爲之矣,遠且寥寂,以宣政殿爲之事,命下矣。臣等謹詣奉審,則殿內諸處,別無大段有頉處,簷端雨漏及階砌傾頹處,令該曹,卽爲擇日修改,塗禙·鋪陳等節,一體擧行。移安廳,御齋室內哭臨廳·安香廳·祭器庫及殿官直所·獻官房以下各項處所,一一稟定,然後可以分付該曹,同爲修改,何以爲之?敢稟。傳曰,知道。內處所,依此下諺錄擧行,移安廳以下各處所,摠護使上來後,看審從便以定,可也。
崔獻重,以備邊司言啓曰,卽見行大護軍韓用龜所啓,則以爲,關西民庫,擧皆枵然,巡營磨勘,雖依定例,本邑用下,殆無限節。今若屬之本官,作爲私庫,量入爲出,一如官廳工庫,或逐朔排朔,或分等排等,有餘不足,使之專管,勿復磨勘於營門,而交遞之際,一依倉穀反庫之例,按簿考閱。如有加下,該倅狀聞重勘,仍卽徵捧於當該監色,則庶或爲捄弊之道爲辭矣。關西民庫之竝屬本官,自前已有此議,而第其歲入之錢穀,若非國穀公貨之劃給,則皆是出於民者。名以守令,愛惜民國之經費,不如一己之俸廩,必待其專屬本邑而後,方能撙節,則其人已不可責之以字牧之任,日後徵斂之無藝,安知不有倍於今日乎?民庫節目,本自截嚴,詳定磨鍊,亦旣優厚,苟使視官如家,汰減新創之冗費,防察偸弄之奸竇,則入不當出,萬無是理。所請今姑置之,嚴飭道臣,申明舊典,若有如前濫費,加斂小民之弊,使之隨現登聞,照法勘斷,何如?傳曰,允。
崔獻重,以備邊司言啓曰,頃因全羅前兵使徐英輔所啓,兵營所管守仁烽軍,以營下四面遊戶塡代事及方物進上,自巡營造製封進事,關問後稟處之意,行會矣。卽見全羅監司金達淳所報,則以爲,烽燧軍事,康津所在者皆已頉給,三邑散居者,今方嚴飭代定,而方物進上事,雖以湖西·嶺南言之,監營所封,皆自兵·水營封進,則他道事例,亦足徵信。今若更張已例,則匠手輩往來留連之弊,反有甚焉,有不可遽爾變例云矣。烽軍則該閫,方爲移定云,別無可論,而監營方物之自兵水營措備,諸道同然,遽變舊例,易生他弊。其在重事體之道,不如依前擧行,以此分付,何如?傳曰,允。
崔獻重,以備邊司言啓曰,頃因獻納吳翰源所懷,金山郡官用柴木,結納外,又爲戶斂,年前戶結斂,飭敎以後,依前疊徵之,當該守令,査實嚴勘事,自義禁府,行會矣。卽伏見慶尙前監司申耆狀啓,則枚擧該郡守朴彬源牒呈,以爲本郡柴政古例,春則以田結收捧,秋則以煙戶收捧。均役後,減其結收,只爲戶斂,而特以官用藁炭,價出田結之故,柴炭之名至今猶存,而實則柴不出於結矣。年前結斂釐正時,不爲擧論云,而其時守令,以元晦鎭現告,請令廟堂,稟處矣。本邑旣有柴結之名,則無怪其聽聞之爲惑,而實狀旣如此,伊時守令,別無可罪之端,今姑置之,何如?傳曰,允。
禁府啓目,前假監役李後秀原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
平安監司李泰永疏曰,伏以皇穹不吊,大行大王,奄棄臣民,深山窮谷,哀號均切,高天厚地,叫叩靡逮。遐祝方期於萬年,而遽止五旬,晠化普洽於八域,而纔踰二紀,仙遊雲邈,弓劍莫攀,日月如駛,公除且過,盛德至善,沒世難忘,而極冤深痛,惟日冞新,悠悠蒼天,胡寧忍斯?伏況我殿下,沖齡宅恤,篤孝根天,出而居嚴廬,皇皇焉如求不得入,而侍東朝,煢煢然靡所仰慰,拚擗哀慕,何以堪抑?興言及此,五內如割,幸玆离日重華,慈天赫臨,周序之顯謨丕承,元祐之至治方隆,億萬年磐泰之業,實基於此,環東土含生之倫,慶祝曷已?嗚呼,今日在廷之臣,孰非我大行朝涵育生成中物,而臣以舊日宮僚,最荷恩造,頂踵毛髮,罔非攸賜,生死肉骨,式至于今,雨露喣濡之澤,若偏臣身。前後所被,河海莫量,而臣實無狀,涓埃蔑效,惟其炳然丹衷,得之秉彝,區區忠愛之悃,蘄祝之私,不敢自後於人。而立朝垂三十年,居外之日恒多,觚稜入望,夢魂長勞,況自近年以來,蒲柳之質,衰謝無餘,狗馬之誠,戀結愈切。只願釋此職守,得入脩門,一瞻耿光,少伸寸忱,卽臣夙宵耿耿,寢常悟而食常忘者也。今焉玄宮永閟,萬事都已,周几洮頮之際,旣不得奔走將奉,滕廬哀慽之辰,又未能出入起居。承諱盡哀,止於館庭之六日,服衰行禮,不過朔望之一哭,滿腔悲冤,忽忽忘生,徊徨掩抑,此何人斯?轉眄之間,山陵卜吉,啓欑有期,諸大夫卿士,行將拚號於龍輴之下,哭擗於珠邱之側,而臣獨關河淹滯,未造執紼之列,冥如頑如,若無知識者然,天理人情,寧有是哉?嗚呼,臣之西也,承命而出,未及歸報,遽有此日,若使臣拘於官守,解歸差晩,而廞衛已啓,反面無地,則臣雖卽地滅死,以效蓐蟻之忱,猶將爲不瞑之鬼耳。當此聖上在疚之時,文字瀆擾,極知悚猥,而衷情所迫,按住不得,玆敢疾聲哀籲於天地父母之前。伏乞聖慈,俯賜鑑諒,亟遞臣所帶職任,俾得趁期還朝,一洩塡臆之至痛,千萬至祝。臣無任云云。答曰,省疏具悉。卿其勿辭察任。
獻納林漢浩疏曰,伏以皇天降割,仙馭上賓,如喪之慟,率土惟均,日月如流,旬朔屢更。伏惟我殿下根天之孝,我殿宮止慈之情,崩隕號擗,傷損必多,區區下懷,實不勝焦迫之至。臣以大行朝化育中物,偏荷雨露之澤,前後歷敭,無非恩造,而至今不死,視息如舊,茫茫穹壞,此何人斯?此際薇垣除旨,忽下於待罪敦匠之中,而次對有命,召牌儼臨。今於初元求助之日,臣豈敢輒事逡巡,以重罪戾,而臣本羸弱,當夏淹病,宛轉床席,殆至屢旬矣。忽遭天地崩坼之慟,擔曳赴班,旋又見差都廳,逐日供劇,症勢越添,轉動無路。況臣自來庸憒,本不合於耳目之任,而今當一初淸選之時,尤不可冒玷言地,以辱朝廷,則顧臣情病,俱無承膺之路,敢陳短章,冀蒙體諒焉。臣旣不以言官自處,而區區憂愛之忱,有不敢終默,今於乞免之章,玆附一二愚見焉。惟我殿下,沖齡御極,艱大是投,國勢之孤危,人心之憂懼,殆國朝以來罕有之事,則目下急務,莫先於保護聖躬一事,而幸賴我慈聖殿下,哀疚焉慰勉,機務焉參斷。凡所以輔翼聖躬者,無所不用其極,則宗社賴以安,臣民有所恃,誠爲億萬無疆之休,而第念聖躬保嗇之方,不專由於將攝之宜,扶護之勤而已。人主一心,不但爲萬化之源,亦所以頤養一身之本,心地和平,然後肢體伸舒,喜怒得中,而疾病斯遠矣,古人所謂天君泰然,百體從令者,正謂此也。今殿下,雖於哀遑罔極之中,務宜點檢自省,操存得方,哀而不至於損,憂而不至於過,則保護之道,宜無過此者。至於保養此心之道,尤在於講學一事,而仰念寶齡,未及志學,智慮政當日廣,則凡所以涵養啓發之方,一日爲急,向有在野儒賢敦召之命,近許在直儒臣開講之請,啓沃之責當,咸得其宜,而御講筵接講官,亦由於一心上開納之如何耳。聖心開發,則嘉言徽謨,無不翕受而體認矣。如其不然,則雖日開講筵,頻接儒賢,卽不過文具而已,顧何益於出治之本哉?故臣以爲保護聖躬之方,必自聖心而先懋焉。竊伏念巨創以來,擧國民心,始也遑遑靡依,終得帖然向安者,只緣一月之間,朝廷之所以發號施令者,無異於大行臨朝之日,而政措之間,姑無一事之貽弊民間故耳。何幸年穀稍登,八路均稔,則人心自有依賴,邦本庶得奠安,斯豈非皇天之所悔禍,祖宗之所冥隲也哉?在今所以上答天心,下係民情者,尤在於一初之政令,而政令之宜先者,無過於今秋災實之均施而已。臣年來居外,略知農政之利害,雖在大登之歲,山沿高低之異宜,貪富勤慢之不同,不能無此疆彼界於得失優劣矣。況於今年,始旱終澇,不能無晩移枯損之患,驟注暴漲,亦必有沙覆川反之處。臣未知守令之執災,道臣之報摠,其多寡增減,果皆咸得其實,而朝廷之所以劃下者,不得不從優,營邑之所以分俵者,不可不稍實。使彼緣畝之民,無一把之冤徵,則惠澤方可均及,人情自當洽然,此豈非一初結民心之大機會耶?宜令籌司,預爲商度,遍飭營邑,早加審驗,俾得執報無爽,區劃得宜,以爲實惠下究之地焉。至若目今最先務,卽財用是已,經費之不裕,儲留之垂罄,卽年來度支之所常憂者,而奄遭大喪,倉卒縻費。其於責應供億,尙有不及時之歎,而且夫使星旁午,冠蓋相望,徵發無可繼之策,支辦有中窘之慮。苟非隨事節省,逐處裁略,蠲除冗費,撙節實用,則恐無以完事竣役矣。今若以財用之不優,反務生財之道,有所低仰於災實之政,則亦豈非求益反損之歸耶?臣故曰,以今之財,支今之用,惟在於節用也。伏願殿下之垂察焉,念臣學蔑才疎,性又庸懦,當此可言之會,旣不能殫竭底蘊,仰禆聖德,而草草數語,亦不免陳腐之歸。自顧慚恧,無地自容,而第念聖人容受之德,不以芻蕘而或忽,則惟於陳陋之中,亦豈全然無可採者耶?惟聖明,不以人廢言,務盡來諫之道焉。臣無任云云。答曰,省疏具悉。所陳當留意,災實事,令廟堂嚴飭,爾其勿辭察職。
庚申八月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,提調徐邁修,行左承旨李得濟,同副承旨崔獻重,假注書李弘謙·李基憲,事變假注書申在明,記注官承膺祚,記事官李存秀,領議政沈煥之,行上護軍李秉鼎,戶曹判書李在學,行大護軍趙鎭寬·徐有大,禮曹判書李晩秀,行大護軍韓用龜,兵曹判書金祖淳,刑曹判書李書九,行大護軍李益運,行護軍申大顯,漢城左尹申大謙,行護軍李漢豐,開城留守金勉柱,吏曹參判尹行恁,執義閔師宣,掌令李泰賢,校理金熙周,醫官柳光翼·金孝儉·李惟鑑·安昌禧·吳千根,以次進伏訖。煥之等曰,日間聖體諸節,若何?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,右相則今日日次問安,又有賓對之命,故必欲入參,而病勢難强,故不得入來云矣。邁修曰,醫官待令,診候,何如?上曰,不必入診矣。仍命藥房先退。煥之曰,民事多有稟處者,筵退之後,當以草記仰奏矣。上曰,依此爲之也。煥之曰,卽接戶曹所報,則吊慰進賀兩差倭,當次第出來,而所給禮單人蔘,不可不及今措備,故體蔘二十四斤,自戶曹發關箕營,使之貿取於江界矣。該府使,以蔘政之極艱,有所防報云。今方自廟堂,更爲關飭,而江界事勢,似不得專辦,在前別貿人蔘,間或有分定於北道之例。今亦以限八斤,貿取上送之意,分付關北道臣,價本則以兩道所在該曹所管錢布,量宜劃給,何如?上曰,依爲之。出擧條煥之曰,平安兵使李儒敬,瓜滿後仍閱春夏,聞其病情,難管重任云。北兵使李潤謙,曾於春間,瓜滿出代而因關西諸邑之次次仍任,北閫同歸仍任之中矣。聞其病亦難管北邊之鎖鑰云,平安兵使李儒敬,北兵使李潤謙,竝許遞,何如?上曰,依爲之。今日議薦,不多日內辭朝,可也。出擧條煥之曰,籌堂有司及兩道句管方有闕,兵曹判書金祖淳,吏曹參判尹行恁,有司堂上差下,戶曹判書李在學嶺南句管,金祖淳京畿句管,尹行恁貢市堂上亦爲差下,使之察任,何如?上曰,依爲之。出擧條換之曰,向日臺臣請討醫官之啓,大王大妃殿,以公除後當處分,爲敎矣。渠輩之負犯罔赦,擧國之冤憤愈激,自搢紳章甫,以至婦孺輿儓,莫不顒竢明旨之遄降,快覩顯戮之亟加,而已過旬日,未承處分,以聖朝好生之德,雖欲寬貨,萬口之公議,亦不可終遏矣。伏乞仰稟慈殿,卽賜夬斷,以伸王法,以洩輿憤焉。上曰,慈殿當有下敎矣。出擧條大王大妃殿下敎曰,醫官事,公除後卽欲處分,而姑且商量,大抵當初酌處,豈謂渠無罪而然也?渠之罪狀,終難容貸,若非渠之自薦,則何以知某方之有無?且非渠之擔當,則豈至於進用之境乎?卽此一罪,已是渠之斷案,非不欲拿鞫正法,而此時不忍聞此等說,且渠之罪狀,不須更問,而公論輿憤,終不可禁止,今日因卿之奏,而當處分矣。仍下諺書傳敎,承傳色傳于獻重,獻重飜謄讀奏曰,醫官事,當初酌處,非謂無罪,自有深量者存,大體渠不發說,某方之有無,何以知之?又非渠擔當,則亦豈至於進用之境乎?渠以方外蟣虱之賤,何敢議論於莫重議藥而容喙乎?公法不可屈,輿憤不可遏,嚴囚罪人沈鏔,所囚地方,仍爲正法。煥之曰,慈敎如此嚴截,輿情莫不感泣洞快矣。秉鼎曰,定平府嚴囚罪人鏔,所囚地方,仍爲正法事,命下矣。發遣本府都事,與地方官眼同,捧結案正法,何如?上曰,依爲之。出擧條秉鼎曰,臣自藥院遞出時,鏔以有方藥爲言,故臣問之曰,汝敢與聞於莫重議藥之地乎云爾,則渠敢以死質言,渠之妖惡,臣於其時已知之,今日處分,誠快人心矣。秉鼎曰,逆鏔正法之傳敎,特降於擧國顒俟之際,從此神人之憤,庶可少洩,至於物故罪人命吉,窮凶罪狀,有浮逆鏔,而只緣鬼誅先加,王章尙此未伸。收孥之請,方在臺啓,而旣有先朝受敎,臣不敢更爲煩瀆,若竝與諸子,而不爲散配,使之偃息於輦轂之下,則非但輿憤之愈鬱,其可曰國有法乎?命吉諸子之爲先散配,恐不可已,故敢此仰達矣。煥之曰,物故罪人,無得收孥,有英宗朝受敎,執法之臣,雖不敢輕議,至於諸子散配,旣多已例。且如命吉之罪狀,王章雖未及施於其身,而諸子散配,焉可已乎?大王大妃殿下敎曰,收孥之典,則旣有受敎,不可議到,而諸子則散配,可也。出擧條秉鼎曰,本府擧行方時急,臣則當先退矣。上可之。秉鼎先退。大王大妃殿下敎曰,各道放未放秩中,或有當入於放秩而不入者,須卽詳錄以奏也。煥之曰,當退與廟堂,相議爲之矣。煥之就座。獻重曰,諸宰進前奏事。在學曰,經潦以後,宗廟墻垣及宮墻諸處,多有頹圮處,圍排把守,不可許久仍置,自臣曹,擇日改築,恐合事宜,故敢此仰達矣。上曰,依爲之。出擧條有大曰,臣營中軍吳載徽有身病,今姑改差,何如?上曰,依爲之。出擧條用龜曰,伏見全羅監司金達淳狀本,則以爲,茂朱赤裳山城璿源閣修改,已爲三十五年之久,而樑上塗灰,幾盡剝落,樑脊二處,缺陷有穴,顯有雨水流入之痕,廳板杇傷脫落,以柱撑支,其所修改,不容少緩,請令該廳稟處矣。莫重璿源閣,滲漏杇傷,至於撑木之擧,聞極驚悚,依例發遣郞廳,與地方官眼同修改之意,分付該曹·該道,何如?上曰,依爲之。出擧條祖淳曰,參下官仕日不足,未滿十日以下者,例皆筵稟後陞六矣。今番都政,當於望間爲之,而宣傳官李玉鉉,仕日不足,爲五六日,似當依他例陞六,故敢此仰達矣。上曰,依爲之。出擧條行恁曰,本營素無布貯,每年取用於咸鏡監營防布,仍爲定式矣,今年則用下倍前,無以繼用,元定式外,四十同加數取來,以爲添補之地,何如?上曰,依爲之。出擧條師宣·泰賢等曰,三司合啓,兩司合啓,以諫院不備,今日姑停,只當以府啓,仰奏矣。師宣·泰賢等曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試。申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。日前慈聖殿下處分明快,群情洽然,而闡明義理之地,跡涉背馳之類,不可近㳂行遣而上,請泰安郡投畀罪人申耆,亟施島配之典。上曰,亟停勿煩。出擧條師宣·泰賢等曰,命吉諸子散配之處分,嚴正光明,神人之憤冤,從此可洩,而第伏念命吉,旣已徑斃,而未施孥戮之典,則其諸子散配,宜其從重,而不宜從輕,請命吉諸子,絶島遠配。上曰,旣已處分矣。出擧條師宣·泰賢等曰,臣等有區區所懷,敢此仰達矣。今日是嗣服初元,垂簾聽政後,再行之次對,而臣等初登筵席,豈不欲仰陳一得之見,以禆新化之萬一,而非但知識之蔑裂,自下仰勉,則大僚,旣以十條陳箚,綱領恰好,臣等雖欲陳膚淺之見,不過推演十條之說。且伏況慈聖前後三條下敎,正當懇測,此又十條之綱領,目今悠悠萬事,無過於保護聖躬。伏願先自寢睡·水刺之節,以至起居節宣之方,必加戒愼,遵守成憲,尤爲當今之第一義。古人云,欲法堯·舜,當法祖宗,傳曰,遵先王而過者,未之有也。伏願恪守敬遵,而至於懷保小民,又是召誥諴小民之意。諴小民,是祈天永命之本,而祈天永命之本,又在於疾敬德,敬之一字,是成始成終,徹上徹下之道,其效至於篤恭而天下平,伏願以敬之一字符,深留聖意焉。上曰,當留意矣。出擧條師宣·泰賢等曰,疾敬德三字,是祈天永命之本,而若其措諸施爲之間,則擧直錯枉,又是要道也。傳曰,擧直錯諸枉則民服,擧枉錯諸直則民不服,擧措之直與不直,而民心之服與不服係焉,可不愼哉?大舜之治,巍蕩莫尙,而分命九官·十二牧,則恭己正南面而已矣。得人之效,若是其捷,而如欲得人,則宜先立賢無方,惟才是庸,而立賢無方,則末流之弊,易歸於名器之淆雜,立賢宜其無方,名器貴乎愼惜,二者貴乎竝行而不可廢一。人主爵賞,不可遍加於天下,賞一人而天下勸,罰一人而天下懼,爵賞之不可不愼,有如是矣。顧今大政當前,伏願申飭兩銓之臣,益懋擇人之方焉。上曰,所陳好矣。出擧條大王大妃殿下敎曰,此臺臣所陳,誠甚好矣。須令兩銓曹,各別留意,其中賞一人而天下勸,罰一人而天下懼一段語,最爲切當矣。大王大妃殿下敎曰,別工作李後秀,爲先汰去,拿問嚴處,當初臺啓措語,敢及於莫重不敢言之禮節,萬萬驚駭,後秀則已處分,臺啓則卽停。獻重承書大王大妃殿傳敎,讀奏訖。熙周進伏曰,臣以無似,猥忝經幄,空疎譾劣,何足與論於啓沃之責,而今當一初之會,初登筵席,竊有區區所懷,敢此仰達矣。天下事爲,未有無自期而成者,所以自期焉者,固當以盡者爲準,不當以不盡者爲準。顔子之言曰,舜何人也?予何人也?有爲者亦若是,孟子之言曰,迺所願則學孔子,顔·孟之所以爲顔·孟,蓋由於自期之在於大舜·孔子也。我殿下睿質天成,聖學夙就,祖宗之所付畀,臣民之所愛戴,其期望於成就者,豈在於堯·舜·孔子之下哉?誠以遠大爲期,立志堅固,用工篤至,則不患不及於古聖人之域矣,伏願深留聖意焉。上曰,所陳好矣。出擧條熙周曰,人君之所宜法者,無過於周公無逸一書,逸者安逸之謂也,安逸則歸於怠忽,怠忽則流於放肆,可不戒哉?古者聖人,惟是之懼,自天子之元子·適子,以至凡民之俊秀,莫不有敎,八歲而敎之以灑掃應對之節,禮樂書數等文,十五而敎之以修己治人之道。幼而學,壯而行,皆從不敢安逸中做去,而所以作聖之工,亶在於是,今觀無逸一書,則反復詳說,丁寧懇惻,可見周公輔幼主之苦心血忱,而亦足爲萬世人主之龜鑑也。我殿下,以成王之年,嗣無疆大曆服,國勢則孤弱,百度則廢弛,此正君臣上下,交相勅勵,不遑暇息之時也。伏願殿下,必以無逸書,置之座右,以爲朝夕觀省之資,又以是董率群工,無敢有一毫安逸之意,則其有補於聖工與治化也大矣,是臣區區之望也。上曰,當留意矣。出擧條大王大妃殿下敎曰,李後秀處分之敎,臺臣果爲詳聽乎?如是下敎者數次。師宣言於獻重曰,今日諫臺,無入來者,承旨以此意,警咳也。獻重曰,筵體何等至嚴,而執義閔師宣,就座之後,語涉不審,誠極未安,推考警責,何如?上曰,依爲之。出擧條大王大妃殿下敎曰,當此時,臺諫不爲詣臺云,各別嚴飭,後勿如是。獻重承書大王大妃殿傳敎,讀奏訖。煥之復進曰,召對所御冊子,曾以孟子第七卷,仰請蒙允矣。聖躬雖在攀擗哀慕之中,講學之工,不宜間斷,召對從近開筵,引接儒臣,以收日月就將之效,何如?上曰,依爲之。出擧條師宣曰,臣知識蔑裂,言議巽軟,本不合於淸朝耳目之任,而且有自來情勢,臺端一步,自劃有素矣。適當禁直持被之日,夜半之除旨遽降,初元之賓對有命,臣怵畏義分,他不暇顧,章皇出肅,而及登筵席,生疎蒙昧,至被承宣請推之擧,以此情蹤,其何可一刻仍冒於臺次乎?請命遞斥臣職。上曰,勿辭,亦勿退待。出擧條泰賢曰,臣愚魯譾劣,百不肖似於淸朝臺官,而恩除遽降於此時,冒沒承膺,再昨日公退後,素患泄痢暴發,昏倒之中,飭敎截嚴,他不暇顧,章皇趨詣之際,未免遲延,致有承宣請推之擧。臣滿心悚惶,靡所容措,以此情蹤,何敢一刻晏然於臺次乎?請命遞斥臣職。上曰,勿辭,亦勿退待。出擧條大王大妃殿下敎曰,外邑民弊中還穀,最當軫念,大抵還穀名色無數,吏胥奸弊,由此而生,受還之民,亦難領會,不可無變通。廟堂從長相議,以備局句管,或戶曹穀爲名耗穀取用時,勿爲偏取於一處,舊還分排時,一體均排,賤糴貴糶,略倣常平之古法焉。獻重承書大王大妃殿傳敎訖。大王大妃殿下敎曰,近日垂簾,筵中酬酢,連爲書出乎?煥之曰,然矣。大王大妃殿下敎曰,近日籌坐,年老大臣,必難逐日進去,自今以後,或間一二日爲之,而日出後會坐,亦無妨矣。煥之曰,籌坐之例,必也趁早來會,待開門修呈進不進單子,故諸堂早來之際,亦不無各司弊端,謹當依慈敎,此後則間一二日開坐,而日出後來會矣。少間,上命退。諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
崔獻重啓曰,合辭方張之時,兩司無詣臺之員,事甚未安,除在外,傳旨未下外·未肅拜呈告人員,竝卽牌招,何如?傳曰,允。
大王大妃殿,傳于鄭尙愚曰,名位重,故大殿,居王大妃之上,自英廟朝,已有前例之事,而王大妃殿,雖以謙德有所敎,而事體則必不然者,先朝時,王大妃殿,以中宮殿,爲先朝手下,故所以上慈宮也。此時則依名位爲之,事面正,而亦以彰平日惠慶宮明達識見與謙德也。王大妃殿,先於惠慶宮受問安,爲不安而有此固辭,如此之意,使中外知之固好,故諺敎則雖使頒下,而非更改之事,依日前下敎擧行。
備忘記,在外承旨竝許遞,前望單子入之。
承旨前望單子入之,閔台爀·金宗善落點。
鄭尙愚啓曰,新除授同副承旨金宗善,以前任宜寧縣監,方在解由未出中,何以爲之?敢稟。傳曰,勿拘。
鄭尙愚啓曰,新除授同副承旨金宗善,卽爲牌招,何如?傳曰,允。
傳于鄭尙愚曰,職務相妨,吏曹參判尹行恁本職許遞。
傳于鄭尙愚曰,政官牌招開政。
有政。吏批,判書金載瓚進,參判·參議未差,行左副承旨鄭尙愚進。以洪樂游爲吏曹參議,曹允遂爲副修撰,兪漢謨爲工曹參判,李趾采爲工曹正郞,韓樂裕爲假監役,閔命爀爲南學敎授,兼喬桐府使單徐英輔折衝,今加嘉善加資事,承傳。
兵批,判書金祖淳病,參判李翊模病,參議朴奎淳入直進,參知成鼎鎭病,護軍李鼎揆·尹行恁,副護軍沈象奎,以上竝單付。
傳于崔獻重曰,三司中在外人許遞,今日政差出。
再政。以宋銓爲大司諫,李萬榮爲司諫,李德鉉爲掌令,趙恒鎭爲正言,李垿爲副校理,金熙華爲修撰,李健秀爲禁衛中軍。
鄭尙愚啓曰,副摠管尹行恁,旣入闕中,不爲肅謝,直爲出去,事甚未安,推考警責,何如?傳曰,許遞。
以執義閔師宣,掌令李泰賢,持平李重蓮·韓始裕,獻納林漢浩,牌不進罷職傳旨,傳于崔獻重曰,只推。
崔獻重啓曰,行大司憲李城輔,掌令金㙆,在外,執義閔師宣,掌令李泰賢,持平李重蓮·韓始裕,牌不進,監察茶時之意,敢啓。傳曰,知道。
崔獻重,以司僕寺一二提調意啓曰,本寺兼內乘徐英輔,昨日政,移拜京畿水使矣。其代令該曹,口傳差出,何如?傳曰,允。
兵曹口傳政事,以李晳爲兼內乘。
鄭尙愚,以承文院都提調意啓曰,因告訃請謚·請承襲使臣狀啓,行狀中字行相左處及改付標等事,竝更爲正書下送,而當初査對時,臣等不能檢察,誠不勝萬萬惶恐。行狀所重自別,依齎表官例,令該曹,齎去官差出,使之齎送于使行所到處,何如?傳曰,允。
金宗善,以刑曹言啓曰,去閏四月二十日,因禮曹啓辭中霤祭月令漏落日官,劉在溫科治啓目,判付內,莫重月令,有此不察,若或過時始覺,則其爲悚然當,何如?初則只使科治,更思其在懲戢之道,不可歇治,待朝開坐,各別嚴杖,考律勘放後草記,該監提調推考,首任官,令提調嚴加科罪事,判下矣。伊時劉在溫,身病猝重,方在死境,待差病勘治之意,筵稟蒙允,今則在溫之病勢差完。依前判下,各別嚴杖一百後,取考律文,則大明律致祭祀典神祗條,有曰載在祀典應合致祭神祗,依時致祭,至期失誤者杖一百,依此律,劉在溫,待辜限決放之意,敢啓。傳曰,知道。
義禁府啓目粘連,忠淸道放未放冊子中,本府所管定配罪人,放秩稷山尹夔欽,海美鄭觀采,靑山李石求等段,旣因先朝特敎是白乎,則道臣之直置放秩,事未前有,難免不審之失,當該道臣,從重推考,尹夔欽等,竝置仍秩爲白乎旀。他餘罪人等,令刑曹稟處,何如?判付啓,依允。又啓目粘連,京畿放未放冊子中,本府所管定配罪人,南陽安廷鐸,當初定配,旣因先朝特敎是白乎,則有不敢輕議宥釋,置之仍秩爲白乎旀。他餘罪人等,令刑曹稟處,何如?判付啓,依允。又啓目粘連,咸鏡道放未放冊子中,本府所管定配罪人未放秩乙良,竝依修啓施行,他餘罪人等,令刑曹稟處,何如?判府啓,依允。又啓目,慶尙道放未放冊子中,本府所管定配罪人彦陽金履載段,先朝處分,何等截嚴,而不少難愼,遽置稟秩,極爲駭然。該道臣已有處分,雖不更爲請勘是白乎乃,金履載段,置之仍秩爲白乎旀,他餘罪人等,令刑曹稟處,何如?判付啓,依允。又啓目粘連,全羅道放未放冊子中,本府所管罪人靈光韓興裕段,當初定配,旣因先朝特敎是白乎,則有不敢輕議宥釋,置之仍秩爲白乎旀,他餘罪人等,令刑曹稟處,何如?判付啓,依允。
行大司憲李城輔疏曰,伏以臣纔上附奏,祗奉慈旨,雙擎九頓,伏地莊誦,有非無狀賤臣所敢承膺,萬萬惶懍,萬萬震迫,精爽飛越,措躬無所,而馹召旋降,恩批繼宣,招徠寵章,愈益鄭重,從古獲此於君父者有幾人哉?犬馬之忱,不勝銘鏤,而前後絲綸之下,禮際太隆,稱謂過當,悸恐戰慄,不可盡達。嗚呼,極天倫綱,微蟲不昧,臣雖冥迷,尙有秉彝,顧以蒙被先大王天地父母之恩,殊榮異渥,淪浹骨髓。雖千糜萬粉,誠所甘心,而自遭先王藹然之至意,復惟聖上㷀然之戚容,肝膽如碎,寧欲無訛。其竊欲一參內班,以洩至痛,一瞻天顔,以慰憂戀,卽臣子自然之情理,豈待恩召,而蹤跡卑賤,誠忱莫伸,猥荷聖慈,特加記念。乃於嚴廬攀擗之中,公除纔過之日,首先睠顧,誕宣別諭,丁寧諄複,盈溢屢幅,可以格神明而感豚魚。又況慈聖殿下誨諭之隆摯,復出於期望之深切,惟此盛擧,千古所無,但遠則有宋朝宣仁,近則有明聖聖母,豈意古堯·舜盛德之事,忽復親見於臣身乎?宋文正承聖母諺札時箚子,以爲此宜古大賢之所辭讓,其餘皆不足以承當。觀乎此,則臣若遽然趨承,非愚則妄,至追先帝報陛下之敎,旨意之懇惻,逈越尋常,雖千載之下,聞此敎而不感動者,無人心也。是乃慈聖殿下於臣,命之以萬死酬恩也,臣敢不涕泣拜稽,圖所以對揚德意之萬一乎?第臣旣無一分才識,可備誦說之聯,而聾聵昏謬,省識全迷,雖欲陪侍經席,罄竭知思,以效微誠,而不可得矣。司馬文正及宋文正,皆以一世山斗之重望,其羽儀明廷,允愜輿情,而如臣不肖,國人所知,乃以曠世稀罕之異數,施之於不當施之賤身,其爲四方之駭惑,物議之喧騰,當何如哉?不徒此也,國史書之,後世評之,謂臣以千萬不似,自欺欺天,濫叨三朝之殊禮,敢引兩賢之美事,冒膺匪分,貽羞朝廷,大爲新政之累云爾,則臣之不忠,將流播於無窮矣。其孤負先朝簡拔之光寵,極矣,豈不大可懼哉?此臣所以徊徨躑觸,欲進還却,而逋慢之罪,則萬殞猶輕矣。及奉批旨,又以慈敎爲諭,臣於是,不計微分之僭越,賤疾之危篤,竊欲不日登程,進身都下,以待有司之勘正,而請譴之章,豈敢言病?第向來承候之行,路次昏窒,幾殊僅甦,至今奄奄,若將垂盡,少加治療,幸免僵仆,則卽當竭蹶奔趨,不敢更犯違傲之科。伏乞聖明,俯垂諒察,亟命遞臣職名,治臣罪戾,以肅朝綱,不勝幸甚。慈敎之降,幾至一旬,今始封章,尤增死罪,而今當山陵卜吉,中外奔走悲遑之際,緣一介螻蟻之微,以致王人,銜命相續,驛路騷然。徜蒙賜批,則出付營邸,可以粗安私分,而亦何敢仰請也?臣無任云云。答曰,省疏具悉卿懇。日望簉朝,巽章又至,心甚悵然,勿辭卽起上來。仍傳曰,儒賢旣有言,此批答,令地方官,傳諭。
大司諫洪樂游疏曰,伏以皇天弗吊,我大行大王,奄棄臣民,環東土含生之倫,莫不奔走號哭,普切如喪之慟,月朔屢改,公除已過。伏惟我殿下出天之孝,我殿宮止慈之情,哀慟罔極,皇皇靡屆。嗚呼天乎,胡寧忍斯?仍念臣之不肖無似,偏蒙大行朝陶鑄之澤,始自釋褐之初,長侍香案之側,顧復如慈父,敎導若嚴師,頂踵毛髮,罔非造化,欲報之德,昊天罔極。追念疇昔,心膽摧隕,而褥蟻未遂,攀弓莫逮,奔走陪哭之列,忍過時月之久,頑甚木石,此何人斯?此際伏奉恩誥,以臣爲司諫院大司諫,悲感交中,有淚盈襟。夫言責之職,孰非愼重,而名以長席,責任尤別,苟非風稜言議,足以補君違而鎭世道者,莫宜居之。故從古名碩,亦皆逡巡而退步,則如臣疲軟,其何嘗擬議是職於一初勵精之日哉?昨日賓對,天牌儼臨,揣分量能,末由趨膺,逋慢之罪,已無所逃,而恩勘不加,召命又降,惶隕悚蹙,罔知攸措。臣固不以言責自居,而追先欲報,秉彝同得,略效願忠之悃,竊附仰勉之義,惟殿下垂察焉。恭惟我大行大王,光御二紀,盛德大業,嵬蕩難名,史不勝書,而以言乎典學,則傳堯·舜精一之心,任孔·朱繼開之責。窮經而闡性命之奧,反躬而盡體用之妙,以之工懋緝熙,志挽唐·虞敎化洋溢,沛若江·河。以言乎義理,則達孝盡情文之宜,講禮極精微之蘊,通于神明,煥如日星,一部春秋,昭揭倫綱,以至五月三十日筵敎之誕宣,而申明大義,以之明好惡而矯習俗。以言乎政謨,則動法聖賢,治陋漢唐,克勤無逸,夙夜乾乾,立敎先孝悌之本,建極敷寅協之化,大猷允升,會極歸極,此皆大行大王,宏規洪猷之垂裕後昆者也。周公曰,文王我師也,惟我大行大王,卽東方之文王也,殿下之師法,惟在乎大行大王,則是亦周公之達孝也。伏況我殿下,方當沖幼之年,誕敷繼照之光,而本源之地,不可不存養也,學問之工,不可不勤勉也。雖在哀疚之時,克遵列朝之家法,法筵召對,罔或間斷,以盡涵泳資益之道,以法我大行大王,天縱日躋之德焉。惟我殿下,繼志述事,莫先於遵守儀式,而惟我慈聖殿下,以女堯之聖,念宗社之重,光垂簾帷,渙宣絲綸,嚴正懇惻,以闡明義理,爲出治之要。旨哉慈敎,此先王精一之心法,而殿下之所當守以勿墜者也。念玆在慈,奉若拱璧,一以法先王之心,一以體慈聖之敎焉。惟我殿下,承祖宗艱大之業,御一日萬機之重,繼序不忘,敉寧圖功之方,專在於率由成憲,兢業無怠,丕遵貽燕之謨,克享無疆之休,以法我大行大王勤政之治焉。噫嘻痛矣,逆醫輩通天之罪,言之臆塞,思之膽掉,千剮萬戮,猶不足以少洩輿人之冤,而吉賊則鬼誅先加,王章未施,神人之憤,愈久愈深。而賊鏔則幸賴我慈聖殿下廓揮明斷,誕降嚴命,夬施正法,擧國臣民之至冤至慟,少可以洩慰,而凶如鏔賊,逆如鏔賊,豈可只誅其身而止哉?孥籍之常典,在所不已。伏乞聖上,亟降處分,卽令該府,斯速擧行,夬洩臣民沫血之憤焉。仍念臣之老母,素抱貞疾,長在床褥,而方當換節之交,重添毒感,證形危劇,食飮全廢,氣息凜綴。臣無他兄弟,左右扶將,調護藥餌,焦遑煎迫,萬無離側之勢,敢犯違傲,不避猥越,仰瀆嚴廬之下。伏乞天地父母,俯垂矜諒,亟命鐫臣見帶之職,以便救護,仍治臣逋慢之罪,以肅朝綱,千萬幸甚,臣無任云云。答曰,省疏具悉。所陳好矣,當留意,末端事勿煩,爾其勿辭救護。
前掌令洪彦燮疏曰,伏以臣民無祿,仙馭上賓,聖孝出天,哀動在廷,悲冤焦迫,曷有其極?仍伏臣,空空一蔭吏耳,迃疎衰廢,百無一長,猥蒙我大行大王不世之恩,拔之冗散之末,畀諸臺閣之重。告身之不得祗受,有旨之不敢承膺,無往而匪待刑之日,而天地之仁,無物不遂,山藪之量,有瑕必滌,威罰不加,造化曲庇,除書必踰常格,召命殆無虛歲。嗚呼,於敵以下,尙有以死相報之理,況得之於君父之前乎?感激圖報,寸心如丹,而特緣罪大忘讐,情急求死,至痛茫茫,迷諒斷斷,行吟田間,忽忽如狂,匪不知恩數之踰濫,逋傲之惶猥,而未敢以死罪姓名,輒塵香案之下。尋常自劾之擧,亦未曾擬同平人,委命草莾,積罪邱山,徊徨涕泣,自分金木,居然十三年之久,豈料冥頑不死,忍當天崩之變,遽叨此輓章製述之命也。嗚呼,如喪之痛,八域攸均,終事之誠,小大同情,顧臣受恩罔極,報答無地,中夜號擗,萬事都休。當此之時,區區結轖之冤,泣愬於模天畫日之餘者,豈不爲萬萬至願,而曾在己酉年間,亦忝是選,情勢悲苦,擧行無路,不得不仰首。嗚呼,特荷終始之洪私,俾之不枉其性,於戲不忘,淚在言先。夫以一介之賤,行兩截之事,於先朝則辭免乃已,在今日而冒沒從事者,分義也,道理也,兩無所當。然則臣雖欲怵畏感激,和淚撰進,得乎?有臣如此,生不如死,情窮理迫,冒入文字,蘄望恩造,不勝隕絶。仰惟聖人踐位,東朝垂簾,仁天悔禍,赫日正中,臣以世祿之裔,簪履之舊,頑如木石,不惟不能從大夫之後,以奉末議,乃反猥瀆私懇於嚴廬哀疚之中,古人所謂追先帝報陛下,此生已矣,臣罪萬死。伏乞亟命有司,論以當律,以爲孤恩違命者之戒焉。至於日前除命,又何等誤恩也?顧今萬化更始,四門肅穆,朝廷擧措,八域拭目,而緣臣滓穢之蹤,仰累新政,已無餘地,召旨之下,瞻聆失圖,況臣誓死迷執,神天在上,有不可誣者乎?懍蹙之私,亦未敢以已蒙恩遞,而有所自已也,臣無任云云。答曰,省疏具悉。爾其勿辭製進。
上在昌德宮廬次。
朝哭後,大殿·大王大妃殿·惠慶宮·嘉順宮·內閣·政院·玉堂口傳問安。答曰,罔極。
王大妃殿問安,以承傳色口傳下敎曰,旣有慈敎,故問安,雖不得不受之,而私心惶蹙,不得賜批,以受之樣,知之。
金宗善啓曰,知義禁金祖淳除拜後,過三日不爲出肅,依定式推考警責,仍卽牌招,何如?傳曰,許遞。
大王大妃殿,傳于金宗善曰,再昨日康命吉臺啓之依允,爲伸公議副輿情,而旣不用追律,則當有參酌之道,命吉諸子散配,特爲分揀。
行都承旨閔台爀,行右承旨林蓍喆,行左副承旨鄭尙愚,右副承旨崔獻重,同副承旨金宗善等啓曰,伏以臣等,卽伏承大王大妃殿傳敎下者,有逆醫命吉諸子散配分揀之命矣。臣等愕貽,實不勝抑鬱之至。噫嘻痛矣。命吉之罪惡何如,負犯何如,而顯戮未施,鬼誅先加,擧國臣民,莫不扼捥憤痛,恨不得食肉而寢皮。何幸慈聖殿下,俯循群請,誕宣明旨,孥戮之典,雖不得快施,神人之憤,庶可以少洩,今此散配參酌之命,又何爲而出於群情之外也?凶如命吉,惡如命吉,而應坐之律,旣未快行,從輕之典,亦隨而還寢,則其可曰國有法乎?伏願仰稟慈殿,特許反汗,俾王章伸而輿憤洩焉,惶恐敢啓。傳曰,慈殿處分之下,更何煩乎?
傳于鄭尙愚曰摠護使入侍。
傳于金宗善曰,慈敎之下,連日不爲詣臺,兩司諸臺,一竝遞差,政官待開門牌招,開政差出。
鄭尙愚,以魂殿都監摠護使意啓曰,梓宮漆布上加漆,今日已準十度,全體加漆,依丙申年例,以五度擧行,而吉日時,則令該曹推擇,間二日爲之之意,敢啓。傳曰,知道。
鄭尙愚,以禮曹言啓曰,魂殿都監啓辭,梓宮漆布上加漆十度,全體加漆,依丙申年例,以五度擧行,而吉日時,則令該曹推擇,間二日爲之事,允下矣。梓宮全體加漆吉日時,令日官池景喆推擇,則初度今八月十六日午時,再度同月十九日午時,三度同月二十二日巳時,四度同月二十五日午時,五度同月二十八日巳時爲吉云,以此日時擧行,何如?傳曰,允。
行大司諫宋銓,獻納林漢浩,正言趙恒鎭等聯名箚曰,伏以臣等,卽伏見大王大妃殿傳敎下者,有逆醫命吉諸子散配分揀之命。噫嘻,此何事也?此賊之罪,雖千剮萬戮,猶未足以少洩神人之憤,而常刑未加,渠自徑斃,收孥之律,未及追施,而凶種之任處輦轂,卽輿情之萬萬痛惋者。日昨賓筵,東朝處分,極其嚴正,有足以伸公議而洩輿憤,臣隣莫不贊歎,輿儓擧皆稱快,於是乎,人情,大可見矣。今玆參酌之敎,寔出於群下所望之外。噫,凶逆如命吉,而應坐之律,旣未快施,散配之典,又復還寢,則尙可曰國有三尺乎?且況逆鏔,旣施正法,而此賊,特以身斃之故,獨逭典刑,竝與次律而不加,殆同無罪者然,天下寧有是耶?初元命令,尤所審愼,而乍允旋寢,有關刑政,竊不勝憂慨之至。伏願仰稟慈殿,特許反汗,得以伸邦憲而慰群情焉。取進止。答曰,省箚具悉。勿煩。
校理趙得永·金熙周,副校理閔命爀,修撰閔耆顯,副修撰沈奎魯等聯名箚曰,伏以臣等,卽伏見大王大妃殿傳敎下者,有命吉諸子散配分揀之命矣。臣等相顧愕眙,不勝憂慨之至。嗚呼,諸逆醫通天之罪,實是神人之所共憤,覆載之所不容,何幸慈敎誕宣,聖斷赫然,鏔賊伏法於所到,命吉之諸子散配,臣民冤憤,斯可以少洩矣。夫何散配之命,旋卽還寢,天討旣張而復弛,國論將伸而復鬱,臣等竊爲聖明惜之也。嘻噫,命吉之罪,有浮於鏔賊,而王章未加,鬼誅先及,則到今伸公法慰輿情之道,惟在於諸子之散配,此其可以不用追施之律,竝與其子,而一例容貸乎?臣等忠憤所激,相率陳箚。伏願殿下,仰稟東朝,依日昨處分,命吉諸子,亟施遠地竄配之典焉。取進止。答曰,省箚具悉。勿煩。
執義閔師宣,掌令李泰賢,持平李重蓮等聯名箚曰,伏以臣等,卽伏見慈聖殿下傳敎下者,有命吉諸子分揀之命,臣等相顧驚愕,不勝痛冤之至。夫命賊之顯戮未加,而陰誅先及,已是失刑,而國人之冤憤愈切,至於追律之不施,式遵先朝之受敎,而若其凶種散配之典,已是太輕。再昨日臣等之爭難者此也,而島竄之請,終未蒙允,臣等之退而衷情弸塞,歷日靡定,今伏見全釋有命,豈意承此敎於此時也哉?豈有凶逆如命賊,而其諸子,偃息於覆載之間者哉?一國之輿情不可拂,萬口之公議不可遏。況伏蒙慈聖殿下,依允之下敎,爲伸公議副輿情,今有發配分揀之命,輿情之益憤,公議之愈激,容有極哉?玆敢以國人之情,仰瀆嚴廬之下。伏乞聖慈,仰稟慈聖殿下,依前下敎,命賊諸子,亟施發配之典。取進止。答曰,省箚具悉。勿煩。
庚申八月十二日午時,上御誠正閣。摠護使入侍時,行左副承旨鄭尙愚,假注書李弘謙,記事官李存秀·洪奭周,摠護使李時秀,以次進伏訖。時秀曰,近日日氣晴和,聖體候,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,卿好爲往還乎?時秀曰,伏蒙下念,無撓往來矣。臣於今番,下往看審,則伐木補土之役,纔已就緖,而揆以凡眼,封標之地,極爲純吉,下情萬萬悲幸矣。上曰,土色何如耶?時秀曰,始爲破土,而封標處,姑不敢破開,而其傍近土,深至數尺破見,則果甚好矣。時秀曰,臣於今番,因斬草破土奉審事進去,山陵影幀移奉時,亦爲陪從,有不可不稟定事,故敢此仰達矣。影幀移奉後,守護之官員及下屬,姑未差定,以奉安閣衛將二人,仍令守直,守僕軍士,則以外整理所下屬權差,使之擧行,何如?上曰,依爲之。出擧條時秀曰,園所齋室,今將撤移,園官當移入於禦牧軒矣。旣是影幀奉安之舊所,有難擅自入處,而各陵寢御齋室,陵官因下敎例皆入處,今亦依此例許入,何如?上曰,依爲之。出擧條時秀曰,園所齋室,旣已移入於禦牧軒,則齋室前十餘間行閣,不可不以舊材瓦移建,而此則非都監所管,當自該曹擧行矣。工役不甚大段,不必別送郞官,分付該曹,工匠物力,酌量下送,使園官兼監役,從便擧行,何如?上曰,依爲之。出擧條時秀曰,舟橋排設,當趁外梓宮陪進之前,而舟橋堂上金文淳,方在山陵都監,使之臨時從便往來看檢,何如?上曰,依爲之。出擧條時秀曰,華城摠制及判官,係是地方官,山陵工役,自多看檢擧行之事,而都監事體莫重,旣非經稟,則不敢任自出入,此後摠制判官,從便往來,隨事董飭之意,分付,何如?上曰,依爲之。出擧條時秀曰,臣今適登筵,有區區所懷,敢此仰達矣。物故罪人命吉之罪,雖因受敎至嚴,不得施當施之律,而日昨賓筵,有命吉諸子散配之命,庶可以少洩擧國臣民之憤。卽伏聞慈敎又下,乃以分揀爲敎,諸子散配,旣與孥戮而有異,逆吉罪犯,初非參酌之可論,似此輕典,亦復乍允旋寢,則輿情之冤憤,將何以慰解乎?伏乞仰稟慈殿,分揀之慈敎,亟命收還焉。上曰,慈殿處分至當,不必更達矣。出擧條上曰,都監之役,果無民弊乎?時秀曰,在京擧行之都監,則下屬許多,雖連爲申飭,而慮不能無弊,至於山陵都監,皆是雇軍而使役,故果無一毫貽弊之事矣。上曰,右相愼節,卿其聞知乎?時秀曰,臣入城後,姑未伻問,而因往來醫官聞之,則咽喉之症,比昨差減云矣。上曰,卿其早退休息,而土色,卽爲封進也。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金宗善啓曰,行大司憲李城輔,掌令李德鉉,在外,執義·掌令一員,持平二員未差,監察茶時之意,敢啓。傳曰,知道。
閔台爀啓曰,今八月十五日,都目政事爲之之意,敢啓。傳曰,知道。
大王大妃殿,以承傳色口傳下敎曰,昨日問安,王大妃殿雖不得已受之,而批答則不賜云,不爲賜答,萬萬不當之意,已言之矣。
傳于鄭尙愚曰,禮房承旨馳詣明陵奉審,局內諸陵,一體奉審以來。大王大妃殿,以承傳色口傳下敎曰,召對當從近爲之,而玉堂無人,甚可悶也。侍從堂下罷散人敍用,玉堂有闕之代,開政差出。
閔台爀啓曰,同副承旨金宗善,因金吾諸堂聯疏,謂有情勢,陳疏出去,原疏以國忌齋戒,不得捧入矣。同副承旨金宗善,卽爲牌招,何如?傳曰,允。
傳于林蓍喆曰,同副承旨上疏入之。
閔台爀,以吏批言啓曰,玉堂東壁,今當差出,而前望中無故之人,只有二人,故不得已以二望擬入之意,敢啓。傳曰,知道。
有政。吏批,判書金載瓚進,參判未差,參議洪樂游進,行都承旨閔台爀進。以申獻朝爲大司諫,高宅謙爲執義,崔履亨爲掌令,金秀臣·李安默爲持平,金孝秀爲獻納,李東冕爲正言,金銑爲副應敎,申大顯爲知義禁,閔師宣爲司成,金健柱爲尙衣僉正。
再政。同義禁單申大顯。
兵批,判書金祖淳病,參判李翊模病,參議朴奎淳病,參知成鼎鎭入直進,右副承旨崔獻重進。護軍李儒敬·李潤謙,副司直李龜雲·金㙆·金履度,副司果李鼎秉·李東宇竝單付。
傳于鄭尙愚曰,奉審承旨入侍。
鄭尙愚,以國葬都監摠護使意啓曰,本都監都廳郞廳林漢浩,時無職名,令該曹口傳付軍職,冠帶常仕,何如?傳曰,允。
兵曹口傳政事,副司果林漢浩單付。鄭尙愚以魂殿都監摠護使意啓曰,因本都監草記,魂殿各項處所稟定事。傳曰,知道。內處所,依此下諺錄擧行,移安廳以下各處所,摠護使上來後看審,從便以定可也事,命下矣。今日臣等,謹依書下,進詣看審,則魂殿別無大段修改處,唐家則依前草記,以殿內舊排仍用,內差備各處所修理·塗褙等節,分付該曹,擇日擧行。移安廳,以宣政殿階上西行閣爲定。祭器庫,以階下西行閣爲定,御齋室,以宣政門內東行閣爲定,而至於安香廳以下各處所,魂殿近處,萬無變通之路。承政院旣甚便近,足以容接,政院望門,太近於魂殿,亦甚未安。若以安香廳殿官直所獻官房以下,入接於承政院,水刺間·典祀廳中排設及飯監各色掌以下,入接於堂后,中官守㒒別監房,入接於宣傳官廳書房色等處。承政院及堂后,移接於司饔院,司饔院,移接於扈衛廳,扈衛廳,移接於尙瑞院。員役房宣傳官廳,同入於武兼廳,書房色,同入於排設房,似爲便宜,而政院·廚院,皆有所重,與他司有異,次次移接,有不敢自下擅便,何以爲之乎?敢稟。傳曰,依此爲之。各處所別單書入,可也。
鄭尙愚,以國葬都監摠護使意啓曰,發靷時及返虞時,神帛輦·空輦·平轎子,當依前例,竝以平日所御仍用,而初度習儀,爲始用之矣,如或有傷損處,則不可不預爲修補,陪來奉審之意,敢啓。傳曰,正輦以丙申所用用之,空輦及轎子,以大行朝春邸所御者用之,可也。
鄭尙愚,以魂殿都監摠護使意啓曰,因本都監草記,傳曰,依此爲之,各處所別單書入可也事,命下矣。謹依傳敎,各處所別單書入之意,敢啓。傳曰,知道。
李得齊,以戶曹言啓曰,因魂殿都監草記內,差備各處所修理·塗褙等節,分付該曹,擇日擧行事,允下矣。修理吉日,令日官池景喆推擇,則今八月十五日巳時爲吉云,以此日時擧行,何如?傳曰,允。
同副承旨金宗善疏曰,伏以臣卽伏見金吾諸堂到院疏本,則以臣昨夕聯疏之退却,詆斥備至,竊不勝訝惑之至。蓋其疏語,事係執藝,則義在公憤,豈或持難於捧納,而第大臣三司疏箚外,齋日之毋得留院,自是不易之古規,則該堂疏中,無論三司軍銜,疏皆留院,已例班班云者,未知有何所據而然耶?臣職忝該房,旣以昧例見斥,則其何敢諉以院規,晏然在職乎?玆敢忙陳短章,徑出禁扄。伏乞聖明,亟治臣擅離之罪,以肅朝綱,以安微分焉,臣無任云云。省疏具悉。爾無所失,勿辭察職。
庚申八月十三日申時,上御誠正閣。奉審承旨入侍時,行左副承旨鄭尙愚,假注書李弘謙,記事官李存秀·洪奭周,以次進伏訖。上曰,承旨奉審無頉乎?尙愚曰,臣承命馳往奉審,則陵上丁字閣·碑閣,皆無頉矣。上曰,局內諸陵,一體奉審乎?尙愚曰,一體奉審,而亦無頉矣。命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金宗善啓曰,行大司憲李城輔,執義高宅謙,掌令李德鉉,持平金秀臣,在外,掌令崔履亨,持平李安默,未肅拜,監察茶時之意,敢啓。傳曰,知道。山林外竝許遞,明日政差出。
閔台爀啓曰,行左副承旨鄭尙愚,因金吾諸堂聯疏,謂有情勢,不爲仕進,陳疏到院,而原疏,以國忌齋戒,不得捧入矣,卽爲牌招,何如?傳曰,允。上疏入之。
傳于林蓍喆曰,左副承旨疏批已下,牌招察任。
鄭尙愚啓曰,吏曹郞廳來言明日月蝕捄食,本曹堂上,當爲進參,而判書金載瓚都監進,參判未差,參議洪樂游未肅拜,無進參之員云,參議卽爲牌招,何如?傳曰,允。
傳于閔台爀曰,刑·工換房。
傳于鄭尙愚曰,明日望奠,再明日全漆告由,朝奠當親行,政院知悉。
大王大妃殿,以承傳色口傳下敎曰,頃有朔獻與京外方物進上,依前之下敎,而只朔獻依前,各殿宮進上則減下,前下下敎中,京外進上依前之敎勿施,更修別單草本還入。
大王大妃殿,傳于鄭尙愚曰,以京外方物進上事,頃有所下敎者矣。別單磨鍊後,惠慶宮,爲念經費,非但不欲有加於前日,至欲減之,嘉順宮,本意雖苦辭不欲受,而難違主上孝養之誠。雖不得不受,不敢同於惠慶宮前日所受之進上,又請減等,兩宮謙德如是,則事當勉循,京外經費多矣。各殿宮進上方物,一竝減下,或有停捧物種,令攸司依此擧行,嘉順宮供上,當新出,而爲省經費,前在供上則出之矣。
大王大妃殿,傳于鄭尙愚曰,各殿宮炭燒木別單,依前嘉順宮炭燒木,其人十三名爲之。
閔台爀啓曰,卽者檢閱李存秀,以其親病,陳疏經出,原疏以國忌正日,纔已退却矣。所當直捧禁推傳旨,而此與無端經出有異,推考警責,何如?傳曰,允。
大王大妃殿,傳于鄭尙愚曰,明日望奠,再明日全漆告由親行云,而近日日氣,朝晝異候,連爲侵晨勞動,在節宣之道,甚未安,明日望奠,以攝行磨鍊。
鄭尙愚,以議政府三公意啓曰,明日秋夕物膳監進及月食救蝕時,本府西壁,當爲備員,而行左參贊金文淳山陵都監進,行右參贊李祖源有身病,俱不得進參,合有變通之道。左右參贊,姑竝許遞,令該曹口傳差出,仍令政院,待下批牌招,以爲分進擧行之地,何如?傳曰,允。
吏曹口傳政事,以李秉鼎爲左參贊,韓用龜爲右參贊。
崔獻重,以壯勇營言啓曰,博川郡守趙㞳,以本營自辟,昨冬因勅行仍任矣。今則瓜期已過,令該曹依朔州等邑例,一體差代,何如?傳曰,允。
行左副承旨鄭尙愚疏曰,伏以臣於再昨,與同副承旨金宗善伴直矣。金吾堂上陳疏到院,而旣是齋日,故果與僚員,據例還給,使之過齋後來呈矣。昨夕臣奉審復命後,得見其疏本,則以臣等之不爲卽捧留院,謂之以昧例,繼之曰慨惜,臣誠不勝訝惑之至。蓋於齋日,大臣·三司疏箚外,無得留院,卽是院規,載在故事,所謂已例,未知有何謬例,而臣則曾未見聞矣。如非格例所拘,則事係執藝,義在同憤,何所持難,且堂箚·臺箚,俱爲留院之際,獨於禁堂之疏,豈或退却乎?噫,近來院中古例,率多廢壞,此專由於如臣庸陋,忝叨出納之任,不能擧職之致,今當一初之會,尤宜恪遵,則禁堂之如是論斥,臣誠莫曉也。臣雖非該房,同是坐直,相議退疏,而該房旣以此引義,則臣何可獨自晏然乎?玆陳短章,仰瀆崇嚴。伏乞聖明,亟賜遞免,以靖私義焉,臣無任云云。答曰,省疏具悉。卿其勿辭行公。
上在昌德宮廬次。
開東,月食。
夜自五更至十六日開東,灑雨下雨,測雨器水深三分。
朝哭後,大殿·大王大妃殿·王大妃殿·惠慶宮,嘉順宮,內閣·政院·玉堂口傳問安。答曰,罔極。
朝奠罷後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。
藥房都提調徐龍輔,提調徐邁修,副提調金宗善啓曰,伏未審日間,聖體,若何。寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
金宗善啓曰,行大司憲李城輔在外,執義·掌令二員,持平二員未差,監察茶時之意,敢啓。傳曰,知道。今日政,新除授臺諫,待下批牌招。
崔獻重啓曰,備邊司郞廳來言,今日賓廳日次,而月食齋戒相値,不得來會云矣,敢啓。傳曰,知道。
閔台爀啓曰,同義禁申大顯除拜後,過三日不爲出肅,依定式推考警責,仍卽牌招察任,何如?傳曰,許遞。
備忘記,今日都政,慈殿當垂簾,吏·兵批政官,入侍開政。
傳于崔獻重曰,平安兵使留待。
傳于崔獻重曰,平安兵使入侍。
備忘記,平安兵使尹得逵下直,長弓一張,長箭一部,片箭一部,筒兒一箇賜給。
李弘謙陞六,代以吳淵常爲假注書。
李基憲陞六,代以李允謙爲假注書。
申在明奉命在外,代以崔漢翼爲事變假注書。
傳于閔台爀曰,贊成專城之養,何可遲待?司宰奉事宋欽天,今日政,道內守令差送。
傳于閔台爀曰,前郡守李宗祥,今日政,守令調用。
傳于閔台爀曰,左承旨·右承旨許遞,今日政差出。
以慶尙監司申耆狀啓,七八月令藥材進上中山藥,節序差早,限內不得封進,惶恐待罪事,傳于鄭尙愚曰,勿待罪事,回諭。
閔台爀,以吏批言啓曰,親政事,命下矣。本曹正郞·佐郞權減窠,依定式,口傳備擬以入之意,敢啓。傳曰,知道。
吏曹口傳政事,以安廷善爲吏曹正郞,嚴思彦爲佐郞。
鄭尙愚,以魂殿都監摠護使意啓曰,魂殿修改吉日,令日官池景喆推擇,則今八月十五日巳時爲吉云,以此日時擧行,何如?傳曰,允。
鄭尙愚,以禮曹言啓曰,今此嗣位陳賀時,嘉順宮封進諸道方物中,慶尙監司申耆,方在投竄之中,而被譴之前,已爲封進上來,依例看品捧入之意,敢啓。傳曰,知道。
崔獻重,以兵曹言啓曰,景福宮入直衛將嚴思賢,昨日不待面看,徑先出直,揆以事體,誠甚駭然,嚴棍懲治,何如?傳曰,允。
崔獻重,以兵曹言啓曰,五衛將李周鳳前任忠州營將,元永龜前任順天營將,元毅鎭前任晉州營將,蔡顯五前任南虞候,俱在任所,而上來間,該廳番次苟艱。忠翊衛將李殷錫,以其身病,勢難供職,呈狀乞遞,宿衛輪番之任,不可久曠,竝改差,何如?傳曰,允。
崔獻重,以兵曹言啓曰,新除授神光僉使元永胄,以其母病,轉益添劇,時月之內,萬無差復之望。人子情理,勢難遠離赴任,屢度呈狀乞遞,親病旣如此,則不可强令赴任,依例罷黜,何如?傳曰,允。
崔獻重,以兵批言啓曰,五衛將金宅礪前任慶尙監營中軍,嚴思勗前任全羅監營中軍,俱在任所,上來間,該廳番次苟艱,竝改差,何如?傳曰,允。
崔獻重,以兵批言啓曰,五衛將尹孝儉前任統虞侯,忠壯衛將李顯益前任平安兵虞候,俱在任所,上來間,該廳番次苟艱,竝改差,何如?傳曰,允。
崔獻重,以兵批言啓曰,訓鍊正可擬之人乏少,以二望擬入之意,敢啓。傳曰,知道。
崔獻重,以訓鍊都監言啓曰,今八月十五日魂殿望祭朝奠兼行時,因兵曹節目,東營軍三十五名,哨官沈鍾奎,集春營軍四十五名,哨官元永麒率領。弘化門外左右邊,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
都政。吏批,行判書金載瓚進,參判未差,參議洪樂游進,行都承旨閔台爀進。以李在純爲司僕主簿,兪漢寔爲禮賓主簿,李檍爲氷庫別提,金世淳爲軍資判官,金基允爲平市令,李啓遠爲司饔主簿,李榮遠爲南原府使,洪章輔爲沃川郡守,李永夏爲永平縣令,李英胄爲監察,朴吉源爲執義,權晙·林漢浩爲掌令,趙恒鎭·金商雨爲持平,徐鐸修爲司宰直長,洪晩榮爲內瞻直長,李象益爲平市直長,李元八爲順興府使,沈誠之爲陜川郡守。典籍四單呂榮徽·金瑥·任厚常·金秉淵,以上四學去官。南履正爲敦寧主簿,李憲愚爲靖陵直長,兪漢寔爲監察,徐謙淳爲和順縣監,李範天爲長水察訪,成海運爲軍資奉事,具駿遠爲繕工奉事,朴昌壽爲司饔奉事,李景愚爲平丘察訪,李鐔爲沙斤察訪,李明翼爲禮賓主簿,崔熽爲弘陵令,崔崑爲淸河縣監,朴宗慶爲順安縣監,黃仁紀爲任實縣監,張顯孫爲內資直長,崔文顯爲禁府都事,金順行爲社稷令,鄭持容爲泰仁縣監,趙榮春爲鎭安縣監,金胄淵爲尙瑞直長,李憲成爲司饔奉事,李仁行爲高山縣監,朴魯榮爲軍威縣監,金直行爲禮安縣監,鄭來重爲尙瑞副直長,金胄淵爲引儀,李持淳爲贊儀,金守基爲坡州牧使,宋益休爲鐵原府使,鄭來重爲尙瑞直長,任弘常爲繕工副奉事,李運復爲慶基殿令,李昇羽爲全羅都事,邊得翰爲咸鏡都事,兪孟煥爲尙瑞直長,沈允之爲濟用判官,李啓遠爲監察,尹仁基爲典牲判官,鄭漢喆爲新昌縣監,趙觀基爲濟用副奉事,李明翼爲監察,李彦五爲陰竹縣監,秦泳爲木川縣監,徐重修爲江華中軍,洪秉寀爲宗廟直長,李永錫爲引儀,宋欽天爲黃澗縣監,宋稚奎爲戶曹佐郞,李在純爲平市主簿,李得賢爲尙瑞直長,申爲內資奉事,曺龍玩爲司宰奉事,李敬魯爲司宰僉正,金元默爲魚川察訪,趙國仁爲濟用奉事,盧橙爲司藝,金致礪爲直講,李義福爲司饔主簿,黃穩爲司䆃主簿,趙雲衢爲朔州府使,李洛爲通津府使,閔修益爲漆谷府使,柳得恭爲豐川府使,南履翼爲靈光郡守,鄭敬翰·宋應奎爲典籍,李顯道爲咸從府使,李儒秀爲祥原郡守,徐翼淳爲樂安郡守,趙元溥·李弘遠爲兼引儀,金胄淵爲牙山縣監,蔡一祥爲惠陵令,金龍見爲恭陵令,李鎭復·兪漢謨爲承旨,朴宗衍爲顯隆園令,許栮爲英陵令,金衡柱爲礪山府使,申大坤爲海美縣監,尹愭爲黃山察訪,朴尙榮爲景慕宮令,李永錫爲司僕主簿,李克豐爲咸平縣監,尹心輝爲光陽縣監,李春榮爲平海郡守,李明翼爲刑曹佐郞,李弘謙·李基憲爲典籍,金履垕爲鰲樹察訪,韓耆裕爲栗峯察訪,李敬賢爲殷栗縣監,李德鉉爲狼川縣監,林蓍喆爲歲幣兼謝恩副使,尹羽烈爲書狀官,咸增文爲引儀,李喜榮爲司宰主簿,南履正爲監察,李周永爲假監役,崔致侃爲博川郡守,崔弘淵爲監役,趙文錫·金魯巖爲引儀,尹光心爲戶曹正郞,尹彝鉉爲廣興奉事,吳慶仁爲長興奉事,李潤俊爲禮賓主簿,閔命益爲尙衣主簿,白文璟爲直講,權椅爲典籍,金應一爲敦寧主簿,李履熙爲典籍,南公轍爲大司成,具得魯爲右通禮,尹行恁爲工曹參判,禁府都事崔文顯,司饔奉事兪漢敏相換,趙爲庇仁縣監,成舜民爲濟用主簿,金龍得爲瓦署別提,鄭珪爲引儀,尹東晩爲同義禁,李集斗爲同敦寧,李宜秀爲軍器正,李魯春爲江原監司,沈象奎爲禮曹參議,李惟命爲元陵參奉,李龜星爲厚陵參奉,洪秀俊爲徽陵參奉,趙煐爲泰陵參奉,洪允厚爲宣陵參奉,尹時東爲懿陵參奉,徐善修爲永禧殿參奉,金在源爲惠陵參奉,朴和文爲章陵參奉,尹光昌·趙榮錫爲禮賓參奉,尹善大爲典獄參奉,曺允遇爲假監役,韓光徽·成海默爲假引儀,東學訓導單洪達勛,李喆運爲定陵參奉,南公轍爲同春秋,尹行恁爲尙衣提調。
兵批,判書金祖淳進,參判李翊模牌不進,參議朴奎淳進,參知成鼎鎭進,右副承旨崔獻重進。以李益運爲知事,金相岳爲同知,李健秀爲副摠管,洪普源爲僉知,尹孝儉爲五衛將,李顯益爲忠壯將,林秀鳳爲慶熙將,李景佐·崔聖甲·金致赫爲武兼,尹範益爲忠州營將,李謙會爲淸州營將,柳和源爲全州營將,崔命健爲順天營將,高雲瑞爲晉州營將,訓鍊主簿金彦慶,判官鄭弼臣,主簿張滉·姜道彬·李基定,以上竝單付。柳鎭曄爲南虞候,金世禎爲黃海水虞候,洪聖禧爲昌洲僉使,全宗善爲茄坡知僉使,上護軍金文淳·李祖源,護軍宋銓,副護軍金爔,副司直閔師宣·高宅謙·李泰賢·李德鉉·崔履亨·李重蓮·韓始裕·金秀臣·李安默,副司果趙恒鎭,以上竝單付。韓昌麗爲廣梁僉使,史廷煥爲德積僉使,金師汲爲馬梁僉使,金德基爲花梁僉使,金洽爲老江僉知,劉命弘爲美錢僉使,諸景彧爲雲寵萬戶,朴亨源爲西水羅萬戶,權思正爲仁遮外萬戶,全大甲爲蛇梁萬戶,南宗玄爲南挑萬戶,李慶億爲西平浦萬戶,白達雲爲靑水萬戶,梁處坤爲水口萬戶,南極樞爲玉江萬戶,康漢邦爲古豐山萬戶,梁學曾爲正方萬戶,張鳳喆爲柳浦別將,申光默爲笠巖別將,李春郁爲浦項別將,沈公燁爲統虞候,沈擇之爲平安兵虞候,金弼壽爲禿用別將,白采彦爲林土別將,金顯周爲首陽別將,金熙華爲文兼,安弘燁爲加設訓鍊判官,李基秀·邊在華·任宗道爲加設主簿,柳鎭爀爲兼司僕將,金宅礪·嚴思勗爲五衛將,趙慶遠爲訓鍊僉正,李宗祥爲忠淸中軍,副護軍尹孝儉·李顯益·李邦城爲忠翊將,韓光迪爲忠壯將,宋文星爲慶熙將,沈豐祖·金魯甲爲訓鍊主簿,金九憲·沈公綽·李孝國爲五衛將,金聖浩爲訓鍊判官,李栻爲神光僉使,李玉鉉爲訓鍊主簿,朴春興爲慶尙中軍,洪鏶爲全羅中官,尹命烈爲北評事,金夢柅·吳彦吉爲五衛將,柳春源爲宣傳官,金麟鍾爲訓鍊主簿,申綋爲都摠都事,李雲淵·李寅英爲守門將,副護軍姜忱,張東源爲群山僉使,徐春輔爲兺怪萬戶,申綋爲馬馬海權管,田德顯·洪留浩爲都摠都事,淸州營將李謙會,全州營將柳河源,順天營將崔命健,忠州營將尹範益,平安兵虞候沈擇之,統虞候沈公燁,忠淸中軍李宗祥,以上今加折衝加資事啓下。副司果金載澤·李應俊·鄭禹濟·劉宗爀·朴文會·金岑俊·柳光濂·南鏶·李瑞坤·李思秀爲訓鍊主簿,申協爲訓鍊僉正,李春英爲中樞經歷,閔宗爀爲訓鍊副正,李箕明爲中樞都事,朴志泓爲五衛將,護軍林蓍喆·李得濟,副護軍吳文常·宋哲文,訓鍊主簿吳大晉爲武兼,黃仁燁爲部將,洪勉謙爲南陽監牧官,副護軍李謙會·柳和源·崔命健·尹範益,白泓鎭爲訓鍊正,朴敦常·趙濟弘·蔡翼永·李殷會·李時晦爲宣傳官,李元喆爲西道參軍,李光永·白恒鎭·權敏中·黃協基爲武兼,金相順·柳英漢·金致恒爲部將,李運奎·禹興雲爲守門將,李貞坤爲中樞經歷,金命翕爲部將,副司果金相順·李得江爲宣傳官,白宗澤爲部將,李億·金宗觀·韓在懋爲守門將,同仁權管李漢極,江口金樂九,乾川李得夏,雙靑李陽老,乫軒洞金泰淳,大吉號里李再國,吾利宋天柱·甲嚴·金敏,僉知單張鎭宅,副司果崔龍角,江原道節度使單李魯春。
判義禁李秉鼎,知義禁兪漢謨·尹長烈等疏曰,伏以臣等,伏見大王大妃殿傳敎下者,有命吉諸子散配,特爲分揀之命,臣等竊不勝相顧愕貽之至。噫,逆吉通天之罪,已悉於臺啓筵奏,而以若罪犯,未施顯戮,已爲輿情之至恨,諸子散配之乍允旋寢,尙何公議之少伸耶?其身徑斃,追律有禁,則擧國冤憤之粗洩,惟在諸子之散配,而今此參酌之敎,遽下於顒竢傳旨之際。嗚呼,此何故也?鬼誅先加,當律旣屈於逆醫,反汗忽降,輕典亦靳於凶孽,則王章其將蕩然,國言何以少塞乎?衷情所迫,短疏聯籲。伏乞聖上,仰稟慈聖,收還分揀之命,俾卽擧行,斷不可已也。至於逆鏔諸子,鏔旣伏法,則法不當置之於輦轂之下,爲先散配之請,寔出執藝之義,而草記訖未蒙允,致使醜種,尙今偃息,亦願遄下處分,以伸常憲焉。臣等日昨聯疏之不許留院,臣等謂之昧例,承宣認以遵例,更不欲與之較挈,而義是懲討,事係執藝,歷日泯默,不職大矣。聚首俟勘,冞增抑鬱,臣等無任云云。答曰,省疏具悉。勿煩。
草莽臣宋煥箕疏曰,伏以日月不淹,遽經公除,仰惟我聖上攀號痛霣,益復靡及,臣疾病阽危,尙不得奔赴,以伸分義,日夕哀惶,祇伏俟罪。忽於本月初四日,道臣齎致東朝下諭,初五日,史官臨宣聖旨,前後垂敎,勤懇惻怛,有足以感動木石之頑,臣讀未終行,自不禁失聲而慟也。嗚呼天乎,我大行大王,盛德隆化,度越百王,而未踰中身,倏爾厭世,俾殿下沖年之中,遽膺此艱大之業,凡在朝野,寧不憂虞而痛迫?惟是欽仰於登極之初,垂簾之後者,固不啻尋常,而及聞保護聖躬之慈敎,擧皆涕泣而顒祝。竊願殿下,念宗社至重之托,承殿宮至慈之意,節哀從禮,深自愼護焉。嗚呼,臣以無似,濫叨恩遇於先大王,許多年于玆矣。荐被召命,不克承膺,而屢犯違慢之罪者,實以涯分病情,俱不能堪也。年前開講之辰,春初冊儲之日,只緣十行絲綸,以不責世道,不縻職事,而誨諭諄復,臣於是,冒昧趨簉,猥登前席,而旋自揣分,亦不敢少淹,退伏田里,庶幾安心養病,以終餘年矣。荏苒閱夏,虛帶職名,癃老殘喘,苟延不死,而遭此崩天之痛,茫茫穹壤,悠悠慟恨,曷有窮已?不意殿下,復於初服,首先收召,敦諭隆摯,罔非愚分所不敢當,而其所責勉,不止於世道職事,至以追先王之知遇,體東朝之恩禮爲敎,臣感泣惶恧,益不知攸措也。嗚呼,殿下新服厥命,當新厥德,而厥德之新,亶在於克念典學,傍招俊乂,顧何取於如臣愚魯癃醜之畢露無餘者,以累始初之政乎?昔召公戒成王曰,若生子,罔不在厥初生,自貽哲命。噫,萬化更始,人心顒望之際,其用人之道,尤不可以一毫不審矣。今臣之冒被恩命,豈不有駭瞻聆哉?第竊念賤臣病氣,若有一半分可强之勢,則敢緩赴哭於菆塗之下,而素嬰風痰,長時澌綴,雖在和煦之時,有如秋蟲之咸俯,尙謹坏閉,方値寒凉之節,喘喘欲盡,寧有蹞步起發之望也?向於旅次,陳章徑還,固知罪戾之大,而實懼其僵仆路傍,貽累朝廷耳。今雖欲冒承明命,何可得也?一息僅存,北望掩泣而已。臣之所叨貳相峻秩,國子重任,在此時,尤豈微分所敢安者哉?伏乞聖慈,特垂鑑諒,亟賜鐫遞,仍收敦召之命,俾得安意就盡,不勝幸甚,臣無任云云。答曰,省疏具悉卿懇。此時卿何不來?卽起造朝,予日望之。仍傳曰,此批答遣史官,傳諭。
大司諫申獻朝疏曰,伏以皇天不吊我東方,以我大行大王至仁盛德,壽未及五旬,治不滿三紀,而忽焉遺棄此八域臣庶而莫之恤也。嗚呼天乎,胡寧忍斯。荏苒之際,月朔屢改,公除奄過,仰惟我殿下根天之孝,殿宮止慈之情,皇皇靡逮,去益罔極。仍竊伏念殿下今日,卽天命眷顧之始,人心蘄向之初,宗祊基玆而靈長,國勢由是而鞏固,命哲命吉,罔不在今日,知休知恤,亦惟在今日,可不懼歟,可不愼歟?今日廷臣之進言於殿下者,槪莫非先務之所當急,而要其歸,則曰法先王也,曰勤聖學也,曰闡義理也,曰振紀綱也,曰節財用也,曰恤民隱也。是其新服厥命,愼始圖終之宏謨·遠猷,無出於此數者,則殿下之所宜深體而永念者,亦無外於此數者矣。抑臣區區憂愛之忱,蓋嘗櫽括乎此數者之中,竊以爲方今急先之務,尤莫要於勤聖學三字耳。嗚呼,恭惟我大行大王,以睿知天縱之聖,闡大猷日升之化,治法政謨,動符堯·舜,聲明文物,卓越漢唐。自臨御以來,二十有餘年之間,宏規·懿烈,史不勝書,大德至善,人不能忘,是豈無所以而然哉?蓋自春宮,養德已多年所,典學一念,終始罔懈,治心則敬義夾持,而內外交修,讀書則博約兩造,而精粗悉透。涵泳乎方寸之中,而天質渾成,浸灌乎義理之蘊,而英華溢發,逮至聰明有臨,措諸事爲,則沛然若決江河而注之海也。洞精微之義而典禮昭明,嚴淑慝之辨而麟經復作,金秤玉衡,允得其平,禹鼎秦鏡,無幽不燭,一弛一張,罔非至敎之所推,會極歸極,皆是敷言之攸敍。遂使環東土含氣之倫,鼓舞作興於菁莪·棫樸之化者,臣固知生知安行,動合天則,而亦豈非平日學問中發揮敷施之功,有以致之耶?今我殿下,以沖幼之齡,承艱大之業,銅邸之胄筵纔設,玉几之遺音遽降。嗚呼,天若假之以遐齡,得於問寢視膳之暇,益聞遇物之誨,頻承義方之訓,則以我殿下睿姿之天成,令聞之夙彰,宜有所日新又新,開廣聖聰,而嗚呼,此事,今焉已矣。顧今爲學之方,惟在殿下自力之如何耳。臣於年來,仄聞登筵諸臣之相傳者,則隆師之際,規度儼成,發難之間,文義深奧,擧無不嘖嘖稱誦,欣欣慶忭。臣有以仰大聖人所作爲,蓋不以年數爲限,未及志學之齡,克著好學之誠,此在往牒明君哲辟之所罕有,吾宗國億萬斯年,臣未嘗不默誦而心悅也。我殿下,旣知好學矣,而臣今以學之一字,斤斤仰勉者,臣亦自知其平平無新奇,而第伏念殿下之學,若踰此時,則蓋莫之及矣。方在深墨哀遑之時,讀書講學,恐未可論,而竊惟增益之功,多在於動忍,啓發之知,常因於憂畏。我殿下,躬遭巨創,震慟方切,念軫國事,危疑轉深,玆豈非動忍憂畏之時乎?玉堂援例陳箚,政府議進講冊,增益啓發之效,臣方指日以竢,而但學問之工,不專則不精,不勤則不成。苟使進講之臣,應文而進,備例而退,悠悠汎汎,閑過了時月,則聖工何自而精也,聖學何自而成也?噫,自古長君之臨御也,雖在宅恤之日,不廢學問之工者,誠以修己治人之資於是,輔世長民之資於是,則爲國家者,不可一日而無學也。況惟我殿下,以沖年而臨寶位,今日則聖母參決,元老夾贊,猶可曰責有所依歸也。若過數三年,春秋鼎盛,機務摠攬,則罔非我殿下勤勞之日,而竊恐少正案讀書之暇矣。然則迨此時,不留意於專精之工,而更待何時耶?臣故曰殿下之學,若踰此時,則蓋莫之及,而凡今日初政之所當先者,雖不可以一二數,悠悠萬事,莫有急於殿下之學問上工夫耳。伏願殿下,深加兢惕,圖所以精專之方,特命儒臣,勿拘常例,務盡其討論之誠,俯示以虛受之意,使上下情志,交孚於筵席。古今謨訓,造陳於朝夕,至於開講執冊之日,明白敷奏,誠心開納,恒越若大行大王,洋洋乎旁臨,循循然提飭。自殿下一身,曁我秉文之士,咸如是爲心,一日二日,涵養將來,專潛做去,則以殿下亶聰克明之聖質,不出三年之內,可以見德性之日就而睿知之益廣矣。於是乎,殿下之血氣充盈,志意奮發,始可以紹述先憲也,始可以闡明義理也。紀綱焉可以振也,財用焉可以節也,民隱焉可以恤也,而凡所以治國御下之道,左右逢源,其將無所往而不達。惟我大行大王從欲徯志之治,庶幾復見於今之世矣,惟殿下懋哉懋哉。嗚呼,臣之忍死至今,誠可謂頑矣,凡今在廷臣僚,孰非我大行大王陶甄作成中物,而恩之偏德之渥,亦豈有如臣家者乎。涓埃之誠未效,弓劍之慟遽纏,拊念臣父子兄弟前日叨榮承寵之事,痛號抑塞,直欲溘然而不可得也,顧今未死猶生之日,卽是追先以報之時,方思殫竭所職,或慮僨誤有失,惟是憧憧,不敢自暇矣。千萬不自意薇垣除旨,遽降於此際,臣以首頓地,感淚交逬,臣非不知竭蹶趨膺,少伸叩謝之忱,而第臣於見職,有區區艮限之實難冒膺者,追惟往昔,欲言先涕,顧何忍更提此說,以犯瀆擾之罪?而第玆臺端一步,便已自劃,則官職去就,固無可論,況臣狗馬之疾,挾感添苦,趨走承膺,斷無其望,玆敢瀝陳衷懇,仰瀆嚴廬。伏乞天地父母,俯垂諒察,亟許臣鐫免,以安私分,以肅朝綱,千萬幸甚,臣無任云云。省疏具悉。所陳好矣,勿辭察職。
庚申八月十五日辰時,上御熙政堂。大王大妃殿垂簾,藥房入診,親臨都政,平安兵使入侍時,都提調徐龍輔,提調徐邁修,副提調金宗善,行都承旨閔台爀,行右承旨林蓍喆,行左副承旨鄭尙愚,右副承旨崔獻重,假注書李弘謙·李基憲,記注官金景煥,記事官洪奭周,檢校直閣沈象奎,直閣金近淳,行吏曹判書金載瓚,參議洪樂游,正郞愼性眞·鄭魯榮,佐郞尹在陽·李基慶,兵曹判書金祖淳,參議朴奎淳,參知成鼎鎭,正郞尹孝寬·李敬裕·李寅采·宋知廉,佐郞金珍恪·尹東壽·李在璣·李泰熙,平安兵使尹得逵,醫官柳光翼·金孝儉·朴春源·李惟鑑·吳千根,以次進伏訖。龍輔等曰,日間聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔等曰,醫官入來診候,何如?上曰,不必入診矣。上曰,聞卿有愼節,今則,如何?龍輔曰,伏蒙下念之澤,今已差可矣。上曰,平安兵使進前。得逵進奏職·姓名。上曰,須下往善爲之也。上曰,宣諭,獻重承命宣諭訖。得逵退出,上命藥房先退。上曰,吏·兵判進前。大王大妃殿下諺敎曰,今年卽庚申舊甲,保社元勳子孫,亦爲收用。台爀飜謄讀奏訖。上曰,吏·兵批闕記入之。載瓚·祖淳,各進闕記。大王大妃殿下諺敎曰,忠臣·淸白吏子孫及西北·松都人,拔例收用事,分付兩銓。台爀飜謄讀奏訖。大王大妃殿下諺敎曰,民生休戚,係於守令,人才用捨,係於初仕,守令與初仕,各別擇差事,分付兩銓。台爀飜謄讀奏訖。載瓚曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部令,各司久任時推人員,竝擬,何如?上曰,依爲之。載瓚曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。載瓚曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。載瓚曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,未經一考之人,依例勿拘陞擬,何如?上曰,依爲之。載瓚曰,鐵原防禦使,今當差出,而擬望之人乏少,他道守令,竝擬,何如?上曰,依爲之。載瓚曰,今春尙衣院賞典別單,直長李永錫,有待後都政更稟之命矣。今當都政,故敢此仰達矣。上曰,出六可也。載瓚曰,臺諫闕員,今當差出,而擬望之人乏少,外任竝擬,何如?上曰,依爲之。載瓚曰,大司成,今當差出,而擬望之人乏少,監司竝擬,何如?上曰,依爲之。以上出擧條祖淳曰,各道營將·虞候履歷僉使,今當差出,而擬望之人乏少,未準朔禁軍將及虞候·已準朔守令,竝擬,何如?上曰,依爲之。祖淳曰,武臣兼宣傳官劉彦臣,呈辭在外,過限未上來,依法典改差,何如?上曰,依爲之。祖淳曰,都政時堂下內外三品陞資,例不過五人,而祥原郡守沈擇之,以數遞邑久任,而曾有滿五考連上,則仍於其道,中軍虞候陞擬之承傳矣。今已五考五上,似當於原陞資外,另爲陞擬,故敢此仰達矣。上曰,依爲之。祖淳曰,今日都政時,本曹堂上,不可不備員擧行,參判李翊模病不進,卽爲牌招,同參政事,何如?上曰,依爲之。以上出擧條仍命台爀,書右贊成宋煥箕疏批訖。大王大妃殿下諺敎曰,入侍注書,尙瑞院官員,竝依例陞六。台爀飜謄讀奏。上命書榻敎曰,王大妃殿進御香砂六君子湯,自明日停止。又命書榻敎曰,惠慶宮進服蔘桔飮,自明日停止。仍命吏·兵判退出,政廳望筒書入。諸臣以次退出。
上在昌德宮廬次。
自開東至酉時,灑雨下雨,測雨器水深三寸二分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
全漆後,內閣·政院·玉堂·朝廷二品以上·六曹堂上·大司諫單子問安。答曰,罔極。
藥房都提調徐龍輔,提調徐邁修,副提調金宗善啓曰,親臨大政,酬應旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
閔台爀啓曰,吏兵曹郞廳來言,大政考修正次請出矣,敢啓。傳曰,知道。
傳于閔台爀曰,守令邊將初仕人,留待。
傳于閔台爀曰,守令邊將初仕人,入侍。
傳于閔台爀曰,領左相入侍。
大王大妃殿,傳于鄭尙愚曰,今日全漆告由,欲爲親行,而雨勢如此,以攝行磨鍊。
傳于閔台爀曰,政官,牌招開政。
閔台爀啓曰,政官牌招開政事,命下,而吏曹判書金載㻸受由,參判未差,參議洪樂游牌不進罷職傳旨,今方捧入,不得開政,何以爲之?敢稟。傳曰,更爲牌招。
以吏曹參議洪樂游牌不進罷職傳旨,傳于閔台爀曰,只推。
以承傳色口傳下敎曰,有承傳參奉首仕人,作窠付司果,其代,以宗戚執事洪緖榮擬入。
傳于兪漢謨曰,山林外,在外臺諫竝許遞,今日政差出。
有政。吏批,判書金載瓚呈辭受由,參判未差,參議洪樂游進,行左副承旨鄭尙愚進。啓曰,判書金載瓚呈辭受由,參判未差,小臣獨政未安,何以爲之?敢稟。傳曰,只出緊任。以金近淳爲執義,金熙采爲司諫,李敬參爲掌令,沈鎜爲持平,李重蓮爲正言,吏曹正郞安廷善,佐郞嚴思彦,以上依定式權減事,承傳。
再政。以洪緖榮爲穆陵參奉。
兵批,判書金祖淳病,參判李翊模病,參議朴奎淳病,參知成鼎鎭入直進,行左承旨李鎭復進。副司直朴吉源·權晙·金商雨·李萬榮,副司果李東冕·李民植·洪樂宣·洪樂受,以上竝單付。
以穆陵參奉望筒,承傳色口傳下敎曰,與顯隆園參奉相換,加設監役洪樂受·洪樂宣,出六付司果。
吏批,三政,穆陵參奉洪緖榮,顯隆園參奉金箕弼相換。
大王大妃殿,傳于李鎭復曰,民生苦樂,係於守令矣。不用力於保民恤民,而惟思潤屋肥己,浚民膏血,必欲裕如,則此豈朝家差送守令之意也?況今主上沖年,女君深處,爲國之心,愛民恤民之意,雖嘗仰覩於英廟朝曁先王朝者多,而旣無識見,當此罔極之時,專恃者惟監司守令,國家之鞏固,若太平磐石,深有恃焉,毋違此意,京畿·黃海·平安三道支勅不遠,勿爲貽弊於百姓,守令當之,俾無民弊。
大王大妃殿,傳于崔獻重曰,御史可合人,令廟堂加抄,卽爲入啓。
以宣傳官李東善·李身敬拿處傳旨,傳于崔獻重曰,分揀。
崔獻重,以國葬都監摠護使意啓曰,本都監郞廳朴魯榮外任代,前縣監李永老差下,仍令該曹口傳付軍職,使之祭任,何如?傳曰,允。
閔台爀,以魂殿都監摠護使意啓曰,本都監郞廳鄭持容外任代,戶曹正郞尹光心差下,使之察任,何如?傳曰,允。
鄭尙愚,以禮曹言啓曰,宗廟·永寧殿·永禧殿·景慕宮,秋奉審今日爲之事,前已單子啓下矣。雨勢如此,待快晴更爲擇日擧行,何如?傳曰,允。
崔獻重,以備邊司言啓曰,忠淸前監司金履永狀啓,有草記回啓之命矣。取見其狀本,則以爲本道水使李顯宅,到任以後,松政不嚴,傳說狼藉,故多岐廉探後,應問各人,捉致本營,嚴覈取招,則該營一戰船,昨年十一月,新造龜船,今正月改槊當限,一兵船,閏四月改槊當限,依例報備局擧行,而兵船,則備局回題,使之退限,而已爲斫材,故一邊始役,再次請報,畢竟得題,亭子船,卽是私船,本不關由於上司,故一體改造而材木,則減數斫伐,合爲二百六十株內,船材所入,爲二百十三株,所餘四十七株內十株,舊退戰船,報備局請得添木發賣,而捧價五百五十兩,十二株則舊退亭子船及龜船退板添木發賣,而捧價三百八十兩,四株捧價九十二兩發賣,餘數則帖給於裨將營屬,造船時末端木九十餘箇,舊退戰船發賣時,亦爲添給,其餘頭折及末端木,則一竝帖給於營屬,梭船採鰒船之分授於浦民者,或爲改造,或爲改槊,而材木斫給竝計,要不下一百二十株,戰龜船三隻之改造槊,適値限滿,亭子與採鰒船,別無定限,故自昨冬至春,船役相繼,而餘材之發賣,各人之帖得,無論全株頭折,竝歸作板,廣州人之所買取者,幾至百家,且廣州人持船來貿,又近百家,該水使李顯宅,身爲閫帥,冒法至此,論厥所犯,實合重勘,其罪狀,令廟堂稟處,餘材之明有去處者,竝屬公,至若亭子船,旣無戎務之重,不過濟勝之具,屬之該營,無常改造,憑藉濫斫,亦爲松政之大弊。自今爲始,自籌司一體句管,限年改造,劃定株數事,亦令廟堂稟旨分付爲辭矣。禁護松田,檢察船政,卽水使之第一職責,況近年以來,朝家之申令戒飭,果復何如,而爲水使者,乃有此許多躬犯濫數磨鍊,已爲溺職,作板發賣,尤係不法,揆以國綱,萬萬駭痛,〈當〉該水使李顯宅,爲先罷職,令該府拿問嚴勘,餘材之有去處者,依道啓,使之査實屬公,兵船之取材陸山,改造之必待回題,自是令式,而無難毁劃,亦極可駭,嚴飭道臣,此後如或襲謬,則卽爲隨現論勘。所謂亭子船,旣非戎務所關,則籌司句管,有損事面,改造遲速,容入多寡,竝令道臣,句檢闊狹,而無得取用於島松之意,定式施行事,一體分付,何如?傳曰,允。令該曹口傳差出,可也。
兵曹口傳政事,以李晳爲忠淸水使。
崔獻重,以備邊司言啓曰,御史可合人加抄,別單書入之意,敢啓。傳曰,知道。
御史可抄人趙得永·李寅采·具得魯。
崔獻重,以兵曹言啓曰,內外中日,卒哭間停止矣。武臣堂上朔試射及堂下文臣武臣朔試射,一體停止之意,敢啓。傳曰,知道。
義禁府啓目,粘連向前李後秀亦,殯殿擧行,何等至重,而全不致愼,事事僨誤,揆以國綱,萬萬痛駭,以此照律,何如?判付啓,依允。
掌令林漢浩,持平趙恒鎭啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,憚誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆·跳踉於新化繼明之日,而慈聖殿下,明諭其無嚴,臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。日前慈聖殿下處分明快,群情洽然,而闡明義理之地,跡涉背馳之類,不可近沿行遣而止。請泰安郡投畀罪人申耆,亟施島配之典,命吉諸子散配之處分嚴正光明,神人之憤冤,庶可少洩,而散配分揀之命,遽下於未及發配之前,命吉,旣已徑斃,未施孥戮之典,則其諸子散配,已失於從輕,而今則竝與從輕之典而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。新除授執義朴吉源,時在慶尙道軍威縣任所,掌令權晙,時在江原道平海郡任所,持平金商雨,時在忠淸道忠州地,司諫院司諫李萬榮,時在京畿安城地,正言李東冕,時在抱川地,請竝斯速乘馹上來事,下諭。答曰,勿煩,下諭事,依啓。
敦寧都正申大尹疏曰,伏以皇天降割,大行大王奄棄臣民,如喪之慟,八域同情,日月如駛,公除奄過,旬朔屢改。伏惟我殿下,崩隕號擗,益復罔極,區區下懷,尤不任悲冤抑塞。仍伏念臣於病伏之中,伏奉除旨以臣爲敦寧府都正者,臣聞命惶隕,義重叩謝,不得不冒沒祗肅,而臣於見職,旣無敦寧,則揆以公格,勢難仍冒,敢將援例之義,仰瀆嚴廬之下。伏乞聖慈,俯垂諒察,亟遞臣所帶之職,俾存公格,以安私分,不勝幸甚,臣無任云云。省疏具悉。下該曹稟處。
庚申八月十六日辰時,上御熙政堂。大王大妃殿垂簾,藥房入診,領左相·守令·邊將·初仕人,同爲入侍時,都提調徐龍輔,提調徐邁修,副提調金宗善,假注書吳淵常,記事官李存秀·洪奭周,檢校直閣沈象奎,直閣金近淳,行都承旨閔台爀,右副承旨崔獻重,假注書李允謙,領議政沈煥之,左議政李時秀,靈光郡守南履翼,礪山府使金衡柱,柒谷府使閔修益,通津府使李洛,豐川府使柳得恭,樂安郡守徐翼淳,博川郡守崔致侃,平海郡守李春英,順安縣令朴宗慶,殷栗縣監李泰賢,狼川縣監李德鉉,牙山縣監金胄淵,任實縣監黃仁紀,泰仁縣監鄭持容,高山縣監李仁行,和順縣監徐謙淳,咸平縣監李克豐,庇仁縣監趙瞰,軍威縣監朴魯榮,禮安縣監金直行,光陽縣監尹心輝,陰竹縣監李彦五,新昌縣監鄭漢喆,木川縣監秦泳,元陵參奉李惟命,懿陵參奉尹時東,醫官柳光翼·金孝儉·朴春源·李惟鑑·吳千根,以次進伏。邊將群山僉使張東源,昌洲僉使洪聖禧,坡知僉使全宗善,神光僉使李栻,廣梁僉使韓昌麗,馬梁僉使,金師伋,老江僉使金洺,美錢僉使劉命弘,夞怪萬戶徐春輔,雲寵萬戶諸景彧,西水羅萬戶朴亨源,仁遮外萬戶權思正,蛇梁萬戶全大中,南桃浦萬戶南宗玄,西平浦萬戶李慶億,靑水萬戶白逵雲,水口萬戶梁處中,古豊山萬戶康漢郁,以次入就階下訖。煥之等進前曰,雨中日氣陰冷,聖體候,若何?上曰,一樣矣。煥之等曰,寢睡·水刺之節,亦何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官待令,診察,何如?上曰,不必入診矣。仍命大臣就座。上曰,守令進前。履翼進前。命奏職姓名。履翼曰,靈光郡守臣南履翼矣。上曰,守令次次進前。泰賢等,以次進前奏職姓名。台爀曰,守令奏職姓名後,仍令退出乎?上曰,勿令退出,姑留就座事,分付。台爀,承命分付。上曰,邊將則令宣傳官,問職姓名後,其各退出事,分付。獻重,承命分付。宣傳官李東善·李身敬,承命擧行。邊將中或有轉眄仰瞻者。上曰,邊將何敢仰瞻乎?承旨察飭,獻重,未卽嚴飭。龍輔曰,入侍奏對之際,邊將擧措,多有駭然,而承旨·宣傳官,慢不察飭,事甚未安,當該承旨從重推考,宣傳官拿處,何如?上曰,依爲之。出擧條守令就座訖。上曰,初仕人進前。惟命等,以次進奏職姓名,仍卽就座,大王大妃殿,自簾內下諺敎一度。台爀敬奉讀奏。上曰,守令輩,其各聽悉大王大妃殿敎曰,此傳敎,卽予之傳敎,承旨,持此宣讀於守令就座處。台爀承命宣讀。諸守令,一齊起伏。台爀又進前,諺敎翻謄讀奏。大王大妃殿傳敎曰,民生苦樂,係守令,不用力於保民恤民,而惟思潤屋肥己,浚民膏血,必欲裕如,則此豈朝家差送守令之意也?況今主上沖年,女君深處,爲國之心,愛民恤民之意,雖嘗仰覩於英廟朝曁先王朝者多,而旣無深見,當此罔極之時,專恃者惟監司·守令,國家之鞏固若泰平磐石,深有恃焉,毋違此意。京畿·黃海·平安三道,支勅不遠,勿爲貽弊於百姓,守令當之,俾無民弊。時秀曰,今當嚴廬恭默之中,特召許多,守令·邊將,一一引對,親賜歷詢,實出於仰述昔日俯恤民生之聖德至意,而又伏見特下慈敎,十行諄諄,懇惻嚴截。凡今日登筵諸守令,孰敢不感泣惕勵,思所以竭誠對揚,而若於辭陛赴任之後,居官莅民,一毫違越於今日下敎,自陷罪科,則本罪之外,其孤負之罪,尤當加倍重繩。以此意,更爲嚴飭,何如?龍輔曰,曾聞掌故之言,凡辭陛守令之登對承諭,而其後以罪罷黜者,本律之外,仍又永不敍用,乃是古例云。況今十行慈敎,諄諄懇惻,尤非循例宣諭之比,聞此敎而若或一毫泛忽於民邑之事,則是豈慈聖諄諄面飭之本意乎?僚相加倍重繩之請,果甚得宜矣。上曰,依爲之。出擧條命守令先退。龍輔曰,奉常寺判官金熙華,日前移拜館職矣。見今本寺擧行,所重自別,勢難付之生手,姑爲仍任,何如?上曰,依爲之。出擧條命大臣先退。台爀曰,惠陵參奉金在源,肅命之後,有守令·邊將·初仕人入侍之命,而徑先出去,不卽待令,事甚未安,推考警責,何如?上曰,依爲之。出擧條仍命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,副校理李垿,旣入闕中,不爲肅謝,直爲出去,事甚未安,推考,何如?傳曰,允。
傳于鄭尙愚曰,同副承旨入侍。
大王大妃殿,傳于李鎭復曰,卽今先務,莫過於主上之勸學,經筵·召對,當次第爲之,而自內勸讀着實然後,薰陶成就,尤有實效,工判之久置禁直,專爲勸學之聖意也。雖更不下敎,自可依前爲之,而其外閣臣,先王視如家人,此人等,何可不參於勸學?提學金載瓚,檢校直提學李晩秀,原任直閣金祖淳·尹行恁·南公轍,輪回出入勸學,而勿拘格例,依諭善僚屬例,俾有實效。
傳于鄭尙愚曰,召對爲之。
傳于李鎭復曰,當該注書拿處。
傳于李鎭復曰,當該注書,拿處分揀。
傳于閔台爀曰,吏曹參判前望單子入之。
吏曹參判前望單子入之,曺允大落點。
閔台爀啓曰,新除授吏曹參判曺允大,方在罷散中,何以爲之?敢稟。傳曰,敍用。
閔台爀啓曰,吏曹參判曺允大,敍用事,命下矣。一體牌招開政,何如?傳曰,允。
閔台爀啓曰,吏曹參判曺允大,參議洪樂游,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書金載瓚受由,參判更爲牌招,何如?傳曰,允。
以吏曹參議洪樂游牌不進罷職傳旨,傳于鄭尙愚曰,只推,更爲牌招。
兵曹口傳政事,副司果李永老。
傳于鄭尙愚曰,未下直監司·守令·邊將,皆令明日辭朝。
鄭尙愚啓曰,未下直監司·守令,皆令明日辭朝事,命下,而牙山縣監金胄淵,木川縣監秦泳,咸平縣監李克豐,順安縣監朴宗慶,新昌縣監鄭漢喆,憲府雖已署經,諫院無行公之員,不得擧行云,除在外傳旨未下外,未肅拜人員,竝卽牌招,以爲署經之地,何如?傳曰,允。
鄭尙愚啓曰,牙山縣監金胄淵,木川縣監秦泳,咸平縣監李克豊,順安縣監朴宗慶,新昌縣監鄭漢喆,憲府雖已署經,諫院則大司諫申獻朝,獻納金孝秀,牌不進罷職傳旨捧入,司諫金熙采,正言李重蓮在外,正言南涑傳旨未下,無以備員署經云,何以爲之?敢稟。傳曰,待開門,牌招署經。
以大司諫申獻朝,獻納金孝秀,牌不進罷職傳旨,傳于鄭尙愚曰,只推。
傳于鄭尙愚曰,同副承旨許遞。
李鎭復啓曰,臣與同副承旨金宗善伴直矣,玆已許遞出去矣。伴直無人,行左副承旨鄭尙愚,牌招入直,何如?傳曰,允。
傳于鄭尙愚曰,朝出政牌,以至夜深,終不入來,此何道理乎?當該政官,竝下義禁府推考,不飭之承宣,遞差。
以江原監司南公轍狀啓,平海等邑民家頹壓,恤典題給事,傳于鄭尙愚曰,嚴飭邑宰,別加顧恤,斯速奠接。
李鎭復,以義禁府言啓曰,忠淸前水使李顯宅,令該府拿問嚴勘事,傳旨啓下矣。李顯宅時在任所云,依例發遣府都事,交龜後拿來,何如?傳曰,允。
敎江原監司李魯春書。王若曰,托一方保釐之權,爲任若是重也,命貮卿才彦之士,惟汝往其欽哉。宜勉觀風之猷,庸宣漸海之化。惟卿,趾美賢祖,蜚英聖朝,瀛館掌綸綍之詞,揮毫則珠璀玉燦,天曹佐銓注之任,處心也鑑空衡平,畀芻牧而剸理劇煩,績庸茂著,位宰樞而參決機務,望實俱隆。顧前後歷試也多,而內外何適不可?睠彼關東一域,實我海左重藩,棊布星羅,襟帶帀八百餘里,山珍海錯,貢賦摠二十六州,控五路而當舟車之衢,若河東股肱郡,峙重嶺而壯屛翰之勢,處關北咽喉衝。第近日弊瘼之多端,而一路凋殘之轉甚,山田之火耕屢歉,那免峒民之益窮,海村之官稅雖釐,猶慮漁戶之漸困,採蔘之業爭效,每切峽氓趨末利之歎,禁松之法或疎,蓋緣船路通上都之故。苟欲蘇殘而祛瘼,宜思任能而責成,玆授卿以江原道觀察使兼兵馬水軍節度使巡察使原州牧使,卿其益殫乃心,祗服厥命,攬轡恢登淸之策,宜嚴黜陟之規,褰帷勤咨諏之方,須盡撫摩之道,勵淸操於氷蘖,庶使旌節之肅然,重令名於雪山,應見蓬蓽之驩若,自餘裁稟,皆有典常。於戱,當商盧宅恤之辰,應切北望之悃,體周藩錫命之寵,佇寬東顧之憂,故玆敎示,想宜知悉。知製敎閔耆顯製進。
庚申八月十七日辰時,上御誠正閣。同副承旨入侍時,同副承旨金宗善,假注書李允謙,記注官承膺祚,記事官洪奭周,以次進伏訖。上曰,閤外待令之兵曹郞廳入侍。賤臣,承命出傳,與兵曹正郞李寅采偕入進伏。命承史少退。又命寅采進前,親授封書一封。敎曰,爾持此出往,善爲以來。命寅采先退。命書傳敎曰,右副承旨許遞,今日政差出。又命書傳敎曰,政官牌招開政。仍命退,承史以次退出。
庚申八月十七日申時,上御熙政堂。召對入侍時,參贊官金宗善,侍讀官閔命爀,檢討官閔耆顯,檢校直閣沈象奎,假注書吳淵常,記事官李存秀·洪奭周,以次進伏訖。上曰,上番讀之。命爀讀孟子梁惠王上篇第一章。上曰,下番讀之。耆顯讀第二章第三章。上曰,參贊官讀之。宗善讀第四章第五章。上曰,閣臣讀之。象奎讀自齊宣王問曰齊桓·晉文,止盍亦反其本矣。上曰,注書讀之。賤臣讀自今王發政施仁,止不王者未之有也。上曰,上番讀之。存秀讀下篇第一章。上曰,下番讀之。奭周讀第二章。上曰,文義爲之。命爀曰,帝王之學,莫先於講究仁義之道,若先利而後仁義,則其國危矣。利與仁義,似不相近,而爲仁義,則在其中,故孟子於此章末端,申言而結之,以致其意。伏願殿下,深加體認焉。上曰,其言好矣,下番亦陳之。耆顯曰,文王之爲臺爲沼,未嘗不用民力,而民自歡忻趨事,如恐不及者,文王愛民之心,孚於兆庶,與之同樂故也。殿下於懷保小民之策,固已靡不用極,而不可以此爲足,尤加着念於此章之義,躋國勢於太和之域,是臣區區之望也。上曰,其言亦好矣,參贊官陳之。宗善曰,惠王招延賢者,不問行王之道,而先以報怨爲言,其志亦陋矣,故孟子以救民之語爲對,論語曰,富庶而後敎之,此章所謂省刑罰薄稅斂,暇日修其孝悌忠信者,實與論語之意,相爲發明,伏願殿下留神焉。上曰,其言亦好矣。又敎曰,閣臣陳之。象奎曰,以此章以羊易牛之事觀之,齊王未嘗無不忍人之心,而爲功利之私所痼蔽,不知其發於心者,爲仁之端也。孟子,因其已發,推廣而言爲仁之術,以及於保民行王之道,其旨亦深切矣。殿下寶齡,尙未鼎盛,睿學天成,初無功利痼蔽之可言者,若於此時,益勵聖學,擴充善端,則可以事半而功倍矣。然私欲易動,本心難保。伏願殿下,勿以功利之未萠爲恃,益復加勉,以爲進德修業之基焉。上曰,其言好矣。命掩卷。上曰,今日初行召對,而翰林不爲入參,以兼春秋,書入座目者,事甚駭然矣。此後,則翰林李存秀,特敎前,勿爲出送事,分付各門,如或陳疏而政院捧納,則當該承旨,當重推矣。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于鄭尙愚曰,江原監司留待。
傳于鄭尙愚曰,下直守令留待。
傳于鄭尙愚曰,下直監司·守令入侍。
備忘記,江原監司李魯春下直,長弓一張·長箭一部賜給。
鄭尙愚啓曰,開政命下,已至經宿,而吏曹判書金載瓚受由,參判曺允大,參議洪樂游,方在禁推中,不得擧行,何以爲之?敢稟。傳曰,判書牌招。
鄭尙愚啓曰,行吏曹判書金載瓚,牌不進推考傳旨,今方捧入,而開政命下,已至經宿,如是違牌,不卽擧行,事甚未安,更卽牌招,何如?傳曰,允。
李鎭復啓曰,未下直守令,諫院當爲署經,而大司諫申獻朝,獻納金孝秀牌不進,正言南涑傳旨未下,司諫金熙采,正言李重蓮在外,無以備員署經,何以爲之?敢稟。傳曰,只推,更爲牌招,守令署經。
備忘記,礪山府使金衡柱,海美縣監申大坤,老江僉使金洽,神光僉使李栻,廣梁僉使韓昌麗,仁遮外萬戶權思正,雲寵萬戶諸景彧,玉江萬戶南極樞,外怪萬戶徐春輔,水口萬戶梁處中,古豊山萬戶康漢邦,下直,各長弓一張·長箭一部·片箭一部·筒兒一箇賜給。
傳于閔台爀曰,承旨前望單子入之。
承旨前望單子入之,尹光普·金翰東·沈象奎落點。
李鎭復啓曰,新除授行左副承旨尹光普,右副承旨金翰東,同副承旨沈象奎,卽爲牌招,何如?傳曰,允。
李鎭復啓曰,新除授右副承旨金翰東,時在慶尙道安東地,斯速乘馹上來事,下諭,何如?傳曰,許遞。
以右副承旨金翰東許遞傳旨,傳于鄭尙愚曰,其代,今日政差出。
大王大妃殿,以承傳色口傳下敎曰,三大臣,壯勇使備局有司堂上金祖淳·尹行恁,今日召對後,入侍。
傳于鄭尙愚曰,召對爲之。
鄭尙愚啓曰,領議政沈煥之,左議政李時秀,右議政徐龍輔,壯勇使朴準源,備局有司堂上金祖淳·尹行恁,依下敎來待矣。傳曰,入侍。
備邊司薦望,以朴基豊爲北兵使。
傳于鄭尙愚曰,吏兵批虛司果甚多,侍從守令及瓜近察訪牧官,移擬或付司果,其代,勿拘常格,次次區處,瓜近邊將,亦爲作窠,久勤未區處人,一體差送,長津府使內移,以大行朝承傳人差送,仍用相當履歷。
以豊川府使柳得恭,樂安郡守徐翼淳,任實縣監黃仁紀等拿處傳旨,傳于尹光普曰,分揀。
鄭尙愚,以吏曹言啓曰,新除授坡州牧使金守基戶奴呈狀內,矣上典,猝得感冒,食飮全廢,轉側須人,以此病狀,萬無赴任之望云,守令之身病旣如是沈篤,則不可遲待其差歇,罷黜,何如?傳曰,允。
尹光普,以義禁府言啓曰,卿宰禁推,該府草記,待批下捧供,載在大典通編矣。時囚罪人曺允大,係是宰臣,敢啓。傳曰,與參議,罷職放送,可也。
有政。吏批,判書金載瓚進,參判·參議未差,行右承旨鄭尙愚進。啓曰,會寧府使,今當差出,而當品中可擬之人乏少,他道堂上兵使,竝擬,何如?傳曰,允。又啓曰,玉堂闕員,今當差出,而擬望之人乏少,外任竝擬,何如?傳曰,允。
以李儒慶爲承旨,金近淳爲應敎,尹益烈爲修撰,李漸運爲坡州牧使,兪漢敦爲善山府使,李勉齊爲靑松府使,朴趾源爲襄陽府使,李汝節爲長津府使,柳肅之爲泰安郡守,金履禮爲德川郡守,申奭相爲定山縣監,閔宗爀爲慈仁縣監,柳得源爲迎日縣監,尹仁基爲茂長縣監,李羲文爲扶安縣監,洪章煥爲長淵縣監,李藎模爲松羅察訪,李尙濂爲靑巖察訪,張志近爲靑丹察訪,趙好一爲保安察訪,李寬福爲輸城察訪,鄭忠達爲會寧府使,奉常判官金熙華,仍任事承傳,健陵參奉單李昌植,順安縣令朴宗慶,新溪縣令朴性圭相換,以具㢞爲歲幣兼謝恩正使,兼鏡城府使單朴基豊,以閔台爀爲吏曹參判,沈象奎爲吏曹參議。
再政。以李奎新爲典牲判官,金熙臣爲東部令,李基岳爲戶曹佐郞,兪漢寔爲工曹佐郞,李泰熙爲章陵令,梁周翊爲順天府使,李馨秀爲南陽府使,趙鎭球爲錦山郡守,朴宗敬爲豊基郡守,徐有悌爲沔川郡守,沈公權爲龍潭縣令,李永翼爲殷山縣監,尹五榮爲陽智縣監。
三政。以李基憲爲兵曹佐郞,李永錫爲工曹佐郞,尹東壽爲健元陵令,宋應奎爲寧陵令,李冒杰爲懿陵令,朴民淳爲江西縣令,李重溫爲監察,申翼顯爲高靈縣監。
四政。以李鼎揆·申鳳朝爲承旨,任厚常爲兵曹佐郞,李檍爲禁府都事,韓性重爲南部令,金基彦爲德山縣監。
李儒慶,以兵曹言啓曰,新除授忠淸水使李晳,老父今年七十四歲,衰病沈綿,常在床席,以此情理,萬無離捨赴任之望,呈狀乞遞,親病如此,不可强令赴任,今姑改差,何如?傳曰,允。
李儒慶,以兵曹言啓曰,新除授北評事尹命烈,老母今年八十歲,昌淵僉使洪聖禧,老父今年八十歲,美錢僉使劉命弘,老母今年八十九歲,法不當赴任,俱爲呈狀乞遞,竝依法典改差,何如?傳曰,允。
以副摠管望筒,傳于李儒慶曰,老病摠管許遞,今日政差出。
兵批,判書金祖淳進,參判李翊模病,參議朴奎淳入直,參知成鼎鎭病,行左副承旨尹光普進。啓曰,忠淸水使,今當差出,而擬望之人乏少,他道未準朔守令,竝擬,何如?傳曰,允。
以李性林爲都摠經歷,李近胄爲忠淸水使,趙岡爲昌洲僉使,李宗植爲美錢僉使,安策爲北評事,任慶麗爲阿耳僉使,李東濟爲蛇渡僉使,成弘祚爲善積僉使,馬興麟爲臨淄僉使,金仁德爲碧團僉使,白尙化爲恃寨僉使,元景浩爲鹿島萬戶,韓遂勳爲開雲萬戶,徐有馨爲金甲島萬戶,具載禧爲吾义浦萬戶,成舜民爲興陽監牧官,李旭秀爲蔚山監牧官,北兵使單朴基豊。
兵批啓曰,忠淸兵使今當差出,而擬望之人乏少,他道水使及未準朔守令,竝擬,何如?傳曰,允。
再政。以南公轍爲副摠管,洪理燮爲訓鍊副正,鄭繼周爲中樞都事,崔龍角爲武兼,護軍兪漢謨,副護軍崔獻重·金宗善,副司果朴命燮·洪受浩·鄭宅東·趙台榮·玄重祚·鄭繼忠·姜彙鈺·李弘達·趙萬元·李儒修·沈達漢·李功懋·宋鎭運·金永勉·高鳴鶴·朴萬榮。
三政。以李溏爲忠淸兵使,副司果申絢。
四政。以李基謙爲副摠管,朴旨鳳·金時顯爲訓鍊主簿。
五政。以成允恒爲僉知,金載鐸·李應俊爲武兼。
六政。以李書九爲都摠管。
大王大妃殿傳曰,中官曺壽喆,報備局文書,不爲先啓,擅入於文書中,混同啓下,紀綱所在,萬萬駭痛,令該府拿鞫得情,施以當律,內司下吏,亦令該曹照法嚴繩事,分付。
尹光普,以義禁府言啓曰,江原前監司南公轍狀啓內,平海前郡守權晙罪狀,令攸司稟處事,啓下矣。權晙時在任所云,依例發遣府羅將,拿來,何如?傳曰,允。
吏曹啓目,粘連觀此敦寧都正申大尹上疏,則以爲臣旣無敦寧,則揆以公格,勢難仍冒,亟遞臣所帶之職,俾存公格,亦爲白有臥乎所,旣無敦寧,則揆以公格,不可仍置,改差,何如?判付啓,依回啓施行爲良如敎。
庚申八月十八日辰時,上御誠正閣。下直監司守令入侍時,行左承旨鄭尙愚,假注書李允謙,記事官李存秀·洪奭周,江原監司李魯春,靈光郡守南履翼,礪山府使金衡柱,柒谷府使閔修益,通津府使李沼,豊川府使柳得恭,博川郡守崔致侃,樂安郡守徐翼淳,平海郡守李春英,海美縣監申大坤,狼川縣監李德鉉,殷栗縣監李泰賢,庇仁縣監趙瞰,光陽縣監尹心輝,軍威縣監朴魯榮,陰竹縣監李彦五,泰仁縣監鄭持容,和順縣監徐謙淳,高山縣監李仁行,以次進伏訖。上曰,江原監司進前。魯春進前,命奏職姓名。魯春曰,江原監司臣李魯春矣。上曰,下往善爲之也。魯春曰,臣伏奉初元特除之命,且況大王大妃殿十行絲綸,丁寧懇惻,臣敢不殫竭駑鈍,以爲一半分報效之圖,而今將辭陛矣。臣偏蒙大行朝生死肉骨之恩,天地罔極,而因山時未得哭辭於攀轝之列,痛冤之情,無以仰達矣。仍嗚咽泣下。命宣諭,尙愚及賤臣等,竝退坐。魯春退伏,宣諭訖。命江原監司先退。上曰,守令次次進前,奏職姓名。履翼等,以次進奏職姓名。上曰,侍從守令外,竝令奏七事。衡柱等,以次進奏七事。尙愚曰,豊川府使柳得恭,七事奏對之際,多有失措,樂安郡守徐翼淳,七事失次仰對,任實縣監黃仁紀,今日辭朝之命,旣下於昨朝,則事當待開門,來呈肅單,而日高後始爲來呈,事甚未安,竝推考警責,何如?上曰,竝拿處,可也。出擧條命宣諭。尙愚曰,坐處甚窄,一次五人式宣諭乎?上曰,一次竝爲之,可也。尙愚退坐,宣諭訖。命守令先退。少頃命退,承史以次退出。
庚申八月十八日午時,上御誠正閣。召對入侍時,參贊官尹光普,檢校直閣沈象奎,侍讀官金熙周,檢討官閔耆顯,假注書李允謙,記事官李存秀·洪奭周,以次進伏訖。上曰,讀之。熙周讀孟子第一卷梁惠王下編,自齊宣王問曰交隣國有道乎,止惟恐王之不好勇也。上曰,下番讀之。耆顯讀自齊宣王見孟子於雪宮,止畜君者好君也。上曰,參贊官讀之。光普讀自齊宣王問曰人皆謂我毁明堂,止與百姓同之於王何有。上曰,閣臣讀之。象奎讀自孟子謂齊宣王曰王之臣有託其妻子於其友而之楚遊者,止聞誅一夫紂矣未聞弑君也。上曰,注書讀之。賤臣讀自孟子見齊宣王曰爲巨室則必使工師求大木,止亦運而已矣。上曰,上番翰林讀之。存秀讀自齊人伐燕取之,止猶可及止也。上曰,下番讀之。奭周讀自鄒與魯鬨,止焉能使予不遇哉。上曰,文義爲之。熙周曰,此章樂天畏天,卽兩層說也。又以畏天之威,于時保之,抽出辨釋者,聖人之意,別有在焉,蓋人君處崇高之位,無若顧畏於人,而若其不畏入畏,則人君尤當警惕,故有云君子三畏。昔宋臣王安石,有三不足畏之說,朱夫子深斥之,從古聖賢之所深戒者,於此畏之一字,不啻重言復言,今殿下,凡於政令施措動靜云爲之間,以畏天之威,于時保之,到底留意,以爲保民恤民之道,是臣區區之望矣。上曰,其言好矣。上曰,下番亦陳文義。耆顯曰,此章之旨,與孟子沼上之對略同。大抵與民同樂,卽人主急先務大綱領也,故孟子遇齊梁之君,必先言此一段。顧今聖明在上,一念懷保,靡不用極,固不待群下之仰勉,而亦於此一章樂民樂憂民之憂之義,尤加致意焉,以爲軫恤黎元之道,則自可見到底體認之效,伏願深留聖意焉。上曰,好言矣。耆顯曰,齊景公,不過列國之中主,晏子不是賢相,而景公·晏子之至今有名稱者,以其景公之能用晏子之言也。孟子則,遇齊梁之君,必言三代之治,而聽之邈如,齊梁之君,若用孟子之言,則其所以做一代之治,垂百世之名者,豈止爲齊梁之君而已哉?其聖謨嘉訓,布在方冊,今於初元講筵,適以是書進講。伏願殿下,親切敬聽,如遇聖人於編中,以爲資益聖學之方焉。上曰,其言亦好矣。上曰,參贊官亦陳文義。光普曰,此章大旨,專在於恤民,文王之治岐也,發政施仁,先斯四者,所謂四者,乃鱞寡孤獨也。凡諸民生,何莫非施仁處,而必先四窮者,蓋爲其無所告而最窮困,若非發政賑貸,則將不免顚連之歎,故漢帝之春和議賑貸,西銘之癈疾者有養云者,皆此意也。方今聖明在上,一初之政,莫先於施仁,施仁之道,亦莫先於恤民,而民之可恤者,四窮爲最。今年穡事,雖有豐稔之望,然非時風雨,爲災實多,若或失稔,則生民困瘁,誠非細慮。伏願殿下,以文王治岐之心爲心,申飭廟堂及方伯守宰,視歲功之豐歉,察民情之饑飽,一心懷保,均施仁政,區區所仰望矣。上曰,其言最好矣。上曰,閣臣亦陳文義。象奎曰,孟子見齊梁之君,先設事以問者,其肯綮緊要處,專在於末端。以此章言之,先問託其妻子於其友而之楚遊者,次問士師不能治,王之所答,容有可觀,至問四境之內不治,王顧左右而言他,此蓋心之愧而語則屈,故遽爲他說,以亂其孟子所問之辭也。集註,亦言其憚於自責,恥於下問,乃所以不足與有爲也。當其孟子之問也,齊宣王若曰,四境之內不治,寡人之罪也,又曰,如何可以治云,則此是自責與下問也。其服善之心,畢竟豈止爲齊宣王而已哉?顧今嚴廬恭默之中,初開講筵,蓋爲成就聖學之急先務,不得已之擧也。然而登筵諸臣,但一遍讀之,次陳章句間文義而已,則聖學資益之道,恐非得宜,有云不恥下問,亦云好問則裕。伏願殿下,凡於文義敷陳之際,如有嘗所疑晦處,必爲下問,以至古今治亂賢邪進退之方,無不鑑法體認,則堯·舜之治,罔不在於厥初,深留聖意焉。上曰,其言好矣。象奎曰,人君之所宜十分審愼者,用舍之道也。泛言之,則必曰,賢者固可用,不賢者固可舍,然知人則哲,惟帝其難之,知人之難,蓋如此,故孟子之告其君也,乃曰左右皆曰賢,未可也,至國人皆曰賢然後,始發向用之意。雖然,猶未可知國人之言,斷然皆出於公也,故末乃親自察之,的見其賢者之實,然後用之,其間商量難愼,一節深於一節,如是則不賢者,安得以幸進乎?此實爲審用舍之第一嘉謨,亦願留意焉。上曰,其言尤好矣。仍命掩卷。光普等,以次掩卷。耆顯曰,臣以無似賤品,猥蒙我大行大王陶甄之聖恩,忝居經幄,無所裨補,今於萬事靡逮之日,只切追先欲報之願,及登筵席,益不勝區區憂愛之悃,敢此仰達矣。目今悠悠萬事,孰有大於保護聖躬,成就聖學,而至於保護聖躬,則伏惟我慈殿·慈宮,一念憧憧,夙宵不弛,其於保養之方,節宣之宜,固宜靡不用極,則無所事乎群下之仰勉矣。第伏念涵養性情保惜精神八字,卽朱夫子至論,而實爲人主治心養氣居敬應物之要。今我殿下,沖年嗣服,內而哀疚之逾節,外而萬幾之憂勤,其有損於涵養保惜之方者,多矣,仰瞻深墨之容,冞增憂慮之忱。伏願殿下,每思節哀之道,深軫傷孝之戒,而以至事務酬接之際,亦宜博採衆論,惟善是取,振擧大綱,勿親細務,常使本原之地,勿爲事物所撓,澹然虛明,穆然嚴恭,以爲涵養保惜之道,則端本出治之要,亦不外是矣。至於成就聖學,又在乎親近賢士,講論義理,行之以篤實,持之以悠久,知行竝進,表裏無間,以承我聖考精一之傳,以基吾東方郅隆之治,則豈不休哉?昨伏見慈敎下者,有諸臣輪回出入,自內勸讀之命,其所以終始典學,內外交修之道,至矣盡矣,臣不勝欽仰感歎之至。仍伏念招延山林之擧,實出於我慈聖殿下,爲聖上勉學之至意,曁我殿下,崇儒重道,將大有爲之盛心,凡在臣隣,孰不欽服?伏望益盡誠禮,更加敦召,期於感回遐心,羽儀明廷,頻賜召接,以畀討論啓沃之責,則成就聖學之道,於斯益備矣,亦願深留聖意焉。上曰,當留意矣。出擧條仍命退,諸臣以次退出。
庚申八月十八日未時,上御熙政堂。大王大妃殿垂簾,三大臣·壯勇使·備局有司堂上入侍時,同副承旨沈象奎,假注書吳淵常,記事官李存秀·洪奭周,領議政沈煥之,左議政李時秀,右議政徐龍輔,工曹判書朴準源,兵曹判書金祖淳,工曹參判尹行恁,以次進伏訖。煥之曰,日間聖體候,若何?上曰,一樣矣。煥之曰,寢睡·水刺之節,若何?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。煥之曰,昨今連行召對,雖罔極哀隕之中,聖學必多資益,下情不勝感幸矣。大王大妃殿敎曰,御眞奉安于眞殿與華城行宮後,祭享諸節,大臣閣臣會議後入稟,可也。又敎曰,今日使卿等入侍者,專爲國事鞏固之地也。目前雖若鞏固,久則易致弛緩,顧今急先之務,莫過乎保護聖躬,而至於秉執義理也,協和朝象也,保民恤民之策也,是三者,實係國家安危之大關,卿等須盡體國之誠,蚤夜匪懈,念念不忘,俾有終始之效,則大行王陟降之靈,想必感歎涗豫於冥冥中矣。予雖寡昧一婦人,亦豈不知卿等向國之至誠乎?自古朝廷之上,雖有多人,擔當國事之任,亦難人人而責之。況今國勢孤弱之時,其所倚毗者,惟三大臣及數三卿宰而已。大抵同做國事者,情義之無間,有若骨肉至親,然後方可以聚會精神,共濟時艱,卿等須一心協力,無或岐貮,俾國事有弘濟之益,朝象有保合之效也。人之所見,本自不同,自非聖人,固不能無參差長短之不齊,交相勉勵,舍短取長,毋任一己之見,專以至公做去,是所望於卿等也。至於大臣,則總率百僚,體貌自有別焉。無論巨細,凡百事務,先爲取裁於大臣,然後行之,則朝廷事面,亦可以不失上下之序矣。工判地處,與他人自別,先朝則於戚里諸臣,雖不嚮用,而今時則有異,主上幼沖,國勢孤危,保護勸導之責,專係於一身,不可以戚里自處爲避嫌之計,隨事殫竭,奠國勢於泰山磐石,以爲億萬年太平之基,豈不休哉?兵判則將來之與國同休,當如工判,且況偏被大行朝眷愛之恩,圖報之心,必倍他人。工參則先朝信任,迥踰常格,故向日倉皇之中,特加陞擢,亦豈不同心協力,無負不世之恩造乎?予之爲此言,亶出於爲宗國斷斷苦誠血忱。今此下敎之後,登筵諸臣,如或不思對揚,則是非但負予,乃負大行朝也。卿等須各警惕,益爲加勉也。煥之曰,臣等雖儱侗憒劣,百無肖似,今承慈敎,敢不戮力殫心,隨事盡瘁,一以報大行大王不世之遇,一以答我慈聖懇惻之諭乎?死生榮辱,直前不避,是臣區區之微忱也。時秀曰,慈敎縷縷,丁寧懇惻,臣雖無似,粗具彝性,才力所及處,敢不激感殫誠,以爲一分對揚奉承之道乎?龍輔曰,臣等近於公座中,所相交勉者,未嘗不以同寅協恭,竭心殫力,以爲一分追報之道。臣等之職分,惟在於此,而今玆慈敎,又如是懇惻,若不能盡誠對揚,或有一分孤負,則將何顔歸拜我大行大王乎?準源曰,臣以無似,忝在近密,十有餘年,濡染薰炙於先大王義理之中者,亦已久矣。先大王道冠百王,學貫天人,二十餘年功化,莫非自義理中出來,而右賢左戚,卽亦盛德大業中一事也。頃者所下慈敎,丁寧懇惻,闡明先朝遺意,臣不勝莊誦欽歎之至,而臣嘗奉筵敎於先朝,有曰工於謀身,固非人臣盡忠之道,而在戚里則此反爲義理,爾須小心謹愼,毋陷罪過,以爲與國同休之道也,臣奉聆感祝,尙今銘在肺肝,思所以一心遵守矣。臣旣在禁直,惟以鞠躬盡瘁,保護聖躬,爲一分稱塞報答之地,而至於朝廷之事,則今日在廷諸臣,無非大行朝知遇信任之人,夫孰無追先帝報陛下之心哉?協力同心,轉危爲安,以成一初淸明之治者,不患無其人,臣何敢豫聞於其間乎?然今承慈敎,如有國家安危之機,則臣曷敢以處地之有嫌,不思所以殫誠竭心之道,而今日朝象,別無可憂者矣。大王大妃殿敎曰,卿之謹愼,予所習知,故於國事,恐有避嫌之太過,特爲面諭矣。今聞所奏,甚可幸也。又敎曰,兵判無所奏乎?祖淳曰,臣以不肖無狀,濫被先大王河海罔極之恩,至于今日矣。臣雖知識固陋,百不猶人,猶有一端秉彝之心,雖非今日慈敎,曷敢不殫竭心力,同寅協恭,一以守先大王二十五年治法政謨,一以爲保護聖躬之道乎?惟此洞洞一念,食息未弛,而欲言則衷情抑塞,不能盡達矣。大王大妃殿敎曰,卿與工判,地處相似,必須秉心至公,以鞏國本,以保聖躬,措國家於磐泰之安,專恃於卿等矣。行恁曰,伏奉慈敎,衷情抑塞,不知所達矣。臣以無似,厚被先大王以君兼師之恩,頂踵毛髪,莫非造育陶鑄中物也。曾於甲寅之冬,夜對于前席也,故相臣金鍾秀疏適至,先大王提誦其疏中,尊聖德於三古,明義理於千秋一句語,擊節稱賞,敎曰,此人雖多病處,至於忠君愛國,秉執義理之苦心,則不愧于古人,爾亦取以爲法也。臣奉承聖敎,退而謹書于日得錄,尙今銘在肺肝,臣等今日之所以追報我先王者,不外此十二字,而慈敎又如是丁寧懇惻,欽仰感歎之外,更何所達乎?煥之曰,臣等之區區愚忱,惟願同心協力,守先王之心法,遵先王之政謨,以事我殿下,而後退死邱壑,則臣等之能事,止於此矣。朴準源,與臣等,平日聲聞不及,而槪知其廉介有餘矣。至於近日,益知其嚴於義理,忠於國家,臣實以爲喜,而今聞所奏,益知其爲可恃之人矣。尹行恁則自在先朝,臣與之相議於國事,臣亦恃其可用,而其年姑未及於老鍊之境,益復恢擴將進不已,則凡於國事,何所不做?金祖淳,則其家閥,果何如也?自其祖先,世守義理,忠節相繩,爲國家所恃者,厥惟舊矣。今其年雖少,保護闡明之責,豈比他人?且其地處,姑與朴準源,稍有異焉,則朝廷言議,尤無不可參涉之嫌,此兩人,同心同力,同做國事,豈不好哉?人見之不同,誠如慈敎,而大體若同,則小事雖或有不合處,不害其爲畢竟歸一矣。大抵私之一字,人固所不能無者,而秉公袪私,爲國靡他,則自當有效。今臣等六人,共登筵席,臣雖才器短拙,弘濟協和之策,不及古人,而若能交相飭勵,一心圖報,則豈使國勢終至於孤危乎?如或於今日慈敎之下,不能精白奉承,各懷其心,以致國事之僨誤,則是豈有臣分有人心者所可爲哉?大王大妃殿敎曰,前此筵敎及諺敎,旣屢諭矣,而今日三大臣及三臣之特召敷諭,如是諄複者,專爲其同寅保合,以做國事也。卿等於闡明對揚之方,毋但以空言爲之,必以持心堅固爲主,隨事殫竭,則何事不可成也?心苟定矣,志苟堅矣,日夜不弛,孶孶做去,須使所爲之事,與其言相副,以圖終始之效也。金祖淳之處地自別,自當靡不用極,而予之所恃,尤有重焉,義理也,朝象也,保民恤民之策也。另須講求,堅定做去,而保民之本,專在於用人,尤須審擇愼簡爲保國之方。大臣體重,每事必須先關,俾不失次序,若不體予苦心,各自爲心,以致朝象之不靖,則是豈所望於卿等者乎?煥之曰,臣以此下敎,銘鐫心肝,早夜祗畏,豈敢有一毫他意,以自陷於孤恩負國之科,而諸臣之心,亦豈與臣有異乎?六人同心,每事相議,精白一心,務爲保合,而做事之際,是者是之,非者非之,規正其非,勸勉其是,如是爲心,則臣等雖五六措大,庶可免僨誤矣。君臣者,犬馬之齒,已迫桑楡,固知報國之日短,猶當竭誠盡力,以死爲期,而金祖淳·尹行恁,人旣可用,年又尙少,同做國事,將不知爲幾年之久,而定一規模,執一心志,期以沒身,則豈不爲宗社無疆之休哉?時秀曰,心不一則不可做國事,心不固則亦不可做國事,旣一且固,然後乃可以仰體先朝之遺意,不負慈聖之明諭。今日登筵之臣,孰敢不殫誠盡力,以效一半分對揚之道,而苟或聞此下敎,不克奉承,則是豈有臣分人心者所忍爲乎?龍輔曰,慈敎中,心不精一堅固,則不可以做國事者,誠爲至當矣。古人有言曰,天下之勢,合則强,分則弱,朝廷之臣,苟能一心同力,則何患於國勢之孤危乎?易曰,二人同心,其利斷金,況於六人之同心乎?若能協恭保和,交相勉勵,只知有國而不知有其身,則我國家泰平萬歲,可以復見於將來矣。況此登筵諸臣,俱是先朝眷遇近密之臣也,厚被天地罔極之恩,恩浹骨髓,義共休戚,則今玆面諭之下,孰不感泣銘佩,圖報其萬一乎?臣又有區區愚衷,敢此仰達矣。臣等於近日,屢奉慈敎,每以保護聖躬爲敎,顧今悠悠萬事,孰有大於保護二字乎?然保護之道,有大小之別,起居飮食,溫涼寒燠之節,固所不可忽者,而又有大於此者,輔導德性,實爲保護中第一急〈先〉務也。惟我大行大王,以卓越聖智之姿,有緝熙光明之學,非禮之物,不接於聰明,非義之事,不發於政敎,御宇二十五年聖功神化,莫非平日涵養進修之致。臣等於昔日忝在宮僚之末,每欣欣然相告曰,我東宮睿學之成就,自有薰陶觀感於大朝問寢視膳之際,而不待於師傅賓僚之裨益云矣。今日身敎之方,遇物之誨,不可得以復望矣。惟我慈聖殿下,以女堯之聖,上念宗社之托,下循臣民之請,特擧垂簾之禮,今則慈聖之於殿下,不但爲母儀之尊,其所輔導身敎之方,實兼父道,可不愼哉?凡係政令事爲之發於外者,臣等當獻可替否,知無不言,期於無過之域,而至於深宮燕閒之中,臣等所不見所不知之地,雖遊戱玩好微細之事,懋加審愼,隨處誘掖,莫或放過,則聖德成就之美,實基於此,此則深有望於慈聖殿下也。竊伏念孔子大聖也,然猶十五而志學,三十而立,蓋上聖之質,生知之姿,亦不能無待於用工。顧今聖姿雖卓越,豈可少忽於輔導啓迪之道乎?伏願留神焉。大王大妃殿敎曰,卿之所奏,甚好矣。自內保護輔導之節,予當盡心,而自外協贊扶持之道,專在卿等矣。又敎曰,今聞卿等所奏之言,可知其志之已定,深庸嘉之,予亦當加勉矣。煥之曰,今此縷縷慈敎,莫非爲宗國奠安鞏固之策,則外廷諸臣,亦不可不宣布,此意,臣謹當退而相傳,而不但臣等六人,今此登筵承史,亦皆年少新進,亦豈不一體奉承乎?大王大妃殿敎曰,卿言果然矣。煥之曰,昔在庚子國恤時,陵寢奉審,有停止之例矣。今番則京畿道臣,旣不行部,秋奉審,自當停止,而關東·關北,與他道道臣,以重民事之意,雖爲行部,至於陵寢奉審,依庚子年例停止事,分付,何如?上曰,依爲之。出擧條煥〈之〉曰,諸道放未放啓本,有更爲看詳稟處之命矣。取考諸道啓本,則靈光郡定配罪人韓興裕,南陽府定配罪人安廷鐸,俱以報辭之侵侮上官,照律定配矣。論其所坐,俱是體例間事,方當大赦,或不無參恕之端,竝放送,何如?上曰,依爲之。出擧條煥之曰,殷栗縣定配罪人蔡光國,以蠶室偸葬罪定配,而道啓置於仍秩,昌寧縣定配罪人林千一,以蠶室守直軍,許人偸葬罪定配,而道啓置於放秩,罪則無甚異同,而一仍一放,事涉斑駁,林千一,一體置之仍秩,何如?上曰,依爲之。出擧條煥之曰,四都進香時,留守當爲進參,而江華留守防守爲重,不可暫離官次,依諸道道臣例,別定進香官,上送之意,分付,何如?上曰,依爲之。出擧條煥之曰,新除授北兵使李光益,身病猝重,時日之內,無赴任之勢云,今姑改差,何如?上曰,依爲之。出擧條煥之曰,今番都政中,西銓訓鍊正,以二望啓請擬入,旣爲新通,則與舊望乏人有異,不可以二人擬入矣。有違政格,當該兵曹判書金祖淳,從重推考,何如?上曰,依爲之。出擧條煥之曰,湖西·關北二邑邑名,先朝雖有勿改之命,而今則事體與前尤異,卽爲改號事,分付,何如?上曰,依爲之。出擧條時秀曰,今番都政山陵都監燔瓦所分差官,瓦署別提朴宗珩,移拜顯隆園令矣。新差別提,令該曹他司中,可合人,另擇相換事,分付,何如?上曰,依爲之。出擧條上曰,下直守令入侍。出榻敎賤臣承命出傳,與禮安縣監金直行,咸平縣監李克豐,木川縣監秦泳,任實縣監黃仁紀,新昌縣監鄭漢喆,牙山縣監金胄淵,偕入進伏。命奏職姓名,直行等,以次奏職姓名訖。上曰,下去善爲之。命宣諭。象奎曰,宣諭,退出後爲之乎?上曰,筵中爲之,可也。象奎,承命宣諭後,命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
加漆後,內閣·政院·玉堂·朝廷二品以上·六曹堂上·大司諫單子問安。答曰,罔極。
備忘記,順天營將崔命健,晉州營將高雲瑞,全州營將柳和源,波知僉使金宗善,靑水萬戶白達雲下直,各長弓一張·長箭一部·片箭一部·筒兒一箇賜給。
傳于李儒慶曰,召對爲之。
尹光普啓曰,新除授同副承旨申鳳朝,卽爲牌招,何如?傳曰,允。
尹光普啓曰,今日加漆入侍時,承旨當爲備員,而行都承旨李鼎揆,同副承旨申鳳朝在外,無以備員,何以爲之?敢稟。傳曰,許遞。前望單子入之。
承旨前望單子入之,閔台爀·李殷模落點。
尹光普啓曰,新除授同副承旨李殷模,卽爲牌招,何如?傳曰,允。
傳于尹光〈普〉曰,左承旨·右承旨許遞,前望單子入之。
承旨前望單子入之,金羲淳·嚴耆落點。
尹光普啓曰,新除授承旨金羲淳,方在罷散中,何以爲之?敢稟。傳曰,敍用。
傳于李儒慶曰,吏曹參判前望單子入之。
吏曹參判前望單子入之,曺允大落點。
李儒慶啓曰,新除授吏曹參判曺允大,方在罷散中,何以爲之?敢稟。傳曰,敍用。
吏批,五政。座目見昨日以李集斗爲右尹,瓦署別提金龍得,引儀趙文錫相換,會寧府使鄭忠達,今加嘉善加資事,承傳。
以定州牧使望筒,傳于金羲淳曰,前此支勅,有擧行之事,而勅行又不遠,前牧使仍任。
傳于金羲淳曰,玉堂中時帶閣職人許遞,今日政差出。
六政。以南度中爲漢城主簿,李南圭爲典籍,申光軾爲掌樂主簿,金碩鉉·李覲吾爲典籍,李元培爲禁府都事,李民植爲漢城主簿,安思賢爲濟用主簿,朴文會爲引儀,金聲俊爲氷庫別提,鄭禹濟爲司饔主簿,柳光濂爲典設別提,南爲活人別提,李緯坤爲引儀,金相順爲典獄主簿,尹應鉉爲司僕主簿。
李殷模,以吏批言啓曰,玉堂東壁,今當差出,而前望中無故之人,只有二人,故不得已以二望擬入之意,敢啓。傳曰,知道。
尹光普啓曰,合辭方張之時,兩司無詣臺之員,事甚未安,除在外傳旨未下,都監進去外,未肅拜呈告人員,竝卽牌招,何如?傳曰,竝許遞。今日政差出,與未肅拜諸臺,一體牌招。
六政。以閔師宣爲執義,崔重圭爲司諫,朴鍾淳爲掌令,安廷善·嚴思彦爲正言,定州牧使李溏,仍任事承傳。左尹李集斗,右尹申大謙,故縣監金聖澤贈吏參例兼,同知金相岳考。
八政。以金銑爲應敎,直閣單金近淳。
尹光普啓曰,行大司憲李城輔,掌令朴鍾淳在外,執義閔師宣,掌令李敬參,持平沈鎜未肅拜,持平趙恒鎭呈辭,監察茶時之意,敢啓。傳曰,知道。
大王大妃殿,以承傳色口傳下敎曰,大殿以親行夕上食往焉,分付禁漏,時刻斯速入之。
九政。以金近淳爲司僕正。
十政。以李義鳳爲同敦寧,兪岳柱爲敦寧都正,金祖淳爲同經筵,林漢浩爲司成,兼直閣單金近淳。
李殷模,以吏批言啓曰,玉堂東壁及禮曹參議,今當差出,而前望中無故之人,只有二人,故不得已俱以二望擬入之意,敢啓。傳曰,知道。
十一政。以金近淳爲副應敎,韓用鐸爲禮曹參議,睦祖永爲校書校理。
金羲淳,以山陵都監摠護使意啓曰,本都監郞廳李羲文·金基彦外任代,前郡守趙翼鉉,前佐郞鄭文綏差下,使之察任,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果趙翼鉉·鄭文綏,竝單付。
金羲淳,以國葬都監摠護使意啓曰,本都監都廳郞廳林漢浩,時無職名,令該曹口傳付軍職,冠帶常仕,何如?傳曰,允。
金羲淳,以國葬都監摠護使意啓曰,本都監郞廳李永翼外任代,前郡守吳在斗差下,使之察任,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果林漢浩·吳在斗,竝單付。
李儒慶,以兵曹言啓曰,僉知中樞府事成允恒,羽林衛將李弘遠,五衛將安任權,守門將禹興雲,俱以身病猝重,時月之內,萬無供職之望,呈狀乞遞,實病如此,則不可待其差復,竝改差,何如?傳曰,允。
兵批,七政。以黃遾爲僉知,閔心爀爲羽林將,金洪運爲五衛將,田德顯爲宣傳官,金樂九爲守門將,金益彬爲忠淸兵使,僉知單李晳,護軍李光益,副護軍洪聖禧·申大尹竝單付,以徐良輔爲都摠都事,同知單宋文星,僉知三單金九剛·吳彦吉·金孝國,江口權管單閔章爀,以李宗采爲訓鍊主簿,劉宗爀爲守門將。
傳于李殷模曰,未下直守令,明日辭朝事,分付。
以大司諫申獻朝,正言安廷善,執義閔師宣,掌令李敬參,持平沈鎜牌不進罷職傳旨,傳于尹光普曰,只推,待開門牌招。
備忘記,擧行多相妨,加出假承旨二人,自今日,分直兩處。
假承旨望,鄭尙愚·崔獻重,落點。
以江原監司南公轍啓本,罪人李宇炯,蔚珍縣到配事,傳于尹光普曰,放送事,分付。
李儒慶,以山陵都監摠護使意啓曰,陵上莎草,自前浮取於慕華館丁字閣前後面,則例以本陵近處莎草浮出以用矣。今亦依謄錄,慕華館莎草軍一千五百名,陵所近處,浮莎軍二千名,以轝士餘軍,劃送都監,及時浮出之意,分付漢城府及轝士廳,何如?傳曰,允。
金羲淳,以禮曹言啓曰,卽接長寧殿別檢所報,則本殿第一室內閤外前面斑子滲漏處,今八月二十七日卯時,移還安修改時,告由文,官員一員,當爲前期祗受陪進,而令尹龜錫,身病猝重,萬無供職之路,別檢今方入直,受香無人云,莫重受香,不可遲緩,令尹龜錫,今姑改差,其代,卽令該曹口傳差出,以爲受香陪進之地,何如?傳曰,允。
吏曹口傳政事,以韓柏林爲長寧殿令。
金羲淳,以承文院都提調意啓曰,月食已過,禮部回咨,依例撰出,正書奉御押後,定禁軍,給馬下送于灣府,使之入送鳳城將處,以爲轉致北京之地,何如?傳曰,允。
金羲淳,以弘文館言啓曰,新除授修撰尹益烈時在平安道殷山縣任所,經筵入番事緊,請斯速乘馹上來事,下諭。傳曰,依啓。
李儒慶,以內醫院都提調·提調意啓曰,院鍼醫安昌禧有頉代,醫人卞光壽差下,令該曹口傳付軍職,冠帶常仕,何如?傳曰,允。
李儒慶,以司僕寺一二提調意啓曰,本寺兼內乘李晳,移拜忠淸水使矣。其代令該曹口傳差出,何如?傳曰,允。與洪理燮代,一體差出,可也。
兵曹口傳政事,以李光益爲兼內乘,李彬爲內乘。
李儒慶,以兵曹言啓曰,今此大行大王發靷時,門路,以弘化門啓下,而魂殿,以宣政殿爲之事,命下矣。返虞時門路,以何門磨鍊乎?敢稟。傳曰,以敦化門磨鍊,可也。
李儒慶,以兵曹言啓曰,今此大行大王發靷時,鷺梁舟橋,當爲排設,依園幸時例,舟師大將差出乎?敢稟。傳曰,依例差出,可也。
李儒慶,以兵曹言啓曰,今此大行大王發靷時,傳語軍,當爲磨鍊,而取考謄錄,則部字內,以轝士軍三百名排立,外方,則守摠兩營,京畿束伍馬軍五人式,每五里派立,別定差使員,檢擧飛傳矣。今番,則令水原府·廣州府,隨其地方擧行乎?敢稟。傳曰,知道。
李儒慶,以兵曹言啓曰,取考謄錄,則發靷返虞,三度習儀時,侍衛以下,各差備軍兵,一依正日例擧行,而禁軍及挾靈轝軍,前後廂軍,竝除標信解嚴矣。今亦依此擧行,何如?傳曰,允。
李儒慶,以兵曹言啓曰,取考謄錄,則神輦侍衛,皆着吉服,而形名內吹螺赤,則白笠白天翼,返虞時,黑笠·黑天翼磨鍊,而丙申年都監班次圖中,着黃衣矣。今番依丙申年例,以黃衣磨鍊,何如?傳曰,允。
李儒慶,以壯勇營言啓曰,本營夏等試射時,壯勇衛各技入格優等人,別單書入之意,敢啓。傳曰,知道。
李儒慶,以御營廳言啓曰,本廳哨官趙在昇,身病甚重,勢難察任,改差,何如?傳曰,允。
尹光普,以義禁府言啓曰,全羅道靈光郡定配罪人韓興裕,京畿南陽府定配罪人安廷鐸,竝放送事,承傳啓下矣。韓興裕·安廷鐸等,放送事,分付各該道道臣之意,敢啓。傳曰,知道。
尹光普,以義禁府言啓曰,江原前監司南公轍啓本,蔚珍縣徒三年定配罪人李宇炯到配事判付內,放送事,命下矣。李宇炯放送事,分付該道道臣之意,敢啓。傳曰,知道。
禁府啓目,中官曺壽喆,口招云云。傳旨內辭意,發問目反復嚴問是白乎〈矣〉,則游辭呑吐,泛稱遲晩兺除良,隱情一款,全事發明,終不直陳,究厥情狀,萬萬痛惡,平問之下,無以取服是白在果,此等罪囚,不可以曾經長番內侍,有所一例施行,刑推得情,何如?判付啓,以奴婢給代事,餘奴婢請得事,慈敎何等截嚴,而敢以他說,漫漶納供,尤極痛惡,更爲嚴問捧直招以聞爲良如敎。又照目,前假監役李後秀矣,本府議啓內,觀其所供,以莫重進排,全不致愼,事事僨誤,罪實難貸,旣已遲晩是白如乎,殯殿擧行,何等至重,而全不致愼,事事僨誤是白乎,則揆以國綱,萬萬痛駭,以此照律罪,杖一百收贖,告身盡行追奪,私罪奉敎依允爲旀,功〈議〉減一等爲良如敎。
判中樞府事洪良浩疏曰,伏以皇穹降割我邦,大行大王,奄棄臣民,帀域含生之倫,無不奔走號哭,擧切如喪之痛。惟我殿下,沖齡宅恤,皇皇如求,而我殿宮震薄摧割,何以堪勝?日月如駛,公除倐過,欑宮之像設空垂,雲日之光華漸遠,彼蒼者天,胡寧忍斯?噫嘻,此時國勢之岌嶪,人心之波盪,茫然若無所屆,而幸賴我殿下聰睿天縱,令聞夙彰,雖於哀遑罔極之中,動止有節,辭令中理,初政淸明,百度惟貞,咸仰重華繼聖宗祏增重,而我慈聖殿下,以女堯之德,垂簾臨朝,誕宣綸音,懇惻嚴正,惓惓乎保護聖躬,諄諄乎闡明義理,以及全世臣而靖朝象,卹民隱而固邦本,有足以泣鬼神感豚魚,凡厥在廷之臣,莫不飮涕莊誦,攅手仰祝,人心翕然,底定國勢,於是,益鞏億萬年無疆之休,自此基矣。臣以三朝簪履之舊,逢此天地崩拆之變,莫效鍼虎之從,得遂褥蟻之誠,老猶不死,此何人哉?伏念無似之賤,受英廟簡拔之恩,始自珥筆之時,蒙先朝特達之知,猥致崇顯之班,拯濟於坑窞之中,剪拂於冗散之林,內外淸要,踐歷僥濫,以至父子兄弟,竝沐陶鑄之澤,雨露生成,偏加一門,庇覆眷遇,不比庶僚,欲報之德,與天無極,銘鏤肝肺,隕結爲期,而曾無絲毫之補效,居然齒髮之凋零,年至而乞骸者,今已七年于玆。逐歲陳懇,瀝盡衷曲,而每値國家有事,聖恩彌重,未忍便訣,滾到今春,幸逢曠前之慶,復叨三館之任,殫技於代撰之重,廁跡於陪講之列,昵近耿光,恭聆玉音,躬覩盛儀,榮耀已極。竊期大禮次第告成,職事已畢,則庶可以引經陳情,退畢餘齒矣,豈料千萬夢想之外,忽遭窮天之痛?叩叫穹壤,求死不得,奔趨於哭擗之列,攀號於殯奠之班,而重以文苑之職,例多撰進之役,收召精魂,嘔盡肝血,晨夜焦思,倉卒副急,而旣涸之源,無以出泉,已枯之木,難求生津,文不成理,語多疎脫,莫重模畫播告之辭,終不能形容萬一,而至於請諡之狀,所以彰宣殊域,昭示百世,事體尤重且大,而期促意忙,筆不從心,莫能效揄揚之誠,退而戰汗,久愈靡措,仍念臣,本以空疎之姿,猥竊詞苑之任,乍解旋授,前後七八年,旣專且久,坐妨賢路,心常悚恧,如集于中,加以年迫日昃,舊學都荒,無以致力於佔之工,而自遭禍變以來,心膽隕裂,神魂遁喪,精力澌削,積瘁成疾。自入此月,症形益劇,視聽恍惚,行步蹩躄,非復生人樣子,方當換節,重添毒感,食飮全却,氣息澟綴,委頓床席,轉側須人,自分爲癃廢之人,無望陳力於周行。顧今見帶之職,乃是館閣重任,大小文字,不時委畀,決無堪承之望。且況目下以健陵丁閣上樑文製進,屬於賤臣,事面旣嚴,篇章且鉅,尤非昏聵垂死之喘,所可承當者。玆敢疾聲哀籲於嚴廬之下。伏乞聖慈,俯賜矜察,軫賤疾之頻危,念代草之體重,亟命移付他文任,使之及期撰進,仍將臣文垣本任,特許鐫改,俾得安意調治,少延縷息,以卒天地生成之澤,千萬幸甚,臣無任云云。答曰,省疏具悉。上樑文製述官,令都監改付標,卿其勿辭行公。
持平趙恒鎭疏曰,伏以皇天不弔,我東方大行大王奄棄臣民,告朔再易,因山已卜,堯民如喪之慟,周王於戱之思,中外惟均,伏惟我殿下,出天之孝,殿宮止慈之情,皇皇莫逮,去去靡極,悠悠者天,胡寧忍斯?嗚呼,今日者,殿下之初服也。天命之眷顧,民心之愛戴,罔不在初,蓋有初然後,可以圖終,譬如築室之開拓基址也,種木之培植根本也。肆我聖上,煢煢在疚,汲汲訪落,藹然求助之音,爲初元第一義,鎭日飭敎,申申於臺臣之去就,開政備員,殆無虛日,如臣至愚極陋,無言議沒風采者,一旬之中,再辱誤恩,了無一言一事之對揚明旨,書所云惟說不言,有厥咎者,正是箚着臣身語也。噫噫,我先王,天地父母於兆民百官者,爲二十五年矣,物物形形,孰非囿於生成化育之中,而若臣孤畸之蹤,蒙昧之姿,過蒙拂拭之恩,言責之職,芻牧之寄,罔非逾分,而間或備數登筵,則恩諭鄭重,眷庇隆厚,未效塵刹之報,遽遭崩坼之變,俯仰穹壤,何所依歸?區區追報之願,惟是螢爝之裨,而識蔑辭拙,無以仰副明命之萬一,數遭詣臺,只謄前紙,自顧慙恧,人謂斯何?噫,自公除于今,十有九日,大小臣僚之進言效忠者,勉竭心思,絡續公車,豈可曰陳腐?要之爲切實,若其大綱領大頭䐉,急先務未可緩者,惟我東朝殿下,前後誕敷之札,已盡之矣。諸臣之言,殆若經傳之註脚,眞所云游·夏不敢贊一辭者也。慈敎中,保護聖躬,爲今日悠悠萬事之本,仰惟起居飮食寒暑節宣之方,外廷諸臣,無緣與聞,以我慈殿·慈宮,至慈至情,必有隨處善保者,臣無容加勉,而就以近日事言之,望奠加漆之初,命親行者,幸因慈敎,而停寢大政之親臨翌日,諸臣之應接,不瑕有勞損之節乎?大聖人姿質,固知夙就,而沖年血氣,姑未充實,竊乞保惜精神,務要攝養,而語其要,則不過曰節哀從禮而已。至於明義理保民生,亦慈敎之所勤懇者也。噫,先王之義理,傳之於聖上,先王之赤子,付之於聖上。所謂義理,非別件物事也。撑天地,亘古今,合天理,參人情,順之,則爲純臣爲君子,背之,則爲亂臣爲小人,我先王始而精微之學,深察差毫謬千之理,終焉光明之治,不啻爀日明星之懸,以至于五月三十日,諄諄之筵本出,而雖昏得明,雖愚得醒,使喬木世家永被陽春之澤,魑魅怪鬼,咸遁明鏡之照,而我慈聖特軫好生之仁,誕敷先甲之誥,先王苦心,東朝盛德,前後一揆,有足以感豚魚。透金石,君臣上下,共享和平之福,允爲嗣服初祈天永命之要,於乎盛哉?語其要,則惟在乎固守而勿撓而已。至於生民之爲邦本,經訓所載,列聖勤恤之德,傳爲家法,式至我先王,宵衣旰食,不遑康寧,古哲王貌瘦民肥之喩,不足以比先王,如傷若恫之念,今夏㦖旱之餘,遽致玉候之不豫,蚩蚩小氓,莫不曰吾王疾病,秪緣爲民,肆於禮陟之日,深山窮谷,愚夫愚婦,呑聲扣胸,不啻如嬰兒之失慈母,嗚呼冤矣,於休盛哉?今我慈聖,與我聖上,雖在哀疚恭默之中,一念眷眷,德音諄諄者,惟恐一民之失所,至以守令之廉貪,戒在小民之休戚,可使墨守知畏,赤子賴安,而億萬年無疆之基,亶在乎諴小民三字,經所云大哉言,一哉心,正指今日道也。保民之道,果莫如飭守令,飭守令,要在道臣之嚴考課,繡衣之按眞贓耳。第勢族巨閥絶少繡啓之被黜,殘蔭冷武,率多京察之居殿,臣非曰道臣繡衣之皆然,而以大體言之,則齊阿之譽,蜀守之謗,眞僞難辨,古今何異?近日有御史抄啓之命,御史姑未及受命列守皆可以知勵,信乎繡衣之不可不分送也。第觀近年守令之以不法登繡啓者,取供行査,虛實相蒙,畢竟自脫者多,堂堂按廉之臣,未獲眞贓,徒信浮謗,甚至守法良吏,反罹文網,使命不尊,國體有損,臣竊惜之。臣意,則御史之揀送者,必取已經字牧,稔知民邑事情者,如其不然,必令明執贓案,使被論者無敢容喙,恐爲飭守令之實政矣。日前始行召對,噫嘻,當此皇皇哀號之日,汲汲於講學者如此,此固我朝列聖已行之徽規,而我慈聖輔導沖子之德,吁其至矣。第臣謹稽經傳,堯·舜之精一,禹勤湯敬,文謨武烈,皆是學也。至若講讀二字,無所槪見,程子常以讀書爲聖學之第二件,始知帝王之學,在乎心性,而未必求於書卷也。然而格物致知之在讀書,鑑古戒今之在讀書,書之不讀而求學之明,殆有近於反鑑而索照。猗我先王,以堯·舜生知之聖,懋孔聖韋編之絶,每年三餘訖工之後,受慈宮志喜之饌,俾醉飽筵臣者,可以見聖人孜孜惜陰之工矣。勤學二字,先王之所身敎者也,何待臣下之加勉,而殿下常受先遇物之誨者,此誠堯·舜·禹·湯心性之學也。所謂物者,左右動靜,事事件件,有物有則,明乎物則之理,雖終日不讀書,緝熙光明之學,未或間斷,一日萬幾之酬應,百官兆民之得失,觀乎會通,盡其事情,則聖王之能事,大人之問學,孰有以加於此哉?近來投匭之疏,其亦多且富矣,聖批輒曰留意,又曰好矣,嘉納之聖語,要而不煩,臣實欽仰。第百千言章牘之登徹者,賜批旋下,雖以睿學之聰明,某人之有某言,某言之有可採者,瞥過聖眼,難保記有。臣意,則分付記注臣或閣屬官,取嗣服後諸臣章奏,刪其繁目,抄其大綱,作爲一冊,以便睿覽,略倣大行朝日省錄之例,燕閒之暇,披閱玩繹,以示留意之聖心,恐有助於勤學之一道矣。嗚呼,堯·舜之羹墻雖遠,文·武之謨訓不墜,我先王正學宏規,將見史牒之大書,寶鑑之編成,可可龜鑑於百王,而語其大,則不過曰至公無私而已。天無私覆,地無私載,日月無私照,明王奉三無私,以御多方。第天地無所不覆載,而至於覆盆陰谷之中,日月或有所不照者,人君把握造化之柄,以助日月之明於其所未照處,開發之恢張之,使之納日月之光,而體天地之大,肆我先王,以庭衢爲八荒,蕩蕩平平乎無疆域無宮府,光明之燭,遍照無遺,此今日廷臣,所以於戱不忘,精白一心,答揚先王盛烈,輔助我嗣王新服者也。詩曰,靡不有初,鮮克有終,臣願聖上勉勉乎一初之淬勵,申戒在廷卿士,以爲愼終惟始之遠圖,則朝象和平,世道安泰,豈不休哉?糶糴之爲生民刻骨之弊,先王之所發策而廣詢者也。今我東朝,特敎申複糴倉之名色紛氄者,皆令釐正,其自今冬,八路官吏之舞弄者,皆將斂手,其於還民,甚大惠也。又有糴弊之至切於小民者,歉歲則稱以臥還米,一石定價一兩,租則半之,初不納倉,只計除色落,而以已捧樣,載之倉簿,無勢殘民,盡其膏血而準納,則彼臥還之豪强者,渠受則不納,他納者因受,又若年登穀賤之時,按籍分還,自是事目,而向所謂豪强之戶,擧皆拔還,拔還之時,每戶輒納一二兩,便成已例,監色捧賂,久作尋常,間有墨守汚吏,身犯而入己者,彼殘戶無告之民,勒分强受,一年所分受,至於數十石之多,一遇荒歉,終至椎剝流散而後已,此正所謂哿矣富民,哀此惸獨者也。八路此弊,可謂大同,而兩西尤甚,宜令廟堂措辭關飭,毋踵前習,恐爲革祛糴弊之要矣。黃白疊役之徵,亦我先王屢勤如傷之念者也。臣嘗待罪下邑,稔知簽丁之弊矣。近來籍法不嚴,軍校子枝,無不冒錄幼學,一以幼學入籍,永無充丁之例,良戶少而簽額多,旣不得刻木爲民,則具形之兒弱,已充之白骨,二疊三疊之移東補西,事勢之所不免也。三百六十州,或不無多寡之別,而殿下試命道臣繡衣,到底窮査,則邑邑在在,豈有無黃白無疊役者乎?雖欲罪之,不可勝罪。如無大變通大推刷之擧,則雖日下申飭之敎,恐無益於救弊之道,此在廟堂諸公卿,講確措置之如何,何難而不爲乎?臣謂另飭籌司,博採衆論,及時矯弊,恐爲新服救民之大政令矣。近聞忠淸水使李顯宅,以松政不法,因道啓拿罷云。雖未知顯宅所坐淺深之如何,而臣於此,竊有愚見焉。安眠一島,土性宜松,百年長養,鬱鬱簇簇,宮闕修繕之材,戰艦改造之需,取之無盡,其爲國家之要用,無大於此。近來法禁解弛,爲帥臣者,或不無憑公營私之患,奸竇日滋,斧斤相尋,此由於帥臣之手犯,而營校島民,無難私斫。養松之政,置之弁髦,偸松之弊,作一利窟,若此不已,漕運戰艦,恐歸無鞹之毛,寧不寒心?蓋聞本島中,多有田畓,許令島民耕食,任以禁松之役,而每於水營裨校吏卒之摘奸及監斫往來也,稱以前例,多有徵索,又當漕戰船新改及其他公用材木所運之時,許多營邑人,討食於島民,島民不得已犯斫需用,此是必然之弊。宜自廟堂,另飭本道營閫,詳査受弊之源,以防犯斫之奸,可也。陸松無異島松,而年前藍浦松田,聞有營裨亂斫發賣之事,此臣之得於風聞者,追査虛實,以嚴松政,亦不可已也。噫,憂愛之衷情雖切,庸常之愚說無取,芻蕘之言,抑有一得,伏願勿以人廢而深留聖念焉。臣於臺地,自有匹夫之守,前後屢叨,除非事會之迫不得已,則不敢爲冒昧承膺之計,日前違召爲全微諒,特敎截嚴,前牌因出,臣怵畏義分,章皇秪肅,自顧初心,不覺靦顔,旣已呈身,連爲詣臺,以伸逆醫必討之義者,亦係目下盡分之道,而自來水土之祟,遂成痰癖痼疾,方當換節之交,挾感添發,肢體牽引,行步艱澁,兼有昏眩,宛轉叫苦,束帶赴公,斷無其望。伏乞聖慈,俯賜鑑諒,亟許鐫免,仍治臣瀆撓之罪,以便調息,以昭法紀,不勝幸甚,臣無任云云。省疏具悉。所陳諸條,甚好,可以稟處者,下廟堂,勿辭察職。
咸鏡監司具㢞狀啓,以爲今月初十日申時成貼,義禁府關內節啓下敎,今八月初十日,大臣·備局堂上引見入侍時,大王大妃殿傳曰,醫官事,當初酌處,非謂無罪,自有深量者存,大體渠不發說某方之有無,何以知之?又非渠擔當,則亦豈至於進用之境乎?渠以方外蟣蝨之賤,何敢議論於莫重醫藥容喙乎?公法不可屈,輿憤不可遏矣。嚴囚罪人沈鏔所囚地方,仍爲正法事傳敎敎是置。今此處分,特降於擧國顒俟之際,神人之憤,庶可少洩,俄於次對筵中,以發遣本府都事,與地方官,眼同捧結案,正法之意,陳達蒙允,本府都事方此罔夜下送是在果,捧結案之際,慈聖傳敎,當爲頒宣曉諭是遣,未及行刑之前,如或有漏泄徑斃之事,則本道及本府都事之大段生事,將不〈知〉至於何境,道臣之躬往眼同,雖無已例,定平之距營門,不過五十里,擧行之際,若或一毫疎忽,則地方官除良,責有所歸,其所擧行,萬分惕念,俾無意外疎虞之患,向事是白齊,此亦中內罪人正刑後,懸首三日,依法典擧行爲有矣,各別防守,俾無疎虞之患事,又此亦中內本道中軍,多率羅將,罔夜馳待於都事得達之前,俾無一毫疎虞之患,次爲等如關及此亦中是白置有亦同,關文本月十四日卯時,始到臣營爲白有等以,臣營中軍金益淳,卽令星火下送于定平府,罪人正刑時凡百擧行,另加嚴飭爲白遣,同罪人定法後,懸首三日等節,依法典擧行,俾無一毫疎虞之意,亦卽秘關嚴飭於地方官定平府使朴明勳處爲白乎旀,緣由馳啓云云。踏啓字。
禁府都事金熙臣狀啓,臣以定平府嚴囚罪人沈鏔,亦地方官眼同捧結案正法事,今八月初十日酉時承命,本月十四日卯時量,馳到于定平府,與該府使朴明勳開坐,同罪人鏔處,頒宣傳敎後,捧結案爲白有如乎,推考次正法罪人沈鏔,年四十九,結案爲等矣身根脚段,父好賢故,父矣父澍故,母金召史故,母矣父洵故白良乎,父母胎生於京中西部貞洞,隨父母長養,入籍居生於京中中部壽進坊磚石洞是白乎旀,負犯節次段,矣身如不發說某方之有無,何以知之?又非矣身擔當,則亦豈至於進用之境乎?矣身以方外蟣蝨之賤,敢爲容喙於莫重醫藥之地,窮兇情節,的實遲晩的只罪,當日卯時量,本府內市場,不待時處斬是白遣,仍爲復路,緣由馳啓云云。踏啓字。
庚申八月十九日午時,上御誠正閣。召對入侍時,參贊官鄭尙愚,侍讀官金熙周,檢討官閔耆顯,檢校待敎李存秀,假注書吳淵常,記事官金珍恪·洪奭周,以次進伏訖。上曰,上番讀之。熙周讀孟子第二卷首章。上曰,下番讀之。耆顯讀自公孫丑問曰夫子加齊之卿相,止以其外之也。上曰,參贊官讀之。尙愚讀自必有事焉,止姑舍是。上曰,閣臣讀之。存秀讀自曰伯夷·伊尹,止無思不服,此之謂也。上曰,注書讀之。賤臣讀第三章,第四章。上曰,兼春秋讀之。珍恪讀第五章。上曰,下番讀之。奭周讀第六章。上曰,陳文義也。熙周曰,此章孟子,以行王之易,言于齊王,王道初非高遠難行之事,不出乎仁之一字而已,而以今時論之,則尤有易言者。齊宣不過戰國之中主,地方亦不過千里,則其所興王,猶爲大國七年之久矣。今我國雖褊小,倍齊之地三,而列朝聖神相繼,功化之浹人骫髓者,四百有餘年,然則孟子所謂地不闢民不聚,行仁而王莫之能禦者,政爲今日道者。伏願深講此章之義,益勉聖學焉。上曰,所言好矣。耆顯曰,此章以勇之一字爲不動心之主,而北宮黝之無嚴,孟施舍之猶勝,皆由於血氣,而不如曾子之守約也。然帝王之勇,則又有大於此者,文王·武王之一怒安民,是也。蓋人主居崇高之位,若無涵養省察之工,則易致血氣之用事,血氣用事,則其所喜怒,不能無失於中正之和。伏願殿下留神焉。上曰,所言亦好矣。尙愚曰,上番所奏王道之說,儘好矣。然行王之道,約而言之,則不外乎仁之一字,恭惟我先大王奉先之孝,愛民之恩,明義理,正人倫,二十五年弘謨宏規,莫非推仁之道也。古語曰,欲法堯·舜,當法祖宗。詩曰,不愆不忘,率由舊章。今殿下,初登寶位,新承丕基,一政一令,當以繼志述事爲心,罔或有違,則郅隆熙皞之治,可以追先趾美,而仁不可勝用矣,此臣等區區之望也。上曰,所奏好矣。上曰,掩卷,仍命退。
庚申八月十九日申時,上詣殯殿。親行夕上食入侍時,行左承旨李鎭復,行右承旨鄭尙愚,行左副承旨尹光普,行右副承旨李儒慶,假注書吳淵常·李允謙,記事官李存秀·洪奭周,領議政沈煥之,左議政李時秀,右議政徐龍輔,一提學金載瓚,原任直提學徐鼎修,檢校直提學李晩秀,原任直閣金祖淳·尹行恁,直閣金近淳,以次侍立。前一刻,通禮跪啓出次。上具衰服,出齋殿門,入殯殿門,詣板位,通禮跪啓,請跪俯伏哭。上俯伏哭哀痛。左右皆俯伏嗚咽。通禮跪啓,請止哭。上止哭。鎭復奉香盒,儒慶奉爐,以進。通禮跪啓,請三上香。上三上香。鎭復等,敬奉爐盒,還奠于案上。鎭復,奉盞跪進於板位之右,通禮跪啓,請執盞獻盞。上執盞以授尙愚等,尙愚等,敬奉於板位之左,入正門,敬奠如是者三。獻盞訖,內侍啓開飯蓋扱匙正箸,通禮跪啓,請俯伏哭。上俯伏哭哀痛。少頃,通禮跪啓,請止哭。上止哭。通禮仍啓,請興平身。上興平身。仍詣欑宮門外,哭奉審,左右莫不煎悶罔措。少頃,上還出殯殿門。通禮前導,出弘仁門,入集瑞門。諸臣於門外,分左右侍立以候。少頃,上還出集瑞門,乘輿。煥之等,進前曰,今日夕上食親行,哀毁過節,聖體候,若何?上曰,罔極矣。仍還內,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調徐邁修,行右承旨李儒慶啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
李儒慶啓曰,宣傳官來言,內吹軍案,修正次請出矣,敢啓。傳曰,知道。
李殷模啓曰,三品官之無得過三日,循例請牌,曾有飭敎矣。吏曹參議沈象奎,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
以吏曹參議沈象奎牌不進罷職傳旨,傳于閔台爀曰,只推,更爲牌招。
閔台爀啓曰,守令署經事,命下,而德山縣監金基彦,憲府則旣已署經,諫院則大司諫申獻朝,陳疏入啓,正言安廷善傳旨未下,嚴思彦在外,只有獻納金孝秀一人,不得備員署經云。司諫崔重圭,卽爲牌招,以爲署經之地,何如?傳曰,允。
以掌令李敬參,持平沈鎜,正言安廷善牌不進罷職傳旨,傳于閔台爀曰,只推。
以吏曹參議沈象奎再牌不進罷職傳旨,傳于閔台爀曰,只推。
備忘記,坡州牧使李漸運下直,長弓一張·片箭一部·筒兒一箇賜給。
李儒慶啓曰,前坡州牧使崔朝岳所佩密符,還納修正次,舊密匣請出之意,敢啓。傳曰,知道。
傳于李儒慶曰,三使臣留待。
傳于李儒慶曰,三使臣入侍。
傳于李儒慶曰,下直守令留待。
大王大妃殿,以承傳色口傳下敎于李儒慶曰,三使臣留待,次對同爲入侍。
傳于李儒慶曰,大臣·備局堂上,引見。
李儒慶啓曰,左邊捕監大將吳毅常罷職事,命下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招聽傳敎。
吏曹口傳政事,順天府使梁周翊,綾州牧使沈銖相換,龍潭縣令沈公權,玉果縣監尹秤相換,扶安縣監李羲文,林川郡守徐有升相換。
以尹日逵爲加出假注書。
備邊司,以李秉鼎爲咸鏡監司。
閔台爀啓曰,吏曹郞廳來言,咸鏡監司下批政事,取稟。傳曰,當日爲之。
閔台爀啓曰,德山縣監金基彦,諫院當爲署經,而大司諫申獻朝陳疏入啓,司諫崔重圭牌不進,正言嚴思彦在外,只有獻納金孝秀一人,無以備員署經,正言安廷善,旣有只推之命,卽爲牌招,以爲備員署經之地,何如?傳曰,允。違牌及在外臺諫許遞,今日政差出,待下批,牌招署經。
閔台爀,以吏曹言啓曰,湖西·北關兩邑改號事,因領議政沈煥之筵稟,分付臣曹矣,忠淸道尼城,改以魯城,咸鏡道利城改以利原,今日政竝改號下批之意,敢啓。傳曰,知道。
嚴耆,以觀象監領事提調意啓曰,禁漏兼敎授李喜榮,六品遷轉,代本漏前兼敎授李聖弼差下,使之付軍職,冠帶常仕,何如?傳曰,允。
有政。吏批,判書金載瓚進,參判曺允大未肅拜,參議沈象奎未肅拜,行都承旨閔台爀進。以徐有沂爲司諫,李弘謙爲正言,李敬一爲左參贊,李祖源爲判義禁,韓用龜爲司饔提調,金履度爲司僕正,申大羽爲禁府都事,咸鏡監司單李秉鼎,司僕判官具悌元,軍資判官金世淳相換,長興奉事吳慶仁,內贍奉事權瑞應相換,魯城縣監單李集玉,利城縣監單金鎭恒。
兵批,判書金祖淳病,參判李翊模病,參議朴奎淳入直進,參知成鼎鎭病,行右承旨李儒慶進。護軍李鼎揆·李鎭復·鄭尙愚,副護軍金翰東·申鳳朝,副司直金熙采·崔重圭·林漢浩,副司果南涑·嚴思彦·李重蓮·金會淵,副司勇李聖弼,咸鏡道兵馬水軍節度使單李秉鼎。
嚴耆,以山陵都監摠護使意啓曰,判中樞府事洪良浩上疏批旨內,上樑文製述官,令都監改付標事,命下矣。依下敎,原別單改付標以入之意,敢啓。傳曰,知道。
嚴耆,以山陵都監摠護使意啓曰,因山時,各司假家,丙申謄錄,依筵敎,自各其司造作矣。今番依此知委,何如?傳曰,允。
嚴耆,以成均館知館事意啓曰,本館入直久任郞官外,凡郞無敢入直,若有代員替直之事,則依下都監郞官例,草記代直事,曾以定式矣。司成林漢浩未肅拜,直講未差,典籍趙秀民,方在就理待勘中,時無入直之員,以他郞官姑爲代直,何如?傳曰,允。
李儒慶,以吏曹言啓曰,景福宮衛將嚴思賢,慶熙宮衛將劉光淵,俱以身病猝重,時月之內,萬無供職之望,呈狀乞遞,實病旣如此,則不可待其差復,改差,何如?傳曰,允。
李儒慶,以訓鍊都監言啓曰,去夜五更量,幼學趙景漢,本局邏卒處,犯夜被捉,依例移送秋曹之意,敢啓。傳曰,知道。
李儒慶,以刑曹言啓曰,因訓鍊都監啓辭,去夜五更量,犯夜幼學趙景漢,移送秋曹事,命下矣。趙景漢,依更數決笞三十度放送之意,敢啓。傳曰,知道。
禁府啓目,罪人曺壽喆更招云云。判付內辭意,發問目反覆究詰是白乎,則如前漫漶,終不直陳,究厥情狀,萬萬痛惡,平問之下,無以取服,刑推得情,何如?判付啓,更招猶不直招,本罪之外,又一大罪,以此嚴加照律爲良如敎。
吏曹參判曺允大疏曰,伏以昊穹降割我邦家,仙馭賓天,倏爾易月矣。公除奄過,因山有期,三靈震惕,八域冤號,伏況我殿宮罔極之情,我聖上出天之孝,哀霣慟冤,當復何如?嚴廬深墨,觸境痛酷,哀毁必多踰度,榮衛易致損節,賤情悲慮,曷有其極?上有宗社之丕責,下有臣民之係望,殿下玉體,不可自輕。向來慈敎,以保護聖躬闡明義理,縷縷十行,懇惻嚴正,臣於是,竊不勝欽仰攅頌之至。目今悠悠萬事,豈有過是者乎?念先王付畀之重,體慈聖惟疾之憂,抑情節哀,以盡達孝,是臣區區之所泣祝也。仍伏念不忠如臣,無狀如臣,原被先大王卄載陶鑄之澤,驟躋宰列,昵侍銀臺,犬馬之忱,糜粉之願,揆以常情,宜倍恒人,而忱誠淺薄,未格神明,一夕奉諱,竟遭天地崩坼之變。臣罪固已上通于天,而又不能卽地滅死,自附於辱蟻之忱,茫茫穹壤,靡所控訴,忽忽忘生,若窮無歸。嗚呼天乎,此何人哉?恭默之中,未敢貽慼,忍慟含恤,湔涊周行,而末後薄勘,乃在於繕工一事。夫事關內司,朝禁自別,文移往復,萬萬驚心,臣職忝提擧,矇未覺察,致有此無前之事,雖曰不知,不知亦罪,若於常時,嚴加操束,郞官胥吏,豈有是也?慈敎截嚴,誨責備至,滿心惶愧,鑚地不得,雖於日前,伏奉除命,在臣私心,尙切兢蹙,略具疏本,猥陳微懇。適値齋日,自院退却,如是之際,庚牌遲留,致勤匪怒之敎,自速置對之擧,悚懍霣越,寧欲無訛。至今追惟,惶汗浹背,不自意聖度天大,殊恩曲加,亞銓除旨,又下於縮伏訟罪之中,繼以有收敍之命,臣誠惝怳震悸,五內爽惑,益不知措躬之所也。噫,凡諸薄勘施宥,卽措微眚細過,而若臣則雖以繕工事言之,其所關係至嚴,不可以時日之稍久,遽蒙寬貰,而況今番所犯,尤係罔赦。天牌去來,何等莫重,而緣臣不敏,淹滯多時,方當聖躬保護之日,至煩深夜酬應之端,臣罪至此,萬殞猶輕,反顧一身,釁戾山積,悲冤弸中,慙悚熏心,跼高躋厚,無所自容,憑恃寵靈,冒沒進身,是豈義分之所敢出也?且臣孽由自作,罪及同僚,則獨自揚揚,亦關廉隅,官職去就,今無可論。嗚呼,追先帝報陛下,卽昔賢之忠言,而人臣之常節也。臣之斷斷血忱,豈不欲以是自勗,而撫躬慙痛,生不如死,隨分效力,亦無其望,玆敢抆血構辭,唐突哀籲於嚴廬之前。伏乞天地父母,俯賜鑑察,將臣所帶,亟行鐫削,仍命有司,嚴勘臣罪,俾得以少贖其萬一焉,臣無任云云。答曰,省疏具悉。卿其勿辭行公。
執義閔師宣疏曰,伏以臣之八耋偏母,素抱貞疾,長在床笫,今夏暑潦,又復落下數層,氣息居常綿綴,玉署持被,臺銜泮職,雖不敢言私,黽勉供仕,而臣之情事,則靡日不煎迫矣。忽於再昨,猝患痰厥,寒熱暈眩之症,乘時闖發,殆沒省覺,實有晷刻難保之慮。臣左右扶將,無以跬步暫捨,召牌荐降,末由承膺,此時瀆擾,極知其萬萬惶悚,而情之所迫,不得不忙構短疏,仰煩嚴廬之下。伏乞天地父母,亟遞臣所叨之職,以便救護,仍治臣逋慢之罪,以肅朝綱,千萬幸甚,臣無任云云。省疏具悉。爾其勿辭救護。
大司諫申獻朝疏批。省疏俱悉。爾其勿辭察職,原疏未下。
庚申八月二十日辰時,上御熙政堂。大王大妃殿垂簾,藥房入診,大臣·備局堂上,引見,回還三使臣同爲入侍時,都提調徐龍輔,提調徐邁修,副提調閔台爀,記事官金啓溫,記事官李存秀·洪奭周,行左承旨李儒慶,假注書李允謙,事變假注書崔漢翼,領府事李秉模,領議政沈煥之,左議政李時秀,行吏曹判書金載瓚,行左參贊李秉鼎,戶曹判書李在學,行大護軍趙鎭寬·徐有大,禮曹判書李晩秀,右參贊韓用龜,兵曹判書金祖淳,行大護軍李益運,行護軍申大顯,漢城左尹申大謙,行護軍李漢豐,漢城右尹李集斗,工曹參判尹行恁,掌令朴鍾淳,校理金熙周,醫官柳光翼·金孝儉·朴春源·李惟鑑·玄必采·吳千根,以次進伏訖。煥之等曰,夜間聖體,若何?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官旣已待令,診察,何如?上曰,置之。煥之曰,近日殿宮氣候,與聖候,調補之節,未審何如,而昨日夕上食,又爲親行,哀毁過節,仰瞻玉色,深墨之中,少無差勝之節,下情不任萬萬憂慮。伏願亟加調補之道焉。上曰,冥頑別無少損矣。大王大妃殿,簾內敎曰,三使臣進前。秉模·集斗·鍾淳進前。大王大妃殿敎曰,回想大行朝送之之時,豈意今日召見卿等於此處乎?仍嗚咽移時,秉模掩抑不能仰對,大王大妃殿又敎曰,何以扶支而來乎?秉模曰,臣等辭朝時,大行大王下敎曰,今番之行,雖人馬必爲無事還來也爲敎,臣等則一行,果無事還來,而雲鄕渺邈,弓劍莫攀,臣等痛冤之情,無以仰達矣。俄者入侍,聖上哀毁過度,仰瞻玉色,血淚沾袍,顧今寬譬保護之道,專仰於慈聖殿下,而今又承聆,則簾內疚懷,如是過節,伏望亟加勉抑,以爲觸處寬譬之道焉。大王大妃殿敎曰,主上沖年,予亦有何知識乎?連有筵敎諺敎之下者,卿亦當聞而知之,勿以原任,少或弛心,國事必須盡心合力爲之也。又嗚咽移時。秉模曰,臣渡江後,得伏見諺敎下者,其中保民恤民之敎,西土人民,雖婦孺莫不感泣矣。臣雖無知識,芻蕘之言,聖人必擇,此時豈敢論時原任乎?但當隨諸大臣後,竭誠報效矣。大王大妃殿敎曰,見今國勢孤危,必勿以原任自處,同心合力,措國勢於泰山磐石之安,惟望卿等之保護匡輔也。又嗚咽移時。仍敎曰,卿等必多路憊,先退休憩也。秉模等,先退,煥之曰,順天府使梁周翊,以先朝承傳,得差是郡矣,邑是營下,且多民弊,周翊年老,難責其剸理,以他閑邑相換,龍潭近作弊邑,難付生手,扶安亦以弊邑爲名,篤老侍下之人,何以專意於釐弊等事乎?龍潭縣令沈公權,扶安縣監李羲文,亦令該曹閑邑相換。當該吏曹判書金載瓚,注擬之際,有欠商量,從重推考,何如?上曰,依爲之。出擧條煥之曰,臣有耿耿愚忱,敢此仰達矣。聖訓有曰,君使臣以禮,臣事君以忠。忠則義在其中,官有可受,或有可辭,事有可爲與不可爲,是謂義,而上之授官任事,未嘗强其所不欲,而俾得自全其所自守者,是謂禮也。我列聖朝家法,上下所以相須者,蓋如此矣。伏聞日前,因待敎李存秀違召事,有嚴敎而分付闕內各門,勿令出送,甚過矣。臣旣聞而不言,則是負殿下而亦負先大王也。夫人主之過,如日月之蝕,人皆見之,及其更也,圓大光明,人皆仰之,雖聖人,亦或有過,但改之益聖。伏願殿下深念哉?臣又當擧其本事而仰陳之。近聞有洪鳳漢奏藁,令內閣印出云,不勝驚懍。此實爲義理明晦之關,而我殿下,沖年嗣位,或恐於故事,容有未盡知也。噫,彼罪狀,貫盈于天,故執義朴致隆,沬血露章,草野之臣韓鍮,涅臂籲閽,前府使金觀柱,故參判金龜柱論列無餘,至若丙申之初,故宰臣鄭履煥兩疏,可謂昏衢之一星,竝昭布在世,不可誣也。一經聖覽,豈不曉然乎?於戱,大行大王出天之大孝,所以崇奉我慈宮,承歡順志者,天下猶不足然,而春秋之大義,未嘗不嚴於戚臣也。今臣等,仰事慈宮,是至尊之位也,至敬之所也,豈敢有一毫不若於先大王致養之時,而若戚畹之人有罪,則小者當如鷹鸇之逐鳥雀,大者或討或誅,謹遵有國之常典者,是分之所當然也。臣竊念此時,殿下所以慰安慈心者,當以昔年之聖心爲心,而臣等或不以殿下之心爲心,則豈有如許不忠無狀者乎?雖然,此事,實係義理之大關,故不得不如是煩陳。伏望殿下,入稟于慈殿·慈宮,卽爲停罷其印役焉。上曰,此事,不必出擧條,本事則予皆知之矣。時秀曰,此時仰慰慈心之道,固當靡不用極,而玆事大關義理,臣等向伏承十行慈敎,專以闡明義理爲本,臣等實不勝欽仰,而是書之印出,大非闡明之本意。況此時此事,恐非其時,領相所奏甚好,亟賜允從焉。龍輔曰,已盡仰達矣。當此時,如有一分仰慰慈心之道,則何事可靳,而若以害於義理之事,爲仰慰之方,則反恐有違於聖人之達孝,以義理之正,而慰安慈宮之心,是乃孝之大者。伏願積誠仰懇於殿宮,卽命停止焉。大王大妃殿敎曰,此事卽先朝所當留意者,故欲印出,而此非時急之事,姑觀來頭,亦無妨矣。煥之曰,其藁所載,若有罪案掉脫之處,則大義之湮晦,一世之疑惑,實非細慮,不勝憂憤,又敢仰達矣。上曰,其言姑置之,次對爲之。時秀曰,昨日京兆郞官部官,以轝士軍點考事,出往東郊,泮人輩,與景慕宮一二契人相較,契人之被重傷者甚多,至於投石於郞官所坐,軍幕之民習,固已痛駭,而昨日晩後,泮人輩,成群作黨,持杖叫呼,追逐毆人,喧聒於宮門咫尺之地。此則臣所目覩,揆以紀綱,萬萬驚駭。此而若不嚴懲,頑民無所懲畏,分付攸司,泮人作挐之類,一一査出,照法嚴繩,不能嚴束,致此無前之事,亦不可無警。漢城判尹李祖承,轝士大將吳毅常,罷職,當該京兆郞官,該部官員,拿問處之,何如?上曰,依爲之。出擧條時秀曰,國葬都監郞廳具悌元,本職是司僕判官,勢難竝察,因山時,長興庫多有擧行之事,而該掌奉事吳慶仁,病勢甚重云。竝令該曹閑司相換,何如?上曰,依爲之。出擧條大王大妃殿敎曰,向來以穀名釐正事,下敎矣,其間果已商確否?煥之曰,此是大行朝業欲釐正者,而慈敎如此,臣等當講究,從後稟達,領府事今已回還,且於此等事,思之甚熟,亦當與之斯速相議,稟處矣。大王大妃殿敎曰,從速商確稟啓也。命大臣就座。載瓚曰,前說書金會淵,以科前年五十,當依例陞六,而其時因特敎除說書,今則以說書作散矣。更爲稟定然後,臣曹可以區處,故敢此仰達矣。上曰,陞六,可也。出擧條秉鼎曰,命吉諸子事,臺啓方張,臣不敢更煩,而至於逆鏔諸子散配事,臣於草記疏籲,連有仰請,未及蒙允矣。鏔旣伏法,則法不當一日置之於輦轂之下,故憂憤之極,敢又仰達矣。上曰,當處分矣。出擧條在學曰,日前摠護使,以顯隆園齋室行閣移建時物力,自該曹參量下送事,筵稟蒙允矣。取考謄錄,則庚戌傳敎中,本園修改等節,自本地方與園官,同爲擧行,而物力儲置,依楊州例,名曰園役庫事下敎,仍爲定式遵行,故凡於大小修改,自臣曹未嘗有輸送物力之例,今此行閣移建所入,亦當依定式,自本府擧行,故敢此仰達矣。上曰,依爲之。出擧條在學曰,本曹郞廳,自是劇務,且分差於長生殿及都監諸處,故極爲苟簡,曹中事務,委屬可悶,而正郞李靖模,以其身病呈旬,吏曹有難强令供職,今姑改差,何如?上曰,依爲之。出擧條晩秀曰,宗廟內墻南邊一間許,永寧殿內墻南邊一間許,向來雨水頹落,而因公除未過,不得行慰安之禮,且頉處不甚大段,前此亦有不爲告由,從便修補之例,今番亦依此擧行之意,分付該曹,何如?上曰,依爲之。出擧條晩秀曰,續五禮儀·喪禮補編,發引時,殿下奉辭,返虞時,祗迎處所,皆以城門外載錄,而甲寅大喪時,因王大妃殿下敎,奉辭於敦化門外,祗迎於城門外矣。今番亦依甲寅例,磨鍊儀註,何如?上曰,依爲之。出擧條晩秀曰,朝祖儀節,五禮儀則無所載錄,喪禮補編,則以神帛行禮載錄,而丙申年博詢大臣·儒臣,特下絲論,敎以旣不能遵用梓宮朝祖之古禮,則神帛行禮,大有違於神,返室堂之禮意,仍命依五禮儀,此實出於酌古今盡精微之聖意,今番儀註,當謹遵丙申受敎磨鍊,而係是莫重莫大之典禮,下詢大臣,何如?上曰,大臣之意,何如?煥之曰,喪禮大節,當稽五禮儀,而五禮儀無所載錄,丙申大喪時,博詢裁定,有已行之禮,似不容他議矣。時秀曰,五禮儀旣無所載,先朝亦已博詢裁定,一依丙申已行之例,似爲得宜矣。龍輔曰,朝祖,卽喪禮之大儀節,而五禮儀中,無少槪見,古人撰述之際,必有所據而然。且況大行朝丙申受敎,始旣博詢乎大臣·儒臣,仍又折衷乎諸家禮說,有此裁定,今無容更爲起疑矣。上曰,依爲之。出擧條祖淳曰,向因平安前監司韓用龜筵奏,昌城·宣川·三和等邑,抄上都試,依義州·江界例,自兵營差送試官與防禦使,眼同試取事,令該曹稟處,而前判書臣金載瓚,以一道都試,各付該邑,事面終涉輕屑,措辭防啓矣。日前伏見該道臣李泰永狀啓,則枚擧武士赴試時,往來盤費及營屬誅求之弊,一如前道伯筵奏之事,請令該曹更爲,稟處矣。大抵試取之法,至爲嚴重,一道都試,不由兵營,皆自各該防營擧行,則軫念武士,雖爲一時之方,乖損事面,實是永久之弊端。義州·江界之自該邑試取,亦不免爲輕屑之歸,今何可復援爲例,使一道試取武士之柄,不在於帥臣,而出於該防營乎?臣意則決難許施,姑令依前擧行,至於營屬偏徵之弊,嚴飭帥臣,別加束濕,一切用禁,而來頭或有不悛舊習,爲弊自如之入聞者,則當該帥臣,自臣曹草記重勘之意,一體嚴飭,何如?上曰,依爲之。出擧條行恁曰,臣方待罪本營,提擧有所仰達者,昨日泮人之作挐於莫重至近之處者,事係變怪,萬萬驚駭。京兆堂郞,則大僚旣請罷矣,館官中設置久任之窠,法意有在,而咫尺直所,慢不察飭,一任其撓聒,誠極寒心。當該久任郞廳,令該府拿問處之,何如?上曰,依爲之。出擧條命臺諫進前。鍾淳曰,請泰安郡投畀罪人申耆,亟施島配之典事。措辭見上上曰,亟停勿煩。出擧條鍾淳曰,請命吉諸子散配,依前擧行之意,分付該府,絶島遠配之啓,亦竝允下。措辭見上上曰,亟停勿煩。出擧條命次對先退。上曰,下直守令入侍。出榻敎賤臣,承命出傳,與坡州牧使李漸運,南陽府使李馨秀,沔川郡守徐有悌,慈仁縣監閔宗爀,長淵縣監洪章煥高靈縣監申翼顯,迎日縣監柳得源,茂長縣監尹仁基,殷山縣監李永翼,定山縣監申奭相,偕入進伏。上曰,次次進前。漸運等,以次進奏職姓名。上曰,堂上守令外,竝奏七事。有悌等,以次奏七事訖。命宣諭,宣諭訖。命守令先退,命書榻敎曰,假注書一員加出。仍命退,承史以次退出。
庚申八月二十日辰時,上御誠正閣。回還三使臣,稟事閣臣,同爲入侍時,右副承旨金羲淳,假注書李允謙,記事官李存秀·洪奭周,回還正使李秉模,副使李集斗,書狀官朴鍾淳,原任直閣金祖淳·尹行恁,以次進伏訖。上哭泣哀痛,秉模等,與左右莫不掩抑嗚咽。行恁曰,自上哭泣過節,大臣卽爲進前焉。秉模進前。上止哭。秉模曰,殿下沖年,遽遭天崩之慟,攀慕罔極,月已再易矣。其間聖體候,若何?上曰,冥頑而過矣,卿則何以扶支而來乎?秉模曰,臣等則無事回還,而雲鄕杳邈,弓劍莫攀,臣等痛冤之情,天地茫茫,無可仰達者矣。仍起伏曰,大王大妃殿,當此時夙夜憂勤,氣候,何如?上曰,慈殿氣候至今凜綴矣。秉模曰,王大妃殿氣候,何如?上曰,一向凜綴矣。秉模曰,惠慶宮氣候,何如?上曰,凜綴矣。秉模曰,嘉順宮氣候,何如?上曰,凜綴矣。秉模曰,古人之奉命出壃者,及其回還也,請於筵中,仰瞻天顔,況今嚴廬之中,憂慮實深,伏願暫許仰瞻焉。上曰,依。秉模,仍起坐仰瞻,旋卽俯伏。上曰,卿須早退休憩也。秉模等,以次先退。少頃,又命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
大王大妃殿,以承傳色口傳下敎曰,簾內下敎,諸臣似難諦聽,諸臣所奏,亦難詳聞,故欲詳知上下酬酢書入之意,有所下敎矣。十八日垂簾殿坐筵說,尙不書入,亦不書入於朝紙,後勿如是,可也。
傳于閔台爀曰,咸鏡監司,明日辭朝。
以漢城判尹李祖承,輿士大將吳毅常罷職傳旨,傳于尹光普曰,分揀。
以李是釬·徐有聲囚單子,傳于尹光普曰,付過放送。
以趙秀民囚單子,傳于尹光普曰,付過放送。
以司諫徐有沂,正言李弘謙,牌不進罷職傳旨,傳于尹光普曰,只推。
李儒慶啓曰,輿士大將吳毅常,分揀事,命下矣。卽爲牌招,所帶左邊捕盜大將命召及大將牌傳令牌,傳授,何如?傳曰,允。
上在昌德宮廬次。
自開東至巳時,灑雨下雨。自酉時至人定,灑雨下雨,測雨器水深一分。
自人定至二十三日開東,灑雨下雨,測雨器水深二分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
加漆後,大殿·大王大妃殿·王大妃殿·惠慶宮·嘉順宮,內閣·政院·朝廷二品以上·六曹堂上·大司諫單子問安。答曰,罔極。
閔台爀啓曰,判義禁李祖源,除拜後過三日不爲出肅,依定式推考警責,仍卽牌招察任,何如?傳曰,允。
嚴耆啓曰,修撰閔耆顯,以其親病,陳疏徑出,原疏以國忌正日纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于閔台爀曰,咸鏡監司留待。
傳于閔台爀曰,下直守令留待。
傳于李儒慶曰,忠淸兵使,當日辭朝。
傳于李儒慶曰,忠淸兵使留待。
傳于李儒慶曰,下直閫帥·守令,入侍。
備忘記,咸鏡監司李秉鼎下直,長弓一張·長箭一部·片箭一部·筒兒一箇賜給。
備忘記,忠淸兵使金益彬下直,長弓一張·長箭一部·片箭一部·筒兒一箇賜給。
大王大妃殿,以承傳色口傳下敎曰,昨日以筵說事,有所下敎矣。十八日筵說書入,而二十日次對筵說,何不書入乎?
大王大妃殿,傳于嚴耆曰,嘉順宮,爲念經費,諸道朔膳方物,欲爲不受,故事體不然之意已諭,而姑令依例磨鍊矣。終乃苦辭不已,其謙讓之德,徽美之意,予豈不表彰之乎?後當勸受,今姑副其意,諸道封進三名日方物,端午節扇油物,權停。
大王大妃殿,以承傳色口傳下敎曰,十八日筵說,勿爲頒布,二十日次對筵說,則頒布,可也。
嚴耆啓曰,今日梓宮加漆後問安時,玉堂不爲進參,事甚未安,推考警責,何如?傳曰,允。
嚴耆,以禮曹言啓曰,卽接厚陵令所報,則本陵王后陵上,寅方曲墻內面頹圮處,今八月二十七日卯時修改時,告由文官員一員,當爲前期祗受陪進,而新除授參奉李龜星,時在慶尙道禮安地,姑未上來,令今方入直,受香無人云,莫重受香,不可遲緩,在外參奉李龜星,今姑改差,其代,卽令該曹口傳差出,以爲受香陪進之地,何如?傳曰,允。
吏曹口傳政事,以閔承爀爲厚陵參奉。
嚴耆,以國葬都監摠護使意啓曰,己酉謄錄,肩輿大杠着筋小方牀,依大轝例造作,今番,亦依此擧行,何如?傳曰,允。
嚴耆,以國葬都監摠護使意啓曰,謹考己酉謄錄,則肆覲峴晝停所,梓宮紙榜,不爲奉出,以大轝神轝,暫住于幕次,行晝停奠後,轝士軍饋飯,仍卽進發矣。今番鷺梁晝停所,肆覲坪晝停所,何以爲之乎?敢稟。傳曰,依己酉年例。
嚴耆,以國葬都監摠護使意啓曰,始興行宮·華城行宮丁字閣欑宮排設處,當有外壁細木甲帳周裹之節,而謹考己酉謄錄,則以時當冬節,特命除壁帳,以牧丹屛代用矣。今番則何以爲之乎?敢稟。傳曰,依己酉年例爲之。
嚴耆,以國葬都監摠護使意啓曰,哭宮人行帷帳,丙申則依例隨往,己酉則因特敎除之矣。今番,則依丙申例擧行,何如?傳曰,允。
嚴耆,以國葬都監摠護使意啓曰,三色燭籠,火鐵燭籠,紅箭門內,例以忠贊衛奉持,而丙申己酉兩年,因下敎,皆以軍人奉持矣。今番,亦依此擧行,何如?傳曰,允。
嚴耆,以國葬都監摠護使意啓曰,各樣明器,補編所載,丙申謄錄或不無加減,今番則一依丙申謄錄擧行,何如?傳曰,允。
嚴耆,以國葬都監摠護使意啓曰,大中小角,丙申依補編出用,而己酉用辛亥例,故內吹三牌排立,今番則何以爲之乎?敢稟。傳曰,依丙申例。
嚴耆,以國葬都監摠護使意啓曰,退壙奉安御製冊裝,衣裹袱緞品,大小冊匣及櫃子等節,令內閣預爲稟旨,詳細知委擧行,何如?傳曰,允。
嚴耆,以山陵都監摠護使意啓曰,取考補編,則發靷條,帷門註,丁字閣東西南北,皆設紅箭門,而南則有左右夾門,東西各有一夾門,丙申謄錄,帷門之制,一如補編所載,而洞口內外,又各立紅箭門二座。己酉謄錄,則因筵敎,只設丁字閣正南紅箭門一座,洞口外紅箭門一座,因山後撤去,改立永排紅箭門矣。補編所載及丙申·己酉兩年謄錄各異,今番,則何以爲之乎?敢稟。傳曰,依丙申年例爲之。
嚴耆,以魂殿都監摠護使意啓曰,取考謄錄,則改銘旌書寫處所,皆以正殿內擧行。丁丑,則明政殿,丙申,則崇政殿,初銘旌燒火處所。丙申謄錄,以明政殿南階上載錄,今番則何以爲之乎?敢稟。傳曰,竝以明政殿爲之。
嚴耆,以魂殿都監摠護使意啓曰,取考丙申謄錄,則魂殿所排書案硯匣·硯石·筆墨·硯滴·書鎭,以平日御用件入排矣。今番則何以爲之乎?敢稟。傳曰,當內下矣。
嚴耆,以魂殿都監摠護使意啓曰,冊寶欌,今方造成,而庚子謄錄及補編,皆以唐朱紅漆載錄,丁丑·丙申謄錄,及受敎,以磻朱紅載錄,今番則何以爲之乎?敢稟。傳曰,依丙申年例爲之。
嚴耆,以禮曹言啓曰,取考丙申謄錄,則魂殿返虞後,朝臣哭班,以崇政殿西庭擧行,而今番魂殿,以宣政殿爲之事,命下矣。山陵下玄宮時,華城行宮初虞祭時,留都群官望哭,與返虞後朝臣哭班處所,皆以仁政殿西庭擧行,何如?傳曰,返虞前明政殿爲之,返虞後,則仁政殿爲之,可也。
嚴耆,以弘文館言啓曰,本館下番闕直,事甚未安。副應敎金近淳,時帶閣職,校理趙得永,魂殿都監進,副校理閔命爀,陳疏留院,副修撰沈奎魯,國葬都監進,修撰尹益烈,副修撰曺允遂,俱在外,應敎金銑,副校理李垿,竝卽牌招,以爲推移姑降入直之地,何如?傳曰,允。待明朝牌招。
敎咸鏡監司李秉鼎書。王若曰,國家重方面之權,必愼掄揀,人臣有鞠躬之義,不憚險夷,惟壯鑰得君重乎?矧薦剡捨卿,誰也?眷玆關北一路,最爲海東重藩,三·甲六鎭之空連形勢,則堯封幽袞,兩宮八陵之虔奉基業,則周家漆沮,地異饒肥,生理素乏於稻蟹,境接靺鞨,邊釁多在於蔘貂,邇來關防之疎虞,政須藩臬之彈壓。惟卿,文華夙望,風裁自持,少日華顯之歷揚,今已三朝白髮,邇歲懲討之自任,或許一介丹沈,周屛翰之是宣,非卿莫可,虞岳牧之咸薦,惟予曰嘉。玆授卿以咸鏡道觀察使兼兵馬水軍節度使都巡察使咸興府尹,卿其秪服寵章,懋恢嘉績,俗習素尙於用武,亦宜文治之宣敷,邊禁毋弛於互關,務盡民情之綏輯,自餘裁稟,厥有典常。於戱,劍舃之痛方新,節鉞之寄亦重,卿應怵惕而未出,予惟簡畀之在玆,往惟欽哉,行且召矣。知製敎臣柳畊製進。
庚申八月二十二日未時,上御熙政堂。大王大妃殿垂簾,下直監司·閫帥·守令入侍時,右副承旨金羲淳,假注書李允謙,記事官李存秀·洪奭周,咸鏡監司李秉鼎,忠淸兵使金益彬,襄陽府使朴趾源,陽智縣監尹五榮,以次進伏訖。上曰,咸鏡監司進前,秉鼎進前,命奏職姓名。秉鼎起伏奏曰,咸鏡監司臣李秉鼎矣。上曰,下往善爲之也。大王大妃殿敎曰,保民恤民之政,固當盡心,而此非但向來飭敎而已。卽英廟朝曁先王朝懷保愛恤之至仁盛念,卿須體兩朝爲民之苦心,毋或少忽,俾一方生民安生樂業,以副朝廷委寄之意也。秉鼎曰,向來伏見大王大妃殿十行辭敎,丁寧懇惻,可感豚魚,爲方伯守令者,孰不感泣乎?前席下敎,又若是諄複,臣謹當殫竭奉行矣。大王大妃殿敎曰,百姓有國之本也,專係於守令之愛恤,而守令飭勵之道,惟在於方伯,見今國勢孤弱,卿必下往,面飭諸守令,俾有實效,可也。秉鼎曰,臣方叨外藩,而曾忝經筵,今將遠離軒陛,竊有區區憂愛之悃,敢此仰達矣。我聖上,聰明睿智,繼明善述,機務裁決,無不合度,擧國含生,莫不欽仰,而第伏念寶籌尙在沖年,血氣姑未盛壯。目今悠悠萬事,莫如保嗇聖躬,而雖以朝紙所出觀之,一日萬機,無異於先大王在宥之日,出入禁中之時,伏覸政令事爲,酬接多端,實有違於節宣充養之方。伏況慈聖同聽,至化普洽,限數年機務之繁,軍國之重,太半稟決於慈聖。我聖上專心講學,進德不已,湯德之日新,禹工之寸惜,似無安逸之暇,而聖人之學,貴在乾乾,少不妨於節適。伏願深留聖意,以副微臣顒祝之情焉。上曰,卿言好矣。秉鼎曰,臣無他兄弟,偏母年近八耋,長時奄病,不可暫時離捨,勢將今番將往,而促敎遽下,自多未備者,臣固知萬萬猥越,而只緣私情之懇迫,玆敢仰達,如得數三日遲留,則庶可以將母偕往矣。上曰,從便將往,可也。大王大妃殿敎曰,將多日留滯,故云然耶?羲淳曰,然矣。上命宣諭。羲淳退坐,秉鼎亦退伏。羲淳宣諭訖,更爲進伏。命北伯先退。上曰,忠淸兵使進前。益彬進前。命奏職姓名。益彬曰,忠淸兵使臣金益彬矣。大王大妃殿敎曰,俄已下敎於北伯,而百姓國之本也,爾須以保民恤民爲念,下往善爲之也。益彬曰,伏奉下敎,臣當竭誠奉公矣。上命宣諭。羲淳承命宣諭訖,更爲進伏。上曰,守令進前。趾源等,以次進前奏職姓名。命奏七事。趾源等,以次奏七事。大王大妃殿敎曰,向來有所下敎於守令矣,其後差除者,亦嘗聞之,而須各務盡保民恤民之道,以善爲之意,承旨傳宣,可也。羲淳承命傳敎。命宣諭。羲淳承命退坐,宣諭訖,更爲進伏。命守令先退。大王大妃殿敎曰,日前次對,大臣所奏中,洪鳳漢文集印出事,卽先朝未卒之志,故有所下敎,而今當國家多事之時,此非時急爲之者,姑爲停役之意,分付,可也。羲淳曰,日前次對,臣未得入侍,未知大臣所奏之如何。而洪鳳漢之負犯,貫盈于天,前後聲罪之跡,昭布一世,則今當義理闡明之日,其奏藁之印出,萬萬驚駭,奏藁印行,則其罪狀自然掉脫,罪狀昭脫,則義理自致疑晦。語未畢,上曰,承旨退去。羲淳連奏曰,況此時此事,誠非得宜。奏未畢,上曰,承旨退出。羲淳猶不退出,更奏曰,今此大王大妃殿停役之敎,亦與仍命不印有間,伏願亟命內閣,永寢其印役焉。上曰,退去。羲淳曰,俄者大王大妃殿下敎,有二十日次對筵說,出朝報之敎,而筵說則元無出朝報之例,故敢達矣。大王大妃殿敎曰,然則雖勿出朝紙,使卽頒示,可也。承史仍退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
李儒慶啓曰,行大司憲李城輔在外,執義閔師宣,掌令李敬參,持平沈鎜未肅拜,掌令朴鍾淳陳疏,持平趙恒鎭呈辭,監察茶時之意,敢啓。傳曰,未肅拜呈告人,竝牌招。
李儒慶啓曰,會寧府使朴基豊,移拜北兵使,除朝辭赴任事,命下矣。密符則以前兵使李潤謙所授仍佩,諭書則安寶使院吏齎傳,何如?傳曰,允。
備忘記,美錢僉使李宗植下直,長弓一張·長箭一部·片箭一部·筒兒一個賜給。
李儒慶啓曰,卽者義禁府都事來言,時囚罪人曺壽喆,嚴加照律事,命下矣。判義禁李祖源未肅拜,次堂例不得擧行云,判義禁,卽爲牌招,何如?傳曰,允。
金羲淳啓曰,判義禁李祖源,牌不進推考傳旨,今方捧入,而時囚罪人曺壽喆,嚴加照律事,命下之後,如是違牌,不卽擧行,事甚未安,判義禁,更爲牌招,何如?傳曰,允
金羲淳啓曰,判義禁李祖源,再牌不進推考傳旨,今方捧入,而時囚罪人曺壽喆,嚴加照律事,命下之後,如是違牌,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金羲淳啓曰,判義禁李祖源,三牌不進推考傳旨,今方捧入,而時囚罪人曺壽喆,嚴加照律事,命下之後,連事違召,不卽擧行,事體所在,萬萬未安,所當更請牌招,係是一日四牌,何以爲之?敢稟。傳曰,許遞,今日政差出,待下批,牌招開坐。
傳于閔台爀曰,左承旨·左副承旨許遞。
傳于閔台爀曰,政官牌招開政。
以吏曹參議沈象奎牌不進罷職傳旨,傳于金羲淳曰,只推。
有政。吏批,行判書金載瓚牌不進,參判曺允大進,參議沈象奎牌不進,左副承旨嚴耆進。啓曰,判書金載瓚,參議沈象奎,竝牌不進,小臣獨政未安,何以爲之?敢稟。傳曰,仍爲之。以曺錫中·金近淳爲承旨,金熙采爲執義,姜世鷹爲掌令,金會淵·崔之聖爲持平,金麟瑞爲典籍,趙尙鎭爲判義禁,徐有膺爲戶曹正郞,李烷爲泰安郡守。
兵批,判書金祖淳病,參判李翊模病,參議朴奎淳病,參知成鼎鎭入直進,右承旨金羲淳進。以李宗海爲親軍衛將,曺翰振·崔雲羽爲長樂衛將,僉知三單,沈公綽·朴志泓·金夢柅,護軍尹光普,副護軍李殷模,副司果任焴,竝單付。
李儒慶啓曰,判義禁趙尙鎭,牌不進推考傳旨,今方捧入,而時囚罪人曺壽喆,嚴加照律事,命下之後,如是違召,不卽擧行,事甚未安,更爲牌招,何如?傳曰,允。
大王大妃殿,傳于金羲淳曰,目今恤民之政,若論其大弊瘼,則莫如還穀之弊,莫知可救之策,故頃者次對入侍時,有所下敎矣。其間已爲商量,有所規劃者乎?此意問于領相與僚相,相議以稟。近來百隷怠慢,不事其職事,遞易又頻,故朝體不嚴,庶事叢脞,予意則欲救此弊,莫如官職之久任,然不能擇人,則久任反有害焉。然則當以擇人爲先務,以此意,傳于領相,如吏戶兵刑最緊之職任,別擇可合之人以聞,閣臣輪參經筵事,纔已下敎,經筵官抄選事,頃旣筵稟依允,而至今尙無啓稟之事,未知何故也,亦爲問啓。此三件事,所關甚大,若難卽速議啓,須使爛熳詳議,再明日次對入侍時,啓稟之意,遣史官,傳諭于領議政。
李儒慶啓曰,行大司憲李城輔在外,執義閔師宣,掌令李敬參,持平趙恒鎭·沈鎜牌不進,掌令朴鍾淳呈辭,監察茶時之意,敢啓。傳曰,知道。
閔台爀,以吏曹言啓曰,司諫院正言李弘謙,戶奴呈狀內,矣上典名字,改以象謙,前府使李弘遠呈狀內,矣身名字,改以晩遠,都摠府經歷李性林呈狀內,矣身名字,改以秀林,俱斯速入啓,帖文成給云,李象謙·李晩遠·李秀林,依例令藝文館,給帖,何如?傳曰,允。
以弘文館應敎金銑,副校理李垿·閔命爀牌不進罷職傳旨,傳于李儒慶曰,只推。
嚴耆,以弘文館言啓曰,本館下番闕直,事甚未安,副校理閔命爀,疏批已下,應敎金銑,副校理李垿,旣有只推之命,竝卽牌招,以爲推移姑降入直之地,何如?傳曰,允。
以應敎金銑,副校理李垿牌不進罷職傳旨,傳于李儒慶曰,只推。
李儒慶,以兵曹言啓曰,新除授阿耳僉使任慶麗,老母今年七十六歲,法不當遠離赴任,呈狀乞遞,邊將之親年七十五歲以上者,許遞其任,載在法典,依法典改差,何如?傳曰,允。
金羲淳,以漢城府言啓曰,今此輿士軍査閱之時,各部官員,當爲備員擧行,而南部令韓性重,時在咸鏡道咸興地不可遲待其上來,令該曹,他司中口傳相換,何如?傳曰,允。
假注書申在明狀啓,臣於今月十五日,敬奉聖批,本月十九日申時量,馳到忠淸道懷德縣性潭里,傳諭于右贊成宋煥箕處,則以爲臣頃於敦諭之下,病未承膺,猥陳一疏,秪俟違慢之誅,卽伏奉聖批,及賜溫諭,至以予日望之爲敎,微分惶隕,不啻倍簁于前,而見今疾勢添劇,萬無以自力起發,益不勝悚蹙之至云云是白乎等,以臣仍爲復路緣由,竝以先爲馳啓云云。
判尹李祖承疏曰,伏以皇天弗吊,我大行大王奄棄臣民,如喪之痛,率普惟均,居然之頃,月再易而秋過半矣。伏惟我聖上,根天之孝,我殿宮止慈之情,撫時罔涯之慟,必多受損之節,區區下忱,曷勝焦慮之至?仍伏念今日廷臣,孰非我大行朝造化陶甄中物,而若臣者,義雖君臣,恩實父子,自其顓蒙癡蠢之日,偏荷敎誨成就之私,密邇於簪筆之列,薰沐於講製之班,以至歷揚內外,驟躋八座,而凡其一知半解,寸榮尺祿,無往不出於終始生成之至德深仁,則每近天香,欣欣若歸抱,乍阻軒陛,依依如戀乳,謂當長此瞻覲,生老於雨露涵育之澤矣。今焉弓劍莫攀,萬事靡及,而猶且食息自如,頑忍不死,天乎,此何人哉?惟是一分自效之地,亶在於廞衛之奔走繕治,則以臣之含恤茹痛,適當此任,豈敢不畢思竭力,夙夜董督,期於不撓而事集,按例而妥辦,以少贖其未遂蓐蟻之罪,而威令素乏鎭物,團束亦多昧方,致使無前怪駭之擧,作於淸嚴咫尺之處,論其辜犯,萬殞猶輕,大僚請罷,尙云太寬,滿心懍惕,恭竢重譴,不意傳旨之下,遽有分揀之命,聖念縱軫於曲貸,臣罪益彰於末勘,玆不得不略具短疏,冒瀆於嚴廬之下。伏乞聖明,俯垂鑑察,亟令攸司,治臣當被之律,俾公法不至虧壞,私心得以少安,千萬泣祝,臣無任云云。答曰,省疏具悉。卿其勿辭行公。
吏曹參議沈象奎疏曰,伏以臣冥極頑甚,眞同木石,至今苟活,無復人理,惟日出入攀號於㡩幄之惻,而眞遊寢邈,玄黼永閟,茫茫皇皇,靡所逮及,古人所謂有聲徹天,有淚徹泉,特不過粗形悲哀之外見者耳。若其抽腸摧肝,弸心轖腹之冤結痛割者,只宜畢生含茹,死而後已,嗚呼天乎,此何人乎?每進嚴廬之下,仰覩深墨之容,頫伏簾帷之前,恭聆懇惻之音,堯母·文孫,兩聖相依,行政出號立義制事之間,誕惟一遵我大行大王正大光明嵬蕩精確之規,撫矩度儀,刑文王,率乃攸行大慰,於戱不忘之思,深副愀如復見之願,自貽哲命,罔不在初,而太平萬世,實基於此。況又慈敎諄諄,綸言昭垂,聖躬之保護,靡不用極,義理之光闡,蔑有餘蘊,朝象有靖共之幾,民生有奠安之望,如臣蒙愚,亦欲殫竭自效於奔走之役冗散之地,于以追先帝而報陛下,此臣今日之願也。然而不揣分量,强所莫可能而爲之,則駑馭先蹶於半塗,而筲器易覆於少注,一身狼狽,有未暇恤,得不大致累於聖朝之事體哉?玆者新除寵命,臣誠惝怳憂懼,歷日靡措,莫曉何由,而得此誤恩於聖明之下也。量才而授,適器而用,卽朝家官人之道,臣本才品滅製,器識淺短,固不足與議於藻鑑之萬一,而性又懶拙,罕與人接,朝士姓名,百不知十,銓格選例,全所昧昧,尋常政目之出於邸紙者,亦必過眼便忘,如眇於視,乃使之濫廁權衡之副貮,參聞甄注之末議,此眞强所莫可能也。且念臣之不肖,蒙被先大王天地罔極之恩,以君兼父,以父兼師,生成而慈育之,敎詔而訓迪之,諄誨每紆於邇陪,感誦彌積於寸忱,以恬約自持,須有蘊蓄,深示遠致之戒,以介確無奪,自拔流俗,明指率歸之塗,提耳如昨,銘心以此,今欲涉筆,淸血先迸,顧玆新叨,雖卽舊望,而仰惟曩日特推遂物之仁,爲公器必適才具,爲賤分兼軫災福,爲之鄭重,未嘗輒授,蓋其眇末,深察不堪,俾之無入膠鬨之場,而取人睢盱也。今臣若譬引前輩,據例蘄免之語,則亦近於稍可承當,而倣傚飾辭者,故初不敢爲廣陳蕪說,以煩宸聰之計,而惟是悶迫之懇,哀苦之辭,未免猥絮,尤切兢惶。伏乞聖慈,曲垂矜諒,將臣新授職名,亟賜鐫遞,公私不勝萬幸,臣無任云云。省疏具悉。爾其勿辭察職。
敦寧都正兪岳柱疏曰,伏以皇天降割,大行大王,奄棄臣民,如喪之慟,八域同情,日月如駛,旬朔屢改。伏惟我殿下根天之孝,我殿宮止慈之情,哀隕皇皇,傷損必多,區區下懷,實不勝焦迫之至。仍伏念臣,以罪戾之蹤,曲被先大王拂拭之恩,由海島而生還鄕里,起廢棄而濫躋緋玉,前後恩造,與天同德,感惶之極,隕結是期,不意今者,遽遭此境,俯仰靡逮,至慟在心,此際忽有恩命,以臣爲敦寧府都正者,臣具驚且悚,自不覺感涕之被面也。除旨之下,不敢逡巡,冒沒情病,章皇出肅,而第臣於見職,旣無敦寧,則揆以公格,勢難仍冒,玆敢援例陳章,仰瀆崇嚴。伏乞聖慈,俯垂諒察,亟遞臣所帶之職,俾存公格,以安私分,不勝幸甚,臣無任云云。省疏具悉。疏辭下該曹稟處。
獻納金孝秀疏曰,代以皇天降割于敎邦家,大行大王,奄棄臣民,日月如駛,公除已過,率普如喪之痛,愈往愈酷。伏惟我聖上,沖年宅恤,我殿宮,衰境含哀,任情踰禮之痛,必致傷損,悠悠蒼天,胡寧忍斯?仍念如臣鹵莽,最居人下,自在布衣,偏蒙我先王山海之恩,賜第則異渥也,登筵則殊眷也。糜粉隕結,惟思報答,天地崩坼,忽出夢寐,猶且眠食苟延,官職復叨,俯仰叫冤,此何人斯?臣本鄕居,公除以後,卽出郊外,薇垣除旨,荐辱於一旬之內,憶昔感今,有淚成血,爲伸分義,强疾入城,從前自劃之地,不敢遽膺,再違召命,良非獲已,嚴敎連下,署徑且急,雖不得不冒肅恩命,而學蔑識短,未能以一言一辭,仰副初元求助之念,且悚且恧,無所自容。顧臣風痰苦疾,每當節序之交,便作癃廢之人,又自數昨以來,重添感氣,因發眩症,昏倒難振,賓對有命,而亦不能隨諸僚後,仰瞻耿光,臺體臣分,虧損無餘。伏乞聖慈,亟命鐫削臣職,仍治瀆擾之罪,以安私分,以昭公法,不勝幸甚。噫,今之處言地者,仰感訪落之聖心,思效獻芹之微忱,公車日積之章,無非出於憂愛之苦忱。代況東朝殿下,前後下傳敎者,爲宗國爲世臣爲小民,惻怛之衷,懃懇之音,可以金石透神鬼泣,我先王盛德大業,復若日月之光明,於休盛哉。臣雖終日而千言萬語,怪無以對揚慈敎之萬一,更何敢以常談剩語,仰煩嚴廬哀疚之中耶?噫,聖躬之保護,爲今日萬事之本,而群臣百姓之所仰恃者,殿宮也。臣何庸加勉,而仰惟大禍震剝之餘,哀冤積中,榮衛有損,乃理勢之所必然也。善護之道,雖望慈聖,自愛之節,惟在宸衷。伏乞念宗社之重,勉聖人之孝,以副億兆之望焉。至於義理之撑柱宇宙者,五月三十日諄諄筵敎,永垂千億,我慈聖十行諺札眷眷于闡揚先烈,全保世族,猗歟盛矣,臣何有一言之仰贊者乎?又若懷保小民,飭諭藩邑者,藹然慈念,如承先王之恩敎,臣於是,尤不勝感激嗚咽之至。今番諸守令之格外遷移,出於虛司果區處之聖念,臣固欽仰,而第守令數遞,民受送迎之弊,先王每於荒年數易之邑,輒命給馬,因飭勿收刷價,甚大惠也。今此諸守令中,未準朔數,以邑移邑者,傍照先朝給馬之例,毋令收捧刷價於民間,恐爲權宜惠民之一道矣,臣無任云云。省疏具悉。所陳令廟堂分付,爾其勿辭察職。
副校理閔命爀疏曰,伏以皇天不弔,大行大王,奄棄臣民,居諸易駛,旬朔屢易,冤號崩迫,益復罔極。惟我殿下,誠孝根天,至慟纏心,拊時號擗,盡情盡禮,迺於皇皇靡逮之中,深惟付托之重,繼述之孝,不以滕廬,深墨之哀,或忽殷宗,典學之念,鎭日開筵,召接講官,咨問乎聖賢之訓,演究乎平治之道,此誠聖人之極工,帝王之達孝也。挽三代之至治,開萬世之太平者,實基於玆,猗歟盛哉。擧國瞻聆,孰不欽仰,而況臣適忝豹直,猥承隻日之對,昵侍尺天之筵,銀漏屢轉,玉音淸穆,方當至哀弸中之時,倍覺藹然欣感之心,衷情掩抑,悲幸交至,只緣臣文學空疎,臨急模索,草草敷陳,上不副求道之哀,下而孤啓沃之責,半日前席,惶汗而退。雖然,其爲一身之榮耀,則更無餘憾於此生,苟使臣見識才猷,有足以闡明經旨,資益聖工,則以平日生死向前,涓埃圖報之心,出入禁闥,周旋講筵,固所願也,顧何敢備例飾讓於初元求助之時哉?然而臣之區區私分,其於瀛館一步,殆若有鐵限者然。今不仰首自鳴,則雖以日月之明,何以俯燭耶?臣幼失怙恃,旣無家庭之訓,早嬰奇疾,又乏師友之益,庸騃癡鈍,與年俱長,尋常句讀之間,尙不免亥豕之歎,至若聖經賢傳,微辭奧義,便是聾瞽之於視聽也。往在先朝,偏蒙恩造,屢玷見職,自顧私義,萬萬兢蹙,露章自列,仰暴情實,雖以無棄物之天地大德,不賜鐫削,而臣則不敢以儒臣自居,前後恩除,怵分畏義,間或黽勉出膺,而有若冗官漫職,逐隊進退者然。迺者除旨又下於哀遑之時,未敢言私,起居之班,輪日之直,雖未免唐突呈身,而若夫備數於顧問之列,抗顔於侍講之筵,實是臣所不敢也,亦所不能也。凡人百事,皆可强,而所不可强者,文識也。將此滅裂不可强之人,任之以討論之責,其於綜核名實,顧何如也?況今一初之筵,所講明者經傳奧旨,咨訪者修治要訣,撛簡之重,有倍他時,臣若以宿趼之有難自劃,情私之不敢仰煩,靦然無愧,彽徊泯默,則是不但自欺臣心,實所以欺天也。臣之藉手於今日者,只是誠實無僞四字,則臣何敢爲是,亦何忍爲是哉?猥以微諒,仰瀆於此時者,誠所不敢,而有如臣之蔑學,一造橫經之席,獲廁諸臣之後者,榮已極矣,願已遂矣。夫何敢蹲仍虛徐,視若固有,不思所以首實之道乎?玆敢疾聲鳴呼,仰塵崇聽。伏乞聖明,特垂鑑諒,將臣所帶之職,亟賜鐫改,仍命選部,更勿檢擬,以重公器,以安微分焉。臣旣不以論思自期,則膚淺之見,何所仰裨,而一段憂愛之忱,寸衷如丹,略有尾陳。伏願聖明,俯賜察納焉。嗚呼,顧今國熱岌嶪,百度泮渙,必用許大力量於政令施措之際,然後方可使頹綱復整,化理更張,而萬機之叢脞也,群工之董勵也,至大至繁,有非一人聰明,所可總裁,故古昔聖王,凡於治法政謨,先立其本,以達其枝,先正其體,以措其用,所以堯·舜·禹·湯·文·武之道,有本於精一執中,有本於建中于民,有本於所其無逸,丕顯丕承,此皆修正之大本,治平之妙用也。典謨煌煌,布在方冊,以臣蔑學,何敢架疊於訓詁之外,自犯於陳腐之譏哉?臣只將日前講義之餘意,更陳未畢之懷,可乎?孟夫子,以亞聖之姿,抱堯·舜吾君之心,初見梁王,便說仁義,旨哉言乎?可以爲百王之龜鑑,千聖之標準也。仁者心之德,而義者心之制也。仁爲一心之本體,而包乎性,則愛之理,而措諸用,則善之長也。義爲制事之宜,而物得之,以權衡尺度平焉,事得之,心精粗黑白別焉。外是二者,則天地間百千萬事,做將不得,亦無所立脚而下手處矣。孟子又曰,仁者安宅,義者正路,今若棄安宅而不居,舍正路而不由,則雖匹庶修齊之工,先失頭臚,全沒把捉,何況人主一心爲萬化之原者哉?惟我殿下,沖年嗣服,建極出治,睿質天成,聖學日將,固何待乎規規陳勉,而大舜之聖焉而取人爲善,文王之聖焉而於穆緝熙,聖不自聖,帝王之盛節,惟願聖明,試於燕蠖之中,益勉檢察之工,凡於進德修業之道,惕然循省,曰未知此心,果合於仁乎義乎?未知此事,不合於仁乎義乎?以言乎聖德,則體羲易乾元之仁,法成湯制事之義,念念在玆,慥慥於是,以言乎治謨,則擴仁而博愛,明義而惇信,于以之敷暢敎化,振勵綱紀,以言乎朝著,則仁以之保合太和,義以之剛制威斷,以言乎民事,則推周王如傷之仁,演箕疇遵王之義,自夫一念之微,以至萬事之應,參前倚衡,莫不以仁義爲準,則民國之間,許多節目,自當沛然於仁精義熟之中矣。伏願殿下,懋哉懋哉。臣於仁義二字,略有敷演,而又有所激慨於目下者。夫義理者,天下之公也,義理得正,則朝廷自正,朝廷自正,則民志壹,而世道淑矣,若或於義理上一毫放忽,則其流也必至於國不國而人不人矣。惟我先大王三十年苦心秉執,卽義理二字,而周公之達孝,孔子之春秋,聖旨一揆,精微兩造,亘宇宙而炳日星。凡我橫目之類,庶皆瞭然於大明中天之下,而尙慮俗習之漸渝,大義之或晦,誕宣筵敎,嚴正懇惻,此誠靖世道保世臣之盛德至意也。惟我殿下,方當服命之初,克懋救寧之功,咸與維新,同寅共貞之美,可以夬覩於今日朝廷,而第念明鏡不磨則塵,流泉不淘則渾,苟或忽於講明之圖,則易有欠於闡明之實。伏願殿下,遵先朝敷心之諭,念今日牖俗之方,益加聖意於明義理三字,苟有沕合於義理者,則廣推陶甄之化,懷之以仁,苟有不合於義理者,則勿事呴嚅之仁,斷之以義,上以爲述先志之本,下以爲淑人心之要,則不但爲義理上盡精盡微而已。大聖人與天同化,無物不遂之仁,亦庶幾兩行而竝美矣。亦願殿下,懋哉懋哉,臣無任云云。省疏具悉。所陳當留意,爾其勿辭察職。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房口傳問安。答曰,罔極。
李儒慶啓曰,行大司憲李城輔,掌令姜世鷹,持平崔之聖在外,執義金熙采,持平金會淵未肅拜,掌令朴鍾淳呈辭,監察茶時之意,敢啓。傳曰,知道。
閔台爀啓曰,右副承旨金近淳,不爲仕進,卽爲牌招,何如?傳曰,允。
傳于閔台爀曰,未下直守令,當日辭朝。
傳于金近淳曰,右副承旨入侍。
金近淳啓曰,判義禁趙尙鎭,牌不進推考傳旨,今方捧入,而時囚罪人曺壽喆,嚴加照律事,命下之後,如是違牌,不卽擧行,事體所在,誠極未安,更爲牌招,何如?傳曰,允。
嚴耆啓曰,未下直守令,當日辭朝事,命下矣。黃澗縣監宋欽天,諫院雖已署經,而憲府則行大司憲李城輔,掌令姜世鷹,持平崔之聖在外,執義金熙采,持平金會淵未肅拜,只有掌令朴鍾淳一人,無以備員署經云,除在外外,未肅拜人員,竝卽牌招,以爲備員署經之地,何如?傳曰,允。
金近淳啓曰,判義禁趙尙鎭再牌不進推考傳旨,今方捧入,而時囚罪人曺壽喆,嚴加照律事,命下之後,連事違召,不卽擧行,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
以應敎金銑,副校理李垿·閔命爀牌不進罷職傳旨,傳于嚴耆曰,只推。
嚴耆,以弘文館言啓曰,本館下番闕直,事甚未安,應敎金銑,副校理李垿·閔命爀,旣有只推之命,竝卽牌招,以爲推移姑降入直之地,何如?傳曰,允。
以執義金熙采,持平金會淵牌不進罷職傳旨,傳于金近淳曰,只推,更爲牌招。
金近淳啓曰,判義禁趙尙鎭,三牌不進推考傳旨,今方捧入,而時囚罪人曺壽喆,嚴加照律事,命下之後,如是違牌,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,許遞,令次堂擧行。
金近淳啓曰,黃澗縣監宋欽天,憲府當爲署經,而行大司憲李城輔,掌令姜世鷹,持平崔之聖在外,執義金熙采,持平金會淵牌不進,只有掌令朴鍾淳一人,無以備員署經,何以爲之?敢稟。傳曰,山林外在外人竝許遞,諫臺署前行公。
傳于嚴耆曰,黃澗縣監,明日來待。
金近淳,以御營廳言啓曰,本廳騎士將金就大,身病甚重,勢難察任,改差,何如?傳曰,允。
吏曹啓目,粘連觀此敦寧都正兪岳柱上疏,則以爲臣旣無敦寧,則揆以公格,勢難仍冒,亟遞臣所帶之職,亦爲白有臥乎所,旣無敦寧,則公格所在,有難仍置,改差,何如?判付啓,依允。
庚申八月二十四日午時,上御誠正閣。右副承旨入侍時,右副承旨金近淳,記事官金啓溫·李存秀·洪奭周,以次進伏訖。上曰,久後始見矣。近淳曰,臣以無似,久叨胄筵侍講之列,當此時,又受此誤恩,惶懍之外,胸臆抑塞矣。上曰,新資可喜矣。近淳曰,千萬意外,此時此任,迺及於如臣庸陋,不知將何以圖報萬分之一矣。上曰,狀啓讀之。近淳讀奏平安監司李泰永,義州府尹金箕象狀啓各一度。上曰,此傳旨,書出只推也。近淳承書訖。上曰,讀之。近淳讀奏傳旨二度,其一玉堂罷職傳旨,其一判義禁趙尙鎭推考傳旨也。上曰,推考傳旨,則混書只推矣,抹去後啓下也。又下政院啓辭一度,命書允字。又敎曰,狀啓則啓下次入之。啓下後,命持公事退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
加漆後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。
藥房口傳問安。答曰,罔極。
藥房都提調徐龍輔,副提調閔台爀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,行大司憲李城輔在外,執義·掌令一員,持平一員未差,掌令朴鍾淳,持平金會淵呈辭,監察茶時之意,敢啓。傳曰,知道。
傳于李儒慶曰,大臣·備局堂上,引見。
傳于李儒慶曰,下直守令入侍。
傳于金近淳曰,前江原監司留待。
傳于金近淳曰,前江原監司入侍。
嚴耆啓曰,行大司成南公轍,本職則旣已肅謝,而兼帶副摠管,不爲肅謝,直爲出去,事甚未安,推考,何如?傳曰,允。
傳于閔台爀曰,政官牌招開政。
嚴耆,以內醫院都提調意啓曰,提調徐邁修,今日問安,不爲仕進,卽爲牌招,何如?傳曰,許遞,今日政差出。
有政。吏批,判書金載瓚進,參判曺允大進,參議沈象奎內閣進,行都承旨閔台爀進。以李萬榮爲執義,洪秉臣爲掌令,李重蓮爲持平,洪良浩爲判義禁,李義弼爲知春秋,金祖淳爲內局提調,經筵官單金日柱,書題單金基豐。
兵批,判書金祖淳病,參判李翊模病,參議朴奎淳病,參知成鼎鎭入直進,行左承旨李儒慶進,副護軍兪岳柱,副司果姜世膺·崔之聖,竝單付。
議政府·吏曹同議,經筵官抄選別單,前洗馬金日柱。
傳于嚴耆曰,發遣吏郞,淸齋與否,摘奸以來。
以慶尙都事禹錫龜狀啓,寧海等邑民家漂失,頹壓人物淹死壓死,恤典題給事,傳于金羲淳曰,別加顧恤,速爲奠接事,分付。
以江原監司李魯春狀啓,平海前郡守權晙,漂頹民戶奠接與災政了畢間,特許仍任事,令該曹稟處事,傳于金羲淳曰,依狀請施行事,回諭。
嚴耆,以國葬都監摠護使意啓曰,本都監所用物力,依丙申例,山陵都監內下物力中,取用矣。目今已盡無餘,工役姑未了畢,故來頭所入,假令計數,則米爲四百石,木爲二十同,錢爲一千貳百兩,依此數分半取用於戶惠廳,何如?傳曰,當內下矣。
金羲淳,以戶曹言啓曰,宗廟內外墻垣,拱北門西墻及宮墻頹圮諸處改築吉日,令日官池景喆推擇,則今八月二十七日卯時爲吉云,以此日時,始役擧行之意,敢啓。傳曰,知道。
義禁府照目,粘連中官曺壽喆矣,更招公事判付內,更招猶不直陳,本罪之外,又一大罪,以此嚴加照律罪,加一等杖一百收贖,告身盡行追奪,流二千里定配,私罪奉敎,依允爲旀,功減一等爲良如敎。
又啓目,通津前府使李海範原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
金近淳,以義禁府言啓曰,時囚罪人曺壽〈喆〉,杖一百收贖,告身盡行追奪,流二千里定配照律公事,判付內,依允,功減一等事,命下矣。曺壽喆,杖一百收贖,告身盡行追奪,江原道平海郡新立驛,徒三年定配,而以傳旨及判付內辭意,具罪目,依例發遣府書吏,押送配所,何如?傳曰,允。
金近淳,以刑曹言啓曰,中官曺壽喆,報備局文書,不爲先啓,擅入文書中,混同啓下,紀綱所在,萬萬駭痛,令該府,拿鞫得情,施以當律,內司下吏,亦令該曹,照法嚴勘事,命下矣。取考律文,則大明律事應奏不奏條有曰,其合奏公事,須要定擬具寫,奏本明白奏聞,若矇矓奏準,未施行卽發露者,從奏事詐不以實論,杖一百徒三年,依此律,內司下吏金尙一,決杖一百後,黃海道長淵縣徒三年定配,卽爲押送之意,敢啓。傳曰,知道。
庚申八月二十五日未時,上御熙政堂。大王大妃殿垂簾,藥房入診,領府事入侍,大臣·備局堂上引見,下直守令同爲入侍時,都提調徐龍輔,副提調閔台爀,記事官金啓溫·李存秀·洪奭周,行左承旨李儒慶,假注書李允謙,事變假注書崔漢翼,領府事李秉模,領議政沈煥之,左議政李時秀,行吏曹判書金載瓚,戶曹判書李在學,行大護軍趙鎭寬·徐有大,禮曹判書李晩秀,右參贊韓用龜,刑曹判書李書九,行大護軍李益運,行護軍申大顯,漢城右尹申大謙,行護軍李漢豐,工曹參判尹行恁,大司諫申獻朝,校理金熙周,黃澗縣監宋欽天,醫官柳光翼·金孝儉·朴春源·李惟鑑·玄必釆,以次進伏訖。秉模等進前曰,今日梓宮加漆又過,伏惟哀慕罔極矣。聖體候,若何?上曰,罔極矣。秉模等曰,大王大妃殿,近來過費憂勤,氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。仍敎秉模曰,領府事其間休憩,無所愼否?秉模曰,賤質別無他恙矣。龍輔曰,大王大妃殿進御湯劑,有自今日停止之命,近間諸節快復乎?上曰,少勝矣。龍輔曰,殿宮粟米飮,停止久矣。調補之道,不可不從近繼進矣。上曰,依此爲之。龍輔曰,醫官待令,診察,何如?上曰,不必入診矣。煥之曰,大王大妃殿下敎,以外邑還穀,爲生民痼弊,令臣等相議釐正,俾圖裕國保民之方,猗歟至仁盛德之所推也。臣等敢不感激奉行,以爲一半分對揚之計,而此事實非造次間所可,泛議而硬行者也。大抵各邑還穀,有半分盡分取耗之法,亦各不同,如欲摠作一衙門名色,則先從分留取耗之法,均一整齊,然後又就京外各衙門需用之出於耗條者,釐改裁減,使一年耗條,各當一年需用,而又有餘耗之會錄者,雖或値歉停減,常有積儲,以備不虞之需,然後國受其效,民蒙其澤矣。臣等方欲與一二卿宰之經道伯度支等人,爛漫商議,得其除瘼捄弊之要,然後以爲稟處之地,故自致日字之淹遲,不勝惶恐,敢此仰達矣。大王大妃殿敎曰,此事不可抛置,所當趁卽爲之者,故日前有所下敎,而實狀果如卿言,則詳細歷詢於諸宰,商量爲之也。煥之曰,爲民弊,如是諄複,臣不勝感頌,此事所當講究商確者,欲問諸諸道方伯及掌財賦之臣,今冬內,似可釐正矣。大王大妃殿敎曰,爲其實惠之下究,非謂一二日內釐正者,卿等須着意講究,純實爲之也。煥之曰,慈殿,又以擇人久任爲先務,如吏戶兵刑最緊之任,另擇可合之人以聞爲敎矣。近世人才,雖眇然,而一代人,能了一代事,亦有古語矣。今此四官,求擬於朝著之卿宰,豈乏其人?各授其任,責其成效,固是治世之美事,而亦不必區劃於某官某人,以作一定之限,倘於每一官擬薦之時,量其當否,序其先後,無所違於當世之物論,則庶無失人之歎矣。今吏曹判書金載瓚,地處資歷,實叶時望,其於爲政何有,而但猝當大政,注擬之間,或欠消詳,其中二三望筒之不審,臣已請問備,此重臣,宜以其職責,其益勵矣。兵曹判書金祖淳,新受重任,遽當大政,而注擬甄拔之際,人多愜宜,物論稱善云,可謂不負其地處,亦宜久任,以佇成效矣。戶曹判書李在學,刑曹判書李書九,一則自先朝除拜,一則出於特擢,若其踐歷資望,俱合委畀責效,故敢達矣。大王大妃殿敎曰,卿言誠然矣。予之日前下敎,非謂見今在職者之不足於委任,雖來頭,另擇可合之人用之之意也。兵判之今番都政,允叶物議,果能善爲之云,頗可喜幸。大抵吏戶兵刑等官,國之重任,爲國之道,專在於得人才,自此以後,卿等着念另擇,可也。煥之曰,下敎若是懇惻,來頭議薦時,謹當博採衆議以聞。經筵官抄選事,筵退後,卽當議啓矣。又奏曰,行大護軍李義弼,曾因大行朝匪怒之敎,鑑直摠府矣。日前已蒙特敎遞出,然則他官職勿擬之敎,亦當在疏蕩之中,故敢此仰達矣。上曰,依此爲之。煥之白,長生殿所儲內板,數少之中,品劣者甚多,外板亦然,而斫來年限已過矣。依定式發遣郞廳於黃腸所在三道,斫來,何如?上曰,聞多民弊,從略爲之,可也。出擧條煥之曰,伏奉此下敎,不勝感祝。敬差官下送時,當各別嚴飭,而亦當關飭於該道,俾無民弊矣。煥之曰,參奉李爔,因慈敎,今爲蔭官矣,紅牌紅榜,勿施,何如?上曰,依爲之。出擧條時秀曰,因山時都城門及華城城門,大輿出入時,當以短杠換奉,而雖非城門左右,有民家路狹處,亦爲換杠,俾無民家撤毁之弊。大輿·肩輿·神輿及腰彩輿馬木擔運,隨後之際,每致失次紛聒之患,且或有軍人觸傷之慮,故曾於己酉,因特敎預爲排設於各處所,今番,亦依此擧行,何如?上曰,依爲之。出擧條龍輔曰,栗木敬差官,當於來月下送矣。雖在常時,太常行用栗木例,於每式年,發送敬差官取來,而間因兩南年事之歉荒,二式年不得取來,故本寺所用,極爲苟簡,今當敬差官下往之時,雖非式年,行用栗木,亦爲量宜取來,以除來式更送之弊似好,故敢此仰達矣。上曰,依爲之。各別嚴飭下送,無或爲弊,可也。出擧條煥之等,別無更稟之事,俯伏稍久,命大臣就座。儒慶曰,諸宰中如有稟事者,次次進前。晩秀曰,初虞祭,行於華城行宮,再虞祭,返虞後行於魂殿事,纔已草記矣。更爲詳考,則初七日卽冬至日也。冬至祭享,亦具三獻,事體無間於虞祭,若於初七日曉頭,行冬至祭,當日返虞後,又行再虞祭,則一日之內,再行大祭,事極未安。又若以冬至祭再虞祭,兼行於華城行宮,則返虞後,三虞前,將只行朝夕饋奠,其在返虞之禮意,恐有欠缺之歎,分行兼行,俱甚掣礙,而係是莫重禮節,亦無可據之例。以臣謏見,不敢指一稟處,問議于大臣及在外儒臣,何如?上曰,依爲之。出擧條行恁曰,本營從事官宋守淵,瓜期已滿,此時難付生手,姑爲仍任,何如?上曰,依爲之。出擧條上曰,臺諫進前。獻朝進前。儒慶曰,諫院則長官,雖登筵,憲府則掌令朴鍾淳,持平金會淵,旣已行公,不爲入參,事體所在,誠極未安,竝推考,何如?上曰,依爲之。出擧條獻朝曰,臣言論風采,本不合於淸朝耳目之任,而伏況今日,卽殿下初元求助之時也。諫長之爲任也,言議之所自出,百僚之所警飭,而尤有須於一初淸明之治,則有非如臣無似,所可濫叨也,決矣。且臣於見職,有不可冒據者三焉,昨夏常參時,叨此職登此筵,有發啓未畢啓之情勢,今何可以臺閣自處,更袖白簡而登筵乎?其爲臣難冒者一也。日前上疏中,目下一事,竊自附於明義理嚴隄坊,有以光聖德,而定民志矣。及承批旨,無所發落,此莫非臣人微言輕,誠未孚格之致,其爲臣難冒者一也。且臣與崔重圭,有不可作僚之嫌,前疏已仰陳矣。重圭則以臣故而違牌遞去,臣則尙此蹲據,亦爲臣難冒者一也。只緣區區微忱,爲急於一番登對,昵覲耿光,故冒沒登筵,而前後情勢,如右所陳,仍因盤礴,決非廉隅之所敢出,何可一刻晏然於臺次乎?請命遞斥臣職。上曰,勿辭,亦勿退待。出擧條獻朝曰,三司合啓,兩司合啓,以憲臺不備,不得仰陳,當只奏院啓,而今日齋日也,以所懷仰奏矣。仍奏曰,臣謂金甲島爲奴罪人克觀,更令王府,嚴鞫得情,快正王法,宜矣。措辭見上上曰,不允。出擧條獻朝傳啓之際,下敎前,只擧末端。儒慶曰,大司諫申獻朝所懷仰達之際,不陳原啓,直擧請字,以此以彼,俱違格例,推考,何如?上曰,依爲之。出擧條獻朝曰,臣庸愚湔劣,觸處生疣,今於院前啓,以所懷仰陳之時,未及承擧端之命,徑先擧端,至被承宣之請推,此亦臣昏謬不職之失,其何敢晏然於臺次?講命遞斥臣職。上曰,勿辭,亦勿退待。出擧條獻朝曰,臣謂逆賊尙魯,亟施孥戮之典,宜矣。措辭見上上曰,不允。出擧條獻朝曰,臣謂濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來,設鞫嚴問,快正典刑,其餘徒黨,亦令嚴鞫處斷,以絶奸萌,宜矣。措辭見上上曰,不允。出擧條獻朝曰,臣謂亟下四啓傳旨,令攸司卽速擧行,宜矣。措辭見上上曰,不允。出擧條獻朝曰,逆鏔罔赦之罪,已盡於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之典,便是應行之典。臣謂正法罪人鏔,亟施孥戮之典,宜矣。上曰,勿煩。出擧條獻朝曰,逆醫命吉之未伏法徑斃,已是失刑,而諸子散配,旣有成命,旋卽還寢,逆吉之未施王章,尙切輿情之抑鬱,竝與其子屬而偃處城闉,殆若無故者然,此豈復君讎討國賊之義乎?臣謂命吉諸子,依前下敎,散配,宜矣。上曰,亟停勿煩。出擧條院啓中,李後秀·洪時濟事,停啓。出擧條上曰,下直守令進前。欽天進前,命奏職姓名。欽天曰,黃澗縣監臣宋欽天矣。上曰,贊成以愼節不能上來云,其間加減,何如?欽天曰,臣祖病情,猶未決可,故至今未作奔赴之行矣。上曰,爾下往後,以從近上來之意,傳諭,可也。大王大妃殿敎曰,保民恤民之政,專係於守令,以惕念善爲之,俾有實效之意,申飭,可也。煥之曰,當各別申飭矣。命除七事宣諭。儒慶退坐。欽天亦退伏,宣諭訖。命次對先退。命書榻敎曰,大王大妃殿進御參橘飮,自今日停止。仍命退,承史以次退出。
庚申八月二十五日申時,上御誠正閣。前江原監司入侍時,右副承旨金近淳,假注書李允謙,記事官李存秀·洪奭周,前江原監司南公轍,以次進伏訖。上哭泣,公轍亦掩抑嗚咽。上曰,江原監司進前。公轍進前。上曰,何以生還?豈意今日見此狀耶?仍又哭泣。公轍亦掩抑,不能仰對。上曰,老人亦爲將還耶?公轍曰,來時臣母病勢添劇,飮食全却,僅僅入來矣。上曰,自此可以頻見矣。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,行大司憲李城輔,執義李萬榮,掌令洪秉臣,持平李重蓮在外,掌令朴鍾淳,持平金會淵呈辭,監察茶時之意,敢啓。傳曰,都憲外,在外人許遞,政官牌招開政。
傳于嚴耆曰,左承旨·左副承旨,分詣受香所,奉審摘奸以來。
傳于金近淳曰,召對爲之。
嚴耆啓曰,行吏曹判書金載瓚,參判曺允大,參議沈象奎,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更卽牌招,何如?傳曰,允。
以吏曹參議沈象奎牌不進罷職傳旨,傳于嚴耆曰,只推。
嚴耆啓曰,吏曹參議沈象奎,旣有只推之命,一體牌招,何如?傳曰,允。
嚴耆啓曰,行吏曹判書金載瓉,參判曺允大,再牌不進推考傳旨,今方捧入,而開政命下之後,如是違牌,不卽承膺,誠極未安,判書·參判,所當更請牌招,而係是一日三牌,何以爲之?敢稟。傳曰,更爲牌招。
大王大妃殿,傳于金羲淳曰,各殿宮朔望膳,生雉十一首,生鮮三尾封進,嘉順宮,爲念經費,固請不受,姑爲權停,各殿宮逐日供上,依前擧行事,分付各司。
傳于金羲淳曰,都承旨·同副承旨許遞,前望單子入之。
金近淳啓曰,行大司憲李城輔在外,執義·掌令一員未差,掌令朴鍾淳,持平金會淵呈辭,監察茶時之意,敢啓。傳曰,知道。
以禮曹梓宮書上字吉日節目,傳于嚴耆曰,當親書矣。
嚴耆,以國葬都監摠護使意啓曰,寶篆文臣時秀,以書寫官,敬書正副二本以入,仰備睿覽,裁擇之意,敢啓。傳曰,以正本用之。
嚴耆,以山陵都監摠護使意啓曰,本都監事役甚繁,折衝鄭旭,別看役加差,使之擧行,何如?傳曰,允。
嚴耆,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
庚申八月二十六日未時,上御誠正閣。召對入侍時,參贊官金近淳,侍讀官金熙周·閔命爀,記事官金啓溫·金珍恪,記注官承膺祚,以次進伏訖。近淳曰,入直閣臣沈象奎,方以吏曹參議牌不道罷職傳旨,纔已入啓,而座目中,雖爲書入,而不得登筵矣。上曰,使之入來也。賤臣承命出傳,與檢校直閣沈象奎,偕入進伏。上曰,讀之。熙周讀自孟子曰,矢人豈不仁於函人哉,止君子不由也。上曰,下番讀之。命爀讀自孟子曰天時,止不爲管仲者乎?上曰,參贊官讀之。近淳讀自陳臻問曰,止寡人之罪也。上曰,閣臣讀之。象奎讀自孟子謂蚳鼃,止又從而爲之辭。上曰,注書讀之。賤臣讀自孟子致爲臣而歸,止士誠小人也。上曰,上番史官讀之。珍恪讀自孟子去齊,充虞路問,止吾何爲不豫哉?上曰,下番讀之。膺祚讀自孟子去齊居休,止非我忘也。上曰,文義陳之。熙周曰,矢人·函人,賤技也,而矢與函,有傷人不傷人之異,故孟子引此以明其術不可不愼也。人君作民父母,必有此惟恐傷人之心,然後可合於天地大德曰生之義,而雖以傳記所載證之,文王之視民如傷,康誥之如保赤子,皆惟恐傷人之義,此所以先王之有不忍人之政也。伏望於此留意焉。上曰,其言好矣。熙周又曰,此章又言仁者如射,射者正己而後發,發而不中,不怨勝己者。此蓋以射喩仁,而其要則在於正己二字,正己之道,卽正心是已。是故,漢董仲舒之言曰,正己以正朝廷,正朝廷以正百官,正百官以正萬民。元之許衡,亦有心如印板之言,蓋以印板正,則其跡亦正,印板不正,則其迹亦不正,此眞善喩也。夫心也者,主一身,該萬物,酬酢千變,管攝衆事者,而至於人主之一心,實爲萬化之本原,心之正不正,而國之治亂存亡係焉。是以大學,論修齊治平之功,而其本則不過歸之於正心而已,益望加勉於正心之功焉。上曰,亦好矣。熙周又曰,舜大聖也。贊舜之德,旣言其取諸人以爲善,而中庸曰,舜其大知也歟,好問而好察邇言,此取人爲善之實也。舜之所以爲聖,政在於此,而禹則聞善言而拜,其誠心好之,可見也。今欲學舜,則當先學禹之拜昌,欲學禹則,當先法子路之喜聞過。大抵人情,多不喜聞其過,於敵以下,彼雖樂聞其過,猶未易以其過相告,況彼旣厭聞,則孰肯直言而相告乎?此子路之事,所以爲百世之師,而至於人君處崇高之位,虛受之量,翕受之德,雖欲其靡不用極,尙患嘉謨之攸伏,讜言之不聞,苟或有訑訑之聲音顔色,則其拒人於千里之外者,當如何哉?先從子路之喜聞過而爲法,勉勉不已,則可以爲舜,可以爲禹。伏望留念焉,上曰,其言亦好矣,下番亦陳文義也。命爀曰,此章以天時之孤虛旺相,地利之險阻城池,以爲皆不如人和,誠以得天下者,必以得民心爲先故也。伏望精察民隱,先行拊摩之政,使人心和悅,期有國家泰山磐石之安焉。上曰,好矣。參贊官亦陳之。近淳曰,孟子將朝王,此一章,文旣甚好,亦可見聖人出處之不苟,亦可見君臣禮際之相與。自後世觀之,孟子之辭疾,似近於慢蹇,若不識有君命召不俟駕之義,而景丑氏,亦齊之常人耳,乃以主敬爲言,深疑孟子之不能敬王,故孟子,以莫如我敬答之。蓋孟子之常日所處者,賓師之位也,與委質爲臣者不同,故欲以師道自處,而其事如此矣。大抵此章中,好臣其所敎而不好臣其所受敎,此一語,甚好。常人之情,無不喜敎人而不喜其受敎於人,況爲人君者,居莫尊之地,每必以爲誰敢敎予,而後世人臣,亦莫如孟子·伊尹之賢,故學而後臣者,遂不可以得見矣。無曰群下之無足當意,而雖片善尺長,如舜之取人爲善,則無非可以師法者。古亦有善惡皆吾師之語,惡非可師,而知其惡而去之,則是亦我師也。伏望於此,更加留意焉。上曰,其言最好矣。近淳曰,臣於向者侍講胄筵,伏覩睿學之日就,而又以大行大王躬敎之盛,日謹程課,無有少間,今則惟在於殿下之自力爲之,而酬接萬機,夙夜憂勤,自必多妨於問學之工。大抵學問工夫,第一所忌者,問斷也。譬之爲山,已至於九仞,必曰功虧一簣者,甚言間斷之害也。無論讀書與凡事,必有尺度程課,然後乃能有成功,而召對之中輟,亦已有日矣。自內講讀,伏想益盡於緝熙之工,而萬一有間斷之慮,則豈不大有妨於進學乎?伏望加勉焉。上曰,當留意,閣臣亦陳之。象奎曰,儒臣已以子路喜聞過之義仰奏,而子路一章,與古之君子過則改之章,參看則爲尤好。蓋中人以下,非不有過,能悟而其終止於中人者,以其能悟而不能改故也。古人有人孰無過,改之爲貴之語,夫君子之過,如日月之蝕,其改也如日月之更,旣改之後,則便是無過之人也。今之人,無喜聞之心,而有恥過之意,如恥之,必卽改之,然後方可以無恥,而恥而不改,是益其恥也。殿下聖學日益緝熙,聖德日漸將就,臣之此言,非以爲殿下或有過行之可言也。人非聖人,自不能無過,凡於日用酬酢飮食動靜之間,或有聖心之悟其爲過者,悟而卽改,勿以無過爲貴,必以改過爲先,由此而可以至於子路之喜聞也,可以至於禹之拜昌也,可以至於舜之取人爲善也。伏望於此而深加體驗,克致省察之功焉。上曰,言亦好矣。象奎又曰,參贊官所奏之言,好矣。學問功夫,最忌間斷,間斷則必增其程課,以復其舊亦好,而豈若初無間斷乎?一日間斷,有二日之害,二日間斷,有四日之害。伏想機務酬接之暇,必有自內講讀之工,而大抵工課之法,貪多務得,本非可貴,作輟無常,最爲可悶,雖約其行數,必有程限,一切無有間斷,然後可以有益於日就之工矣。熙周曰,臣以遐土賤品,猥蒙大行朝拔擢之恩,備位經幄,悚恧交切,不知何以稱塞,而大抵啓沃聖德,雖是臣等之責,成就睿學,實在於殿下之着實用功,苟不實用其功,而徒以文具,則亦何益之有哉?若其實用功之方,專在於多讀,子曰,學而時習之,朱子亦言讀書要在熟。蓋讀之不已,至於熟,則如文義之前所未瑩者,自能契悟,無待乎師受,而讀書之法,亦有三到之語,心到口到目到,是也。必也沈潛玩賾,如此然後,乃能有實得處矣。竊伏聞我慈聖殿下,有自內勤讀之敎,今若取參贊官課程之說,定其遍數,勤於講讀,每於問寢之餘,日日背誦於慈聖之側,亦必有益於聖工矣。惟此孟子一書,大而言之,則遏人欲存天理,尊王黜覇,小而言之,則聖人之言,發爲文章,明白痛快,如見發越氣象於人君爲政之道,亦甚切實。伏望深留聖意,務盡躬得之道焉。上曰,好矣,當留意。諸臣陳文義訖。近淳曰,上番,以許衡之言仰奏,而其人失身元朝,大節無足可觀,儒臣之引之,誠未安矣。仍奏曰,召對筵體,雖異於法講,告君之辭,務宜十分敬謹,而侍讀官金熙周,陳述文義之際,援擧不當引之人,證以爲說,殊甚未安,推考,何如?上曰,依爲之。出擧條近淳曰,俄以下番儒臣事,屢下飭敎,纔已入來,而近日講筵頻設之時,玉堂不備,或有除本仕者,或有在外者,直次苟艱云,此時不可如是曠官,此後,則以無故人,擇差備員,好矣。命書傳敎曰,在外玉堂許遞,今日政差出,待下批,牌招入直。近淳承書訖。上曰,牌招下,添入推移二字也。近淳承命添書。上曰,政官牌去來催促。賤臣承命出飭,諸臣隨後退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
沈象奎啓曰,判義禁洪良浩,除拜後過三日不爲出肅,依定式,推考警責,仍卽牌招察任,何如?傳曰,允。
嚴耆啓曰,掌令朴鍾淳,持平金會淵,旣入闕中,不爲傳啓,直爲出去,事甚未安,推考警責,何如?傳曰,允。
李儒慶啓曰,卽伏見三和府使安宗厚狀啓,則職銜中,加書平安道三字,大違格例,原狀啓係是邊情,雖不得不捧入,而該府使推考,何如?傳曰,允。
備忘記,忠淸水使李近胄,碧團僉使金仁德,恃寨僉使白尙化下直,各長弓一張·長箭一部·片箭一部·筒兒一箇賜給。
傳于金近淳曰,召對爲之。
嚴耆啓曰,行吏曹判書金載瓚,參判曺允大三牌不進,參議沈象奎再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,萬萬未安。判書·參判,所當更請牌招,而係是一日四牌,何以爲之?敢稟。傳曰,聞有實病,判書給由,參判·參議許遞,前望單子入之,待下批牌招。
吏曹堂上前望單子入之,參判尹行恁,參議金羲淳落點。
承旨前望單子入之,南公轍·鄭尙愚落點。
吏曹口傳政事,兼大司成單南公轍。
南公轍啓曰,吏曹參判尹行恁,參議金羲淳牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判更卽牌招,何如?傳曰,允。
有政。吏批,判書金載瓚受由,參判尹行恁進,參議金羲淳牌不進,行左承旨鄭尙愚進。啓曰,判書金載瓚受由,參議金羲淳牌招不進,小臣獨政未安,何以爲之?敢稟。傳曰,仍爲之。以閔命爀爲執義,金履度爲掌令,鄭魯榮爲持平,尹命烈爲修撰,朴宗京爲副修撰,曺允大爲工曹參判,崔獻重爲敦寧都正,閔致謙爲禁府都事,平海郡守權晙,仍任事承傳,兼春秋單鄭澣·崔禧延·金熙洛·李泰賢·金晦彬。
吏批,再政。以李龜雲爲副校理,林漢浩爲司僕正。
兵批,判書金祖淳病,參判李翊模病,參議朴奎淳病,參知成鼎鎭入直進,同副承旨金近淳進,護軍閔台爀·曺允大,副護軍曺錫中,副司直李萬榮·洪秉臣·李重蓮·洪時濟,副司果尹益烈·曺允遂,副司勇金照,以上竝單付。
金近淳啓曰,執義閔命爀,旣在闕中,不爲肅謝,直爲出去,事甚未安,推考警責,何如?傳曰,允。
金近淳啓曰,修撰閔耆顯,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,許遞。
嚴耆,以承文院都提調意啓曰,陳奏兼奏請使,回便齎來禮部咨文中,有方物移準事及使臣賜食事,以來頭年貢之行,奉表稱謝之意,依例撰出回咨,正書奉御押後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
嚴耆,以承文院都提調意啓曰,院吏文學官咸增文,陞六代,幼學金照差下,付軍職冠帶常仕,何如?傳曰,允。
李儒慶,以兵曹言啓曰,金虎門南邊月廊外壁築墻頹圮處及尙衣院南邊宮廧連接行閣頹落處,今已畢築修改矣。把守軍兵,各其直所,還爲入直之意,分付,何如?傳曰,允。
李儒慶,以訓鍊都監言啓曰,金虎門南邊月廊外壁一間許頹圮處,今已修改,把守軍兵,還入直事,自兵曹草記矣。金虎門軍八名,還入直所,將校解送之意,敢啓。傳曰,知道。
李儒慶,以訓鍊都監言啓曰,尙衣院南邊宮墻連接行閣二間頹壓處,今已修改,把守軍兵,還入直事,自兵曹草記矣。東營軍十名,還入直所,將校解送之意,敢啓。傳曰,知道。
李儒慶,以御營廳言啓曰,本廳字內敦化門東邊尙衣院行閣頹落處今已修改,把守軍兵,還入直事,自兵曹草記矣。東營入直訓局軍,還入直所之意,敢啓。傳曰,知道。
李儒慶,以戶曹言啓曰,湖西稅大同再運舟橋船,盡數入來後,卽爲草記事,年前有所定式矣。卽接舟橋司移文,則湖西公州等三十一邑稅大同,再運次下去船,六十八隻,今已畢入來云矣,敢啓。傳曰,知道。
李儒慶,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
庚申八月二十七日未時,上御誠正閣。召對入侍時,參贊官南公轍,檢校直閣沈象奎,侍讀官閔命爀,檢討官閔耆顯,記事官金啓溫·李存秀·洪奭周,以次進伏訖。上曰,讀之。命爀讀孟子滕文公上篇,自滕文公爲世子,止弔者大悅。上曰,下番讀之。耆顯讀自滕文公問爲國,止在君與子矣。上曰,參贊官讀之。公轍讀自有爲神農之說,止爲天下得人難。上曰,閣臣讀之。象奎讀自孔子曰大哉,止惡能治國家。上曰,注書讀之。賤臣,讀自墨子夷之,止命之矣。上曰,上番讀之。存秀讀自陳代曰,止直人者也。上曰,下番讀之。奭周讀自景春曰,止纘穴隙之類也。上曰,止之,陳文義也。命爀曰,戰國之時,五伯功利之說盛行,人不知人性之本善,惟其不知也,故滕世子,亦有疑於孟子性善之說,意其有卑近易行之說而問之,故孟子,引成覸·顔淵·公明儀三人之事,以明其道無二致,而三言之中,顔子·舜何人,予何人之言,最爲親切於今日聖學工夫。伏願殿下,立志必以堯·舜自期,以復性善之本然焉。上曰,其言好矣,下番亦陳之。耆顯曰,井田之法,不行於三代以後,孟子之告文公,雖如是詳備,而當時之行之與否,亦不見於史策,至於秦開阡陌之後,先王經界之政,尤蕩然而無餘矣。後世之尙論治道者,莫不以井田爲王政之先務,而大抵中國,則平原曠野,皆可劃井,而東方則地勢險狹,難以盡如古制,如欲酌古參今,以盡制産之道,則漢儒名田之議,實合於時措之宜。名田之論,雖出於王莽之時,而先儒,亦以爲可行,後世旣不可復井田,則莫如名田之爲近古,而第念良法美制之行,亦惟在於人主之加意。今殿下,愛恤元元,欲行先王制産之政,則名田之法,亦不難行。伏願殿下,益勉愛民之心,以爲出治之本焉。上曰,其言亦好矣,參贊官陳之。公轍曰,堯以不得舜爲己憂,舜以不得禹·皐陶爲己憂,蓋天下萬事,何莫非人君職分內事,而得人一事,最爲急先務。許行之徒,則所見狹小,以與民竝耕爲人君愛民之職,故孟子,引堯·舜之事,以明聖人敎化之無窮,蓋分人以財,固是小惠,敎人以善,所及亦有限,非聖王可久之業,若其德化所及之遠且大者,惟得人是已,得人二字,實爲此一章之綱領,此正今日之所當留意者,而古人有言曰,欲法堯·舜,當法祖宗,先大王政法治謨,史不勝書,而惓惓以得人爲先,卽臣等平日之所嘗仰睹,今日繼述之道,不待遠法堯·舜,惟在於近法先王,則堯·舜之道,亦不外是,伏望留念焉。上曰,其言甚好矣,閣臣陳之。象奎曰,堯之所以爲堯,則天爲大,而堯之則天,終至於與天爲一,今若能以堯之則天爲法,則亦至於與堯爲一矣。堯之則天之實,見於經傳者,固不一而足,而只以此章所載觀之,使契敷敎,輔翼匡直,其所以設敎牖民,若是其曲盡,此亦則天之大者。蓋天降下民,作之君作之師,惟曰其助上帝,則其所以則之者,乃所以助之也。欲盡則天之道,則當法堯·舜,而欲法堯·舜,則又莫如先法祖宗,祖宗敬天勤民之政,無非可繼可述,而先大王治法政謨,嵬蕩煥赫,耳目所逮,尤爲切近。周公亦有文王我師之言,殿下亦必曰先王我師也,一言一事,動法我先王,則推以至於堯·舜之則天也,亦不難矣,伏願留意焉。上曰,其言甚好矣。象奎又曰,此章又云堯·舜之治,天下豈無所用其心哉?亦不用於耕耳。耕亦民事之大者,而人君之不用其心者,蓋其用心,有大於是者故耳。後辟之所以用其心者,或用之於馳聘弋獵,或用之於聲色貨利,以至於窮兵黷武之政,宴安耽樂之失,比之用心於耕,尤豈不反出其下哉?用心於耕,則不能致治而已,用心於此等事者,亂亡必相尋,人主之第一先務,莫急於擇其所以用心,用心於堯·舜所以治天下之事,則是亦與堯·舜同道矣。先儒亦有尋孔·顔樂處之語,凡於日用事爲之際,必尋堯·舜之用心於何事,而自得之,旣得之後,又必行之,卽此而可以爲堯·舜之治矣,更願體念焉。上曰,好矣,陳文義訖。上命掩卷。諸臣將退,公轍等退出至楹外。上曰,承旨進來。公轍進伏。上曰,假承旨望筒,自政院擬入也。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
加漆後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。
藥房口傳問安。答曰,罔極。
金近淳啓曰,行大司憲李城輔在外,執義閔命爀,持平鄭魯榮未肅拜,掌令朴鍾淳,持平金會淵呈辭,掌令金履度,山陵都監都廳進,監察茶時之意,敢啓。傳曰,知道。
傳于南公轍曰,右承旨許遞,前望單子入之,待下批,牌招察任。
承旨前望單子入之,徐英輔落點。
傳于嚴耆曰,玉堂不可不備員,都監進去及在外人竝許遞,與未差之代,政官牌招,開政差出。
以修撰尹命烈,副修撰朴宗京牌不進罷職傳旨,傳于嚴耆曰,只推。
有政。吏批,行判書金載瓚受由,參判尹行恁進,參議金羲淳傳旨未下,行都承旨南公轍進。啓曰,判書金載瓚受由,參議金羲淳傳旨未下,小臣獨政未安,何以爲之?敢稟。傳曰,仍爲之。以朴吉源爲副應敎,申絢爲校理,趙萬元爲副校理,尹益烈爲修撰,朴鍾淳爲副修撰,金驥燦爲吏曹正郞。
再政,喬桐府使單柳文植,今加嘉善加資事,承傳。
兵批,判書金祖淳進,參判李翊模病,參議朴奎淳病,參知成鼎鎭入直,行右承旨徐英輔進,啓曰,京畿水使,今當差出,而當品中可擬之人乏少,堂上曾經兵使及他道兵使,竝擬,何如?傳曰,允。以李得濟爲副摠管,宋敏欽爲景福將,吳道純爲慶熙將,鄭東仁爲阿耳僉使,禹德遠爲加里浦僉使,柳文植爲京畿水使,護軍李儒慶,副司直趙得永·李龜雲,副司果閔耆顯·沈奎魯,竝單付。
嚴耆,以弘文館言啓曰,本館下番闕直,事甚未安,今日政新除授玉堂,待下批,仍卽牌招入直,何如?傳曰,允。
傳于嚴耆曰,召對爲之。
傳于徐英輔曰,右承旨入侍。
嚴耆,以魂殿都監都提調意啓曰,本都監郞廳閔致謙,新除義禁府都事,職務相妨,卽令該曹閑司口傳相換,何如?傳曰,允。
吏曹口傳政事,禁府都事閔致謙,典牲判官李奎新相換。
南公轍,以吏曹言啓曰,平安道都事申思贊呈狀內,矣身素患痰癖之症,當此換節之時,一倍添劇,時日之內,萬無起動供仕之望云,身病旣如是沈重,則有難强令赴任,改差,何如?傳曰,允。
南公轍,以吏曹言啓曰,行護軍李性默,戶奴呈狀內,矣上典名字,改以喆默,前同知李性淳戶奴呈於內,矣上典名字,改以永淳,京畿監營中軍李弘逵呈狀內,矣身名字,改以用逵,前五衛將李性淵呈狀內,矣身名字,改以永淵,前府使李星會呈狀內,矣身名字,改以奎會,司憲府監察李成德呈狀內,矣身名字,改以元德,元陵別檢李弘原呈狀內,矣身名字,改以久源,兼通禮院引儀李弘遠呈狀內,矣身名字,改以惟遠,武科出身李盛愚呈狀內,矣身名字,改以一愚,武科出身李弘龜呈狀內,矣身名字,改以明玉,俱斯速入啓帖文成給云。李喆默·李永淳·李用逵·李永淵·李奎會·李元德·李久源·李惟遠·李一愚·李明玉,竝依例,令藝文館給帖,何如?傳曰,允。
徐英輔,以兵曹言啓曰,內司僕西邊宗廟墻垣連接宮墻頹圮處,今已改築矣,晝察夜巡軍,解送直所之意,分付,何如?傳曰,允。
徐英輔,以訓鍊都監·禁衛營·御營廳言啓曰,東關王廟東邊外墻一間許頹圮處,今二十九日爲始,三營合力改築之意,敢啓。傳曰,知道。
徐英輔,以禁衛營言啓曰,本營分授崇禮門西邊體城四間許頹圮處,今八月二十九日,始役改築之意,敢啓。傳曰,知道。
徐英輔,以御營廳言啓曰,內司僕西邊宗廟連接宮墻頹圮處,今已修築,晝察夜巡軍,解送事,自兵曹草記矣。晝察夜巡銅龍門入直軍,還入直所之意,敢啓。傳曰,知道。
司諫徐有沂啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
敦寧都正崔獻重疏曰,伏以臣於昨夕,伏奉除旨,以臣爲敦寧府都正者,臣方在禁直,叩謝是急,雖不得不章皇出肅,而第臣於見職,旣無敦寧,揆以法典,在所當遞,玆敢援例陳章,仰瀆崇嚴。伏乞聖慈,俯垂諒察,特許遞改,臣所帶之職,俾存公格,以安私分,千萬幸甚,臣無任云云。省疏具悉。下該曹,稟處。
修撰尹命烈疏曰,伏以皇天不弔,臣民無祿,大行大王仙馭賓天,月朔屢改,因山已卜,冤號罔極,去而益深。仍竊伏念臣以屢年簪筆之蹤,荷平日剪拂之恩,頂踵毛髮,無非我大行大王攸賜也。遽遭拚髯之慟,未遂褥蟻之願,嗚呼天乎,此何人斯?此際,以臣爲弘文館修撰,天牌繼降,飭敎截嚴,臣非不知竭蹶趨承之分義當然,而第臣區區微諒,決非尋常遭彈者比也。曾於釋褐之初,已有拔榜之議,此爲臣自作之孽,沒身之恥也。雖蒙大行大王再造之渥,更賜拔擢,復廁班行,而臣之自來株守,蓋未嘗有除輒膺,自同平人,故於見職之叨也,未敢爲出肅之計者,亦不知其幾遭,而大行大王,不爲之督迫而勉出者,蓋亦俯燭賤臣情勢之非出於例讓故也。顧今周宗宅恤之時,克體殷后典學之誠,隻日之講頻開,三晝之筵勤接,此誠文學之士,砥礪夙工,精白一心,以效追報之誠,以裨淸明之治者,正其時也。若使臣果有一分可强之勢,堪承之望,則亦何敢逡巡却顧,不欲承膺也哉?且況臣之偏母,今年爲八十三歲,常時筋力,固已澟綴,而入秋以來,毒感添劇,飮啖全廢,轉側須人,臣旣無他兄弟,左右扶將,實無暫時離捨之望,以若情勢,以若情理,官職去就,尤無可論。玆不得不復事違傲,瀝陳衷懇。伏乞天地父母,俯垂諒察,亟許鐫免,仍令選部,勿復檢擬於館職,俾安私分,因治臣逋慢之罪,以肅朝綱焉,臣無任云云。省疏具悉。勿辭救護。
庚申八月二十八日未時,上御熙政堂。召對入侍時,參贊官嚴耆,侍讀官金熙周,檢討官朴鍾淳,檢校待敎李存秀,記事官金啓溫·金珍恪·洪奭周,以次進伏訖。上曰,讀之。熙周讀孟子滕文公下篇,自彭更問曰,止食功也。上曰,下番讀之。鍾淳讀自萬章問曰,止何畏焉。上曰,參贊官讀之。耆讀自孟子謂戴不勝,止可知已矣。上曰,閣臣讀之。存秀讀自戴盈之曰,止何待來年。上曰,注書讀之。賤臣讀自公都子曰,止其惟春秋乎?上曰,兼春秋讀之。珍恪讀自聖王不作,止聖人之徒也。上曰,下番讀之。奭周讀自匡章曰,止充其操者也。上曰,文義爲之。熙周曰,孟子以食功食志,設問於彭更,其志之求食者,固不足論,而其功之可食者,亦有差等,蓋功有功利之功,有仁義之功,如管仲·晏子之功,非不大矣,而以其爲功利之功也,故曰功烈如彼其卑,至於仁義之功,則孔·孟之立言垂訓,皆是也,得時行道,其君用之,則安富尊榮,其子弟從之,則孝悌忠信,雖不得其位,繼往開來澤及千載。只以此篇所載好辯一章言之,孔子之作春秋,孟子之闢楊·墨,直與禹·周公同其功者,豈非以其爲仁義之大功乎?以人君治國之道言之,仁義者,王道也,功利者,伯道也,王伯之分,只在於此,而孟子之告時君,必以仁義二字者,其義深切。今殿下讀孟子之書,如親聽孟子之言,必以仁義之功爲勉,而至於責任群下,亦必毋以功利之功,是爲區區之望矣。上曰,其言好矣,下番亦陳之。鍾淳曰,此章云不行王政云爾,苟行王政,四海之內,皆擧首而望之。王政不在他,求在於順人心而已。下民至愚而神,苟其當於理也,則雖愚夫愚婦,莫不順而從之,苟其不當於理也,則雖令不從,天下之大,民各有心,而至其當於理者,未嘗不自然脗合,蓋人心之順不順,在於當理與不當理而已,故欲行王政,當先明理,知之旣明,則行之不勞,而天下之心皆順矣。今日,卽殿下一初大有爲之時也。先以格物窮理之功,爲行政出治之本,則王政之行,亦不難矣。上曰,其言好矣,參贊官亦陳之。上曰,右承旨入侍。賤臣承命出傳後,還入進伏。耆曰,此章云,一薜居州獨如宋王何,蓋左右前後,罔非正人,然後始可以薰陶氣質,成就德性。大抵君子難進,小人易親,衆君子之中而一小人間之,亦敗之有餘,況一君子之在於衆小人之中乎?君子小人,進退消長之幾,甚可畏也。今殿下,欲做一初淸明之治,必以進君子退小人爲先務,而又必審察於消長之幾,則太平萬歲,其本在此,伏願留意焉。上曰,好矣,閣臣陳之。存秀曰,旣知日攘一鷄之爲非義,則必無又爲月攘之理,此蓋孟子之設言也,而凡人知過而不能速改者,殊不知與此無異。且攘鷄猶是細事,至於大,於此之爲過者,尤不能速改,改過爲貴,人孰不然,而帝王之學,改過爲尤難,故湯,聖王也,而仲虺讚之,不過曰改過不吝,不吝,卽斯速已之也。此章以關市聚斂之政爲言,故以攘鷄取譬,而不但此事之爲非義,且非義云者,不但指大段不是底事,如有一毫之不能純然於天理之正者,是卽非義也。今殿下深加體認,切己省察,內而燕閒幽獨之中,一動一靜之不合於堯·舜·孔·孟,則必曰此爲非義歟?注措施爲之際,一政一令之未合乎禹·湯·文·武,則亦曰此無乃非義歟?知其或近於非義,則又必痛加克去,須以改過不吝,至於無過爲念焉。上曰,好矣。命掩卷,仍命耆讀奏,副校理尹命烈上疏,仍書疏批。又命書敦寧都正崔獻重疏批。上曰,注書出去,右承旨如未及越來,則越來後入稟也。賤臣承命出傳。熙周曰,孟子後,繼講冊子,預爲稟定,然後改粧及懸吐,當爲之矣。上曰,從當下敎矣。命退,諸臣退出。
庚申八月二十八日申時,上御熙政堂。右承旨入侍時,行右承旨徐英輔,記事官金啓溫·李存秀·洪奭周,以次進伏訖。上曰,此狀啓讀之。英輔讀奏江原監司李魯春社稷祭設行事啓本。上曰,啓下次入之。啓下後,命書判付訖。上曰,此單子讀之。英輔讀奏西部都事宋欽詩病親呈辭。命書給由。又命讀壯勇營試射居首人賞典傳旨啓下後,命退,承史以次退出。
上在昌德宮廬次。
朝哭後,大殿,大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,行大司憲李城輔在外,執義閔命爀,持平鄭魯榮未肅拜,掌令金履度,山陵都監進一員未差,持平金會淵呈辭,監察茶時之意,敢啓。傳曰,知道。
金近淳啓曰,卽者義禁府都事來言,時囚無得過三日滯囚,曾有定式矣。時囚罪人李海範,當爲議處,而判義禁洪良浩未肅拜,次堂例不得擧行云。判義禁洪良浩,卽爲牌招,以爲擧行之地,何如?傳曰,令次堂擧行。
備忘記,昌洲僉使趙崗下直,長弓一張·長箭一部·片箭一部·筒兒一箇賜給。
傳于徐英輔曰,大臣·備局堂上引見。
傳于鄭尙愚曰,左承旨入侍。
吏曹口傳政事,善山府使單朴命燮,錦山郡守單兪漢敦,江西縣令單越鎭球,德山縣監單朴民淳,以上次次仍事承傳。
兵曹口傳政事,副司果申大羽·兪漢雋·柳尋春·洪載淵·徐應輔·尹慶曾·宋益鼎·南周獻·吳熙常·沈應奎·成時柱·徐耕輔,以上竝單付。
以工曹判書朴準源三度呈辭,傳于南公轍曰,許副。
傳于鄭尙愚曰,召對爲之。
徐英輔啓曰,壯勇大將朴準源,時無職名,令該曹口傳付軍職,何如?傳曰,允。
兵曹口傳政事,大護軍朴準源,副司果金基彦。
有政。吏批,行判書金載瓚受由,參判尹行恁進,參議金羲淳傳旨未下,行都承旨南公轍進,啓曰,判書金載瓚受由,參議金羲淳傳旨未下,小臣獨政未安,何以爲之?敢稟。傳曰,仍爲之。以林漢浩爲掌令,李益運爲工曹判書,金祖淳爲知經筵,柳河源爲司成,柳沁煥爲平安都事,承文副正字單李周奭。
再政。知經筵丁範祖,同經筵金祖淳。
兵批,判書金祖淳進,參判李翊模病,參議朴奎淳入直進,參知成鼎鎭病,行右承旨徐英輔進,以尹敬喆爲外營衛將,副司果金日柱單付。
傳于南公轍曰,時原任大臣入侍。
吏曹,嶺南按覈使單刑曹判書李書九,差下事承傳。
大王大妃殿,傳于嚴耆曰,頃者下敎中,閣臣五人,來月初六日爲始,勿拘體例每日二員仕進,自內勸講,專以成就聖學爲務。
傳于嚴耆曰,明日朔奠,當親行,政院知悉。
嚴耆,以弘文館言啓曰,副修撰朴宗京旣有只推之命,卽爲牌招察任,何如?傳曰,允。
嚴耆,以弘文館言啓曰,新除授朴吉源時在慶尙道軍威縣任所,校理申絢時在全羅道順天府任所,副校理趙萬元時在扶安縣任所,修撰尹益烈時在平安道殷山縣任所,經筵入番事緊,請竝斯速乘馹上來事,下諭。傳曰,依啓。
徐英輔,以壯勇營言啓曰,來九月當本營右司屬京畿五番後哨坡州軍兵,逢點實數一百二十六名,今已點閱整齊,仍爲立番本營之意,敢啓。傳曰,知道。
徐英輔,以訓鍊都監言啓曰,來九月初一日魂殿朔祭朝奠兼行時,因兵曹節目,東營軍四十五名,哨官李寅範,集春營軍四十五名,哨官元永麒,率領,弘化門外左右邊排立作門,雜人一切嚴禁事畢後各還直所,而竝待標信擧行之意,敢啓。傳曰,知道。
鄭尙愚,以戶曹言啓曰,宗廟內外墻垣頹圮處,改築之役,今已畢役刻識年條,而改築間數及監董郞廳看役計士姓名,依前例書入竝與各處工匠等姓名,載之謄錄,以爲後考之意,敢啓。傳曰,知道。
徐英輔,以兵曹言啓曰宗廟東邊廧垣西邊,墻垣頹圮處,今已改築矣。兩處守直衛軍,解送之意,敢啓。傳曰,知道。
徐英輔,以兵曹言啓曰,卽接東所衛將崔在賢牒報,則都摠府後內宮廧一間許頹圮處,今已畢築云,把守軍兵,還爲入直之意,分付,何如?傳曰,允。
徐英輔,以御營廳言啓曰都摠府後內宮廧一間許頹圮處,今已畢築,把守軍兵,還爲入直事,自兵曹草記矣。把守銅龍門入直軍八名,還入直所之意,敢啓。傳曰,知道。
禁府啓目粘連,向前李海範亦,稅船護送,法意甚嚴,而身爲地方官,全忽檢飭之方,有此臭載之擧,極爲駭然,以此昭律,何如?判付啓,依允。
大司憲李直輔疏曰,伏以臣卽因吏曹知委,祗承改名之命,臣自在先朝,竊欲改賤名,而伏聞伊時有筵敎,不得擅易,每自思惟,駭汗浹背,措躬無所,而亦不得自由矣。及遭天崩之慟,尤不當暫時仍存,重添罪戾,而玆於新令之降,臣心脫然,如釋大何,不勝萬幸之至。以直輔爲名,敢此上聞,恭俟處分。仍伏念臣,方在死罪之中,豈敢更犯瀆撓,而疾痛呼父母。凡物之恒情,慈覆之下,何懷不及?臣之必欲奔赴,出於至願,非徒以臣子伸情之常禮,有不可廢者,誠以追念先王之殊寵也,將慰聖上之過毁也。臣雖於奄奄垂絶之際,精神少回,則登程一念,不能按抑,方寸如焚,殆同喪心,以臣之所被恩渥,苟非木石,安得不然?第始則以欺天之重戾,在野之賤身,旣帶職名而冒入都門,猥參內班,自知其爲千萬不敢。且從古草莽之臣,其蹤跡之難安,情禮之難伸,大有異於在朝之臣。若臣則以微末退蔭,不敢妄引前賢之已例,而況今別諭誕宣,慈敎特降,尤當不日趨召,以仰答千古稀闊之異數,而風漸宿症,近益危篤。方日事藥治,如得回蘇之勢,少有蠢動之望,則謹當進伏,國門之外,仰請鈇鉞之章。嗚呼,先大王至仁至誠,上繼勛華,視群下如穉子,大小臣工,皆懷萬死報國之願,而臣之去就,以迹觀之,冥頑特甚,不忠無狀,於是極矣,將何以歸拜於聖考也?言之及此,祗自隕絶。伏乞聖明,俯垂諒察,亟命有司,施以重繩,以爲爲人臣而孤負隆私者之戒焉。臣無任云云。答曰,省疏具悉卿懇。改名知悉,所辭不允,卽速上來。仍傳曰,此批答,令地方官傳諭。
慶尙監司金履永狀啓,以爲臣於赴任之路,今十八日戌時量,到咸昌縣,得接仁同府使李甲會祕報,則以爲今十六日曉頭,首吏朴就蕃入告內,俄者鷄初鳴,時邑底居賣酒老嫗金召史,來言何許人無慮二十餘名,喧過門前,謂以將犯官家,急往見之云。故渠蒼黃入來則官門牢閉,衙中晏如,事涉虛謊,還爲出來之際,忽有兩漢,頭着蓑笠,手執楞杖,見人惶怯,趕走前路,渠追到執捉,則卽是南山里居兪漢奉爲名漢也。問往何處,則語極糢糊,渠多般喝脅,則答以隨來同里張哥兩班,欲犯官家,到門分竄而還云,故見方拘置於使令廳云。故兪漢奉卽地捉入,嚴加推問,則其所告內,渠以本府邑內面·南山面里居張時景山直,今十五日,夕時景,使其奴永太,招致渠故,卽爲往赴,則時景,以爲吾以猫降山柴場事,方有議處之道云,而庭下會立者,約爲十餘人。每人酒一椀明太一尾分饋故,問其所以然,則答云隨我聽吾令,仍與發向柴場,至小峴稻場下,張時景·時昱·時皞等三兄弟,同坐一處,顧謂渠等曰,汝輩亦臣民也。國王昇遐,誤用醫藥,嗣王孤單,國事多難,老論乘時,監司·守令,皆是老論吾以嶺南士夫,將爲國家聚軍上京,有事可爲。汝渠若聽吾言,亦有好事,汝能信吾言聽吾令乎?重言復言,而厥奴永太輩,亦言其上典,善於天文望氣,眞是生佛,不從則必有大禍云。故渠等心甚危怖,欲爲中路逃避,佯應曰諾,同向角巖村,招出村家爛宿之人,誘說威脅,一如前言,驅出若干人,轉向道吐谷,亦以前說誘脅之。又向新村,厥村卽時景至親所居處也。不往其至親家,直入村舍,招呼其奴屬廊漢,與之同往之際,其至親,出來問曰,此何事也?時景,以文字答之,厥班曰,其眞狂耶失性耶?仍招他至親,欲爲挽執,則時景,急令出去曰,汝輩若或逗遛不往,則吾將斧其項云,而時景三兄弟及其子玄慶合四人,或前或後,押率諸人,使不得散去。方向官家,行到南山里,右里所居時景之一族數人,中路遮截,則時景兄弟,大喝揮手,衣袖盡裂,其族班退立,大呼村人曰,汝輩欲死則隨往,欲生則散走云。故南山新村各人在後者,一時散歸。只以在前數十人,同向官門,而聞其路中指揮之言,則吾將率汝輩,直入本府,結縛官長,向前善山·尙州等邑,次次聚軍,仍入京城,以赴國家之急云。故渠驚劫逃避,方走街路,現捉於吏房云,招問門直羅卒輩,則所告內,鷄鳴未開門之時,有喧聒之聲,漸至門前,急請開門曰,新村兩班,被打常漢,方在死境,故告官次入庭云云。渠等,從門隙瞰見,則黑夜雨聲之中,着上衣者四人,有兩班貌樣,二人着白笠,一人則着竹絲冠,一人着布巾,盡爲沾濕擧止駭怪。其後隨來者,可十餘人,散立路中,渠等以爲非久天明,待明入呈爲可云,則彼輩,杖以打門,乎以排門,或以楞杖撞破墻壁,顯有突入之意。故渠等峻責力捍,則其卒黨,忽地奔散,所謂衣冠者,亦從以急走云矣。府使,仍卽發捕,則時景兄弟及其子,業已逃躱,故其老父及從弟等,與村漢散歸者十餘人,先爲捉來,各各取招,則其父胤赫招內,渠子自許忠國,自聞沈鏔之說,不勝憤慨。或夜占星文,時時憂歎,而渠則昏耄,不得嚴禁,且各居遠房,昨夜出去之事,全然不知云。時景從弟·張時夏·張時楫等招內,伊夜穩宿時,有村外微喧之聲,故問於奴屬,則答以南山兩班,爲借村人方,坐朴尙乭家云故,急往問其委折,則終不詳答。但曰汝輩何知世間,或有如許之事云,而奴輩所傳,謂將作變官門,故渠曰,何其狂也?手欲挽執之際,時景知機,急時下去,追之不得云,村漢諸招,一如兪漢奉所告,皆言入犯官門,威脅本倅,借軍上京云矣。時景,以張旅軒之後孫,平日以理學自處,又稱聾病,罕與人接言語。今乃做此兇變,雖賴門卒之力捍,天色向曙,其所率來之徒,已多散亡,渠輩排布之計,未及售行,而究厥設施,極其兇獰,聽其諸招,又極危怕。今方多發將差,四散跟捕云,又牒呈內,今十七日未時量,出使將校權學壽·鄭光玉等所告內,渠等與張時景六寸張時礪,同爲跟探之際,行到天生山城落水巖,則有人墜倒於瀑布絶壁之下。故偕往見之,則乃時景等三兄弟,而時景·時昱已死,時皞流血被面,一縷尙存。府使,馳往傷屍處,依例檢驗,則時景屍體,年可四十八九歲,而頭顱肉拆骨碎,左眉角皮肉裂破,時昱屍體,則年可三十七八歲,而牙齒三箇中折,八箇頹落,口唇缺拆,氣嗓與心坎,有自剌處三庫,左手腕肉拆骨折,其他諸處,種種傷痕,竝開錄於屍帳中,自墜致死的實無疑。時皞則,遍身破傷,氣息垂盡,故運置溫處,使之救療,在逃之玄慶,另飭譏詗云矣。今此張時景輩,窮兇情節,觀於報辭,不覺膽顫,罪關惡逆,宜卽上聞,當初邑報之來,在臣交符之前,未及躬問,遽然登徹,有非愼嚴之道。且兇徒旣多在逃,根柢無路鉤詰,爲先嚴飭各鎭,使之刻期跟捕,仍令大丘鎭營將趙恩錫,馳往該府,眼同本官,隨其捉得,次第盤覈,元魁兩漢,先被鬼誅,未施當律,誠不勝痛惋,而墜斃巖下,已涉疑怪,且其跟尋,在於死後,眞假之別,所宜詳審。臣於途中,急發褊裨,招致邑人之慣,其面目者,一一憑驗,果然無疑。更令具格覆驗,就捕各人等,一倂捉致臣營,而當該府使李甲會及營將趙恩錫,同爲馳進。以大丘判官洪景斗,永川郡守金基憲,慶山縣令李志淳,差定參覈官,臣眼同盤問,嚴覈取招則罪人私奴永太招內,渠本以張時景三寸張胤宗家奴,住接於時景廊底,使喚親近,無異己奴,則其常時行事,今番擧措,焉敢曰不知乎?蓋時景平日獨處一房,號曰慕遠堂,罕與人接言語,足不出隣近里,而潛心看書,夜或更深後,步庭有時仰觀,渠則不知爲何事。但以爲彼兩班,自來看書究理,有所知而然。尋常看過,其餘凡節,異於他人,故一洞常漢,皆謂之生佛,其爲人大槪如此。第自七月念間,兄弟三人,每會一席,言笑頻頻,其言也或高或低,間以文字,時時閉門潛論,有若綢繆者然。且於近間兄弟同登後崗,上下徘徊,乘夕而下者,至於三次,其爲殊常之跡,以渠所見,不過如斯,忽於八月初七日,時皞之妻,招渠而言曰,三十升飯米及三束明太,備待之意,書房主,有所指揮,汝可炊飯。其翌日,又招渠而言曰,書房主,指揮釀備數斗酒,而不知用處,汝或詳知乎?對以不知,心竊疑怪。十五日夕後,時皞,來言於渠曰,急有相議事,洞里常漢,無一遺漏,一齊聚會云,故卽爲招集。俄頃,時景三兄弟,齊到渠家,鋪席庭中,與所聚民人,列坐後,濁醪及明太,卽自內間持來,時景等,先飮一器,分饋諸人,則殷連興爲名者,先問於時景曰,此是無名之酒,詳知所由然後可飮云云。則答曰,從當知之何必預問,靳令,行酒畢,仍率諸人,往至猫降山,與衆列坐而言曰,毋論兩班常人,均是國家之民,汝等其聽之。朝家不幸,國勢岌嶪,而南人衰鑠,老論繁盛,中亂之燮,非久當出,汝等雖無知覺,亦是嶺南之人,豈可袖手觀望,不赴國家之急乎?吾將率汝等,先入官府,脅迫本官,奪軍奪糧,次次轉向,將赴京城,事成之後,則每名百兩之賞錢,自在續大典,又將有別船好事,汝等少勿疑難,只從吾令云云,則殷連興。又言曰,此何言耶?世上豈有縛官長之民乎?必有大禍之事,決不可爲,卽爲逃走,又至角巖,使里任孫乧嚴,招集民丁則乧嚴,有拒逆不從之意時景。使渠輩,諭於乧嚴及諸民曰,彼三兩班,善於天文望氣,已知方來之好事云,則乧嚴始隨後而從,使座主金尙伊及監考等,招集洞民。又令各持斧鎌等器,則皆稱昏黑難得,轉往新村,坐於朴尙乭家,使渠及池芿金·林丁奉·金金伊·朴尙乭,招集洞民,則芿金等四人,若有不遵令意,時景言曰,國家將有大事,急急招集云爾,則怯於威脅,果有招集之際。其四寸張時夏,出來挽執,時景,拂袖而言曰,大事至此,今豈中止?吾事吾自爲之,更勿多言。時夏,似有憤怒之色,而急歸,時景兄弟,則仍率軍丁,向官府之路,通計同行,合爲六十名,行過南山村前,則張時鋼從兄弟,急出挽執,時景已在前而遠去,玄慶在後而揮杖捍禦,時綱亦不得挽止。呼謂諸民,使之散歸,則後來之人,果爲奔散,隨到官門者,殆近三十人,而時昱,則在諸民之後,使不得逃躱。時景·時皞,手擠官門而言曰,急急開門云,則使令,拒而不從,則時景更言曰,吾之新村居四寸,被打於常漢,方至致死之境,將欲發告云云。使令,一向防捍,時皞輩,仍以楞杖,兩次打門,亦無奈何,更爲打墜門邊之墻土,礫頹石墜之際,民人一時逃散,渠亦在脫身之中,不知時景輩去處。其後聞傳言,則時景兄弟,墜死於山城外絶壁下云,罪人幼學張亂赫招內,渠年老病臥,不省戶外之事。十五日夜深後,從姪時綱等來言曰,六寸三兄弟,果在家乎?答曰,必在渠房矣。從姪,更言見無在處,而聞傳說,則聚率民丁,今在角巖◆,其所擧措,萬萬駭悖云。故急送渠孫玄慶及從侄等,使之捉來,而從姪,聞其向去新村之奇,只送玄慶,俾新村所居諸姪挽捉,而從姪輩,仍爲還歸。玄慶更無下來之事,故意謂到新村,爲諸子姪挽捉,而無事入來,今至此境,伊夜所爲,非魅則狂,此何人斯?蓋時景,不事家業,只究經傳,渠心則自謂以中彀備的,而他人所見,無異坐井觀天。且況年來,渠以疾病,用心太過,則今番之事,次出於病風喪性之致,而時昱·時皞,欲挽其兄喪性之行,挽止不得,終至於此。抑又思之,今番國哀之後,誤用醫藥之說,傳及於渠耳。忠憤所激,爲除君側之惡而有此擧措,此亦出於臆度,實無的告之道云。私奴用孫招內,渠以府內楊源居民,爲窮契所迫。去庚戌年分,自賣於南山居張時景六寸時綱家,服役三年後,今則放役,居生於時景廊底,忽於今十五日初昏,張時景奴子永太來言曰,坪城生員主,分付招汝,與我同往云,故卽爲隨去,則本洞居民數十人,已爲來到。渠問其招來之由,則其兩班言曰,吾以猫降山柴場事,有相議者,招致汝輩云。仍各勸飮一椀酒一尾魚,率往猫降山底,上下列坐。時景曰,吾自少讀書,有文章之名,而不事科業,素有蓄積,今有一事,可以成功。汝輩雖是愚氓,均是國家之民,則今見岌嶪之勢,豈無憤痛之心乎?今番國哀,實出於千萬夢寐之外,而國事孤危,老論得時,吾以南中士夫,恒切憂國之忱,而近得夢兆,又察乾象,此是不再得之期也。將率汝輩,直入本官,諭之以義,脅之以威,如其不從,則仍爲結縛。借兵前進善山如此,尙州如此,則吾令自立,而汝等亦將有無限好事,可卽從吾,若有不從者,則手有一斧,當施軍律云云。故渠等答曰,毋論兩班常漢,旣有城化之分,官家,民之父母,豈可忍斯云爾,則執斧大呼,將有劈頭之勢,故相顧愕然。只懷觀勢逃躱之計,仍往角巖道吐等村,時景則手執渠等,時昱·時皞兩人,各持大杖,搜家丁又聚三十餘名,仍向新村。如前搜聚之際,其子玄慶,追至挽執曰,如此大事,何不謀及家中云,則時景答曰,汝輩兒曹,何以知之?但見將來云云,而名不記張哥兩班之居生本村者,出來呼問曰,此何事也,果其然乎云爾,則時景答曰,果然矣。又有數語酬酢,仍卽散去,而用以文字,此則果未知得,又聚十餘名,時景三兄弟,相間押率,還到南山村。將向官門之際時景六寸張時鋼兄弟,齊聲大呼曰,此何變怪?挽執時景,謂以必有死無地之禍,則時景,拂袖而行,時鋼仍又大呼曰,汝等愚民無所知覺,而咸就死地,卽速散去云云。則新·吐·角三村率來諸漢,一時逃散,居在南山者數十人,怯於時景之威喝,果爲隨到官門,時已鷄鳴。時景,呼出門直使令而言曰,新村有殺越之變,吾將告官云,則使令,答以開門不遠,少俟之外,無他道云云。則時景三兄弟,持斧持杖,毁破門邊之墻垣瓦礫,頹圮之聲,至於狼藉,渠等自生驚怯之心,一齊散走,則時景兄弟,見其勢孤而無奈何,仍卽逃躱,而常時親密人誰某,渠何以知得乎?罪人張時夏·時鼎·時楫等招內,渠等與時景,俱爲四寸親而今十五日夜,張時夏,聞村閭喧騰之聲,出門採問,則隣里諸人,傳言時景兄弟來坐尙乭家,聚會民人云。故不勝警怪,呼出同生弟,偕往見之,則時景三兄弟,果在尙乭家,而許多軍丁,荷杖列立,勢極危險。故問其委抑,則時景答曰,汝何知之?世間例有此等事云故,更問何往,則將向官府云云。倉卒之間,罔知所措,問於時昱曰,其果然乎?答云果然。故卽往三寸家,告以事機之急迫,相議挽捉之道,而時景兄弟,威喝軍丁,急急下往,故不得追執,而所謂其然,果然之說,卽是與時昱問答,向官府之果然與否,而文字酬酢云云。時景所謂汝輩何知?將向官府等說,至再至三,則常漢輩之指以爲文字酬酢,果不爲怪云。時楫則伊夜聞下村喧聒之聲,出立觀望之際,逢着從弟時夏,得聞事機,議其挽禁,而或慮混同被捉終未得追往云,罪人幼學張時鋼·時礪等招內,渠等雖與時景爲六寸間,而別無種種往來之事。故時景等,伊日擧措,初不聞知,追聞洞民李以三傳言則時景,聚會洞人,語到國事,不覺心寒骨冷,欲探其眞假,急往時景家,則其兄弟,果不在矣。言及事狀於五寸叔胤赫,則老叔,愕然失色,卽呼時景之子玄慶,使之往尋去處,而繼聞崔信乭之言,則時景,方向新村云,而新村,卽時景三四寸所居之地,渠雖不追往,足可挽執。故無識所致,果不知知情不告之爲罪,只送玄慶,使之追蹤,渠則還家矣。鷄鳴後,有多人過去之聲,故急出門外,欲挽其行,則黑夜擾擾之中,時景·時昱,未得接面,而時皞揚袖趕走。玄慶從以荷杖,欲打渠等,勢不相敵,且因諸人之雜還前進,萬無抽往告官之路。故不得已高聲大呼曰,往彼則死,散去則生云爾,則在後之人,果多逃散,而時景家往來相從之人,曾無聞見,實難臆對云。罪人兪漢奉更招內,渠於今月十五日夕赴招,則先來者崔好重·金金乭等七八人,列坐庭下,渠問曰,以何事招我乎云。則永太曰,今以猫降山柴草事,招之云云。俄而張時景三兄弟,持酒一盆與明太卄尾,置之永太之場,無端勸酒曰,吾有語汝之事,汝等隨我而來。仍尙猫降山,故渠亦隨往,行到猫降,則時景等三人言曰,汝等須聽吾言。方今老論當局,南人失時,國勢孤單,輔弼無人,其所岌嶪,汝等不知乎?身爲國民,豈忘報國乎?吾將率烟軍,下邑內諸軍於官,而官若不聽,則當結縛奪其軍,轉向善山,尙州等邑,次次亦如之,仍入京城進忠于國,則非徒兩班之爲幸,於汝等,亦不無好事,勿慮隨我。奴永太,奴戒國,奴旕三偶語曰,書房主,今日事,出於天文之宿工,做事成功,斷斷無疑云。直向角巖村,坐於張介男家,使洞任孫乧嚴,動出村丁,轉向道吐洞,使戒國·旕三·孫乧嚴等,動出村丁。又向新村,坐於尙乭家,使永太·戒國·旕三等,動出村丁之際,喧聲狼藉,則其四寸時夏三兄弟,驚出而言曰,此何事也?時景曰,吾意已決,汝輩何知,汝雖挽我,吾必有爲云云。相傳之言語,雖得聞知,互說之文字,果未得解,時夏等,强挽不已,則時景等三兄弟,拂袖而起,合率四里軍丁,冒雨下來,而時景立其前,時昱立其中,時皞隨其後,無遺領來。及到南山,則時景六寸張時鋼,要路突出,大責時景,則時景,聽若不聞拂衣而過故,時鋼,高聲大呼曰,南山人若有一人隨去,則當碎汝膝云云。則隨往諸人之逃散者過半矣。時景,率其餘丁,直向官門,而在渠則歸家療氣,仍爲下來,則官門寂寂,四無人聲,不勝怪訝。還歸中路,適逢吏房,終至見捉云,罪人良人崔信乭招內,渠今月十五日黃昏,張奴永太,來招故,仍爲隨往,則一洞諸人,已多來會。張時景,分饋酒肴後,仍降猫降山底言曰,老論繁盛,南人失勢,汝等身役之繁重,專由於此,汝等亦以嶺南之民,豈不冤憤云云。渠本迷劣,又不知其言之裏面。故雖有畏怯之心,計無奈何,隨人而往。還到南山村,因時鋼之叱逐,衆人散走之時,果爲逃匿云。罪人烽軍金金乭招內,今月十五日黃昏,被招而往至猫降山,張時景乃言曰,當此國勢孤弱之時,老論得時,南人漸至凋殘之境,豈不冤憤乎?吾將率汝等上京,而先入官府,借兵借糧,然後事可諧矣。汝等諸人,咸從吾言,如有異議者,在手之斧,可劈汝頭云。故渠怯於威令,隨衆到角巖村,遍行村舍,搜出男丁,轉到道吐谷等地,如前使喚,及至尙乭家,本洞張哥兩班三人,來言時景曰,此何擧措云爾。則時景答曰,今番此擧,專出於冤憤所激,汝等更勿多言云,而酬酢之際,以文字互相問答,故渠則不知裏面,仍爲隨到南山村。又因張時鋼之叱呼,衆人過半逃還,渠與厥家奴子四人及新村人十餘名來到官門,生怯逃散云。驛吏李白孫招內,今十五日夕,爲張時景威脅,偕到猫降山,則時景謂渠等曰,汝輩亦國家臣民也,我則南中士夫也。見今國事多難,方伯守令,皆是老論,吾以南人,率軍上京,有事可爲,汝輩,將聽吾言,遵吾令乎?重言復言,渠等聞甚驚懍,而怯於威令,且欲逃避,佯應曰諾,則厥班,仍與渠等,轉往角巖·道吐谷·新村等地,次次聚軍,仍向官府,故渠則中路逃避云。私奴尙乭招內,渠果於其夜,被招隨往,而伊時時景所言,以爲向觀天機,知有率普罔極之痛。今之國勢,極其孤單,監司守令,皆出於老論少論中,此吾所切憤者,吾等嶺南之人,豈可坐視乎?將欲有爲,汝聽吾言,畢竟事成,則功多者,亦當參於功臣忠勳之號云,多船誘脅,故渠始則從令,末乃逃避云。罪人張時皞招內,渠兄時景,已自弱冠,頗有操守親庭定省之外,不出門外一步地,專意讀書,尤致力於易傳,涉獵先祖遺稿,動靜語默,惟事愼重鄕里許以望士,渠等仲季,自少受業,行已處事,一遵渠兄敎導。自七八年來,偶嬰風火之症,未嘗安臥調理,或起或立,時時跳出之狀,卽隣比之所共知。今月十五日夜,因松稧相議事,招集洞民分饋酒肴後,謂有所爲事,仍率諸人出去,而不言向往處,雖曰喪性所致,事涉疑怪,渠之仲季,第爲隨往,及到官門外,日欲曙矣,衆又逃散。官差若發,將未免不測之禍,且慮老父聞此消息,則必先自盡,罔知攸措。果爲投往於天生山城,暫憩平夷之際,仲兄時昱,拔渠所佩刀子,自剌食氣,嗓及心坎邊三處,猶不死。仍登山城,三兄弟一時竝墜於巖崖之下,兩兄卽地致殞,渠則適墜於兩兄臥上之故,面部雖重傷,一縷尙保,各人所謂天文望氣結縛官長云云等說,實是虛罔,老論得勢,南人失時之言。本府黃琴里出身張羽成,自京下來,果如渠兄,有所酬酢,又聞渠姪玄慶妻娚安東居幼學金樂敎所言,則今番國恤,未聞違豫之報,遽承諱音,而繼有醫官設鞫之擧,事涉可疑。渠等兄弟,初無與人追逐之事,今番擧措,不過渠兄病中狂妄之擧,豈有常時綢繆受嗾他人之事乎云。罪人騎兵朴八十伊,良人林淡沙,私奴㗡金,私奴丁奉城,丁軍李丁乭,步兵張取大,驛吏姜奉巖,私奴莫乭,良人孫乧嚴,步兵金三伊,良人權學同,禁保金五月,水軍車卜三,良人金之玉·都取大·李夫古里·李順三·金孫伊·金息巖·朴達春·李夢必·裵六萬,水軍金戒巖·金用太·李岳伊,良人全金不,步兵張白伊等招內,渠等以各洞之人,怯於時景之誘脅雖爲隨參同往於作變之夜,而時景所言,謂以直入本府,結縛官長,奪軍奪糧,推牛犒饋,仍向京城,以赴國家之急云云。故聞甚驚怖,悔其隨來,末乃逃散云。罪人私奴永太,更招內,廊底居接之故,雖或專任使喚,惟令是從,兩班家日用事爲,何可一一詳知?至於外人往來,非曰絶無,而服田之民,奔走農役,在家之日常少,何人之何時來訪,實無知得之路,設或逢着,亦何以知其面目,記其姓名乎?時景,無他身病,只有聾症而不至太甚,獨處僻室,爲便看書,別無他意云矣。竊伏惟念,何代無賊變,而亂之所生,莫不有由。此賊則本以名賢之裔,生長鄒·魯之鄕,世襲簪組,厚沐恩波,至於今春,其叔胤宗,之特授都正而極矣。奈其梟獍之心根於氣稟,蛇虺之性,背馳聲敎,黨習薰於外,忿氣菀於中,半世揣摩,專在於乘時陸梁,居常工課,不越於占夢吉凶。惟其深居簡出,託以聾病,視書觀象,任以經術,父子兄弟,信如靈蓍,奴僕鄕隣,號稱生佛,故挺身一出,從者四集。乃以不忍言之說,誑鼓衆心,又以必可成之勢,誘脅虽氓。半夜官門,獸奔豕突,駭機迫急,幾在呼吸,而幸賴天色向曙,徒衆多亡,自知兇身,覆載難容,顧瞻四方,飛走無路。未暇黃巢之髠髮,遽決劉闢之投水,懸崖十丈,兄弟俱墜,鯨鯢之誅,雖逭生前,适·雲之律,合施身後,至於其父胤赫,始稱老昏,漫未曉察,終飾遁辭,歸之狂易,老賊生奸,益可駭惋,而君側除惡,謂以忠憤,夜半作變,待其自歸,是父是子之一體同腸,明若觀火。時鋼·時礪·時夏·時楫·時鼎等,雖以中路之挽執,作爲自脫之欛柄,目見兇擧,初無奔告之意,各歸其家,顯有觀望之跡,乃以其叔之必挽,混捉之可畏,漫漶粧撰,語不成說。其於平日聚首爛熳,連腸和應,昭不可掩,而一辭抵賴,終不自服,誠萬萬兇獰。時皞則兇肚逆腸,兄弟式似,情節旣綻,更無可問,而其兄平時交通締結之根因脈絡,萬無不知之理,則姑貸一縷,若有天理,盤覈究竟,不容少緩而蘇醒未完,訊推難嚴,一任呑吐,不勝憤痛。永太,則本以賊景之腹心,爪牙,嘯聚群飮,旣在渠家,妖言誑誘,又憑渠口,賊情源委,知者惟渠,而爲人忒點,終不直告,苟非嚴訊,難可深覈。其餘徒黨,雖曰脅從吠影,亦旣貪利而同亂,則黨與之誅,在所難逭,蓋此賊變,雖幸暫起而旋滅,究其所由,殊非一朝一夕之故。窩窟之潛藏者,必有其處,根柢之密締者,豈無其人,而事關兇逆,法在王府,臣不敢遽施威訊,擅自按獄,特以重事體之道,不過一番平問而止。安東之金樂敎,善山之金行久,仁同之張羽成,或以訛言相傳,緊出於賊皞之口招,或以京耗密通,現發於賊景之文書,竝發捕,玄慶則其父委屍,其子逃躱,眞可謂逆家之賊子,而發捕有日,尙未捉得,連加嚴飭各鎭,期於不多日捕得,待其捉來,到底窮覈,陸續陳聞計料。
庚申八月二十九日辰時,上御熙政堂。大王大妃殿垂簾,藥房入診,大臣·備局堂上引見,左承旨追後入侍時,都提調徐龍輔,提調金祖淳,副提調南公轍,記事官金啓溫·李存秀·洪奭周,行右承旨徐英輔,假注書李允謙,事變假注書崔漢翼,領議政沈煥之,左議政李時秀,戶曹判書李在學,行大護軍趙鎭寬·徐有大,禮曹判書李晩秀,右參贊韓用龜,行大護軍李益運,行護軍申大顯,漢城右尹申大謙,行護軍李漢豊,吏曹參判尹行恁,行左承旨鄭尙愚,司諫徐有沂,校理金熙周,醫官柳光翼·金孝儉·朴春源·李惟鑑·玄必采·吳千根,以次進伏訖。煥之等曰,近日日氣凉冷,聖體候,若何?上曰,一樣矣。煥之等曰,寢睡·水刺之節,亦何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官待令,診察,何如?上曰,置之。煥之曰,領府事今已回還,向來大王大妃殿下敎,有國事,時原任協力爲之之敎,古規,原任大臣,同參於次對,例也。故肅廟朝一月六對,原任每每進參,英廟朝亦然,蓋原任亦是備局都提擧而然也。今則領府事,萬里行役震剝之餘,姑難進參,而來頭調理後,使之同登賓筵似好故,敢此仰達矣。上曰,依此爲之。煥之曰,卽見義州府尹金箕象所報,則以爲昨今年內,屢經使勅之行,運餉庫,無一分餘儲銀,而當此勅行使行稠疊之時,許多策應,拮据沒策,本道監兵營留庫銀中五六千兩,姑令許貸,隨所捧次次還報爲辭矣。灣府事勢,旣如此,則不可無變通之道,監營留庫銀中限五千兩,姑爲貸下,該府所散貸之銀貨,刻期收合,俾爲從速還報之意嚴飭分付,何如?上曰,依爲之。出擧條煥之曰,經筵官金日柱,今旣抄啓矣。令該曹六品職陞付,俾爲入參召對之筵,何如?上曰,依爲之。出擧條煥之曰,古則布衣中,爲蔭官而入選於經筵官者,使之登筵,今此金日柱之六品付職,異於臺通,自當入參於講筵矣。又曰,善山府使朴命燮,曾因特敎,以外補例施行,日前政,雖有勿拘常格之命,銓曹,似不得遽然內移矣。命燮仍任,因此窠而陞遷諸守令,次次仍任,令該曹,口傳擧行,至於德山時縣監金基彦,待窠卽爲甄復之地,分付。上曰,依爲之。出擧條命書傳敎曰,政官牌招開政。煥之曰,京畿水使徐英輔未赴任,而特除承旨矣,二品陞資,自在勿施之中,而銓曹以行承旨書入新資者,有違法典,英輔所陞二品之階,依例收還,何如?上曰,久在近列,勿爲降資,可也。出擧條煥之曰,當該銓官不察之失,推考,何如?上曰,依爲之。出擧條時秀曰,因山時,正値隆寒,始興·華城兩處宿所,露處經宿,誠極可悶,令三軍門,別定勤幹將校,各設人字帳幕五十浮於宿所通廣處,使之依接,亦令畿營及華城,火吐木空石,優數措備,臨時量宜分給,則似好,以此意,豫爲分付於三軍門將臣,京畿監司,華城留守處,何如?上曰,依爲之。出擧條時秀曰,宣傳官廳,移接於武兼廳,扈衛廳移接於尙瑞院員役房事,草記蒙允矣。更聞事勢,多有掣礙云,宣傳官廳,移接於尙瑞院,尙瑞院同入於典設司,扈衛軍官,移接於禁軍廳,扈衛別將,同入於內三廳。忠壯將忠翊將移接於局別將廳,忠壯衛·忠翊衛,同入於局出身番所,而趁來月初六日魂殿修改始役之前,次次移入之意,更爲分付,何如?上曰,依爲之。出擧條命大臣就座,英輔曰,諸宰中,如有稟事者,次次進前。在學曰,弘文館移文於臣曹,進講冊子及其外如禮說等諸冊,改以素粧,所入物力,竝令上下。故雖不得不考例許施,而第伏念進講冊子,則事體自別,固當改粧,而其他諸冊,恐不必一一改粧,已改粧外,一竝仍置似好,故敢此仰達矣。上曰,依爲之。出擧條行恁曰,觀象監監生金光恰·吳載完,購得好品輪圖,來納本監,將用於今番山陵開金井時矣,其在酬勞之道,依譯院例,自本監從願施賞似好故,敢此仰達矣。上曰,依爲之。出擧條行恁曰,命課學修選官,增置二員事,曾有下敎矣,自本監,修正啓目以入,何如?上曰,依爲之。出擧條煥之曰,備局堂上多有可差之人,行大護軍徐邁修·鰲恩君李敬一,漢城府判尹李祖承差下,行都承旨南公轍,還差,竝令察任,何如?上曰,依爲之。出擧條英輔曰,臺諫進前,有沂曰,請金甲島爲奴罪人克觀,更令王府,嚴鞫得情,快正王法。措辭見上上曰,不允。出擧條有沂曰,請逆賊尙魯,亟施孥戮之典。措辭見上上曰,不允。出擧條有沂曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萠。措辭見上上曰,不允。出擧條有沂陳啓之時,不以文言參半,直以讀書樣奏達,英輔曰,司諫徐有沂,傳啓之際,有違格例,推考,何如?上曰,依爲之。出擧條熙周曰,臺諫傳啓之或文或言,自是體例,而司諫徐有沂,前啓奏達之際,一直以文字讀奏,大損臺體,推考,何如?上曰,依爲之。出擧條有沂曰,臣姿性鹵莽,知識淺劣,本不合於淸朝耳目之任,而賓對有命,冒沒登筵,傳啓之際,做錯非細,至被儒臣請推之擧,臣以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條有沂奏至四啓事,一如治經生講讀,英輔屢度申飭,終不以文言參奏,四啓未畢,中間忽爲避嫌承批後。又續奏未畢之啓曰,請亟下四啓傳旨,令攸司,卽速擧行焉。措辭見上上曰,不允。出擧條煥之曰,司諫徐有沂讀啓未畢,忽爲避嫌,仍又續奏未畢之啓,有損臺體,不可無警,罷職,何如?上曰,依爲之。出擧條有沂先退,命尙愚,書行大司憲李直輔疏批,尙愚,承書讀奏訖。尙愚曰,承宣,以臺臣請推,發端仰奏之際,玉堂又爲進前,同爲起伏齊聲以奏,有違筵體,事甚未安,當該玉堂,推考,何如?上曰,依爲之。出擧條命次對先退,少頃,又命退。承史以次退出。
庚申八月二十九日未時,上御誠正閣。召對入侍時,參贊官沈象奎,侍讀官金熙周,檢討官朴鍾淳,檢校待敎李存秀,假注書李允謙,記事官金珍恪·洪奭周,以次進伏訖。上曰,讀之。熙周讀孟子第四卷上編,自孟子曰離婁之明,止此之謂也。上曰,下番讀之。鍾淳讀自孟子曰三代之得天下也,止逝不以濯。上曰,參贊官讀之。象奎讀自孟子曰不仁者,止人焉廋哉。上曰,閣臣讀之。存秀讀自孟子曰恭者不侮人,止離則不祥莫大焉。上曰,注書讀之。賤臣讀自孟子曰,事孰爲大,止在好爲人師。上曰,兼春秋讀之。珍恪讀自樂正子從於子敖之齊,止以爲猶告也。上曰,下番讀之。奭周讀自孟子曰仁之實,止此之謂大孝。上曰,文義爲之。熙周曰,孟子一書,其告戒處,莫非丁寧懇惻,而至是編第一大文,特言規矩二字,以明人君之不以規模制治,則雖堯·舜之聖,無所準則,蓋其取喩,尤爲襯切,而遵先王而過者,未之有也。其要不出於監先王成憲矣,且以君臣之間,同其心任其責,分說兩段,其曰是以惟仁者以下,實責君德也。詩曰天之方蹶以下,實責臣道也,而其歸結之義,不過以仁心仁聞而行先王之政矣。伏惟我列朝,聖繼神承,四百年重熙累洽,莫非由於以仁心行仁政,典章文物,自有制度,則顧今嗣服之初,尤宜一念仰述。伏願殿下,以列聖朝已行之道,爲規矩,以此章中仁字義字爲嚴師,動輒服膺,行必取則,毋或違易,則三代之治,自可期矣,深留聖意焉。上曰,其言,好矣。熙周曰,責難者人臣之期望其君也,每以難事責之者也。陳善者,卽所謂爾有嘉謨嘉猷,入告于后也,閉邪者,亦所謂惟大人爲能格其非也。今殿下,沖年嗣位,萬一群下之心,以爲主上沖年,凡諸格致誠正之工,堯·舜·禹·湯之道,何以爲之乎云,則是卽吾君不能也。此亦謂之盡臣道乎?大抵聖人之道,根基於小學,而有云蒙養者,卽自童蒙時養其正,以資作聖之功。此章陳善閉常一句,雖爲臣道言,而人君亦於敬字上工夫,着念留意,則必多所益於聖學,故又敢仰達矣。上曰,其言,亦好矣。上曰,下番亦陳文義。鍾淳曰,上番,以規矩二字,爲監法先王之道,所陳誠好矣,臣當畢其說矣。此編中,率由舊章一句,卽人君制治之要道,舊章無他,不過二帝三王治天下之大經大法。此皆昭在方冊,有若術家之方書,各司之謄錄,一無遺漏,開卷瞭然,如是治,如是亂,一按可知。故治天下者,若舍舊章,則無所依據,終未成欲之治,後來漢唐以下,創出新法,而其所制治,亦未免爲漢唐之主,玆蓋不由舊章而然也。方今聖明新服,三代之治,拭目以望,政令施措之間,尤當留意於率舊章之道矣。程子之言,以爲欲法堯·舜,當法祖宗,以其遠法,不如近法,而祖宗朝,亦行堯·舜之道,則是亦堯·舜故也。程子之言,正爲今日道也,而以臣愚見,列聖朝規模制度,猶不若耳目所逮之尤爲親切。惟我大行朝,盛德至仁,治法政謨,殿下之所親承欽仰者,尙在丁寧則,堯·舜之道,盡在是矣。伏願殿下,一動一靜一政一事,必以先王之心爲心,以爲仰述之道焉。上曰,其言,好矣。鍾淳曰,孟子言規矩之極處,乃曰聖人人倫之至也。此至字與大學止至善之至字,當參看矣。大抵人倫,卽爲人之道也。其道亦不外於仁之一字而非但仁固爲仁也,禮智信皆從仁字中出來統以言之,則仁也。亦願留意於爲仁極至之工,以爲涵養性情之道焉。上曰,好言矣。上曰,參贊官,亦陳文義,象奎曰,此章明善,與大學相爲表裏,人君處至尊之位,更若無上於此,而人君之上,上天監臨,故事天之道,以實無僞,則自可獲乎天心矣。有曰克享天心,克配上帝者,是皆堯·舜·文王獲乎上之謂也。獲乎上之道,其本則誠身,而誠身之本,明善是也。朱子言學者,宜潛心引而不發者,欲爲其眞實體驗,若讀此章,則不但於字句間留意,必潛心於明善誠身之道,知行竝進,則自多所得於眞實工夫。伏願深留聖意焉。上曰,其言最好矣。上曰,閣臣亦陳文義。存秀曰,此章曰豈可以聲音笑貌爲哉?蓋聲音笑貌,僞爲於外者也,不誠卽僞也。恭儉之存中發外者,若不以聲笑巧飾,則是必誠心爲之者,誠譬諸天道,若寒變爲暑,暑變爲寒,天道本無內外表裏,而然也。誠或表裏間隔,則亦非誠也。昔宋臣司馬光,雖不至於程·朱之域,而平生無不可對人言者。此卽自來脚踏實地,心無表裏之分故也。是不過大儒匹庶,而尙如此,則況人主治國之道,不以誠何以哉?今當嗣服之初,正是誠以禮下,取民有制,遏人欲存天理之一大機會。伏願深留聖意焉。上曰,好言矣。仍命掩卷象奎,以次掩卷訖。命退,諸臣以次退出。
庚申八月二十九日申時,上御熙政堂。大王大妃殿垂簾,時原任大臣入侍時,行都承旨南公轍,假注書李允謙,記事官李存秀·洪奭周,領府事李秉模,領議政沈煥之,左議政李時秀,右議政徐龍輔,以次進伏訖。秉模進前曰,今月已盡,來朔朝奠隔夜,哀慕益復如新,聖體候,若何?上曰,罔極矣。秉模曰,近日日氣,朝凉午熱,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上曰,時任大臣,亦爲進前。煥之等進前,上出示慶尙監司金履永密啓,命諸臣輪見。秉模等,以次輪視,稍久覽訖。秉模曰,見此狀啓,萬萬兇悖矣。非但言語間不道之說,形跡已露,決不可以一道臣尋常盤覈,亟令王府,拿來設鞫得情,其在國體,斷不可已也。上曰,慈殿今方垂簾,卿等,以次稟達,可也。秉模等,更爲起伏奏曰,卽見慶尙監司金履永狀啓,則張哥輩所爲,萬萬兇悖矣。古則當如此之時,或有如此之事,不足過爲驚動,而形跡已綻露,二漢徑斃,一漢則見囚,其中張哥之子失捕云,初則道臣有難遽然狀聞。故爲先發捕,以探其虛實,而今已聞于朝廷,則其在國體,亟令王府,設鞫得情,然後嶺右人心,可以底定矣。煥之曰,見此狀啓,不可但以駭懍言豈料嶺右人心之若是兇悖乎?今則兇魁自斃,一漢在囚,不但言語間肆兇,形跡快露,則決不可尋常歇後而置,道臣則雖發捕,朝令前有難盤覈,卽令王府,拿來設鞫盤問後,其淺深緩急,可以裁酌,而且明白鉤覈,亦可爲鎭嶺民之道矣。時秀曰,凶魁之父子兄弟奴僕隣里,言語兇悖之外,跡已綻露,萬萬驚懍,亟令王府,設鞫盤問然後,可爲懲創鎭定之道,領府與領相所奏,甚得當矣。龍輔曰,以諸賊供招觀之,決非虽蠢輩所爲,此是嶺民中士族,況形跡已露,而道臣啓聞之後,決不可令本道,尋常鉤問,卽令王府,設鞫盤覈,宜矣。大王大妃殿敎曰,以國體言之,諸大臣所奏,果得宜,而此非驚擾之時,事勢甚難。若不可令一道臣盤問,則卽送按覈使,以爲鎭靖之道,未知何如。秉模曰,臣等所奏,卽大經大法也。卽伏奉慈敎,國體與事勢,如是參量下敎,臣等不勝欽仰感歎。然而諸賊,今旣露跡,則自下但請以按覈使下送,恐似未安矣。煥之曰,伏奉慈敎,臣固欽仰萬萬,而此非言語文字之可疑者,以道啓中賊招觀之,形跡已綻無疑,則只送按覈使,大有欠於國體矣。時秀曰,今伏奉慈敎,萬萬欽仰,亦事有大小輕重,六十餘賊,旣犯官門,則渠輩兇言,已爛熳綢繆矣。如是而只送按覈使,國體則不然,臣亦無異見矣。龍輔曰,諸大臣已盡達矣。大小雖異,兇魁之設施排鋪,則與戊申賊麟佐·希亮同焉。今若只送按覈使,不無國體反輕之慮矣。大王大妃殿敎曰,諸大臣所奏,皆以國體得當爲言,雖似然矣。顧今事勢,有難設鞫,若差送按覈使,使之盤問,更觀其供招,然後當爲之。諸賊之設施,雖萬萬兇悖,此時決不可驚動擾亂卿等依俄者下敎,另擇可合之人,使之按覈無妨矣。秉模曰,慈敎又及於此,節節至當以國體之不容少緩,仰請設鞫,而慈敎如此,先送按覈使,使之盤問後,更爲拿鞫,未爲不可,臣則當奉承慈敎矣,下詢他大臣焉。大王大妃殿敎曰,先送詳明可合之人,按覈然後,更觀其所供。若不可尋常仍置者,則卽令王府,拿鞫得情,尙未晩矣。卿等之意,何如?煥之曰,慈敎如是諄複,爲先按覈其情跡,不可不拿鞫者,則雖如此之時,豈可不拿鞫乎?明覈盤問,得其深緊處,快露之後,拿鞫次第件事,臣亦當奉承慈敎矣。時秀曰,臣等之俄者所奏,以國體之不可輕歇也。今伏奉慈敎,又以事勢之非其時爲敎,然則先送按覈使,詳探後拿鞫,亦未晩,臣亦當奉承矣。龍輔曰,諸大臣,已盡仰達,臣無容他議矣。大王大妃殿敎曰,其中一賊在逃云,尙未跟捕而然耶?煥之曰,姑未及追捕,而畢竟當就捕矣。若於嶺南道內,未得譏捕,則雖行移他道,期於搜捕矣。大王大妃殿敎曰,此非設鞫之時故當送按覈使,而若其嚴覈□□□□決不可遲緩歇後爲之,及其盤問也。若不可自其地處□□更當拿來,大體以好道理,商量爲之也。秉模曰慈敎□□□未及設鞫,豈可泛忽抛置乎?煥之曰,此是嶺南士族也。□□□若干連於朝官,則按使不可自斷發捕,此則當□□□大王大妃殿敎曰,依此爲之也。煥之曰,按覈使當議□□□拘資級,擇其詳明可合之人,亦令道臣,眼同擧行矣。刑曹判書李書九,旣奉大行朝下敎,雖擔着,於還穀釐正事,如或□明則無出於此,當以李書九差送矣。大王大妃殿敎曰,自內何以知之,第擇送也。煥之更爲起伏曰,刑曹判書李書九,嶺南按覈使差下,使之當日辭朝,仍與該道臣,眼同擧行,何如?上曰,依爲之。出擧條上曰,刑曹判書入侍。出榻敎賤臣承命出傳,與刑曹判書李書九,偕入進伏。上曰,刑曹判書進前書九進前。上曰,聞諸大臣所言,下往善爲之也。書九起伏。大王大妃殿敎曰,大小姑無論,犯□□意極爲凶悖,其在國體,所當拿鞫,而此非設鞫之時,故玆授卿按覈〈使〉,卿其下往,與道臣,眼同明覈得情,可也。書九起伏。命書九先退。煥之曰,桂坊官員,尙未區處矣,參上諸員復職調用,參下諸員,陞六調用事,分付該曹,而爲先令該曹,竝口傳付軍職。上曰,依爲之。出擧條仍命退。諸臣以次退出。
上在昌德宮廬次。
夜自五更至初二日開東,灑雨下雨,測雨器水深一分。
朝哭後,大殿·大王大妃殿·惠慶宮·嘉順宮,內閣·政院·玉堂口傳問安。答曰,罔極。親行朔奠後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·大司諫單子問安。答曰,罔極。藥房口傳問安。答曰,罔極。
傳于鄭尙愚曰,召對爲之。
南公轍,以山陵都監摠護使意啓曰,上樑文書寫官刑曹判書李書九,奉命在外代,上護軍李祖源,原別單,改付標以入之意,敢啓。傳曰,知道。
南公轍,以司饔院監膳提調意啓曰,各殿宮日下生雉,因傳敎,全數代封矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
徐英輔,以壯勇營言啓曰,來十一月當本營右司屬京畿一番前哨楊州軍兵,來十月二十九日,京中逢點,依節目準二朔立番之意,本道監司處,預爲知委,何如?傳曰,允。
鄭尙愚,以戶曹言啓曰,拱北門西邊墻垣十間改築,畢役之意,敢啓。傳曰,知道。
徐英輔,以兵曹言啓曰,卽接西所衛將朴志泓牒報,則永肅門北邊內宮墻頹圮處,集成門南邊頹圮處,今已改築云,東所衛將崔在賢牒報內,都摠府後內宮墻頹圮處,今已改築云,把守軍兵竝還入直之意,分付,何如?傳曰,允。
徐英輔,以兵曹言啓曰,拱北門西邊墻垣頹圮處,今已改築矣,把守軍兵,還爲入直之意,分付,何如?傳曰,知道。
徐英輔,以訓鍊都監言啓曰,永肅門北邊內宮墻四間許頹圮處,及集成門南邊宮墻三間頹圮處,今已改築,把守軍兵,還入直事,自兵曹草記矣。兩處把守金虎門軍三十名,竝還入直所,將校解送之意,敢啓。傳曰,知道。
鄭尙愚,以戶曹言啓曰,拱北門西邊墻垣十間改築,畢役之意,敢啓。傳曰,知道。
徐英輔,以兵曹言啓曰,卽接西所衛將朴志泓牒報,則永肅門北邊內宮墻頹圮處,集成門南邊頹圮處,今已改築云,東所衛將崔在賢牒報內,都摠府後內宮墻頹圮處,今已改築云,把守軍兵,竝還入直之意,敢啓。傳曰,允。
徐英輔,以兵曹言啓曰,拱北門西邊墻垣頹圮處,今已改築矣,把守軍兵,還爲入直之意,分付,何如?傳曰,允。
徐英輔,以訓鍊都監言啓曰,永肅門北邊內宮墻四間許頹圮處及集成門南邊宮墻三間許頹圮處,今已改築,把守軍兵,還入直事,自兵曹草記矣,兩處把守金虎門軍三十名,竝還入直所,將校解送之意,敢啓。傳曰,知道。
徐英輔,以訓鍊都監言啓曰,拱北門西邊墻垣舊築四間及同近處三間許頹圮處,今已修改,把守軍兵,還入直事,自兵曹草記矣,廣智營軍二十名,還入直所,將校解送之意,敢啓。傳曰,知道。
徐英輔,以御營廳言啓曰,都摠府後內宮墻頹圮處,今已畢築,把守軍兵,還爲入直事,自兵曹草記矣,把守弘化門入直軍十五名,還入直所之意,敢啓。傳曰,知道。
徐英輔,以御營廳言啓曰,本廳騎士將尹守默,身病危重,勢難察任,改差,何如?傳曰,允。
徐英輔,以摠戎廳言啓曰,本廳壯抄左司前哨官柳浩源,身病猝重,勢難察任,改差,何如?傳曰,允。
吏曹啓目粘連,觀此敦寧都正崔獻重上疏,則以爲,臣於見職無敦寧,則揆以法典,在所當遞,特許遞改亦爲白有臥乎所,旣無敦寧,則公格所在,有難仍置,改差,何如?判付啓,依允。
徐英輔啓曰,假承旨崔獻重,時無職名,令該曹,口傳付軍職,何如?傳曰,允。
兵曹口傳政事,副護軍崔獻重。
持平鄭魯榮,獻納金孝秀,校理金熙周,副修撰朴鍾淳啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?當初先大王之不忍置法,姑從次律者,只在於恐傷,英考之德也。英考之於渠,止慈至愛之德,如傷若保之恩,是固大聖人,人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律。請鄭致達妻,亟令王府,快正典刑。九行四字刀割答三司曰,不允,持平鄭魯榮,獻納金孝秀啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋。此豈可以尋常物故,置而勿論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國朝執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於諸賊前後之供,而妖任埋凶之計,究其本則能賊也。逆範懷刃之兇,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種快施邦刑,獻遂,設鞫得正。噫嘻,痛矣。從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞠,而章疏之請,俱未蒙允。此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊,初出之時矣。噫,彼恭賊,敢於鞠庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過么麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞠得情,夬正典刑。噫嘻,痛矣。明謙之凶謀逆節,實是亘萬古所無之逆也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應,大將,至於書給四柱,先占身數,其所爲計,至凶極獰,而況渠,五字刀割逆復之愛姪也。一門之內,日夜綢繆兩賊之間出,沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無。殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲。今之趾·夏,則其凶種逆孽之待年與否,更無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戯葬地,國言喧藉,情節莫掩,揆以邦憲,在所必鞠,而島棘之典,雖出於先大王好生之德,王章未施,輿憤益激。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙,以謙,亟施孥戮,逆復庶子好石,亟施處絞荐蕀罪人時偉,設鞫得情,快正王法。遲晩罪人宇鎭,捧根脚快正王法。答兩司曰,不允。持平鄭魯榮啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟。則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆,跳踉於新化繼明之日而慈聖殿下,明諭其無嚴。臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實出尋常萬萬矣。日前慈聖殿下,處分明快群情洽然,而闡明義理之地,跡涉背馳之類,不可近沿行遣而止。請泰安郡投畀罪人申耆,亟施島配之典,命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓。今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。答府曰,亟停勿煩。獻納金孝〈秀〉啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出而亦一變怪也。姜彝天則本以妖邪之性,薄有啁啾之技,剽取稗官,浮淫之辭,幻出市徒佻儇之態,招誘遠近而或以術藝相衒,糾結黨與而輒以標號相加,騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計。前後情狀,節節狡慝,而如金履白,誕妄陰邪之類。又從以趨附使令之不暇,托爲師弟,而傳播邪說,誘引徒黨,而慫慂奸計。京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天,至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠,及夫發告之共議,益見情跡之莫掩,與彝天,一而二二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是么麽白徒,而亦簪纓之餘也。其詖淫之所漸染,心術之所陷溺,始若誘人而餂貨轉至捏妖而煽訛,一此不止。實有方來難言之慮,在聖人辟以止辟之道,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來,設鞠嚴問,快正典刑。其餘徒黨,亦令嚴鞠處斷,以折奸萌,德相·尙喆·國榮·九宗四賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下四啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之曲,請正法罪人鏔,亟施孥戮之典。逆醫命吉之未伏法經斃,已是失刑,而諸子散配,乍成命旋卽還寢,逆吉之未旋王章,尙切輿情之抑鬱,竝與其子屬而偃處城闉,殆若無故者然此豈復君讐討國賊之義乎?請命吉諸子依前下敎,施以散配之典。答院曰,不允。末端兩件事,亟停勿煩。
庚申九月初一日卯時,上御殯殿。親行朔奠入侍時,行都承旨南公轍,行左承旨鄭尙愚,行右承旨徐英輔,左副承旨沈象奎,假承旨崔獻重,右副承旨嚴耆,同副承旨金近淳,假承旨曺錫中,記事官金啓溫,假注書李允謙,記事官李存秀·洪奭周,領府事李秉模,領議政沈煥之,左議政李時秀,右議政徐龍輔,原任直提學徐鼎修,檢校直提學李晩秀,原任直閣金祖淳·金勉柱·尹行恁,以次侍立。正時前一刻,通禮跪啓出次。上具衰服,出廬次,通禮,前導入殯殿門,詣板位,通禮,啓請跪府伏哭,上跪俯伏哭哀痛。少頃,通禮,啓請止哭,上止哭。公轍,奉香盒,跪進於板位之右,近淳,奉爐,跪進於板位之左,通禮,啓請三上香,上三上香。公轍,奉爐盒,入正門,敬奠于案上。尙愚,奉盞跪進於板位之右。通禮,啓請執盞獻盞,上執盞以授英輔等,英輔等,跪受入正門,敬奠,如是者三,各從東西門以出。通禮,啓請俯伏哭,上俯伏哭哀痛,左右亦皆俯伏嗚咽。少頃,通禮啓請止哭,上止哭,仍詣欑宮門外,哭奉審。少頃還出殯殿門,通禮,前導出弘仁門西夾,入集瑞門。又少頃,還由集瑞門以出乘輿。敎曰,大王大妃殿,有下敎事,按覈使卽爲來待於政院事,分付。仍還內,諸臣以次退出。
庚申九月初一日午時,上御誠正閣。召對入侍時,參贊官鄭尙愚,侍讀官金熙周,檢討官朴鍾淳,檢校待敎李存秀,假注書李允謙,記事官金珍恪·洪奭周,以次進伏訖。上曰,讀之。熙周讀孟子第四卷離婁上編,自孟子曰舜生於諸馮,止其間不能以寸。上曰,下番讀之。鍾淳讀自孟子曰人有不爲也而後,止予私淑諸人也。上曰,參贊官讀之。尙愚讀自孟子曰可以取,止發乘矢而後反。上曰,閣臣讀之。存秀讀自孟子曰西子,止則君子不患矣。上曰,注書讀之。賤臣讀自禹·稷當平世,止雖閉戶,可也。上曰,兼春秋讀之。珍恪讀自公都子曰匡章,止是則章子而已矣。上曰,下番讀之。奭周讀自曾子居武城,止幾希矣。上曰,文義陳之。熙周曰,此章當與滕文公初章,參看,前後聖其揆一者,卽所謂道一也。文王之於舜也,其所生之時,所居之地,若是遠矣,而恰然相合,如符信之合而一之,無所差錯者,無他,聖人純乎天理,故文王所以契合於舜,亦天之理也。是以朱子曰,古人所爲,恰與我相合者,只是此箇道理,夫道之所以無遠近先後之分者,蓋如此。伏願深加留意於其揆一之義,期與舜·文之道,若合符節,是臣區區之望也。又曰,孟子之告齊宣王,君視臣云云。此正所謂有爲而發,後世多有論說,以爲不如孔子之告定公,而孟子則不曾以此自處,故方其棄齊而往也,三宿出晝,此其報施之道云。宋臣張栻亦曰,孟子此言,非但齊宣王之所可敬服,後來人辟,皆當服膺,伏願留意焉。上曰,其言好矣,下番亦陳之。鍾淳曰,周公思兼三王,寧有不合之事哉?以周公之聖,從心所欲,庶無違於三王之道,而聖人不自聖也。故其所期望如此,幸而得之者,卽幸而覺悟,自合於三王之道也。如周公之聖與位,尙此時異勢殊,或有不合之事。況下周公一等者,其所憂勤惕勵,尤當一倍着力,其仰而思之四字,可爲後來人君窮理之要。伏願殿下,凡於一政一事,必思禹·湯·文·武之道,以之思兼周公則亦有不期合而自合者,深加留意焉。上曰,其言甚好矣。參贊官,亦陳之。尙愚曰,以善服人,以善養人,兩段說,其公私之分,在於服字養字上。夫古之聖人,樂與人爲善,欲擧天下而在吾化育中,如春風之被於物,無不鼓舞感應,其所心悅誠服,自有不期服而自服者。故王者代天理物,天道無私,王者奉三無私,以行王道,人臣之事君,亦以無私爲貴。伏願殿下,體驗於公私之分,必以善養人,使斯民,同歸於善,以爲行王黜覇之道焉。上曰,其言好矣。閣臣亦陳之。存秀曰,此章自反二字,最爲緊切,我之於人,其所以待之之道,極盡愛敬之方焉。人之待我,與愛敬太相反焉,則我必自反曰,猶有未盡之意而然也。益勉盡己之道,則人亦自底於感服,此所謂自反也,然而此卽指匹庶而言也。人君處崇高之位,最難自反,凡於待人接物,雖有不善爲之事,難以反求諸己。故古之人主,自反修德,雖天災,亦有消弭之道,祥穀枯死,熒惑徒都之類,皆是自反之效也。今於一初之會,誠願反躬體念,澤民而民不被其澤則,曰猶不足於仁政而然歟。納諫而朝無忠言,則曰予不足於來諫之量而然歟。以是一念警惕,則澤民來諫之效自見矣,伏望深加留意焉。上曰,好言矣。命掩卷。尙愚等,以次掩卷訖。命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,行大司憲李直輔在外,執義閔命爀未肅拜,掌令林漢浩國葬都監進,金履度山陵都監進,持平鄭魯榮·金會淵呈辭,監察茶時之意,敢啓。傳曰,未肅拜呈告人牌招。
傳于南公轍曰,召對爲之。
嚴耆,以國葬都監摠護使意啓曰,健陵丁字閣上樑文製述官領中樞府事李秉模,今已製進矣,草圖書,敬書以入,睿覽後,正書之意,敢啓。傳曰,知道。
嚴耆,以禮曹言啓曰,卽接通禮院所報,則今此因山時,攝贊儀一員,依例差出,以爲擧行云矣。依所報,攝贊儀一員差出事,分付該曹,何如?傳曰,允。
徐英輔,以兵曹言啓曰,歲幣兼謝恩使一行,赴燕時,所把驛馬,預爲分定然後,可無窘急之弊。今番亦依近例,前期知委,而應把驛馬四十五匹內,忠淸道驛馬九匹,全羅道驛馬十匹,慶尙道驛馬十八匹,來十月初三日京中逢點,江原道驛馬四匹,咸鏡道驛馬四匹,依例自本道,直爲起送,而趁來十月初十日,逢點於安州之意,各該道監司處,行移,何如?傳曰,允。
徐英輔,以訓鍊都監言啓曰,本局千摠趙岱,身病甚重,勢難察任,改差,何如?傳曰,允。
持平金會淵啓曰,臣庸愚譾劣,本不合於淸朝耳目之任,而頃因守令署經,庚牌再降,臣怵義畏分,章皇出肅矣,第臣之陞六屬耳。郞階故在,及奉持憲敎旨,書以大夫之銜。夫朝廷資級,本自有序,其不可徒然濫加,晏然冒受也,決矣。此或云流來謬習,而其爲濫冒則極矣。風憲之任,異於庶僚,事在他人,駁正猶可。豈容自甘襲謬,諉以已出而仍爲蹲冒之計哉?祗緣臣之生疎愚昧,晩始覺察,陳疏見阻,徒犯違逋,連被承宣之請推,滿心惶恧,無地自容,以此以彼,臣何敢晏然於臺次乎?請命遞斥臣職。答曰,勿辭,亦勿退待。
左參贊李敬一疏曰,伏以昊天降割我邦家,大行大王,奄棄臣民,月朔屢更,秋序已深,嗚呼,天乎,胡寧忍斯?伏惟我聖上根天之孝,哀號罔極,我殿宮止慈之情,慟冤靡逮,況殿下,血氣未及充實,榮衛易致傷損,伏願克念傷孝之戒,勉從節哀之方,宗社幸甚,臣民幸甚。仍伏念臣粵自釋褐之初,于今數十餘年之間,偏蒙先大王特達之恩造,前後颺歷,罔非踰分,居然冥升於八座之列,榮已極矣,分已過矣。涓埃未酬,弓劍莫攀,但有呼天泣血,撫躬傷悼而已。臣若有一半分才猷,足以裨補我聖明一初之治,則當效古人所謂追先帝報陛下之心,生死向前,陳力就列,而顧今桑楡奄迫,蒲柳已衰,筋力奔走,亦無自效之望,榮途一念,此生已矣。惟當趨造班聯,仰伸起居之禮,退處冗散,以守疎拙之分,千萬不自意,忽伏承籌堂差下之命,臣誠惝怳,莫省攸措。惟我殿下,不棄先朝使令之臣,有此誤恩而官居樞密,與聞訏謨,此何等重選也?臣本庸愚譾劣,百不猶人,雖於少壯之時,無以發一言效一策,以少塞簡畀之聖意。況今神精衰憒,知識昏迷,賓對籌坐,備數而進,逐隊而退,則卽亦一木偶人耳。朝家設官之義,豈徒然哉?反復揣量,承當無路,玆敢抆血號籲於嚴廬之下。伏乞聖慈,天地父母,亟命鐫改臣籌司之任,仍治臣瀆擾之罪,以安私分,以肅朝綱,千萬幸甚。臣無任云云。答曰,省疏具悉。卿其勿辭行公。
庚申九月初二日未時,上御熙政堂。召對入侍時,參贊官南公轍,侍讀官金熙周,檢討官朴鍾淳,檢校待敎李存秀,記事官金啓溫,金珍恪·洪奭周,以次進伏訖。上曰,讀之。熙周讀自萬章問曰,止奚僞焉。上曰,下番讀之。鐘淳讀自萬章問曰,止父不得而子也。上曰,參贊官讀之。公轍讀自萬章曰,止此之謂也。上曰,閣臣讀之。存秀讀自萬章問曰,止其義一也。上曰,注書讀之。賤臣讀自萬章問曰,止朕載自亳。上曰,兼春秋讀之。珍恪讀自萬章問曰,止何以爲孔子。上曰,下番翰林讀之。奭周讀自萬章問曰,止賢者爲之乎。上曰,讀止,文義爲之。熙周曰,此章形容出聖人心事,以臣愚淺之見,實無可陳之文義矣。大抵看文字,有當精覈處,有當闊略處,此章之說,朱子則有曰,聖人做出渾是道理,此精覈看之法也。程子則有曰,完廩浚井之說,恐未必有此事,孟子只論其理而已。此闊略看之法也,觀此兩說,亦可知看文字之法矣。上曰,好矣。下番亦陳之。鍾淳曰,伊尹·孔子·百里奚之事,皆有當時好事者傳訛之說,故孟子,明辨其不然,此三章所論出處去就之道,固是人臣之所當鑑法者,而在人君,亦可以悟觀人用人之法,孔子大聖也,不敢議到,而伊尹·百里〈奚〉,亦皆非其道不進。昔宋仁宗問相於王素,而王素,請取宦官宮妾不知名者,遂相富弼,蘇軾亦云臣雖無狀,未嘗由他道求進。蓋不由他道求進者,必正人也,由他道求進者,必小人也。君子小人之分,決於此而已。知臣固莫如君,而如居家行事,雖難盡詳,惟進取之由他道與否,可以莫逃於天鑑之下伏願於此而審察之,非其道求進者,以爲小人而勿用,非其道不進者,以爲君子而奬用焉。上曰,其言甚好矣,參贊官亦陳之。公轍曰,天視自我民視,天聽自我民聽,此雖以堯·舜授受之事言,而人君之所當常鑑者,亦在於此,蓋天道高遠,人事切近,天人之際,若不相關,而人之視聽,卽天之視聽,其理之相應者,有不可誣矣。且人君,居崇高之位,在其上者,惟天而已。一視一聽之間,必也常存敬畏,有若上天之鑑臨,然後始可以克享天心,而雖在動靜云爲之微,天人相應之理,無往不在,伏願常加留念焉。上曰,其言甚好,閣臣亦爲之。存秀曰,萬章,以伊尹之割烹要湯爲問,而孟子,以未聞枉己正人答之。夫人臣事君,猶不可枉己而正人,況於人君之治國,豈可不先正其身乎?故孟子亦曰,君正莫不正。又曰,國之本在家,家之本在身,心又爲一身之主宰,故正身之本,又在於正心,正心之功,必以格致爲入頭處,而在人君,又有深可戒者,蓋人君不能獨運,故必須得人而共濟。君心若正,則所用者正,而左右前後,罔非正人矣。心術隱微之際,若有一毫之未正,則所用者皆不正之人,而雖或有一二正人,亦不能容其身,其害必至於書所謂君子在野,小人在位者矣。伏望深加體念於正己之功焉。上曰,其言亦甚好矣。公轍曰,講筵體貌,非如宗廟朝廷之一主嚴敬,必貴上下情志之交相流通,不必拘礙於些少格例,自上若或有平時疑晦之處,則俯賜質問,亦令儒臣及諸臣,互相反復論難文義,一以爲聖學資益之道,一以爲上下交孚之方爲好,雖不必每筵如是,頻加留意,俾有實效,是臣區區之望也。上曰,當依此矣。掩卷訖。上命退,諸臣以序退出。
上在昌德宮廬次。
開東,下霜。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,行大司憲李直輔在外,執義未差,掌令林漢浩國葬都監進,金履度山陵都監進,持平鄭魯榮陳疏,金會淵呈辭,監察茶時之意,敢啓。傳曰,山林外竝許遞與未差之代,今日政差出。
大王大妃殿,傳于嚴耆曰,大臣·禮堂·閣臣,旣已會議,成節目草記矣。華城行宮,移奉御眞,待明春當別建殿閣奉安,而仰體每事節省儉約之聖意,祭享則以誕日及臘日設行,而自外別庫擧行事,永爲定式,祭器與祭物數爻,依南殿例施行,以留守·判官,兼爲殿官,節目更爲磨鍊以入。
傳于南公轍曰,政官牌招開政。
傳于嚴耆曰,右承旨許遞,今日政差出。
南公轍啓曰,行吏曹判書金載瓚,參判尹行恁牌不進,推考傳旨,今方捧入,而開政命下之後,如是違牌,不卽承膺,事甚未安,竝更卽牌招,何如?傳曰,允。
金近淳啓曰,卽者義禁府都事來言,時囚無得過三日滯囚,曾有定式矣。時囚罪人李海範,當爲照律,而判義禁洪良浩未肅拜,次堂例不得擧行云,判義禁洪良浩,卽爲牌招,以爲擧行之地,何如?傳曰,許遞,今日政差出。待下批牌招擧行。
傳于南公轍曰,召對爲之。
南公轍啓曰,行吏曹判書金載瓚,參判尹行恁,再牌不進,推考傳旨,今方捧入,而判書陳疏入啓,開政命下之後,不得擧行,事甚未安,參判所當更請牌招,而係是一日三牌,何以爲之?敢稟。傳曰,更爲牌招。
有政。吏批,行判書金載瓚受由,參判尹行恁進,參議金羲淳傳旨未下,行都承旨南公轍進啓曰,判書金載瓚受由,參議金羲淳傳旨未下,小臣獨政未安,何以爲之?敢稟。傳曰,仍爲之。以徐有聞爲承旨,李龜雲爲執義,金孝眞爲司諫,南涑·金㙆爲掌令,具晉行·李東冕爲持平,閔耆顯爲副修撰,趙觀鎭爲敦寧都正,李祖源爲判義禁,趙得永爲司僕正,申光軾爲厚陵令,金熙華爲南學敎授,李敬魯爲密陽府使。
再政。以閔致謙爲司宰僉正,金日柱爲掌樂主簿。
三政。以尹光時爲典牲判官。
四政。以金基彦爲掌樂主簿。
兵批,判書金祖淳進,參判李翊模病,參議朴奎淳入直,參知成鼎鎭病,同副承旨金近淳進。以李健修爲親軍衛別將,護軍徐英輔,副司直林漢浩·金履度·鄭魯榮·金會淵,竝單付。
金近淳啓曰,合辭闕啓,事甚未安,今日政,新除授諸臺竝待下批牌招,何如?傳曰,允。
金近淳啓曰,判義禁李祖源牌不進推考傳旨,今方捧入,而時囚罪人李海範,當爲照律,而如是違牌,不卽承膺,事甚未安,更爲牌招,以爲擧行之地,何如?傳曰,允。
以掌令南涑·金㙆牌不進罷職傳旨,傳于金近淳曰,只推。
南公轍,以吏曹言啓曰,副司果李弘達呈狀內,矣身名字,改以渭達,公州牧判官李弘源呈狀內,矣身名字,改以萬源,前郡守李聖龜呈狀內,矣身名字,改以元龜,漣川縣監李聖濂呈狀內,矣身名字,改以景濂,前武兼宋履成呈狀內,矣身名字,改以履慶,武科出身李性道呈狀內,矣身名字,改以榮道俱斯速入啓,帖文成給云,李渭達·李萬源·李元龜·李景濂·宋履慶·李榮道,竝依例令藝文館,給帖,何如?傳曰,允。
金近淳,以備邊司言啓曰,今日本司坐起堂上,懸病甚多,竝卽牌招,何如?傳曰,允。
禁府照目,通津前府使李海範矣,本府議啓內,稅船護送,法意甚嚴,而身爲地方官,全忽檢飭之方,有此臭載之擧,極爲駭然,以此照律罪,杖八十收贖,奪告身三等,私罪奉敎依允。
司諫金孝眞,持平具晉行,校理金熙周,副修撰朴鍾淳啓曰,請鄭致達妻,亟令王府,快正典刑。措辭見上一行刀割答曰,不允。
司諫金孝眞,持平具晉行啓曰,請遲晩後物故罪人啓能,亟施孥籍,趾賊等凶種,快施邦刑。獻遂設鞫得情。措辭見上請夏賊子女亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝設鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法。遲晩罪人宇鎭,捧根脚,快正王法。措辭見上答曰,不允。
持平具晉行啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上新除授執義李龜雲,時在慶尙道禮安地,持平李東冕,時在京畿抱川地,請竝斯速乘馹上來事,下諭。答曰,亟停勿煩。下諭事,依啓。
司諫金孝眞啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
行吏曹判書金載瓚疏曰,伏以臣於見職,夫豈或一分可堪,而晏然自任者哉?直以擧國哀遑之時,義重竭蹶,嚴廬恭默之中,懼在瀆擾,竟不免有除卽膺,恬不知處,而一經大政,百疣畢露。其爲玷新化而累淸朝者,有不可一二計。臣固宜披瀝衷情,露章請勘,而職兼敦匠,義難言私,姑且泯默供仕,而今於目下病狀,情迫勢窮,不得不以必呼之義,疾聲仰籲焉。臣本自虛脆,未老先衰,衰病駸深,氣血耗落,而況自近月以來,形殼雖或支存,神精都歸遁爽,每於晨夕供劇之際,自分以早晩無幸。果於日昨,退自政席,而素患風痺之症,忽地復發,便卽昏塞,久而少甦,而視聽迷瞀,手脚麻木,兼以身體烘熱,胸臆痞結,四大百骸無處不痛,而水糓之入,直歸瀉下,噓噏之促,漸覺厥逆,轉側須人,叫苦滋甚。凡此形症,已不勝其種種危惡,而自昨以後,迷瞀者有時昏譫,麻木者轉至牽攣,瀉下之甚而變成血痢,厥逆之劇而仍爲嘔吐,諸般交發之症,有加無減,日甚一日。見之者莫不爲臣而危之,雖或幸而不殊,復起爲人,時月之期,固無可論。臣於十數年前,始得此症,而比之今日,非不輕歇,猶且積費刀圭,危而僅蘇。況今衰年病源,祟在積憊,而乘時復發,較前忒重者乎?人之不可强者疾病也,國之不可曠者政官也。臣適當是職,而不幸有斯疾,病無以自强,職無以久曠,反復思惟,進退無路,一枕宛轉,夢囈亦驚,此臣所謂情迫勢窮,疾聲而必呼者也。苟使臣,如或有一毫自力之望,則臣亦彝性尙存,豈敢以區區狗馬之賤,仰煩酬接於此時宸嚴之下乎?天日雖高,無微不燭,父母至慈,有呼必應。今臣切至之懇,庶或入於惻然垂念之中,而竊自禱於仁覆之化者也。伏乞聖慈,特賜矜諒,亟遞臣所帶職名,以卒終始生成之澤,千萬至祝,臣無任云云。答曰,省疏具悉。卿其勿辭,調理行公。
持平鄭魯榮疏曰,伏以皇穹不弔,我大行大王,奄棄群臣,月朔屢更,因山已卜,痛冤罔極,去而益深。仍伏念臣,以無似,自在講製之列,厚被陶甄之澤,頂踵毛髮,無非造化,而遽遭攀髥之慟,莫遂褥蟻之誠,於乎天乎,此何人斯?不自意栢府新除,遽下於此際,臣之庸愚譾劣,不合言責。況當新政求助之時,豈有一分堪承之望,而朔朝復屆,哀班將行,不得不冒沒出肅,祗參於百僚之末,而仍因蹲冒,實無其望。且伏念臣之七十偏母,素抱貞疾,迺自入秋之後,諸症一倍添劇,寒嗽冷喘,氣隨而上,奄奄有朝夕難支之形,臣無他兄弟,左右扶將,時日之內,萬無離捨供職之望。玆敢不避猥越,仰瀆嚴廬之下。伏乞天地父母,俯垂矜諒,亟賜鐫免,俾得安意救護,仍治臣瀆撓之罪,以肅朝綱,不勝萬幸。臣無任云云。省疏具悉。爾其勿辭,救護。
庚申九月初三日未時,上御熙政堂。召對入侍時,參贊官金近淳,原任直閣金祖淳,侍讀官金熙周,檢討官朴鍾淳,記事官金啓溫·李存秀·洪奭周,以次進伏訖。上曰,讀之。熙周讀自孟子曰伯夷,止非爾力也。上曰,下番讀之。鍾淳讀自北宮錡問曰,止以是爲差。上曰,參贊官讀之。近淳讀自萬章問曰,止其義一也。上曰,閣臣讀之。祖淳讀自萬章曰,敢問,止公養之仕也。上曰,注書讀之。賤臣,讀自孟子曰,仕非爲貧,止尊賢者也。上曰,上番讀之。存秀讀自萬章問曰,止以其官召之也。上曰,下番讀之。奭周讀自孟子謂萬章曰,止不聽則去。上曰,文義爲之。熙周曰,伯夷·柳下惠,伊尹,皆古之聖人也,而淸也和也任也,皆有一偏之故,終不能無弊,所以孟子亦有隘與不恭,君子不由之訓,而孔子則集大成而得聖人之全,全故無偏也。無偏者,天之道也。風雨霜露,無非敎也,而四時行焉,萬物育焉,聖人體天而建極,則亦一天也。是以,洪範曰,無偏無黨,王道蕩蕩,此卽建極之道也。伏願益勉建極,期於與天合德。上曰,其言甚好。熙周又曰,三子之中,若又論其偏全,則伊尹似優故,朱子亦以爲,伊尹比夷·惠,體用較全,蓋伊尹之所樂,卽堯·舜之道也。堯·舜之道,非他,卽所謂一夫一婦,不得其所,若己推而內之溝中也。伊尹之志如此,故畢竟使成湯,爲堯·舜之君。若以伊尹之志,反隅於君道,一夫或寒,則若己使寒,一夫或飢,則若己使飢,一夫或有罪,則又以成湯之萬方有罪。在予一人爲心,推而至於每事,亦皆志伊尹之所志,則成湯之治,不難致矣,伏願留意焉。上曰,其言亦好。下番陳之。鍾淳曰,仕非爲貪,而有時乎爲貧。孟子此言,卽衰世之意也。君子之志,在於得君行道,豈爲貪而仕哉?世無堯·舜之君,旣不可以行道,則又不可以徒竊其位,故不得已而辭尊居卑,自甘於抱關擊柝之列,使君子無得位行道之意,而只有爲貧仕之心,則其時可知已。伏願留意於此章所言,使抱道之士,皆有行道之心,而從仕之人,亦無爲貪之意焉。上曰,其言好矣。參贊官亦陳之。近淳曰,費惠公,以子思爲師,顔般爲友,王順·長息爲事我者,蓋以人品之不同而其所待之者,亦有高下也。近世旣無如子思之聖人,則可師者,固尙矣,而顔般之賢,亦不可多得,則滔滔者,皆王順·長息之流也,蓋事我云者,以其奉令承敎,趨走唯諾而言之也。後世之君,皆好其事我者,故師友之道,絶無聞焉。夫君道至尊,臣道至卑,宜若無師友之可論,而虞書有言曰,臣哉隣哉,隣哉臣哉。隣字之義,蓋言其至尊至卑之間,亦有相輔相親之誼也。將順其美,匡救其急,是乃相輔之道,而將順盛德,爲易,匡救闕遺爲難。今世雖曰無人,而經幄論思之列,草野讀書之士,亦不可專誣,自上若能誠心求之,虛懷聽之。無但求其將順者而必先求其匡救者,則亦安知無可師可友之人乎?伏願體念焉。上曰,甚好之言也。閣臣亦陳之。祖淳曰,萬章問交際何心,而孟子曰,恭也,禮儀幣帛之相交,雖是在外之儀文,而其心則乃出於求賢,此所以謂之恭也。爲人君者,其尊無上,若無可以致恭之處,而其實則人君尤當加意於恭之一字,故堯曰,允恭,舜曰,溫恭,湯曰,接下思恭。古聖王謙謙之德,實爲後世之所當鑑法,而其所以致恭之要,亦必在於克勤細物,伏望留意於克勤克恭之道焉。上曰,好矣。上命掩卷,仍敎曰,待敎,自今日從便出直也。熙周曰,頃於賓筵,戶判以進講冊子外,勿爲改粧事,陳稟蒙允,而每於進講冊子稟定之後,續續改粧,則非但屑屑,亦有窘束之慮,雖不盡爲改粧,先從四書三經粧置,似好矣。上曰,依戶判言爲之也。命書榻敎曰,王大妃殿進御,加味六君子湯,自今日,一貼式煎入。命退,諸臣退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。上詣殯殿。親書上字,別茶禮後,內閣·政院·玉堂·朝廷二品以上·六曹堂上·大司諫單子問安。答曰,罔極。藥房口傳問安。答曰,罔極。
大王大妃殿,以承傳色口傳下敎曰,書上字後,當親爲奉審,以此知悉。
傳于嚴耆曰,朝上食當親行,政院知悉。
傳于嚴耆曰,禮房承旨,與都監堂上入侍。
傳于嚴耆曰,親書上字後,別茶禮,當親行,政院知悉。
大王大妃殿,以承傳色口傳下敎曰,俄以書上字後,親爲奉審,有下敎矣。聞大殿,更欲同爲奉審云,俄者奉審下敎置之,別茶禮後,以卽爲還內之意,仰稟事,言于大臣。
傳于徐有聞曰,未下直閫帥·守令,皆今明日辭朝。
嚴耆啓曰,大司諫申獻朝,司諫金孝眞,獻納金孝秀,旣入闕中,不爲傳啓,直爲出去,事甚未安,推考警責,何如?傳曰,允。
持平具晉行啓曰,請泰安縣投畀罪人亟施島配之典,請命吉諸子散配,依前擧行之意,分付該府,絶島遠配之啓,亦竝允下,請正法罪人鏔,亟施孥戮之典。答府曰,亟停勿煩。
嚴耆,以國葬都監摠護使意啓曰,上樑文書寫官,行上護軍李祖源,今已正書,依例封入,以備睿覽之意,敢啓。傳曰,知道。
嚴耆,以國葬都監摠護使意啓曰,丁字閣上樑文山陵都監郞廳洪元燮,今日奉往之意,敢啓。傳曰,知道。
敎京畿水使柳文植書。王若曰,掌一面關防之重,固難其人,畀三路統禦之權,當屬之子,陞秩以授,注意也深。睠彼喬桐一營,卽我畿臬重鎭,湖海扼咽喉之勢,鎖鑰克壯於一方。沁都成唇齒之形,襟帶遙連於兩地。戎政兼管乎吏治,軍民之休戚斯關,地理實資於人和,緩急之保障有恃,肆當委毗之日,每軫難愼之衷。惟卿,鞱靲令譽,簪紳華閥,膺畿甸防禦之任,克殫才猷,摠海閫節制之權。亦著聲續,前後之勞勩可紀,旣盡周試之方,內外之資歷最優,政合晉擢之道。玆授卿以京畿水軍節度使兼三道統禦使喬桐府使,卿其克體予意,益殫乃誠,荊門仗舟揖之威,奚但控禦之策,晉陽減繭之稅,宜勉撫摩之圖,自餘稟裁。厥有典則,於戯恩威交濟,治政得寬嚴之中,兵農相須,操鍊迨收穫之後。故玆敎示,想宜知悉。知製敎朴鍾淳製進。
庚申九月初四日辰時,上詣殯殿。親行朝奠入侍時,行都承旨南公轍,行左承旨鄭尙愚,右承旨沈象奎,左副承旨徐有聞,假承旨崔獻重,右副承旨嚴耆,同副承旨金近淳,假承旨曺錫中,記事官金啓溫,假注書李允謙,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·金勉柱·尹行恁,以次侍立。正時前一刻,通禮跪啓出次。上具衰服,出廬次,通禮前導,入殯殿門,詣板位,通禮,啓請跪俯伏哭。上跪俯,哭哀痛左右皆俯伏嗚咽,少頃,通禮啓請止哭,上止哭。公轍,奉香盒,跪進於板位之右,近淳,奉爐,跪進於板位之左。通禮,啓請三上香,上三上香,公轍·近淳等,奉爐盒入正門,敬奠于案上,各從東西門以出,尙愚奉盞於板位之左跪進。通禮,啓請執盞獻盞,上執盞以授,有聞等。有聞等,以次跪受,入正門敬奠,如是者三,獻盞訖。通禮,啓請俯伏哭,上俯伏哭,左右皆俯伏。少頃,通禮,啓請止哭,上止哭,仍還出殯殿門,通禮前導入廬次,諸臣,以次權退,命都監堂上入侍。耆與賤臣等,與晩秀·韓用龜,偕入進伏訖,命晩秀敬奉上字親書函。晩秀曰,此去都監稍遠,模寫之節,當於涵仁亭擧行乎?上曰,依此爲之。晩秀等,敬奉,由正路以出,仍命退,承史以次權退。俄有書上字時,當先爲奉審,時至入稟之命,前一刻,通禮,跪啓出次,上具衰服以出。通禮,前導入殯殿門,詣欑宮,攀擗哀痛,左右莫不流涕呑聲。行恁等,力請還御,上仍還出殯殿門,入廬次,諸臣,以次權退。書上字時,至時原任大臣·都監堂郞·承史·閣臣,竝入就位,都監堂郞,以次擧行,書上字,塡金未畢。大王大妃殿,以承傳色口傳下敎曰,書上字塡金後,當親爲奉審,勿閉欑宮門。諸臣少退。尙愚,飜謄傳敎入稟,上以口傳下敎曰,大王大妃殿,欲爲奉審,予亦當更爲奉審,以此知悉。都提調徐龍輔,與祖淳·公轍,將爲口傳啓辭。大王大妃殿,以承傳色口傳下敎曰,大殿,欲更爲奉審。俄者奉審下敎還收,別茶禮後,大殿,卽爲還內之意,仰稟事,言于大臣,書上字後,大臣以下,以次退待。時至,通禮,跪啓出次,上具衰服以出。通禮前導,入殯殿門,詣板位行別茶禮,上香獻盞,竝如朝奠儀,禮畢。上還出殯殿門,通禮,前導出弘仁門西夾,入集瑞門。領府事李秉模,領議政沈煥之,左議政李時秀等,以承傳色口傳仰稟曰,朝奠別茶禮,竝爲親行,哀毁過節,臣等不任萬萬焦迫,而且今日已晩矣,伏願卽爲還內焉。少頃,上出集瑞門,乘輿還內。諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,副提調南公轍啓曰,伏未審日間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
徐有聞啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,京畿水使柳文植,會寧府使鄭忠達,鐵原府使宋益休,下直,各長弓一張,長箭一部,片箭一部,筒兒一箇,賜給。
傳于徐有聞曰,召對爲之。
傳于金近淳曰,同副承旨入侍。
兵曹,以李儒敬爲禁衛中軍。
金近淳啓曰,合辭闕啓,事甚未安,除在外外兩司未肅拜呈告人員,竝卽牌招,何如?傳曰,允。
以大司諫申獻朝,司諫金孝眞,獻納金孝秀,正言安廷善牌不進傳旨,傳于金近淳曰,只推。
金近淳,以兵曹言啓曰,僉知中樞府事洪普源,黃遾病在鄕廬,上來供職無路,慶熙宮衛將宋文星,病難供職,呈狀乞遞,竝改差,何如?傳曰,允。
行大護軍徐邁修疏曰,伏以臣之冥頑,亦已甚。雲馭寢邈,莫效拚髥之忱,珠邱已卜,未遂褥蟻之願,人理都絶,此何人斯?宜死不死,猶且視息,忍以先朝舊物,屢厠初元診筵,仰瞻深墨之容,伏聆哀痛之音,茫茫穹壤,自不禁其五內之崩裂也。顧今悠悠萬事,實無過於保護聖躬,則周旋於問候之地,奔走於嘗藥之任,寔是報效之秋,豈容言私之時,而賤疾闖作,又未能終始陳力,命之窮矣。有臣如此,生亦何爲?伏況我殿下,新服厥命,化理方隆。伏惟慈聖殿下,垂簾贊治,德協女堯,中外大小,攢手加額,擧願少須臾無死,思見德化之成,而臣獨癃衰轉深,一自天地崩坼之後,神精遁喪,形殼徒存,更無自力就列之望。生此世,自甘永棄,正所謂欲報無地而有淚徹泉也。跧伏狀第,只切戀結之私,千萬不自意籌司新命,忽及於臣身,於是,且惶且感,一悲一榮,益不知措躬之所矣。生死向前,夷險惟命,卽是當分,則臣何敢猥自慢蹇,不思竭蹶之義,而第臣積祟侵尋,衰相日異,庚牌之下,坐犯違傲,悸懍震剝,無所逃罪。嗚呼,廊廟之職,任鉅責大,內而賁餙皇猷,外而管轄機務。在所難愼,則雖使年紀强壯,才識贍博者當之,猶且逡巡而却顧。矧臣蒲柳之衰,已先望秋,桑楡之景,奄迫懸車,年旣至矣,力又愆矣。雖欲殫竭駑鈍,而不念負乘之譏,其如强策朽質,而理必無幸何哉?噫,臣以至愚極陋,偏蒙先大王陶甄之澤,早從末蔭,歷典數郡,晩竊倖第,滾到八座,而夷考釋褐,纔踰一紀,冥升極而眇分濫矣。歷數恩渥,其誰之賜,天地不足以喩其大,河海不足以喩其深,而得君其專,爲臣無狀。名躋耆社,終乏一事之仰裨,罪著海臬,反荷三尺之曲貸。臣之保有今日,罔非造化之攸及,而白首低佪,矢心涓埃者,今焉已矣。追先帝報陛下,政是臣今日之事,臣雖耄憒昏劣,亦豈昧昧於此箇義分,而惕然反躬,材器無當,裒然逐隊,廉防有在,左右揣量,無計承膺,敢將抆血之懇,仰瀆嚴廬之下。伏乞聖慈諒臣言之非妄,察臣情之切悲,亟命有司,減下見任,以重官制,俾安賤分焉。臣無任云云。答曰,省疏具悉。卿其勿辭行公。
掌令南涑,金㙆,持平李東冕,校理金熙周,正言李象謙,副修撰閔耆顯啓曰,請鄭致達妻,亟令王府,快正典刑。措辭見上一行刀削答三司曰,不允。掌令南涑·金㙆,持平李東冕,正言李象謙啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。措辭見上答三司曰,不允。掌令南涑·金㙆,持平李東冕啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。正言李象謙啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答院曰,不允。末端兩件事,亟停勿煩。
庚申九月初五日辰時,上御誠正閣。藥房入診入侍時,藥房都提調徐龍輔,副提調南公轍,記事官金啓溫·金珍恪,洪奭周,檢校直閣沈象奎,醫官柳光翼·金孝儉·朴春源·李惟鑑·玄必采·吳千根,以次進伏訖。龍輔曰,昨日勞動旣多,夜間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官診候,何以爲之乎?上曰,何必爲之?龍輔曰,日前嶺南按覈使下去時,以朝官推捉,則待狀聞回還後擧行事,言及以送矣,諸議,皆以爲程途甚遠,若待狀啓之往返,則其間甚爲遲滯,詳考已例,則在前如此之時,或因特敎,朝官則一邊推捉,一邊登聞矣。今番,亦依此擧行爲好,故領議政,以此欲爲稟定,而今日旣無別般時急之公事,賓對旣未來會,俄以此意,書報于臣,若登診筵,則要以此警咳陳達,故敢此仰奏矣。上曰,依此爲之。龍輔曰,狀啓自多有時急者,此異於撥路,每易遲滯,分付京畿·忠淸·慶尙諸道,姑令立撥往來,何如?上曰,依此爲之。賤臣讀批,龍輔曰,此則勿出擧條,何如?上曰,依。上命公轍讀奏大護軍徐邁修上疏,命書批答。命退,諸臣以次退出。
庚申九月初五日未時,上御誠正閣。召對入侍時,參贊官徐有聞,檢校直閣沈象奎,侍讀官金熙周,檢討官閔耆顯,假注書李允謙,記事官金珍恪·洪奭周,以次進伏訖。上曰,讀之。熙周讀孟子第六卷告子上編,自告子曰性猶杞柳,止猶人之性。上曰,下番讀之。耆顯讀自告子曰,食色性也,止亦在外也。上曰,參贊官讀之。有聞讀自公都子曰,告子曰性,止詩曰好是懿德。上曰,閣臣讀之。象奎讀自孟子曰,富歲多賴,止芻豢之悅我口。上曰,注書讀之。賤臣讀自孟子曰牛山之木,止是豈人之情也哉。上曰,兼春秋,勿爲讀之。下番讀之。奭周讀自苟得其養,止惟心之謂與,讀訖。上曰,文義爲之。熙周曰,性卽理也,理無不善,順其本然之理,則自無不善,而告子不知性之所具之理。故或以湍水喩性,或以食色爲性,殊不知氣質之性,雖或不同而本然之理,初無二致也。若知性善之本體,而能盡其性則,不獨盡己之性,又可以盡人之性。且天生蒸民,有物有則,非但其本然之性,初無不同,而雖以氣質之性言之,好惡之際,鮮不相近。爲人上者,當知其所好而順之故,曰民之所好好之,民之所惡惡之。宋臣呂蒙正,告君之辭,亦云治大國,如烹小鮮,而朱子,特採其語於名臣錄中,烹鮮之義,蓋取其不擾義也。治民之道,亦當因其勢而利導之,然後各盡其本然之性,而不拂乎好惡之情,伏願留意焉。上曰,其言,好矣。熙周又曰,聖人用工,一日之內,有四時之不同,朝晝暮夜,各有所當做之工,而孟子犯氣一章,可謂發揮無餘矣。凡人事物膠擾之際,鮮能全其淸明之氣,及夫平朝未與物接之時,始覺其有湛然虛明底氣像,且以讀書言之,晝讀百遍,未易成誦者,平朝讀之,則可以成誦於千遍之內。若能善養於平朝之時,則淸明之氣長存,而事物之紛亂者,不足以爲吾心之累矣。先儒所謂聖人無夜氣者,蓋以其善養之功,至於四時之如一,而不獨夜氣之淸明故也。聖學培養之要,專在於是,伏願深加體認焉。上曰,其言甚好矣,下番亦陳之。耆顯曰,仁義禮智,皆是吾心之所固有,而告子乃有仁內義外之說,雖以孟子之反復曉告,而終不覺悟者,蓋以其不得於言,勿求於心故也。此時異端肆行,其所以充塞仁義者,不但告子一人,而孟子辭而闢之,以扶聖道,此所以其功之不在禹下者也。然孟子,以聖人之德,而不得其位,故雖能明道,不能行道,而今殿下,以聖人之德,得聖人之位,其責任之重,功效之大,不但如在下之聖人而已也。伏願深加留意於闢邪說崇正學明天理正人心之要,以爲郅隆治化之本焉。上曰,其言亦好矣。參贊官,亦陳之。有聞曰,聖賢之言,何莫非切要,而苟得其養無物不長一句,尤爲喫集註曰,山木人心,其理一也。蓋人主一心,君子養之以善則智,小人養之以惡則愚。故爲人君者,必須於一日之內,親賢士大夫之時多,而近宦官宮妾之時少,然後始可以涵養氣質薰陶德性,竊伏念人主一心,萬化之源也。今殿下沖年嗣服,典學是務,涵養薰陶之功,此時爲尤急,伏願留意焉。上曰,其言甚好矣。閣臣亦陳之。象奎曰,此章以心口耳目四者,相形而耳之同聽,口之同嗜,目之同美,人皆能知之,至於理義之所同然,則鮮有信得及者,此孟子所以拈出聖人與我同類一句,使人皆知聖人之可及而不生退沮之意也。學問之要,必須以聖人之言,反以體之於自家身上,以驗其所得,然後始可有長進之功。如讀此章,則必以義理之悅我心,猶芻豢之悅我口,反已體驗。若吾心之悅於義理者,或未能如芻豢之悅口,則是吾之見識,有所未及而然也。尤當慥慥加勉,期於眞實見得,伏願於此等處,必須如是看得焉。上曰,其言最好矣。仍命掩卷,有聞等,以次掩卷。耆顯曰,臣固知十分猥越,而於文義之外,竊有區區所懷之仰達者矣。孟子一部,雖是胄筵已講之書,而臣等之備例分讀,只陳一二條文義者,恐難責資益之效,自上或平日以疑難處下詢於臣等,所奏之言,如有未當,則自上又賜指敎,俾臣等,得以薰炙於高明之聖學,則往復論辨之際,已明者益明,有疑者無疑,未必不有補於進學之功矣。上曰,當依此爲之矣。象奎曰,下番之言,果好矣。上下之間,交相酬酢講明商確之際,每以陳勉爲主,則必勝於一大文之草草講說矣。命退,諸臣以次退出。
庚申九月初五日申時,上御誠正閣。同副承旨入侍時,同副承旨金近淳,假注書李允謙,記事官金珍恪·洪奭周,以次進伏訖。上曰,近日臺諫,何不詣臺?自政院申飭,可也。近淳曰,間或詣臺,其數日後又復如前不入故,自政院申飭,則各別爲之矣。上曰,兵判何不入來?近淳曰,昨以服制不入來云矣。因山前服制式暇,俱不得爲之,而亦不可遽然詣闕,故不得入來云矣。上曰,吏參則入來耶?近淳曰,今日朝上食,見其入參矣。上曰,承旨,尙未付檢校耶。近淳曰,然矣。上曰,令內閣,書入檢校單付,單子事,分付。仍命退。承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上,大司諫單子問安。答曰,罔極。藥房口傳問安。答曰,罔極。
大王大妃殿,以承傳色口傳下敎曰,大殿還內之意,自內懇勸,而不爲回聽,時原任大臣某條力請,期於卽爲還內。
南公轍啓曰,時原任大臣,來詣請對矣。傳曰,退去。
南公轍啓曰,時原任閣臣,來詣請對矣。傳曰,退去。
南公轍啓曰,藥房都提調徐龍輔,提調金祖淳,副提調南公轍來詣請對矣。傳曰,退去。
南公轍啓曰,時原任大臣,雖伏承退去之命,下情焦迫,更爲求對矣。傳曰,結裹奉審後,當召接矣。
南公轍啓曰,時原任閣臣,雖伏承退去之命,下情焦迫,更爲求對矣。傳曰,結裏奉審後,當召接矣。
南公轍啓曰,藥房都提調徐龍輔,提調金祖淳,副提調南公轍,雖伏承退去之命,下情焦迫,更爲求對矣。傳曰,結裹奉審後,當召接矣。
南公轍啓曰,時原任大臣,雖伏承奉審後召接之敎,而還內之請,一時爲急,不避屢瀆之懼,更爲求對矣。傳曰,當還內矣。
南公轍啓曰,時原任閣臣,再次求對未蒙兪音,衷情轉益焦迫,更爲求對矣。傳曰,當還內矣。
口傳啓曰,臣等,俄於殯殿,仰瞻聖上哀毁過度,衷情煎迫,相率求對,顒俟還內之命,伏承批旨,乃有退去之敎,相顧抑塞,不知所措。見今霜令初行,朝晝異候,此時將攝之節,不容少忽,而乃殿下,不念聖躬之受損,殿宮之貽憂,任情過毁,是豈大聖人達孝乎?臣等焦迫之極,未暇緩聲,敢此更爲求對。伏乞卽賜召接,仍許還內,千萬顒祝,惶恐敢啓。答曰,知道。慈敎如此,當還內矣。
嚴耆,以吏曹言啓曰,新除授扶安縣監徐有升呈狀內,矣身與全羅監司金達淳,有親査應避之嫌,法不當赴任,斯速入啓遞改云。雖是除朝辭守令,而營邑相避,載在法典,則不可强令赴任,改差,何如?傳曰,允。
徐有聞,以兵曹言啓曰,宣傳官李殷會,寒感猝發症勢危篤,旬日之內,萬無供職之望,呈狀乞遞,侍衛之任,不可待其差復,今姑改差,何如?傳曰,允。
徐有聞,以舟橋司言啓曰,舟橋排設吉日,令日官池景喆推擇,則今九月初六日卯時爲吉云。臣文淳,自山陵都監役所上來,與都廳臣李文喆同爲始役之意,敢啓。傳曰,知道。
司諫金孝眞,掌令南涑,校理金熙周,副修撰閔耆顯啓曰,請鄭致達妻,亟令王府,快正典刑。措辭見上請捧入未徹之臺啓,亟賜處分,俾王章伸而亂本扷焉。措辭見上答三司曰,不允。司諫金孝眞啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,荐蕀罪人時偉,設鞫得情,快正王法。遲晩罪人宇鎭,捧根脚快正王法。措辭見上答兩司曰,不允。掌令南涑啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。司諫金孝眞啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。措辭見上請正法罪人鏔,亟施孥戮之曲。措辭見上請命吉諸子,依前下敎,施以散配之典。措辭見上答院曰,不允。末端兩件事,亟停勿煩。
庚申九月初六日辰時,上詣殯殿。親行朝上食,入侍時,行都承旨南公轍,行左承旨鄭尙愚,右承旨沈象奎,左副承旨徐有聞,假承旨崔獻重,右副承旨嚴耆,同副承旨金近淳,假承旨曺錫中,記事官金啓溫,假注書李允謙,記注官金景煥,記事官洪奭周,領府事李秉模,領議政沈煥之,左議政李時秀,右議政徐龍輔,原任直提學徐鼎修,檢校直提學李晩秀,原任直閣金祖淳·金勉柱·尹行恁,檢校待敎李存秀,以次侍立。正時前一刻,通禮,跪啓出次,上具衰服出廬次,通禮,前導入殯殿門,詣板位。通禮,啓請跪俯伏哭,上跪俯伏哭哀痛,少頃,通禮啓請止哭,上止哭。公轍奉香盒,近淳奉爐跪進於板位之左右。通禮啓請三上香,上三上香,公轍等,奉爐盒奠于案上,各從東西門出,尙愚,奉盞跪進於板位之右,通禮,啓請執盞獻盞,上執盞以授象奎等。象奎等,以次跪受,入正門敬奠,如是者三,各從東西門出,獻盞訖,啓飯蓋,扱匙正箸。通禮,啓請俯伏哭,上俯伏哭哀痛,左右莫不掩抑俯伏,少頃,通禮,啓請止哭,上止哭。仍詣欑宮門外,哭少立,祖淳·行恁等,仰請還內。上仍出殯殿門,通禮前導入廬次,移時,不爲還內,諸臣莫不煎迫罔措,大臣閣臣,相繼請對,藥房,亦爲口傳啓辭,而無發落,又移時,乃有退去之敎,大臣閣臣,再啓請對,未及承批。大王大妃殿,以承傳色口傳下敎曰,時原任大臣,力請期於還內事,下敎。公轍等,飜謄口傳下敎入啓,少頃,有還內之敎,乃出廬次。通禮前導,出弘仁門西夾,乘輿還內。諸臣以次退出。
庚申九月初六日午時,梓宮結裹時,行都承旨南公轍,行左承旨鄭尙愚,右承旨沈象奎,左副承旨徐有聞,假承旨崔獻重,右副承旨嚴耆,同副承旨金近淳,記事官金啓溫,假注書李允謙,記事官李存秀·洪奭周,領府事李秉模,領議政沈煥之,摠護使李時秀,右議政徐龍輔,原任直提學徐鼎修,檢校直提學李晩秀,原任直閣金祖淳·金勉柱·尹行恁,都監堂上韓用龜,都廳趙得永及郞廳監造官,以次入就欑宮門外。時至,別看役丁遇泰·卞世緯,率各差備,以次擧行,初裹小棺衣,再裹複衾。紫芝色裹訖。武藝廳之爲針線者,以紫芝絲針,一齊合縫於兩段歛袵處,三裹油芚,四裹紅氈裹訖。以黃綿木白綿木,結絞次入輪臺版,更爲奉安。如是之際,大王大妃殿,以承傳色口傳下敎曰,俄者則爲大殿還內,故不得奉審,結裹後,欲暫爲奉審,此意勿稟于大朝。大臣四稟曰,慈殿下敎,不敢不入稟于大朝,入稟于大朝,則必同爲奉審,此是萬萬煎迫,伏願還收成命焉。大王大妃殿,以承傳色,更爲口傳下敎曰,大殿,至今水刺不進,俄者奉審下敎還收。結裹訖,進大棺衣,仍閉欑宮門。大臣以下,以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
徐有聞啓曰,因兵曹啓目,忠淸道魯城縣·咸鏡道利原縣,旣改邑號,兩邑縣監所佩兵符,竝與分上件,令政院改造下送事,允下矣。兵符今旣新造,兩道監營及所管該營所上左四隻,兩邑傳給右二隻,定禁軍下送,依例分上,而舊兵符,收聚上送,以爲燒火事,兩道監司處,下諭,何如?傳曰,允。
鄭尙愚啓曰,右承旨沈象奎,今日不爲仕進,卽爲牌招,何如?傳曰,許遞。政官牌招,開政差出。
嚴耆啓曰,行吏曹判書金載瓚,參判尹行恁,牌不進推考傳旨,今方捧入,而開政命下之後,如是違牌,不卽擧行,事甚未安,判書參判,更爲牌招,何如?傳曰,允。
嚴耆啓曰,行吏曹判書金載瓚,參判尹行恁再牌不進推考傳旨,今方捧入,而開政命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于金近淳曰,召對爲之。
嚴耆啓曰,行吏曹判書金載瓚,參判尹行恁三牌不進推考傳旨,今方捧入,而開政命下之後,屢違召命,終不卽膺,萬萬未安,所當更爲請牌,而係是一日四牌,何以爲之?敢稟。傳曰,參判旣入闕中,申飭開政。
有政。吏批,行判書金載瓚牌不進,參判尹行恁進,參議金羲淳傳旨未下,左副承旨嚴耆進,啓曰,判書金載瓚牌不進,參議金羲淳傳旨未下,小臣獨政未安,何以爲之?敢稟。傳曰,仍爲之。以曺錫中爲承旨,趙鎭寬爲同經筵,宋知濂爲扶安縣監,成均博士二單,鄭宗顯·丁在昱。
兵批,判書金祖淳進,參判李翊模,參議朴奎淳病,參知成鼎鎭入直,右承旨徐有聞進。以洪檍爲知事,李漢豐爲同知,鄭日煥爲副摠管,崔景翼·朴盈源爲僉知,李元膺爲慶熙將,沈能俊爲宣傳官,大坡兒權管金再浩,同知二單,崔雲羽·宋敏欽,僉知四單,曺翰振·申百祿·尹敬哲·李宗海,大護軍具㢞,副護軍沈象奎,竝單付。
庚申九月初七日申時,上御誠正閣。召對入侍時,參贊官金近淳,原任直閣尹行恁,侍讀官金熙周,檢討官朴鍾淳,記事官金啓溫·李存秀·洪奭周,以次進伏訖。上曰,讀之。熙周讀自孟子曰,無或乎王之不智,止曰非然也,又連讀下章。上曰,止之。下番讀之。鍾淳讀自孟子曰,魚我所欲,止失其本心。上曰,參贊官讀之。近淳,讀自孟子曰,仁人心也,止弗思甚也。上曰,閣臣讀之。行恁讀自孟子曰人之於身也,止終亦必亡而已矣。上曰,讀止,爲文義也。熙周曰,一暴十寒之說,可見聖人愛君憂國之意,而程子所謂親賢士大夫之時多,接宦官宮妾之時少云者,卽從古人臣陳勉之第一義也。然而孟子之道,齊王不能行,程子之言,宋帝不能用,此無他,專由於賢人之易疎,小人之易親,而賢人小人之分,不能辨別故也。大抵辨別賢邪,似難而實易,君子以直道事君,故多有逆耳逆心之言,小人則不然。專以逢迎承順爲事,於此而察之,有逆耳逆心之言則必曰此君子也,有逢迎承順之態則必曰此小人也。知其爲君子,則置之左右與共朝夕,如程子之言,知其爲小人,則斥而遠之,如恐不及,則孟·程之言,不恨其不見用於當時矣。上曰,其言甚好矣。熙周又曰,孟子又言學問之道,無他,求其放心而已矣。心爲萬事之原,而其心一放,則萬事皆不可做,故古之聖賢,必以求放心爲主者也。孟子亦以鷄犬之知求爲喩,而鷄犬則或有求而不得者,放心則求便在是,比之求鷄犬,尤爲易然。大抵心之易放,何事不然,而讀書時尤爲可驗。凡人於讀書之時,雜念竝作,久遠已忘之事,皆能記憶,此學者之通患也。殿下,睿質夙就,必無此慮,而每於對卷之際,益懋專心之方,推以至於萬幾之酬接,亦必深戒走作,以爲求放之要焉。上曰,其言亦好矣。下番陳之。鍾淳曰,心之官則思官者職責之謂也,心而不思,則失其職矣,思則得之之得字,與上篇自得之得,大學能得之得同義,思之然後自得,自得然後眞知,眞知然後易行,若不能眞知,則雖或行之,不過勉强而已。饑則必食,渴則必飮,非有所勉强而然者,以其眞知也。讀古之書聽人之言,入耳出口,由外得之者,譬之於物,本非我有,不可謂自得亦不可謂眞知,必也著工於一思字,心融神會,怡然渙然,的見其如是而無疑,然後乃可謂之眞知自得,大抵思之之道,亦非必於一時之間,可以盡思而得之也。程子曰,致思如掘井,言其始昏而終明如掘井之始,搰濁泥而終得淸水也。朱子曰,思之思之,又重思之,鬼神將通之言,其一朝怳然,有若神明之所佑也。窮理之工,或有因此而得彼者,亦有因小而悟大者,以殿下典學之功,必多所得於聖經賢傳之中,而亦必隨處致思,自得於心,然後乃可以眞知其理,而措諸實事,若只得於聞見之際,則未可謂之自得也。伏願於講讀餘暇,每以經傳之言,深加窮格之工,且伏念自古聖人,或因乎至淺近之言,有得於至精微之理。孔子,聞滄浪之歌,則悟淸濁之自取,讀緜蠻之詩,則喩所止之當知。臣等所奏之言,雖甚鹵莽膚淺,無足可取,而筵退之後,反復審思,無以其陳談而忽之,則亦必有由粗悟精之妙,更望以思之一字,隨處留意,必期於自得之地焉。上曰,其言甚好矣。參贊官,亦陳之。近淳曰,上番儒臣,已以一暴十寒之說,陳達矣。此章在於牛山章之下,而吾如有萌之萌字,與萌蘖之生之萌字,同一意義,政合深看,萌之爲義,如四端之端字,善端之發,如火始然,如泉始達,善養而擴充之,則可以及於四海。凡人一日之內,每多善端之萌,而雖以氣質昏濁之人,亦必有驗於夜氣淸明之時,同一萌也,而擴充之則爲聖爲賢,遏絶之則爲昏爲愚,人君之道,尤當因其萌而善養之。以臻於高明光大之域,而以孟子所言觀之,齊王之見牛易羊,實是惻隱之萌,而齊王不能自悟,及聞孟子之發揮,然後始知其然。此正大聖人引君當道,納約自牖之事,而至如小人,則不但不能引君當道,善端之萌,則反加遏絶,惡念之萌,則必爲逢迎,齊王以燕人之畔,甚慙於孟子。此其羞惡悔悟之萌,正是好消息,而陳賈,乃爲之文過,俾失其本心之善,君子小人之別,於此亦可見,而擴充善端之萌,其要尤在於親君子遠小人。故此章,程子之言,歸結於接賢士大夫,蓋左右朝夕之人,無非君子,然後方可有導達培養之效,而向日書筵,特命此章下註之別例進講者,有可以仰認大行朝至深至遠之聖意。今方逐日召接,以期親賢之效,而伏望益加體念於此義,凡於日用之間,深察善端之萌,擴充之功,靡不容極,如或有一毫私念之萌芽於隱微之際者,亦必痛如克去。至於遏絶善端,逢迎私念之言,皆須嚴斥深惡,以盡遠邪之道焉。上曰,其言亦甚好矣。閣臣亦爲之。行恁曰,上下番及參贊官之言皆好矣。此篇上六章言性,中十三章言心,末一章言學,大學言心而不言性,中庸言性而不言心。此篇實兼庸學大旨,而至於末章之言學,又可以該論語首篇之義,片言隻字,莫非後學之所當服膺,而求放心一言,尤爲其要,心之爲物。操之則存,舍之則亡,出入無時,莫知其鄕。以目前事言之,頃當天地崩坼之初,諸臣莫不奔走號泣,痛國勢之孤危,念君恩之未報,惟有協力同心,殫竭圖酬之意,及夫日月稍久,人情易狃。耳之所接,目之所遇,隨時變遷,而比之初心,或不免稍歸於弛緩。伏惟聖人持心之工,必不以久近有異,而顧今時勢凜綴,民志泮渙。此時爲學用工之道,比他時尤當千倍萬倍,然後始可以仰承大行朝精一心法,毋替我遺大投艱之業,而永底于奠安鞏固之效。蓋爲學之功,有文有實,講筵之上,敷陳經訓,揚搉乎古今治亂得失之故,豈非美事,而若或一暴而十寒之,則未免徒歸文具。每於對卷之際,必以孟子之告時君及告門弟子之言,常若親聽於孟子之前,當日齊·梁之君,知其善而不能用者,皆有以洞見其心術隱微之病,而深戒於反躬體驗之際,則於爲學乎何有,於爲國乎何有?然而爲學爲國之要,又專在於辨別君子小人,上番及參贊官之言,誠爲切要,而後世小人之難辨,比古尤難,似是而非,似忠而奸,非至明不能洞燭其情狀。伏願於今日諸臣之所奏,無但以文義看過,常常留意焉。上曰,其言亦甚好矣。上掩卷,諸臣掩卷。命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于曺錫中曰,召對爲之。
傳于曺錫中曰,明日晝茶禮,當親行,政院知悉。
徐有聞,以魂殿都監摠護使意啓曰,本都監郞廳宋知濂外任代,前縣監徐有升差下,仍令該曹,口傳付軍職,冠帶常仕,何如?傳曰,允。
兵曹口傳政事,副司果徐有升。
徐有聞,以國葬都監摠護使意啓曰,肩轝蓋兒及其他所入匹緞,丙申則以綃入用,己酉則一依大轝例,以匹緞入用矣,今番則,何以爲之乎?敢稟。傳曰,當內下矣。
徐有聞,以國葬都監摠護使意啓曰,冕服圭几杖鏡梳函,有平日所御者則勿造,載在補編及各年謄錄,今番則何以爲之乎?敢稟。傳曰,冕服圭,自尙方奉詣,鏡梳函,當內下,几杖造成,可也。
徐有聞,以禮曹言啓曰,返虞與虞主奉安節次習儀,例於正殿爲之,而今番魂殿,以宣政殿爲之事,命下矣。返虞與虞主奉安節次習儀,以仁政殿磨鍊節目,何如?傳曰,允。
徐有聞,以禮曹言啓曰,禮文內,初虞祭後,神帛埋於魂殿屛處潔地事載錄,而取考謄錄,則初虞,若行於山陵,至第二虞埋安矣。今番初虞祭,當行於華城行宮,神帛埋安之禮,依前例,行於魂殿再虞祭後,磨鍊,何如?傳曰,允。
徐有聞,以禮曹言啓曰,發引時導駕節次,當爲磨鍊,而五禮儀發引班次條,導駕先當部主簿,次漢城府判尹·禮曹判書·戶曹判書·大司憲·兵曹判書·註長官有故則次官云,而補編班次條,兵曹判書則不爲載錄,今番,依補編磨鍊,而司諫院則凡大駕導駕時,近有進參之例矣,今番亦爲一體磨鍊乎?敢稟。傳曰,依爲之。兵判亦爲導駕,可也。
金近淳,以兵曹言啓曰,今此大行大王因山時,陵所宿所晝停所,設布帳,當爲磨鍊,而取考謄錄,則丙申年陵所設布帳,守禦廳擧行,晝停所,訓局擧行。己酉年遷園時,園所設布帳,自廟堂造給本府擧行,果川宿所,管理營鎭撫擧行,水原晝停所,以排設房布帳靈幄宮近處,量宜爲之矣。今番則陵所設布帳,當依己酉年例,令本府擧行,而水原·始興宿所·鷺梁·肆覲坪晝停所,設布帳,何以爲之乎?敢稟。傳曰,依己酉年例爲之。鷺梁肆覲坪置之水原宿所,本府擧行,始興則畿營擧行,而行宮墻外布帳,置之,可也。
金近淳,以兵曹言啓曰,今此大行大王因山時,陵所虎網子,當爲磨鍊,而取考謄錄,則丙申年陵所畿營擧行,晝停所置之。己酉年遷園時,園所及宿所晝停所,勿爲擧行矣。今番則宿所皆爲邑站,鷺梁晝停所,係是部字內,虎網子竝依己酉年例,勿爲磨鍊,陵所令畿營擧行肆覲坪晝停所,何以爲之乎?敢稟。傳曰,竝置之,可也。
金近淳,以兵曹言啓曰,今此大行大王發靷時,斥候伏兵,當爲磨鍊,而取考謄錄則丙申年,以京畿有廳擧行,己酉年遷園時,以守·摠兩營,京畿束五伍軍擧行矣,今番則何以爲之乎?敢稟。傳曰,依己酉例磨練,可也。
庚申九月初八日未時,上御誠正閣。召對入侍時,參贊官曺錫中,檢校直閣金近淳,侍讀官金熙周,檢討官尹益烈,假注書李允謙,記事官李存秀·洪奭周,以次進伏訖。上曰,讀之。熙周讀孟子第六卷告子上編,自孟子曰,欲貴者人之同心也,止亦終必亡而已矣。上曰,下番讀之。益烈讀自孟子曰,五穀者,止有餘師。上曰,參贊官讀之。錫中讀自公孫丑問,曰高子曰,小弁,止先生之號則不可。上曰,閣臣讀之。近淳讀自先生以利說秦楚之王,止何必曰利。上曰,注書讀之。賤臣讀自孟子居鄒,止得之平陸。上曰,上番翰林讀之。存秀讀自淳于髠曰,先名實者,止何必同。上曰,下番讀之。奭周讀自曰魯繆公之時,止固不識也,讀訖。上曰,文義陳之。熙周曰,孟子言良貴之義,良貴,卽上文所謂天爵是已,莫貴者人君,而先修此天爵,然後方可以爲眞箇貴也。有曰,貴爲天子,富有四海之內,宗廟享之,子孫保之,其所以尊貴之者,果何如?而若夫此良貴,則其賤之也,反有甚於匹庶之賤,此豈非可畏之甚者乎?惟我殿下,居至貴之位,亦必修至貴之德,則臣固知其貴也,無對,而是皆在我者耳。思則得之,不思則不得,此爲窮理之要,而其用工之方,則又有三貴之道。有曰,君子所貴乎道者三,自動容貌至出辭氣,卽制外安內之義也。以此三者之貴,修之爲良貴,則可不貴歟,伏願深留聖意焉。上曰,其言好矣。下番亦陳之。益烈曰,此章射必志於彀,匠必以規矩,皆有所取則而言也。末技尙然,況聖人治國之道乎?聖人之治國,不可不志於法,事必有法,然後可成,法者,卽先王之法也。今殿下,沖年嗣位,其於政令施爲之間,莫不有志於堯·舜之道,猗歟盛矣。此可謂以堯·舜之道爲彀者,臣固欽仰萬萬,而有曰欲法堯·舜,當法祖宗,又曰,不愆不忘,率由舊章,惟我大行朝,治法政謨,赫赫照人耳目,爲我東萬億年典則規矩,殿下,亦必親炙而服膺之。堯·舜之道,不必他求,伏願深留聖志,以爲率舊監先之道焉。上曰,其言甚好矣,參贊官亦陳之。錫中曰,下番玉堂所奏,甚好矣。欲法堯·舜,當法祖宗者,以其取法近而行之易也。故以無逸一篇言之,至文王,其所鋪張,尤爲詳備者,卽成王之所親見而易於取則也。今殿下,必可法者,不外乎祖宗朝舊章,而此猶高遠。惟我大行朝治法政化,殿下所嘗親見而領會者,則其所取法,不是難事,有曰責難於君,古人則以難行之事,尙或責望於君。況今易其法者乎?伏願留深聖意焉。上曰,其言,好矣。閣臣亦陳文義。近淳曰,此單子歸而求之,有餘師者,卽孟子所以不屑之敎也。聖人之言,非但箚着於曹交一時之問,無不爲法於爲善之道,大體此言,事親敬長日用當行之事,隨處皆然,求之則有餘師,古語曰,以心爲師,則不待師而尊師也。臣於大行朝入侍時,伏承下敎,若曰,臣僚引接之時,靜坐一室,討論經史,如有所得,及其命退後,則燕閑幽獨之時也。君子所貴乎謹獨,當此燕閑之際,收拾精神,乃啓方冊,對越聖賢,肅肅敬止,然後召接臣僚,討論經史之效,可得之此也,臣嘗奉而感服矣。顧今初元開講,一念孜孜,非但留意於章句間數條文義之仰陳,必以心爲師,是臣區區之望也。上曰,其言,好矣。命掩卷。錫中等,以次掩卷。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于徐有聞曰,都承旨·左副承旨許遞,前望單子入之。
承旨前望單子入之,李集斗·申獻朝落點。
金近淳啓曰,新除授右承旨申獻朝,卽爲牌招,何如?傳曰,允。
吏曹口傳政事,大司成單南公轍。
傳于徐有聞曰,右承旨許遞,前望單子入之。
承旨前望單子入之,沈象奎落點。
注書金啓溫病,代以金邁淳爲假注書。
傳于徐有聞曰,假官多直,甚未安,有親病身病之園官,皆改差,政官牌招,開政差出。
徐有聞啓曰,行吏曹判書金載瓚,吏曹參判尹行恁,牌不進推考傳旨,今方捧入,而開政命下之後,如是違牌,不卽承膺,事甚未安,判書·參判,更卽牌招,何如?傳曰,參判牌招。
有政。吏批,判書金載瓚牌不進,參判尹行恁進,參議金羲淳傳旨未下,小臣獨政未安,何以爲之?敢稟。傳曰,仍之。以成鼎鎭爲大司諫,閔台爀爲左尹,金會淵爲兵曹正郞,洪載淵爲顯隆園令,兪漢宰爲參奉,蔡顯九爲柒原縣監,鄭日煥爲黃海監司。再政。以金觀柱爲兵曹參知,任聖隼爲監察,左尹單申大謙,右尹單閔台爀。
兵批,判書金祖淳病,參判李翊模病,參議朴奎淳入直進,參知金觀柱未肅拜,同副承旨曺錫中進。啓曰,兵批無緊窠,吏批無送西之人,無政事之意,敢啓。傳曰,知道。
徐有聞,以吏曹言啓曰,受由上京守令下送後草記事,命下矣。平壤庶尹趙厚鎭,江西縣令趙鎭球,自臣曹催促,俱已下去,而柒原縣監金煐,以其老母病狀奄奄,轉側須人,萬無離捨下去之望云。特敎申飭之下,不卽還官,事體所在,雖甚未安,親病旣如是沈重,則不可一任其濡滯,改差,何如?傳曰,允。
曺錫中,以兵曹言啓曰,本曹草記,今此大行大王發靷時,斥候伏兵,何以爲之事,批旨內,依己酉年遷園時,果川·始興·水原境,則摠戎廳擧行矣。三邑今屬水原府,以壯勇外營軍,磨鍊,何如?傳曰,允。
曺錫中,以義禁府言啓曰,忠淸前水使李顯宅,今已拿來,所當拿囚,而身病危劇云,自前罪人病勢危重,則一邊保放,一邊草記,曾有定式矣。李顯宅,姑爲保放,待差病拿囚之意,敢啓。傳曰,知道。
黃海監司徐榮輔疏曰,伏以光陰不留,秋序已深,伏惟聖孝攀慕,號霣罔極,區區下情,實不勝哀慮之至。仍伏念臣,頑甚不死,至今食息,曾是木石之不如,而仙馭寢遠,轉成千古,叫叩靡逮,誰因誰極?臣於前月,猥陳泣血之章,仰控閔覆之天,竊祈聖慈垂矜,獲展至願,及承批旨,大失所圖,四體投地,五內如焚,中夜繞壁,呼天慟哭,日復一日,抆血爲命,如窮人之無所歸矣。臣事我先大王十有餘年,荷曠絶之眷,受特達之知,臣之至愚極陋,豈足比數,而先大王不以爲不肖,踰䘱之褒,屢發於玉音,嘗於前席從容之時,至以予知汝心,所言皆從爲敎。士生斯世,得此於明主者,歷數前古,能爲幾人?嗚呼,士爲知己者死,先大王知臣如此,而臣不能一死以報,高天厚地,臣將何歸?臣之老父,中年嬰於世故,門戶幾於覆滅,而先大王,拔之於坑坎之中,奠之於衽席之上。臣尤草莽賤士,窮困畏約,而先大王,拔擢而用之,置之閣班,躋之卿列,臣性疎闇狷滯,與物多忤,立朝之後,幾死者數矣,而先大王輒指導之,拯救之,得有今日,生我者父母也,活我者聖主也。臣雖不靈,寧不知感?先大王,以臣祖有甘盤之舊,視臣家如視家人臣,又職親地比,朝夕於香案之前,義則君臣,恩若父子,穀腹絲身,疾病醫藥,無微不軫。臣家有兩老,貧不能爲養,則屢畀臣外邑,俾遂專城之榮,臣有一弟,白徒也,而殿下冊儲之日,特授桂坊,恩言及於先故,臣家三世父母兄弟,皆我先大王雨露中人耳。臣雖糜身粉骨,豈足以報萬一也哉?臣出入禁闥,瞻依日月,願不須臾離也,而先大王之所以記存臣者,亦未嘗暫捨也,臣嘗數月在家矣。先大王敎臣曰,人心如我心,則宜有戀軒之思。嗚呼,至今思之,眼淚成血,臣以孑然一身,四無墻壁,所知者天也,所恃者天也,而先大王之所以庇覆臣者,不翅若慈母之保嬰兒,臣實愚昧,妄恃事君之日長,只謂此事之可常,今天降割,奄罹禍變,此生此世,報答無階,此誠臣不瞑之恨也。蟠穹徹壤,此慟何極?凡人於敵以下,苟其交契深也。始終之際,尤惓惓焉者,無他,知其不可復者而加厚焉耳。臣雖冥頑,犬馬之性,得於天賦,今若身絆官守,遂不得一慟於玄宮未閟之前,則天下寧有是哉?況今九秋已至,聖節將屆,疇昔岡陵之祝,今爲攀擗之痛,悠悠蒼天,胡寧忍斯?每年此日,起居靑瑣,班在同朝之前,履曳星辰之上,今乃客館銜恤,復遭此月,肝腸寸裂,洩哀無地,倘能及此時解歸,則猶可致身於殯殿之庭,少洩此塡臆之冤矣。且臣伏見邸報,因閣臣箚請進香,聖批允許,夫下之所以泣涕而仰請,上之所惻然而許施者,誠以閣臣情理宜異於他臣也。嗚呼,內閣之設,創於先朝初元,而內閣進香,卽閣臣事先王之終事耳。臣雖無狀,亦閣臣中一人,而舊差檢校,尙今見帶,檢校卽時任也。以時任之閣臣,不得參於內閣之終事,則臣之情事之慟酷,當作何心?聖朝體下之仁,恐宜諒其至懇,許令得參於諸僚之後也。臣於辭陛之日,伏蒙恩敎,將奉兩老,獲伸微私,臣父自夏初,重患泄痢,沈綿數月,眞元澌鑠,日夕奄奄,大恤以後,一倍危劇,而情急奔哭,馱病還家,今十許日矣。驅馳之餘,越致添損,証形危篤,氣息凜綴,臣自聞此報,心肝煎熬,罔知爲計,目下事勢,抑情離捨,實無其望。惟祈卽速遞歸,得以救視,則兩朝生成之澤,至矣盡矣臣之情事,以公以私,末由按住,玆敢冒沒萬死,不避瀆撓。伏乞聖上,俯垂矜憐,亟賜遞改臣職名,俾遂其血懇,仍命有司,嚴治臣屢瀆之罪,臣臨紙哽咽,言不知裁,伏地戰恐,不知所云,臣無任云云。答曰,省疏具悉。所請依施。
掌令金㙆,獻納金孝秀,校理金熙周,修撰尹益烈啓曰,請鄭致達妻,亟令王府,快正典刑。措辭見上一行刀割答三司曰,不允。掌令金㙆,獻納金孝秀啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐蕀罪人時偉,設鞫得情,夬正王法,遲晩罪人宇鎭,捧根脚快正王法。措辭見上答兩司曰,不允。掌令金㙆啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。獻納金孝秀啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答院曰,不允。末端兩件事,亟停勿煩。
庚申九月初九日午時,上詣殯殿。親行晝茶禮入侍時,行都承旨南公轍,行左承旨鄭尙愚,右承旨徐有聞,假承旨崔獻重,左副承旨嚴耆,右副承旨金近淳,假承旨金宗善,同副承旨曺錫中,記事官金啓溫,假注書李允謙,記事官李存秀·洪奭周,領府事李秉模,領議政沈煥之,左議政李時秀,右議政徐龍輔,原任直提學徐鼎修,檢校直提學李晩秀,原任直閣金祖淳·金勉柱·尹行恁,以次侍立。正時前一刻,通禮,跪啓出次,上具衰服出廬次,通禮前導入殯殿門,詣板位。通禮啓請跪俯伏哭,上跪俯伏哭哀痛,左右皆俯伏嗚咽。少頃,通禮,啓請止哭。上止哭,公轍奉香盒,錫中奉爐,跪進於板位之左右。通禮,啓請三上香,上三上香,尙愚,奉盞於板位之右,跪進。通禮,啓請執盞獻盞,上執盞以授有聞等。有聞等跪受於板位之左,入正門敬奠,如是者三,各從東西門出。通禮,啓請俯伏哭,上俯伏哭哀痛,左右亦皆俯伏嗚咽。少頃,通禮啓請止哭,上止哭,仍詣欑宮門外,哭奉審訖,還出殯殿門,通禮前導,出弘仁門西夾,入集瑞門。少頃還由集瑞門以出乘輿,秉模等進前曰,日月如流今日晝茶禮又爲親行,哀毁過節,聖體候,若何?上曰,罔極矣。仍還內,諸臣以次退出。
上在昌德宮廬次。
自辰時至人定,灑雨下雨,測雨器水深一分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,左承旨申獻朝啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道
曺錫中啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
傳于金近淳曰,大臣·備局堂上引見。
傳于徐有聞曰,召對爲之。
傳于曺錫中曰,兩司諸臺,今日政差出。
李集斗,以吏批言啓曰,新除授寧陵令宋應圭呈狀內,矣身素患痰癖之症,當此換節之時,一倍添劇,時月之內,萬無供職之望,卽速入啓遞改云,身病旣如是沈篤,則有難强令察任,改差,何如?傳曰,允。
有政。吏批,判書未差,參判尹行恁進,參議金羲淳傳旨未下,行都承旨李集斗進,以趙鎭寬爲吏曹判書。吏批啓曰,新判書命招,同參政事,何如?傳曰,允。又啓曰,判書趙鎭寬牌招不進,參議金羲淳傳旨未下,小臣獨政未安,何以爲之?敢稟。傳曰,仍爲之。參議只推牌招。再政。以柳耕爲執義,金銑爲司諫,吳翰源·柳河源爲掌令,李垿·嚴思彦爲持平,尹命烈爲獻納,李·李東宇爲正言,丁藎祖爲戶曹佐郞,兪漢雋爲寧陵令,兼知經筵加設三單金載瓚·李晩秀·金祖淳,兼同經筵加設二單,南公轍·尹行恁,已上依品加設單付事承傳,禮曹正郞權行彦,典籍金碩鉉相換。
兵批,判書金祖淳病,參判李翊模病,參議朴奎淳入直進,參知成鼎鎭病,右副承旨金近淳進,同知單吳道純,上護軍金載瓚,護軍徐榮輔·鄭尙愚,副護軍嚴耆·洪普源·黃遾,以上竝單付。
徐有聞啓曰,卽者檢閱李存秀,以其親病,陳疏經出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
李集斗,以吏曹言啓曰,龜城都護府使李鴻德呈狀內,矣身名字,改以允德,壯勇營哨官李省淵呈狀內,矣身名字,改以復淵,武科出身李性穆呈狀內,矣身名字,改以英穆,觀象監敎授李聖弼呈狀內,矣身名字,改以永弼,俱斯速入啓帖文成給云,李允德·李復淵·李英穆·李永弼,竝依例令藝文館,給帖,何如?傳曰,允。
沈象奎,以戶曹言啓曰,禮曹啓下關內,大行大王山陵三年內朝夕上食,晝茶禮所用炭燒木及各種菜物,依丙申年例,令戶曹磨鍊擧行,據取考前例,則山陵三年內所用柴炭菜物,自本曹磨鍊啓下後,自宣惠廳,啓稟,給價矣。今此三年內朝夕上食,晝茶禮所用炭燒木,各樣菜蔬等物價米,依定奪,一從丙申例磨鍊,別單書入,待啓下,令宣惠廳,考例給價,奉常寺·司圃署·內資寺貢人及下人等處,分給一款,亦令依例擧行,何如?傳曰,允。
李集斗,以內醫院都提調·提調意啓曰,年例各殿進上臘藥所用牛黃八十五部一分二里九毫,麝香一百八十二部五分,竝令戶曹·宣惠廳進排,而丙申新定式,加進上牛黃十三部一分,以本院春秋兩等元貢中,取用,何如?傳曰,允。
沈象奎,以奉常寺都提調意啓曰,東耤親耕田所種唐黍打作,則所出爲六石十一斗,粘粟打作,則所出爲一斗,稻打作,則所出爲五石八斗豆打作則所出爲十斗,太打作則所出爲二石七斗之意,敢啓。傳曰,知道。
曺錫中,以兵曹言啓曰,內禁衛將李彦忠,素患痰癖之症,當此換節之時,轉益添劇,時月之內,萬無供職之望,呈狀乞遞,五衛將吳彦吉,病在鄕廬,上來供職無路云。領軍之將宿衛之任,不可久曠,竝改差,何如?傳曰,允。
檢閱李存秀疏曰,伏以臣於日前,得蒙恩暇,往省病母,感戴之私,歷日愈切。臣之母病,積有源委,眞元澌綴,而蛔積闖發,外感爲祟而膈痰凝結,方其咳嗽之甚劇,而積氣之牽亘,尤添一倍貼席叫疼,或至達宵失睡,乍進乍退,將近一朔,元氣漸憊,而病氣愈肆,駸駸然至於委頓矣。臣於此際,伏承召對入侍時,左右史備員之命,臣之情事,雖甚切迫,而目下症形,猶幸不至於晷刻難捨之境。故卽爲趨參,臣旣以史官,入來登筵,則館規元無替直之例,不得已仍爲就直,一入之後,遂不可常常往見矣。連接家信,少無向減之勢,臣於是,方寸煎灼,雖欲按住而不可得也。以今病勢,旬日之間,固難望其蘇完,而若得大勢之向減,則當此之時,臣何敢多日言私哉?前日得暇,旣是格外之恩也,體下之渥也。數日之間又復煩籲,實是義分之所不敢,而情理懇迫,不得已冒犯擅離之罪。伏乞聖明,亟遞臣職,以使救護,仍治臣罪,以肅朝綱焉,臣無任云云。答曰,省疏具悉。爾其勿辭,救護。
庚申九月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調徐龍輔,提調金祖淳,副提調李集斗,假注書金邁淳,記事官李存秀·洪奭周,左副承旨金近淳,假注書李允謙,事變假注書崔漢翼,領議政沈煥之,左議政李時秀,戶曹判書李在學,行大護軍趙鎭寬·徐邁修·徐有大,漢城判尹李祖承,左參贊李敬一,禮曹判書李晩秀,右參贊韓用龜,工曹判書李益運,行護軍申大顯,漢城左尹申大謙,知中樞府事李漢豐,開城留守金勉柱,行大司成南公轍,吏曹參判尹行恁,校理金熙周,醫官柳光翼·金孝儉·朴春源·李惟鑑·玄必采,以次進伏訖。煥之等,進前曰,今日日氣陰冷聖體候,若何?上曰,一樣矣。煥之等曰,寢睡·水刺之節,亦何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官待令,診察,何如?上曰,不必入診矣。煥之曰,昨日晝茶禮,又爲親行,哀毁過節,仰瞻玉色,尙未差勝,下情不勝區區憂慮,伏未審近日,飮啖之節,加意調補,而殿宮常膳,亦爲盡誠仰勸乎?上曰,以時仰勸,而殿宮氣候,一向淨綴,哀悶。煥之仍奏曰,當此災政方張之時,守令曠官,一日爲悶,新除未下直守令,竝令催促辭朝,何如?上曰,依爲之。出擧條煥之曰,平海郡守權晙,以漂頹戶緩報事,入於拿處現告之中矣。見今秋務方殷,守令曠官,一時爲悶,待災政畢後,拿囚似好,故敢此仰達矣。上曰,依爲之。出擧條煥之曰,行吏曹判書金載瓚,近日政牌,連事違逋,而聞其實病,果難行公云,今姑許遞,何如?上曰,依爲之。議薦開政,可也。出擧條近淳,仍書榻敎曰,行吏曹判書金載瓚,今姑許遞,議薦開政。煥之曰,戶曹郞官,多有擧行之事,而佐郞宋稚圭,以經筵官,未及承召,本職姑爲改差,何如?上曰,依爲之。出擧條煥之曰,向伏承慈敎,有閣臣五人輪回勸講之命矣。旣以勸講爲任,則不可不各兼經筵之銜,使之專念久任,經筵元窠外,加設五窠,以五閣臣隨品單付事,分付該曹,何如?上曰,依爲之。出擧條煥之曰,山陵開金井時,臣等當進詣看審,而領府事,亦欲偕往,蓋其自燕回還屬耳。觸處痛恨,尤異於他,啓隧日一當看審,誠禮則然。右相則職在保護之任,不可一日出外,故竝此仰達矣。上曰,依此爲之。煥之曰,山陵三年內所用各樣物種,當預爲磨鍊,令戶惠廳,考例給價,此則筵退後,當以草記,稟處矣。上曰,依。時秀曰,各陵寢碑閣間數不一,今番健陵碑閣,一依元陵·顯隆園之制,以二間磨鍊擧行,何如?上曰,依爲之。出擧條時秀曰,山陵開金井時,臣則當以摠護使進詣,而向來有除朝辭往來之敎,今番臣等往來事時,亦依此爲之乎?上曰,依。時秀曰,禮曹郞官,以長生殿事,方有擧行,而該曹正郞權行彦,以都監郞廳,職務亦多相妨,權行彦本職,令該曹他司相換,何如?上曰,依爲之。出擧條煥之等,別無更稟之事,俯伏稍久,命大臣就座,煥之等,以次就座。近淳曰,備堂中如有奏事者,以次進前。晩秀曰,華城影殿節目,有更爲磨鍊以入之命矣。殿宇營建後,殿號始可議定,節目亦當於其時修入,而祭享則當自今年擧行,見今誕辰不遠。祭器,無以趁期造成,先以太常所在祭器乃用後,令華城府,追後造成,其中不可不及今新造者,以今番所造魂殿山陵所用件,推移奉往,其代,令都監,卽爲更造。祝文,令藝文館撰進,祭官則,令吏曹,依顯隆園祭官例,塡差,何如?上曰,依爲之。出擧條晩秀,更與祖淳·公轍·行恁進前曰,日前慈敎,俯念簪履之舊,特命臣等,出入講筵,臣等不勝感泣之至,雖有勿拘格例,自內勸講之敎,事體與胄筵自別,承史則自當隨入,而講筵處所,始講日字,勸講時刻,不可不預爲稟定,以爲遵行之地,故敢此仰達矣。上曰,仰稟慈殿後,當下敎矣。出擧條賤臣,承書讀奏。上曰,此則不必出擧條也。祖淳曰,此事不可不出擧條矣。上曰,依。大王大妃殿敎曰,來頭日寒之時,處所當從便下敎,而今則日氣不至甚寒召對與經筵,竝行於此處,似好矣。晩秀曰,然則承史,自當隨入矣。開筵則,以一日幾次定限乎?大王大妃殿敎曰,勸學非不是大事,而大殿哀毁中,重之以講學之過節,則不無受損之慮,一日內屢次開講,似不可爲之矣。行恁曰,華城影殿祭官,當爲塡差矣。獻官則以留守,諸執事則以判官摠制及迎華察訪,隣邑守令爲之,依園所例,而如有求差之人,則勿拘事定式,似好,故敢達矣。上曰,依爲之。出擧條熙周曰,近來臺諫申飭,何等嚴切,而今日賓對,一不進參,事體所在,極爲駭然,行公諸臺,竝施譴責之典,何如?上曰,依爲之。出擧條仍敎曰,昨日詣臺之諸臺,今日何不入來?近淳曰,自政院,屢度申飭,而終不入來矣。上曰,各別申飭,可也。煥之曰,行公諸臺之昨日詣臺,而不參於今日賓筵,極爲未安,玉堂之請罪固宜矣。請罷或請推,何所不可,而乃以譴責爲言者,未免失體,行公諸臺,竝罷職,入侍玉堂,推考,何如?上曰,依爲之。出擧條煥之曰,臣有區區私情,極知其萬萬猥越,而敢此仰達矣。今番以開金井看審事出去時,路過先壠,霜露之感,松楸入望,在臣情理,不可不歷省若蒙遂願,則一宿于山下,其翌日,當卽詣陵所,而但中間馹路爲弊可悶,此則當私持馬以往。伏乞特許暫暇,俾伸至情焉。上曰,依此爲之。時秀曰,臣亦與領相所奏同,父母墳山,距官路二十餘里也。十六日離發,一宿于山下,其翌日卽爲進詣,則似免遲滯之罪,而至情則少伸矣。伏乞體諒焉。上曰,依此爲之。大王大妃殿敎曰,穀名釐改事,其間果已商確否?煥之曰,其官,臣等與曾經道伯人及。戶·惠堂,有所商確多般講究,而尙未決定,刑曹判書李書九,自大行朝,旣任其事,而今以按覈使出去,待其還來。其所錄冊子,使之傳示,然後臣等當與有司堂上,十分講究,十分審愼,務盡便好,而自致日字之稽緩,又伏奉前席下詢,萬萬惶悚矣。今雖姑未釐正,見今秋事方殷,自今年爲始,俾無吏胥輩中間舞弄科外侵懲之弊事,當各別嚴飭矣。時秀曰,伏奉慈敎,於國於民,此是莫大之惠澤也。第旣始之事,所當十分商量,無一毫掣礙於彼此,然後國受其效,民蒙其澤,亦可無後弊之端。臣等,以是早夜講究,而迄未就緖,且所掌之人,奉命出往,謹當待其還朝,更與相議,從速決定,仰稟矣。大王大妃殿敎曰,作事之始也,無一毫爲弊於民,然後可爲永久遵行之道,須詳細講確,各別善爲之也。煥之曰,臣等豈敢一時弛心,而但還穀之布,在各道者,半分盡分與耗條之所管於各衙門經用者,實難以諸臣一時之可否,有所酌定,不可關問於諸道,見其彼此之便好,然後可以定行,故自然進待矣。大王大妃殿敎曰,此非一二日內可爲之事,則非謂時日之奄遲也。於國於民,使之俱無所礙,某條善爲商確,可也。煥之曰,臣等豈敢泛忽,而素乏才具,雖欲竭力爲之,不無僨誤之慮,只自日夕悚懍矣。又奏曰,吏曹判書,今當議薦,而向來有吏戶兵刑之職久任之敎矣。今兵曹判書金祖淳,非但地處,近日行政,允愜物議,戶曹判書李在學,方當國家有事之時,旣受重任。此皆合於久任,而刑曹判書李書九,今方奉命在外矣。大抵吏判,國之大冢宰也,議薦之時,所當取其地處與人望,而歷數朝著,多有可爲之人,則難以取捨,惟當以加資久近,爲薦望次第,故玆敢仰達矣。上曰,依此爲之。大王大妃殿敎曰,顧今國事之協贊,專在於人才,必以公心做去者,商量議薦,可也。命次對先退,又命退。承史以次退出。
庚申九月初十日未時,上御熙政堂。召對入侍,檢校直提學李晩秀,參贊官申獻朝,侍講官朴吉源,檢討官尹益烈,假注書金邁淳,記注官金景煥,記事官洪奭周,以次進伏訖。上曰,讀之。吉源讀孟子告子下篇,自孟子曰,五覇者,止諸侯之罪人也。上曰,下番讀之。益烈讀自魯欲使愼子,止志於仁而已。上曰,參贊官讀之。獻朝讀,自孟子曰今之,止一朝居也。上曰,閣臣讀之。晩秀讀自白圭曰吾欲,止吾子過矣。上曰,注書讀之。賤臣讀自孟子曰,君子,止國欲治可得乎。上曰,兼春秋讀之。景煥讀自陳子曰古之,止免死而已矣。上曰,下番讀之。奭周讀自孟子曰,舜發,止敎誨之而已矣。上曰,文義陳之。吉源曰,一統之主,謂之王,諸侯之長,謂之覇,此王覇之名所有分也,然王覇之分,不在其名而在於其道,其道之所以不同,公私而已。凡日用云,爲應事接物之際,苟有一毫不合於天理之公者,便是伯道,伏望深加體念焉。上曰,其言,好矣。下番陳之。益烈曰,治國之道,莫善於好善而莫不善於訑訑,大舜之捨己從人,大禹之不恥下問,亦惟曰,好善而已。夫群下獻言,未必言言皆嘉謨嘉猷,而爲人君者,必須翕受兼容,無一毫厭倦之意,然後方可以集一代之善,而成一代之治矣,伏望留意加勉焉。上曰,其言,好矣。參贊官陳之。獻朝曰,儒臣之言,好矣。樂正子,未必是經濟之大賢,而於其爲政也。孟子,至於喜而不寐,天下之善,孰大於是?伏望於此深留聖意,必得好善之人而置之承弼之任,則當今之世,亦當有如孟子之喜而不寐者矣。上曰,好矣。閣臣陳之。晩秀曰,諸臣之言皆好矣。旣以好善發端,臣請畢其說焉。樂正子人臣也,人臣好善尙云優於天下,況人君之好善乎?夫好善者,不以一善自名,而集衆善以爲善者也,所以爲天下之大善也,極言之則天道是已。今夫上天之載,無聲無臭,日月爲之明,雨露爲之恩,霜雪雷霆爲之威,天固不以一善自名,而日月之明,卽天之明也,雨露之恩,卽天之恩也,霜雪雷霆之威,卽天之威也,此所以爲上天之大也。是故明君哲辟,憲天爲治,謙虛自牧,高拱穆淸,明四目達四聰,則天下之聰明,皆吾之聰明也。賢者在位,能者在職,則天下之賢能,皆吾之賢能也。此所以百度惟貞,庶績咸熙,功化之成,與天同大者也。反是者,器量狹小,矜已自用,人有善言,反示訑訑,訑訑者不嗜善言之貌也。一念之間,纔有此箇意思,則自然發見於聲音顔色之間矣。旣發於聲音顔色,則不待見諸行事,施於有政,而符驗感應之速,至於拒人於千里之外矣,可不懼哉?天有陰陽,人有君子小人,此消則彼長,此退則彼進,理之常也。善人君子,旣止於千里之外,則讒諛之小人,雖欲不進得乎?曲成巧言,中害善良之謂讒,工爲容悅,逢迎上心之謂諛,顔私旣熟,浸潤旣久。反復沈痼,如水益深,則雖欲聞善言,而善言無由而得聞矣。雖欲見善人,而善人無由而得見矣。從古國家之敗亂,由此道也,甚矣不好善之害也。然則爲人君者,不徒而好善爲勉,必以不好善爲深戒,然後方有警動懲創之效,其於好善,欲罷而有不能者矣。然君子守正而不撓,故言之逆吾心者常多,小人投合而取容,故言之遜吾志者常多,逆則易疎,遜則易親,亦事勢之所必然也。故凡於聽言之際,逆于心者,必求諸道,遜于志者,必求諸非道,臨之以至公,燭之以至明,不以一毫有我之私,參錯於其間,然後善與不善之分,方可以瞭然無疑,而好惡用捨,於是乎定矣。此乃知人之要道,爲邦之大本,伏望深留聖意,體察加勉焉。上曰,其言甚好矣。晩秀又曰,此章曰,天將降大任於是人也。必先苦其心志,勞其筋骨,餓其體膚,空乏其身,行拂亂其所爲,使之動心忍性,曾益其所不能,夫天欲降大任於是人也。富貴福澤,以厚其生,何所不可,而必也勞之苦之,如彼其極者何也?誠以安逸則舒肆暇豫,易至於怠荒,勞苦則悚動警惕,有助於進脩故也。是以從古聖賢,雖有生知之美質,若其畢竟德業之成就,則莫不由憂戚患難中做得。今以此章所擧諸人論之,傳說以下,不必擬論於君道,而若大舜則耕稼陶漁,備嘗囏險,及其終也。尊爲天子,德爲聖人,卓然爲萬世人倫之表準。粵若周之成王,當幼沖之年,武王禮陟,王室多虞,患難憂戚,可謂孔棘,而成王卒能下賴周·召之夾輔,上承文·武之謨烈巍然爲西周之哲王,以啓八百年丕丕之基,此已往之明驗也。今我殿下,以成王之年,遭成王之變,居成王之位,天地罔極之痛,宗社至艱之投,不可但以勞心志苦筋骨而言,此正我殿下動心忍性之之日,進德脩業之秋也。然所謂動心忍性者,無別般道理,凡一話一言一動一靜一政令一注措,惟恐或違於大行王志事,兢兢業業,洞洞屬屬,遹追來孝,敉寧圖功則動心忍性,實惟在是,進德脩業,亦惟在是。億萬斯年之業,將自今伊始,而功德之茂,當與成王匹休矣,豈不盛哉?伏望深加體念焉。晩秀又曰,俄者諸臣所陳文義,誠好矣。第伏念因山之前,嚴廬之中,百爲未遑,而猶日接儒臣,講討經傳者,誠以緝熙光明之學,不容一日而暫闕故也。臣不勝欽仰之至,然則儒臣所陳文義,切勿草草務從,十分根據,屢更端而屢致意,以盡啓沃之方,自上亦頻賜顧問,反復討論,期有實效,是臣區區之望也。少頃,上命掩卷。諸臣以次退出。
上在昌德宮廬次。
自開東至辰時,有霧氣。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
曺錫中啓曰,合辭方張之時,兩司無詣臺之人,事甚未安,除在外外未肅拜人員,竝卽牌招,何如?傳曰,允。
大王大妃殿,以承傳色口傳下敎曰,自明日當勸讀,閣臣,使之入來。
徐有聞,以禮曹言啓曰,黃海道進香,今九月十六日設行事,推擇啓下矣。監司徐榮輔,已爲遞職,新除授監司鄭日煥,當爲進香,以此分付,何如?傳曰,待新伯赴任,更爲擇日設行,可也。
金近淳,以訓鍊都監·禁衛營·御營廳言啓曰,東關王廟東邊外墻頹圮處,今已畢築之意,敢啓。傳曰,知道。
以京畿監司徐鼎修狀啓,安城郡守朴宗羽,殺獄逃躱罪人,限內不能捉得,爲先罷黜,其罪狀,令攸司稟處事,傳于李集斗曰,口傳差出。
吏曹口傳政事,以金復淳爲安城郡守。
大司諫成鼎鎭,副應敎朴吉源,掌令柳河源,副修撰朴鍾淳啓曰,請鄭致達妻,亟令王府,快正典刑。措辭見上一行七字刀割答曰,不允。
大司諫成鼎鎭,掌令柳河源啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女亟施跪斬之典,斗恭親屬,應坐之類,一依适·雲例擧行,英材·斗恒及夏賊親屬,奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭見上答曰,不允。
掌令柳河源啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上新除授掌令吳翰源時在京畿果川地,持平嚴思彦,時在楊根地,正言李東宇,時在京畿始興地,正言李時在慶尙道尙州地,請竝斯速乘馹上來事,下諭。答曰,亟停勿煩,下諭事,依啓。
上在昌德宮廬次。
自人定至夜五更,灑雨下雨,測雨器水深五分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于金近淳曰,右副承旨入侍。
傳于徐有聞曰,召對爲之。
大王大妃殿,傳于徐有聞曰,丙申年,先王於國役用民力之事,軫念如赤子,必有惻怛之厚恤之例。今番山陵役事,軍人雇價,當依丙申·己酉年酌定之已例,而當此秋務方殷之時,仰體先王愛民之聖心,尙多不及聖心之慮,一念瞿瞿,無時可弛。何以則體先王之心,除百姓之弊,使厚恤之實惠,得以下究乎?都監堂郞,着念察民弊,厚雇價,俾勤苦之軍民,期於得蒙實惠事,嚴加分付之意,傳諭于摠護使。
傳于徐有聞曰,明日朝上食,當親行,政院知悉。
以執義柳畊,持平李垿,司諫金銑,獻納尹命烈牌不進罷職傳旨,傳于曺錫中曰,只推。
曺錫中,以義禁府言啓曰,京畿監司徐鼎修狀啓內,安城郡守朴宗羽爲先罷黜,其罪狀,令攸司稟處事,啓下矣。朴宗羽,下去楊州地云,依例發遣府羅將,拿來,何如?傳曰,允。
金近淳,以摠戎廳言啓曰,卽見管城將李延弼所報,則以爲,本城御營廳字內蟻上峯下女城一間許頹毁云矣,卽爲改築之意,分付,字內營門,何如?傳曰,允。
金近淳,以兵曹言啓曰,忠翊衛將李邦城,身病猝重,時月之內,無望供職,呈狀乞遞,病旣如此,則輪番之任,不可待其差復,今姑改差,何如?傳曰,允。
金近淳,以兵曹言啓曰,宣傳官趙達洙,身病猝重,時月之內,萬無供職之望,呈狀乞遞,侍衛之職,不可待其差復,今姑改差,何如?傳曰,允。
金近淳,以兵曹言啓曰,凡在職者,入啓受由之後,始爲下鄕,自是法例,而武臣兼宣傳官李彬,不待受由,徑先下鄕,揆以法意,極爲駭然,爲先汰去,何如?傳曰,允。
徐有聞,以魂殿都監摠護使意啓曰,內下銀器皿,更爲造成封進之意,敢啓。傳曰,知道。
沈象奎,以宣惠廳言啓曰,魂殿陵所三年內所共菜蔬柴炭等價本,自戶曹磨練〈鍊〉,分定京畿各邑,而己亥以後,國恤時,爲除畿民之弊,始令本廳,句管給價,而價本則或以江都米,或以常平賑廳·宣惠各廳與兵戶曹各軍門所在銀錢米布,啓稟取用者,已成恒例矣。今此大行大王殿三年內菜蔬等價,亦依此例,以米木錢三分磨鍊,米一千一百三十五石一斗二升六合,木六十八同四疋,錢六千八百兩等,取用於宣惠各廳·常平賑廳·兵戶曹各軍門,而自本廳,有難直爲派定。依前例特令廟堂,參量區劃,一依各其司定式上下,以爲貢人進排之地,而魂殿入番宗室以下,蔘·䓀價元數一千四百四石七斗一升九合,依乙卯定奪,折半減除,依丙申定奪,又減三分一外,米木錢三分磨鍊,米一百五十六石二斗三升九合七夕,木九同十八疋,錢九百三十六兩等,亦令廟堂,一體劃定,直給魂殿所屬,俾無窘急之弊,何如?傳曰,允。
掌令柳河源啓曰,國朝待臺閣之重,亶出開言路之盛意也。故有呈告茶時之例,賓對則,長官之外,諸臺不曾竝入,優容不迫聚精會神,俾盡耳目之責,不徒故紙之傳者,古規則然。日昨兩司諸臺筵臣,譴責之請,大僚竝罷之奏,雖出於勉礪之意,而臣愚迷見,可謂適中其願,而不其近於欲入而閉門乎?至於事體所在,極爲駭然之語,遣辭有所不審,官以臺名,謂之駭然,則臣之昨暮未及聞知,冒昧詣臺亦極慙悚。我聖上嗣服之初,優待言官,固宜以禮對揚,而黈纊垂聽,若習彼而爲常,則臺閣見輕,恐由此而始啓。儒臣失言,雖緣生疎之致,而不可置而不論。請伊日入侍玉堂金熙周,從重推考。答府曰,亟停勿煩。金熙周事,依啓。
庚申九月十二日辰時,上御熙政堂。右副承旨與勸講閣臣入侍時,右副承旨金近淳,假注書李允謙,記事官李存秀·洪奭周,檢校直提學李晩秀,原任直閣金祖淳·南公轍·尹行恁,以次進伏訖。晩秀等進前,上開卷,晩秀曰,經筵講,自上,若讀新受音,則玉堂先讀某大文後,自上亦讀某大文,諸臣以次仰陳文義,例也。大體大文行數,不必取多,自止簡便然後,可謂着實之工矣。上讀孟子第七卷盡心上編,三十六章,新受音,自孟子,自范至齊,望見齊王之子,止惟聖人然後可以踐形,又讀集註。行恁曰,集註則不必讀之矣。上曰,初讀新受音時,讀註一遍,而其後則不讀矣。讀訖,晩秀解釋文義以奏。上又自孟子自范之齊,止可以踐形,讀五遍訖。命退,諸臣以次退出。
庚申九月十二日午時,上御熙政堂。召對入侍時,參贊官徐有聞,檢校直閣沈象奎,侍讀官申絢,檢討官朴鍾淳,假注書李允謙,記注官承膺祚,記事官洪奭周,以次進伏訖。上曰,讀之。絢讀孟子第七卷盡心上編,自孟子曰,盡其心者,止非正命也。上曰,下番讀之。鍾淳讀自孟子曰,求則得之,止求仁莫近焉。上曰,參贊官讀之。有聞,讀自孟子曰,行之而不著焉,止而況得而臣之乎。上曰,閣臣讀之。象奎讀自孟子謂宋句踐曰,子好遊乎,止達則兼善天下。上曰,注書讀之。賤臣,讀自孟子曰,待文王而後興者凡民也,止不怨殺者。上曰,兼春秋讀之。膺祚讀自孟子曰,覇者之民,止豈曰少補之哉?上曰,下番讀之。奭周讀自孟子曰,仁言不如仁聲之入人深也,止善敎得民心。讀訖,上曰,文義陳之。絢曰,此章,曰心曰性曰天,名雖各異,而實則一理也,先儒已釋之盡,臣不敢煩縷,而蓋人之爲性,受之於天,性卽天也性具於心,非性不可謂之心也。人之本心,其體廓然,亦無限量。惟其梏於形氣之私,滯於聞見之小,故間有所蔽。此章之先言心性天,似若三層說,又以盡字知字,以明工夫之極處,知其性則自然至於知天。卽事卽物,窮究其理,一日萬事,會通貫澈,而無所遺焉,則有以全其本然之體,而吾之所以爲性,天之所以爲天,皆不外乎此。自得極其盡心之工,而必就知字上,積累將去,然後能盡其心也。下文存心養性者,旣知而盡矣。必也操存涵養,乃不違於事天之道。此文當與大學物格知至章,相爲表裏,誠正之工,不越乎此章之義,帝王終始典學之工,亦無過於此,伏願深留聖意焉。上曰,好言矣。下番亦陳之。鍾淳曰,所過者化,卽誠於此而動於彼,其感應之速。殆若影響形聲之不待召而自應,莫知爲而自然從言以治。至於四方風動之休,此是聖人敷化之極工,堯·舜是已。若見其過化處,則似若高遠難行,而此非難事,堯·舜之道,孝悌而已。能行孝悌之道,則自然相感,及物之化,莫知其所以然而然矣。譬之百層高樓,在下者,望見崔嵬曰,危乎高哉,吾何以登斯樓也?然若自下而上,努力攀登,漸次推躋,則及其上第一層,亦非難矣。堯·舜之治,亦如此,躬行孝悌,初若難矣,及其做得也,自然爲堯·舜之治。今殿下,亦於政令施措之間,必以孝悌爲本,行此堯·舜之道,則與天地同流,竝運至化之妙,自得於不知不覺之中矣,此非難事,只在有爲之而已,伏願留意焉。上曰,其言甚好矣。參贊官亦陳之。有聞曰,存心養性然後,能事合理,而亦無違於事天之道,自灑掃應對之節,莫非存心養性處也。殿下今當一初之會,渾然天性,如泉之旁達,此時尤當致意於存養之工。以此章言之,聖人之言,若親當之,躬行心得,凡於日用事爲之間,務得誠意正心之要,則養性,自在其中,深留聖意焉。上曰,好言矣。閣臣亦陳之。象奎曰,宋句踐,不過戰國遊說之士,不識義理之正,其心徒在於循名而外求。故孟子,以尊德樂義答之,使之求諸吾身,蓋尊德樂義云者,所尊之道,雖有之,若或失義,則竟喪其所守。故必以樂義歸結,俾專尊之之道,以學問工夫言之,尊德樂義,爲第一着力處。今殿下,方當初元開講,臣固仰聖志之一念靡懈,而或有旨義之疑難處,必下問,臣等亦或仰質,如是之際,情志自然流通,旣得之善,必正以守之,守之雖正,亦必爲樂字工夫,然後無往而不善。孟子此言,雖只爲士之窮達而發,殿下,今日之聖學,亦於尊德樂義上體認,則兼善之道,不外乎是,伏願留意焉。上曰,其言甚好矣。象奎曰,玉堂上番所奏甚好。心性天分而言之,界限分明,此等處,必反復論難,不但留心於字句之間,何以則吾爲尊養之道,以是日夕念念不已,則聖學將就之工,尤可驗於盡性知天之域矣。若但着念於心字性字,訓誥名物之間,則大非讀書之法,典學之要,伏望更加留意於躬行心得之道焉。上曰,好言矣。命掩卷,有聞等,以次掩卷,仍命退。諸臣以次退出。
上在昌德宮廬次。
自辰時至申時,灑雪。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
曺錫中啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
藥房口傳啓曰,臣等伏見夜下傳敎,有朝上食親行之命,此月此日,聖心增感,乃有此展誠殯殿之擧,臣等追念疇昔之盛事,仰惟孺慕之宸衷,不任抑塞之至,第今雨餘,風寒猝劇,晨朝陰冷,無異冬令。此時將攝之節,不宜一毫少忽,何可觸冒勞動,過致哀毁,不念榮衛之受損乎?臣等悶迫之極,玆敢相率陳籲,亟寢成命,仰體殿宮惟憂之念,千萬顒祝,惶恐敢啓。答曰,玆承玆敎,不得親行。
大王大妃殿,以承傳色口傳下敎曰,今日朝上食,大殿有親行之敎矣,風日若此,故已爲勸挽,此意知悉。
傳于金近淳曰,右副承旨入侍。
傳于李集斗曰,前咸鏡監司留待。
傳于李集斗曰,都承旨與前咸鏡監司入侍。
申獻朝啓曰,檢閱李存秀,由限已過,卽爲牌招入直,何如?傳曰,允。
以檢閱李存秀牌不進罷職傳旨,傳于申獻朝曰,只推
申獻朝啓曰,檢閱李存秀,旣有只推之命,卽爲牌招入直,何如?傳曰,允。
以大司諫成鼎鎭,司諫金銑,獻納尹命烈,執義柳耕,掌令吳翰源·柳河源,持平李垿牌不進罷職傳旨,傳于曺錫中曰,只推。
曺錫中啓曰,行大司憲李直輔,持平嚴思彦在外,執義柳耕,掌令吳翰源·柳河源,持平李垿牌不進,監察茶時之意,敢啓。傳曰,知道。
以咸鏡監司李秉鼎狀啓,德源府使沈鐮,今夏飭敎之下,趙之碑,獨不埋置,加設武任,捧賂差出至及於賤役之常漢,其子到門之時,許多所費,全責於富民遍,徵於各廳,醜聲藉藉,行路皆傳,爲先罷黜。其罪狀,令攸司稟處事,傳于徐有聞曰,口傳差出。
吏曹口傳政事,以申協爲德源府使。
徐有聞,以國葬都監摠護使意啓曰,大行大王諡冊文草圖書,睿覽後入刻次,令書寫官京畿監司徐鼎修,先爲寫出以入之意,敢啓。傳曰,知道。
李集斗,以吏曹言啓曰,本曹正郞愼性眞呈狀內,矣身老母,素患痰癖之症,當此換節之時,一倍添劃,時日之內,萬無離側之望,斯速入啓遞改云。其親病旣如是沈重,則有難强令察任,改差,何如?傳曰,允。
李集斗,以吏曹言啓曰,忠州牧使李性重呈狀內,矣身名字,改以英重,斯速入啓帖文成給云,李英重,依例令藝文館給帖,何如?傳曰,允。
徐有聞,以弘文館言啓曰,本館下番副修撰臣朴鍾淳,以召對冊子,問于領事事,晝仕出去之意,敢啓。傳曰,知道。
金近淳,以壯勇營言啓曰,本營軍器,尙今多有未備者,年前,以分等歲造之意,已爲節目啓下,而以其歲入財力之姑未拮据,尙稽設施言念戎政,極涉疎虞。昨冬軍器修繕物力,以備局句管穀物中三千石,移劃取用事,草記蒙允矣。各樣軍器,今當措備,而以三千石穀物,難以需用於每年課造之役,大米三千石,自今年,爲始每年加劃事,令廟堂,更爲分付,何如?傳曰,允。
金近淳,以兵曹言啓曰,卽接西所衛將朴志泓牒報,則本所東邊中松一株,因風折傷云,令該所,依例斫去之意,敢啓。傳曰,知道。
曺錫中,以義禁府言啓曰,江原監司李魯春狀啓內,襄陽府使朴趾源罪狀,令攸司稟處事,啓下矣。朴趾源時在任所云,依例發遣府羅將,拿來,何如?傳曰,允。
黃海監司鄭日煥疏曰,伏以惟天不弔,蒼生無祿,大行大王奄遺弓劍,因山已定,日月有期。伏惟我聖上,沖年嗣服,哀號罔極,行路猶涕。況臣以前日僚屬,蒙被聖眷,有年于此矣。每伏想殿下瞿瞿皇皇,如有求而不得之狀,眼淚如注,與人語及,目未嘗乾。嗚呼,蒼天,曷辜?此臣民,仍伏念臣,識見茫昧,才猷淺短只一老蔭,而猥荷先大王拂拭之恩,年除歲遷,遽躋卿月之班,以至追榮臣父臣祖皆出特恩,頂踵毛髮,莫非晠德攸曁。每懷爲先王一死之心,而及至天崩之日,尙此頑忍視息,不能效褥蟻之忱,棲屑江郊以待因山時一哭而歸矣。迺者千萬夢想之外,伏奉敎旨,以臣爲黃海·道觀察使者,臣驚惶震懍,罔知攸措,直欲鑽地以入而不可得也。竊念以蔭官而出爲方面之任,其例甚罕,除非地望足以彈壓列邑,材諝足爲盤錯利器,則不能與焉。顧臣怪拙規模,措大貌樣,何敢承當得這重任乎?又況向者慈聖殿下所下傳敎,有曰,民之苦樂死生,係於監司守令之賢否,蓋重其任愼是選之盛意也。方當新化勵精之時,尤宜精擇其人而任之也。乃以數十州許多生靈,付於如臣衰劣者,是豈慈聖愼重之本意也,亦豈不苟艱之甚乎?雖以該道言之,三歲四易其任,送往迎來,吏民俱困,今年使星絡繹於道路,民力凋殘於酬應,猝難蘇醒,以臣消鑠之神精,何以拯救?又徵債一事,已有年所,當此民困財竭之時,以臣衰朽之氣力,何以收殺?臣於年來,有除輒謝,隨行逐隊,匪敢若固有之,怵畏義分不敢爲辭巽之許,至於西藩,則揣分量力,實無堪當之望,玆將實狀,仰籲於天地父母之前。伏乞聖慈,諒臣才分,念國重任,亟命鐫遞,以幸公私焉,臣無任云云。答曰,省疏具悉。卿其勿辭,往欽哉。
校理金熙周疏曰,伏以臣之儱侗愚劣,何足比數於百執之列,而自釋褐以後,猥被大行朝曠絶之春,敎育之則爲嚴師,撫愛之則爲慈母,至如一資半級,皆出持恩,臣感激殊私,筋力奔走,欲效其萬一而不可得也。今當天地崩坼之日攀慕號霣,靡所逮及,區區竊自念我頂踵毛髮,皆我大行朝造化中物耳。雖鹵莽如臣,愚陋如臣,而一半分追報之道,惟在我殿下當此罔極之時,何敢以不稱而不盡乎?矢心向前,冒沒供職,而第疎逖之蹤,不分東西,觸處生疣,言必爲妄,動輒貽譏,不待人言而自知亦熟矣。至於掌令柳河源之發啓,而臣實不勝慙恧之至。臺官,是與大臣相可否者,則其尊且重,果何如,而臣亦嘗忝叨是職,竊有親承聖敎者,臺廳傳啓承批之後,有賓對之命,則只令長官登筵,未傳啓則,行公諸臺,竝爲進參爲宜。臣於是,奉以爲金石之典,而向日賓對,則竝與長官而不參故,妄以爲我殿下恭默之中,有此賓對之擧,時出於爲國家恤民事之聖意,而諸臺不參,實甚駭然。率爾陳奏,直請譴責,官師相規,雖是古道,而言語有失,亦非細過,況以堂堂臺閣之重,由臣之故而始經,則臣之過,奚但生疎而已乎?臣尤不勝萬萬惶愧者,以臣臺官譴責之請,至比之於欲入閉門。噫,當聖上初元求言之日,名以論思,敢爲閉塞言路之計,則其爲罪,至於何境也?彼臺臣之論罪也重,而請勘也輕,雖未知其意之所在,而豈非瞿然悚蹙之甚者乎?玆敢短章自列,仰瀆崇嚴。伏乞聖慈,亟令遞臣職名,仍治臣罪,以爲妄言者之戒焉。臣於自引之章,何敢贅及他說,而區區愚衷,有不能自已敢此附陳焉。臣忝在經幄,隨衆登筵,每仰我聖上問學之盛,造詣之深,實有所欽歎之至。諛見膚識,更何有絲毫之補,而第伏念君子爲學,本之經學,以立其根基,旁及諸史,以廣其間架,帝王之學,雖與韋布不同,而竊考本館故事,我列聖朝召對夜對,多以史記諸書進講,亦恐未必其不爲是也。我殿下講學之工,固當以經訓爲主,而暇以史記等書,發難商確,或論人物賢否,或論治亂得失,以已往之迹,作爲今日之鑑,則不但懲創感發之在於是,抑亦爲格物窮理之一端也。深留聖意,千萬幸甚,臣無任云云。答曰,省疏具悉。召對冊子,問于領事以奏,爾其勿辭察職。
庚申九月十三日辰時,上御熙政堂。右副承旨與勸講閣臣入侍時,右副承旨金近淳,假注書李允謙,記注官金景煥,記事洪奭周,檢校直提學李晩秀,原任直閣金祖淳,以次進伏訖。上讀前受音,自孟子第七卷盡心上編第三十八章,孟子自范之齊,止惟聖人然後,可以踐形,讀訖。開卷讀新受音,自四十一章,齊宣王欲短喪,止君子之所以敎也,讀訖。又讀集註一遍,讀訖。晩秀解釋文義以奏,且曰,三代之際,通行三年之喪,其後間有明君哲辟而猶未行焉。至宋孝宗,必欲行三年之喪,而竟未果,我朝則自列聖朝,修明禮制,自上達下,通行三年之喪,以是雖愚夫賤流,三年之喪,則斷知其必行,此可見祖宗朝深仁厚澤之入人深也。陳文義訖,上曰,自今日受音後,讀十遍爲限乎?祖淳曰,或五遍十遍,惟商量讀之,而但早朝無所進御,則有妨於節宣之方矣。晩秀曰,雖讀五遍,心無間斷,則可爲專一之工。古人讀書之時,中間若生雜念,則掩卷少憩後,收拾眞心,而更讀之云。今殿下亦看念無所間斷於讀之之時,是乃專一之工也。十遍雖多於五遍,若不聚精會神,則有何益焉?伏望以無少間斷爲一副規模焉。上讀五遍訖,晩秀曰,此章內,如有可疑處,下問焉。上更問子謂之姑徐徐云爾之義,晩秀釋奏。上曰,此孟子所以斥公孫丑不明於禮制也耶?晩秀曰,然矣。少頃,命退。諸臣以次退出。
庚申九月十三日午時,上御熙政堂。都承旨與前咸鏡監司入侍時,行都承旨李集斗,假注書金邁淳,記注官承膺祚,記事官洪奭周,前咸鏡監司具㢞,以次進伏訖。上曰,前咸鏡監司進前。㢞進前伏。上曰,卿何以作行乎?㢞曰,臣自英廟朝,受國厚恩,由史官而致位宰列,逮我大行朝,所被恩造,益復罔極。只緣臣不忠無狀,遭此罔極之變於千里關外,今始奔哭,衷情抑塞,不知所達矣。上曰,卿新從外來,有弊瘼之可言者乎?㢞曰,臣久叨重任,無所裨補,而第有一二弊瘼之入思者,擬於登筵時仰奏,玆以笏記書來,未知仰奏乎?上曰,見大臣言之,仍命先退。㢞退出。上命書校理金熙周疏批,集斗承書訖。賤臣奉而先出,承史隨後退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
曺錫中啓曰,合辭許久闕啓,連日監察茶時,事甚未安,兩司除在外外,未肅拜呈告人員,竝卽牌招,何如?傳曰,允。
以執義柳耕,掌令柳河源,持平李垿,司諫金銑,獻納尹命烈牌不進罷職傳旨,傳于曺錫中曰,只推。
曺錫中啓曰,行大司憲李直輔,持平嚴思彦在外,執義柳耕,掌令柳河源,持平李垿牌不進,掌令吳翰源陳疏入啓,監察茶時之意,敢啓。傳曰,知道。
傳于沈象奎曰,右承旨入侍。
大王大妃殿,以承傳色口傳下敎曰,造果廳處所,未及下敎矣,隆安門內造果廳,假家三間造成,其餘修補以給。
傳于李集斗曰,兵判所帶雲觀提調許遞,令該曹口傳差出。
吏曹口傳政事,以李晩秀爲觀象監提調。
傳于徐有聞曰,明日望奠,當親行,該房知悉。
大司諫成鼎鎭啓曰,臣卽伏見校理金熙周對辨憲臺之疏,則復申日前賓對論斥諸臺之說,而有曰竝與長官而不參,伊日長官,卽臣也。儒臣之伊日論斥,只論行公諸臺,而臣於其時,旣非行公之人,且當初元求助之時,義重叩謝,召牌之下,不敢不冒沒出肅矣。今其疏語,竝與臣身而斥之,無論行公與未行公,伊日之未參賓對,臣與譴罷之諸臺,旣無異同。況又儒臣之論斥若是,滿心慙恧,無地自容。臣以此情踪,其何敢一刻晏然於臺次乎?請命遞斥臣職。答曰,退待物論。
得于徐有聞曰,未下直監司·守令,皆令明日辭朝。
曺錫中啓曰,未下直守令,明日辭朝事,命下矣。德源府使申協,兩司當爲署經,而憲府則行大司憲李直輔,持平嚴思彦在外,執義柳耕,掌令柳河源,持平李垿傳旨未下,掌令吳翰源疏批未下,諫院則大司諫成鼎鎭,引避退待,司諫金銑,獻納尹命烈傳旨未下,正言李東宇·李在外,不得署經云,何以爲之?敢稟。傳曰,違牌臺諫只推,牌招署經。
曺錫中啓曰,德源府使申協,兩司當爲署經,而行大司憲李直輔,持平嚴思彦,正言李東宇·李在外,大司諫成鼎鎭引避退待,執義柳耕,掌令柳河源,持平李垿,司諫金銑,獻納尹命烈牌不進,掌令吳翰源疏批未下,無以擧行,何以爲之?敢稟。傳曰,申飭行公,使之署經。
以執義柳耕,掌令柳河源,持平李垿,司諫金銑,獻納尹命烈牌不進罷職傳旨,傳于曺錫中曰,只推。
以京畿監司徐鼎修狀啓,南陽府使李馨秀,遭母喪事,傳于徐有聞曰,政官待開門牌招,開政差出。
徐有聞,以弘文館言啓曰,召對冊子,問于領事以奏事,命下矣。問于領事,則領議政沈煥之以爲,召對之用史書,自是古例,孟子畢講後,以綱目繼講似好云。左議政李時秀,以爲法筵講經書,召對講史記,以法筵重於召對,而經書重於史記故也。卒哭前,只行召對,則捨經書而進史記,經重之分,恐不宜如是,姑爲繼講經書,待卒哭後,開法筵之時,更爲稟定,似爲得宜云。右議政徐龍輔以爲,經史如車輪鳥翼,不可偏廢。故法筵講經書,召對講史記,卽國朝流來之例,而卒哭之後,自當日開法講,則經與史之一時兼講,反有不專之慮。因山之前,餘日無多,而見今進講之孟子,所餘亦無多。孟子畢講後,就春邸時所講四書·小學中,姑爲繼講,如溫繹之例,似有實效,而至於卒哭後所講法講及召對冊子,臨時更爲議定似好云矣。大臣之議如此,孟子畢講後,繼講冊子,何以爲之?敢稟。傳曰,小學爲之。
徐有聞,以弘文館言啓曰,召對繼講冊子收議草記,以小學爲之事,命下矣。本館所在,只是二件,不足件,令芸閣,依例印進之意,敢啓。傳曰,以春坊所在件,取用,可也。
曺錫中,以兵曹言啓曰,今九月十七日,二番內禁衛番次,而該番將未差之代,依例口傳差出,何如?傳曰,允。
兵曹口傳政事,以趙拓壤爲內禁衛將。
曺錫中,以兵曹言啓曰,知中樞府事金相岳,僉知中樞府事崔景翼,景福宮衛將宋敏欽,俱以身病猝重,供職無路,竝改差,何如?傳曰,允。
金近淳,以訓鍊都監言啓曰,今九月十五日,魂殿望祭,朝奠兼行時,因兵曹節目,東營軍四十五名,哨官李重葉,集春營軍四十五名,哨官金宗爀率領,弘化門外左右邊排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
金近淳,以舟橋司言啓曰,舟橋排設,今日畢役之意,敢啓。傳曰,知道。
曺錫中,以義禁府言啓曰,咸鏡監司李秉鼎狀啓內,德源府使沈鐮,爲先罷黜,其罪狀,令攸司稟處事,啓下矣。沈鐮,時在任所云,依例發遣府羅將,拿來,何如?傳曰,允。
義禁府啓目,安城前郡守朴宗羽,原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
掌令吳翰源疏曰,伏以嗚呼蒼天,我大行大王,棄群臣之日,小大臣庶,波奔呼號,如不欲生,凡幾月于玆。然而內而百司胥吏,皆守常度,外而八方黎元,各帖厥居,相與依仰爲命者,政以我离輝繼照,慈聖臨朝,處置政令,一遵先大王謨訓故耳。嗚呼,日月遒邁,珠邱卜吉,廞儀啓期伏況我殿下出天之孝,慈聖殿下止慈之德,哀恫靡及,益復如新,忍將何辭,仰譬其萬一耶?顧臣螻蟻之賤,卽亦先大王拂拭陶甄中一物也。頂踵毛髮,莫非恩造,當此擧國如喪之時,冤酷痛霣,自不覺淸血之逬泉也。嗚呼,惟我殿下,沖年巨創,哀毁踰制,孝思之實,感動中外,而臣民之憂慶交切,慶者,以爲自古帝王,欲善治而不能者,以其無根本之德故也。我殿下,誠孝若此其至矣。擴而充之,發爲政令注措,無往而得其理,此實吾東方太平萬世之基也。憂者,以爲主上沖年,元氣未完,榮衛未實,若一於哀而不以禮節之,不言之中,難保無受損之慮,用是焦遑,若無所屆。嗚呼,人君之孝,在於進學修德,繼志述事,不專在於哭泣攀擗之節也。臣謹按禮曰,毁瘠不形,又曰,五十不致毁,今我殿下寶齡未盛,參看於禮訓之旨,尤非致毁之時也。況我四百年宗祧之重,托於殿下一身,數千里生靈之命,係於殿下一身,殿下於此,亦安得不惕然反顧,淵然深省,思所以節哀順變,自寬自譬,以至服食寒煖之節,起居節宣之方,加保嗇導納天和,毋過勞以致損,毋過哀以致毁,此非獨頤養之方,亦爲學問之要也。嗚呼,臣旣以保護二字仰勉,則臣所謂人君之孝,在於進學修德,繼志述事者,亦可以一二陳之矣。惟我邦聖神相承,禮樂文物,煥然可述,而至於學問之工,誠敬知行,爲傳心之要,以格致修齊爲出治之法,頻御經筵,日有衡程,旣設朝講晝講之制,又有召對夜對之規,樂與賢士大夫,討論性命之源委,商確政事之得失。雖或値翼室宅恤之日,嚴廬恭默之中,甫過公除,卽許召講,不懈益虔。亦粵我先大王,自在春邸,潛心力學,眞知實踐,會通乎一原分殊之理,剖析乎精義入神之妙,發爲政令而權衡律度,不差尺寸,措諸用捨而忠邪賢愚,莫逃鑑秤,治具成矣,聖學至矣。然惟眞積力久,欲罷不能,夙興夜寐,講讀不輟,以至有手圈諸書之發揮,而尤惓惓服膺於朱子之書,猗與盛矣,其又有功於斯文也。惟是之故,得堯·舜傳授之心,兼曾閔篤至之行。以言乎人倫之至,則典禮嚴而經權合宜以言乎會經之功,則義理明而世道底定,臨御二紀之間,盛德至善,民之不能忘者,有非良史氏所敢彷彿模畫,而若夫別嫌明微合乎中正之道,毫裁縷斷,牖我膠固之類,至於五月三十日筵敎之下質前聖而若符,俟百世而不惑者也。此莫非講學中徹頭徹尾,做將出來,而亦我殿下之所親見而知之者也。嗚呼,惟我列聖曁我先王,雖在春秋鼎盛之日,聖學高明之後,不自滿暇,終始典學,猶尙如此。況今殿下,新服厥命,其所以將就聖德之方,顧不在於勸學歟。仍伏念學問者,非但讀書而已。必於日用事物之間,求其合於義理之謂也。然其合理與否,不能自知也,讀書以明理也。若終日讀書,了然不涉於應事接物之際,則此乃拘儒曲士,鉤章棘句之學,非人君之學也。伏願殿下,繼自今,益勤召接,親近賢士,敬對方冊,討論粵義,以正心修身之爲齊治之根本,以重道禮賢爲御世之型範,則聖德日進而先志克述矣,此豈非人主之大孝乎?嗚呼,今日之悠悠萬事,莫大於是。蓋保聖躬爲講學之本,勤聖學,又爲明義之本,聖躬康和然後,百度可貞,則愛護嗇養之方,不可少緩也。聖學卓詣然後,義理益闡,則龍象法筵之講,不可少間矣,惟殿下懋哉懋哉。臣於目下事,有萬萬驚惋者,玆敢尾陳焉。臣竊聞諸道路,城西古刹,有一妖巫,稱薦福德,敢托道場,僭設鹵簿之儀,語及至尊之地,傳說甚駭。噫嘻,痛矣。此何爲者?粵昔成廟違豫之日,巫女祈禱,在於近泮之地,伊來章甫,奮然逐之,至有登聞之擧,而聖敎若曰,士氣如此,予疾若瘳,士林至今莊誦,傳爲美事。況我大行大王,扶正斥邪之盛德,固不可殫述,而至於末之僧巫之徒,亦使之一切屛逐,不得接跡於城闉之間,此尤臣隣之所欽仰,吾道之益增光者也。今當一初淸明之日,如此非理不經之事,益加痛禁而嚴斷之,則此亦爲發揮我大行朝盛德大業之一端也。伏乞聖明,亟命攸司,嚴査妖巫,明正邦刑焉,臣無任云云。答曰,省疏具悉。所陳甚好當留意,附陳事,予何知之?必因流來謬例,今方令內司,嚴査痛禁之,此等妖巫輩,亦令攸司,搜捕遠逐,臺閣有此言,予喜之,勿辭察職。
庚申九月十四日辰時,上御熙政堂。右承旨與勸講閣臣入侍時,右承旨沈象奎,假注書李允謙,記事官李存秀·洪奭周,原任直閣南公轍·尹行恁,以次進伏訖。上讀前受音,自孟子第七卷盡心上編,第三十七章,自齊宣王欲短喪,止君子之所以敎也,讀訖。又開卷讀新受音,自第三十九章公孫丑曰,道則高矣美矣,止至滕更有二焉,讀訖,又讀集註一遍讀訖。行恁解釋文義以奏,至彀率之義陳奏訖。行恁曰,以今殿下日用行事言之,自有漸次階級,早朝起寢,盥洗後,殿宮問安。問安後,又爲講學,又其後機務酬接,此是次第件事也。但篤盡涵養之工,則自然漸至成德,下文亦言其進銳者,其退速,此不可不戒矣。上可之,至挾貴之義,行恁曰,人君處至尊之位,最貴不恥下問,以天道言之,難以獨運於上。故四時之政,五行之運,有所資益焉人君亦豈可獨運於上乎?必也事之疑難不知者問之,此正好問則裕也。彼漢·唐中主,處尊貴之位,凡於政令施爲,謂群下莫予違,嵬然自聖,視群臣摧挫抑揚,少無難焉。此非不恥下問之義,徒歸於挾貴之科也,可不戒哉?伏願繼自今,每日講筵,若有平日所嘗疑難處,必下問,臣等亦有時仰質,如是而情志流通則幸矣。且此講與經筵有間臣等召接時,取其簡便,亦宜於節宣之方,講音亦必爲低擧,毋損聖聰,是臣區區之望也。上可之,陳文義訖。上讀十遍,讀訖。命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
徐有聞啓曰,今月十八日,山陵開金井時,承旨進去事,禮曹單子啓下矣,何承旨進去乎?敢稟。傳曰,右副承旨進去。
金近淳啓曰,行大司憲李直輔,持平嚴思彦在外,執義柳畊,掌令吳翰源,持平李垿牌不進,掌令柳河源陳疏,監察茶時之意,敢啓。傳曰,知道。
金近淳啓曰,大司諫成鼎鎭引避已至經宿,尙未處置,德源府使申協,署經事,有申飭行公之命,而屢度催促,尙不擧行,事甚未安,除在外外,未肅拜呈告人員,竝卽牌招,以爲處置署經之地,何如?傳曰,允。嚴飭擧行。
傳于李集斗曰,監司守令,使之明日辭朝,海伯何不辭朝?爲先推考,卽爲辭朝。
李集斗啓曰,吏曹判書趙鎭寬,參判尹行恁,參議金羲淳牌不進推考傳旨及罷職傳旨,纔已捧入,而判書疏批已下,參議有只推之命,與參判更卽牌招,何如?傳曰,允。
傳于金近淳曰,右副承旨入侍。
李集斗啓曰,假注書李允謙,身病猝重,勢難察任,今姑改差,何如?傳曰,允。
金近淳啓曰,左邊捕盜大將吳毅常,以陪往大將,軍人點考事,明日慕華館出去矣,所佩命召及大將·牌傳令牌,何以爲之?敢稟。傳曰,仍佩往來。
以吏曹參議金羲淳牌不進罷職傳旨,傳于李集斗曰,只推。
李集斗啓曰,黃海監司鄭日煥,卽爲辭朝事命下,而謂有身病,不爲出肅,事體所在,極爲未安,從重推考,何如?傳曰,允。更爲催促,卽爲辭朝。
以承傳色口傳下敎曰,都監堂上,三日一次,欑宮奉審。
金近淳啓曰,德源府使申協,兩司當爲署經,而行大司憲李直輔,持平嚴思彦,正言李東宇·李在外,執義柳耕,掌令吳翰源,司諫金銑,獻納尹命烈牌不進,掌令柳河源陳疏入啓,大司諫成鼎鎭引避退待,不得署經,何以爲之?敢稟。傳曰,山林外在外人許遞,今日政差出。
以執義柳耕,掌令吳翰源,持平李垿,司諫金銑,獻納尹命烈牌不進罷職傳旨,傳于金近淳曰,只推。
李集斗啓曰,吏曹判書趙鎭寬,參判尹行恁,參議金羲淳再牌不進,推考傳旨及罷職傳旨,今方捧入,而開政命下之後,如是違牌,不卽承膺,事體所在,極爲未安,判書參判,所當更請牌招,而係是一日三牌,何以爲之?敢稟。傳曰,亞銓在閣中,使之開政差出,守令當日辭朝。
李允謙改差代,以呂東植爲假注書。
大王大妃殿,傳于沈象奎曰,本殿水賜間別監李宗斗·金昌大,以掖庭下人,不告於中官,以中官之名,爲手本受出前例於戶曹云,無嚴之罪狀,萬萬駭然,首倡受出之下人,査實,而爲後日嚴懲,以當律擧行。
金近淳啓曰,黃海監司鄭日煥,辭朝有命,而旣入闕中,只爲肅謝,不爲下直,仍卽出去,事體所在,誠極未安,推考警責,何如?傳曰,允。
以吏曹參議金羲淳再牌不進,罷職傳旨,傳于李集斗曰,只推。
有政。吏批,判書趙鎭寬牌不進,參判尹行恁進,參議金羲淳牌不進,左副承旨徐有聞進,啓曰,判書趙鎭寬,參議金羲淳竝牌招不進,小臣獨政未安,何以爲之?敢稟。傳曰,仍爲之。以金秀臣爲持平,李東萬·鄭㝡成爲正言,洪受浩爲副校理,具得魯爲修撰,韓用龜爲兼同經筵,李安默爲吏曹正郞,崔時淳爲奉常正,林漢浩爲司成,金在昌爲敦寧判官,趙用鎭爲造紙別提,申大尹爲南陽府使,李膺福爲甲山府使,兼養賢奉事單文尙中。
金近淳,以兵曹言啓曰,加設五衛將尹昌淳·任光白,俱以身病猝重,時月之內,無望供職,呈狀乞遞,竝減下,何如?傳曰,允。
兵批,判書金祖淳進,參判李翊模病,參議朴奎淳入直,參知金觀柱未肅拜,左承旨申獻朝進。以鄭尙愚爲副摠管,李鎭復爲同知,李樂培爲僉知,李良弼爲五衛將,金世徵爲忠翊將,崔得謙爲景福將,李亨謙爲宣傳官,李彬爲訓鍊僉正,鄭億祚爲武兼,任慶麗爲防踏僉使,同知單李元膺,護軍金相岳,副護軍朴齊家·崔景翼,副司直嚴思彦,副司果李東宇·李,以上竝單付。
金近淳啓曰,德源府使申協,辭朝有命,尙未署經,今日政新除授臺諫,竝待下批牌招,執義柳畊,掌令吳翰源,持平李垿,司諫金銑,獻納尹命烈,旣有只推之命,掌令柳河源疏批已下,竝一體牌招,以爲備員署經之地,何如?傳曰,允。
金近淳啓曰,德源府使申協,兩司當爲署經,而行大司憲李直輔,持平金秀臣在外,大司諫成鼎鎭引避退待,司諫金銑,獻納尹命烈,正言鄭㝡成,執義柳畊,掌令柳河源,持平李垿牌不進,只有掌令吳翰源,正言李東萬不得備員署經,何以爲之?敢稟。傳曰,違牌臺諫只推,更爲牌招,夜已深,卽爲入來署經,更勿煩稟。
徐有聞,以國葬都監摠護使意啓曰,今日申時量,本都監分差繕工監,冶匠假家失火,幸卽撲滅,物種則別無燒燼,而假家十二間,盡爲延燒事極驚駭,常時不善檢飭之罪,不可無警,當該分差繕工監官員,令該府拿問處之,何如?傳曰,允。
以右邊捕盜廳都監別工作假家十二間,燒燼時,禁盜無事單子,傳于申獻朝曰,都監草記,則入啓已久之後,今始來呈,民家失火,不可如是,況莫重役處乎,無一言捧入承旨遞差,此單子,送于大臣。
申獻朝啓曰,臣與同副承旨曺錫中伴直矣,纔已遞差出去,伴直無人,左副承旨徐有聞,卽爲牌招,何如?傳曰,允。
徐有聞,以山陵都監摠護使意啓曰,山陵開金井在於今十八日,臣與時原任大臣,觀象監提調禮曹堂上,除肅拜進去之意,敢啓。傳曰,知道。
徐有聞,以長生殿都提調意啓曰,外梓宮着漆,今九月十四日,已滿六十度,臣等今日來詣奉審,則漆色極其光潤,少無所欠,仍爲停漆,以待堅乾,今二十四日,結裹奉安於正殿月廊,二十八日習儀,三十日卯時,陪進山陵之意,敢啓。傳曰,知道。
金近淳,以備邊司言啓曰,度支事勢,支用無路,不得不區劃措處之意,頃有所筵稟矣,今番三都監物力內下之數,統計爲八萬餘兩,祭需價錢爲九萬四千兩,而此外各項應用之需,又不下於此數,則見今京外蓄儲,在在枵然,準此數劃給,其勢末由,先以關西小米二萬石,遼軍木二百同取用事,分付戶曹,何如?傳曰,允。
金近淳,以司僕寺一二提調意啓曰,今此大行大王發靷時,各差備入把馬數,別單書入之意,敢啓。傳曰,知道。
金近淳,以禁衛營言啓曰,本營分授崇禮門西邊體城四間許頹圮處,今已畢築,把守軍兵,依例撤罷之意,敢啓。傳曰,知道。
掌令吳翰源,副校理趙萬元,正言李東萬,副修撰閔耆顯啓曰,請鄭致達妻,亟令王府,快正典刑。措辭見上一行刀割答曰,不允。
掌令吳翰源,正言李東萬啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚快正王法。措辭見上答曰,不允。
掌令吳翰源啓曰,請泰安郡投畀罪人申耆亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上新除授持平金秀臣,時在京畿廣州地,請斯速乘馹上來事,下諭。答曰,亟停勿煩,下諭事,依啓。
正言李東萬啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,竝令王府,拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上大司諫成鼎鎭,以卽伏見校理金熙周對辯憲臺之疏,則復申日前賓對論斥諸臺之說,而有曰,竝與長官而不參,伊日長官,卽臣也,儒臣之伊日論斥,只論行公諸臺,而臣於其時,旣非行公之人,且當初元求助之時,義重叩謝,召牌之下,不敢不冒沒出肅矣。今其疏語,竝與臣身而斥之,無論行公與未行公,伊日之未參賓對,臣與譴罷之諸臺,旣無異同,況又儒臣之論斥,若是,滿心慙恧,無地自容。臣以此情踪其何敢一刻晏然於臺次乎?引嫌而退堂疏所論,只指行公未肅長官,不必深引,不可以此輕遞言官,請大司諫成鼎鎭出仕。答曰,不允。末端兩件事,亟停勿煩,處置事,依啓。
吏曹判書趙鎭寬疏曰,伏以雲馭邈矣,廞衛迫矣。龍髥未攀,蟻縟莫效,沁沁泄泄,日趨敦匠,臣之冥頑,胡至于此,每於籌對,忝玆末班,仰瞻深墨之容,恭承簾帷之敎,有淚無從,不知所以奉聖意而禆新化也。仍伏念臣,碌碌無一能,凡於百執事之末,無所攸當,而幸際我大行大王之盛德至仁,與天同大,無物不遂,遂得以拯濟涵濡,節次推排,滾到於六卿之列,顧其踐歷,何莫非踰分濫涯,而若其情理義分之所不忍,決不堪者,未有如今日所奉之天官新命也。臣於此,未論其任大責重之非其人,調劑激揚之無其術,進退鑑別之蔑其才,卽有至痛深恨,萬萬不敢當之鐵限存焉。在昔臣家之所遭,職由是耳,藩務琑屑,猶屬影子,銓地一着,實爲根柢,雖於日月回照,雲水事空之後,卽此一步,乃爲臣沒齒矢心之所,不如是則,無以痛自懲艾,而暴素衷於來後也。是以臣於向年之除藩也,屢疏陳情,竟蒙先朝之體諒,則今之所叨,爲任也倍重,必辭也尤切,不得不以前日之所血懇者,涕泣而復陳,以殿下善繼之孝,亦豈靳於先朝已施之澤乎?且念臣三世於是職,此實國朝之所罕,亦近道家之深忌,過福之災,卽其必至之理,而此猶未暇恤焉。惟其區區素執,刻鏤心肺,決無以承當故耳。臣聞九折之坂,下車則爲孝,叱馭則爲忠,古人所以盡分於君親之際者,殆若殊途異轍,而其實則易地皆然,今臣所處,非下車之坂也。乃敗轅之地,而强欲叱馭而前,則其必攬轡垂涕,有不忍過者,不亦爲仁人之所悲也哉?顧臣受英廟之殊渥,荷先朝之大德,及至我聖上踐阼之初,首膺玆選,恩至厚也,榮莫大焉,俯仰感泣,當作何心,苟非必可辭之義,不獲已之情,則豈不欲殫竭駑鈍?生死向前,幸而有濟於萬一,此臣所以追先臣未卒之志,庶幾報答於三朝也。雖然,知事親然後,可以事君,知守身然後,可以守職,臣之冒死不敢出者,正欲以事先朝之事,事殿下也,一遞之計已決,匹夫之守難奪,嶺海在前,鈇鉞是俟,退伏郊坰,冒違召命,臣罪至此,萬殞猶輕,玆敢仰首疾聲號呼於嚴廬之下。伏乞天地父母,俯諒臣情志之切可矜,特收臣新授職名,仍治臣逋慢之罪,以安私分,以正邦憲,不勝幸甚,臣無任云云。答曰,省疏具悉。卿其勿辭行公。
兵曹參知金觀柱疏曰,伏以皇天不弔,臣民無祿,我大行大王倏爾厭世,匝域含生,冤號如喪,伏惟我殿下哀慕攀擗,靡所逮及,踐位行禮,孝思罔涯,彼蒼者天,胡寧忍此?臣於大喪之日,身縻邊寄,疾病濱死,千里奉諱,祗自隕絶,不意曲被遞改之恩,獲遂奔哭之禮,象魏一慟,情理粗伸,旋尋鄕廬,疾勢添劇,奄奄床笫,飾巾待盡,玆者夢寐之外,又伏承騎堂新除之旨,臣聞命震悸,五情墜潰,誠不知所措也。第念臣積釁在身,爲世所仇,數十年過境,無非湛滅之危,特荷大行朝天地鴻造,察之衆惡之中,拯之必死之地,前後曲保,不啻慈父之於赤子。臣雖冥頑,靡粉之願,銘鏤在心,今焉已矣。此生莫報,跼高蹐厚,此何人斯?噫,追先帝報陛下,勉一分自效之圖者,唯在竭蹶膺命,筋力奔趨,而顧臣私義,切有所萬萬難安者。蓋臣壬辰疏擧,亶出於憂宗社之綴旒,痛義理之墜晦,隻手扶綱,以存臣子之大防,而卽與臣再從兄臣龜柱同事,則其於死生榮辱,義無差殊,而龜柱則十年海陸,百艱備嘗,竟至瘐死,間者雖蒙大行朝昭釋之敎,而群咻未已,孤忠莫白。臣則至今生存,飮啄自如,年來甄敍之恩陞擢之命,次第荐加,而厥或逡巡,辭敎截嚴。臣於是惶懍危蹙,情窮勢迫,不得不冒承,非敢自同無故,掦掦出膺也。噫,同罪苟免,古人之所深恥,以倖爲榮,修士之所必棄,臣雖無似,亦嘗奉敎於君子矣。在臣自靖之義,唯當沒身屛廢,杜門訟愆,以爲補息黥劓之圖而已。顧何心獨霑恩渥,視若倘來,拚棄廉義,復厠周行乎?此臣所以飮泣踧踖,不敢趨承,而區區微諒,便成鐵限,無容遽變也。況臣素患痰眩之症,屢年沈痼,雖在田里閑養之日,少失將攝,輒復闖肆,自叨邊郡,瘴炎所祟,一倍添㞃,喘嗽恒苦,飮啖全却,神精都隳,如在煙窟,强策少頃,或至昏絶,似此症形,卽一言尸,至於朝行彈束,尤豈有一分自力之勢哉?第臣病蟄之中,犬馬憂戀之忱,靡日不懸於嚴廬之下,猥承新命,益切愴慟,玆敢扶舁前進,來伏城外,敢陳短章,略暴危悃。伏乞聖上,察臣情病,非出飾讓,新除職名,亟許鐫改,仍命選部,永勿檢擬,俾臣得以安意調息,苟保殘喘,不勝幸甚,臣無任云云。省疏具悉。爾其勿辭察職。
掌令柳河源疏曰,伏以日月無情,穹壤靡逮,仰惟嚴廬孺慕之慟,臣不勝心摧臆塞,如不欲生。況臣之平日洪恩,偏被於父子,殊寵遍及於祖先,而絲毫蔑效,頂踵莫放,此生此世,未卽蓐蟻,中夜無寐,只有血淚之被面而已。仍伏念臣之憒劣無似,濫竽從班觸事妄發,非徒親知之所共笑,抑亦一世之所共知,日者栢府除旨,榮感交切,章皇出肅,草草相規,不過效一日之責,迺者儒臣對辯,不無色辭,謂臣以下語過稱停則可矣。本出於同朝愛惜之心,粗欲交修而存事面而已。獨不念古人爭是非,不失和氣耶?儒臣,旣以率爾自解,臣亦當受以爲過,而第儒臣旣引義,諫長又引退,靜思厥咎,臣實起鬧,其何以晏然冒進乎?署經有命,屢違天召,尤增死罪。伏乞聖慈,亟鐫臣職,以安私分,千萬幸甚,臣於乞免,不宜贅他,而區區犬馬之忱,略效芹曝之誠,惟聖明垂察焉。目今悠悠萬事,莫如聖躬之保嗇,廟社殿宮之所倚托,臣工黎庶之所仰戴,固何如哉?當此終天罔極之日,孝思之至,安得不然,而榮衛血氣之未盛,風雨寒煖之不一,頻下朝晡親行之命,群情抑塞,靡所底定,古昔聖王之大孝,必稱以宗廟饗之,子孫保之,則不亶在於衰疏哭泣之節,亦可見矣。伏願自今以後,親行之禮,必待慈殿下敎,以副億兆顒祝之望焉。帝王治法,自有一副當規模之先定,如射之志乎鵠,工之志乎方圓,志于堯·舜,則亦爲堯·舜,有志者事竟成,良有以也。古人云欲法堯·舜,當法祖宗,猗歟箕範建極,平蕩之治,卽我英廟朝五十年苦心,而粵我大行朝二十五年精一傳承,式至于今,竊想宸心之感惕,承此艱大之遺,今當此月,尤有切焉。伏願殿下,必以法祖宗,先定規模,亦以飭勵臣工,大小上下,一心和同,以底敷錫會極歸極之福焉。民生弊瘼,爲方今第一急務,猗我慈殿惻怛之敎,屢形於諺書,凡在瞻聆,孰不感聳?第諸路積弊,有不可毛擧,而最悶迫者,民庫枵然,凡有公役,徵斂頻繁,猝難糾正,而就其中一條有可變通者,凡大小進上及駄載本價,例以儲米會減,而米價不足之數,始責於民,然而本米,則守令,不敢先動,故必以民錢先策應而後,待惠廳之上下,時月旣經之後,上下之簿始到,而鮮能推還於民庫,適爲吏胥之盜竊,實惠不究,莫甚於此。臣意則各項本價之多少,自有年例,京司按簿可驗,若使各邑,及其當納之時,本價米則先上下而後磨勘於京司,不足之徵於民者,似勝於急時全策應之冤矣。如有濫觴,則儲米當徵於該守,民不至全失,朝家例給,亦無少損,而事係國典,不敢妄請,下詢廟堂,量度裁處,則或爲萬一少補於民矣,臣無任云云。省疏具悉。所陳,下廟堂,勿辭察職。
敎黃海監司鄭日煥書。王若曰,畀重寄於藩臬,官惟其人,別利器於錯盤,恩出愼簡,玆授方面,克殫乃心,睠彼黃海一區,實是靑邱重鎭,控灣塞千餘里,地勢若唇齒輔車,環溟嶽卄三州,土産則魚鹽銅鐵,燕軺相望於道路,供億難支,唐舶時警於海沿,虞憂未弛,況自營府回祿以後,冞切西顧之憂,惟玆關防壯鑰之謨,誰任南仲之責,惟卿烏川華閥,文淸遺孫,言議自韋布之時,伊義理卽其秉執,文學試剸理之任,顧治蹟綽有聲譽,侍講胄筵,惟寡人最多資益,擢置卿列,自先朝已荷殊知,適値藩寄之愼掄,亦欲才具之歷試,玆授卿以黃海道觀察使兼兵馬水軍節度使巡察使海州牧使,卿其殫竭素蘊,佩服殊私,戢奸猾而懋束薪之方,詢疾瘼而布憩棠之化,須思舊弊之盡革,無負委毗之心,勿以今歲之稍豐,或忽懷保之道,自餘裁稟,厥有典常。於戯,當商廬宅恤之辰,應切戀闕之忱,體周翰托重之意,益勉攬轡之思,故玆敎示,想宜知悉。知製敎尹益烈製進。
庚申九月十五日卯時,上詣殯殿。親行望奠入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重·金宗善,右副承旨金近淳,同副承旨曺錫中,記事官金啓溫,假注書李允謙,記事官李存秀·洪奭周,領府事李秉模,領議政沈煥之,左議政李時秀,右議政徐龍輔,原任直提學徐鼎修,檢校直提學李晩秀,原任直閣金祖淳·金勉柱·尹行恁,以次侍立。正時前一刻,通禮,跪啓出次,上具衰服出廬次,通禮,前導入殯殿門,詣板位,通禮,跪啓請跪俯伏哭,上跪俯伏哭哀痛,左右皆俯伏嗚咽,少頃,通禮,啓請止哭,上止哭,集斗奉香盒,錫中奉爐以進,通禮,啓請三上香,上三上香訖,集斗等,奉爐盒入正門,還奠于案上,各從東西挾門出,獻朝奉盞於板位之右,跪進,通禮,啓請執盞獻盞,上執盞以授象奎等,象奎等以次敬奉於板位之左,入正門敬奠,各從東西挾門以出,通禮啓請俯伏哭,上俯伏哭哀痛,少頃,通禮啓請止哭,上止哭,仍詣欑宮門外,哭哀過節,左右皆煎悶罔措,又少頃,上還出殯殿門,通禮,前導入廬次,命藥房時原任大臣入侍,龍輔·祖淳·集斗賤臣存秀·奭周·秉模·煥之·時秀,以次伏訖,秉模等曰,日月如流,今日望奠,又爲親行,哀毁過節,聖體候,若何?上曰,罔極矣。秉模等曰,寢睡·水刺之節,亦何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,禮曹判書入侍。賤臣承命出傳,與晩秀,偕入進伏。晩秀曰,日前以華城影殿祭享,自今年擧行事,筵奏蒙允矣。更爲詳考,則因山前,惟社壇越紼行事,外此各祭享,皆停祭,雖在殯殿,初虞以後,奠始爲祭,今月誕辰,旣在因山之前,享事恐難設行,臣意則因山後,始行享禮,似合禮意,而祭享事體至重,下詢大臣處之,何如?上曰,大臣之意,何如?秉模曰,因山前行享禮,恐違禮意,臣則以禮判所奏爲宜矣。煥之曰,禮判所奏祀典事,揆諸禮意,似爲正當,臣意,亦與領府事無異矣。時秀曰,昨日禮判,以此問於臣故,往復于諸大臣,則諸大臣皆以爲然,臣亦無別見矣。龍輔曰,丙申因山前,萬寧殿,旣無薦享之禮,今亦與此似無異矣。上曰,依爲之。出擧條煥之曰,前咸鏡監司具㢞,見臣,以爲遞歸到城外,聞甲山府遠配罪人李漌,逃歸其家,係是變怪,宜卽分付捉送配所云,漌以賊家連結之罪,投竄極邊,爲二十餘年,乃當此時,闖地逃出,潛入城闉,略無顧忌,情極狡惡,事甚痛駭,纔令攸司,卽爲譏捕,仍發配所,而近來法紀不嚴,重罪遠配之類,亦敢生心跳歸,當該地方官,不能嚴飭之罪,捧現告拿問勘律,其時道臣,亦捧現告,施以譴罷之典,何如?上曰,依爲之。出擧條上曰,領左相,明日山陵進詣時欲爲歷往先山云,不必私持馬,乘馹往來,可也。煥之·時秀,起伏,又敎曰,今番開金井時,卿等,與光恩副尉,同爲進詣看審,可也。煥之,謹當出傳筵敎,與之偕往矣。命退,諸臣以次退待門外,少頃,上出廬次,通禮前導出弘仁門西夾,乘輿還內,諸臣以次退出。
庚申九月十五日辰時,上御熙政堂。右副承旨與勸講閣臣入侍時,右副承旨金近淳,記事官金啓溫·李存秀·洪奭周,檢校直提學李晩秀,原任直閣金祖淳,以次進伏訖。上讀前受音一遍訖,又讀新受音,自第四十四章孟子曰於不可已,止所謂不知務也。兼讀集註一遍,晩秀,解釋文義,仍曰,進銳則退必速,萬事皆然,雖以學問之工言之,循循漸進,自有階級,若以欲速之心,躐等騖遠,則非徒不能進步,易斷難繼,鮮有不中途而廢者矣。至於爲治之道,作事無漸,求效太速,則非徒太平之治難責於一朝,其終也必反歸於廢弛矣祖淳曰,雖以目下讀書之工言之,寬其程課,不多不少,然後乃爲長久可繼之道,若惟求速了,驟加多讀,則朝旣太過,夕必有懈惰之心,此亦進銳退速之病也。上節言不及之病,下節言過者之病,過似勝於不及,而爲弊則一矣。晩秀曰,或過或不及,各自反驗於自己身上,先從偏處矯得,則實爲變化氣質之要矣。上曰,此節卽指其不能有始有終者而言乎?晩秀曰,聖敎誠好矣。詩曰,靡不有初,鮮克有終,書曰念終始典于學,有始有終,眞聖學之所當勉也。解釋旣訖。晩秀曰,此章最宜體念,而急親賢一句語尤爲要切,程夫子所謂親賢士大夫時多,接宦官宮妾時少者,眞千古帝王所當鑑法者也。左右朝夕,所與處者皆賢士,則所聞者皆善言,所見者皆正事,雖或有過差,以其憂國愛君之心,必盡繩愆弼違之方,昌言嘉謨,旣已曰進于前,則先入爲主,邪說不得以間之矣。上仍讀新受音十遍訖。晩秀曰,如有疑義,下詢好矣。上曰,不編愛人急親賢二句,更爲詳釋也。晩秀曰,堯·舜之仁,豈不欲人人而愛之哉?博施濟衆,勢有所不及,故必以親賢爲急,然後君子在位,利澤下施,其終也,亦至於人人而受其賜矣。晩秀又曰,讀書之法,不但多其遍數,必須句句理會,言言體認,如所不可已而已之句,則必須究其所不可已者爲何事,如急先務之句,則必須究其堯·舜之所先務爲何事,以至集註中理一分殊之說,亦須思理一者爲如何,分殊者爲如何,如是讀去,始可有自得之效矣。俄者有始有終之敎,果是聖心之自得於本文章註之外者,讀書之時,自第一遍,至終遍,心在這裏,無少間斷,雖以一遍言之,自第一句至末句,句句字字,無或放過然後,方可謂之有始有終,方可謂之眞箇工夫矣。揜卷訖。上曰,召對繼講冊子,則命以小學爲之矣。晩秀曰,臣已聞之,而惟我英宗大王五十年,聖工全在於此一部,我大行大王,亦嘗屢致意焉。聖學成始成終之工,要不越是矣。祖淳曰,名雖小學而大人之學,亦不外是矣。晩秀曰,此書體用具備,本末兼該,下三篇,又多引用史傳處故,亦可以觀古人得失之實跡矣。上命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
徐有聞啓曰,德源府使申協,憲府則旣爲署經,而諫院則大司諫成鼎鎭,司諫金銑,獻納尹命烈,正言鄭㝡成,牌不進,只有正言李東萬一人,不得備員署經,何以爲之?敢稟。傳曰,違牌人只推,更爲牌招,卽爲署經。
大王大妃殿,傳于徐有聞曰,俄者亦有下敎,而當此時軫念經費,欲除民弊之心,晝夜憧憧者,亦所以仰體先朝聖意也。今聞掖屬輩罪犯,已至如許,各殿宮水賜別監之初不言及中官,以渠任意,文報去來之罪,及至於司鑰輩之無應,爲先啓之手本,而許多物種之當爲與不當爲,渠輩何以知之?任意以無前之例,直報者,究其罪狀,若有一毫忌憚之心,焉敢乃爾?其在懲後之道,不可尋常處之,渠輩之戶曹去來文書竝封下,詳見後問於內侍府,各別査覈,各殿宮掖屬之有罪犯者,一竝付之攸司,照律嚴治,大抵戶曹事極駭然,向來繕工事,猶不懲戒,一從渠輩所報,一竝磨鍊上下,不察之罪,烏可免乎?以此意傳于大臣,又有申飭之事,向日歡慶殿修理及卽今宣政殿修理時,掖屬輩,必不無誅求各司之弊,亦爲各別察治。
傳于徐有聞曰,左副承旨入侍。
以執義柳畊牌不進罷職傳旨,傳于徐有聞曰,只推。
以持平李垿牌不進罷職傳旨,傳于徐有聞曰,只推。
以大司諫成鼎鎭,獻納尹命烈牌不進罷職傳旨,傳于徐有聞曰,只推
徐有聞,以備邊司言啓曰,卽聞國葬都監冶所失火,假家十二間,盡爲燒燼云,莫重敦匠之所,不能致愼,有此失火者,萬萬驚駭,當該別工作郞廳,自都監草記論罪,而至於部內失火,雖在尋常閭家,京兆捕廳及字內營門之趁卽撲救,仍爲登聞,法意攸在,而況此至重之役處,有失火之擧,而都監草記,已久之後,始乃登聞,字內營門之初不來救,事體所在,俱萬萬駭然,當該京兆堂上捕將及字內營門大將,竝罷職,何如?傳曰,允。
徐有聞啓曰,訓鍊大將李漢豐,因備邊司草記,罷職事,允下矣。將兵之任,不可一刻無摠察之人,何以爲之?敢稟。傳曰,禁將兼察,牌招聽傳敎。
徐有聞啓曰,右邊捕盜大將柳孝源,因備邊司草記,罷職事,允下矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招聽傳敎。
傳于徐有聞曰,訓將,姑勿出代。
兵曹,以李得濟爲右邊捕盜大將,李儒敬爲禁軍別將。
徐有聞啓曰,新除授右邊捕盜大將李得濟卽爲牌招,傳授命召及大將牌傳令牌,何如?傳曰,允。
徐有聞啓曰,卽者司諫金銑等聯疏中,年號下直銜有錯誤處,臣之矇然捧入,不勝惶悚,原疏使之改書以入,而當該臺臣,不可無警,推考,何如?傳曰,爾亦推考。
徐有聞,以備邊司言啓曰,謹依慈敎,取見掖屬輩報戶曹文書,萬萬駭痛,愛惜民力,操切掖屬,卽我大行朝浹人肥髓盛德至善,而前後慈敎,何等懇惻,則渠輩乃敢不有飭令,肆然犯科,若是狼藉,已不勝其寒心,而且況掖庭署所關經費之必有先啓手本,然後始乃移報戶曹,法意至嚴,而今又不待手本,不遵格例,恣意侵徵,無少顧忌者,其漸不可長,令政院,査問內侍府及掖庭署,所犯掖屬,一一摘發,出付攸司,照法嚴繩,以爲懲後之地,身居有司之任,不察先啓之有無,一聽渠輩之瞞報,輕先上下,溺職甚大,戶曹判書李在學,罷職,何如?傳曰,允。
徐有聞啓曰,卽因備邊司草記,令政院,査問內侍府及掖庭署,所犯掖屬,一一摘發,照法嚴繩事,批旨允下矣。謹以慈敎,取見掖屬輩報戶曹文書二十七度,逐一詳査,則各殿宮掌務內官牒報,合四度,戶曹題出甲袱甲帳手巾揮巾等屬件數,不啻夥然,而內侍府所告,以爲凡此四報,初非掌務內官之所知,水賜間別監輩之私自僞報,潛爲受食者云,故別監尹衡五等處,嚴加覈問,則渠輩皆以僞報的實,自服矣。所犯掖隷尹衡五等九名,姓名與受出木布數爻,別成件記錄入,而軫念經費之前後慈敎,何等申嚴,則此輩之有此犯科,萬萬痛惡,尹衡五等,出付攸司,以爲各別痛繩之地,且以各殿宮司鑰輩言之,各項物種中,雖非先啓手本擧行之事,此時異於他時,文報該曹,固宜十分審愼,而竝與當爲先啓之幕次所入,以直報爲之者,雖於其時,來告院中,自院中,分付擧行,而其越例徑報之罪,誠爲可駭,不可以時値忽遽有所容恕,當該司鑰等,亦令攸司科治,何如?傳曰,允,各別嚴治。
徐有聞,以弘文館言啓曰,校理金熙周疏批已下,與新除授修撰具得魯,一體牌招察任,何如?傳曰,允。
以校理金熙周,修撰具得魯,牌不進罷職傳旨,傳于徐有聞曰,只推。
禁府照目,安城前郡守朴宗羽矣,本府議啓內,殺獄罪人何等重囚,而不謹防守,至於,越獄逃躱,過限未捉之境者,揆以法意,殊極可駭罪,杖七十,收贖,告身盡行追奪,徒一年半定配,私罪奉敎依允爲旀,功議各減一等爲良如敎。
徐有聞,以義禁府言啓曰,時囚罪人朴宗羽,杖七十收贖,告身盡行追奪,徒一年半定配照律公事,判付內,依允,功議各減一等事,命下矣。朴宗羽,功議各,減一等,減徒加杖,杖一百收贖,告身盡行追奪,放送之意,敢啓。傳曰,知道。
徐有聞,以義禁府言啓曰,咸鏡道·甲山府遠配罪人李漌,逃歸其家,令攸司,卽爲譏捕,仍發配所事,擧條啓下,而卽接漢城府移關,則以爲甲山府逃躱定配罪人李漌子榮彬,捉致嚴査,則所告內,其父漌,今八月十七日,自配所離發,今月初二日歸家,十四日還向配所云,渠以逆謙之庶娚,其所干犯,何等緊重,而當初編配,已是寬典,則不思縮伏之道,敢售跳踉之習,乃於此時,肆然逃還,冒入城闉,偃處其家,多日逗留,到今現發之後,潛自下去者,蹤跡閃忽,情狀狡惡,逆獄干連定配罪人逃亡者,杖一百絶島定配,載在大典通編,此等之類,不可循例杖配而止。李漌,卽爲發遣府羅將,所到處刻期拿來,嚴刑一次後,全羅道珍島郡金甲島絶島定配,而前罪目添書今番罪目,仍令押送于新定配所,至於不察之道臣及配所官,大臣已爲陳達,旣蒙處分,臣府不敢更爲論勘,而分付道臣,此後則嚴加防守,俾無如前疎虞之弊,何如?傳曰,允。
徐有聞,以義禁府言啓曰,甲山前府使宋翼孝,拿問勘律事,傳旨啓下矣。宋翼孝,時在任所云,依例發遣府書吏,交代後,拿來,何如?傳曰,允。
徐有聞,以刑曹言啓曰,別監李宗斗·金昌大,以掖庭下人,不告於中官,以中官之名,爲手本,受出前例於戶曹云,無嚴之罪狀,萬萬駭然,首倡受出之下人査實,爲後日嚴懲,以當律擧行事,命下矣。首倡受出之人,多般究詰,嚴加査實,則李宗斗·金昌大等招內,以爲受出前例於戶曹,載在謄錄,故初不關由於中官,自下手本,直爲受出,罪死無惜,而宗斗首倡,昌大和應云矣,謹按律文,則大明律詐僞條有曰,詐爲官司文書,套畫押字,盜用印信者,杖一百徒三年,首倡李宗斗,依此律決杖一百後,忠淸道連山縣徒三年定配所,卽爲押送而至於金昌大,以宗斗之同類,和應一款,渠旣首實,則亦不可尋常處之,自臣曹,從重勘處之意,敢啓。傳曰,知道。
徐有聞,以司僕寺一二提調意啓曰,兼內乘李彬,昨日政移拜訓鍊院僉正矣。內乘之職,不可不久任責成,姑爲仍任,何如?傳曰,允。
司諫金銑,正言鄭㝡成·李東萬等聯名疏曰,伏以臣等,卽見昨日大僚筵達擧條,則以甲山府遠配罪人李漌,逃躱歸家事,請令攸司,譏捕還配,噫,此何變怪,此何紀綱?雖以尋常罪謫,固不敢潛自往來,蓋以國法至嚴故也。渠雖蟣蝨之賤微,旣是凶逆之干連,則宥死投竄,已多漏網之歎,積年假息,尤爲失刑之端,而今此暗地逃歸,出沒城闉,究厥罪惡,萬萬叵測,決不可少而忽之,而亦不能無虞者也。此若不加嚴覈,只令還配,則王法恐歸於姑息,賊黨將無以知懼,況又若闖乘擧國哀遑之際,敢生跳出避匿之計,則其爲逞奸狡而無忌憚,尤合萬戮矣。臣等謂亟令攸司,詗捕嚴訊,潛逃情節,與其還家月日,一一盤覈,施以當律,斷不可已也。至若道臣地方官,不能嚴防之罪,已有大臣之論勘,雖不必更事疊床,而仍此思之,似此重罪,無難逃去,實緣紀綱之解弛,防守之不善耳。他道諸邑,種種此弊,安保其必無耶?亦願嚴飭各道,以爲別般防守之道焉。臣等纔已詣臺傳啓,而退歸朝房,不容泯默於此事,玆敢相率聯籲於嚴廬之下,極知煩瀆之爲懼,而區區愚忱,亦不能自已也。臣等無任云云。省疏具悉。金吾草記,已允矣。
司諫金銑,掌令吳翰源,副校理趙萬元,正言李東萬·鄭㝡成,副修撰閔耆顯啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·獜之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則出置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律,請鄭致達妻,亟令王府,快正典刑。以下十行刀削答曰,不允。
司諫金銑,掌令吳翰源,正言李東萬·鄭㝡成啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫惥恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果如諸賊一席酬酢於展開書傳,講其文義云者,與相吉·澤遂之招,若合符契,卽此一節乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,俱未蒙允。此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而迺者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至擊錚之擧,此亦古今所無之變怪,而渠不過幺麽一賤女,則決非渠所可獨辦者也?是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,英材·斗恒及夏,賊親屬奴傔連伊夫妻,竝嚴鞫得情,快正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下六字刀削,逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,以下七字刀削,鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種之逆孽之待年與否,更無可論,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情迹陰秘,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贜,畢露無餘,推此一款,卽是斷案,而尤有國人至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝有耳皆聞,無人不道及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀旣極陰秘,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。答曰,不允。
掌令吳翰源啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜,嘗試者,何其太無顧忌也?且凡稟秩,乃爲尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。日前慈聖殿下處分明快,群情洽然,而闡明義理之地,跡涉背馳之類,不可近沿行遣而止。請泰安郡投畀罪人申耆,亟施島配之典,命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉,旣已徑斃,而未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。答曰,亟停勿煩。
司諫金銑,正言李東萬·鄭㝡成啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑先殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彜天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附使令之不暇,托爲師弟而傳播邪說,誘引徒黨而慫惥奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彜天,至於金鑢,本以憸邪之徒,投入妖陰之藪,招呼容接,爛漫同歸,往復訿,視若同胞者渠,去來和應互相連肚者渠,及夫發告之共議,益見情迹之莫掩,與彝天一而二,二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至揑妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞,且未及窮覈,遽已發配,妖黨何以知畏,民志何以底定?請濟州牧定配罪人姜彜天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。德相·尙喆·國榮·九宗四賊,無非劇逆大憝,罪關宗社,而臺閣傳啓,積有年所,王章未伸,輿憤愈切,何幸先大王,嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下四啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典,請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情抑鬱,竝與其子屬而偃處城闉,殆若無故者然,此豈復君讐討國賊之義乎?請命吉諸子,依前下敎,施以散配之典。答曰,不允。末端兩件事,亟停勿煩。
庚申九月十六日辰時,上御熙政堂。左副承旨與勸講閣臣,入侍時,左副承旨徐有聞,假注書呂東植,記事官李存秀·洪奭周,原任直閣金祖淳·南公轍,以次進伏訖。上讀前受音一遍訖,仍讀新受音,自孟子曰不忍哉梁惠王,止敵國不相征也。竝讀集註一遍訖,祖淳,解釋文義以奏,公轍曰,梁惠王,以土地之故,有此不仁之事,而我國則元無土地相爭之事,若以此章,推移觀之,則以役民之事,害及於民,卽是以外物之故傷民也。祖淳曰,仁與不仁,其端甚微,以其所及者言之,則仁之效,澤被天下,不仁之害,非止土地之故,糜爛其民而已。千古變怪之事,蓋多有之,當其方發之初,不能詳察其端,而末流之弊,至於如是,此不可不鑑戒處也。上讀十遍訖,命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于申獻朝曰,左承旨入侍。
大王大妃殿,傳于李集斗曰,此時戶判難付生手,飭已行矣,戶曹判書李在學分揀,仍任前職。
傳于徐有聞曰,此時此任,難以遞易,前判尹李祖承,特爲仍任,字內營門,宜有區別,訓鍊大將李漢豐,分揀,牌招傳授命召。
以承傳色口傳下敎曰,毛棺衣褥席造成云,朝上食後,都監堂上,陪進奉安。
傳于李集斗曰,承旨前望單子入之。
承旨前望單子入之,朴宗輔落點,同副承旨朴宗輔。
傳于申獻朝曰,黃海監司留待。
傳于申獻朝曰,坐直承旨入侍。
傳于申獻朝曰,黃海監司入侍。
備忘記,黃海監司鄭日煥下直,長弓一張,長箭一部賜給。
以崔弘淵囚單子,傳于朴宗輔曰,分揀放送。
大提學洪良浩疏曰,伏以天地崩坼,百靈含哀,日月流駛,光華漸遠,居然萬歲之宅已卜,千秋之節奄屆,臣民攀擗之痛,無異若喪之初,而仰惟我殿下皇皇如求,去益靡逮,每於奠饋之時,號慟過節,左右近臣,莫不憂遑扶護泣請還內。噫,宗社生靈之丕托,帀域臣民之所仰望,惟在於殿下一身,帝王之大孝,異於匹庶,豈宜任情縱哀,不念玉體之受損乎?老臣憂愛之忱,中夜耿耿,不敢少弛。伏願聖上,剋念皇天付畀之重,殿宮惟憂之切,隨時勉抑,以副神人之望焉。仍伏念臣,疾病沈綿之狀,已悉於前月之疏,幸蒙聖慈,俯垂憫念,許免樑文撰進之役,臣伏枕感泣,仰戴洪私,而惟是文苑之任,未蒙體諒,尙此羈縻,病裏添病,靡所容措。噫,三館之職,自是一國之重任,外而事大交隣之嚴,內而格神諭衆之辭,靡不一埤,或値事會凌遽,倉卒擔着,決非衰朽昏憒之質所可承當者,向日許大文字,嘔盡肝血,瘡疣莫掩,愧悔冞積,而今則神思耗喪,精力殫竭,譬如老馬之瘦骨,難勝鞭策,强弩之末鋒,無由穿縞,將奈國事何哉?每一念及,不覺懍惕溯考文苑故事,累年帶此任者,蓋絶無而厪有,雖在國家閒暇,膂力未愆之時,猶不敢久蹲匪分,恬若固有,前有僨事之憂,後有妨賢之嫌。況臣冒玷,前後三入,于今七八年矣。年至而不去,力盡而將躓,豈不招譏於當世,而貽羞於詞垣乎?以公體則萬萬匪據也,以私分則萬萬難勝也。玆敢收回危喘,疾聲哀籲於嚴廬之下。伏乞聖慈,哀臣凜綴之狀,克推閔覆之仁,亟命解臣三館之任,俾延殘命,無曠重任,以卒天地生成之澤,不勝萬幸,臣無任云云。答曰,省疏具悉。卿其勿辭行公。
掌令柳河源疏曰,伏以臣於再昨署經,飭敎截嚴,深夜違傲,義分悚惶,黽勉隨參,便同往役,而顧其廉隅,有不可抛,玆陳必遞之義,冒瀆崇嚴,亟加鐫削,以肅朝綱焉。臣於目下事,竊有萬萬痛駭者,罪人李漌之結連關係何如,而乃敢當此擧國震剝之時,肆然跳出,闖入城闉,雖是雛鼠蟣蝨之賤,卽一變怪,而伏見金吾草記,京兆只憑其子之言,以證其父之蹤跡,不請搜藏詗匿,只遣府隷,恐涉疎虞,且計其所告日子,渠雖凶頑,近二千之程,安能趲來?纔旬餘之留,安肯遽往?有未可信,事理灼如,旣犯亡命,又安知無之他之慮乎?若依其言,去亦不遠,尋常獄囚之逃躱,尙加搜捕,況逆謙干連,不容少緩,宜命攸司,內而京兆捕廳,外而畿甸及沿路邑鎭,物色搜捕,斷不可已,逃過一朔,該道之尙無狀聞,亦涉稽緩,前道臣旣已譴罷,新道臣亦命警責,以肅紀綱焉,臣無任云云。省疏具悉。李漌事,旣命金吾拿來矣。新伯則不當警責,爾其勿辭察職。
司諫金銑,正言鄭㝡成·李東萬啓曰,俱以庸愚,猥叨見職,淸朝耳目,自知不堪,而署經有命,章皇出肅,且緣目下一事,終難泯默,猥陳聯疏,冀降處分,而至於年月下職姓銜列書之際,不能照察,自底錯誤,以致座次之改書以納,而繼有喉院請推之擧,臣等滿心惶恧,不知攸措,蓋聯名列書,以左爲首,自是公私文字之常例,而今反以右爲首,以次列名於其下,大違格例,自歸矇然之科,以此情踪,何敢晏然仍冒於臺次乎?請命遞斥臣等之職。答曰,勿辭,亦勿退待。
司諫金銑,掌令吳翰源,副校理趙萬元,正言鄭㝡成·李東萬,修撰尹益烈啓曰,請鄭致達妻,亟令王府,快正典刑。措辭見上以下一行刀削答曰,不允。
司諫金銑,掌令吳翰源,正言鄭㝡成·李東萬啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚快正王法。措辭見上答曰,不允。
掌令吳翰源,啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
司諫金銑,正言鄭㝡成·李東萬啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,竝令王府,拿來設鞫嚴問,夬正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。請命吉諸子依前下敎,施以散配之典。措辭見上答曰,不允。末端兩件事,亟停勿煩。
庚申九月十七日辰時,上御熙政堂。左承旨與勸講閣臣入侍時,左承旨申獻朝,假注書呂東植,記事官李存秀·洪奭周,原任直閣金祖淳·南公轍,以次進伏訖。上讀前受音一遍訖,敎曰,以其所不愛,及其所愛,何謂也?祖淳曰,所謂不愛者,非言其憎惡也,特言其不當愛也。孟子此言,謂其以所不當愛之物,及其所當愛也。上讀新受音,自孟子曰盡信書則不如無書,止不能使人巧,竝讀集註一遍訖。祖淳,解釋文義以奏,公轍曰,所謂血之流杵,當與周餘黎民,靡有孑遺之意,同看矣。上曰,周餘黎民,靡有孑遺,卽見於萬章篇之語也。公轍曰,然矣。仍奏曰,大抵武王,卽紂之臣也,而紂至不仁,天厭其德,民皆叛之,故武王此擧,一出於天理,而渾然無人欲之私矣。後世之讀武·成篇者,或以流杵之說,疑武王之以兵殺人也。故仍以爲武王之師,不及於湯,孟子此言,蓋明武王之師,出於奉天伐暴,濟民水火之意,必無其血流杵之理也,此卽此章大意也。祖淳曰,當時爲士者,皆以善爲陳善爲戰之說,游說諸侯,故孟子言此以明其只有仁義之戰而已也。又奏曰,聖人敎人之術,與梓匠輪輿之不能使人巧同,蓋灑掃應對之節,可以言語相傳,至於格物致知誠意正心之工,則專在其人之自覺,道者,無方數無形體者也。必以吾心覺悟,乃得其妙矣。公轍曰,心悟之方,在於心誠好之,心誠好之,然後可有覺悟之路矣。祖淳曰,心悟亦必由於規矩之先知矣。且以今日講學言之,幾行之課,幾遍之限,此卽規矩也。至於本文上義理,則惟在聖心自得之工矣。公轍曰,心誠好之之說,俄纔仰陳,而好之之心,無有間斷,然後可至自得之境,而畢竟萬理皆通矣。祖淳曰,心誠好之,至於欲罷不能之境,然後可致一朝豁然貫通之效。伏望無一時間斷而心誠好之焉。上曰,奚爲後我之我字,卽指誰也?祖淳曰,我者北狄西夷之人,自我也。上曰,若崩厥角,何謂也?祖淳曰,此難以形容仰陳矣,蓋崩角者,言其俯首也。不知不覺之中,一齊俯首之謂也。仍讀十遍,命退,諸臣以次退出。
庚申九月十七日申時,上御熙政堂。坐直承旨入侍時,左副承旨徐有聞,假注書呂東植,記事官李存秀·洪奭周,以次進伏訖。上下按覈使狀啓,敎曰,承旨持出,往示右相,右相獨爲開見後,如有時急事,卽爲請對,如非時急事,待領·左相入來後,稟處事傳諭,而狀啓還爲封入也。上曰,新除授承旨牌招察任。出榻敎仍命退,承史以次退出。
庚申九月十七日酉時,上御誠正閣。黃海監司入侍時,左承旨申獻朝,假注書呂東植,記事官李存秀·洪奭周,黃海監司鄭日煥,以次進伏訖。上曰,黃海監司進前。日煥進前,命奏職姓名,日煥進奏職姓名,仍奏曰,臣民無祿,遽遭罔極之變,我殿下沖年臨御,㷀然在疚,臣常仰念情境,實不勝痛抑之忱矣。上曰,罔極矣。日煥曰,臣受國厚恩,遽遭此境,夫豈有生世之樂乎?今番自鄕奔哭,擬於因山時慟哭而歸矣。此計未遂,遽叨此職,且惶且感,雖已肅命,而誕辰又在不遠,當參哭班後,辭陛爲計矣。今日又伏承辭朝之飭敎,惶悚之極,不敢言私,强病入來,而若於卄二日未參哭班,則區區下情,實不能按抑矣。仍念臣,久未仰瞻天顔,而行且逖違,不勝惶悚,而敢請仰瞻矣。上曰,道臣旣下直,則例不得久留,何當下去耶?日煥曰,老病難强,擁衾私次矣。今雖辭陛,一兩日調理然後,始可治發,且所着天翼,未及製成,當待製成後下去矣。仍又請仰瞻。上曰,必須善爲下去也,仍命宣諭訖。命先退,獻朝曰,黃海監司鄭日煥,以仰瞻爲請,雖是年老宰臣,事體未安,推考,何如?上良久,下敎曰,置之也,仍命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
徐有聞啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于徐有聞曰,同副承旨入侍。
徐有聞啓曰,卽者檢閱洪奭周,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐有聞啓曰,卽者檢閱李存秀,謂有館規陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以承傳色口傳下敎曰,藥房醫官,本廳爲造果廳,宣政殿西月廊祭器庫下,二間內,房一間廚一間爲之,以爲上直房事,分付。
傳于李集斗曰,同副承旨許遞,前望單子入之,待下批牌招。
承旨前望單子入之,朴崙壽落點。
兵曹口傳政事,以李潤謙爲禁衛中軍。
以獻納尹命烈,持平李垿牌不進罷職傳旨,傳于朴崙壽曰,只推。
傳于申獻朝曰,召對爲之。
以江原監司李魯春啓本,罪人曺壽喆,平海郡到配事,傳于朴崙壽曰,放送,該吏,一體放送。
朴崙壽,以備邊司言啓曰,北道先運襦衣作木三十七同零,去核木花二千一百三十七斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭,發關嚴飭之意,敢啓。傳曰,知道。
朴崙壽,以義禁府言啓曰,江原監司李魯春啓本,平海郡徒三年定配罪人曺壽喆到配事,判付內,放送事,命下矣。曺壽喆放送事,分付該道道臣之意,敢啓。傳曰,知道。
朴崙壽,以刑曹言啓曰,因江原監司李魯春啓本,曺壽喆,平海郡到配事判付內,放送,該吏一體放送事,判下矣。依判下,黃海道長淵縣定配罪人金尙一,卽爲放送事,分付道臣之意,敢啓。傳曰,知道。
刑曹啓目,司鑰白景采等原情云云。傳旨內辭緣,惶恐遲晩,自臣曹考律嚴勘,何如?判付啓,分輕重勘處爲良如敎。
朴崙壽,以刑曹言啓曰,承政院啓辭內,卽因備邊司草記,査問內侍府及掖庭署所犯掖屬一一摘發,照法嚴繩事,批旨允下矣,謹依慈敎,取見掖屬輩報戶曹文書二十七度,逐一詳査,則各殿宮掌務內官牒報合四度,戶曹題出甲袱甲帳手巾揮巾等屬件數,不啻夥然,而內侍府所告,以爲凡此四報,初非掌務內官之所知,水賜間別監輩之私自僞報,潛爲受食者云,故別監尹衡五等處,嚴加覈問,則渠輩,皆以僞報的實自服矣。所犯掖隷尹衡五等九名,姓名與受出木布數爻,別成件記錄入,而軫念經費之前後慈敎,何等申嚴,則此輩之有此犯科,萬萬痛惡,尹衡五等,出付攸司,以爲各別痛繩之地事,命下矣。別監尹衡五·林白亨·李命修·李聖喆·金翼祚·金盛孫·文復基等處,反覆究詰,嚴加査問,則渠等所供內,以爲李宗斗,自書手本四張,一張則渠自受出,三張則分給於渠等,故迷劣所致,未免徑先受出云,而或慮有渠輩之飾詐,與宗斗頭面査實,則果與尹衡五等所供,少無差爽,渠輩之不有法禁,只信宗斗之所言,犯此徑報之罪者,究厥所爲,誠萬萬痛駭,而與宗斗之首倡自書,無難犯科,煞有間焉。以金昌大和應之罪,竝自臣曹,從重勘處,何如?傳曰,允。李宗斗·尹衡五,嚴加照律,其餘分輕重勘放,可也。
朴崙壽,以刑曹言啓曰,水賜間別監等,竝自臣曹,從重勘處事,草記批旨內,李宗斗·尹衡五,嚴加照律事,命下矣。李宗斗,以詐僞官司文書,套畫押字,盜用印信律,決杖一百,徒三年定配所於忠淸道連山縣,卽爲押送之意,昨已覆啓蒙允,已爲發配矣。今此尹衡五,亦依李宗斗已勘之律,決杖一百後,徒三年定配於江原道平康縣,卽爲押送之意,敢啓。傳曰,知道。
戶曹判書李在學疏曰,伏以居諸易邁,此月又屆,伏惟我聖上孺慕皇皇,撫時益切。嗚呼,臣以義分則宜效蓐蟻之忱,以病狀則殆同視蔭之喘,而頑然冥然,至今視息,生不如死,臣之謂也。臣於夏間,偶嬰重病,三朔危篤,幾至於殊,惟我先大王,惻然憫念,屢賜俯詢於前席,顧復之恩,何以加此?臣伏枕承聆,感極而涕,竊冀遄獲痊可,趨侍文陛,以效畢忠之微誠,孰謂夢寐之外,遽遭天崩之慟,叫號霣絶,神遁魂喪,自致病勢之越添,無望精力之强策,而見縻重任,義不敢自恤其躬,遂乃拚死奔奏於敦匠之任,以爲一半分自效之道,而其實非可堪而然也。形殼盡脫而無異槁木,神識益迷,常若隨煙,事務之叢集者,旣不能抵敵,文簿之坌氄者,亦無以檢察,大小顚錯,十居八九,頃於兼管之地,乃有驚駭之事,恩雖荷於曲貸,罪實著於不飭,惶恧交切,餘汗在背,曾未幾何,又有今番事,而溺職之狀,益無所逃矣。噫,軫惜經費,嚴束掖隷,卽我先大王盛德至善,而亦惟我慈聖殿下,眷眷於此,屢勤提諭,凡在瞻聆,莫不欽仰,臣於此時,猥當此任,蚤夜一念,惟在於守公法愼財用,以仰體德意之萬一,至若掖署文牒,尤不容一毫放忽,而只緣臣之昏憒轉甚,錯謬至此,致勤慈殿匪怒之敎,至有廟堂請罷之擧,誠不勝萬萬悚懍,而惟以卸解重任,爲公私之幸,不意分揀之命,忽下於縮伏訟愆之中,且惶且感,不知所以自措也。薄罷而旋仍,有罪而冒進,一猶不可,其可再乎?臣若徒知怵畏,復事盤礴,則將不知又速何等罪戾,雖以聖慈含容之德,亦何以每每寬恕也哉?惟有亟解其職,重勘其罪,然後國事不至重誤,法紀可以少振,臣之區區蘄望,非但爲一身之私而已。恩命之下,冒膺無路,慈不得不披瀝衷懇,仰籲嚴廬之前。伏乞聖明,俯垂諒察,特命鐫遞臣職,俾安微分,仍降威罰,以爲不職者之戒,千萬幸甚,臣無任云云。答曰,省疏具悉。卿其勿辭行公。
檢閱洪奭周疏曰,伏以臣之母,素患痰癖之症,兼以血積之祟,屢歲沈痼,便成貞疾,而入秋以後寧日尤少,長時委頓,元氣澌綴,在臣情理,實無許久離捨之勢,而言私非時,瀆擾是懼,抑情供職,亦已有日矣,卽接家信,則數日以來,又因風日之猝冷,寒感乘之而闖作,諸症因之而越添,咳嗽苦劇,胸腹牽亘,肢節無處不痛,寢啖殆近全廢,臣於是,方寸一倍煎灼,雖欲少加按住,而不可得矣。玆敢忙陳短章,徑出禁扄,伏乞聖明,亟命鐫遞臣職,以便救護,仍治臣擅離之罪,以肅朝綱焉,臣無任云云。省疏具悉。爾其勿辭救護。
執義柳畊,司諫金銑,副校理趙萬元,修撰尹益烈啓曰,請鄭致達妻,亟令王府,快正典刑。措辭見上以下一行刀削答曰,不允。
執義柳畊,司諫金銑啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭見上答曰,不允。
司諫金銑啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,亟令王府,拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
執義柳畊啓曰,請泰安郡投畀罪人申耆亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
庚申九月十八日辰時,上御熙政堂。同副承旨,與勸講閣臣入侍時,同副承旨朴宗輔,假注書呂東植,記注官金錫泰·金景煥,原任直閣金祖淳·南公轍,以次進伏訖。命書榻敎曰,王大妃殿進御加味六君子湯,自明日停止。上讀前受音一遍,仍讀新受音,自孟子曰舜之飯糗茹草,止簞食豆羹見於色,竝讀集註一遍訖。祖淳,解釋文義以奏,公轍曰,此孟子善形容聖人氣像處也。夫聖人,窮而在下,無一毫所損,達而在上,無一毫所增,故爲人君者,處乎富貴紛華之中,不可有自足之心,而必當如大舜之若固有之矣。非獨人君爲然,人臣亦當如此,用人之際,亦當以此察其人之賢否而擇之矣。祖淳曰,若欲體此而行之,則必也仰不愧而俯不怍,道德充滿于中,然後不以貧賤而有減,不以富貴而有所增矣。祖淳曰,孟子云吾今而後,知殺人親之重也。此蓋有感應之理存焉,以惡事施於人,則人亦以惡事報之於己,苟能知此而以善施之於人,則亦必有善事之來着於我矣。此與大學所云出乎爾者反乎爾,同其意也。公轍曰,孟子所云身不行,道不行於妻子,此乃修身而後齊家,齊家而後治人之義也。使人不以道,不能行於妻子,卽大學絜矩之義也。公轍曰,好譽之人,强爲無於心之事,讓千乘之國,則人可知之,故以要名之心,能行其讓,至於簞食豆羹之微,則辭受之跡,人不必知之,無害於能讓之名,故人或不與己,則自見於色,其所處心,在於人知不知之分,此蓋昧於愼獨工夫之致也。祖淳曰,書云罔違道以干百姓之譽,干譽,卽好名中一事也。爲人君者,所當鑑戒處也。雖以朝廷之間臣等之辭受之節言之,若以好名之心,能讓淸官美銜,則人必以淸介稱之,至於知舊之出外者,若或不爲饋遺,則於是焉怒見於色,如此等人,由於好名之心而然也。人臣之立朝者,亦不可不務實,此亦擇臣下賢不肖之一端也。公轍曰,至若諸臣之初拜美銜,陳疏辭之,已成近例,亦不可以一槪論也。上曰,殺人之父,人亦殺其父,殺人之兄,人亦殺其兄者,何謂也?公轍曰,此雖有爲而發然蓋生者,天之道也,愼殺者,所以體天也。孟子所以重之者,蓋以是也。仍讀十遍訖。命宗輔讀政院啓辭,檢閱洪奭周推考事訖,命書允字。又命讀檢閱李存秀推考啓辭訖,命書允字。上曰,日前臺諫聯疏,有違格處,故令政院還給矣。及見請推啓辭及避嫌,則以座目之先後倒錯爲言,此蓋頭辭中,長官則書司諫院,而下位則不書司諫院,只書正言二字,故有此還給矣。政院擧行,錯認下敎而然也。承旨,以此意出諭政院,不必更爲避嫌,只令諫院,諦悉好矣。祖淳曰,臣等亦聞諫疏違格事,而不書諫院,果是違格矣。公轍曰,臣以所帶泮任事,有所仰達矣。本館學諭學正,陞付啓目曾於六月修入,而未及踏下,當爲更修以入乎?上曰,依此爲之也。仍命退,祖淳等退出宗輔,亦曲拜下殿之際,上曰,洪奭周疏批,以前例書出也。承史以次退出。
庚申九月十八日午時,上御誠正閣。召對入侍時,參贊官申獻朝,檢校直閣沈象奎,侍讀官趙萬元,檢討官尹益烈,假注書呂東植,記注官金景煥,記事官李存秀,以次進伏訖。上曰,讀之。萬元讀自孟子曰人之所不學而知者,止不與存焉。上曰,下番讀之。益烈讀自孟子曰,廣土衆民,止不達。上曰,參贊官讀之。獻朝讀自孟子曰鷄鳴起,止不爲憂矣。上曰,閣臣讀之。象奎讀自孟子曰柳下惠,止孰大於是。上曰,注書讀之,賤臣,讀自王子墊,止奚可哉。上曰,下番翰林讀之。存秀讀自桃應,止終身欣然樂而忘天下,連讀下章,上曰,止之。文義爲之,萬元曰,此章所謂容悅二字,卽小人阿諛之態,而君子所以事君之道,與此相反,以宋朝言之,王安石·呂惠卿輩,以阿諛逢迎爲事,以唐·虞言之,皐·夔·稷·契之流,以都兪吁咈爲治,人君於用捨之際,不可不深察於君子小人之分,君子則不以容悅爲事,故難進而易退,小人則專以容悅爲務,故易進而難退,夫如是也。故君子易疎,小人易親,今日,卽我殿下一初淸明之政也。伏願深察於君子小人用捨之際,以遠容悅之輩焉。上曰,好矣,下番亦陳之。益烈曰,此章孟子言舜之勇於從善處也,夫舜之居深山也。木石與居,鹿豕與遊,而四嶽薦之爲天子,此無他,勇於從善而舜之所以爲舜也。人之本心,則舜與凡民,初無異致,而凡民則於爲善處,猶豫怠情,不能勇決,故聖凡之分,於是判異,今當我殿下一初之政,召對勤講,日接筵臣,洋洋聖謨,恒對方冊,凡於善言善行,不待他求而可以得之於此,伏願潛心默會,深加硏究,其所取而爲善之方,如風之速,如雷之猛,則可期時敏日躋之效,亦無古人所謂書自書我自我之患,伏望深加留意焉。上曰,好矣。參贊官亦陳之,獻朝曰,王子墊,問士何事而孟子以尙志答之,蓋於其時,戰國縱橫之世,爲士者志槪卑下,故孟子有是言也。夫尙志者,非獨爲士者然也。帝王之學,亦係於一箇志字,志乎三代,則爲三代志乎?漢唐則不能爲王道,伏望殿下爲治則必以唐·虞三代爲期,爲學則必以舜何人予何人爲心,則是乃所以尙志也。凡於講讀之際,勿爲徒讀其書,而必於其治法政謨之善者,取以爲法,以致三代之盛世焉。上曰,其言甚好矣。閣臣亦陳之,象奎曰,此章云飢渴爲口腹之害,而失其本心,蓋飢渴,卽貧賤者之事也。朱子云,貧賤失其本心,此爲學者言也,而人君則異於匹庶,雖無貧賤之害,而富貴之害,甚於貧賤,古人云富而無驕。又曰富而能下,蓋所以戒人富貴之爲害也。夫貧賤之害,止於一己一家之私,富貴之害,及於一國天下,而富貴則其害不切於身,故難覺其爲害也。伏願殿下,無但以貧賤之害爲害,而必察乎富貴之爲害焉。上曰,其言亦甚好矣。仍命掩卷,命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于李集斗曰,都承旨入侍。
以承傳色口傳下敎曰,璿源殿近處行閣,欲爲造果廳處,聞椽木多有所傷云,他處修補後,亦爲修補事,分付。
李集斗啓曰,加出假注書尹日逵,身病猝重,勢難察任,今姑改差,何如?傳曰,允。
加出假注書尹日逵改差代,以金爲加出假注書。
傳于徐有聞曰,召對爲之。
朴崙壽,以御營廳言啓曰,本廳哨官鄭煥宗,受由下鄕,過限不來,事關紀律,依例汰去之意,敢啓。傳曰,知道。
掌令柳河源,校理申絢,正言鄭㝡成,修撰尹益烈啓曰,請鄭致達妻,亟令王府,快正典刑。措辭見上答曰,不允。
掌令柳河源,正言鄭㝡成啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚快正王法。措辭見上答曰,不允。
掌令柳河源啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
正言鄭㝡成啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,竝令王府,拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
庚申九月十九日辰時,上御熙政堂。都承旨與勸講閣臣,入侍時,行都承旨李集斗,假注書呂東植,記注官承膺祚,記事官李存秀,原任直閣金祖淳·南公轍,以次進伏訖。上讀前受音一遍訖,仍讀新受音,自孟子曰不信仁賢,則國空虛,止旱乾水溢則變置社稷。祖淳,解釋文義以奏。公轍曰,人君用人之道,若但以爵祿而不信其人之賢,則君子不可以虛留,旣知其人之賢,則必也用之勿疑,然後方可謂之信矣。祖淳曰,孟子所云不仁而得國之說,疑若不仁者猶可以得國,而所謂有之云者,言其或如是也,非謂不仁者,可以得國也。又奏曰,此章云民爲重君爲輕,若以上下之分言之,君爲重焉,而其實則先有斯民,然後其中最尊者君也。無是民則豈知君之爲可尊乎?民之所以最重者此也。公轍曰,此章所云變置社稷者,必也誠禮無一毫未盡,然後可以責之於神,若或有所未盡而徒責社稷之神,則非所以敬神之道也。如是則必也自反矣。仍讀十遍訖,祖淳曰,諸侯危社稷,則變置云者,謂天子變置之也,非言自其國變置也。至於社稷,則其國之君,得以變置之矣。公轍曰,讀書之要,貴在有疑,雖於無疑處,反覆精察,以求其可疑,句句尋繹,字字剖析,深究義理,必得其疑好矣。祖淳曰,別無可疑處乎?若有疑晦,則更爲下詢好矣。上曰,別無可疑矣。祖淳曰,摠管中多有有實故情病人,合有變通之道矣。命書榻敎曰,摠管中有實故情病人,竝許遞。命書榻敎曰,大王大妃殿進御加味蔘橘飮,自今日五貼式製入。命退,諸臣以次退出。
庚申九月十九日申時,上御誠正閣。召對入侍時,參贊官徐有聞,侍讀官申絢,檢討官尹益烈,檢校待敎李存秀,假注書呂東植,記注官金錫泰,承膺祚,以次進伏訖。上曰,讀之。絢讀自孟子自范之齊,止可以踐形。上曰,下番讀之。益烈讀自齊宣王欲短喪,止君子之所以敎也,連讀下章,上曰,止之。參贊官讀之,有聞讀自公孫丑曰,道則高矣美矣,止殉乎人者也。上曰,閣臣讀之。存秀讀自公孫丑曰滕更之在門,止仁民而動物。上曰,注書讀之,賤臣,讀自孟子曰知者無不知,止此之謂不知務。上曰,上番兼春秋讀之。錫泰讀自孟子曰,不仁哉梁惠,止及其所愛也。上曰,下番兼春秋讀之膺祚,讀自孟子曰春秋無義戰,止敵國不相征也,連讀下章,上曰,止之。文義爲之。絢曰,此章言居天下之廣居矣。一章大意,專在於此一句,夫齊王之子,居尊貴之地,其居養之所移者,不過碩大之器宇,驕矜之容態而已。彼何足道哉?特引此以明廣居者之事,大抵處此身於驕貴之地,則所居所養,皆外也,而猶能移氣移體,矧乎君子以仁爲安宅,而處此心於廣大之域,則其所內蘊而外發者,又豈與王子之氣像,同日而語哉?蓋人之心體,本自廣大,曾無界限,而常爲私意之間隔障蔽,便成狹小底物事,苟能克祛己私,恢張大公,則於是乎此心,廓然而無累其本然廣大之體,卽此而在矣。聖王典學之方,人主出治之道,莫切於祛私,而恢公,伏願留意焉。上曰,其言甚好矣。絢曰孟子云,形色天性也,非指形色爲天性也,爲形色則有天性之謂也。形色指氣質,天性指本善之性,聖人所以盡性者,能全其形色之所受,故謂之踐形,聖人之所以爲聖人,豈有他哉?不過想吾之性,踐吾之形而已。初無有待於外也,伏願深留聖意焉。上曰,其言亦甚好矣。下番亦陳之,益烈曰,公孫丑問於孟子,而言道若登天然,蓋丑之志趐卑下,以道爲高遠難行,有自劃之心而疑其可以躐等而至故,有是問也。夫道之爲物,如泰山之極高,雖若難以上去,而其實則非高遠難行之事矣。學問之工,自卑而高,由近而遠,進進不已,則其造極之處,雖若高遠而實由乎卑近,其着工之道,雖自卑近而可致其高遠,夫如是則苟日新日日新,又日新之效,可以漸致,伏望於此深加留意,則大有所益於典學之工矣。上曰,其言好矣。參贊官亦陳之,有聞曰,仁者,以其所愛,及其不愛,此卽理之常也,而不仁者之以其所不愛,及其所愛者,常理之反也。此卽上文所謂於其所薄者厚者也。比於學問之工,則先從日用事物灑掃應對上做去,由近而遠,由淺而深,則其先後之序譬若此章集註所謂仁人之恩,自內及外之說,由是而漸次加進,則於學問上,必有損益,此亦理之常也。若不循此序而徑趁於深者遠者,則此又是理之反常也。伏願深留聖意焉。上曰,好矣。仍命掩卷,命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,口傳問安。答曰,知道。
朴崙壽啓曰,行大司憲李直輔,持平金秀臣在外,執義柳畊,掌令吳翰源·柳河源呈辭,持平李垿未肅拜,監察茶時之意,敢啓。傳曰,呈告未肅拜人竝牌招。
朴崙壽啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于朴崙壽曰,右副承旨入侍。
以執義柳畊,持平李垿牌不進罷職傳旨,傳于朴崙壽曰,只推。
傳于金近淳曰,奉審進去承旨,與禮曹判書,觀象監提調入侍。
徐有聞,以內醫院都提調·提調意啓曰,駞酪粥,自十月初一日,當行封進依前例擧行事,預爲分付司僕寺之意,敢啓。傳曰,知道。
金近淳,以兵曹言啓曰,今九月二十一日,武臣賓廳講書日次,而卒哭前,不得爲之之意,敢啓。傳曰,知道。
金近淳,以摠戎廳言啓曰,北漢御營廳字內女城一間頹圮處,自該營,今月十八日始役,十九日畢築之意,敢啓。傳曰,知道。
掌令吳翰源,校理申絢,正言李東萬,副修撰朴鍾淳啓曰,請鄭致達妻,亟令王府,快正典刑。措辭見上一行刀削答曰,不允。
掌令吳翰源,正言李東萬啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚快正王法。措辭見上答曰,不允。
掌令吳翰源啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
正言李東萬啓曰,請金甲島爲奴罪人克觀,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,竝令王府拿來,設鞫嚴問夬正典刑,其餘徒黨,亦令嚴鞫處斷以折奸萌。措辭見上請亟下四啓傳旨,令攸司,卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
庚申九月二十日辰時,上御熙政堂。藥房入診入侍時,藥房都提調徐龍輔,提調金祖淳,副提調李集斗,記事官金啓溫,記注官承膺祚,記事官李存秀,醫官柳光翼·金孝儉·朴春源·李惟鑑·玄必采·吳千根,以次進伏訖。龍輔曰,日間日氣寒煖不適,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官入診,何如?上曰,置之。上曰,見摠護使狀啓,開金井時,土色亦甚好云,罔極中萬幸矣。龍輔曰,斬破土時,土色已知其純吉,而今番則尤好云,誠多幸矣。上曰,摠護使以下,昨日離發,今日當復命耶?龍輔曰,始欲以昨日復命云矣。聞昨始離發,似因地平後更審,而今日則似當早爲入來矣。龍輔曰,日前所下按覈使密啓,臣果詳見,則大體與道伯狀聞,無甚異同,亦非時日內急速稟處之事,待諸大臣入來,爛漫商確後,稟處似好矣。上曰,依所奏爲之。仍命退,諸臣以次退出。
庚申九月二十日辰時,上御熙政堂。右副承旨與勸講閣臣,入侍時,右副承旨朴崙壽,假注書呂東植記注官承膺祚,記事官李存秀,原任直閣金祖淳·南公轍,以次進伏訖。上讀前受音一遍訖。祖淳曰,今日新受音,只讀五遍,似好矣。上曰,若讀五遍,則後次所讀遍數太多,依前當讀十遍矣。仍讀新受音,自孟子曰聖人百世之師也,止無上下之交也。竝讀集註一遍訖。祖淳解釋文義,以奏。公轍曰,此章云仁也者人也,仁者理也,人者物也。理與物遇而後,實跡著而爲道矣。上曰,集註所云外國本,果是何冊乎?公轍曰,外國本,卽高麗本云,而宋時有高麗本入去者,第外國之本,亦必自中國出來,而與中國本不同者,不可曉也。祖淳曰,大抵仁卽全體擧一而該百,故云合而言之也,上曰,孔子之厄於陳蔡,卽楚昭王時也?祖淳曰,然矣,仍讀十遍訖。命退,諸臣以次退出。
庚申九月二十日午時,上御誠正閣。奉審承旨與禮曹判書·觀象監提調入侍時,同副承旨金近淳,假注書呂東植,記注官承膺祚,記事官李存秀,禮曹判書李晩秀,觀象監提調尹行恁,以次進伏訖。上曰,卽見狀啓,則開金井,已爲順成,而土色極好,罔極中萬幸矣。晩秀曰,開金井順成,而土色則諸議及臣等所見,十分極好,皆云前所未見,不勝萬萬慶幸矣。上曰,領左相同爲入來乎?行恁曰,大臣則差後,而臣等先爲入來矣。近淳曰,光恩副尉則先爲入來矣。行恁曰,開金井則比當初正穴差上,半金井,故作甕家,亦當稍退爲之矣。晩秀曰,此是前所穿鑿處,故當爲退壙處,必多浮土云云矣。果如其言故,開金井差上爲之,而穿至地半,則土色極好,且有土紋,乃是中心土,似是眞箇正穴矣。行恁曰,臣等入去地平之中,坐立詳視,則土色極好,誠異尋常矣。穴深則依己酉年例,以七尺五寸爲之,而己酉年用周尺,故今番亦用周尺,周尺雖稍短於營造尺,而旣有己酉前例,故今番亦爲遵用矣。上曰,陵所諸役,果爲善成乎?行恁曰,丁字閣及齋室,幾皆告成,石物亦幾造出,而石品皆極好矣。晩秀曰,日候尙無寒意,役軍及工匠輩,殆過五千餘名,而無一得病者,皆爲效誠赴役矣。晩秀曰,下外梓宮吉日,以來月初三日擇入矣。相地官等以爲,自開金井至下外梓宮,日字太遠,稍進數日似好云,故更問于日官池景喆,則今月三十日午時爲吉云,然則二十四日,外梓宮結裹後,同日午時,仍行習儀,二十八日卯時陪進,三十日下外梓宮,如是排日,甚爲便好,擇日原單子中,改付標啓下後,依此擧行,何如?上曰,依爲之。出擧條上曰領南密啓,當爲稟處,時原任大臣,來待于賓廳之意,出諭也。賤臣承命出傳,還入,諸臣已退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣政院·玉堂口傳問安。答曰,罔極。
傳于徐有聞曰,明日朝夕奠與上食,當親行,政院知悉。
金近淳啓曰,明日百官參班時,弘化門外排立次,東營·集春營入直軍除出標信請出之意,敢啓。傳曰,知道。
傳于申獻朝曰,御史留待。
傳于申獻朝曰,坐直承旨與時原任大臣·備局有司堂上·吏兵曹堂上·御史,入侍。
李集斗,以吏曹言啓曰,新除授繕工監假監役李周永,除拜後過限未出仕,依例改差,何如?傳曰,允,今日政差代。
金近淳,以兵批言啓曰,宣傳官李膺福外任代,加設宣傳官李身敬,陛實之意,敢啓。傳曰,知道。
有政。吏批,判書趙鎭寬疏批未下,參判尹行恁進,參議金羲淳進,左副承旨徐有聞進。以金宗善爲刑曹參議,沈奎魯爲左通禮,柳烇爲掌樂正,沈鐓爲假監役,李用逵爲坡州牧使,具綜爲長湍府使,判尹單李祖承仍任事承傳。
兵批,判書金祖淳進,參判李翊模入直進,參議朴奎淳病,參知金觀柱病,左承旨申獻朝進。以李祖源·徐邁修爲都摠管,金履翼·宋銓·李儒慶爲副摠管,李貞坤爲訓鍊僉正,宣傳官單李身敬,同知單李元翊,僉知三單朴良新·李恒訥·李遇,副護軍曺錫中·朴宗輔,內乘單李彬,仍任事承傳。
徐有聞,以弘文館言啓曰,校理金熙周,修撰具得魯,旣有只推之命,竝卽牌招察任,何如?傳曰,允。
以修撰具得魯牌不進罷職傳旨,傳于朴崙壽曰,只推。
徐有聞,以山陵都監摠護使意啓曰,今此陵上浮莎所被處,四面周遭,極其浩大,以初劃送軍,無以完役,轝士餘軍中,量宜加定出送之意,分付漢城府,何如?傳曰,允。
徐有聞,以山陵都監摠護使意啓曰,健陵妥奉於顯隆園局內火巢,別無加拓之地,而四標界限,不可不分定,令禮曹及都監堂上·本府留守,眼同擧行,何如?傳曰,允。
金近淳,以訓鍊都監言啓曰,今九月二十二日,大行大王誕日,進表裏時,因兵曹節目,東營軍四十五名,哨官閔垙,集春營軍四十五名,哨官李寅範率領,弘化門外左右邊排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
庚申九月二十一日申時,上御熙政堂。坐直承旨與時原任大臣·備局有司堂上·吏兵曹堂上·御史入侍時,左承旨申獻朝,假注書呂東植,記事官李存秀·洪奭周,領中樞府事李秉模,領議政沈煥之,左議政李時秀,右議政徐龍輔,兵曹判書金祖淳,吏曹參判尹行恁,京畿暗行御史李寅采,以次進伏訖。秉模等曰,霜寒稍緊,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,若何?上曰,一樣矣。秉模等曰,王大妃殿氣候,若何?上曰,一樣矣。秉模曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,卿等果善爲往來乎?秉模曰,開金井已爲順成,而土色純吉,果是上吉之地,罔極中萬幸矣。上曰,開金井已順成,而土色極好,罔極中誠爲萬幸矣。時秀曰,穿至地平,土色漸勝,果是純吉之地也。上曰,御史書啓,卿等果見之乎?煥之曰,果爲見之矣。命御史進前,敎曰,書啓外,如有可奏之言,奏之也。寅采曰,書啓所奏外,別無可奏者矣。上曰,吏兵曹堂上,稟處書啓好矣。煥之曰,吏曹則判堂,尙未出仕,亞堂當爲之矣。仍命大臣就座。行恁曰,伏見京畿暗行御史李寅采書啓,則栍邑守令中安山郡守金鍒,龍仁縣令丁遇泰,御史旣請令攸司稟處,今無可論,支勅直路邑守令中坡州牧使李漸運,以屠宰不停,買賣狼藉爲辭,長湍府使閔致協,以糴捧多濫,觴政亦過,陵所進排,不無私斂爲辭,私斂與犯屠,俱係不法,不可仍置,竝罷黜,栍邑守令中廣州判官金履裕,以添馱不察之罪,在所難免爲辭,始興縣令李潢,以鎭日調丁,村閭繹騷爲辭,振威縣令鄭致愚,以鄕曲貧班,旣令負石,又復勒疤爲辭,三邑皆有撓民之失,竝從重推考,其餘栍邑及支勅直路四邑前後守令,別無特異之績,又無顯著之疵,竝姑置之,本道監司徐鼎修,以彈壓得宜,勤礪不懈爲辭,水原留守徐有隣,以委任旣久,軍民皆稱爲辭,廣州留守金思穆,以坐鎭保障,威惠竝行爲辭,而居留及道臣體重,竝姑勿論,御史書啓中,始興縣令,誤書以縣監,當該御史李寅采,推考,何如?上曰,依爲之。出擧條煥之曰,京畿暗行御史李寅采書啓,別單有稟處之命矣。取見其別單,則其一,各驛之凋弊,專由於馬戶之權賣位土,從今立法嚴禁其買賣事也。其一,諸邑晩移之禾,有莖無實,如不給災,民情落莫,更令邑倅,從實執災事也。其一,支勅時邑吏之出站者,以行費留糧,多有斂民之弊,先期申禁事也。其一龍仁復戶,每一結之所收,以米則三斗,以租則二十斗,富民先納以米,故貧民皆以租納,多寡懸殊,爲瘼甚大,通一邑,田結均捧三斗米事也。馬位田之驛夫權賣,邑民潛買者,厥罪惟均,嚴立科條,隨現重勘,郵官之不察,邑倅之不禁,亦宜論罪,而晩禾無實,可以給災處,及支勅邑吏之不畏朝令,有斂民間,俱當嚴飭,至於龍仁縣復結之或米或租,所收不均,爲民痼弊者,尤宜先究其委折,仍令嚴遵均一之制矣。竝自本司關問道臣,俾卽査報,各該邑倅,如有違越朝令者,亦爲論勘之意,分付,何如?上曰,依爲之。出擧條時秀曰,都監堂上吏曹判書趙鎭寬,本職未肅拜,久不行公,戶曹判書李在學,陳疏承批之後,連日不爲仕進,都監事誠爲可悶,都監堂上趙鎭寬,李在學,從重推考,申飭行公,何如?上曰,依爲之。出擧條命書榻敎曰,政官牌招開政。仍敎曰,吏兵曹堂上,先退開政也。祖淳·行恁先退。命書榻敎曰,侍從堂上·堂下罷散人,敍用。命退,諸臣以次退出。
上在昌德宮廬次。
夜五更,月暈。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
大行大王誕日,百官進表裏後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房·朝廷二品以上·六曹堂上·大司諫·奉朝賀單子問安。答曰,罔極。
傳于金近淳曰,同副承旨與藥房提調入侍。
大王大妃殿,以承傳色口傳下敎曰,大殿夜來寢睡,不得安穩,而今日自早至今,過加哀毁萬萬憫迫,此意言于大臣,以爲夕奠前仰勸還內之地。
徐有聞啓曰,時原任大臣伏奉慈敎,來詣請對矣。傳曰,自內仰告,卿等退去。
徐有聞啓曰,藥房都提調徐龍輔,提調金祖淳,副提調李集斗,伏奉慈敎,來詣請對矣。傳曰,退去。
徐有聞啓曰,時原任閣臣,來詣請對矣。傳曰,退去。
藥房口傳啓曰,臣等俄於親奠之時,仰瞻聖上哀毁過節,焦遑悶迫之際,伏奉慈敎,有自朝至今,過加哀毁之敎,尤不任抑塞罔措之至。聖上以慈殿之心爲心,慈殿焦憂至此,何可一向任情,不思仰體之道乎?伏乞亟許還內,以慰慈心焉,惶恐敢啓。傳曰,已仰告矣。
徐有聞啓曰,時原任大臣,以爲日勢已晩,寒意漸緊,還內之請,一時爲急,更爲來詣請對矣。傳曰,時刻已至,退去。
徐有聞,以禮曹言啓曰,今此大行大王誕日,諸道所封方物物種,像生時例封進之意知委矣。卽見忠淸監司尹光顔所封,惠慶宮方物,則剪子三把,黃毛七條,以剪子六把,黃毛八條封進,慶尙監司金履永,剪子五把,引導五柄,梳省十三枚,竹梳十五箇,以剪子八把,引導七柄,梳省十四枚,竹梳二十箇封進者,似是本道未及照察之致,而此與物目闕封有異,還送改封,亦涉有弊,竝依膳狀數爻捧入。而全羅監司金達淳所封王大妃殿方物,則冬栢油二升,以一升封進,三道道臣之或加封或減封,俱難免不察之失,竝推考警責,湖南冬栢油不足一升,追後封進事,分付,何如?傳曰,允。旣承慈敎,追封者勿封,加封者還下送,可也。
庚申九月二十二日卯時,上詣殯殿。親行朝奠入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重,右副承旨朴崙壽,假承旨金宗善,同副承旨金近淳,記事官金啓溫,假注書呂東植,加出假注書金,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·尹行恁·南公轍,以次侍立訖。時至,左通禮跪啓出次,上具衰服出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,近淳奉爐,三上香訖,左通禮啓執盞獻盞,獻朝,執盞,象奎·有聞·崙壽,以次獻盞訖,引儀唱俯伏哭,上俯伏哭引儀唱止哭,上止哭。引儀唱左通禮導殿下還廬次,于時自內哭泣之聲不止,上詣入幄內,少頃出幄外,仍出殯殿門,入廬次門。諸臣以次退出。
庚申九月二十二日辰初,上御廬次。同副承旨與藥房提調入侍時,同副承旨金近淳,假注書呂東植,記事官李存秀·洪奭周,藥房提調金祖淳,以次進伏訖。祖淳曰,早朝親奠,聖體,若何?上曰,一樣矣。命書榻敎曰,大王大妃殿進御二錢重人蔘粟米飮,一貼煎入,仍命退,諸臣以次退出。
王大妃殿進御二錢重人蔘粟米飮,一貼煎入,惠慶宮進服二錢重人蔘粟米飮,一貼煎入,嘉順宮進服二錢重人蔘粟米飮,一貼煎入。竝出榻敎,入侍退出後書出。
庚申九月二十二日辰正,上詣殯殿。親行朝上食入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重,右副承旨朴崙壽,假承旨金宗善,同副承旨金近淳,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·尹行恁·金勉柱·南公轍,以次侍立。時至,左通禮跪啓出次,上具衰服,出廬次門,入殯殿門詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,近淳奉爐,三上香訖,左通禮啓執盞獻盞,獻朝執盞,象奎·有聞·崙壽,以次獻盞訖,引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,于時自內哭泣之聲不止,上詣入幄內,少頃,出幄外,仍出殯殿門,入廬次門。諸臣以次退出。
庚申九月二十二日午時,上詣殯殿。親行晝茶禮入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重,右副承旨朴崙壽,假承旨金宗善,同副承旨金近淳,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·尹行恁·金勉柱·南公轍,以次侍立訖。左通禮跪啓出次,上具衰服出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,近淳奉爐,三上香訖,左通禮啓執盞獻盞,獻朝執盞,象奎·有聞·崙壽以次獻盞訖,引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,于時自內哭泣之聲不止,上詣入幄內,少頃,出幄外,仍出殯殿門,入廬次門。諸臣以次退出。
庚申九月二十二日申時,上詣殯殿。親行夕上食入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重,右副承旨朴崙壽,假承旨金宗善,同副承旨金近淳,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·尹行恁·金勉柱·南公轍,以次侍立訖。時至,左通禮跪啓出次,上具衰服出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗,奉香,近淳奉爐,三上香訖,左通禮啓執盞獻盞,獻朝執盞,象奎·有聞·崙壽,以次獻盞訖,引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,于時自內哭泣之聲不止,上詣入幄內,少頃出幄外,仍出殯殿門,入廬次門。諸臣以次退出。
庚申九月二十二日申時,上詣殯殿。親行夕奠入侍時,行都承旨李集斗,左承旨申獻朝,右承旨沈象奎,左副承旨徐有聞,假承旨崔獻重,右副承旨朴崙壽,假承旨金宗善,同副承旨金近淳,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·尹行恁·金勉柱·南公轍,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,近淳奉爐,三上香訖,左通禮啓執盞獻盞,獻朝執盞,象奎·有聞·崙壽,以次獻盞訖,引儀唱俯伏哭,上俯伏哭,引儀唱止哭,上止哭。引儀唱左通禮導殿下還廬次,于時自內哭泣之聲不止,上詣入幄內,少頃出幄外,仍出殯殿門,出弘仁門夾門乘輿。領中樞府事李秉模,領議政沈煥之,左議政李時秀,右議政徐龍輔進奏曰,五度親行,勞動旣多,聖體,若何?上曰,一樣矣。仍還內。諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,領府事李秉模,領議政沈煥之,左議政李時秀,右議政徐龍輔,依下敎來待矣。傳曰,入侍。
徐有聞,以禮曹言啓曰,因山陵都監草記,健陵妥奉於顯隆園,局內火巢,別無加拓之地,而四標界限,不可不分定,令禮曹及都監堂上,本府留守眼同擧行事,允下矣。依前例,本曹堂上進去,與都監堂上,本府留守,眼同定界後,稟處,何如?傳曰,允。
徐有聞,以國葬都監摠護使意啓曰,轝士排運之規,例以各洞各契,分屬於各運故,大轝軍不能一一愼擇,自未免實不實之錯雜,且今番程途稍遠之故,五部轝軍,元數不足,必欲依定運分排,則將未免加數調丁之慮,大轝肩轝軍則,各洞各契中,極擇其健實丁壯者,勿令一運卽放,互相休息,互相交替,三四次入用,則大轝陪奉,旣盡愼重之道,亦無軍丁加調之弊,依此擧行事,分付漢城府轝士廳,何如?傳曰,允。
朴崙壽,以兵曹言啓曰,今九月二十一日立冬,改火進上時,宗廟署·社稷署·永禧殿·永寧殿·景慕宮·毓祥宮·宣禧宮·依例改火,奎章閣·議政府·承政院·漢城府一體頒火之意,敢啓。傳曰,知道。
草莽臣宋稺圭疏曰,伏以皇天不弔,大行大王奄棄臣民,普切痛隕,大小同情,伏惟聖上,新罹巨創,攀號罔極,遽經公除,哀慕益深,臣於今月初六日,祗奉諭旨,十行絲綸,出於御恤在疚之中,勤懇惻怛,意溢辭表,臣伏讀未半,不覺涕泗交零也。嗚呼,嚮於春初,臣猥叨宮僚之職,自以庸陋無似,不敢仰承隆旨,冒陳短章,冀蒙鑑諒,而我聖考日月之明,猶有遺照,終靳允許,反賜寵諭,微分惶蹙,益無容措,豈不欲悉暴申籲,而猥瀆是懼,泯默祗俟,忽遭崩天之痛,區區慟恨,益復何極?不意殿下嗣服之初,復加收召,期以輔導之責,勉以壯行之義,至擧東朝諭召而垂敎諄複,有出尋常,繼又陞移職秩,恩數荐仍。噫,臣是何人?遽敢獲此於此時也。方今聖化維新,百度更始,正宜辨別賢愚,考覈名實,使庶事當理,群品得所,然後庶有以鎭服人心,迓續景命矣。乃以如臣至愚,濫廁召徠之列,異渥愈隆,不料朝廷擧條之乖當,一至於此也。臣若徒懷榮感,不自揣量,而冒膺匪分之洪私,其爲滓穢淸朝一初之政,果如何哉?不然則臣雖冥頑,猶不至如木石之全昧知識,當此國家哀遑憂虞之日,尤何敢偃蹇私便,以自納於逋慢之誅乎?玆敢瀝血哀籲於宸嚴之下。伏乞聖明,俯賜體諒,亟收召命,竝削臣前後職名,以重國體,以安私分,不勝大願,臣無任云云。省疏具悉。此時何可巽讓不來乎?爾其卽爲幡然。仍傳于朴崙壽曰,此批答,下諭于經筵官宋穉圭處。
按覈使李書九,慶尙監司金履永聯名狀啓,臣書九於八月二十九日,伏奉仁同府罪人張時景等作變情節按覈之命,今月初七日,馳到大丘府,以慶州府尹李尙度,安東府使李庚運,善山府使朴命燮,差定參覈官,與臣履永,眼同推覈是白如乎,推考次庚申九月初八日罪人兪漢奉,年五十五,號牌現納白等,矣身,以張時景家山直,隨往同參於時景作變之時,則前後情節,必當一一詳知是如乎,特命按覈,事體至重,非比前日營門盤覈之時,而今此逆節,實是前古所無之凶變,矣身雖是愚氓,亦知兇徒絶悖之狀,其間事實,無敢粧撰,一一直告亦推問敎是臥乎在亦,矣身爲時景家山直,而所居則稍間是加尼,八月十五日夕時,李永太,來言上典宅,方有買松於猫降山,相議次招致云,故兩班分付,不敢違越果隨永太而去,則金金乭·李戒國·金萬億·鄭旕三·劉用孫等,已爲來會,而時景三兄弟,更令永太,催促未到之村丁殷連興·金莫乭·金西孫·李白孫·崔信乭·朴八十伊等,次次來會,時景出給濁酒使之分饋,則殷連興·朴八十伊兩人,以爲此酒無名,知其曲折然後,可以飮之是如,則時景曰,汝輩無多言,隨饋盡飮後,聽吾分付可也云,而渠等兄弟,以一杯酒,先爲分飮,仍使矣等,各飮一椀,率往猫降山是如可,及到山下稻場,使隨去村丁,成行列坐,時景乃言於衆中曰,飮酒諸人,果爲盡來乎?當今國家過用御藥,遽遭崩天之痛,而沖年嗣服,老論得勢,南人消鑠無餘,民生日益困悴,當此國勢孤單之時,吾與汝輩,豈可坐視?方欲率軍上京,以救國家之急,事若成功,是爲忠臣,汝輩亦當有每人百金之賞錢,此豈非好事乎?吾當先言官家,如不聽從,則結縛主倅,仍向善山·尙州,皆當如是云云。仍爲驅率諸人,向往角巖里,則村人已皆就睡,時景,使永太·戒國·旕三及本里里任孫乧嚴,招集村人,又得八名,轉往道吐谷,坐於張海三家,又使永太,聚民二十人,更向新村,暫憩於尙乭家矣。時景之子玄慶追到,而時景曰,此地卽四寸六寸諸族居生之洞里,廊底所居之民,可以不勞而募得,乃使旕三·永太等兩漢,各各分招是如可,畢竟時景兄弟,持杖驅出,又得十餘人,領率將發之際,厥村居時景四寸兩班時夏等三人,來見時景而言曰,此何事也?時景答曰,吾事吾自爲之,汝何知之云云。厥兩班,更言暮夜起軍,事甚怪異是如,則時景答曰,汝以國民,不念事君之道,汝獨非國民乎?仍拂衣而出曰,軍人輩,若或居後,則吾當折其脛骨云云。一行六十一人,各令十名作隊,次次前進,到南山·村前,則時景六寸時礪·時鋼等,呼謂諸人曰,汝等將往何處?今若隨去,必當被戮云,則在後村丁,一倂逃散,居前數十人,偕往官門,時則鷄已四五嗚矣。矣身則立於街路,時景等四人,先入叩門,稱以新村民四寸,被打致死將欲告官,使之開門,則門卒牢拒不納,彼此相詰之際,時景輩,以杖穿門傍之墻,土石頹圮有聲,而天亦向曙,隨後村漢,惶劫逃去,矣身段,被蓑衣持杖而來是如可,見捉於吏房是去乎,相考處置敎味白齊。同日罪人私奴用孫,年三十二,號牌現納白等,矣身以張時景六寸時綱之奴子,居在時景之廊底,旣已隨參於罔測之賊變,則時景之平日行事,伊日情節,必當相知是遣,其親切人誰某及同謀人誰某書札之何處往復,亦必有知得之事,無一隱諱,從實直告,亦推問敎是臥乎在亦,八月十五日夜,李永太·鄭旕三等,以張時景之言,來招矣身,故果卽隨往,則南山村民次第來會,而時景,以濁酒一盆明太二十尾,分饋村丁,村丁以爲,願聞饋酒曲折云,則時景三兄弟,分飮一杯,乃言曰,吾有分付事,汝等姑勿多言隨饋卽飮可也云,故村人各飮一椀,隨時景等,往猫降山則,時景曰,吾欲爲國上京,汝亦國民,豈不同參於爲國之事乎?方今國哀罔極,主勢孤危,老少論得勢,大小仕宦,皆出其中,故南人衰微不振,匪久當有亂,吾將率汝等,入往本府,結縛主倅,調發邑兵,前進善山·尙州等邑,亦如本邑之爲,次次上去爲計是如爲去乙,矣等諸人,以爲土民之結縛官長,大是變怪,何爲作此擧措云爾,則時景,聽若不聞,仍爲驅率矣等,偕往角巖里,招集村丁,又向道吐谷,該洞民人之來會者,合爲二十餘人,時景之對衆發說一如獚降·山所言,且曰,汝等若有落後者,當以軍律治之云云。及到新村,又謂洞民曰,若有不從者,當劈其頭,洞人怯於此言,竝爲從往,而本村居時景四寸兩班,來見時景,有酬酢,而以文字問答,故矣身不知爲何樣說話是遣,時景子玄慶,着竹冠忙急追到,使矣等,各持楞杖,時景三兄弟,督領軍丁,行過南山里,則自猫降先歸之李以三,往告於矣上典是加隱喩,上典時綱,急出路上,挽遮在後之軍丁,使不得進去,故村丁聞之,太半散去,而偕到官門者,約爲十餘人,時景與玄慶,先入叩門曰,新村常漢,打吾四寸,已爲致死,將欲告官云,而門直使令,牢拒不從,故兩班三人,竝力毁墻,土壞石散之聲,極爲狼藉,如是之際,矣身與村人,又爲一時逃去,伊後事更不知得是乎旀,時景之親切人及書札往復處,矣身旣非其使喚奴子,則從何知之?雖死杖下,萬無可達之辭是去乎,相考處置敎味白齊。同日罪人李白孫,年三十一,號牌現納白等,張時景作賊之變乃是前古所無之逆節,矣身旣已隨往,其間窮兇情狀,必當詳知,一從聞見,無隱直告亦推問敎是臥乎在亦,八月十五日夜深後,李永太,以張哥兩班之言,來招故,卽往見之,則村人已多來會,而濁酒一盆,明太二十尾,自永太家出給,分饋故,村人願問曲折,則時景答云,行酒後當爲分付,仍使永太,鋪網席於場中,三兄弟,同爲出坐,分飮一杯酒遂饋村人後,率往猫降山稻場,時景乃言曰,汝等聽吾言,遵吾令乎。今番國恤,由於過進御藥,而國勢孤危,老論當路,監司守令,皆出其中,吾欲入府結縛本倅,仍爲起兵,前進善山·尙州等邑一如本府爲之,而上京衛國,則吾與汝輩,皆爲忠臣,亦必有賞錢百金,汝等一從吾言,可也。殷連興曰,此是大事,何爲作此擧措也?其餘村民,聞此言,惶懼不已,時景曰,從古多有如此事,在汝等,少不爲罪,汝若不從,則當殺之矣。連興曰,我則雖死,決不爲如此之事,遂逃去,時景驅率諸人,仍向角巖·道吐谷等地,搜出村丁,又索斧鎌於角巖民,則皆以昏夜難得,稱托不給是遣,轉往新村,坐於朴尙乭家,招集洞民之際,本村居時景四寸時夏等三人,來見時景,以文字酬酢,而不知何樣說話是乎旀,拔出尙乭家排籬之木,同行六十餘人,各持一箇,分隊前進,到南山里,則矣身妻上典張時鋼,及張時礪,出來挽禁曰,此漢等,將向何處,切勿隨去云故,矣身亦在後列是如可,應聲逃去,伊後事,無所知得是去乎,相考處置敎味白齊。同日罪人金金乭,年三十三,號牌現納白等,矣身居在時景之切隣,常時親近,無異奴屬,叱分除良,時景之十五夜作變時,矣身與永太,非但隨參,又爲使喚,則時景之平日兇謀秘計,必當詳知是如乎,伊夜擧措,將欲做何許事變是旀,來到官門之軍丁數爻,約爲幾許是隱喩,按覈事體,至爲嚴重,從實直告,亦推問敎是臥乎在亦,矣身,以時景六寸時鋼家婢夫,八月十五日夜,因永太之來招,卽往其家,則時景三兄弟,出坐場中,先以一杯酒分飮,繼又勸飮村人,故欲知其委折,則謂有所言事,與之偕往猫降山,乃言今番國恤,出於誤進藥餌是如,至有不忍聞之說,而繼言主上方在沖年,國勢孤危,領率汝等,往見本倅,而語及此事,仍爲結縛,前進善山·尙州等邑,亦當一例結縛,次次上京云云是遣,村人轉往角巖·道吐谷等地,搜出村丁,又往新村朴尙乭家則該里居時景至親兩班三人,來會廚間,永太·乧嚴等,參坐其傍,有所言說,而皆以文字酬酢故,矣身不知其指意是遣,如斯之際,村丁來會,故時景父子兄弟及矣等,各持楞杖,一箇來到南山村前,則張時鋼·張時礪呼謂矣等曰,汝若隨去,吾當折脛,斯速散去云云。故在後者,擧皆散走,而矣身則以在前之致,不得脫身,與李戒國·李永太·劉用孫·鄭旕三·兪漢奉·金萬億等,偕到官門外,時景叩門欲入,而因門卒之牢拒不從,毁破墻壁,其聲可怕,故矣等,仍爲逃散,此外無他可供之辭是去乎,相考處置敎味白齊。同日罪人私奴尙乭,年五十七,號牌現納白等,八月十五日夜,時景作變時,聚集村丁,來到矣身家,有所指揮是如乎,許多村家,何往不可是旀,且其村中,旣多至親家,則不往他處,而必訪矣身之家,謀議諸事,可知平日之親密,則其常時情跡,必當詳知,今於嚴覈之下,毋敢粧撰,從實直告,亦推問敎是臥乎在亦,矣身卽時景從兄時復之奴子,居在新村,與時景所居,爲十里許矣。八月十五日夜,時景三兄弟,多率村丁來到矣家,使矣身招致本里民人,威脅恐喝,不有餘地,故矣身不能堪耐,招集洞民,而問其所營何事,則時景答曰,卽今國勢孤危,吾當率此軍丁,結縛本倅,仍爲上京,處置老論,以救國家之急,則吾當有功,汝輩亦有賞給,與其一年農作之艱,收四五石,利害相懸,汝其隨我同事云故,矣身托以募軍,直往張時楫家以南山兩班,率軍來到,將欲犯官之意傳及,則時楫不勝惶忙,跣足冒雨,急到矣家,張時鼎·時夏,已先來到,故矣身立於籬外,竊聽其言,則時楫等,坐於場邊,時景等,坐於階下,互相言說,間用文字酬酢,辭意多未知得,而只聞時景,將欲犯官之一句語是遣,酬酢時刻,不過吸乾草一竹之間,而時楫等,顯有惶劫之狀,蒼黃還去,使其奴金全伊·海金伊中,一人通奇于時景之父是遣,矣身自籬外聽之,心甚殊常,仍爲逃避,伊後事,更無知得是乎旀,矣身之於時景,別無親密之事,而許多村人中,直到矣身家,實未知其意,此或矣家間架稍闊,足可容衆之到,是乎隱喩,時景之平日醞釀,以其罕接之故,不得詳知是去乎,相考處置敎味白齊。同日罪人李戒國,年五十一號牌現納白等,隨參於十五日時景作變之時,而實爲最初同隨之人,則此事始末,必當詳知哛除良,與時景同爲逃避之狀,尤可見情犯之比他最重,伊夜作變時,軍丁所持器械及時景之平日排布,一從實狀,無隱直陳爲旀,時景家親密誰某,書札之往復何處,亦必有見聞,一一現告,亦推問敎是臥乎在亦,矣身本以新寧之人,年前來接南山里,時景家婢子,作妻居生是乎矣。所居稍間,且汨農務,不得種種出入於妻上典家,設有親密相交之人,班常自別,其凶謀醞釀,何以知得是乎旀,書札往復,亦不躬自使喚,實無可告之事是乎旀,八月十五日夜,因永太來招,隨往其家,則洞民來會者,幾至二十人,時景三兄弟,同坐場中,出給濁酒一盆,明太二十尾,使之分饋,故洞民問其所由,則時景,以爲當有分付事,勿慮飮之云,故矣等分喫酒肴,隨往猫降山,及至稻場,時景始乃發言曰,國家不幸,誤進藥餌,乃有崩天之變,國勢萬萬孤弱,匪久必將有變,故吾將不計死生,率軍上京爲計,兩班則雖死於罪,汝輩則必無患矣。一從吾言,先往官家,結縛本倅,轉向尙·善等邑,次次縛倅,前進入京,有罪者誅之,則吾事可成,而汝等亦有賞錢,此與一年農作,利害何如云云故,矣身,向言於諸人曰,此兩班,熟知天機,有此擧措是如,則衆皆信聽樂從,偕往角巖·道吐谷等地,轉到新村朴尙乭家,則時景四寸張時楫等三人,來見時景,而文字酬酢之言,矣身不能解得,俄而洞民齊到,拔出尙乭家籬木,六十餘名軍丁及時景等,各持一箇,行至遠東山,以其軍丁,分作六隊,時景等四人,後先督領,來過南山里,則張時鋼兄第,出挽時皞之衣,謂以汝何爲此等事乎?時皞,拂袖而去,時鋼等,呼謂軍人曰,隨去者必死,汝其散去云云。則在後諸人應聲逃避,在前之劉用孫·金金乭·朴八十伊·崔信乭·鄭旕三·金萬億·吳允乭等近十人,隨往官門外是如乎,時景稱以其矣四寸,被打致死是如,欲爲告官,以石打門,而門直牢拒不聽,相持毁墻之際,日已向曙,衆人皆散,矣身亦爲逃避是如可,今乃見捉於金海將校是去乎,相考處置敎味白齊。同日罪人私奴永太,年五十,號牌現納白等,矣身旣以張時景至親家奴屬,居在廊底,親密使喚,則時景之常時行事,必當詳知分不喩,十五日時景作變之時,東西招呼,聚集村丁,莫非矣身之擔當周旋,則其爲時景之爪牙腹心,大小凡事,無不參涉之狀,綻露無餘,此獄緊犯,無如矣身而前後情節,已皆彰著於營査供招中,今無容更爲抵賴是如乎,時景家親密去來人誰某及書札之往復何處,一從見聞,無隱直告,亦推問敎是臥乎在亦,矣身,以張時景三寸胤宗家奴子,居生於時景廊底,常時親信,比他最切,大小凡事,豈敢曰不知乎?時景,深處慕遠堂,不與外人相接,只以看書爲事,雖於奴屬隣里常漢,未嘗出一口氣,故鄕里稱之以生佛矣。七月念間,與其群弟,會坐一房,或笑或語,人或過去,則閉門密語,擧措,異於常時分不喩,二十三日夜,時景,獨自徘徊於慕遠堂·庭中,仰觀天象,種種私語,且兄弟共登後岡,或上下躕躇,而至暮還者,凡爲三次,矣身見此數事,心甚殊常矣。同月晦間,時皞之妻,招問矣身曰,書房主俄言使汝備置飯米三十升,明太三十尾,其用處,汝果知之乎?矣身,答以不知矣。八月初七日,又問曰,日前飯米明太事,其間或已知得否云云是遣,初九日,更言書房主,又使汝釀酒,而吾與汝俱木知其用處,事極怪異是如故,矣身,第爲釀酒以待矣。十五日夕後,時景三兄弟,來言矣身曰,方有相議事,洞中常漢,一一招集云,故矣身,聽其指揮,往招洞民,則初有不肯來者,再招始會於矣身家場中,時景兄弟,鋪席同坐後,使出濁醪及明太,分饋各人,則殷連興·朴八十伊等,以爲無名之酒,不可徑飮,是如,詰問曲折,時景曰,汝等但當隨饋飮之,何必煩問?仍以一杯酒,兄弟分飮,次次斟饋村人,行酒畢,率往猫降山,與衆列坐於山下稻場,時景始乃發言曰,吾有可爲事,汝等果信聽乎?吾是嶺南士夫,汝亦同是國民,當此朝家不幸之時,豈可袖手坐視乎?目下國勢極爲岌嶪,而南人衰敗,老論繁盛,近觀天機,必有中亂,吾方起軍上京,而先往官府,結縛本倅,前路善山·尙州,亦皆如此,仍赴京城,則汝等之賞給錢百兩,載在法典,少勿爲慮,一從吾言爲可云云。則殷連興曰,以土民結縛官長,乃是變怪,不可應從是如卽爲起去,時景喝之曰,如汝之漢,從當有處置之道,第觀他日云云。連興去而言曰,處置不知何如,而此等事,雖死不從,時景仍與軍丁,往角巖村,使里任孫乧嚴及李戒國·鄭旕三·李白孫等,招集軍丁,又令覓納斧子,則皆以昏夜難得,稱頉是去乙轉往道吐谷,募得軍丁後,又向新村而不往其至親家,直入於尙乭家,使矣身及金金乭·李白孫·鄭旕三·李戒國等,督發其矣至親家奴屬,及其他村民,則張時夏等三人,聞奇來見而文字酬酢,雖不可詳知,想其語意,似有挽止之意,時景,拂袖而起曰,大事至此,更勿多言,時夏,招謂其奴海金伊曰,彼兩班,汝其挽來云云而仍卽歸家是遣。時景等,將發之際,其子玄慶,着竹冠冒雨而來,語其父曰,日將曙矣。急向官府云,而軍丁每十人,作爲一隊,各持楞杖,行到南山村前,則張時鋼·時礪兩人,突出挽執,而時景已爲先去,玄慶揮杖防禦,時礪等,知其無奈何,高聲大呼曰,隨去之民,逃散則生,不然則死,在後諸人,聞此而太半逃去,畢竟到官門者,其數不多,而雨夜雜遝之中,未能詳記其各人姓名是乎矣。其中劉用孫·李戒國·朴八十伊·鄭旕二·金萬億等,果爲同來,而矣等諸人,立於官門外,時景,在前叩門,因門直使令之牢拒不納,時景毁破墻垣,瓦石有聲,日又向曙,故一行擧皆散歸,而矣身向往驛村,時景等四人,向往天生山城路是如乎,時景家往來人段,每當歲時,或有姻査間來訪,而至於親密人姓名及書札往復有無,俱非矣身之所可知是乎矣。大體時景之前後所爲,直是逆賊是去乎,相考處置敎味白齊。同日罪人私奴永太,年五十,更推白等,矣身,旣在時景廊底,大小凡事,無不與知,則獨於此事,不可曰不知,而況其炊飯釀酒,事機甚秘,夫妻之間,尙且諱之,而乃使矣身,專當辦備者,可知其親信之最切是遣。時景之深處僻室,意不在他,蓋欲兇圖秘計之不泄外間,而仰觀乾象,種種私語,登岡上下,至暮始還之殊常情跡,矣身,又皆目睹,則今此兇變,決非一朝一夕之故,而矣身宜無不知之理是去乙,前招所供,欲吐反呑,顯有營護時景之意,而泛稱逆賊,其爲逆之情節,果又何如是旀,陰謀秘計之與誰相議,京外往來之何人最親,亦必一一詳知,時景所謂上京可爲者,果是何事是隱喩,往復文書,已入搜探中,萬一隱諱,當死杖下更良直告,亦嚴刑究問敎味,當日訊杖四度是齊白等,矣身所懷,已悉前招是在果,時景之兇言悖說,未知得聞於何人,而矣身則始聞於猫降山齊會之時是乎旀,居常親密之人,書札去來之處,毋論京鄕,知有所知,豈敢忍杖不服是乎旀,炊飯釀酒等事,亦不過依其屬托而爲之而已。其用於何處,未嘗預言於矣身是乎旀,至於賊變相議及京外最親人,則矣身無識常漢,何可與知乎?時景行事殊常之跡,始見於七月念後,而前招中所謂逆賊之說,非但秋間事之殊常,十五日擧措,乃有謀害官長,擧兵上京之說則到今思之,實爲逆賊,故有此所告,而非有別般見得是乎旀,上京可爲事段,時景言內,結縛官長,次次上京,除去老論,渠自爲好官等說,誇張於矣等故,矣身,知其兇心所在是去乎,相考處置敎味白齊。同月初九日罪人張時夏,年四十四,張時鼎年三十七,張時楫年四十五,號牌現納,各各白等張時景三兄弟,今番兇變,自是劇逆大憝,方其遍行各里,召募民丁也。矣身追到於朴尙乭家,皆以文字密密酬酢是如,各人供招,俱甚明的,矣身與時景爲幾寸親,而文字問答,果何意思是隱喩,爛慢綢繆作變之狀,綻露無餘哛除良,雖以前日營査時供辭觀之,時景與矣身,酬酢之時,謂以世間例有此等事,所謂此等事,果指何事,而所謂例有云者,亦是何意是隱喩,旣以其然果然之說,互相問答,則藏頭隱語,顯有詳知裏面不言先喩之跡是如乎,目見其聚軍犯官之擧,初不先路而奔告,又不限死而力遏,有若任其自去者,而今乃以或慮混捉之說,漫漶說去,其坐觀成敗,容隱不告之跡,昭不可掩,時景之包藏秘計,作此兇變,旣非一朝一夕之故,而同堂之間,朝夕相從,則醞釀排布之情狀,綢繆締結之徒黨,宜無不知之理,問目內無敢隱諱,一一從實直告亦,推問敎是臥乎在亦,張時夏矣身段與時景爲同姓四寸親,而渠則居在邑內南山里,矣身則居在新村矣。八月十五日夜,家前大路,有犬吠人喧之聲,故事甚怪訝,出門問之,則名不記村漢,以爲南山兩班三人,方到尙乭家,聚集軍丁是如,故不知其裏面,第與時鼎·時楫,同往見之,則許多民人,各持楞杖,圍之數帀,而時景等坐在其中,觀其擧措,極爲危怖,進前而問之曰,此何事也?時景答曰,世間例有此等事,故矣身更問曰,此何怪擧,將欲何爲云,爾則時景云將向官府,而屢挽不聽,仍爲前進是乎所,伊時所見,豈不欲追往告官,而渠已先發,頃刻之間,想必已到官門,矣身,若追往而混入於亂軍叢中,則官家必不知矣身本情之出於發告而來衆中雜遝之中,將以矣身,同歸於作變之科,此甚可慮,趦趄未果是遣,但卽傳通於三寸叔是如乎,密密酬酢事段,時景所謂將向官門之說,不無疑訝,顧問時昱以果其然乎?則時昱,答以果然,如是問答之際,語果低微而至於例有此事云云之指意所在,初不詳問,今何可質言納招是乎旀,常時綢繆締結之狀,若有所聞所見,尤何敢掩護而不以實告乎?此外無他可達之辭是乎旀,張時鼎,矣身段,卽時夏之弟,時景之四寸親,而居在十里之地,往見時景,不得源源,間以二三朔一見,故兇謀之醞釀排布,實無知得之路是遣,且時景家往來尋訪,卽是姻親,而別無他親密人是如乎,八月十五日夜,因矣兄之來招,同往尙乭家,則矣四寸時楫,躡後而來,故與時景等三兄弟,同坐一處,矣兄,先問時景曰,此何事也?時景答曰,世間例有此等事,矣兄又曰,此等事果何事也,亦欲何爲?時景曰,汝輩何以知之?吾方向往官府是如故,矣兄顧問時昱曰,此果眞語乎?時昱亦曰,果然矣。矣等昏夜倉卒之間,見此意外之變,心寒骨冷,精神飛越,欲挽時景,强問此等事之指意,則時景突出喝衆曰,若有一人不從令者,當以斧劈頭云云是遣,仍爲倡率而去,勢無奈何,果不得結縛挽止,而追聞村漢傳說,則時景聚軍饋酒,以爲請兵請糧於官家,若不聽從,則當結縛本倅,上京報讐是如爲乎矣。所謂讐人,不知指的何人,而必指老論是乎旀,伊夜率去徒黨中,必有矣身之廊底奴屬,此輩禁止不是難事,而蒼黃之中,念不及此,實多追悔是乎旀,矣身自見時景犯官之擧,已料闔門之因此覆亡,豈不欲告官自首,而時景之行,先到官門,若爲隨往,混同被捉,則其罪亦將何居,此是矣等容隱不告之實情是乎旀,張時楫矣身段,雖是時景四寸親,所居稍間,且有八十病父,單獨一身,不得離側之故,未嘗數數相對,則其醞釀兇謀,締結徒黨從何以知得乎?忽於八月十五日夜,聞洞內喧囂之聲,出門問之,則南山兩班,督發村丁是如,村人有所傳說,故聞甚驚惶,忽往尙乭家,則數多軍丁,持杖環立,觀其擧措,極爲危怖,心寒膽顫,罔知所措是在如中,矣四寸時夏,自其家出來,而氣色便同死人,忙告矣身曰,此事將何爲也?兄其急急上去,通告叔父,某條挽止爲宜是如故,矣身自外回還之際,時鼎,踵後來言曰,時景已爲發去云云是遣,更聞時夏之言,則時景,或曰例有此等事,或曰將向官府,或曰汝輩何知是如云云。聽其所言,卽是窮天地亘萬古之極變,所當結縛禁止,而矣身病未行步,且無所騎,及時趕追,其勢末由哛除良,時景,已到官門,而矣身若爲追往,則不無混同被捉之慮,無寧在家待變之爲愈,故果不隨去是去乎,竝只相考處置敎味白齊。同日罪人張時夏,年四十四,更推白等,矣身之於時景,旣爲四寸親,居同一鄕,源源相從,則時景之兇言陰謀,決無不聞不知之理是遣,今以各人招觀之,十五夜酬酢,皆用文字,不使傍人諦解其意者,尤可見平日和應之跡是去乙,終始粧撰,敢以其然果然之問答泛稱,低微酬酢,締結徒黨,亦皆隱諱,究其情狀,萬萬狡惡是如乎,所謂其然果然,已是藏頭隱語,而至於例有此事之說,尤涉陰秘,雖使尋常人聽之,猶當迫問其指意所在是去等,況是從兄弟之間,旣欲挽禁而進去,則此等說話,豈可泛聽而不爲之深詰是旀,將向官府云云。已示其陰慘不測之計,此而不禁,猶不免罔赦之罪,況其經營排布,窮凶極惡,若使矣身,有一分人心,固當血爭力遏,而不惟不此之爲,乃反縱其奴屬,助其氣勢,矣身則袖手傍觀,旋卽歸家,略無驚動之意者,直是時景之同一腸肚,到此地頭,難免容護掩匿之罪,更爲嚴刑究問敎味,當日訊杖六度是齊白等,矣身所居稍間,常時往來,未可謂之源源,而耳目所到,旣無殊常事情之可以執贓者,則醞釀排布,實難指告是遣,締結徒黨事,段時景廢出入處僻室,罕接外人,別無親密,則其所云凶悖之言,渠之自做與聞於何人,亦難臆對是乎矣。槪聞村漢之所傳,則時景,以爲國哀罔極,老論爲讐,吾將率軍上京報讐是如爲乎旀,伊夜擧措,將欲犯官,則人情道理,豈不欲極力挽止,以圖公私無事之道,而數語酬酢,勃然拂起,且曰,軍丁若有遲緩者,當施軍律仍卽領率發行,故事勢急迫,果不得挽執是乎旀,矣身奴屬及廊底村漢,必多隨往,而昏夜雜遝之中,不辨面目,未果禁止是如乎,無論如此如彼,目見兇變而旣不能告官,容護掩匿之罪,固所難免,而伊時事情,實出於惶怯失措,未暇容旋之致是遣,與時景酬酢事,已悉前招,雖死杖下,更無可達之辭是去乎,相考處置敎味白齊。同日罪人張時楫,年四十五,更推白等,矣身之於時景,親爲四寸,居同一鄕,源源往來,密密綢繆之狀,不可以相去稍間,有所發明是遣,且於十五夜文字酬酢,已發諸囚之證招,時夏·時鼎,亦皆以同時往見約供是去乙,今於嚴問之下,乃以逢着時夏,自外回還等說,一直粧撰,極爲凶獰是遣,矣身招中,旣曰例有此事,將向官門兩句語,得聞於時夏云爾,則其語意如何,所營何事,必無不爲更詰之理,而托以無奴無馬,初不追往挽止者,可見其任渠所爲,坐待成敗之意兺不喩,廊底奴屬之隨去時景者,必多有之,而又不思禁止之道,以若處事,跡其誤心,作變者,雖曰時景指使者,實是矣身,無敢如前漫漶,更爲從實直告,亦嚴刑究問敎味,當日訊杖四度是齊白等,矣身,旣爲時景之四寸,則到此地頭,生亦何爲,而天日在上,可燭矣身實情是如乎,時景之久不相面,非但矣父老病,無以離側,渠亦七八年來,病不出入,故其家事情,茫無所聞見,往來綢繆,初非可論是遣,隨去奴屬之不爲禁止,誠有後悔,而至於面對酬酢指使作變等事,雖死杖下,實爲瞹昧,前招所達之外,更無可告之事是去乎,相考處置敎味白齊。同日罪人張胤赫,年六十七,號牌現納白等,矣身之子時景,包藏陰圖,作此凶變,旣非一朝一夕之故,而一門凶賊,同是梟獍,矣身爲其家長,其敢曰在家不知,而雖以前日榮査時所供觀之,旣聞當夜凶悖之變,初無驚魂裭魄之意,稱以挽止,坐送癡孫,而所謂癡孫挽止,新反脅衆助勢,身爲之先,觀於此所謂挽止,便是指使,凶謀秘計之醞釀排布,可知其所由來已久兺除良,除君側之惡一句語,卽是從古亂逆藉口之話柄,而乃敢萌心發口,肆然吐露於査庭者,抑何腸肚是隱喩,指意所在,爲先直供爲旀,矣身父子之綢繆締結,同心逞凶者,果是誰某是隱喩,無敢隱諱,一一指告,亦推問敎是臥乎在亦,矣身雖甚無狀,世被國恩,豈有逆心,而年近七十,且多疾病,大小家事,全然不知是遣,矣子時景,不事科業,專心經傳,粗有名稱是加尼,日不記七月良中,時景言于矣身曰,今番國恤,誤進蔘劑,遽遭崩天之痛,醫官今方設鞫云云矣。八月十五日夜,招集村丁,將向官門是如,有所傳說,故矣身,起送玄慶,使之挽止是遣,矣身則素信矣子之故,意謂非久還來,在家苦待是如可,翌曉聞之,則變怪已出是乎乃,渠等手無寸鐵,豈可曰動兵是乎旀,時景,甲寅以前,則事矣身以孝,甲寅以後,則以病呻吟,而別無狂症之發作矣。十五夜初更,猝地作亂,此是魑魅魍魎之事,矣身如或知得於平日,豈有不禁之理是乎旀,君側之惡,不知出處本意之如何,而時景之欲爲聚軍上京者,求說不得,故意或有請討醫官之心,以此語納招於向日査問之時是乎乃,排布醞釀,交通締結,果無是事是去乎,相考處置敎味白齊,同日罪人張胤赫,年六十七,更推白等,矣身三世同惡,一朝稱亂之窮凶情犯,彰露無餘,而了無驚怯之意,看作尋常之事,乃敢以手無寸鐵,不可謂之動兵等說,悍然納招者,萬萬獰頑是如乎,斬木揭竿,非賊而何是旀,父倡凶言,子作陰圖,凶肚逆腸,一串相貫,而假托粧撰,欲掩其路人所知之心者,尤極凶狡,君側惡果何指的是旀,聚軍上京,將欲何爲是隱喩,和應誰某,排布情節,竝以從實直告,亦嚴刑究問敎味,當日訊杖五度是齊白等,矣身所懷,已悉前招是在果,至若君側之惡,蓋指小人之謂也,而亦非有意於誰某而言是遣,矣子之聚軍上京,事出倉卒,平日之排布設施,實無可供之事是乎旀,矣家之覆亡,更無餘地,此實天之所廢,千思萬慮,拈得狂之一字,玆以仰告是去乎,相考處置敎味白齊。同日罪人張時皞,年三十,號牌現納白等,矣身兄弟叔姪,同腸連肚,作此窮凶絶悖之變怪者,已悉於各人供招兺除良,兄弟三人之逃竄山谷,同時決死,亦自知其爲覆載難容之惡,則許多情犯,更無可問是在果,此等凶謀逆節,苟非醞釀之有素,揣摩之旣熟,則必不能倉卒辦得,身爲世族之裔,生此先賢之鄕,乃反包莊陰謀,設施凶計,若是罔測者,果何肺腸是旀,至於今番之煽動凶言,誑惑愚氓毒鋒先擬於命吏,凶圖敢指於城闕,若無憑恃之窩窟,締結之徒黨,則寧敢猖獗乃爾乎?凶言之根脈,作變之情節,及交通和應之爲誰爲某,竝只無敢隱諱,從實直告,亦推問敎是臥乎在亦,矣兄時景,聞國恤之報,以爲意外遭此罔極之變,事甚可疑是如爲加尼,七月晦間,矣兄時景之子玄慶妻娚安東居金樂敎,來到于矣兄時景家,日午談話,而寒暄外,無他說話,夜往邑內居權龍度家,有言曰,國家倉卒有變,醫官可疑是如爲置,未知矣兄從何人得聞此酬酢是加隱喩,本有疑心,又聞此說,以討逆復讐之意,矣等兄弟,屢日酬酢,日不記八月旬前,言于矣妻,使永太釀酒,而限以三十名所飮,又備明太,將爲犒軍之資矣。八月十五日初昏,矣兄時景,使永太·金乭,招集隣里及廊底所居民丁,饋酒賜魚,率往猫降山,而矣身昧事所致,不得出一言,矣兄時景,向衆而言曰,汝輩亦國民,猝當國哀,吾與爾結縛本倅,仍爲上京云云是遣,矣等兄弟,又爲聚議曰,率此軍丁,入見本倅,而問以醫官事有疑之說,本官亦有復讐之意,則自當同事,若不意合,則結縛而立於軍前,乃以討賊復讐之言,告于衆民,則必多聽從之人,仍往監營,問于監司,一如本官,如其不從,監司又爲結縛是遣,列邑守令中,不從者皆用此例,如有從之者,則與之同議,器械則取用軍器,軍糧則發出倉穀,仍爲前進上京,執捉醫官,詰問情節,醫官若有逆節,則當誅醫官,而朝廷大臣,多有疑端,問于醫官,覈出根柢竝爲誅之云云。此矣兄時景之言也。仍爲倡率軍丁,更爲約誓曰,此是討賊復讐之擧,毋論某樣人,如有禁挽之事,汝等以杖痛打,遂往角巖,使永太·金乭·戒國·用孫,搜出軍丁,又往道吐谷,使上項四人,搜出軍丁,又往新村,坐朴尙乭家,仍使上項四人,招募村丁之際,玄慶,着竹冠忙迫來到是遣,矣四寸張時鼎·時楫·時益聞奇來到,時鼎曰,此何事也?矣兄時景曰,將欲爲國家討復矣。時鼎曰,國家有變,則討復可也,而居在鄕曲,莫知國家事,而作此擧措,其可成說乎?時楫又曰,此何事也,此何事也?大事將出是如之際,時景督令前進,徒衆合爲六十一名,十十爲隊,各持排籬木一箇,時景在前,時昱在中,矣身及玄慶在後,領率行到南山里前,張時礪·時鋼,中間突出,多般叱責,驅遂徒衆,隨來諸人,多爲散去是遣,時礪先到,挽執矣身,使不得進去,故矣身,拂袖而去,及到官門,則軍人僅爲十餘名,而劉用孫一人外,夜黑雨下,不知爲某某是乎旀,時景招出門直,托以有殺人事,要請開門,門直不從,矣等四人,毁破墻垣,瓦石有聲,村丁皆散,天且將曙,矣等自生惶劫,同爲逃去之際,玄慶段,纔到一里許玉山前落後,兄弟三人,同往天生山城落水巖上,時景曰,將圖大事,事謬至此,不如早卽自處,先爲墜崖而死,時昱以矣身所佩刀子,再刺其項,一刺心坎,而猶爲不死,乃又墜崖而死,矣身見二兄皆死,圖生無地,亦爲墜崖,而緣何不死,以至于今是乎旀,至於窩窟徒黨,則矣身兄弟,初無與人交遊之事,今番謀議,只是矣兄與矣等兩弟,臨時猝定,雖家人父子之間,元無相爲告知之事是遣,傳聞可疑事段,矣兄旣聞金樂敎轉傳之說,而且於何處得聞蔡弘遠,以醫官設鞫事,有上疏之言,遂以爲此眞可疑是如乎,矣身兄弟,作此凶獰之變,而綻露無餘,二兄皆死,矣身生亦何爲,前後事狀,止於如此是去乎,相考處置敎味白齊。同日罪人張時皞,年三十,更推白等,亂賊之變,何代無之,而矣身兄弟之今番逆節,實是千古所未聞之凶圖也。矣身旣以討逆復讐四字,爲作變之欛柄,有賊則討,有讐則復,固是秉彜之所同然,而矣身乃於不敢言不忍言之地,譸張凶言,誑脅蚩氓,已是亂逆之斷案是旀,矣身果以醫官爲〈可〉討,則尺紙陳籲,亦無不可,而募衆動兵,將欲何爲是旀,設令起軍前進,皆如矣兄之凶圖則到京之後,矣身初招所謂有罪之醫官,可疑之朝臣,其將告國家而誅之乎,其將自斷而誅之乎?此必有擧事時預定之議是旀,矣等旣有指向京城,剪除朝臣之計,則決非鄕曲白徒所敢生意犯手者而必有窩窟和應之可以憑恃者,然後乃可以辦得,無論京外,同心者爲誰,助勢者爲誰是旀,攻邑劫營,軍衆漸多,則部署統領,必有排擬,一一直告爲旀,雖以玄慶事言之,矣等三兄弟,旣作此變,則何不自初同往,乃爲追到於尙乭之家是旀,諸囚招中,多云矣兄善觀天文,又善卜筮,術業淺深何如,而同類相從者,何人是旀,今觀文書中,矣兄之占夢作卦,無非至妖且憯,好亂樂狄之說,而其中有己未二月矣身夢一黑象,傍有軍服,可畵乾卦之說是遣,庚申七月,矣兄夢得一文字,有一人御宇,萬物咸覩之象是如爲置,此等占解,果出於何許心腸是旀,矣身等旣作凶變,則近居至親,宜莫不爛熳參謀,而其中謀議深緊者,果是何人是旀,矣兄之今年七月抵親査金行久書中,所問者何事是旀,其書之還置於矣家,又何緣由是旀,其書中,謂有同邑武弁,來傳京奇是如爲置,同邑武弁,果是何人是隱喩,今則凶逆情節,綻露無餘,無敢隱諱更良,一一從實直告亦推問敎是臥乎在亦,今番國恤,矣等則意謂必有可疑,而目今朝廷,無聲罪致討者,則可知國勢至危,而朝臣皆爲可疑之類是乎旀,雖曰陳疏請誅,足以聲討,而大臣締結醫官,則鄕曲寒士,雖欲言之,必不使之開口,若不起軍,其何以執捉而究問也?此所以募得軍丁,必欲掃除可疑之朝臣是乎旀,入京後醫官,與朝臣有罪者,究問執捉之後,其誅之之告于國家與矣等之自誅於軍前與否,矣兄必有計策,而未嘗言之於矣等,此皆矣兄心中之事,矣身,無以臆對是乎旀,至於窩窟徒黨,則觀今時勢,似無相助之人,而矣等擧事之後,世若有知討復之義者,則或當應之,而此則不可預定其爲誰是遣,軍兵統率之道,則似當有部署擬定,而矣兄無所預言,矣身無以知得是乎旀,矣兄但與兄弟作變,而未嘗與議於父子之間故,玄慶夜半,聞而追到是乎旀,矣兄嘗讀周易,粗知作卦之法,又工於天文,夜夜觀象,二十八宿則皆能分別是遣,己未二月,矣身果夢一黑象,紅光似日輝而環之傍,有軍服,矣兄指其衣領曰,皆可畫乾卦云,故覺來言于矣兄是遣,今年七月,矣兄夢中萬物咸覩之文,矣身所不知,而矣兄常時或夢或占,必也解釋兆象,書置篋中,矣兄必有是夢故,文書中,有此紙是乎旀,作變時至親間相議事段,近處雖有至親諸人,若或言及,則其怯懦者,必有沮戲敗事之患,故兄弟之外,皆不言之是遣,雖有先期釀酒貿魚之事,亦不言及其用處於家人,但於當日昏後,斷然爲之,是亦出於必爲乃已之計是乎旀,金行久則果是矣兄査友,而七月念後,矣兄果作書有言,今番國哀,事出倉卒,極涉殊常云云。欲探所聞之京報,而適値江漲,其書不傳,皆在矣兄之家是乎旀,邑中武弁之國恤後下來者,只是出身張羽成,而羽成之來傳與否,矣身初不目擊而耳聞,實無以指的仰達是去乎,相考處置敎味白齊。同月初十日罪人張時鋼,年四十,張時礪年三十二,號牌現納,各各白等,張時景今番凶變,決非猝乍間辦得,必有平日之包藏,而矣身以時景之至親,同居一里,朝夕相從,則時景輩,居常謀議之狀,往來交通之人,必無不知之理兺除良,起軍犯官之際,矣身追到中路,目見窮凶之擧,旣以死生禍福之說,呼告於衆,則宜其抵死力爭,必挽乃已而末乃各歸其家,殆若恬然無事者然,這間情狀,一一直造,亦推問敎是臥乎在亦,張時鋼矣身段,本以時景十寸親,因其繼後,乃爲六寸親,而時景,稍挾文才,眼下無人,接待親族,太涉理沒,故常時往來,自然稀闊,或一朔一見,或一望一面,別無情志相通之事,其平日謀議往來交通,矣身實未見其殊常之迹是乎旀,時景,曾有稧松買取之意矣。十五日初更,聞招集洞民之說,意謂買松事,初不致疑,而適有使喚處,招致婢夫吳允乭則允乭已赴時景之招,更令招來仍問時景招去之由,則允乭言內,以松稧事,進往山下相議云云。故飮酒將發之際,被招而來是如,如斯酬酢而止矣。鷄鳴時,李以三,蒼黃來告曰,時景招集洞民,以爲國哀罔極,吾方雪恥於老論,汝亦偕往官府,結縛本倅云云是如故,聞不勝驚惶與時礪,急往時景家,先見時景·時昱等所在之房,則果無去處,仍往堂叔所宿之處,備傳其事狀,堂叔曰,吾實不知,此何事也云云,而別無驚動之色是遣,招來玄慶,則玄慶,自內房戴竹冠而來是去乙,急往禁止次,矣身與時礪·玄慶,同行到中路,逢着崔信乭,則信乭,以爲時景已自道吐谷,轉向新村云,故矣身,意謂新村,多有時景之三四寸,必當挽止,只送玄慶,使之率來,而矣身及時礪,則還爲歸家,移時後,聞路上喧譁之聲,與時礪出見,則時景,已過村前而去,矣等,大聲呼衆曰,汝輩若隨去,吾當殺之是如則,徒衆幾皆散去是遣,時礪,逢着時皞,執手力挽之際,玄慶持杖突入,時皞拂袖同去,到此地頭,勢無奈何,只自頓足而還入家中矣。俄頃之間,聞已逃散,而計其時刻,不過食頃是遣,徒衆名數,夜黑難分,而在後逃去者約爲二十餘人是乎旀張時礪矣身段,與時景爲六寸親是乎乃,時景閉門獨處,謝絶人事,故初無種種相從之事,其凶謀秘計,實未知得是在果,八月十五日夜,果因時綱之來言,知有怪變,而事甚孟浪,猶不準信,招問李以三,則其言果然,倉卒之間,計無所出,與時鋼,急往時景家,問其去處於從叔胤赫,則胤赫茫然不知是如可,及聞矣身等所傳之言,不勝驚惶,卽使矣身與時鋼·玄慶,結縛率來,故三人行到中路,逢着信乭,聞其轉向新村,愚昧所見,以爲新村,卽其至親所居之洞也。雖非矣等,自當挽執,故初送玄慶,自其處還家是加尼,鷄鳴時,時景等,過去村前,故與時鋼,後先出去,大呼曰,隨往則死,逃散則生,村人之聞此言落後者,約爲數十餘人,而時景則先已過去,時皞·玄慶,在後而來故,矣身,先執時皞之手,欲爲挽止,則玄慶持杖突入,欲打矣身,如是之際,時皞拂手而去,衣袖盡裂,矣身避入家中,得免卽地禍色,而到今思之,伊時若受玄慶之杖,則死固無累,而至今不死而生者,實是矣身之罪是去乎,相考處置敎味白齊。同日罪人張時鋼,年四十,張時礪年三十二,更推各各白等,矣等之於時景兄弟,旣有至親之誼,且兼比隣之情,相從疎數,姑捨勿論,其所包藏之凶心,萬無不知之理,而一直漫漶,誠極痛惡,時景等,乘時逞凶,若是罔測,則平日怨懟者何人?經營者何事而親密去來,書札往復,果爲誰某是旀,雖以胤赫及各人之招觀之,天文望氣等妖誕之說,有足以誑惑人心,以此唱言,抑又何意是隱喩,更良一一直告爲旀,擧兵之變,不幸近出於矣等至親,苟有若浼之意,則限死挽止,道理當然,而只以數語草草挽止,泛然放過,終使凶悍之鋒,至於犯官之境者,亦難掩故縱之跡是遣,時礪矣身段,時景兄弟之一時決死,尤爲疑怪,而矣身之再向山城,推得屍身,亦是何故是隱喩,無敢隱諱,一一從實納招,亦推問敎是臥乎在亦,張時鋼矣身段,時景自少時閉門看書,罕接外人,故非但親舊之不爲來訪,至親之間,亦不得種種相從,時或往見,則寒暄之外,無他酬酢,此所以鄕里之稱以生佛,而七八年來,抱病度了是如可,至于今夏,始爲快差,隨參於邑中哭班是遣,時昱段,若無知覺,是非不分明,時皞段,性本輕躁,其於世間事,自處以無所不知是乎旀,時景之今此作變,窮凶極惡,此必有綢繆排布,而矣身則未嘗見殊常之跡是遣,書札往復及親密人去來,亦無目擊,實難仰對是在果,十五日聞報之後,意以爲渠若作變,必有大禍,果與時礪·玄慶,結縛次進往之際,聞信乭傳言,則時景一隊,已向新村,矣身愚迷之見,渠輩至親之在新村者,似當必挽乃已,故只送玄慶,還爲歸家是加尼,畢竟玄慶之同惡相濟,實非矣身之所料是遣,南山村前逢着之時,時景在前先去,時皞亦爲拂袖趕走,孤單兩人之力,萬無挽回之勢,且念渠旣率衆而來,則必有所持兵刃,當鋒力捍不無徑死之慮兺除良,若爲追往於時景到官門之後,則混同被捉,勢所必至,告官本意,無以自暴,故果不得追去是乎旀,李以三傳說之外,無他見聞,而時景平日所言,則乃是憎嫉老論是加尼,今有此雪恥之語。雪恥云云,似是甘心於老論之意是遣,聚軍本意,未知果爲何事,而旣云入官府,故但謂因何事凌犯本倅之計是乎旀,張時礪矣身段,時景平日行事,極爲怪僻,鄕隣目之以無用之物是如乎,天文望氣,雖無的見,至於占書,粗解作卦,其父胤赫,或有所知而納招是乎隱喩,天文事,實難臆對是遣,時昱段,愚騃無弊,反有勝於弟兄,時皞段,性本輕率,而至於色目間事,則亦無發言之事是乎旀,時景凶變,似非一朝一夕之故,而經營排布,則實無見得是遣,書札往復,或有査親間去來,而其他鄕隣,初無是事,徒黨有無,亦何以知之是乎旀,與玄慶,追去之時,固當不計死生,必挽乃已,而雨夜蒼黃,計不出此,追悔莫及是在果,玄慶之初則驚惶,末乃揮杖而欲打禁止之矣身者,前後所爲,判若兩截,無乃往聞其父之言,有此助勢之擧是乎隱喩,抑或父已起軍,勢難中止,有若走坂者然是乎隱喩,其心所在,亦難揣得,而矣家之於官府,相距甚近,雖欲追挽,勢無及於未到官門之前,故果爲還家是加尼,及其變出之後,眼同將校,次次跟尋,轉到天生山城,則時景·時昱,果已墜死,渠輩自處,必出於窮迫所致,而矣身之跟到山城,乃是與將校到處隨尋於窮僻之地,偶然及此,而元非矣身預有所知是如乎,時景平日,別無色目間說話,而畢竟所犯,若是絶悖,內懷凶謀外面假飾者,到今思之,尤爲凶慝是去乎,竝只相考處置敎味白齊。同日罪人金樂敎,年二十七號牌現納白等,張時皞招內,七月晦間,金樂敎來宿權龍度家,以意外國哀醫官可疑之說,有所酬酢,故矣兄時景,得聞此言,作此凶變是如爲置,時景等今番作變,決非一朝一夕之故,包藏凶心,必有積漸,而所謂率軍上京之擧,旣在矣身傳說之後,則矣身之往來綢繆,欲掩不得兺除良,時景之子玄慶,又爲矣身之妹壻,其居常謀事,無不干涉之狀,不啻如見肺肝是如乎,矣身,不過以鄕曲白徒,有何知覺,傳此不敢發不忍聞之說,馴致至凶悖至陰憯之變是隱喩,玄慶之時未就捕,亦未必不由於矣身之營護隱匿,傳說根因,同謀情節及玄慶去處,竝以從實直告,亦推問敎是臥乎在亦,去七月晦日,自安東離發,八月初二日,來見張時景,投宿於權龍度家是如乎,妹夫玄慶及張時皞,與之同坐,故矣身,始言國哀罔極之事,則時皞,果以大臣屢次違牌之說,有所酬酢,而此外醫官可疑之語,矣身初不發口,亦無得聞處是乎旀,玄慶旣是矣身妹夫,且矣妹方在矣家,則今番亡命,人或疑之以隱匿矣家是乎乃,實無來到之事,其矣去處,何以知得乎?此外無他可達之辭是去乎,相考處置敎味白齊。同日罪人權龍度,年四十一,號牌現納白等張時皞招內,安東金樂敎,七月晦間,來宿于權龍度家,以意外國哀,醫官可疑之說,有所酬酢,故矣兄時景,得聞此說,作此凶變是如爲有置,時景兄弟,窮凶絶悖之變,醞釀已久,乘時闖發,而此等譸張之說,乃爲逞凶之根柢,樂敎,果以何許事,來言矣身,矣身亦何許說,往傳時景是隱喩,如許傳聞,旣與之相通,則常時親密,亦可推知,時景平日殊常之情迹,竝以從實直告,亦推問敎是臥乎在亦,七月晦間,金樂敎,自安東來訪時景,轉到矣身家,此乃矣身外五寸姪也。仍爲留宿矣家,而玄慶亦爲來坐是如乎,樂敎言內,今番國哀,出於意外,普慟罔極,而其時醫官,誤用蔘劑,亦當有罪云故,矣身,答以自古御醫議藥,若得翌瘳之慶,則有賞典,若値不幸之事,則毋論有罪無罪,論以重律,乃是國法是如云云是遣,時景旣是洞中兩班,果與相知,七月日不記,念晦間,往見胤赫,則時景在傍曰,近有世上消息之可聞者乎?矣身,答以聞醫官已被臺啓,蔡承旨弘遠,亦爲上疏請鞫云云,而傳聞未詳是如,偶然酬酢是乎所,此是語次間隨問隨答而已。至於時景平日所爲,矣身不過泛然相知之間,其設心行事,元無所知是去乎,相考處置敎味白齊。同日罪人金樂敎,年二十七,權龍度年四十一,面質各各白等,金樂敎招內,醫官可疑之說,初不發口是如爲有旀,權龍度招內,醫官誤用蔘劑,亦當有罪是如之說,丁寧得聞於金樂敎是如爲置,互相矛盾,不可不歸一更良面質,納招亦推問敎是臥乎在亦,權龍度,向金樂敎曰,汝於來宿吾家時,豈不言國哀之事出意外是旀,繼以醫官,誤用蔘劑,亦當有罪之意,有所云云乎?樂敎答曰,吾無此說酬酢之事矣。龍度曰,汝或忘之否?吾則分明聽之矣。樂敎答曰,吾豈忘之?吾則初無是說矣。龍度曰,汝之若是牢諱,果何意思是隱喩,凡事以實直告可矣。樂敎曰,新遭國哀,普慟罔極,臣子相逢之地,不可無言,吾果曰,國哀罔極,而至於醫官之說,初不出口,汝或與他人酬酢而誤認爲吾耶?龍度曰,吾豈錯認,而汝以年少戚姪,若是牢諱,吾不欲呶呶爭辨是如,竝只面質納招是去乎,相考處置敎味白齊。同日罪人張羽成,年三十九,號牌現納白等,張時景書札中,有曰,邑中武弁,自京下來,以一朝士上疏請鞫醫官之事,來傳云,而朝士姓名,亦在其書中是遣,張時皞招內,自京下來武弁,只有張羽成一人是如爲有置,此等說話,矣身旣已傳播,則必有眞知的見,上疏請鞫醫官者,果是何人,而得聞於何處,傳及於何人是旀,何月日自京下來是隱喩,時景輩,憑藉訛言,作此凶變,而時景書札,時皞招辭,俱以矣身立訂,其時所聞所傳,一一從實直告,亦推問敎是臥乎在亦,矣身,與時景雖爲同宗,派系旣疎,今爲二十七寸是在果,矣身乙卯登武科,今年五月求仕上京,數朔留住是如可,千萬意外,遽遭國哀,七月初四日後,得聞臺啓請討醫官,卽爲蒙允之事,初六日始爲下來是乎矣,矣家貧無衣冠之致,不得出入,但以臺啓蒙允之說,傳及於家人,而至於臺論外,誰某上疏,初無所聞是遣,且矣身與時景,名雖同宗,有世嫌不相見面,則豈有對時景傳說之理乎?此外無他可供之辭是去乎,相考處置敎味白齊。同日罪人權龍度,年四十一,更推白等,矣身招中,有曰,蔡承旨上疏之說,七月間偶然言及時景是如爲有矣。朝紙中,元無蔡承旨上疏之事,則今此云云。果何委折是隱喩,若非矣身做出之訛言,則必有眞的聞知之處,無敢漫漶,更良從實直告,亦推問敎是臥乎在亦,矣身居在鄕曲,名稱士子,豈敢做出訛言乎?此等之說,本無根着,狼藉流傳,偶然入耳,得聞之處,實無以指的仰告是去乎,相考處置敎味白齊。同日罪人金樂敎,年二十七,更推白等,矣身前招中,權龍度家酬酢時,時皞在傍是如兺除良,時皞招內,醫官可疑之說,矣兄轉聞於金樂敎是如爲有則,矣身所言,聽而傳之者,明是時皞,而矣身之一直牢諱,極爲痛惡,今於更覈之下,無敢漫漶,與時皞酬酢說話,從實直告,亦推問考是臥乎在亦,矣身前招時,精神昏亂,多有誤對是在果,矣身往時景家,先言國恤罔極事,時皞等三人在座,時景曰,國哀出於倉卒,醫官可疑,君亦聞之否?矣身曰,安東亦有此等傳說是如云云,而又往權龍度家,則龍度,以國哀相慰,仍曰國家若有不幸之時,則醫官論罪,自是常典,其間或有罪責云耶?矣身答曰,吾未聞之是如爲有去乎,相考處置敎味白齊。同日罪人張時皞,年三十,更推白等,矣身前招中,矣兄從何人得聞金樂敎酬酢是如爲有矣。樂敎招內,往時景家,則時景問曰,醫官可疑之說,君亦聞之乎?是如爲置,當初設問者,卽是矣兄,而前招之以得聞於樂敎樣納告者,果何委折是隱喩,其傳聞與先問,指一更告亦推問敎是臥乎在亦,金樂敎之來到矣兄家,時矣等三兄弟同坐一席,而矣兄時景,問於金樂敎曰,安東有何所聞乎?樂敎曰,無有矣。兄又曰,今番國恤,出於倉卒,醫官可疑,君其聞之否?樂敎曰,吾在安東,亦有此等語所聞是如之說,今始記得,前招所告,實出錯認是去乎,相考處置敎味白齊。同日罪人金樂敎,年二十七,更推白等,矣身招中,矣身答時景醫官可疑之問曰,吾在安東,亦聞此等說是如爲有置,醫官事,謂之有罪,則自是輿憤,謂之可疑,則乃是凶言,此卽時景作逆之源頭,而矣身旣云得聞,則亦有所聞處,其間情節,無隱直告,亦嚴刑究問敎味,當日訊杖五度是齊白等,矣身在安東時,得聞風傳之說,以爲醫官當有罪責云矣。及聞時景之言,果以吾亦有此等所聞,隨問答之是加尼,今始覺得可疑與有罪,指意大異,而時景所問,則在於可疑,矣身則年少無識,泛以當有罪責之所聞,混說答之,不知可疑二字之爲窮凶極惡是去乎,相考處置敎味白齊。同月十一日罪人張時鼎,年三十七,更推白等,矣身與時景,旣爲同堂之親,則其包藏凶心,萬無不知之理,平日怨懟者何人,經營者何事是旀,親密去來,書札往復,果是誰某而天文望氣等妖誕之說,旣發諸囚之供,以此唱言,抑又何意是旀,時皞招內,其矣身等之坐尙乭家也,時景曰,將欲爲國家討復,矣身曰,國家有變,則討復可也,而居在遐鄕,莫知國家事,作此擧措,其可成說云云是如爲置,時景所謂討復之說,卽是假托煽動之凶計,而矣身,只以傳聞未詳,泛然挽止,至於聚軍犯官,直指京城之凶變,則初無驚動之意,而有若置之於可不可之間者,可知其同一心腸是遣,時皞招內又曰,張時益,與矣等來到尙乭家是如爲有,則矣身前招之只以時楫·時夏納告者,果何意思是隱喩,其營護隱情更良,一一直告,亦嚴刑究問敎味,當日訊杖三度是齊白等,矣身所居,與時景家稍間,平日包藏凶計與和應有無,書札往復,親密人去來,此是秘密事,矣身從何知得,而至於怨懟一事,別無朝廷事說道之時是乎旀,望氣之說,曾未聞知,而天文則自云粗解,能分星宿之名,又知占理,或有作卦之事是乎旀,尙乭家進往時,矣兄時夏,執時景手,果爲酬酢,而問答說話已盡前招,此外更無他辭是遣,時益初不來到於尙乭家,而時皞之如是納招,未知何意是去乎,相考處置敎味白齊。同日罪人張時夏,年四十四,張時楫年四十五,更推各各白等,矣等前招中以爲尙乭家進去時,矣等兩人與時鼎同往是如爲有矣。時皞招內,時益亦爲偕往是如爲有置,時益旣已同往,則矣等前招之漏却不告,必有隱情,從實直告,亦推問敎是臥乎在亦,矣等出去尙乭家之際,時益,適有身病,且其所居稍間,果無偕往之事,今此時皞之換名納告,實未知其意是去乎,竝只相考處置敎味白齊。同日罪人張時皞,年三十,更推白等,矣身招內,十五夜起軍時,張時鼎·時楫·時益,聞奇來到于尙乭家是如爲有矣。今以諸囚供辭觀之,進去尙乭家者,卽是時楫·時夏·時鼎是如,則矣招之漏却時夏,以時益納告者,果何委折是隱喩更良,從實直告亦推問敎是臥乎在亦,矣等之入處尙乭家時,夜黑雨下,家窄人多,未辨誰某,而只見三人之來,意謂時益亦來,誤告於前招是乎乃,更思之,伊時出來者,果是時夏是去乎,相考處置敎味白齊。同日罪人金行久,年四十五,號牌現納白等,張時景之煽動凶言,誑脅愚氓,謀犯官府,將向京城,是何等窮凶之變,而醞釀排布,乘時逞凶,決非一朝一夕之故是在如中,矣身,以時景之切姻,平日聲氣,無不相關之狀,已露於現捉之文書,而雖以八月初四日時景書札觀之,如喪之慟,固是臣子之常情,而忍以事起倉卒,末由聞知,其曲折等語,筆之於書,探問外間消息,旨意之陰慘,實爲逞凶之根柢,許多姻親之中,獨於矣身往復探問,如是綢繆,則凶言之唱和,陰謀之參涉,明若觀火,這間情節,無敢隱諱,從實直告,亦推問敎是臥乎在亦,矣身與時景雖爲親査間,除非遭制慰問,則初無書札往復是加尼,八月初四日,時景送書於矣身,而渠於平日,稱以學者,而不識文字體段故,矣身,如斯看過,仍作答書,其答辭意,尙今大槪記得,有言國哀罔極,草野普慟,新政卓越,都下大鎭,蓋出於哀痛中欣慶之意,此書若入於搜驗中,則一按可燭,而其時作書,非徒此處,姻親各家,亦多往復,而書意則大略知此是乎旀,矣身平時,若知時景凶肚之若此,雖是兄弟間,猶當誅之,況以親査而有所容護乎?矣身雖力不能殺之,必當告官之不暇,而渠之心腸,實無所知,故果不得爲此是遣,矣身族親間,旣無朝官,何以詳知京奇乎?但聞流傳之說,有此答書是去乎,相考處置敎味白齊。同日罪人金行久,年四十五,更推白等,矣身答書,雖曰如此,時景書辭,極其凶慘,敢疑於不敢疑之地,則固當一見驚心,嚴辭痛斥之不暇,而視若尋常,初無一分驚惋之辭,腸肚之如印一板,推此可知兺除良,時景書末,以往復書札之互相燒滅,潛約密托,則其間燒滅,不知有幾度書札,而探問外間事情,必托矣身,則矣身之得聞京耗,必多其路而然,果以何等所聞,何時密報,使彼凶逆,決意作變是隱喩,隱秘往復探奇路逕,一一更告,亦嚴刑究問敎味,當日訊杖五度是齊白等,矣身所懷,已悉前招,而時景書來到後,但知文字之怪異,不知語意之歸着是如乎,所謂曲折云云。矣身無識,且心腸,與時景不同,故實未知其何許曲折是遣,往復書札,矣身則無一燒滅,尙今俱存,而矣身居在鄕曲,不得見朝報,則多少京耗,何以知之?雖死杖下,場市間風聞外,無他所聞處是去乎,相考處置敎味白齊。同日罪人朴八十伊,年四十五,吳允乭年三十一,私奴莫乭年四十,號牌現納,各各白等,張時景凶變,是何等極逆,而矣徒甘心隨往,爲其卒徒,以至偕到官門,究厥所爲,萬萬凶悖,伊時事狀,必當詳知是如乎,今此按覈事體,至嚴且重,軍丁之到官門名數姓名,時景之窮凶情節,矣等之隨往委折,無敢隱諱,從實直告,亦推問敎是臥乎在亦,朴八十伊矣身段,居在南山里是如乎,八月十五日初昏,張奴永太,以其上典之言來招,故卽爲隨往,則時景饋之以濁酒明太,率往猫降山,始發結縛官長,前進上京之言,聞不勝危怖是乎乃,怯於威令,不敢落後,將向官門之際,暫憩中路是如可,天明是爲觀動靜,入往官門,回路見捉於本府吏房是遣,隨往官門人段,李永太·李戒國·金金乭·劉用孫·金萬億·鄭旕三等是乎旀,吳允乭矣身段,亦在於南山里,而十五日夜,永太來言,其矣上典,有事松稧,招致矣身是如,故卽往永太家,則時景三兄弟,饋以魚酒,將向猫降之際,妻上典張時鋼,以買馬使,喚事使人招之故,矣身往聽分付,追後進去,偕到官門外,則隨來軍丁,似不下十餘人,而其中知姓名者,卽是李永太·李戒國·金金乭·劉用孫·李白孫·朴八十伊等是乎旀,奴莫乭,矣身段,居在南山里之故,果不免時景之召募,隨到官門,而軍丁之與矣身同來者,李永太·李戒國·李白孫·金金乭·金萬億·鄭旕三·尹淡沙·朴八十伊·劉用孫·兪漢奉及名不知吳哥合爲十二人是去乎,相考處置敎味白齊。同日罪人朴八十伊,年四十五,吳允乭年三十一,私奴莫乭年四十,更推各各白等,矣徒等,隨到官門之狀,非但諸招明的,矣等亦皆自服是在果,時景之變,是何等極逆大憝,而甘心隨往,終始同參,新村街路,南山村前,目見徒衆之散去,獨也挺身爲其前驅者,必有別般隱情而然。更良從實直告,亦推問敎是臥乎在亦朴八十伊,矣身段,伊夜隨往時,立於官門近地司倉北隅矣。時皞·玄慶,在後督迫故,不得回避,纔到三門外,則時景等,在前叩門,使之速開,而門直牢拒不從是如,又爲毁破墻垣,瓦石有聲,衆皆逃散故矣身,亦爲逃還而其時偕往人段,李永太·李戒國·鄭旕三等數人外,俱未記得是乎旀,吳允乭矣身段,以其追往之故,不知爲何樣事,而徒怯時景之脅迫,果爲隨到官門是如可,衆人散去之時,矣身由玉山·路逃避是乎旀,奴莫乭矣身段,及聞官家結縛之說,不勝惶怯,新村以後,每欲逃亡,而被執於時景,不得已偕到官門是去乎,相考處置敎味白齊。同日罪人孫乧嚴年四十,號牌現納白等,張時景起軍到角巖時,矣身以本里里任,聽其指揮,召募村丁,又爲隨參於犯官之行,究其情狀,萬萬凶頑,前後事實直告亦推問是臥乎在亦,矣身居在角巖方帶洞任是如乎,八月十五日夜深後,時景兄弟,多率奴屬及村丁,搜出洞民,而伴送矣身,使之協力,故不得已與永太·戒國·用孫·全金石等,偕往招集八人後,時景轉向道吐谷等地故,矣身隨到新村,問其委折,則時景,以爲吾將直向官府,結縛本倅云,故矣身答曰,結縛官長,大是變怪,此等說話,豈可發口乎?如是酬酢,而行到遠東山,仍爲落後,伊後事狀全然不知是去乎,相考處置敎味白齊。同日罪人孫乧嚴年四十二,更推白等,時景之變,絶悖窮凶,犯官上京之說,旣發於動軍之時,則矣身雖是愚迷村氓,亦知官民分義,豈可隨往於一步之地,輕犯悖亂之罪乎?況旀洞任異於凡民,而旣不能結縛告官,又不能卽地逃去,乃反甘聽指揮,募聚村丁者,必有隱情而然。更良從實直告,亦推問敎是臥乎在亦,時景之來到本里也,多率奴屬,無數脅迫,矣身怯於積威,果爲招聚村丁是乎乃,犯官上京之說,始聞於新村街路,故果爲卽地逃歸,而不得結縛告官者,由於蚩蠢之致是去乎,相考處置敎味白齊。同月十二日罪人崔信乭年三十四,金西孫年五十七,林淡沙年五十五,金三伊年五十五,權學同年三十六,金五目年四十一,車卜三年五十二,姜淡沙伊年五十五,金之玉年二十,都取大年四十,李夫古里年三十五,金用太年四十六,李順三年十七,朴達春年四十,裵六萬年四十一,金戒岩年三十二,李岳伊年二十二,全金不年五十一,金孫伊年二十,李夢必年六十六,張日伊年十六,權鶴東年二十四,私奴㗡金年七十二,私奴丁奉年五十五,李丁乭年三十九,張取大年二十九,姜奉岩年三十,趙以才年四十四,朴己三年三十七,鄭民得年三十六,崔好中年二十九,殷辰三年三十,金則岩年四十四,號牌現納,各各白等,張時景之變,是何等劇逆大憝,而矣徒等,旣已甘心隨往,終始同參,則前後事狀,必當詳知,時景窮凶情節及矣徒等隨往委折直告,亦推問敎是臥乎在亦,崔信乭矣身段,以南山里之民,因永太之來招,卽爲往赴則時景,領率矣等,向去猫降山,以結縛官家事,有所發言,聞不勝惶怯兺除良,雨下衣薄,難以前進,自道吐谷,逃避還歸之路,逢着張時鋼·時礪及玄慶,則時鋼,問時景去處,故答以向往新村,仍爲暗地還家是乎旀。金西孫矣身段,居在南山里,而八月十六日,卽矣母祭日也。十五夜,永太,來招時,稱頉不去矣,更爲來招故有難拒逆,追往永太家,則村民已多來會,時景出魚酒饋之,設有相議事,率往猫降山,故同爲進去之路,爲見母祭,到矣身家前落後是乎旀。林淡沙矣身段,居在南山里,而因永太之三次來招,果爲隨往是如乎,及到永太家,時景兄弟,饋以酒肴,故矣身,問其委折,則永太曰,第先飮之,當有分付事云矣。飮酒畢,時景率往猫降山,向衆而言曰,吾將結縛本倅,聚軍上京是如,仍向角巖·道吐谷等地,次次搜丁,而夜深雨下,年老難進,且念結縛官家,事甚危怖,故潛逃還家,仍爲被捉是乎旀。金三伊矣身段,居在道吐谷是如乎,八月十五日夜,時景兄弟,多率軍丁,來到矣洞,縱奴驅出,仍索斧子,故以初無斧子答之,同往新村,問其曲折,則時景,謂以將向本府,結縛官家云故,心甚驚惶,纔到遠東山,仍爲逃避是乎旀。權學同矣身段,居在角巖里,而橫被時景之威脅,不得已隨往是如可,到新村·前路,問其曲折於時景,則將向官府云,故不勝驚怯,與孫乧嚴,同爲逃避是乎旀。金五月矣身段,居在道吐谷,而怯於時景輩威脅,果爲隨往是如可,行到新村聞其結縛長官之說,惶怯逃避是乎旀車卜三矣身段,居在新村是如尼,劉用孫·李戒國等,以兩班分付,來脅不已,故同爲隨往,到南山村前,則同里居張姓兩班,呼謂隨去當死,故仍卽逃去是乎旀,姜淡沙伊矣身段,居在新村,而不堪永太之督迫,隨到遠東山,則時景曰,此是結縛官家之行,仍使永太,計其軍數,則合爲六十餘名,將又發去之際,南山兩班,大呼曰,村漢何處去也?隨往則當死云,故生怯逃避是乎旀,金之玉矣身段,以新村之民,被脅於時景,隨到村前路邊則同行六十餘名,十十爲隊,時景發言曰,吾方結縛本倅,仍欲上京,汝輩若不從令,當以斧劈頭云,故不得已前進,到南山村前,聞張哥兩班之呼唱還爲逃避是乎旀。都取大矣身段,居在角巖里,而怯於兩班之威勢,初雖隨往是乎乃,及到新村前路,始聞向官府之說,與權學同等暗地逃還是乎旀。李夫古里矣身段,亦以角巖之民,伊時在家是加尼,初則用孫,排門招出,次則永太輩,又爲來迫,故不得已隨往而招去委折,全然不知是如可,得聞結縛本官之言,恐怯到道吐谷潛身逃還是乎旀。金用太矣身段,居在新村,而當初隨往,雖因脅迫到中路潛身逃還是乎旀,李順三矣身段,居在角巖里,而意外被脅於時景兄弟,不知裏面而隨往是如可,到新村前路,隨衆逃去是乎旀。朴達春矣身段,居在角巖里,而初因時景奴屬之來迫,不得已隨往是如可,到新村前路,逃避是乎旀。裵六萬矣身段,居在道吐谷,而伊夜張家奴屬突入驅出,且時景等威令甚猛,故佯若隨去,纔出矣家籬外,旋卽逃避是乎旀。金戒岩矣身段,居在新村,而時景所謂結縛官家之說,始聞於遠東山前路,仍爲逃走是乎旀。李岳伊矣身段,居在道吐谷,而隨時景至遠東山前路,聞其凶悖之言,生怯逃避是乎旀。全金不矣身段,居在道吐谷,而適其時,矣子吐瀉之病,極爲苦重,故被脅隨往之路,潛從木花田,逃還是乎旀。金孫伊矣身段,居在道吐谷,而隨衆到新村街路,潛身逃避是乎旀。李夢必矣身段,居在道吐谷,而夜半被脅,不知爲何樣事,行到新村,則孫乧嚴,謂其兩班曰,此何事也云爾,則時景以爲,吾將結縛本倅,次次前進善山·尙州,又如本邑之爲是如故,聞不勝惶怯,自其處逃還是乎旀,張日伊矣身段,居在道吐谷,而十五夜初昏,鄭旕三來招矣父是乎矣。矣父,以病不赴,矣身果爲替往,而年纔十六,矇無知覺不知爲何樣事,但隨洞人之後,行到新村前路,則同行人多有逃歸者,故矣身,亦爲逃還是乎旀。權鶴東矣身段,居在道吐谷而隨衆同往於時景率軍之行是如可,到新村前路,聞其犯官上京之說,仍爲逃避是乎旀,奴㗡金矣身段,居在新村,而卽時景三寸叔前都正胤宗奴子也,十五日夜深後,因時景之招致,卽爲進去,則時景以爲,汝則年老,還爲退去,代送雇工云,而問其曲折,則時景曰,將向官府云故,矣身,如斯聞之,卽爲歸家,替送雇工全介不是加尼,同介不,自何處逃去是隱喩,尙未還歸是乎旀。奴丁奉矣身段,以張胤宗奴子,居在新村,伊夜招去時,問其曲折於時景,則但曰隨之,不爲明言故,覓着蓑衣,追後進往,纔到新村前路,則前去之人,因南山兩班之呼散,竝爲逃歸,故矣身亦爲徑還是乎旀。李丁乭矣身段,居在新村,而素有腫病,行步甚難,故朴尙乭來招時,不得卽往,追及於本里前路,則先去之人,已多逃還,故矣身,與趙石乭,同爲歸家,其後事更無聞知是乎旀。張取大矣身段,居在角巖里,而隨到道吐谷前路,聞時景結縛官家之說,同行多有逃避者,故矣身,亦從木花田潛歸是乎旀。姜奉巖矣身段,居在道吐谷,而十五日夜深後,張哥奴屬十餘人,打門直入,急招矣身,故隨往張海三家,則民人已多聚會,時景兄弟問其齊會後,督令前進,故矣身,偕到角巖村前大路,聞孫乧嚴所言,則時景輩,方欲結縛官家云,故驚怯逃還是乎旀。趙以才矣身段,卽時景四寸故敎官時復婢夫也。夜半被招,最晩來到,則時景已爲領軍發去,矣身隨衆同往之際,聞永太所言,則將欲結縛官家云,故遂於角巖前路,潛逃往留善山地是如可,去月二十四日,始爲還家是乎旀。朴己三矣身段,居在新村而亦是張時復婢夫也。被脅於時景,果爲隨往是如可,及到遠東山,聞其凶言悖說,生怯逃避,始於去月二十九日還家是乎旀。鄭民得矣身段,亦以新村之民,伊夜朴尙乭,來招矣身,故往隨時景之後,到角巖村前,得聞縛倅之危言,逃接於善山地是如可,去月二十九日,還家見捉爲乎旀。崔好中矣身段,居在南山里,故不得已隨往,永太飮酒喫魚,往猫降山,時景向衆發言曰,吾將結縛官家,前進上京是如,仍爲督領,矣等歷角巖·道吐谷·新村等地,更向官府之際,來到南山村前,則張哥兩班三人,出門大呼曰,村漢之隨去者,吾當殺之是如,故卽其地逃避于善山地是如可,去月二十九日還家被捉是乎旀。殷辰三矣身段,居在南山里,十五夜,果因永太之來招,不得已隨往,飮酒畢,轉向猫降山,則時景,揚言於衆會中曰,方今國勢岌嶪,吾有可爲事,先入官家,結縛本倅,次次前進上京是如,故矣身四寸兄連興,以爲此等話,何敢發口?決不可隨後是如,拂衣而起,時景曰,如汝之漢,明朝當以軍律施行云云。則餘外村丁,被迫立前,矣身亦參其中,到角巖·新村間,隱伏於綿田,仍爲逃歸是乎旀。金則巖矣身段,居在道吐谷,而八月初九日,伐草次往比安地,十七日始爲還家被捉,而時景作變事,全然不知是去乎,竝只相考處置敎味白齊。同日罪人崔信乭,年三十四,金西孫年五十七,林淡沙年五十五,金三伊年五十五,權學同年三十六,金五目年四十一,車卜三年五十二,姜淡沙伊年五十五,金之玉年二十,都取大年四十,李夫古里年三十五,金用太年四十六,李順三年十七,朴達春年四十,金戒巖年三十二,李岳伊年二十二,全金不年五十一,金孫伊年二十,李夢必年六十六,張日伊年十六,權鶴東年二十四,奴㗡金年七十二,奴丁奉年五十五,李丁乭年三十九,張取大年二十九,姜奉巖年三十,趙以才年四十四,朴己三年三十七,鄭民得年三十六,崔好中年二十九,殷辰三年三十,金則嚴年四十四,更推各各白等,時景作變,窮凶極惡,矣等雖是蚩氓,亦知官家之不可犯,則聞其犯官上京之言,固當結縛告官之不暇,不然則卽地逃散可也,而乃反甘聽誘脅之說,無少畏怯,如赴樂地,究厥所爲,萬萬凶悖,其間情節,如前除良從實直告,亦推問敎是臥乎在亦,矣徒等,平日爲時景輩積威所怯是如可,倉卒不意之中,多率奴僕,持杖驅迫,愚昧之見,但爲生怯,念不及他,果不得結縛告官是遣,或於中路逃避,或至南山而散去,矣徒等情狀,不過如斯而已。豈可以一時利誘,甘心隨參於犯官上京之變乎?此外無他所供是去乎,竝只相考處置敎味白齊。同日罪人崔信乭年三十四,更推白等,矣身招中,被時景脅迫,到道吐谷,仍爲逃避是如爲有矣。偕到官門之狀,諸囚供招,明白立證,矣身雖喙長三尺,焉敢發明乎?其間情節,更良無隱直告,亦推問敎是臥乎在亦,矣身自道吐谷逃歸之路,逢着張時鋼等,有所酬酢,仍卽還家就宿是如乎,當初潛逃,旣出謀避之計,則俄者逃歸之人,豈可復入官門乎?各人之以矣身謂之到官門者,都是誣罔是去乎,相考處置敎味白齊。同日罪人李白孫,年三十一,更推白等,矣身之隨往時景,偕到官門,情節諸招,立證,不啻丁寧兺除良,旣以時景至親之婢夫,居在切隣,最見親信,則必無中路落後之理是去乙,前招中敢以南山村前落後樣,納招者,究其情狀,萬萬凶獰,隨去節次,更良直告,亦推問敎是臥乎在亦,矣身果隨時景之後偕到官門,則時景先入叩門曰,新村有殺人事,速速開門云爾,則門直牢拒不開,故時景·時昱等,毁破墻垣,彼此相詰之際,衆皆逃散,矣身亦爲逃去而前招中,遠東山落後云者,實出於粧撰是去乎,相考處置敎味白齊。同日罪人私奴永太,年五十,更推白等,時景窮凶絶悖情節,已登諸招,彰露無餘,今無容更問是在果,矣身,以時景之腹心爪牙,始終使喚,無不擔當,初旣辦備酒肴,末又招衆軍丁兺除良,雖以前日査問時所供觀之,甚至有譸張妖言,誑惑人心之擧,凶肚逆腸,如印一板,其所嚴覈,斷不容已是如乎,矣身前招之外,亦必有許多綢繆,時景犯官節次,上京後所營之爲何事,締結和應之徒黨,竝以更良直告,亦嚴刑究問敎味,當日訊杖六度是齊白等,時景等醞釀排布,未知始自何時,而矣身所見,只是七月念後兄弟密語等事是遣,其他締結交通之跡,果無知得,犯官節次,前已告達是在果,上京後所營事,果未知如何作計,而其矣言內,軍糧欲爲取用於列邑官家是如爲乎旀,聚集村丁,雖聽其指揮,綢繆同謀實無是事,而及到猫降山下,果以善觀天文等說,向衆說道是乎乃,此非矣身之譸張,亦出時景之敎誘是乎旀,偕到官門人段,其中知姓名者金金乭·劉用孫·金萬億·鄭旕三·吳允乭·尹淡沙·李戒國·李白孫·奴莫乭等是去乎,相考處置敎味白齊。同日罪人李戒國,年五十一,金金乭年三十三,奴用孫年三十二,更推各各白等,今此時景之窮凶情節,已盡綻露於各人供招,無容更問是在果,矣徒等,俱以奴屬,爲其心腹,遍行各里,調發軍丁,譸張妖說,誑惑人心,以至於先犯官家之境,此等凶變,被脅强從者,猶屬死罪,況如矣等之甘聽指使,終始助勢者,同參賊謀,自有當律是去乙,前招所供,極涉漶漫,終不到底直告,情狀去益凶獰,其間情節及時景等締結徒黨,竝以更良直告,亦嚴刑究問敎味,當日訊杖各十度是齊白等,李戒國矣身段,時景締結徒黨,實未知得,而伊夜時景,以杖脅迫,督令招集,故不勝堪耐,果爲依其言招募是如乎,及到官門,則劉用孫·金萬億·鄭旕三·李永太·金金乭·李白孫·兪漢奉七人外,更無記得者是乎旀,金金乭矣身段,時景家親密去來及書札往復,曾無聞知之事,今不可臆對是在果,矣身旣是時景之奴屬,則其矣指揮,有不敢拒逆,且其督迫備至,故不得已招集洞民是如乎,偕到官門者,鄭旕三·李永太,奴莫乭·李戒國·兪漢奉·金萬億·吳允乭及矣身,合爲八人是乎旀,善觀天文之說,始於猫降山,因時景誇張,有所得聞是乎旀,奴用孫矣身段,時景徒黨有無,書札往復,果無所見所聞,而伊夜募丁之擧,實出於積威所怯是乎旀,偕到官門人段,李永太·李戒國·鄭旕三·金萬億·奴莫乭·兪漢奉,吳允乭·尹淡沙等八人外,果未記得是遣,天文之說,卽時景之所自言,矣身得聞於猫降山是去乎,竝以相考處置敎味白齊。同月十三日,罪人兪漢奉年五十五,更推白等,矣身旣以時景山直,居在稍間之地,往赴昏夜之招,則足可見常時親密,有倍他人是去乙,時景到官門之時,立於街上是如,漫漶納招者,萬萬凶獰兺除良,持杖見捉,眞贓已露,則矣身之挺身擔當,爲其前驅,路人所知,難容掩諱是如乎,時景之排布凶名,締結徒黨及矣身助勢節次,竝以更良從實直告,亦推問敎是臥乎在亦,矣身愚昧所致,不知事之輕重,果聽時景之指揮,偕到官門,而時景在前叩門,村民持杖立後是如可,及至墻頹,生怯逃避之路,見捉於吏房是在果,矣身僻在一隅,與時景所居,地步稍間,其平日凶謀締結徒黨,果無聞知之事是去乎,相考處置敎味白齊。同日罪人私奴尙乭,年五十七,更推白等,矣身,以時景家至親奴子,聽其指揮,招集洞民兺除良,時景之不往至親家,直往矣家者,可見其常時綢繆,無所不至是去乙,敢以自籬外逃避等說,漫漶納招者,萬萬凶獰,同往情節,更良直告,亦推問敎是臥乎在亦,伊時召募,時㗡金·丁乭,雖爲往招,其外各人聚集,實非矣身之使喚是乎旀,時景所言,聞極危怖,卽爲往告于張時楫是見,更不入家,立於籬外,觀其擧措,仍爲逃避,果無隨往之事是去乎,相考處置敎味白齊。同日罪人裵六萬年四十一,更推白等,矣身旣被時景之威脅,回避不得,同出籬外,則其爲隨往,昭不可掩是去乙,敢以佯若隨去,卽地逃避等說,粧撰納招,情狀痛惡,當初進往委折,畢竟落後處所,更良從實直告,亦推問敎是臥乎在亦,矣身所懷,已悉前招,而他洞兩班,夜半到家,號令驅出者,事甚怪駭,且値雨下無意進往,故乘其多人之雜遝,潛爲逃避於籬外,矣身實狀,不過如斯是如乎,相考處置敎味爲等,如各人等招辭是白置有亦,今此張時景·時昱·時皞等凶謀逆節,實是窮宙亘古所無之劇賊,渠以嶺外名族,厚被國恩,世襲簪纓,而別具梟獍之腸,陰蓄蛇虺之毒,潛居托病,故作詭秘之行,自稱觀象,要眩蠢惡之俗,所謂占夢解繇,無非好亂樂禍之心,而至於軍服上乾卦可畫之說,文字中萬物咸覩之句,已是不軌之斷案,蓋其積年包藏,暗地揣摩,專在於乘機闖發,一番陸梁,而當此擧國臣民哀慟罔極之日,敢於不敢言之地,忍作不忍聞之說,誑惑蚩氓,遽逞凶圖,指揮奴僕,驅率村丁,半夜官門,獸奔豕突,將欲縛命吏而資器糧,劫巡營而威郡縣,以爲指向京城恣意猖獗之計,雖幸神鬼共怒,心魄先奪,徒黨潰散,乍起旋滅,而若其指意之憯毒,擧措之凶獰,直是獜·亮之後身,渠亦自知其覆載難容,則兄弟三人,同決一死,而時皞之獨延一縷,幸有盤覈之路,窮凶情節,不待威訊,一一吐露於平問之下,方其按推之際,目見凶貌,耳聽凶言,悲憤驚懍,直欲卽地磔臠,而或恐徑斃,姑不加刑是白乎旀,其父胤赫段,雖無身犯,自在應坐,而卽其爲人獰慝無比,可知爲是父是子是白兺除良,旣聞凶變偃然在家,遣孫追蹤,雖稱挽止,與父同惡,便成指使,已是渠罔赦之罪是白遣,除君側之惡一句,卽是從古亂賊之話欛,而乃敢萌心發口,認作常事,則可見其子之禍心逆圖,有所傳法,而一室三世,狼貙生生,殄滅凶種,當先此賊是白乎旀,時夏·時楫·時鼎等段,亂賊旣出於同堂,徒衆又莫非奴屬,而暫時挽執,未見力遏之意,各自偃息,難免觀望之跡,平日同情,雖無現捉之贓,當夜不告,全昧親上之義,是白乎旀,時鋼·時礪等段,中路阻搪,旣至衫袖之盡裂,一聲唱呼,遂致卒徒之半潰,則凶謀不參,庶或有辭,而畏怯却步,渠亦知罪是白乎旀,奴永太段,爲凶魁之爪牙,腹心,事皆相關,人亦稍黠,措辦酒肴,招集軍丁,莫不身自擔當,而旣聞縛官上京之凶謀,猶作占星望氣之妖言,誑惑威脅,或恐衆心之不附,僥倖陰圖之必成,究厥心腸,實爲賊黨之前第是白乎旀,李戒國·劉用孫·金金乭等段,俱以凶逆之奴屬,陰受指使,倚托聲勢,驅迫村氓,直奔官門,論其罪犯,亞於永太是白乎旀,兪漢奉·李白孫·朴八十伊,吳允乭,奴莫乭·尹淡沙等段,縛官上京,是何等凶悖之變,甘聽利誘,如赴樂地,其於慴悍俗折後患之義,竝宜大加懲創,而尹淡沙段,間已因病物故是白乎旀,孫乧嚴·崔信乭·金西孫·林淡沙·金三伊·權學同·金五目·車卜三·姜淡沙伊·金之玉·都取大·李夫古里·金用太·李順三·朴達春·金戒巖·李岳伊·全金不·金孫伊·李夢必·張日伊·權鶴東,奴㗡金,奴丁奉·李丁乭·張取大·姜奉巖·趙以才·朴己三,鄭民得·崔好中·殷辰三·奴尙乭等三十三人段,中路逃歸,雖有間於隨到官門,擧被驅脅,難免從賊之律是白乎旀,金則巖·裵六萬等段,雖入於向日道啓,而或爲出他,或不隨往,俱有明訂,在所分揀是白乎旀,金行久段,渠之答書,果在於時景文書中,而辭意與渠供無異,渠家文書中,又有時景作變後與子書,而顯有驚怪底意,至謂之口不可道,則亦足爲不參凶謀之證,而渠本以時景之親査,自見時景書中叵測之句語,恬不爲怪,無一辭痛斥,則心跡之相近,卽此可知是白乎旀,金樂敎段,醫官可疑之說,卽時景凶言之根脈,而渠以玄慶之妻娚,八月委訪之時,座上酬酢,若是爛漫,屢度盤詰,一直牢諱,及夫與時皞面質之後,始乃吐實,而又歸之於隨問隨答者,情狀狡惡是白乎旀,權龍度段,凶說之譸張,旣無明訂,京耗之偶傳,渠亦直供,則賊魁之因此決意,雖是慮外之事,浮言之無難傳播,宜有懲後之道是白乎旀,張羽成段,臺啓蒙允之報,傳說不是異事,家世有嫌之狀,供招亦有可據是白乎旀,玄慶段,父子叔姪,一般腸肚,而追往督丁,持杖打門,皆是渠所身犯是白兺除良,委棄父祖,脫身逃命,直是逆家之賊子,而浹月譏詗,至今漏網,尤不勝憤惋是白乎旀,隨到官門之鄭旕三·金萬億及名出諸供之張海三·李以三·全介不·趙石乭等段,亦爲在逃未捕,不得取招是白乎旀,蓋其獄情,觀其脅從,無非鋤棘之徒,跡其事變,起自呼吸之頃,而經營排布之至凶㦧絶,悖逆,則思之心寒,念之骨驚,是必有締結之根柢,和應之徒黨,而或以平問,或以嚴訊,多般窮詰是白乎矣。諸囚所供,無一援引,其在重獄體塞亂源之道,拿致王府,設鞫得情,斷不可已是白乎旀,玄慶及在逃諸漢之尙未捕獲,揆以國綱,萬萬寒心,各該鎭營將等,爲先嚴棍懲勵,另飭譏詗,期於不日捉得緣由,竝以馳啓爲白臥乎事。
庚申九月二十三日申時,上御熙政堂。大王大妃殿垂簾,時·原任大臣入侍時,右副承旨朴崙壽,記事官金啓溫·李存秀·洪奭周,領中樞府事李秉模,領議政沈煥之,左議政李時秀,右議政徐龍輔,以次進伏訖。秉模等曰,昨日五時饋奠,竝爲親行,夜間聖體,若何?上曰,一樣矣。秉模曰,昨伏承慈聖下敎,則聖上,再昨日寢睡,旣未穩,而昨又終日哀毁,得無損節乎?上曰,無損矣。秉模曰,臣等旣奉慈敎,敢請夕奠前還內,而忱誠淺薄,不能感格,且因時刻之已迫,竟未果得請矣,不知不覺之中,聖候之受損必多,臣等固萬萬惶悚,而此後則伏願必以慈心爲心,慈心如不欲爲,則聖上亦須勉抑,然後方可爲聖孝之大者,此實臣區區之望也。仍奏曰,大王大妃殿氣候,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。秉模曰,嘉順宮氣候,若何?上曰,一樣矣。上曰,嶺南事,今欲決處,故召見卿等,而慈殿今方垂簾,卿等奏于慈殿也。煥之曰,嶺南諸囚,有商確以奏之命矣。臣等與金吾諸堂,來會賓廳,取見按覈使李書九狀本,則以爲張時景·時昱·時皞等,以嶺外名族,厚被國恩,世襲簪纓,而別具梟獍之腸,陰蓄蛇虺之毒,潛居托病,故作說秘之行,自稱觀象,要眩蠢愚之俗,所謂占夢解繇,無非好亂樂禍之心,而至於軍服上乾卦可畵之說,文字中萬物咸覩之句,已是不軌之斷案,蓋其積年包藏,暗地揣摩,專在於乘機聞發,一番陸梁,而當此擧國臣民哀痛罔極之日,敢於不敢言之地,忍作不忍聞之說,誑惑蚩氓,遽逞凶圖,指揮奴僕,驅率村丁,半夜官門,獸奔豕突,將欲縛命吏而資器糧,劫巡營而威郡縣,以爲指向京城,恣意猖獗之計,雖幸神鬼共怒,心魄先奪,徒黨潰散,乍起旋滅,而若其指意之憯毒,擧措之凶獰,直是獜·亮之後身,渠亦自知其覆載難容,則兄弟三人,同決一死,而時皞之獨延一縷,幸有盤覈之路,窮凶情節,不待威訊,一一吐露於平問之下,其父胤赫,雖無身犯,自在應坐,而卽其爲人,獰慝無比,可知爲是父是子,旣聞凶變,偃然在家,遣孫追踪,雖稱挽止,與父同惡,便成指使,已是渠罔赦之罪,除君側之惡一句,卽是從古亂賊之話欛,而乃敢萌心發口,認作常事,則可見其子之禍心逆圖,有所傳法,而一家三世,狼貙生生,殄滅凶種,當先此賊,時夏·時楫·時鼎等亂賊,旣出於同黨,徒衆又莫非奴屬,而暫時挽執,未見力遏之意,各自偃息,難免觀望之跡,平日同情,雖無現捉之贓,當夜不告,全昧親上之義,時鋼·時礪等,中路阻搪,旣至衫袖之盡裂,一聲唱呼,遂致卒徒之半潰,則凶謀不參,庶或有辭,而畏怯却步,渠亦知罪,奴永太,爲兇魁之爪牙腹心,事皆相關,人亦稍點,措辦酒肴,招集軍丁,莫不身自擔當,而旣聞縛官上京之凶謀,猶作占星望氣之妖言,誑誘威脅,或恐衆心之不附,僥倖陰圖之必成,究厥心腸,實爲賊黨之前茅,李戒國·劉用孫,·金金乭等,俱以凶逆之奴屬,陰受指使,倚托聲勢,驅迫村氓,直奔官門,論其罪犯,亞於永太,兪漢奉·李白孫·朴八十伊·吳允乭,奴莫乭·尹淡沙等,縛官上京,是何等凶悖之變,而甘聽利誘,如赴樂地,其於慴捍俗折後患之義,竝宜大加懲創,而尹淡沙間已因病物故,孫乧嚴·崔信乭·金西孫·林淡沙·金三伊·權學同·金五目·車卜三·姜淡沙伊·金之玉·都取大·李夫古里·金用太·李順三·朴達春·金戒岩·李岳全·金不金·孫伊·李夢必·張日伊·權鶴東,奴㗡金,奴丁奉·李丁乭·張取大·姜奉岩·趙以才·朴己三·鄭民得·崔好中·殷辰三,奴尙乭等三十三人,中路逃歸,雖有間於隨到官門,擧被驅脅,難免從賊之律,金則岩·裵六萬等,雖入於向日道啓,而或爲出他,或不隨往,俱有明證,在所分揀,金行久,渠之答書,果在於時景文書中,而辭意與渠供無異渠家文書中,又有時景作變後與子書而,顯有驚怪底意,至謂之口不可道,則亦足爲不參兇謀之證,而渠本以時景之親査,目見時景書中叵測之句語,恬不爲怪,無一辭痛斥,則心跡之相近,卽此可知,金樂敎,醫官可疑之說,卽時景凶言之根脈,而渠以玄慶之妻娚,八月委訪之時,座上酬酢,若是爛漫,屢度盤詰,一直牢諱,及夫與時皞面質之後,始乃吐實,而又歸之於隨問隨答者,情狀狡惡,權龍度,凶說之譸張,旣無明證,京耗之偶傳,渠亦直供,則賊魁之因此決意,雖是慮外之事,浮言之無難傳播,宜有懲後之道,張羽成臺啓蒙允之報,傳說不是異事,家世有嫌之狀,供招亦有可據,玄慶父子叔姪,一般腸肚,而追往督丁,持杖打門,俱是渠所身犯,委棄父祖,晩身逃命,眞是逆家之賊子,而浹月譏詗,至今漏網,尤不勝憤忱,隨到官門之鄭旕三,金萬億及名出諸供之張海三·李以三·全介不·趙石乭等,亦爲在逃未捕,不得取招爲辭,而仍請拿致王府,設鞫得情矣,今此獄情,萬萬凶慘,而賊魁時景,與其弟時昱,先已自斃,王章未施,尤不勝痛惋,見在諸囚,固當拿致王府,具格設鞫,快正典刑,而當初按覈使差送之命,慈聖慈意,自有所在,狀本論列,亦甚詳盡,仍於該道用法,亦可以暴諸凶之罪,洩一道之憤,罪人時皞,以謀逆同參捧結案正法,罪人永太,受賊指使,甘心煽募,以知情不告捧結案,正法罪人胤赫一句之語,雖極陰慘,而旣異身犯,旦是應坐,依本律施行,罪人李戒國·劉用孫·金金乭,雖極凶悖,俱是脅從與永太差間,罪人兪漢奉·李百孫·朴八十伊·吳允乭,奴莫乭等,甘聽利誘,隨到官門竝令按覈使,各別重棍,絶島及遠地分等爲奴,罪人孫乧嚴等三十三人,特付罔治之義,亦令按覈使,分輕重嚴棍放送,罪人張時夏·時楫·時鼎等,減死嚴刑三次,邊遠定配,罪人金樂敎,特付惟輕之典,嚴刑一次放送,罪人張時鋼·時礪等,未及告官,勢或無怪,挽袖散衆,心則無他,竝卽爲放送,罪人金行久·權龍度·張羽成·金則巖·裵六萬等,別無更問之端,一體放送,罪人玄慶,以賊魁之子,所犯至凶,而浹月在逃,尙未捕得,揆以國法,萬萬寒心,竝與鄭旕三等,六漢,嚴飭道帥臣及各鎭營,期於刻期捕得,而如在按覈使還朝之後,則令道臣,具格取招以聞,其中殷連興一人之誓死不從,可見秉彜,不可不褒奬以勵頑俗,令該曹帖加成送,而正法罪人,當自金吾擧行,刑配罪人,則令道臣擧行,按覈使,卽爲上來之意,分付,何如?大王大妃殿敎曰,依爲之。出擧條仍敎曰,所奏皆是矣。逆魁果爲嚴刑捧招乎?煥之曰,不待加刑,一一輸款云矣。大王大妃殿敎曰,此輩旣有如許凶心,而其所排布,則又如是可笑,必是失性狂易之人也。不然則以六十餘人,直犯官門,而寧有僥倖得免之理乎?煥之曰,逆魁時景則平日杜門,自謂學問,好觀乾象,以其占夢句語觀之,亦可知其自來凶心之包藏矣。自七月以後,每登高觀象,又前期備濁酒乾魚,以爲犒饋之資,其所排布,雖極虛謊可笑,而其凶言逆跡之綻露,焉可逭劇逆之誅乎?大王大妃殿敎曰,其罪則果是凶逆,而其事則極爲可笑,渠雖百人,何以犯官門,雖或犯一邑,何以能轉及他邑,如渠所云云乎?其凶言凶謀,固不可泛忽視之,而所做之事,若非兒戲,定是失性,豈不可怪乎?煥之曰,今此慈敎,實出包荒之盛意,不勝欽仰萬萬,而厥賊之常時排布,萬萬凶怖,豈可以其事之近於兒戲,不用大逆之律乎?時皞亦宜用大逆不道之律,而伏惟好生之聖意,或慮蔓延而爲害,故寬之又寬,特以謀逆同參擬律,其餘徒黨,亦皆一用輕典,朝廷公議,自三司以下,必以爲太涉輕歇,而在今日鎭安之道,不得不如是處置矣。大王大妃殿敎曰,果然矣。豈可見蠅而拔劍乎?賊魁雖用逆律,而如渠蟣蝨之徒,亦何必過加蔓延乎?至於在逃者之尙今未捕,極爲駭然,此等事,雖不必看作大事,亦不可太爲慢忽,各別申飭也。煥之曰,擧行之稽忽,誠萬萬可駭,道帥臣及營將臣等,當請罪矣。大王大妃殿敎曰,豈有如許稽忽之事乎?駭然甚矣。然罪自罪功自功,稽忽之罪,雖不可不論,而當初捕捉之功,亦不可以罪揜之,至於官吏等之先發捕納者,亦量宜厚賞好矣。煥之曰,當初覺捕,專由於酒媼之走告,村女之能辦,此誠可奇,酒媼及官吏之捕納者,皆合有賞典矣。大王大妃殿敎曰,酒媼事極可嘉賞矣。渠以一村女,能知爲國之誠,有此先告之事者,不可不拔例褒奬矣。仍又敎曰,今此決處之事,諸大臣之見,皆無異同乎?秉模曰,臣等皆已爛漫商確,領議政所奏,果甚合當矣。時秀曰,屢日爛商,俱無異見矣。龍輔曰,若以常法論之,則下此之罪,猶有不分盲從之律,況其隨到官門者,豈可爲傅生之議,而今玆處分,實爲聖上之初元刑政,而縷縷慈敎,又以鎭安爲主,其在仰體之道,寧屈三尺之嚴?故臣等以此累日相議,意見果無參差矣。大王大妃殿敎曰,密啓之到,今已屢日,卿等必以爛加商量,竝以所奏爲之,而大抵殺戮不可太濫,稽緩亦不可不申飭,當警飭合褒賞處,褒賞旣不必看作大事,亦不可以其非大事之故而或歇於褒賞,卿等須深量善爲之也。煥之曰,臣等,旣伏承慈敎諄諄,諸罪人,纔已以分等稟處,而玄慶及在逃六漢之尙未就捕,不但各鎭將擧行之萬萬寒心,道帥臣事,亦極可駭,該道道帥臣,竝罷職,各鎭將,令道帥臣,爲先嚴棍,使各戴罪行公,刻期捉納,伊日賊徒,來到官門之時,結縛漢奉之邑吏,固爲可尙,至於奔告邑吏之酒媼,以無識村女能知驚動奔告之義,慈聖褒嘉之敎,實爲至當,邑吏則令該曹,帖加成給,酒媼則令本道,米木錢各別優厚賞給,何如?大王大妃殿敎曰,道帥臣,姑先推考,尙今未捕,極爲駭然,更爲申飭,使之刻期捉納,當初覺捕之勞,亦爲依所奏施賞,可也。出擧條仍敎曰,若果着力,則豈有尙今未捕之理乎?萬萬稽緩矣。時秀曰,表石陰記,前已啓下矣。更爲詳審則,有一字誤書處,莫重文字,不能致愼,臣不勝萬萬惶悚,當該製述官金載瓚,從重推考,表石陰記,更爲精寫奉入,何如?上曰,依爲之。時秀曰,龍仁縣令丁遇泰,因繡啓論勘,當爲拿處,而遇泰,以山陵都監別看役,專管石役,有難一時離次,待竣事後拿處,何如?上曰,依爲之。竝出擧條命大臣先退。仍命書經筵官宋稚圭疏批。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
傳于金近淳曰,同副承旨入侍。
注書金啓溫病,代以曺錫正爲假注書。
以黃海監司鄭日煥狀啓,長連縣監洪後榮,不呈公狀,不得已罷黜事,傳于李集斗曰,政官牌招開政。
有政。吏批,判書趙鎭寬未肅拜,參判尹行恁進,參議金羲淳進,都承旨李集斗進。以金銑爲應敎。以朴準源爲典醫監提調,以沈公協爲長連縣監,學正單李以澹,學儒單鄭翼邦,以金熙采爲司諫,敦寧判官金在昌,漢城判官李是釬,相換。
有政。兵批,判書金祖淳進,參判李翊模病,參議朴奎淳入直進,參知成鼎鎭病,同副承旨金近淳進。以柳漢源爲中樞經歷,以洪聖禧爲京畿中軍,以朴成道爲彌助項僉使,同知單崔得謙,僉知單柳鎭爀·李良弼,副護軍洪樂游。再政。以李章玉爲訓鍊僉正,以李春英爲武兼。三政。以李喆懋爲中樞都事。四政。以慶橚爲訓鍊判官。五政。以尹之謙爲訓鍊主簿。六政。以禹拓夏爲守門將。
朴崙壽,以義禁府言啓曰,罪人時皞,以謀逆同參捧結案,罪人永太,以知情不告捧結案,竝正法事,承傳啓下矣。謹按法文,則大明律謀反大逆條有曰,凡謀反及大逆共謀者,不分首從,皆凌遲處死,知情隱藏者,斬。死囚覆奏待報條有曰,其犯十惡之罪,應死者決不待時矣。罪人時皞,旣是謀逆同參罪,當不待時凌遲處死,罪人永太,又是知情不告罪,當不待時斬,而方囚嶺獄,卽爲發遣府都事,與按覈使及該道道臣,眼同捧結案後,依律正法,應坐之類,待罪人正法,狀聞擧行之意,敢啓。答曰,知道。
朴崙壽,以義禁府言啓曰,保放罪人李顯宅病勢向差云,拿囚捧公以入之意,敢啓。答曰,知道。
執義柳畊,司諫金銑,掌令吳翰源,校理金熙周,正言鄭㝡成·李東萬,副修撰閔耆顯啓曰,請鄭致達妻,亟令王府,快正典刑。措辭見上以下一行刀削答曰,不允。
執義柳畊,司諫金銑,掌令吳翰源,正言鄭㝡成·李東萬啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭見上噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等,兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅。雖未及如法結案,而此等凶逆,當施孥戮之典。時皞則雖已承款,凶窩逆窟,猶不吐實,永太則爲賊爪牙,措辦酒肴,聚集徒丁,直驅官門,凶獰悍惡,萬戮猶輕。胤赫則有子三賊,又有賊孫,平日綢繆陰圖,渠敢曰在家不知,而況於變起之時,偃處其家,不爲告官,況其納供,極爲頑悍,連坐極律,在法當然。時夏·時鼎·時楫等,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則,逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。至若前承旨蔡弘遠,身在輦轂,而姓名三字,何以忽出於嶺外諸賊之招也?疏擧虛實,雖未的知,而以若處地,反爲諸逆藉賣援引之資,其不能平日謹愼之罪,亦不可置而勿論矣。請時皞·永太·胤赫·時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶督期詗捕,嚴鞫得情,依律處斷。前承旨蔡弘遠,刊名仕籍,逐放鄕里焉。答曰,不允。蔡弘遠事,疏擧云云。此人,卽故相子也。寧或有是?臺言可謂疑人於不當疑之地,弘遠豈不冤乎?亟停勿煩。
執義柳畊,掌令吳翰源啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
司諫金銑,正言鄭㝡成·李東萬啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,竝令王府拿來,設鞫嚴問,夬正典刑,其餘徒黨,亦令嚴鞫處斷,以抑奸萌。措辭見上請亟下四啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
大司諫成鼎鎭,掌令柳河源,持平金秀臣聯名疏曰,伏以窮凶極惡,亘萬古所無之變,豈有如今日嶺啓中時景·時昱等諸賊乎?究厥凶謀逆節,有浮獜·亮。嘯聚徒黨,直犯官門,至發上京之說,又倡除惡之言,凶肚逆腸,狼藉綻露,包藏醞釀,有非一朝一夕之故,而闖此天地崩坼,擧國哀遑之日,驅脅蚩蠢之村氓,托占夢而誑惑人心,傅星緯而煽動妖言,鯨鯢之戮未加,魑魅之影先滅,時景·時昱,當施孥戮之典,斷不可已也。至於時皞·永太·時鼎·時楫等諸賊,凶窩逆窟,猶未吐實,胤赫旣有逆子,又有賊孫,平日陰圖,豈敢曰在家不知?況其納供,極爲頑悍,揆以法意,不可止施連坐之律,其凶逆情節,宜竝諸賊,嚴加究覈,快正邦刑,不容少緩。至如金樂敎·權龍度·金行久等,或爲諸賊之切姻,或居同鄕之至近,醫官可疑之凶招,旣出於時皞面質之時,究厥狡慝之狀,不可全然放釋,亦命王府,設鞫得情,有不當自外勘斷而止。至如玄慶等七賊之逃躱,實有難言之深憂,亦令嚴加詗捕,刻期捉得,以爲剪逆種杜亂根之圖焉。臣等今日忝隨諸臺之後,聚觀密啓下者,不覺心骨顫掉,粗效沫血之誠,同議合啓之出矣。及夫討賊停當之時,兩司僚臺,以前承旨臣蔡弘遠之存拔,議論矛盾,終不敢有所苟同,蓋臣等所執,只在於合啓之體重,初未嘗扶護於弘遠,而情志不孚,竟未得同參於莫重討逆之啓,臣等死罪,尤萬萬無所逃。伏乞聖明,亟命鐫削臣等之職,以肅朝綱,以尊臺體,千萬幸甚。臣等無任屛營祈懇之至,謹昧死以聞。答曰,省疏具悉。已諭合啓矣。
副應敎朴吉源,校理金熙周·申絢,副校理洪受浩·趙萬元,修撰尹益烈,副修撰朴鍾淳·閔耆顯聯名箚曰,伏以臣等,卽伏見嶺南道臣及按覈使啓本之下本館者,覽之未半,不覺心骨俱寒。噫,當此匝域哀遑之日,敢售乘時陸梁之擧者,此殆往牒之所未有也。今以諸賊之招觀之,其醞釀已久,排布至密,陰謀秘計,固非一朝一夕之故,而暗聚徒黨,事機迫在於呼吸,先犯營邑,凶鋒擬逼於京闕,此正獜佐·希亮,復生於嶺外也。向非天奪其魄,凶圖徑破,鬼加陰誅,渠魁自斃,則誠不知滔天之禍,至於何境也。思之及此,寧不凜然?諸招別無異辭,雖若端緖之已得,凶徒尙多未捕,便同根柢之自在,論以獄體,未可謂之究竟,而且況數三次盤問,五六度刑訊,豈足以窮覈其情節,打破其頭腦乎?今此酌處之命,實出於我慈聖殿下曁我聖上好生之盛德,臣等固欽仰贊歎之不暇,而其在討亂賊戢頑俗之道,非但失之太寬。矧今初元之政,或忽懲創之圖,則抑恐不逞之徒,無復畏忌之心,方來之憂,容有極哉?伏願殿下,更加三思,兩魁之已斃者,依按覈使狀請,以适·雲例施行,其餘在囚諸賊,竝令拿致王府,嚴鞫得情,在逃者,嚴飭道帥臣,刻期跟捕,一體拿鞫,夬正典刑,俾亂本拔而王章伸焉。取進止。答曰,慈殿處分,有斟量,勿煩。
義禁府啓目,忠淸前水使李顯宅原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,戴在大典通編,議處,何如?判付啓,依允。又啓目,安山郡守金鍒原情云云。問目內辭緣,泛稱遲晩,刑推得情,何如?判付啓,除刑推議處爲良爲敎。
庚申九月二十四日辰時,上御熙政堂。同副承旨與勸講閣臣入侍時,同副承旨金近淳,假注書呂東植,記事官李存秀·洪奭周,原任直閣金祖淳·尹行恁,以次進伏訖。上讀前受音一遍訖,仍讀新受音,自貊稽曰稽大不利於口,止城門之軌兩馬之力歟,竝讀集註一遍訖。祖淳解釋文義以奏。行恁曰,所謂憎玆多口者,必也盡在我之道,然後人之毁譽無與於我矣。若不能盡吾之道,而不顧人之是非,則是豈可成說乎?祖淳曰,以今筵講學言之,若致意精讀,則卽此章所謂成路也,若或有誤讀之時,則卽其所謂爲間不用矣。仍讀十遍訖。命退,諸臣以次退出。
上在昌德宮廬次。
自酉時至人定,灑雨下雨,測雨器水深一分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
朴崙壽啓曰,行大司憲李直輔在外,執義柳畊,掌令吳翰源·柳河源,持平金秀臣呈辭,李垿未肅拜,監察茶時之意,敢啓。傳曰,知道。
傳于李集斗曰,前黃海監司留待。
傳于金近淳曰,大臣·備局堂上,引見。
傳于李集斗曰,左承旨·右承旨許遞,今日政差出。
李集斗,以吏曹言啓曰,新除授寧陵令兪漢雋呈狀內,矣身老病癃殘,萬無供職之望云,江原道都事李重采呈狀內,矣身自月前,猝得重病,食飮全却,時月之內,萬無供職之望云。其身病俱如是沈篤,則有難强令察任,竝改差,何如?傳曰,允。
有政。吏批,判書未差,參判尹行恁進,參議金羲淳進,行都承旨李集斗進。以李直輔爲吏曹判書,金文淳爲戶曹判書,李在學爲大司憲,柳尋春爲寧陵令,申鴻周爲江界府使,鄭殷運爲江原都事,李儒敬·崔獻重爲承旨,金爔爲楊州牧使,訓鍊都監提調單金文淳,整理使單金文淳,頓遞使單李祖承。
兵批,判書金祖淳進,參判李翊模入直進,參議朴奎淳病,參知金觀柱病,同副承旨金近淳進。以殷連興爲龜山僉使,同知單林秀鳳,大護軍趙鎭寬·李在學。
以摠戎使李時秀狀啓,別看役鄭旭術業,超出諸地師之右,相地官差下,令該曹口傳付軍職,冠帶常仕事,傳于金近淳曰,依狀請施行事,回諭。
兵曹口傳政事,副護軍沈象奎·鄭旭。
金近淳,以都摠府言啓曰,卽者前承旨蔡弘遠家奴春得爲名漢,自敦化西挾門,攔入於建陽門東邊,稱以申聞,至擊傳漏之鼓云,事之驚駭,莫此爲甚。當該守直別武士,不能禁飭之罪,令攸司從重科治,何如?傳曰,令該營嚴治。
金近淳啓曰,卽見都摠府草記,前承旨蔡弘遠家奴,自敦化西挾門,攔入於建陽門東邊云。闕門防禁,何等至嚴,而有此攔入之擧者,事之驚駭,莫此爲甚。常時不能禁飭之兵曹·摠府入直堂上,推考,郞廳及當該守門將,所當重勘,而本院請推之外,無他可施之罰,何以爲之?敢稟。傳曰,允。郞廳,拿處,守門將,令兵曹決棍。
執義柳畊,掌令吳翰源,正言鄭㝡成啓曰,臣等俱以無似,忝叨見職,昨以嶺啓中諸賊懲討事,聯陳合啓,而尾及蔡弘遠刊名仕籍放逐鄕里之請矣。伏承批旨,責之以疑人於不當疑之地,臣等實不勝惶恧之至。噫,弘遠,以躋緋玉居輦轂之蹤,被他凶逆之藉賣,名登賊招,非一至再,此必平日聲氣往來之致。本事虛實,雖不斷言,聽聞駭惑,亦難自解,薄勘論啓,還涉巽軟,而公議所在,其可已乎?至於傳啓之際,三臺之意見,自生携貳,半日相持,竟有或啓或疏之擧,揆以臺體,壞損旡餘。卽又見諫長成鼎鎭疏本,或曰草草論勘,或曰前後無據,自顧慚赧,付之無辨,而第當初論勘,務欲稱停,則草草之譏,受而爲過,至若無據之斥,昨不參啓,今請設鞫者,未知自處之果何如也。臣等竊自念,由前則聖敎旣示不槪,由後則僚議初不相合,繼以有譏斥之疏語,此莫非臣等人微言輕,上未見孚於君父,下以岐議於同臺之致。以此以彼,抗顔無路。昨緣夜深,未卽引避,朝値賓對,末由隨參,今於日晏之後,相率來避,所失尤大。以此情踪,其何敢一刻仍冒於臺次乎?請命遞斥臣等之職。答曰,勿辭,亦勿退待。
朴崙壽啓曰,執義柳畊,掌令吳翰源,正言鄭㝡成,避嫌承批之後,不爲傳啓,直爲出去,事甚未安,竝推考,何如?傳曰,允。
金近淳,以兵曹言啓曰,來十月十二日當,上番騎兵二百三十六名,依定式本曹點考後,仍令該曹,襦衣題給之意,敢啓。傳曰,知道。
金近淳,以兵曹言啓曰,景福宮衛將崔得謙,素患痰癖之症,當寒添劇,時月之內,無望供職,呈狀乞遞。輪番之任,不可待其差復,改差,何如?傳曰,允。
金近淳,以兵曹言啓曰,謹依下敎,敦化西挾門守門將申寔,決棍十度之意,敢啓。傳曰,知道。
金近淳,以都摠府言啓曰,副摠管金履翼,以刑曹參判,本曹坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
徐有聞,以國葬都監摠護使意啓曰,大行大王哀冊文草圖書,睿覽後,正書入刻次,令書寫官華城留守徐有隣,敬書以入之意,敢啓。傳曰,知道。
徐有聞,以國葬都監摠護使意啓曰,寶篆文,印出以入之意,敢啓。傳曰,知道。
徐有聞,以國葬都監摠護使意啓曰,健陵表石前後面草圖書,令前面書寫官光恩副尉金箕性,陰記書寫官右議政徐龍輔,敬書以入之意,敢啓。傳曰,知道。
吏曹判書趙鎭寬疏曰,伏以臣之必欲遞者,其情固已慽矣。前上血懇,略控本實,而心有所不忍,故其言微,義有所不可,故其辭切,第緣忱誠之淺薄,未蒙天地之矜諒,歷日虛縻,情地益窮。跡阻於敦匠之列,禮闕於哭奠之班,祗玆徊徨荒郊,自怨其生者,誠以在家不肖,在國辜恩,徒竊不世之殊渥,而顧不能坦坦夷夷,奉持銓衡,以助平明之新化,乃反跼縮畏慄,求死不得,苟其中非萬不獲已,豈若爲此瀆擾哉?惟臣所叨之職,循名撫跡,瞿然而驚,汪然而慽,有終身不忘之痛,雖使臣之所辭,不過爲懲羹之吹,傷弦之鳴,尙足以憐之。況以暴先志守素執,在臣自劃之一條路,則臣於此,非爲臣一身而辭者也。嗚呼,生民之本,君親爲大,故曰仁不遺親,義不後君,人臣之節,辭受爲重,故曰辭之有義,受之有名,夫然後可以自盡於君臣父子之際而國家賴焉。至若初元之政,四方拭目,比如人之初生,屋之創搆,命脈規模,咸於是乎在。此時裨補之責,正宜淬勵,而官職去就,尤係風化之攸始。臣雖無謂,顧其職則天官也,其何敢棄宿昔之至恨,負先王之殊知,以自玷於維新之治哉?情事所迫,言不知裁,伏地戰恐,恭俟嚴誅。惟願聖明,俯賜諒察,亟加鐫免,以全微諒,以肅朝綱,千萬幸甚。臣無任云云。答曰,省疏具悉。所請許施。
大司諫成鼎鎭疏曰,伏以臣,年紀衰頹,神識昏短,固不敢以淸朝耳目之任自居,而當此逆變滔天,擧國憂遑之時,他不暇顧,粗伸沐浴之忱,及夫合啓停當之時,以蔡弘遠事,僚議不合,至有各疏之擧矣。伏奉批旨,不賜譴何,且感且惶,罔知攸措。蓋臣意則弘遠之名,旣出賊招,至登按啓,不可不一番鞫問,覈其疏擧之有無,言根之虛實,此非但懲討之大義,亦關一初之刑政,而諸臺之論,只以刊削仕籍,放逐鄕里爲請,此果以弘遠爲無是事而草草勘斷耶,抑謂有是事,而姑從寬典耶?揆之臺體,前後無據,論以國法,疎虞莫甚。故昨日聯疏,略陳梗槪,而日勢旣迫曛暮,辭意因以窘拙,終有所未盡別白者。玆敢更申前說,而至於僚議之不合,私義之當引,猶屬餘事。臣雖無似,割去私係,一心衛國,卽是平日之所自矢者,一日未解官,則當效一日之責,一時未解官,則當效一時之責,顧何敢因諸僚矛盾之端,廢目前究覈之議哉?臣謂前承旨蔡弘遠,亟令王府,設鞫嚴問,期於得情,斷不可已也。臣無任云云。省疏具悉。蔡弘遠事,本旣無實,何謂究覈?爾其勿辭察職。
正言李東萬疏曰,皇天不弔,我大行大王,奄棄臣民,於焉之間,因山已卜,誕辰奄過,中外如喪之慟,無異天崩之初。伏況我殿下出天之孝,孺慕之痛,攀號罔極,益復如新。仍伏念,臣亦我先大王化育中一物耳。通籍淸朝,猥蒙講製之特抄,隷業多年,徧被作成之殊眷,春臺陪射,華袞屢侈,瓊苑賞花,紫衣先導,曠古恩榮,至今感泣。奉閱御考之券,寶墨如昨,擎玩賞賜之帖,血淚無從,此生此世,報答無地,悠悠蒼天,此何人斯?噫,臣以人則百無肖也,以職則萬不近也,而竊附古人追先帝報陛下之義,略陳區區憂愛之忱,惟聖明垂察焉。嗚呼,目今悠悠萬事,惟係於殿下一身,四百年宗社之付托至重,數千里生靈之仰戴方切,而我殿下春秋不富,血氣未完,朝晡親行之時,號慕益深,誕日過哀之餘,玉候受損,殿宮之憂慮,無時暫弛,臣民之焦迫,歷月彌切。伏惟我先大王平日止慈之情,惟疾之憂,若於冥冥之中,顧殿下顔色之慽,聞殿下哭泣之哀,則必將貽慽於陟降之靈矣。以殿下皇皇如求之誠,寧或任情縱哀,不思所以以親心爲心之道乎?大抵攀擗哀號,孝子之疏節也,繼志述事,帝王之達孝也。伏願殿下,節哀順變,保嗇聖躬,上以慰殿宮憂慮之念,先王在天之靈,下以副群下顒望之誠,八域依仰之心焉。嗚呼,今日之急務,卽聖學之勤講也。猗我殿下,聖姿天縱,睿學夙就,而我大行大王,以紫陽嫡傳之學,敎導於前,我慈聖殿下,以宣仁女堯之德,勸勉於後。經筵之官,特命抄選,內閣之士,亦使輪回,雖在恭默之中而鎭日召對,深究聖賢之書而無時間斷,初元求助,允符周王之訪落,終始典學,恒軫商宗之修德。猗歟,太平萬世之基,其將自今伊始,甚盛甚盛,而第念人君一心,萬化之原也。君心正,則天下之事,無一不出於正,君心不正,則天下之事,無一得由於正。是故朱夫子曰,此心旣正,則視明聽聰,周旋中禮,所行無過不及,而雖以天下之大,無一人不歸吾之仁者矣。然則殿下之心,卽天下之大本也。先立其大本而後,學問之工,可以次第成就,而自底於國治而天下平矣。此所以堯·舜·禹十六言傳授之法,爲萬世心學之淵源,而至于我列聖朝曁先大王,相傳之聖學,無一不本於堯傳舜授之法,則今日殿下之學,盍亦以法堯·舜當法祖宗之義,爲第一急務哉?噫,學問之道,不專在於讀書而已,必貴乎本源上涵養。惟願殿下,延訪宿德,講明乎精一執中之道,多接賢士,討論於戒愼謹獨之方,先立大本,補以講讀焉。嗚呼,臣之以心學仰勉者,所以爲明義理之本也。粵我先大王平生學力,深得乎義理之源,二紀治化,不出乎義理之外,朱書之表章者,以此義理也,春秋之裒輯者,亦此義理也,以至於政令施措之得宜,規模制度之曲當,何莫非義理中流出來也哉?是以凡於義理關頭,毫分縷析,而錙銖不差,大中至正,而魑魅莫逃。五晦臨筵之敎,誕敷矯俗之道,六初竝序之什,亦寓尊綱之法,莫重莫嚴之大義,撑天地而亘宇宙,曰忠曰逆之分析,凜霜雪而炳日星,昭布倫常,而使一世皆知其大書特書之意,積費造化,而俾群工咸囿於會極歸極之治者,卽我先大王三十年苦心至誠,而未遂同軌之聖意,便作憑几之末命,慟矣慟矣,尙何言哉?丕惟我慈聖殿下,以先大王遺志,闡我先大王大義,辭旨荐降,斧鉞森嚴,則爲今日臣子者,孰敢不革心率敎,咸歸於大同之域,而惟彼窮海之愚迷者,絶峽之孤陋者,難保其家聞而戶傳,洞知其爲天下萬世之大義理也。雖以今番嶺獄事言之,諸賊之敢肆凶圖,自干天誅者,莫不由於義理之晦塞,而致此叵測之擧也。惟願殿下,追寧考未卒之志,軫大義益明之方,先大王筵敎遺什曁慈聖殿下再下嚴諭,合成一部,竝入刊印,傳之萬世,頒示八方,使今日大義理,無遠不明,無人不曉,俾得以咸與維新,同歸于一,則向臣所謂繼志述事之孝,莫大於斯矣,更願殿下留神焉。臣於日前,以甲山府逃躱罪人李漌事,猥隨諸臺之後,略效駭憤之忱矣。追後聞知,則漌是賊謙之庶娚,而前道臣之庶妹夫也。漌之跳還,非渠逃躱,前道臣周旋潛送,及其遞歸,反恐新伯之狀聞,至有先發之擧者,人言藉藉,有口皆傳。噫嘻,漌之結連,何等凶逆,漌之關係,何等緊重,而不有國法之至嚴,肆然情私之曲循,至使極邊遠竄三十年之罪人,擅棄謫所,潛入城闉,多日逗留,恣意跳踉,此何變怪,此何紀綱?尤可駭者,身爲道臣,當此擧國哀遑之時,縱還凶逆干連之跡,嚴防之法,無難自壞,此而若不嚴處,尋常罪謫,姑捨勿論,逆孽竄配,將無懲畏,潛圖往來,無所不爲,誠非細憂。臣謂前道臣具㢞,不可譴罷而止,施以竄配之典,斷不可已也。至於地方官,旣有拿問之命,臣不敢預爲論斷焉。臣無任云云。答曰,省疏具悉。所陳,好矣。筵本雖不刊,猶刊也。前北伯事,豈可以不見之事論人乎?勿辭察職。
庚申九月二十五日辰時,上御熙政堂。大王大妃殿垂簾,藥房入診,大臣·備局堂上引見入侍時,藥房都提調徐龍輔,提調金祖淳,副提調李集斗,假注書曺錫正,記事官李存秀·洪奭周,同副承旨金近淳,假注書呂東植,事變假注書崔漢翼,領議政沈煥之,左議政李時秀,行大護軍徐邁修,知訓鍊院事徐有大,左參贊李敬一,右參贊韓用龜,工曹判書李益運,漢城左尹申大謙,同知中樞府事李漢豐,開城留守金勉柱,吏曹參判尹行恁,校理金熙周,醫官柳光翼·金孝儉·朴春源·李惟鑑·玄必采·吳千根,以次進伏訖。煥之等曰,日間聖體候,若何?上曰,一樣矣。煥之曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官入來診候,何如?上曰,何必診候乎?上曰,前黃海監司入侍。出榻敎漢翼承命出傳,與前黃海監司徐榮輔,偕入進伏。上曰,次對爲之。煥之曰,此江原監司李魯春,災實分等狀啓也。杆城等十八邑,置之稍實,江陵等六邑,置之之次,平海·蔚珍,置之尤甚,仍以爲事目災七十結外,不足災三百九十六結八十負一束,特許準劃,後錄諸條,竝請令廟堂,稟旨分付矣。其一,平海·蔚珍兩邑還穀中,太一種,本非宜土,而至於今年,偏被蟲蝕之災,本色準捧,實無其路。平海太一百五十石,蔚珍太三百石,以正租準折代捧,安峽太還,多至爲四千七百二十餘石,而今年太農之失稔,比他稍甚,限九百石,以田米準折代捧,待明秋竝還作本色事也。其一,尤甚邑勿定配所事也。其一,推奴徵債,限明秋嚴防事也。分等依狀請施行,今年本道年事,旣違始料,平·蔚兩邑之酷被水災,又是挽近所無。事目災七十結外,三百九十六結之加請,不甚過多,依所請許施。平·蔚兩邑太還爲弊,旣如道臣所論,竝與安峽太還代捧事,一體依請許施。尤甚邑勿定配所事,推奴徵債防塞事,亦爲許施,何如?上曰,依爲之。出擧條煥之曰,此江界府使徐美修狀啓也。以爲弔賀兩差倭所給單蔘十六斤,廣加貿取,而萬餘兩之添價,望絶收斂。故一依西北民賣買之規,蔘一兩錢百緍之價,準數劃給之意,論報矣。廟堂不問事勢之便否,不恤民勢之難易,惟事嚴飭,專務督迫,窮民終至駴散,邊上竟致空虛,則經費猶不暇顧惜,前例似不當膠守,令廟堂從長稟處,必以時價準劃云矣。續續添價,實有難繼之慮,勢無以許施,添價一款,置之。觀其狀啓措語中,不問事勢之便否,不恤民勢之難易,專務督迫云者,雖道臣,語涉廟堂,宜不敢若是慢易。況以邊倅,下語如是不擇,論以事體,極爲駭然。江界府使徐美修,爲先罷職,其罪狀,令該府拿問嚴處。本邑蔘弊與民事,矯救方急,其代勿拘常格,另加擇擬事,分付,何如?上曰,依爲之。出擧條命書榻敎曰,政官牌招開政。煥之曰,臣方兼帶扈衛廳,有仰達者矣。本廳軍校,數近半千,而財力全無出處,苟且支用,亦患難繼。黃海兵營,曾因帥臣狀請,以管餉穀劃給取耗,留作本營軍餉,以其耗條,每年用下於各樣軍需等處,其餘數年年添錄,四十餘年之間,合爲二萬餘石。今若一向添付於元穀,則亦不無穀多病民之慮。就此耗條中,無論各穀,準折爲小米二百石,每年劃送於扈衛廳事,分付道帥臣,何如?上曰,依爲之。出擧條煥之曰,今二十八日,外梓宮陪進時,臣與摠護使,當爲進去矣,亦爲依例除朝辭往來乎?上曰,依爲之也。煥之曰,向於嶺啓稟處時,酒媼則謹依施賞之慈敎,已令本道,優給錢木布,而至於殷連興,不飮時景之酒,以雖死不從爲言,帖加之典,猶不足以聳動激勸,合有拔例之道矣。大王大妃殿下敎曰,酒媼之米布施賞,不過一時褒賞而已,若有身役,則每年除減,若有子,則令本邑,差用相當之任,以示永久激勸之意,好矣。煥之曰,向因嶺南按覈使狀啓中,殷連興帖加成送,酒媼自本道從厚施賞事,已爲陳達,而伏奉慈聖批旨,激勸遐陬之盛意,逈出尋常,臣等實不勝欽仰之至。帖加與米木等賞,猶不足以聳動瞻聆,殷連興,令該曹,道內相當邊將差送,酒媼,加施給復之典,其子若孫中,如有可合差任者,則自本道,拔例收用之道,分付道臣,何如?上曰,依爲之。出擧條煥之曰,日前以玄慶未捕各鎭營將,令道帥臣,爲先嚴棍之意,有所陳達,而侍從守令之兼營將者,法不當施棍,姑先從重推考,使之惕念戢捕,何如?上曰,依爲之。出擧條時秀曰,臣於日前,以都監堂上事仰奏,而該堂,尙不行公,都監事,誠悶然矣。煥之曰,臣等自外相議,而都監事,誠爲可悶。吏判則本職除拜後,仍出城外,連爲違牌,再次陳疏,上下相持,論其違逋,則事體誠未安,而其私情與他有異,期於自劃,且以此意私報臣等,事甚難處,姑爲許遞,似好矣。上曰,此事欲問卿等而處之矣,何以則爲好耶?時秀曰,臣亦自外相議,而別無他見矣。龍輔曰,朝家旣俯燭其私義,則姑爲體諒,似合禮使之道矣。仍下吏曹判書趙鎭寬上疏,命書批答訖。煥之曰,戶曹判書李在學,病勢有添,曹務多滯,以公以私,合施體諒之恩,今姑許遞,使之專意敦匠之役,何如?上曰,依爲之。出擧條大王大妃殿下敎曰,向以陵所役軍輩弊端,旣有飭諭,而繡衣亦已復命,今則果無貽弊之端云耶?摠護使必詳知之矣。時秀曰,臣謹奉慈敎,面面曉諭,役價則從厚例出給,而加給空石,以爲障風之資,間又特下犒饋,役軍輩擧皆感泣赴事,果無一毫貽弊之端矣。大王大妃殿下敎曰,在昔己酉年,爲役軍曲保之盛德,果何如也?凡事須一遵其時例爲之也。時秀曰,臣等於廿八日,進詣陵所,領相則先爲還來,臣則當留勅工役,而雖一二件事,若或不及於己酉年,則謹當以慈敎曉諭,各別奉行矣。大王大妃殿下敎曰,因山時則日寒想必尤甚,卿須仰體先大王愛民之德意,各別善爲之也。上曰,大臣就座。煥之等就座。近淳曰,諸宰中如有奏事之人,次次陳達,好矣。晩秀曰,景慕宮冬享大祭,十一月上旬內,則係是卒哭前,將不得行事,而在前因特敎,有退行於中旬內之例矣。今番亦依此擧行,似好,而祀典事體莫重,下詢大臣,處之,何如?上曰,大臣之意,何如?煥之曰,上旬祀典,以中旬退行,旣有可援之例,依禮判所奏,擧行,似好矣。時秀曰,秋享旣未設行,冬享則中旬擇吉,且有可援之例,依此爲之,似爲得宜矣。龍輔曰,中旬蠲吉,旣有已例,依此爲之,似好矣。上曰,依爲之。出擧條晩秀曰,內閣進香,以今二十八日擇入矣,其日閣臣中,領議政及京畿監司,皆以外梓宮陪進出去,將不得參班矣。日字更問于日官,則二十六日辰時爲吉云,以此日時,設行似好,故敢此仰達矣。上曰,依爲之。行恁曰,華城城役物力,以均廳錢限年補償者,厥數夥然,而年條稍遠,均廳事勢,誠可悶。湖南別備錢三萬兩,自均廳取用,以充其數,其代則付之壯營,以補營費,似好,故敢此仰達矣。上曰,依爲之。近淳曰,行公諸臺之循例進參於賓對,曾有先朝飭敎,而況値合辭方張之時,昨日詣臺臺臣,無一人進參,事甚未安,竝推考,何如?上曰,依爲之。竝出擧條上曰,前黃海監司進前。榮輔承命進前。上曰,好爲入來乎?榮輔曰,頑命生入矣。上曰,本道事,有可奏者乎?榮輔曰,涖任未久,別無弊端之可陳,而近來道臣·守令,遞易頻數,甚爲可悶,此後若不數遞,則可爲一分有益之道矣。此外亦豈無若于弊端,而營邑之臣,自當相議爲之,別無可達之事矣。仍命就座。上曰,大臣出去也。煥之等及備堂先退,承史亦以次退出。
上在昌德宮廬次。
自酉時至人定,灑雨下雨,測雨器水深二分。
自人定至夜二更,灑雨下雨,測雨器水深八分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭闕啓,事甚未安,除在外外,未肅拜·呈告人員,竝卽牌招,何如?傳曰,允。
傳于金近淳曰,同副承旨入侍。
傳于李集斗曰,假承旨金宗善減下,其代禮曹參議韓用鐸,行副護軍沈象奎,差下。
兵曹,以申應周爲禁軍別將。
以執義柳畊,掌令吳翰源·柳河源,持平李垿·金秀臣,獻納尹命烈,正言鄭㝡成,牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源·持平李垿·金秀臣牌不進,監察茶時之意,敢啓。傳曰,知道。
大司諫成鼎鎭啓曰,臣伏見兩司諸臺避嫌啓語,則以臣再疏中句語,爲自引之端,而末乃斥臣曰,未知自處之如何。蓋臣之不參合啓,各陳聯疏者,誠以合啓體重,不當以刊名放逐之律,附之於下,且其本事,不可不設鞫嚴問,故伊日懲討之章,先暴各疏之由,其翌曉獨陳之疏,繼發拿鞫之請,前後所執,初無異同,而今其避辭,以此斥臣,此莫非臣人微言輕,不能見孚於諸臺之致,尙誰咎哉?昨因夜深,庚牌之下,今始來避,所失亦大。臣以此情踪,其何敢晏然於臺次乎?請命遞斥臣職。答曰,勿辭,亦勿退待。
正言李東萬啓曰,臣猥以庸陋,忝叨見職,淸朝言責,無望堪承,而怵畏義分,章皇出肅。迺者嶺啓纔下,諸賊方討,而至於蔡弘遠事,姓名旣出賊招,聲氣若相注通,故諸僚則以爲宜發合啓,三臺則以爲不宜合啓,議論携貳,半日相持。噫,莫嚴者懲討也,難遏者公議也,而初不歸一,末乃岐貳,臺閣一廳,疏啓兩分,如此臺啓,古有是否?壞損臺體,已無可言,而及見長僚之疏,忽以薄勘之責,反歸發啓之僚,此何故也?事合請鞫,則參啓諸臣,未卽覺悟,草草論勘,安敢辭其責也?果如長僚疏語,則宜與諸臺,商確當律,同聲齊討,而初無一言之及此,只拘合啓之太過,竟至於不參啓而分爲聯疏之擧。今其下語,有若諸臺則緩討,而獨爲嚴討者然,當初之不參合啓者,果出嚴討之義乎,畢竟之挺身請鞫者,亦無獨賢之嫌乎?由前則別生葛藤,自生去就之不同,由後則獨請究覈,顯示啓語之譏斥,此莫非平日言議巽軟,不能見重於同臺之致也。臣亦參啓中一人,宜參聯避,而昨緣陳疏,今始來避,所失尤大。以此情踪,何可一刻仍冒於臺次乎?請命遞斥臣職。答曰,勿辭,亦勿退待。
朴崙壽啓曰,大司諫成鼎鎭,正言李東萬,避嫌承批之後,不出姑停,直爲出去,事甚未安,竝推考,何如?傳曰,允。
禁府啓目,兵曹佐郞任厚常,都摠府經歷金植·李秀林等原情云云。傳旨內辭緣,泛稱遲晩,任厚常段,刑推得情爲白乎旀,金植·李秀林等段,所當請刑是白乎矣,都摠經歷,勿爲請刑,載在大典通編,竝只議處,何如?判付啓,依允爲旀,任厚常段,除刑推議處爲良如敎。又啓目,德源府使沈鐮原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前金鍒亦,村藁之廉價,郡牛之累馱,事旣細瑣,不足深究是白乎矣,官庖禁屠,前後申飭,何等嚴明,而謂以藥補,無難犯科,揆以法紀,極爲駭然,以此照律,何如?判付啓,依允。又啓目粘連,向前李顯宅亦,觀其所供,船材之當初斫給,藉曰減數,餘剩旣多,難免濫觴之科。餘材之用於公下,雖云已例,營屬之各自發賣,矇不禁斷,不可以躬無所犯,有所容貸,以此照律,何如?判付啓,依允。又啓目,襄陽府使朴趾源原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
金近淳,以備邊司言啓曰,關西先運襦衣二百四十四領,紙衣二百六十五領,照數捧上,稱量綿品紙品,亦爲看審後,仍爲監封,逢授於齎去禁軍,沿路輸運及本道頒給等節,各別惕念事,措辭關飭之意,敢啓。傳曰,知道。
金近淳,以壯勇營言啓曰,謹依都摠府草記批旨,建陽門牌將別武士崔泰崙·田春遇,各嚴棍十五度之意,敢啓。傳曰,知道。
金近淳,以御營廳言啓曰,本廳來十月十一月,兩朔應立中部左司屬全羅右道五哨軍兵五百十七名,今已逢點整齊矣。十月初一日,與前司軍兵替代立番後,舊軍放送之意,敢啓。傳曰,知道。
金近淳,以御營廳言啓曰,本廳來十二月辛酉正月,兩朔應立中部中司屬全羅右道二哨,忠淸右道三哨,合五哨軍兵,十一月二十五日,京中逢點,十二月初一日,與左司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,兩道監·兵使處,措辭知會之意,敢啓。傳曰,知道。
朴崙壽,以義禁府言啓曰,江界前府使徐美修,令該府拿問嚴處事,傳旨啓下矣。徐美修,時在任所云,依例發遣府書吏,交代後拿來,何如?傳曰,允。
庚申九月二十六日辰時,上御熙政堂。同副承旨,與勸講閣臣同爲入侍時,同副承旨金近淳,假注書曺錫正,記事官李存秀·洪奭周,檢校直提學李晩秀,原任直閣南公轍,以次進伏訖。上讀前受音訖,仍讀新受音,自齊饑陳臻曰國人,止君子不謂命也。晩秀解釋文義以奏。至爲士者笑之,晩秀曰,孟子之賢而齊王不能用其言。故孟子乃以馮婦之搏虎見笑,喩其更言之不可,此是齊王自反處,而人君之所當鑑戒者也。至性也有命焉,晩秀曰,五者之欲,人所同得,而聖人亦與人同者也。雖以堯·舜言之,亦豈無聲色臭味安佚之欲,而終始憂勤者,以其有命焉故也。富貴之極,固無如人主,而若或任其所欲,不知裁節,則其何以治國而治民乎?程子所云,雖富貴之極,亦有品節限裁云者,政爲人主勉戒語也。上讀十遍訖。晩秀曰,讀書之法,貴在專心,若專心以讀,則雖一二遍,亦不妨,而心若不專,則雖多讀,亦無益矣。晩秀曰,在前陵幸時,閣臣八員隨駕,而每自內閣,收軍入啓受點爲之矣。今番因山時,閣臣陪往,亦依此例爲之,何如?上曰,依此爲之也。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于金近淳曰,同副承旨入侍。
兵曹,以李儒敬爲訓鍊都監中軍。
金近淳啓曰,左邊捕盜大將吳毅常,去夜遭母喪,所佩命召及大將牌·傳令牌,來納。在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招聽傳敎。
兵曹,以李儒敬爲左邊捕盜大將,李儒敬爲陪往大將。
金近淳啓曰,新除授捕盜大將李儒敬,時無職名,令該曹口傳付軍職,仍卽牌招,傳授命召及大將牌·傳令牌,何如?傳曰,允。
兵曹口傳政事,護軍單李儒敬。
傳于李集斗曰,左承旨許遞,前望單子入之。
承旨前望單子入之,金羲淳落點。
李集斗啓曰,新除授左副承旨金羲淳,卽爲牌招,何如?傳曰,允。
以大司諫成鼎鎭,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣,牌不進罷職傳旨,傳于朴崙壽曰,只推。
朴崙壽啓曰,行大司憲李在學陳疏,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
兵曹,以任嵂爲禁軍別將。
以京畿監司徐鼎修狀啓,楊州牧民家失火,恤典題給事,傳于崔獻重曰,當寒失所,可悶,各別顧助,俾卽奠居事,分付。二十三日之事,今日始狀聞,遲滯委折,令廟堂査奏。
義禁府照目粘,安山郡守金鍒矣。村藁之廉價,郡牛之屢馱,事旣細瑣,不足深究是白乎矣,官庖禁屠,前後申飭,何等嚴明,而謂以藥補,無難犯科,揆以法紀,極爲駭然。以此照律,罪杖一百收贖,告身盡行追奪,私罪。奉敎依允爲旀,功議各減一等爲良如敎。又照目,忠淸前水使李顯宅矣。觀其所供,船材之當初斫給,藉曰減數,餘剩旣多,難免濫觴之科。餘材之用於公下,雖云已例,營屬之各自散賣,矇不禁斷,不可以躬無所犯,有所容貸。以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。
徐有聞,以山陵都監摠護使意啓曰,外梓宮奉詣,在今二十八日,臣與長生殿都提調·提調·郞廳,依例除肅拜進去之意,敢啓。傳曰,知道。
金近淳,以壯勇營言啓曰,新差善騎別將李潤謙,以前任北兵使,姑未上來。領軍之任,不可久曠,今姑改差,前別將申應周,仍任,何如?傳曰,允。
大司憲李在學疏曰,伏以臣,於度支重任,非但才具之素所不稱,又因賤疾有加,强策無望,日前恩批之下,一味縮伏,惟譴何是俟,乃蒙仁覆之澤,特賜鞶帶之裭,臣伏地聞命,如釋重擔,私分粗安,感頌方切。此際都憲除旨,又下於夢想之外,臣誠惝怳踧踖,莫省其攸措也。是職乃古之都御史也,掌風憲之任,主繩糾之責,褎然爲諸臺之長。故苟非風采言議之爲世推重者,莫可居之。且自近年以來,掄選之方,比前尤嚴,歷數廷臣,見叨無多,則是豈如臣無似,所可濫竽者哉?臣於向時,猥忝臺職,亦已屢遭,而以有自來情勢,輒事逡巡,未敢遽然出肅,今於峻選之職,尤不可冒進也,審矣。至若狗馬賤疾,已陳於前疏,而只緣敦匠之任,乃是一分自效之地,故拚死奔奏,未敢言私。然當此寒節,一倍添劇,諸般危惡之症,實有難支之慮。以此病狀,何以出入臺垣乎?荐犯違逋,冞切悚蹙。伏乞聖明,俯諒職名之不可濫授,情病之無以蠢動,亟命遞改,實公私之幸也。臣雖不以見職自居,而顧以先朝簪履之舊,益切今日愛戴之忱,略將草草數語,爲殿下獻焉。嗚呼,惟我殿下,當玆沖年,誕承寶位,天命之眷顧方新,人心之蘄向益深,四百年宗社之重,惟係於殿下一身,殿下縱欲自輕,得乎?帝王之孝,惟以繼述爲重,不在攀擗之疏節,而乃殿下不念玉體之受損,輒致哀毁之過度,此實廷臣之日夜焦迫者也。伏願殿下,節哀順變,無忽保嗇之道,以至飮食服御之節,興居寢睡之際,隨處適宜,加意自護,仰寬殿宮之惟憂,下副朝野之群情焉。今我殿下之率由舊章,迓續休命,罔不在於厥初,而若其出治之大本,御世之要務,亦惟曰勤聖學·明義理·振朝綱·恤民隱是已。欲勤聖學,則日開講筵,無少間斷,而必以誠正涵養之工爲本,無徒規規於講誦之末,然後睿學有日就之效矣。欲明義理,則必以先大王之平日秉執,慈聖殿下之臨筵洞諭,奉之如拱璧,守之如金石,以之立大中而正俗趨,偕底大道,久而勿失,然後大義無湮晦之患矣。欲振朝綱,則明愼賞罰,崇奬名節,飭群工之恬嬉,擧庶務之委靡,以尊朝廷,以嚴堂陛,然後法紀可以立矣。欲恤民隱,則仰體先朝撫育之政,益軫初元懷保之方,愼擇命吏,俾盡字恤之責,蘇救弊瘼,咸有奠居之樂,然後民生可以安矣。凡此數者,莫非先大王貽燕之謨,而盛德至善,於戲不忘,我殿下之所當紹述者,顧不在斯歟?嗚呼,先大王二紀治化,光明廣大,三代之盛,庶幾挽回,而施措之間,尙多志事之未卒,譬若堂構之未及塗墍,菑畬之未盡收穫。顧今敉寧圖功之責,亶在殿下之繼述,而繼述之道,亦不在他。凡於一政一令之際,必曰此事克合於先王之事乎,是心無違於先王之心乎?洞洞兢兢,惟先王是儀是式,而大小臣工,亦以事先王之心,事殿下,上下交勉,一心做去,致令初服之化,一如寧考之時,則萬億年無彊之休,自今伊始,惟殿下念哉念哉。臣又於目下事,竊有所痛惋者。噫,嶠南一路,卽所稱鄒·魯之鄕,而列聖朝培養之澤,有倍於他道,則今番凶逆之變,奚爲而至此之極也?密啓原本,臣雖未見,而以諸臣章奏及合啓措語見之,實不勝骨戰而髮豎也。惟彼賊景之父子兄弟,逆腸同連,凶圖潛蓄,當此哀遑之日,闖生猖獗之謀,嘯聚村丁,煽倡凶言,乘夜犯官,將擬北上,和應之跡,多發於鄕中姻戚,供招之辭,至及於洛下搢紳。究厥情犯,卽一獜·亮之後身,而乾道孔昭,賊窟自破,或徑斃而未施顯戮,或刑訊而猶未窮覈,正宜到底盤詰,痛加鋤治,而遽有分等酌處之命,此雖出於天地好生之德意,而論以刑政,失之太寬,其何以杜方來之憂,而洩共公之憤乎?更加三思,廓揮乾斷,快從合辭之請,以伸三尺之嚴,斷不可已也。今此賊變,實是亘萬古所未有者,非但朝廷之所共憤痛,惟彼七十州士民之凡有血氣者,孰無沫血之忱,而遠邑僻村之間,若不知獄情裏面,則無以明大義而壹民志。令道臣取獄案顚末及大臣覆啓批旨,謄出一通,分布各邑,使坊曲民人,咸知同仇之義,則恐有補於朝家綏遠之政。乞令廟堂,稟旨行會焉。臣無任云云。答曰,省疏具悉。所陳留意。行會事,令廟堂稟處,卿其勿辭行公。
應敎金銑疏曰,伏以天崩至痛,今幾月矣,因山漸近,萬事靡逮,薄海含生之倫,惟有血泣呼號,直欲無生。伏惟聖上出天之孝,哀毁過制,殿宮止慈之慟,慰勉無因,大小臣庶,尤不勝哀悶憂慮之至。仍伏念臣,本空疎蔑裂之姿,厚蒙大行朝陶鎔之澤,驟玷淸班,今有年所,而徒招伏臘之譏,莫效論思之責,觸事昏憒,僨誤亦多,至今追惟,若負大何。痛矣弓劍之莫攀,値玆曆服之維新,在臣畢忠之願,曷敢不隨事陳力,以圖前日未卒之報,而況今講筵頻開,朝野想望,于斯時也,周旋橫經之列,昵侍溫文之姿,豈非臣子之大榮,而臣於近日館銜,一未敢唐突承膺者,誠以淺識謏學,曾不足以備顧問而贊皇猷,自知甚明,非出飾讓。昨者見職恩除,適在詣臺參啓之時,故不敢徑出,黽勉祗肅,而自揣微諒,實多靦然。仍因盤礴,斷無其望。玆敢略控文字,猥瀆嚴廬之下。伏乞聖慈,俯賜鑑諒,亟加鐫遞,以安賤分,不勝幸甚。噫嘻,近日嶺南之逆變,自有開闢以來,所未聞所未有之事也。陰謀急變,甚於獜·亮,窮凶逆節,浮於适·雲。思之膽掉,言之骨顫,而只緣巨魁先斃,賊黨多逃,根窟未及痛覈,王法只施二賊,酌處惟輕,餘憂未艾。臣於日昨,忝在諫職,聯陳合啓,未蒙允兪之音,旋移館職,尙切沫飮之痛。卽見大司諫成鼎鎭疏本,則以伊日合辭中,論勘蔡弘遠事,臺言則謂用寬典,國法則慮其疎虞,迺以啓體重而議律輕,以明其自己不參之由,繼以有設鞫究覈之請,誠如是也,其懲討之峻嚴,令人聳嘆,而參啓諸臺,實爲愧赧處也。臣亦伊日之臺閣,則今雖遞移,亦可晏然而已乎?此尤臣見職難冒之一端也。臣得見喉院啓辭,又聞昨夕蔡弘遠之奴,假佩章標,攔入闕中,誤打傳漏鼓,而至於下法司棍治之境,噫,此何變怪也?弘遠之入於賊招,誠有䵝昧之冤狀,而渠方持衰,無可呼籲之路,則席藁闕下,以待處分,可也,泥首金吾,以冀轉徹亦宜也,而至若晏然送奴,闖入淸禁,實前古所無之變也。其無嚴犯分也如此,則何事亦可畏憚乎?此於本律之外,干犯尤重,決不可尋常處之。臣謂前承旨蔡弘遠,亟施竄配之典,斷不可已也。且以章標言之,下隷之出入闕門者,佩以爲信,所以禁其如此攔入之弊,而騎曹之一歲造給,自有定數,則蔡家奴屬,未知從何處得來,此亦査問其委折,從重勘罪,以防後弊,以嚴門禁焉。臣無任云云。省疏具悉。有冤欲訴,爲主訴冤,無可罪之事,不允。勿辭。
庚申九月二十七日辰時,上御熙政堂。同副承旨與勸講閣臣入侍時,同副承旨金近淳,假注書呂東植,記事官李存秀,洪奭周,檢校直提學李晩秀,原任直閣尹行恁,以次進伏訖。上讀前受音一遍訖,仍讀新受音,自浩生不害問曰樂正子何人也,止用其三而父子離,竝讀集註一遍訖。晩秀解釋文義以奏。行恁曰,此章可欲二字,最宜深察矣。夫可欲可惡之義,無所不在,日用飮食之間,亦有此意。以飮食言之,其可欲者,益於人,是卽飮食之善者也,其可惡者,害於人,是卽飮食之惡者也。用人之際,必以可欲可惡,爲取舍之權衡,則善者惡者,皆得其當矣。晩秀曰,以卽筵事言之,講學是可欲之事也。又奏曰,所謂有諸己者,必也心術隱微處,無一毫虛僞然後,可謂有諸己也。仍讀十遍訖。晩秀曰,御眞奉安處,皆有守僕,非但永禧殿·璿源殿卽然,藏譜閣守直修掃等節,亦以守僕擧行,而宙合樓,只有閣監及照羅赤名色。今則事體,比前尤莫重,不可無守僕,而亦不必別出料窠,閣屬官中生徒監書二窠,額外生徒二窠,有闕未差。以生徒監書料窠,差出守僕二名,額外生徒料窠,則仍作照羅赤之料,守僕則本料太薄,自本閣,春秋衣資,量宜定給,則其在重體貌謹守護之道,甚爲便宜。臣適登筵,敢此仰達矣。上曰,依爲之。出擧條近淳曰,本閣檢書官李藎模·李旭秀,以外任出去矣。不但番次之苟簡,日省錄修正之役,稽滯可悶。兩人所帶檢書之任,竝姑減下,其代,以前檢書官李功懋·成海應差下,仍令該曹,口傳付軍職,何如?上曰,依爲之。出擧條命書傳敎曰,因山時,諸道監司,勿爲出代事,分付。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
以承傳色口傳下敎曰,自內御路仰壁頹落處修補,景極門內階砌及御路,竝修築,大王大妃殿別監居接處修改事,分付。
傳于金羲淳曰,左副承旨入侍。
傳于李集斗曰,政官牌招開政。
以大司諫成鼎鎭,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
傳于李集斗曰,吏曹參議前望單子入之。
吏曹參議前望單子入之,洪樂游落點。
李集斗啓曰,吏曹參判尹行恁,參議洪樂游牌不進,推考傳旨及罷職傳旨,今方捧入,而開政命下之後,如是違牌,事甚未安。判書李直輔在外,參判,更卽牌招,何如?傳曰,參判·參議許遞,前望單子入之。
吏曹堂上前望單子入之,參判曺允大,參議沈象奎落點。
李集斗啓曰,開政有命,新除授吏曹參判曺允大,參議沈象奎,竝卽牌招,何如?傳曰,允。
李集斗啓曰,吏曹參判曺允大,參議沈象奎牌不進,推考傳旨及罷職傳旨,今方捧入,而開政命下之後,如是違牌,事甚未安。判書李直輔在外,參判,更卽牌招,何如?傳曰,允。
以吏曹參議沈象奎牌不進罷職傳旨,傳于朴崙壽曰,只推,更爲牌招。
有政。吏批,判書李直輔在外未肅拜,參判曺允大進,參議沈象奎進,行都承旨李集斗進。以尹行恁爲工曹參判,金文淳爲禮賓提調,徐洛修爲安山郡守,兼執義單尹羽烈,檢書官二單成海應·李功懋,以徐應輔爲景慕宮令。
兵批,判書金祖淳病,參判李翊模病,參議朴奎淳入直進,參知金觀柱病,同副承旨金近淳進。以李晳爲拜峯別將,護軍尹行恁,副護軍申獻朝·洪樂游,副司直閔師宣。
金近淳,以禁衛營言啓曰,本營中軍李潤謙,移拜壯勇營別將矣,今旣遞改,中軍之任,使之仍任,何如?傳曰,允。
兵曹,以吳載熙爲御營中軍。
徐有聞,以山陵都監摠護使意啓曰,本都監堂上金文淳,纔除戶曹判書,度支重務,難以在外擧行,移差國葬都監堂上,使之卽速上來,國葬都監堂上,行大司憲李在學,移差本都監堂上,仍令下去察任,何如?傳曰,允。
金近淳,以轝士廳言啓曰,外梓宮陪往本廳從事官南宮玾馳報內,今日卯時,陪外梓宮到鷺梁津,午時無事渡涉,軍人等無病傷之事,仍爲前進云矣,敢啓。傳曰,知道。
庚申九月二十八日辰時,上御熙政堂。左副承旨與勸講閣臣入侍時,左副承旨金羲淳,假注書呂東植,記事官李存秀·洪奭周,檢校直提學李晩秀,原任直閣尹行恁,以次進伏訖。上讀前受音一遍訖,仍讀新受音,自孟子曰諸侯之寶,止斯受之而已。竝讀集註一遍訖。晩秀解釋以奏。上讀十遍訖。命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·王堂口傳問安。答曰,罔極。
朴崙壽啓曰,合辭許久闕啓,事甚未安,兩司未肅拜·呈告人員,竝卽牌招,何如?傳曰,允。
備忘記,坡州牧使李用逵下直,長弓一張,長箭一部,片箭一部,筒兒一箇賜給。
以大司諫成鼎鎭,獻納尹命烈,掌令柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,掌令柳河源,持平李垿·金秀臣牌不進,執義柳畊,掌令吳翰源陳疏,監察茶時之意,敢啓。答曰,知道。
傳于金近淳曰,同副承旨入侍。
徐有聞,以魂殿都監言啓曰,前縣監洪樂佐別看役差下之意,敢啓。答曰,知道。
徐有聞,以轝士廳言啓曰,外梓宮陪往本廳從事官南宮玾馳報內,陪外梓宮,今日酉時,無事到始興,止宿,軍人等無病傷之事云矣,敢啓。答曰,知道。
徐有聞,以轝士廳言啓曰,外梓宮陪往本廳從事官南宮玾馳報內,今日寅時,自始興離發前進,而軍人等經夜之後,無病傷之事云矣,敢啓。答曰,知道。
金近淳,以備邊司言啓曰,楊州牧民家二十三日失火,而二十七日,始狀聞,其遲滯委折,謹依下敎,査問該道矣。卽見京畿監司徐鼎修報本司辭緣,則枚擧楊州前牧使所報,以爲接洞面民家失火事,該面風憲,始於今月二十五日辰時報來,而係是狀聞之事,有不敢只憑面報,定鄕所摘奸,接洞面,距官門爲五十里,故二十五日出送鄕所,二十六日始還,二十七日巳時量,卽報營門。面報入來,旣滯數日,摘奸往來,又因道里云稍遠,自爾遲滯之矣。設如該倅所報,鄕所摘奸,自爾遲滯,當初面報之稽緩,旣有不飭之罪,及至報營,又過一宵,由前由後,難免其責。當該前牧使申鴻周,爲先從重推考,該道臣,亦有不能檢察之失,京畿監司徐鼎修,推考,何如?傳曰,允。
金近淳,以禁衛營言啓曰,本營哨官權顯重·申豐周,受由過限,依例汰去之意,敢啓。答曰,知道。
執義柳畊,掌令吳翰源,正言鄭㝡成·李東萬聯名疏曰,伏以臣等,日前齊會闕中,伏見所下嶺南査案,始知諸賊亘萬古所無之窮凶情節,不勝骨顫膽掉。仍爲合辭論啓,而以蔡弘遠發啓事,同臺三人,意見不合,半日相持,竟至或啓或疏之擧。臺閣之羞,已極非細,而乃於退出經宿之後,諫長獨陳一疏,以請弘遠之拿鞫,而仍斥臣等合啓之失,有若伊日三臺,以其合啓之故,不爲同參者然。噫,當其相持之時,三臺何嘗以一司之啓則當發,而合啓則不可爲爲言,而不爲同參耶?然則聯疏之時,何無一言半辭之及於弘遠,而只以合啓體重,不得同參爲辭,反加非斥乎?情地未孚,固所自訟,而第以弘遠事言之,以渠之地處,世受國家罔極之恩,身在緋玉淸顯之列,隕結之思,報效之誠,固宜百倍他人,而不意今者,忽入於嶺賊之凶招。噫嘻,痛矣。渠之欲爲疏擧之虛實,雖難的知,以罪人時皞之招觀之,有曰矣兄時景,得聞蔡弘遠上疏之言,遂以爲此眞可疑,三兄弟作此凶獰之變云。又曰窩窟徒黨,則觀今事勢,似無相助之人,而矣等擧事之後,或當應之云,則其平日氣脈之相通,聲勢之相倚,隱然有恃之意,自在其中,而纔聞弘遠上疏之說,以時景常懷不軌之心,遂決凶謀,昭不可掩。此說旣爲倡起逆變之張本,則其所窮覈,不客一刻少緩,而權龍度之招,以爲七月晦間,與時景酬酢,以醫官已被臺啓,蔡承旨弘遠,亦爲上疏請鞫云。逆景抵金行久書中有曰,邑中武弁之自京來者,言蔡弘遠陳疏請鞫醫官云,所謂武弁,卽張羽成也。羽成之招,雖爲發明,賊景之書在,焉敢欺也?賊招與賊札,旣若是丁寧,則渠輩必有聞處,傳說於逆景,明白無疑。頃日批旨中,以弘遠豈不冤乎爲敎,設令弘遠眞有可冤之端,則亦不可置之䵝昧之科。以此以彼,此事之究覈,一時爲急,而若欲覈其言根,則只在於此二囚也,明矣。權龍度·張羽成等,亟令王府,拿來設鞫,嚴覈得情,在所不已。且伏念逆魁時皞及諸賊等罪惡,分等酌處之命,雖出於天地好生之德意,而至若李戒國·劉用孫·金金乭等三漢,俱以凶逆之奴屬,被其誑誘,陰受指使,脅驅村丁,自作前茅,直指官門,半夜衝突,衆漢則皆先逃散,而渠輩則終始同事。且於推覈之時,賊魁凶言,無難傳說,究厥情狀,節節獰慝,其前後罪犯,決不可以島竄遠配而止。臣等以爲李戒國·劉用孫·金金乭等,亦命王府,一依永太例,竝爲正法,以嚴國法,以懲頑俗,斷不可已也。臣等於諸賊發啓之日,査案浩繁,聚首相見之際,旣撓且忙,未及詳閱而領會,或發啓而論斷,未免草率,擬律失之太輕,或罪犯深重,斷當發啓,而間有落漏,當局而迷,罪在不審。此蓋未諳臺體,以致生疎之失,則愧悚之私,實不勝萬萬,而旣已覺察之後,終不可一向泯默,玆敢冒死聯陳。伏乞聖明,亟降威罰,以治臣等溺職之罪,以肅朝綱,以安私分,千萬幸甚。臣等無任激切屛營之至,謹昧死以聞。答曰,省疏俱悉。群起請罪,無已已甚乎?當於引見大臣之日,詳詢處之,俟之,勿煩察職。
義禁府照目,粘連兵曹佐郞任厚常,都摠經歷金植·李秀林等矣,閽禁申飭,前後何如,而身爲入直郞官,常時不能察飭,致有此雜人攔入,揆以法紀,誠極可駭。竝只以此照律,罪各笞五十收贖,解見任別敍,私罪。奉敎,竝只分揀放送爲良如敎。又照目,襄陽府使朴趾源矣,守令之辭朝後赴任,自有定限,而謂有身病,屢日遲滯,事甚駭然。以此照律,罪杖八十收贖,附過還職,私罪。奉敎依允爲旀,功議各減一等爲良如敎。又照目,德源前府使沈鐮矣,觀其所供,築筒之後,豎其事蹟,旣與善政碑有間,未卽踣去,無足爲怪是白乎乃,至於到門時,各聽及觀光輩,各自游戲,帖給倡夫,旣是謬例,則不能禁斷之責,在所難免。差任奉賂,雖爲自明,加設權差,有違法式。以此照律,罪從重論,杖一百收贖,告身盡行追奪,私罪。奉敎依允爲旀,功議各減一等爲良如敎。
庚申九月二十九日辰時,上御熙政堂。同副承旨與勸講閣臣,同爲入侍時,同副承旨金近淳,假注書曺錫正,記事官李存秀,檢校直提學李晩秀,原任直閣尹行恁,以次進伏訖。上讀前受音訖,仍讀新受音,自孟子曰人皆有所不忍,止是皆穿踰之類也。晩秀解釋文義以奏。至有所不爲,晩秀曰,有所不忍之意,同觳觫章,有所不爲之意,同熊魚章矣。行恁曰,好爵,人之所欲也,死者,人之所惡也,而苟不合於義,則取死而捨好爵,此所謂有所不爲者也。人君用人,亦當取如此等人,若但以趨走爲恭,唯諾爲事者,卽小人之事也,此人君之所不可不審處也。至可以言而不言,晩秀曰,人臣之能言,在乎人君之虛受,人君若無虛受之量,則士雖欲言,而不可言也。行恁曰,以大舜之聖,尙有無若丹朱傲之戒,而桀·紂之時,未聞有如此說,此皆在上者之使之也。是故有言之世,則可知爲盛世,無言之世,則可知爲衰世也。蓋小人之先意承旨,卽所謂餂之也。如欲建宮苑,則必先意經紀,欲作讌游,則必先意迎合,此皆小人之態也。人主於此,最宜明辨而遠斥之也。上讀十遍訖。行恁曰,臣極知惶悚,而御案上所在御定冊子,臣等謹欲一玩,伏望下示焉。上遂下御定孟子人物類聚。晩秀·行恁奉玩訖。行恁曰,聖人作成之階梯,於此可見,實不勝欽歎矣。晩秀曰,聖心若專一於此等處,則庶不爲外物所撓,臣等不勝欣喜矣。行恁曰,論語類聚,亦已訖上乎?上曰,昨日始畢中草矣。行恁曰,令禮判及檢校直閣,更加校正,似好矣。上命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
李集斗啓曰,今日本院,移接于司饔院之意,敢啓。傳曰,知道。
金近淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
朴崙壽啓曰,合辭方張之時,憲府無詣臺之員,事甚未安,未肅拜·呈告人員,竝卽牌招,何如?傳曰,允。
傳于金近淳曰,同副承旨入侍。
備忘記,楊州牧使金爔下直,長弓一張,長箭一部,片箭一部,筒兒一箇賜給。
傳于徐有聞曰,明日朔奠,當親行,該房知悉。
以執義柳畊,掌令吳翰源·柳河源,持平李垿·金秀臣,牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
傳于李集斗曰,未下直守令,當日辭朝。
傳于李集斗曰,假承旨沈象奎,減下。
以金載翼爲假承旨。
金近淳,以轝士廳言啓曰,外梓宮陪往本廳從事官南宮玾馳報內,今月二十九日寅時,自始興離發,戌時無事陪進陵所,軍人等無病傷之事云矣,敢啓。傳曰,知道。
金近淳,以訓鍊都監言啓曰,來十月初一日,魂殿朔祭·朝奠兼行時,因兵曹節目,東營軍四十五名,哨官李昌孫,集春營軍四十五名,哨官閔垙領率,弘化門外左右邊排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
司諫金熙采啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彜天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上答曰,不允。末端兩件事,亟停勿煩。
庚申九月三十日辰時,上御熙政堂。藥房入診入侍時,都提調徐龍輔,副提調李集斗,假注書曺錫正,記事官李存秀·洪奭周,檢校直閣金近淳,醫官柳光翼·金孝儉·朴春源·李惟鑑·玄必采·吳千根,以次進伏訖。龍輔等曰,日氣猝寒,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官使之入診,何如?上曰,置之。龍輔曰,今則入診醫官亦無多,使之常常入診然後,可以習知脈候矣。上曰,日寒如此,故領相勿往山陵之意,昨有所傳諭矣。龍輔曰,老人之當寒作行,甚爲關念矣,軫念及此,臣等亦不勝感歎矣。龍輔曰,殯殿進用駞酪,明日當封進,而在前駞酪進上時,有副提調留門入來擧行之例,明日亦依此例爲之,何如?上曰,依此爲之也。仍命退,諸臣以次退出。
庚申九月三十日辰時,上御熙政堂。同副承旨與勸講閣臣,同爲入侍時,同副承旨金近淳,假注書曺錫正,記事官李存秀·洪奭周,檢校直提學李晩秀,原任直閣南公轍·尹行恁,以次進伏訖。上讀前受音訖,仍讀新受音,自言近而指遠,止君子行法以俟命而已矣。晩秀解釋文義以奏。至修其身而天下平,上曰,此專指人君而言耶?晩秀曰,人臣亦可以致君澤民,則不必專是人君之學,而蓋人君之尤當用工處也。行恁曰,人君在萬民之上,若不能修其身,則家不齊矣,國不治矣,天下其何以平乎?上讀十遍訖。行恁曰,勸講入侍閣臣,不必以二人爲式。如有因公入來之人,則雖三四人,同爲入侍,如或有故,則雖一人,亦無不可矣。上曰,依此爲之也。行恁曰,明日則又値朔奠,恐難開講矣。上曰,自今日日出爲辰時,故朔奠時刻,比前當差早矣。晩秀曰,日刻漸短,講學之工,政是惜寸陰之時也。公轍曰,今則夜漸長,伏未知夜亦進講乎?上曰,然矣。公轍曰,夜氣淸明之時,尤好讀書矣。上下御定論語人物類聚,敎曰,此冊只出中草,而未及校正,卿等取見,而如有可添入者,添錄,好矣。晩秀曰,水刺進御之時漸晩,臣等當少退,先爲進御水刺,恐好矣。上曰,卿等不必少退,予當入內,進御而出,但卿等之失時,可悶也。晩秀曰,臣等則無失時之慮矣。上入戶內,進水刺,還御座。晩秀方校正人物次序,上下覽曰,論語所出次序,則宓子賤在於南容之下,而卿等所錄,反置宰我之下者,何也?晩秀曰,南容出處,似又在上矣。上曰,此章集註詳釋,南容姓名可知,南容之始見於此矣。晩秀曰,聖敎誠然矣。遂改正次序。上曰,晏平仲,亦是孔子同時人耶?諸臣未卽對。上曰,齊景公問政於孔子,景公爲孔子同時人,則晏平仲,可知爲同時,亦爲入錄也。上曰,孟子類聚,則梁惠王·齊宣王事蹟,皆爲詳錄,而此冊則魯哀公·定公事蹟,多未載錄,須考左傳及史記而添錄也。晩秀曰,此則臣等當退出,考見書納矣。晩秀曰,鄭子産亦是孔子同時人,當入錄矣。上曰,錄之而如孟子中所出,得其所哉等語,亦是當錄之言也。上命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
親行朝奠後,大殿·大王大妃殿·王大妃殿·惠慶宮·嘉順宮,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·大司諫·奉朝賀單子問安。答曰,罔極。
朴崙壽啓曰,合辭方張之時,憲府無詣臺之員,事甚未安,未肅拜·呈告人員,竝卽牌招,何如?傳曰,允。
傳于李集斗曰,京畿監司留待。
傳于李集斗曰,京畿監司入侍。
以執義柳畊,掌令吳翰源·柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
金近淳,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官元永象,已滿十五朔,六品遷轉之意,分付兵曹,何如?傳曰,允。
金近淳,以兵曹言啓曰,今此大行大王發靷時,侍衛軍兵,當爲磨鍊,而取考謄錄,則丙申年,兵曹·都摠府,堂上·郞廳各一員,五衛將二員,宣傳官四員,武臣兼宣傳官八員,內禁衛十員,兼司僕·羽林衛各五員,挾靈轝軍一百名,前後廂軍八百名,己酉年遷園時侍衛,則依丙申年例磨鍊,而別軍職六員加磨鍊,禁軍一百人,挾靈轝軍二百名,前後廂軍七百名磨鍊矣。今番則依何年例爲之乎?敢稟。傳曰,知道。依己酉年例爲之。前後廂軍則旣有壯營侍衛軍兵,以五百名磨鍊。
金近淳,以兵曹言啓曰,今此大行大王因山時,陵所·宿所·晝停所扈衛軍,當爲磨鍊,而取考謄錄,則陵所七百名,晝停所四百名,守·摠兩營,各隨地方擧行,而丙申年則晝停所二百名磨鍊,己酉年遷園時,園所扈衛,以摠戎廳束伍軍三哨磨鍊,宿所·晝停所,置之矣。今番則陵所·宿所·晝停所扈衛軍,各以幾名磨鍊,而陵所·宿所地方,皆是水原府所管屬邑,以壯勇外營軍爲之,肆覲坪晝停所,令廣州府擧行,鷺梁晝停所以訓局軍磨鍊乎?敢稟。傳曰,陵所及華城宿所,則令壯勇營稟旨擧行,始興宿所,則以前後廂軍,從便環衛,鷺梁·肆覲坪晝停所,置之。
徐有聞,以禮曹言啓曰,國恤三年內,年例禳災歲盡停止矣,今亦依前例停止之意,敢啓。傳曰,知道。
戶曹判書金文淳疏曰,伏以,日月流邁,萬歲之喬陵已卜,千秋之舊節已過,至仁盛德,沒世不忘,而玉斗珠衡,惟日寢邈,俯仰叫叩,率土同情。伏況我殿下,惸惸在疚,皇皇如求,哀痛罔極,撫時愈新,言念及此,腸先摧而淚已血,忍將何辭,仰譬以慰哉?然而目今悠悠萬事,惟是聖躬保嗇,節宣得宜,無憾於帝王之達孝而已矣。臣間赴珠邱董役之所,久離昕庭起居之班,嚴廬深墨之容,雖未能隨時仰瞻,而側聞晨夕奠饋之際,追慕冞切,哀毁逾節,臣竊不勝焦迫憂慮之至。噫,四百年宗社之丕托,億兆民依仰之攸係,寔在於殿下一身,豈可任情過哀,不顧玉體之受損,仰貽我殿宮之惟憂哉?無涯之慟,縱難裁制,自護之方,在所審愼。伏願惕然勉抑,以副臣隣之顒祝焉。仍伏念,臣碌碌一庸夫耳,無所擬議於淸朝百執事之列,而偏蒙我大行大王不世之知遇,文質之無當,聖鑑或有遺照,忠貞之曰篤,天語屢及先故,覆燾如天地,鞠育如父母,節次推遷,滾到崇秩,所被者榮寵也,所歷者華要也。前後恩眷,河海莫量,區區寸衷,惟在於國耳公耳,生死向前,而蒲柳之質易衰,狗馬之疾又痼。但恐溘先朝露,便訣明時,那知絲毫之報,蔑效於當日,而弓劍之慟,遽抱於終天,猶且冥然頑然,一日二日,尙此食息如常,茫茫穹壤,此何人斯?幸叨敦匠之任,得效事終之誠,躬操畚鍤,爲役夫倡,筋力奔走,庶爲不報之報矣。不自意度支新命,忽下於此際,仍授以國葬都監提調之任,使之上來察任,臣手擎華誥,感激驚惶,不知措躬之所也。嗚呼,六卿之職,孰非代天之工,而至於大農,則版籍之摠領,周禮之地官也,財賦之管檢,漢制之民曹也。軍國支計之重,簿書委積之繁,生民之休戚,經用之贏縮係焉。苟非綜事帥屬,幹時通才,則上不可以輕授是任,下不可以濫居是職。況今大禮在邇,大小之策應,一切取辦,客使不遠,首尾之需用,又將經紀,許多經費,棼如亂絲。雖使才諝綜練,精力强壯之人當之,鮮不瞿瞿,罔知攸濟,而若臣空疎之才,旣不足以周知司會,衰病之質,又不堪於剸理劇務。夷考其中,初未嘗一毫髣髴於是任,則不知我殿下,何取於賤臣,而不少難愼,誤恩至此也?嗚呼,臣雖庸陋,尙知追先報今之義,夷險燥濕,惟當殫竭自盡而已,豈於見職,豈敢爲逡巡規避,飾辭例讓,重負我殿下一初簡授之殊遇哉?然而此時此任,關係甚大,苟或不自量度,冒沒承當,則鵜梁之誚,猶屬餘事,蚊山之負,理必無幸。臣身之狼狽,固不足恤,而國事之僨誤,將不知至於何境。玆敢略入文字,仰瀆崇嚴。伏乞聖慈,俯賜鑑諒,特收成命,以幸公私,仍治臣瀆擾之罪,以肅朝綱,不勝大願。臣無任云云。答曰,省疏具悉。卿其勿辭行公。
司諫金熙采啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請尙魯亟施孥戮之典。噫,世道日下,人心漸溺,至於姜彝天輩出而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,騙取貨物,旨意閃忽。假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛漫同歸,往復訾,視若同胞者,渠,去來和應,互相連肚者,渠。及夫發告之共議,益見情跡之莫掩,與彝天一而二,二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。德相·尙喆·國榮·九宗四賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間。請亟下四啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢。逆吉之未施王章,尙切輿情之抑鬱,竝與其子屬而偃處城闉,殆若無故者然,此豈復君讎討國賊之義乎?請命吉諸子,依前下敎,施以散配之典。答曰,不允。末端兩件事,亟停勿煩。
庚申十月初一日卯時,上詣殯殿。親行朔奠,兼行朝奠入侍時,行都承旨李集斗,假承旨金載翼,左承旨徐有聞,右承旨崔獻重,假承旨韓用鐸,左副承旨金羲淳,右副承旨朴崙壽,同副承旨金近淳,假注書曺錫正·呂東植,加出假注書金,記事官李存秀·洪奭周,檢校直提學李晩秀,原任直閣金勉柱·南公轍·徐榮輔·尹行恁,以次侍立訖。左通禮跪啓出次。上具衰服,出廬次門,入殯殿門,詣褥位。引儀唱俯伏哭,上俯伏哭,少頃,引儀唱止哭,上止哭。左通禮啓三上香,集斗奉爐,近淳奉香,三上香訖。左通禮啓執盞獻盞,有聞執盞,羲淳·崙壽·近淳以次獻盞,三獻訖。內侍正筯訖。引儀唱哭,上哭。少頃,引儀唱止哭,上止哭。引儀唱左通禮導殿下還廬次,時自內哭泣之聲猶不止。上入幄內,少頃,出殯殿門,弘仁門,乘輿還內。諸臣以次退出。
庚申十月初一日未時,上御誠正閣。京畿監司入侍時,右副承旨朴崙壽,假注書呂東植,記事官金珍恪·洪奭周,京畿監司徐鼎修,以次進伏訖。上曰,京畿監司進前,鼎修進前。上曰,久不相見矣,善爲往來乎?鼎修起伏。上曰,山陵工役,善爲擧行乎?鼎修曰,工役果爲善成矣。上曰,各邑亦無弊端乎?鼎修曰,些少弊端,豈曰無之,而姑無大段者矣。上曰,亦有可奏之事乎?鼎修曰,今則畿內策應之事,幾皆擧行,別無可達之事矣。上曰,間欲召接而未果矣。鼎修起伏。命先退,少頃,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
傳于金羲淳曰,左副承旨入侍。
金近淳啓曰,左邊捕盜大將李儒敬,以陪往大將,軍人點考事,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
徐有聞,以漢城府言啓曰,開城府市民一百名,今方上來,自願於轝士軍,而前有添付使用於市民引曳軍之例,今亦依前例添用之意,分付轝士大將,何如?傳曰,允。
金近淳,以都摠府言啓曰,本府入直郞廳徐良輔,治罪下隷之際,夜則結縛移時,朝則合執三箇笞杖,施罪旋又結縛,壓跪仰瓦,此是禁中無於法之刑,不可循例置之,汰去,何如?傳曰,允。
庚申十月初二日辰時,上御熙政堂。左副承旨與勸講閣臣入侍時,左副承旨金羲淳,假注書呂東植,記事官李存秀·洪奭周,檢校直提學李晩秀,原任直閣金祖淳,以次進伏訖。祖淳曰,夜間聖體,若何?上曰,一樣矣。上讀前受音訖,仍讀新受音,自孟子曰說大人則藐之,止雖有存焉者寡矣。竝讀集註一遍訖,仍讀大文十遍訖,又讀之。晩秀曰,今日則當讀二十遍乎?上曰,然矣。仍又讀十遍訖。上曰,藐之者何謂也?晩秀曰,藐之者,輕之也,小之也。凡人當大人之前,易於畏怯,不能敍其心盡其言,故必也輕而小之,非欲其不敬也,謂其勿視其高位之巍巍也。孟子之言,特以當世之俗弊如是,故以此戒之也。故集註言孔子則無此言也。人君亦當以此章爲戒,不可以巍巍,有所自恃,而示之於在下者。下段所陳數件事,皆是見侮於在下者之端也。非特此也。爲人君者,雖有善行,亦當謙虛,而受人之言。帝堯之允恭克讓,百世人主之所當師法處也。晩秀曰,心者,天下萬事之本,存心爲第一工夫。心存然後,書與我爲一,自無外誘之累矣。聖賢之言,無有不切,而義理無窮,此等處,必也句會其意,字會其訓,必欲起疑,反復思量,或有不合於吾心者,必以爲是合如是如是,而此書所言乃如是,何也云爾,而硏窮思索,則必有所得矣。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
李集斗啓曰,臣集斗,臣有聞,以請諡宗廟,上諡殯殿習儀進去,下直之意,敢啓。傳曰,知道。
朴崙壽啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
傳于金近淳曰,同副承旨入侍。
傳于徐有聞曰,摠護使入侍。
朴崙壽,以義禁府言啓曰,今十月初十日初度習儀時,各差備都事,當爲磨鍊,而都事李奎新奉命在外,都事李元培,以北關分敎官,時在咸鏡道鏡城地,竝令該曹口傳相換,以爲分排之地,何如?傳曰,允。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
金近淳,以都摠府言啓曰,都摠管安昌君燝,以請諡永寧殿告由祭獻官,習儀時議政府良中,晝仕出去之意,敢啓。傳曰,知道。
徐有聞,以弘文館言啓曰,本館上番校理臣申絢,以太廟讀諡冊官預差,今日議政府肄儀時,晝仕出去之意,敢啓。傳曰,知道。
徐有聞,以國葬都監摠護使意啓曰,誌文草圖書,令書寫官同副承旨金近淳,敬書以入之意,敢啓。傳曰,知道。
崔獻重,以宣惠廳言啓曰,大行大王發引後,下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
吏曹口傳政事,禁府都事李奎新,敦寧判官李是釬相換,禁府都事李元培,尙衣別提李元培相換。
庚申十月初三日辰時,上御熙政堂。同副承旨與勸講閣臣同爲入侍時,同副承旨金近淳,檢校直提學李晩秀,原任直閣金祖淳·尹行恁,假注書曺錫正,記事官李存秀·洪奭周,以次進伏訖。上讀前受音訖,仍讀新受音,自曾晳嗜羊棗,止思其次也。晩秀解釋文義以奏。上曰,曾晳嗜羊棗,是孟子之言耶?若是孟子之言,則當有孟子曰三字,而此無之者,何也?晩秀曰,將記其下問答之言,故先記曾晳之嗜羊棗,此蓋泛言之者也。至思其次也,上曰,中行之士,何爲不可得,而必思其次耶?晩秀曰,孔門中,如顔·曾,豈不是中行,而固不可多得,旣不得中行,則狂狷爲其次,故夫子思之也。聖人取人,貴其有進取之志,故狂先於狷,而若以學者言之,則固當學狷,不必學狂也。蓋過於狷,則猶可爲貞白剛潔之士,而若過於狂,則恐但爲大無當之人矣。上讀二十遍訖。命退,諸臣以次退出。
庚申十月初三日申時,上御誠正閣。摠護使入侍時,左副承旨金羲淳,假注書呂東植,記事官李存秀·洪奭周,摠護使李時秀,以次進伏訖。時秀曰,哀毁之中,遽當冬節,日候不適,此時聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,若何?上曰,一樣矣。時秀曰,王大妃殿氣候,若何?上曰,一樣矣。時秀曰,惠慶宮氣候,若何?上曰,一樣矣。時秀曰,嘉順宮氣候,若何?上曰,一樣矣。上曰,善爲往來乎?時秀曰,伊日夜雨,甚爲悶然矣,日寒還爲有益,路凍而不泥,平安陪進後,奉審開金井處,則地中有熏氣,一向純吉,罔極中誠萬幸,而天灰及傍灰,盡爲完築,半月形及退壙,當於望間盡爲云,故臣則先爲復路矣。臣於未上來時,自王大妃殿頒下餕餘,工匠及募軍三千餘名,人人皆霑惠澤,莫不感激矣。臣今登筵,當有數件仰達之事矣。仍奏曰,今番外梓宮陪進時,各部轝士軍中,西部擧行,最爲不謹,雖幸無事奉詣,而其在警後之道,不可置之。西部當該官員,拿處,諸部官員中,如有生疎或年老者,令判尹詳察其可堪與否,後日登對時提稟,預爲相換之意,分付,何如?上曰,依爲之。出擧條時秀曰,陵所植木,今方始役,不可無主管之人。園所植木,曾因先朝特敎,以曺允植·張世紈,別定差使員,多年擧行矣。山陵植木,亦令此兩人,專管擧行,似好。故敢此仰達矣。上曰,依爲之。出擧條時秀曰,禿城山城內外民家四十餘戶,處在山陵相望之地,又是當爲植木處,不可不撤移。民人等亦皆自知其當移,而己酉遷園時,撤移民戶,材木則仍給,價本則從厚,實出於爲所重慰民心之德意。今番當撤之民戶,亦令從優定價,仍給本材,使之未寒前奠居之意,分付都監,何如?上曰,依爲之。出擧條時秀曰,各陵寢丁字閣簾,皆以蘆爲之,而園所則以竹爲之,今番則依各陵寢例,以蘆爲之。各陵寢則皆懸簾於簷下,而園所則懸之於柱,健元陵丁字閣,亦懸之於柱。今番則依健元陵及園所例,懸之於柱,似好,而都監諸議,皆以爲然,不必出擧條,而當依此爲之矣。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
傳于李集斗曰,都承旨入侍。
大王大妃殿,以承傳色口傳下敎曰,此後疏箚謄入時,批旨亦爲書入,諺書,朝報中勿爲書入。
傳于徐有聞曰,召對爲之。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳何源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,行大司憲李在學,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
以金燾囚單子,傳于朴崙壽曰,分揀放送。
徐有聞,以弘文館言啓曰,本館下番副修撰臣閔耆顯,以訓鍊都監從事官,今日本營價布捧上時,晝仕出去之意,敢啓。傳曰,知道。在外及未肅拜玉堂,許遞,政官待開門牌招,開政差出,可也。
徐有聞,以山陵都監摠護使意啓曰,今番山陵役事,程道旣遠,工役且多,前區劃財力,幾盡無餘,目下需用,未免苟艱。錢一萬五千兩,木三十同,米一千八百石,及今區劃,令戶惠廳分半輸送,何如?傳曰,當內下矣。
徐有聞,以國葬都監摠護使意啓曰,本都監各房匠手,今已畢役,竝皆罷遣,而誌石刻役,猶未完了。堂上·郞廳,依例輪日開坐看檢,監造官,輪回直宿之意,敢啓。傳曰,知道。
金近淳,以備邊司言啓曰,本司武郞廳權友仁,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
金近淳,以兵曹言啓曰,五衛將李孝國,素患痰癖之症,當寒添劇,時月之內,萬無供職之望,呈狀乞遞。病旣難强,則不可待其差復,今姑改差,何如?傳曰,允。
金近淳,以兵曹言啓曰,慶熙宮衛將吳道純,身病猝重,勢難供職,呈狀乞遞。病旣如此,則輪番之任,不可待其差復,改差,何如?傳曰,允。
金近淳,以轝士廳言啓曰,本廳從事官沈錫,身病猝重,時日之內,萬無供仕之望。當此轝上軍分排作運之時,不可遲待其差歇,今姑改差,何如?傳曰,允。
副校理趙萬元疏曰,伏以,臣父方在水原地,而素有痰積風眩之症,根委已痼,寧日恒少,自夏秋以來,瘧痢諸症,互相闖發,長時呻痛,元氣澌陷。近又因日候之猝冷,重添毒感,朝以寒戰,晩以潮熱,竟日昬昬,委貼床席,飮啖全却,轉側須人,急步來傳,促臣歸護。臣旣鮮兄弟,而家又鄕居,醫藥調治,其路未易,左右扶將,亦無他人,自聞此報,方寸煎灼。第伏念,當此大小臣僚號擗哀遑之時,如臣之冒忝邇列者,何敢以區區情私,仰瀆嚴廬之下,而至情所在,按住不得,玆敢忙陳短章,徑尋鄕路。伏乞聖明,亟削臣所帶之職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
庚申十月初四日辰時,上御熙政堂。都承旨與勸講閣臣同爲入侍時,都承旨李集斗,原任直閣金祖淳·南公轍,假注書曺錫正,記事官李存秀·洪奭周,以次進伏訖。上讀前受音訖,仍讀新受音,自問何如斯可謂狂矣,止是鄕原也。祖淳解釋文義以奏。上曰,鄕原之過門不入而不憾者,何也?祖淳曰,鄕原,卽鄕黨愿謹之人,而外似忠厚,內實不然,似德非德,將以亂眞者也。蓋狂者過於知,狷者過於行,故與世寡合,而乃爲鄕原之所譏。鄕原之言,言似然矣,而其實則不過媚於世而已矣。故聖人於此等處,必嚴辭而痛絶之,此所以過門不入,而亦不憾者也。上曰,生斯世也,爲斯世也,善斯可矣,此句語,曾又見於他書,而未之記矣。果在何書耶?祖淳曰,臣等亦未記得矣。上讀二十遍訖。上曰,明日卽次對日,講筵恐難爲之也。祖淳曰,次對若早罷,則亦可以開講矣。上命退,諸臣以次退出。
庚申十月初四日申時,上御誠正閣。召對入侍時,參贊官朴崙壽,檢校直閣金近淳,侍讀官申絢,檢討官閔耆顯,假注書曺錫正,記事官李存秀·洪奭周,以次進伏訖。上曰,上番玉堂讀之也。絢讀自孟子曰盡信書,至得天下者未之有也。上曰,下番玉堂讀之也。耆顯讀自孟子曰民爲重,至兩馬之力與。上曰,參贊官讀之也。崙壽讀自齊饑,至君子不謂命也。上曰,閣臣讀之也。近淳讀自浩生不害,至殃必及身。上曰,注書讀之也,賤臣讀自盆成括仕於齊,至穿踰之類也。上曰,上番翰林讀之也。存秀讀自孟子曰言近而指遠,至自任者輕。上曰,下番翰林讀之也。奭周讀自孟子曰堯·舜性之,至以俟命而已矣。上曰,上番玉堂陳文義也。絢曰,書者,所以記言也,所以載事也,而其於文字記載之際,自有言不盡意,事或過實處,必須優游斟酌,以求其意,方得讀書之法,若只就字句上局滯,則多失其本旨矣。雖以此章言之,孟子以爲於武成取二三策而已矣,武成豈非可信之書,而只取二三策而已乎?將言其不可盡信之意。故少略言之曰二三策也,此亦若不活看,將謂二三策外,皆不可信也。大抵讀書,不但專爲文章而已,實爲窮理之要,讀之必貴於得其法,而多識聖賢之言語事爲,或論古今之治亂得失,則識見由是漸長,而其於格致之工,最爲切要,此爲聖學之入頭處,伏願留意焉。上曰,所陳,好矣。下番亦陳文義也。耆顯曰,孟子言百世之師,只擧伯夷·柳下惠,而不言孔子者,蓋以時人觀感所易處而言故也。然而伯夷偏於淸,柳下惠偏於和,集大成而時中者,惟孔子也。殿下欲法聖人,則請法孔子時中之道焉。上曰,好矣。參贊官陳文義也。崙壽曰,孟子所云,不信仁賢則國空虛者,蓋謂國非無人,而賢者不用,則與空虛無異矣。雖以唐虞言之,有皐·夔·稷·契之賢,而若不能用,則何以做唐·虞之治乎?由此觀之,治國之道,專在於信用仁賢,伏願留念焉。上曰,所陳,亦好矣。閣臣陳文義也。近淳曰,此篇上章言人皆有所不忍,下章言人能充無欲害人之心,蓋人之有不忍,卽四端惻隱之心,而若不能擴充,則不足謂有是心矣。今見赤子入井,惻隱之心,油然自發,而但知其惻隱,不知往救,則烏在其惻隱之心乎?必也以是心而行之於方發之時,推之於未見之事,方可謂擴充也。若以人能充無欲害人之心一句語,爲平生需用之資,則將不可勝用矣。齊宣王見牛則有不忍之心,而民之饑寒則不知救,故孟子曰,恩足以及禽獸,而功不至於百姓。蓋其愛民之心,非不如愛物之心,而物則見之,故其心卽發,民則未見,故其心未發,其心之未發,由於擴充之不能故也。雖一命之士,若存心愛物,於人必有所濟,況人君而推是心,則四海之大,亦將被其澤矣。伏願擴充是心,推近而及遠焉。上曰,所陳,甚好矣。上曰,欲法時中,當行何道?耆顯曰,孔子之集大成,惟在於當其時而盡其道,故謂之時中矣。上曰,作何工夫,可以至於此道也?絢曰,人皆有天然本有之中,中庸所云,喜怒哀樂未發之中,發而皆中節,是也。語未畢,耆顯曰,時中之工,別無他道,惟在於處其地而得其中也。上曰,閣臣·玉堂先退。近淳·絢·耆顯先爲退出。上命崙壽書公事判付訖。命退,承史以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
朴崙壽啓曰,大司憲未差,執義柳畊,掌令吳翰源·柳河源,持平金秀臣呈辭,持平李垿未肅拜,監察茶時之意,敢啓。傳曰,知道。
金近淳啓曰,左邊捕盜大將李儒敬,以陪往大將,軍人點考事,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
傳于金近淳曰,大臣·備局堂上引見。
曺錫正奉命在外,代以趙鍾永爲假注書。
有政。吏批,判書李直輔在外未肅拜,參判曺允大進,參議沈象奎進,行都承旨李集斗進。以閔命爀爲副校理,李鼎秉爲修撰,洪樂游爲兵曹參知,朴宗京爲直講,李南圭爲監察,趙儀逵爲洪川縣監。再政。大護軍李得臣今加崇政,從一品陞擢事,承傳。
兵批,判書金祖淳次對進,參判李翊模病,參議朴奎淳入直進,參知未差,右副承旨朴崙壽進。兼內乘李晳,副護軍金觀柱,副司直趙萬元,副司果具得魯竝單付。
吏批,三政。以徐邁修爲吏曹判書,李得臣爲歲幣兼謝恩使,丁若衡爲昌平縣令。
徐有聞,以山陵都監摠護使意啓曰,本都監堂上李在學時無職名,令該曹口傳付軍職,使之察任,何如?傳曰,允。
兵曹口傳政事,大護軍單李在學。
吏曹口傳政事,內贍直長洪晩榮,義盈直長林沔浩,相換。
徐有聞,以內醫院都提調·提調意啓曰,內醫朴烇,術業精明,御醫陞差,何如?傳曰,允。
金近淳,以備邊司言啓曰,卽見忠淸監司尹光顔災實分等狀啓,則平澤等七邑一鎭,置之尤甚,石城等三十五邑,置之之次,沃川等十二邑,置之稍實。仍以爲事目災五百五十結外,不足災八千七百六十七結二十七負六束,特令準劃,後錄諸條,竝請令廟堂稟旨分付矣。其一,田農失稔中,豆太最甚,無論沿峽,限折半三等邑,一體特許代捧,待明秋還作本色事也。其一安興餉米,乙卯春泰安郡分俵中未納本倉之數,爲九百餘石,姑許仍留,待明秋還納事也。其一,牙山貢津倉所屬七邑大同裝載,依前擧行事也。其一,尤甚邑,限明秋勿定配所事也。其一,推奴徵債,限明秋防塞事也。分等,依狀請施行,事目災外,所請加劃之數,非不夥然,而今年之本道年事,雖以見聞所及言之,道啓所論,不至過濫。況當今年,其所軫念之道,尤宜自別,加請災八千七百六十七結二十七負六束,特爲準給,以爲一一分俵之地。豆太,無論三等邑,限折半代捧事,代捧事體,雖甚重難,而本道之今年田農,最爲失稔,若於此時,膠守常法,有非曲庇之意,依請許施。安興餉米之留在泰安本郡者,數旣無多,比年亦有仍留之例,貢津倉大同裝載,依前擧行事,顧其事勢,不得不然,竝與尤甚邑,勿定配所事,推奴徵債防塞事,一體許施,何如?傳曰,允。
金近淳,以兵曹言啓曰,羽林衛將閔心爀,素患頭痛,當寒添劇,時月之內,萬無起動供職之望,呈狀乞遞。病旣難强,則宿衛之任,不可待其差復,今姑改差,何如?傳曰,允。
吏曹判書李直輔疏曰,伏以,日月流邁,先大王因山之期,奄隔一朔,伏惟聖孝哀慕,罔極益新。臣之奔赴,上達天聰,久矣,風眩轉劇,朝夕奄奄,臣子恒情,尙未能伸,論其負犯,萬殞猶輕。方擬進伏都門外,恭俟鈇鉞之典,猥蒙聖慈,不加威罰,千萬夢寐之外,畀以重任,侈以召旨,臣誠驚惶震慄,罔知攸措,而恩諭之下,不敢泯默,仰煩控籲,悉暴情實,瀆撓之科,益無所逃。臣竊嘗見先正臣權尙夏遺集,其論去就之義,引朱夫子辭官時不爲奔慰之事,而有言曰,旣詣闕則不得不肅謝,若參闕外散班,則與殿牌前無異,故欲進哭於陵下云。先正臣蒙被殊遇,逈出千古,一段忠赤,豈後於人,而所守有如此者,草野之臣,視以爲法,而若臣則以欺誣之重戾,不敢自齒於平人,豈可以妄引昔賢之已例乎?惟是朝廷之成憲至嚴,不宜毁壞,徑情直行,而況以臣之新叨職名,萬萬不稱,大駭聞聽,乃敢冒進於內班肅敬之地,則其爲僭妄極矣,上累新化,當如何哉?臣於承諱之初,彷徨京口,不敢遽然詣闕,亦出於謹守賤分。然每念先王恩澤,與天無極,而臣之蹤跡,有若孤負隆私,自陷於不忠無狀之辜,中夜抆血,無抗顔人世之意,而顧其揆分揣義,則豈有前後之差殊也。伏乞聖明,俯垂矜諒,亟令鐫改,仍付軍銜,俾得以入參內班,則實是天地父母之大恩,而待罪之章,冒煩至此,尤增悚凜。臣無任云云。答曰,省疏具悉卿懇。待卿上來,因吏判之職,不得上來,姑爲許副,以爲簉朝之地。仍傳于李集斗曰,此批答,遣史官傳諭。
庚申十月初五日辰時,上御熙政堂。大王大妃殿垂簾。藥房入診,大臣·備局堂上引見入侍時,藥房都提調徐龍輔,提調金祖淳,副提調李集斗,假注書曺錫正,記事官李存秀·洪奭周,同副承旨金近淳,假注書呂東植,事變假注書崔漢翼,領議政沈煥之,左議政李時秀,行戶曹判書金文淳,行大護軍趙鎭寬·徐邁修,知訓鍊院事徐有大,左參贊李敬一,禮曹判書李晩秀,右參贊韓用龜,工曹判書李益運,漢城左尹申大謙,同知中樞府事李漢豐,行大司成南公轍,校理申絢,醫官柳光翼·金孝儉·朴春源·李惟鑑·玄必采,以次進伏訖。煥之等曰,日氣猝寒,日間聖體,若何?上曰,一樣矣。煥之等曰,寢睡·水刺之節,若何?上曰,一樣矣。煥之等曰,大王大妃殿氣候,若何?上曰,一樣矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官診候,何如?上曰,何必診候乎?煥之曰,近日日候過寒,水刺·寢睡之節,果爲加意愼攝,而亦爲仰勸殿宮,加意於水刺之節乎?上曰,當依爲之矣。煥之曰,今日次對,當奏之事無多,而忠淸監司狀啓中,災結磨鍊,雖爲夥然,亦不滿萬結,其外亦有代捧等諸條,而當以草記,消詳仰奏矣。上曰,依此爲之也。煥之曰,冬至正使具㢞罷職之代,當爲差出,而一品中無可擬之人,不可不以正二品陞品擬望,故敢此仰達矣。上曰,依爲之。煥之曰,冬至正使之代,正二品中陞擬事,旣已蒙允矣。行大護軍李得臣,資歷俱優,實合陞用,從一品陞擢,何如?上曰,依爲之。出擧條煥之曰,漢城判尹李祖承,備堂還差,以爲察任之地,何如?上曰,依爲之。出擧條煥之曰,行大司憲李在學上疏批旨內,行會事,令廟堂稟處事,命下矣。取見其疏本,則以爲今此嶺南賊變,遠邑僻村,若不知獄情裏面,則無以明大義而壹民志,令道臣取獄案顚末及大臣覆啓批旨,謄出一通,分布各邑,使坊曲民人,咸知同仇之義爲辭矣。都憲之意,實明大義壹民志於嶺南一道之內,而獄案謄播,事係重難,臣等所覆啓之辭及批旨,已皆頒出朝紙,雖無別般謄布,道內士民,自當聞見而知之矣,置之,何如?上曰,依爲之。出擧條煥之曰,山陵都監事務擧行,甚係緊重,而堂上李在學,因本職未肅拜,有難察任云。行大司憲李在學,本職許遞,催促卽爲下送,何如?上曰,依爲之。出擧條大王大妃殿下敎曰,嶺南罪人中逃躱者,尙未捉得,國綱所在,誠爲駭然。須申飭道臣,以爲從速捕捉之地也。煥之曰,道臣擧行,果爲駭然,當以推考仰請矣。大王大妃殿下敎曰,頃日亦已推考矣,更須嚴加申飭也。煥之曰,江界前府使徐美修,以狀辭之失體,至請罷拿,其所請添價事,亦爲置之,而本邑民弊,尙未蘇革,若又因今番別貿,致有加斂,則有違朝家從前顧恤之意。且非永久爲例之事,只今年小米二千石,令道臣從便劃送於本邑,以爲貿蔘價添補之用,何如?上曰,依爲之。出擧條煥之曰,日前以蔡弘遠事,有問於臣等之敎,今當仰奏矣。上曰,蔡弘遠事,欲問於卿等而處之矣,卿等之意,何如?煥之曰,討醫之論,卽是擧國同憤,伊時疏啓,齊聲迭奏,設使弘遠,眞欲上疏,此不足爲究覈之端。且聞其言,初無是事云。臣等之自初不爲擧論者,自有商量,臺言雖如此,俯詢之下,不敢不以賤見仰達矣。時秀曰,討醫之論,輿情所同,況其上疏云云,亦歸無實。嶺囚之招,不過傳其所聞,似非可問之事矣。龍輔曰,陳疏云云,不過張羽成風傳之說,而況初無是事云爾,則到今鉤覈,似非可論矣。上曰,卿等言,是矣。蔡弘遠臺啓,卽速停之,不使無故者,橫被臺論,可也。出擧條時秀曰,三度習儀吉日,以今月十三日啓下,啓欑宮吉日,以來月初一日寅時啓下,而俱未免太預,事多掣肘,從便差退日時,更爲推擇事,分付該曹,何如?上曰,依爲之。出擧條時秀曰,臣以軍門人字帳幕出送,使轝士軍留接事,頃有所仰達矣。今番外梓宮陪進時,更爲詳察,則決難以帳幕爲禦寒經夜之具,量其容入,趁未凍前設窨,蓋草於宿所通廣處,以爲轝士軍輩經宿之地事,分付京畿監司·華城留守處,何如?上曰,依爲之。出擧條時秀曰,因山時轝士軍,分爲二十四運,以爲次次替運之地,許多軍人輩,多日往來之際,炊飯之資,渠輩雖各自備往,不可不別定將校,分數領率,以爲檢飭供饋之道,令轝士大將相議於各軍門將臣,軍門將校及皮瓢子,量宜定送,俾無一人路中凍餒之弊事,嚴飭分付,何如?上曰,依爲之。出擧條龍輔曰,日前診筵,亦已仰奏,而見今入診醫官,員數不多,議藥廳中,只有柳光翼一人,而亦旣年老。聞醫官輩及諸卿宰言,則以爲當令年少者出入診筵,使之常察脈度爲好云。內醫朴銓,術業精明,人亦勤實,當以草記啓差御醫,而議藥同參趙宗協,術業亦優,使之一體隨參於入診,似好矣。上曰,依此爲之也。上曰,吏判疏語如是,何以則爲好耶?煥之曰,原疏辭意,臣未詳知,而似聞以若蒙遞,則當參內哭班爲言云,本職遞解之前,似難上來矣。仍下原疏,命煥之等覽之。煥之等覽訖,奏曰,原疏旣以遞付軍銜,入參內班爲辭,銓部重任,雖難輕遞,所陳旣如是,似合體諒矣。上曰,左右相所見,何如?時秀曰,儒臣旣以遞職,則當入來爲言,冢宰雖是重任,亦不可不開其進身之路矣。龍輔曰,臣亦無異見矣。上曰,承旨書之。仍命書吏曹判書李直輔上疏批答訖。大王大妃殿下敎曰,吏判所任甚重,不可久曠,卿等須以可合人仰奏,而從速差出,好矣。煥之曰,若欲通望,則當有公議,而舊望則徐邁修亦是可合者而未及爲之,其外韓用龜·李祖源,俱爲可合,而方帶都監堂上,恐有妨務之慮,姑未知其如何,下詢于左右相,似好矣。上曰,薦望入之也。煥之曰,今日旣開政,則薦望自當入之矣。上曰,大臣就座。煥之等就座。文淳曰,時御所內各司及慶熙宮以下諸處秋奉審,當依例爲之,而此與他時有異,且無時急之處。在前或有退行之例,姑待明春奉審,似好,故敢此仰達矣。上曰,依爲之。出擧條鎭寬曰,內贍以莫重祭需之進排衙門,自多擧行之事,而本寺直長洪晩榮,都監進去,職務相妨,令該曹他司口傳相換,何如?上曰,依爲之。出擧條祖淳曰,前府使李喆純,行副護軍金峻岳,大行朝,因事或削薦或拔望,而本事不過微眚,處分亦出示警,合有甄敍檢擬之道,而自下不敢擅便,敢此仰達矣。上曰,李喆純復薦,與金峻〈岳〉,無礙調用,可也。出擧條祖淳曰,臣以兼帶尙衣院事,有所仰奏者矣。仍奏曰,今番本院擧行,極爲浩多,工匠使役之價,殆近千兩,而本院財力甚艱,無以區處。在前或有因特敎取用於戶曹之例,今亦依此爲之,似好。故敢此仰達矣。上曰,依爲之。出擧條近淳曰,今日賓對,兩司諸臺,無一人進參,事甚未安,行公諸臺,竝推考,何如?上曰,依爲之。出擧條仍命次對退出。集斗曰,吏曹判書薦望入之事,下敎,而須有文蹟,然後該曹可以擧行矣。上曰,吏判許遞之代,今日政差出。出榻敎集斗進伏將書之。上曰,出去書之也。承史仍以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
朴崙壽啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
傳于金近淳曰,同副承旨入侍。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于朴崙壽曰,只推。
朴崙壽啓曰,大司憲未差,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
徐有聞,以弘文館言啓曰,本館下番修撰臣尹益烈,以經筵進講冊子,問議于領事事,晝仕出去之意,敢啓。傳曰,知道。
徐有聞,以弘文館言啓曰,法講時進講冊子問議事,臣尹益烈,就議于領事,則領議政臣沈煥之,左議政臣李時秀,俱以經筵進講冊子,以論語爲定似好云,左議政臣徐龍輔以爲召對冊子,旣以小學爲定,經筵則以大學進講,似好云。領事之議如此,何以爲之?敢啓。傳曰,論語·大學,已講於書筵,更爲問議以入。
徐有聞,以山陵都監摠護使意啓曰,本都監堂上李得臣,纔除歲幣兼謝恩正使,出疆不遠,敦匠之任,勢難仍察,今姑減下,其代行大護軍洪明浩差下,使之卽速下去察任,何如?傳曰,允。
金近淳,以備邊司言啓曰,北關後運紙衣七百三十六領,照數稱量,木品·紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
朴崙壽,以義禁府言啓曰,全羅監司金達淳狀啓內,珍島前監牧官黃井彦罪狀,令攸司稟處事,啓下矣。黃井彦下去忠淸道魯城地云,依例發遣府羅將,拿來,何如?傳曰,允。
庚申十月初六日辰時,上御熙政堂。同副承旨與勸講閣臣入侍時,同副承旨金近淳,假注書呂東植,記事官李存秀·洪奭周,檢校直提學李晩秀,原任直閣金祖淳,以次進伏訖。上讀前受音一遍訖,敎曰,孟子非久當畢講,繼講冊子,當以何書爲之乎?晩秀曰,向以小學繼講事,有敎矣。上曰,小學是召對冊子也。晩秀曰,以詩傳爲之,似好,而此時則不可講詩,禮記亦卷帙浩汗,更爲問議於弘文館,以書傳或中庸爲定,似好,當出擧條,分付矣。仍奏曰,進講孟子,今將畢講矣。召對冊子則向以小學稟定,而經筵繼講冊子,不可不預爲稟定,令弘文館依例問議定奪,句讀校正等事,使之擧行,何如?上曰,依爲之。出擧條上讀新受音,自萬章曰一鄕皆稱愿人焉,止斯無邪慝矣。竝讀集註一遍訖。晩秀解釋文義以奏。晩秀曰,所謂鄕愿者,似若愿人焉,無可攻擊之端,而其實則終不可與入堯·舜之道。若楊·墨者,其非易見,人可以攻斥之,庶有覺悟之道,而愿人則終無覺悟之路矣。祖淳曰,楊·墨雖是誤入,而其中亦自有狂者狷者,進進不已者,而愿人則自以爲是,終無入道之路矣。晩秀曰,愿人之爲愿人,專由同流合汚中出來,流俗最可畏,易於漸染,如水益下矣。祖淳曰,此大文云惡似而非,若判異則人易知之,而此則近似,故難辨,比判異,尤爲可畏矣。苗之傍,若有樹木,則便易拔去,而莠則似苗而難知,若或不知,則便亂其苗矣。晩秀曰,此云經正庶民興,庶民興,斯無邪慝矣。蓋欲攘夷,則內修王道,而夷狄不敢亂華,欲治疾病,則內養血氣,而沈痾自然去體,先修在我之道,則外物之爲害者,不期去而自去矣。王者之闢異端,亦猶是也。先自吾身,自明吾道,則異端自止矣。上讀十遍訖。晩秀曰,如有當問處,下詢,恐好矣。上曰,非之無擧也,刺之無刺也,何謂也?晩秀曰,欲爲之非而無可擧論,欲加之刺而無可議刺,此非眞無可擧可刺也,似若無之,而其實則有甚者,存焉。人之爲非者,若顯著,則人得以指的爲言,渠亦有改之之路,而至於鄕愿,則似忠似潔,而難見其可非之端,此聖人之深所惡者也。上曰,俄見政院啓辭,則字劃有欠精處,誠駭然矣。晩秀曰,奏御文字,所當審愼,而政院啓辭,字劃不察,致勤飭敎,事甚未安,當該承旨,推考警責,何如?上曰,依爲之。出擧條晩秀曰,昨日摠護使,以三度習儀退定吉日事,筵稟蒙允,而三度習儀,旣將退定,則初二度習儀,及請諡·上諡時,各項擇日,不可不分排磨鍊,更爲擇吉,原單子改付標以入,何如?上曰,依爲之。出擧條仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
李集斗啓曰,吏曹判書徐邁修,除拜後過三日不爲出肅,依定式推考警責,仍卽牌招察任,何如?傳曰,允。
傳于徐有聞曰,左承旨入侍。
大王大妃殿,以承傳色口傳下敎曰,發靷時隨駕軍兵糧料,依園幸例爲之。轝士軍有多日貽弊之慮,當內下,令壯勇營及三營門領率,每日兩時,饋飯而飽之,如或有飢乏之患,亦爲別饋事,分付。
李集斗啓曰,吏曹郞廳來言,臺諫有闕,政事,取稟。傳曰,當日爲之。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于金近淳曰,只推。
金近淳啓曰,大司憲未差,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
李集斗啓曰,吏曹郞廳來言,政事當日爲之事,命下,而判書徐邁修未肅拜,參判曺允大,參議沈象奎牌不進,不得開政云,竝卽牌招,何如?傳曰,允。
傳于李集斗曰,承旨前望單子入之。
承旨前望單子入之,金觀柱落點。
李集斗啓曰,新除授同副承旨金觀柱,卽爲牌招,何如?傳曰,允。
以同副承旨金觀柱牌不進罷職傳旨,傳于金近淳曰,只推。
傳于徐有聞曰,召對爲之。
李集斗啓曰,吏曹判書徐邁修,參判曺允大,參議沈象奎牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,更卽牌招,何如?傳曰,參議只推,與判書·參判,待明朝牌招。
徐有聞,以弘文館言啓曰,依下敎,以進講冊子更爲問議事,臣尹益烈,就議于領事,則領議政臣沈煥之以爲,論語·孟子,已經進講,序次當在中庸,以此爲定,恐好矣云。左議政臣李時秀以爲,四書中三書,已經進講,繼以中庸,允合次序矣云。右議政臣徐龍輔以爲,大學·論·孟,已皆進講,以中庸進講爲好云矣。領事之意如此,何以爲之?敢啓。傳曰,依領事議爲之,可也。
金近淳,以都摠府言啓曰,副摠管金履翼,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
金近淳,以備邊司言啓曰,今日本司坐起堂上,懸病甚多,事體未安。衆所共知實病·實故外,竝卽牌招,何如?傳曰,允。
金近淳,以備邊司言啓曰,卽見水原留守徐有隣災實狀啓,則以爲,穡事足可謂之免歉,而秧不足未移及鹹損·水沈·覆沙等災,爲二百九十五結,較諸地部劃下二十結,不足爲二百七十五結,特許加劃事,請令廟堂稟旨分付矣。今年早旱,秧苗多損,濱海晩霖,亦旣告災,則雖幸穡事之免歉,無怪諸頉之稍多,且況本府事體,與他自別,此時顧恤,尤當加意。依所請施行,以爲一一分俵之地,何如?傳曰,允。
金近淳,以備邊司言啓曰,卽見廣州留守金思穆災實狀啓,則以爲,本府今年穡事,可謂免歉,固無分等之可論,而今災舊災,合以計之,乃爲六十二結九十七負九束,較諸地部劃下十結,則不足爲五十二結九十七負九束,特許加劃事,請令廟堂稟旨分付矣。本府穡事,已違所料,所請災結,亦不甚多,依狀請施行,何如?傳曰,允。
徐有聞,以禮曹言啓曰,去八月二十五日大臣·備局堂上引見入侍時,臣晩秀所啓,初虞祭,行於華城行宮,再虞祭,返虞後行於魂殿事,纔已草記矣。更爲詳考,則初七日卽冬至日也。冬至祭享,亦具三獻,事體無間於虞祭。若於初七日曉頭,行冬至祭,當日返虞後,又行再虞祭,則一日之內,再行大祭,事極未安。又若以冬至祭·再虞祭,兼行於華城行宮,則返虞後三虞前,將只行朝夕饋奠,其在返虞之禮意,恐有欠缺之歎。分行·兼行,俱甚掣肘,而係是莫重禮節,亦無可據之例。以臣謏見,不敢指一稟處,問議于大臣及在外儒臣,何如?上曰,依爲之事,批下矣。發遣郞廳,問議于時原任大臣及在外儒臣,則議政府領議政臣沈煥之以爲,再虞祭與冬至祭相値,而一日再祭,則禮無其文,兩祭合行於行宮,則是日奉虞主返于魂殿之後,間一日將行三虞祭矣。禮官以爲,魂殿未卽行虞祭,恐有缺於禮意云,乃請下詢于臣等。臣未嘗學禮,難以仰對,而第以卿士家喪禮言之,三年之內大祭,惟虞·卒·練·祥·禫而已,如朔望·正至等節日,只行奠儀。然則再虞是祭也,冬至是奠也。先行冬至奠於行宮,返而行再虞祭於魂殿,似無不可,而謹考喪禮補編,俗節及朔望,皆行三獻禮,是祭儀也,非奠儀也。且初虞之後,罷朝夕奠,出於禮文,則冬至祭,何可以朝奠例行之乎?然而虞祭與冬至,雖同三獻,祭名之大小,亦有間焉,恐或無一日再祭之嫌耶?臣之淺見,則返虞後三虞祭之間日乃行,實無所違於禮節,伏願廣詢于林下儒臣,以爲裁處之地,幸甚云。左議政臣李時秀以爲,虞者,安也,返虞者,返而虞也。謹按禮,初虞曰,葬之日,日中而虞,不踰是日,可也。路遠則於所館行之,是蓋急於慰安,於此於彼,或早或晩,未暇擇也。其急也如此,而若路近不經宿而至,則不嫌少遲,必待返而後虞,可知其重在於返也。再虞曰,途中遇柔日,則亦於所館行之,是蓋去家經宿以上之謂也。旣遇柔日,而未可以返,則不宜無端闕行故也。是日若可歸到,則何必於路次行館之中,草草而不備禮乎?三虞曰,途中雖遇剛日,且闕之,須至家乃行,是蓋神返室堂,慰安爲重,寧踰是日,旣返之後,不可不卽行慰安之禮也。今番再虞祭,若行於行宮,則魂殿返虞之後,慰安之禮,勢將遲待,初九日三虞祭,有違不踰日之文,且非返而虞之義。至於冬至祭,旣是卒哭之前,則當用奠而不祭之禮。初七日朝,以奠先行於行宮,再虞祭則當日返虞後,設行於魂殿,似爲兩得其宜,而無一日再祭之嫌矣。臣素昧禮意,臆對之辭,全無援據,惟願博詢而裁處焉云。右議政臣徐龍輔以爲,曉行節祭,暮薦虞事,不徒有違於一日不再祭之意而已。再虞途中遇柔日,亦於所館行之,明有朱子定論,則旣遇柔日矣,又行節祭矣,而虞事之半日闕焉,終有所未安。議者雖以神返室堂之日,全然無事爲嫌,然此則我東先賢,論之甚詳,至謂之題主祝,已告此意,不可謂無事,此說最合援用。臣意則初七日曉,再虞及冬至祭,兼行於行宮,似爲得宜,而臣素昧禮說,不敢質言,惟在博詢而裁擇云。領中樞府事臣李秉模以爲,先正臣宋時烈,引朱子之說而論之曰,再虞,若於道中遇柔日,則於所館行之,不可以至家爲斷也。世俗以神返室堂之日,全然無事爲嫌,然題主祝,已告此意,不可謂無事也。此以士喪禮言之,有不敢比擬於王朝禮,而再虞之不容少緩,上下宜無異義也。私家返虞之日,若値柔日,則例皆行之於至家之後者,蓋緣旅館行祭,事有不逮也,非嫌神返室堂之日,全然無事而然也。今此莫重莫嚴之再虞,不行於行宮,而遲待返奉魂殿之後,有若私家之爲者,恐涉未安。至於冬至大祭,不但一日再祭之爲難便,竊念虞祭,喪祭也,至卒哭,始曰以吉祭易喪祭,無論再虞前後,依例設行於是日,則似有違於卒哭始漸用吉祭之文。倘於返奉魂殿之後,行以殷奠,庶或不爲無所據否乎?惟我大行大王,動必以禮,尤於祀典,洞見本義,究極精微,其在仰繼追述之道,不可不十分致愼,更爲博詢於在外儒臣而裁處焉云。右贊成臣宋煥箕以爲,臣素甚懵昧,雖於委巷間瑣禮,尙不知所裁,況今癃疾奄奄,神識昏耗,顧何敢僭易仰對於朝家莫重禮節乎?俯詢之下,未免違越,祗自悚蹙而已云。行司憲府大司憲臣李直輔以爲,臣素昧禮書,謹守賤分,從前收議,不敢仰對,今於詢蕘之盛擧,亦無以妄陳淺見,冞增死罪之至云。前佐郞臣宋穉圭以爲,臣空疎賤微,不足備數於聖朝詢蕘之列,不意禮官銜命遠臨,臣慙惶眩惑,罔知攸措,其何敢出位仰對,以犯僭汰之罪哉?不勝兢悚之至云矣。大臣·儒臣之議如此,上裁,何如?傳曰,諸見參差,更議大臣,歸一以聞。
金近淳,以義禁府言啓曰,咸鏡監司李秉鼎狀啓內,洪原縣監朴思弼,爲先罷黜,其罪狀,令攸司稟處事,啓下矣。朴思弼時在任所云,依例發遣府羅將,拿來,何如?傳曰,允。
庚申十月初七日辰時,上御熙政堂。左承旨與勸講閣臣同爲入侍時,左承旨徐有聞,假注書趙鐘永,記事官李存秀·洪奭周,檢校直提學李晩秀,原任直閣南公轍,以次進伏訖。上讀前受音一遍,次讀新受音,自末章孟子曰由堯·舜至於湯,止則亦無有乎爾,三遍訖。晩秀解釋文義以奏,後奏曰,聖人之作,以五百歲相去,則其間遠矣。蓋自伏羲以來,至於堯·舜之時,則在上而有神農·黃帝·顓頊諸君,皆聖人也,在下而有益·稷·皐陶諸臣,亦皆聖人也。以是至治雍熙,動稱三古之盛,而堯·舜以後,則又有若夏禹·殷湯·周文王,以君上之位,有聖人之德,自文王以後,則以人君兼聖人者,遂不更作。故聖人之道,歸於在下之士,如孔·孟·顔·曾是也,斯豈非在上位者所可惕然處乎?今日卽殿下畢講孟子之日也。如欲以聖人爲己任,則其要專在此書,願殿下勿以爲已讀已熟矣,而事事物物,體行仁義之說,念念在玆焉。公轍曰,五百有餘歲云者,不是的指其五百歲之數也。大摠計歲,其數略同,故曰有餘歲,此在自做工夫之如何,而不在於年數之久近矣。上讀十遍訖。晩秀曰,繼講冊子,當以何書爲定乎?上曰,問議于領事後,欲爲定之矣。公轍曰,弘文館講書次第,則孟子後,以中庸爲次矣。晩秀曰,何經何書,非是不好,而孟子則治法政謨上,尤有所益矣。上曰,欲讀歲前可畢一帙之書,而姑未定矣。上命書草記批旨訖。上曰,禁府草記有誤錯處,當於第二行始書,而此則於貼紙邊初行書之矣。有聞曰,果是誤書者矣。上曰,請推,可也。有聞曰,奏御文字,所當審愼,而禁府草記,有違格例,事甚未安,不可無警。當該禁府堂上,從重推考,何如?上曰,依爲之。捧納承旨,遞差,可也。出擧條晩秀曰,御押姑不頒下,故香祝着押等節,自有掣礙者矣。上曰,從近當頒下矣。晩秀曰,在昔丙申因山時,英廟朝御押,未盡用者,多在於香室,其時因下敎,出付都監,埋安於山陵退壙矣。今聞香室中,亦多大行朝御押云,依丙申例,出付都監,埋安於退壙,似好矣。上曰,依此爲之,可也。有聞曰,向來按覈使下去時,有所受慈殿封書,昨纔還納矣。此與他般封書有異,仰稟慈殿,還爲頒下於政院,使之謄載日記,似好矣。上曰,當量爲之矣。仍命退,承史·閣臣以次退出。
庚申十月初七日午時,上御熙政堂。召對入侍時,參贊官金羲淳,檢校直閣金近淳,侍讀官金熙周,檢討官李鼎秉,假注書趙鐘永,記事官李存秀·洪奭周,以次進伏訖。上曰,讀之。熙周讀孟子,自說大人則藐之,止名所獨也。上曰,下番讀之,可也。鼎秉讀自萬章問曰孔子在陳,止是又其次也。上曰,參贊官讀之。羲淳讀自孔子曰過我門而不入我室,止故曰德之賊也。上曰,閣臣讀之。近淳讀自孔子曰惡似而非者,止末章則亦無有乎爾。上曰,文義爲之。熙周曰,養心莫善於寡欲,蓋欲有有心欲·無心欲之別,有心欲,如私欲物欲是也,無心欲,如七情之欲是也。此欲字,雖指無心欲爲說,而一有不節,則流爲私欲。況人主一心,攻之者衆,或以貨利聲色,終爲有心之欲者,不可勝計矣。是以孟子此章,以理與欲,對待言之,於此亦加精一之工,以理常爲主,而使欲每聽命焉,則不但爲養心之工,雖堯·舜·禹相傳之道,亦可推此而知矣,深留聖意焉。上曰,好矣。以次繼陳文義,可也。鼎秉曰,鄕愿之謂者,指其善惡是非,囫圇不明者也。凡人有善則斯有惡,有惡則斯有善,豈有爲善不果,爲惡不著,而能不害德者乎?若此類者,不但害德而已,其於辨別淑慝之政,尤當加念而益勉處也,惟殿下懋哉。羲淳曰,上下番玉堂所奏,誠好矣。寡欲之欲,雖是耳目口鼻所不能無之欲,而其流也,爲物欲之慾,故欲之爲字,有心字則爲物欲之慾,無心字則爲所欲之欲,特其字義,有淺深輕重之別,而若不以寡欲先自爲念,則畢竟難免於物慾之慾矣。是以寡之又寡,以至於無,卽周濂溪所以看得欲字稍重,而垂戒也,尤深且切矣。孟子一書,卽不過遏人慾存天理底工夫,而此章之寡欲云者,亦遏人慾之道也。其所以遏慾之道,專在於仁義二字,而仁義之本,孝悌以爲仁而已。今殿下先以孝悌之道,爲行仁之本,克己復禮,以至於無欲之境,是臣區區之望也。至如鄕愿之所以害德者,善人見之而不以爲不善,惡人見之而亦不以爲惡,此所謂鄕愿也。人之所以爲人也,善善而惡惡者,出於常情之固然,而所不能已也。今有一種人,處己於不善不惡之地,而徒取鄕里之譽,則是不可與入於堯·舜之域,而此眞所謂德之賊也。其所辨別淑慝之政,宜先於此等之人,嚴斥痛辨之,而非特人物然也。凡於政令之施爲,義理之分別,無處不然。必也明是非別善惡,然後無一毫苟且之患,而得天理自然之正矣。且此篇末章,卽列聖傳道之統緖,而孟子七篇,以此一章而結之,此當着眼看之,以究先聖之相傳者爲何道,然後方可有得於身心,而自堯·舜以至於孔·孟相傳之道,卽無出於仁與義而已。孝悌爲本之說,臣亦屢達於前後登筵之時,而今殿下繼志述事,以承先聖相傳之道,亦無過於孝之一字,惟殿下益加體念焉。上曰,其言,甚好矣。熙周曰,參贊官所言,其論遏慾存理之義則可矣,而以註解觀之,有曰欲耳目口鼻之欲,此卽人所不能無者,則此可以參看於中庸序文中,所謂上智不能無人心之義矣。朱子語類,亦嘗論寡欲之義曰,欲是好欲,不是不好底欲。若是有心欲,則豈以好欲言之耶?欲字自是無病底欲,而多而不節,反復爲害,故孟子所言,不曰無欲,而曰寡欲者,亦以其欲分數少,理分數多而然也。羲淳曰,欲一字,卽七情中愛惡欲之欲字,雖上智,豈能無欲也?是以寡欲之說,固與物欲之慾有異,而論以物欲之累,則亦不出於飮食男女民生日用之間矣。人於此,若或少忽,則其初雖曰耳目口鼻,不可無底之欲也,而其流則爲物慾。故濂溪之於此欲字,不得不較重,而使後人知所警惕,意實有在矣。熙周曰,如以有心欲之邊爲說,則欲字有許多般病。故孟子必以寡欲言之。若使耳目口鼻之欲,一出於理,而無私邪之間,無物累之牽,則是欲也,其將渾然爲天理之正,而正是人心之得其正,爲道心者也。濂溪無欲之說,蓋亦是此義矣。近淳曰,寡慾之旨,孟子與濂溪,其言似異而實不異。有心字之慾,卽自無心字之欲,漸以爲成,此箇欲字,非是兩般字,而其所分開處則然矣。故飢食渴飮,冬裘夏葛之欲,初不是不好字,而惟其寡欲之意,便已帶得,濂溪無欲之言,則以有心字之慾看得,較似尤好於着力之道矣。鄕愿之戒,蓋出於戒小人之意,而小人則反復易治,以其小人之於君子,判然若黑白,故人得以易辨也。人之似是而非者,政是察之爲難,此非無察之之術,政患不得其要耳。書曰,有言逆于汝心,必求諸道,有言遜于汝志,必求諸非道,遜也逆也之間,侫人與君子,於是分焉。雖以唐太宗之言觀之,嘗聞宇文士及指樹稱美之語,卽曰,魏徵嘗勸朕遠侫人,而不知誰爲侫人,爾眞是也。侫人卽小人,其實不難知矣,凡人之若此者,必須加念而辨察焉。上曰,其言,亦好矣。仍命退,承史·諸臣,以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
李集斗啓曰,吏曹判書徐邁修,參判曺允大,參議沈象奎牌不進,推考傳旨及罷職傳旨,今方捧入,而開政命下,已至經宿,如是違牌,終不承膺,事體所在,誠極未安。判書·參判,更卽牌招,何如?傳曰,允。
李集斗啓曰,同副承旨金觀柱,今日不爲仕進,卽爲牌招,何如?傳曰,允。
金近淳啓曰,事變假注書崔漢翼,身病猝重,勢難察任,今姑改差,何如?傳曰,允。
傳于金近淳曰,右副承旨入侍。
崔漢翼改差,代以趙民和爲事變假注書。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿·金秀臣牌不進罷職傳旨,傳于金近淳曰,只推。
金近淳啓曰,大司憲未差,執義柳畊,掌令吳翰源·柳河源,持平李垿·金秀臣牌不進,監察茶時之意,敢啓。傳曰,知道。
傳于崔獻重曰,召對爲之。
以同副承旨金觀柱牌不進罷職傳旨,傳于金近淳曰,只推。
以吏曹參議沈象奎牌不進罷職傳旨,傳于金近淳曰,只推。
李集斗啓曰,吏曹參議沈象奎,旣有只推之命,更卽牌招,何如?傳曰,允。
李集斗啓曰,吏曹判書徐邁修,參判曺允大,參議沈象奎再牌不進,推考傳旨及罷職傳旨,今方捧入,而開政命下之後,如是違牌,終不承膺,事體所在,誠甚未安。判書陳疏入啓,參判所當更請牌招,而係是一日三牌,何以爲之?敢稟。傳曰,更爲牌招。
以吏曹參議沈象奎再牌不進罷職傳旨,傳于金近淳曰,只推。
李集斗啓曰,吏曹參議沈象奎,旣有只推之命,一體牌招,何如?傳曰,允。
李集斗,以吏批言啓曰,大司憲今當差出,而前望中無故之人,只有二人,故不得已以二望擬入之意,敢啓。傳曰,知道。
有政。吏批,判書徐邁修進,參判曺允大進,參議沈象奎進,左承旨徐有聞進。以李直輔爲大司憲,李是釬爲光陵令,宋益鼎爲禁府都事,南度中爲典籍,沈鎜爲洪原縣監。
兵批,判書金祖淳病,參判李翊模病,參議朴奎淳病,參知洪樂游入直進,左副承旨金羲淳進。以李夏保爲外營衛將,上護軍李得臣,大護軍李直輔,副護軍朴崙壽,副司果尹敏東,竝單付。
金近淳,以備邊司言啓曰,卽見京畿監司徐鼎修災實狀啓,則分等不爲擧論,仍以爲新舊災合爲一千二百三十一結,較諸事目所下四百結,其所不足,爲八百三十一結,特許加劃事,請令廟堂稟旨分付矣。今年畿內穡事,始也適願,終焉違料,則加請八百餘結,未爲過當,依狀請許施。以向來繡啓觀之,漢南各邑之報災,難保其十分精實,各別嚴飭,一一均俵,俾無白徵呼冤之弊事,一體分付,何如?傳曰,允。
金近淳,以兵曹言啓曰,羽林衛將李源龍,素患痰癖之症,當寒添劇,時月之內,無望供職,呈狀乞遞。病旣難强,則領軍之任,不可待其差復,今姑改差,何如?傳曰,允。
假注書曺錫正狀啓,臣於本月初五日未時量,敬奉聖批,馳到驪州州內上洞里,初六日酉時量,傳諭于前吏曹判書李直輔所住處,則以爲臣猥蒙聖慈,特加眷顧,乃於嚴廬攀擗之中,委遣邇列,誕宣御批,禮際隆異,辭敎鄭重,許解銓任,開其進身,臣不惟獲免於萬萬匪分之職名,又可以進參於內班之末,聖恩至此,不勝感泣。噫,臣以萬殞難贖之重戾,荷千古罕聞之殊遇,威罰不加,而有寬貸之典,職任彌隆,而有優假之寵,報答無路,孤負徒積。於是而臣之罪犯,益大而不可解矣。今雖一縷奄奄,動輒暈倒,謹當擔曳殘骸,從速登程,進伏國門之外,恭俟有司之勘云矣。臣則仍爲復路緣由,竝以馳啓事。踏啓字。
吏曹判書徐邁修疏曰,伏以,節序易遷,人事嬗變,千秋稱觴之辰,庭班掩泣,萬年叶吉之岡,廞衛戒塗。嗚呼,冤矣,誰因誰極?臣至今不死,時復隨參於奠哭之列,一步十喘,飮涕趨走,歸則視蔭而已,乃於千萬不自意,忽伏承冢宰特畀之恩,惶駴震懍,歷日靡定。夫孤卿位著,孰非峻秩,銓衡參佐,孰非重任,而至於天官長席,其責尤大,甄別流品,綜核名實,如梓人之取材,曲直適分,醫師之用藥,溫凉合宜,然後物論可以稱允,才器可以相副,自非然者,其爲僨國事而壞世道,何哉?況當新服之初,善類彙征,朝野拭目,佇見德化之成,而難平者事,不齊者情。疑謗易生於門戶,愛憎遽變於嚬笑,則典選之難,何時不然,而惟此時爲尤難。必也望實之隆重,鑑識之公正,足以鎭澆俗而服衆心,庶不負諒闇中委毗之聖意,而激揚調劑之方,可得以言矣。臣以人則儱侗,以材則冗散,措諸事爲,百無一當,而重以捿遑蔭路,晩竊科第,凡於人物臧否,資歷次第,茫然若隔壁之說夢。年前屢參亞官,亦多行政,而幸免大何者,寔賴我先大王庇覆之澤,而非臣鹵才眞能勝堪也。及今年滿七耋,衰耗日甚,閑漫事務,每患錯誤,賓知應接,久已謝却,而祗緣兩朝之恩遇如天,三生之報答無地,不忍於小大哀遑之日,遽陳乞骸之言,則低回散地,尙恐其末由自力,又安得强策駑鈍,冒居銓柄,罔念鍾漏之戒,終至於顚沛而後已哉?嗚呼,我寧考,文謨武烈,度越百王,焜燿千古,而不幸中途禮陟,志事未卒,迺以作室之未塗,敷菑之未穫者,燕貽我殿下。藉令臣出而膺命,誠有可以絲毫裨補者,則負乘之懼,過福之災,都不足恤,臣雖無狀,以平日糜粉赴蹈之心,豈敢忘追先之義,而不思所以生死向前乎?惟是經歷粗熟,才力有限,與其貪榮冒寵,終不免於毁劃之科,毋寧量己度勢,竊自附於不報之報。荐召之下,祗承無路,悉暴肝隔之懇,恭俟譴何之至。伏乞聖明,俯垂矜憐,亟收新命,俾臣得以隨分處閑,不至爲孤恩負國之人,則雖死之日,猶生之年。臣無任云云。答曰,省疏具悉。卿其勿辭行公。
庚申十月初八日辰時,上御熙政堂。右副承旨與勸講閣臣入侍時,右副承旨金近淳,假注書呂東植,記事官李存秀·洪奭周,檢校直提學李晩秀,原任直閣尹行恁,以次進伏訖。上讀前受音一遍訖,仍讀新受音,自有宋元豐八年,止孰知斯名之稱情也哉,一遍訖。晩秀曰,別無解釋處,若有可問者,下詢,似好矣。上曰,士猶得以明夫善治者,何謂也?晩秀曰,雖無善治,若有眞儒,則斯道可傳。孔子·程·朱,皆是傳其道,而明善治之聖賢也。行恁曰,若欲善治,則今古一理,知得此理而行之,則善治斯可做矣。上曰,不知所向,則孰知斯名之稱情,何謂也?晩秀曰,知所向往,則可知其情實,若欲知此,則必也學以明理矣。行恁曰,朱子所以錄此書於卷末者,蓋所以接孟子之道統也。上曰,明日當讀中庸,而先讀大文,而後讀序文,似好矣。晩秀曰,然矣。行恁曰,孟子畢講後,中庸則數日休息後進講,似好矣。上曰,然矣。其間則當爲召對矣。晩秀曰,臣等召接之時,如有可問處,下詢,恐好矣。行恁曰,召對之例,筵臣不得仰質,必也自上下詢,然後可有疑難開發之效矣。如今日入侍承旨,經術文章,素有名稱於儕流,且於大行朝,素被眷愛若稚子。然必須臨文下詢,如家人父子焉。晩秀曰,承旨中如金羲淳者,素明經術,必須時時下詢焉。行恁曰,臣等向於御定論語人物類聚校正後,退傳於都監諸堂,則擧皆欽歎萬萬矣。晩秀曰,方在沖齡,留心於經傳,有此手抄之工,不勝欽仰欣慶之忱矣。行恁曰,經傳上着工,卽是大行朝勤孜之聖學,今此手抄冊子,宛若先王之時,此卽聖朝一部家法矣。近淳曰,朱夫子篤學,卽不過手抄口誦之業也。行恁曰,此冊當謄出屢件,以爲頒賜校正諸臣之地矣。晩秀曰,今當奉出謄書矣。仍命退,諸臣以次退出。
庚申十月初八日午時,上御誠正閣。召對入侍時,參贊官崔獻重,檢校直閣金近淳,侍讀官金熙周,檢討官李鼎秉,假注書呂東植,記事官李存秀·洪奭周,以次進伏訖。上曰,讀之也。熙周讀小學書題,仍讀下段。上曰,止之,下番讀之。鼎秉讀題辭。上曰,參贊官讀之。獻重讀自子思子曰天命之謂性,止奔則爲妾。上曰,閣臣讀之。近淳讀自禮記曰幼子常視毋誑,止神人以和。上曰,注書讀之。賤臣讀自周禮大司徒,止敎以詩書。上曰,上番翰林讀之。存秀讀自弟子職,止是謂學則。上曰,下番翰林讀之。奭周讀自孔子曰弟子入則孝,止吾必謂之學矣。上曰,文義爲之。熙周曰,小學一篇,卽訓蒙之書也。諸般工夫,必自幼少時做得。此書不過日用行事,而作聖之工,實基於此,蓋自灑掃應對之微,循循做去,而修齊治平之效,亦不外是。朱子之著此書,雖爲訓蒙士,而至於大學工夫,亦不過因小學之成功,以著其明法而已。伏願講讀之際,深加擴充,必期於小學之中,做得大學之工焉。上曰,好矣。下番亦陳之。鼎秉曰,題辭云昔非不足,今豈有餘,昔者,指物欲交蔽之時也,今者,指乃復其初之時也。蓋衆人與堯·舜,其本則初無所異,而堯·舜則保其本然,衆人則拘於氣稟,蔽於物欲,故聖凡之分,於是乎判焉。惟我殿下,以堯·舜之性,居堯·舜之位,而今日卽是嗣服一初之會也。必以舜何人予何人之語爲志,而至其作聖之本,又在於修身養性之工,日乾夕惕之際,伏願深加留意焉。書曰,好問則裕,自用則小。今我殿下,日開講筵,引接臣僚,諮訪之際,必以好問爲務,則千載之下,與堯·舜竝稱,少無所難矣。上曰,好矣。參贊官亦陳之。獻重曰,聖人地位,雖若高遠難到,而自夫灑掃應對上用工,則使可到上達天理處,蓋其精粗本末,理無二致故也。惟我列聖朝家法,每以一部小學,爲作聖之根基,伏覩御製序文,亦可以仰認相傳之心法矣。伏願以小學一部,置諸左右,常目在之,期臻聖域焉。上曰,其言,亦好矣。閣臣亦陳之。近淳曰,參贊官所奏,甚好矣。小學之書,雖言小子之學,而修身之方,本末咸備,大學之根基在是,大學之規模亦在是,不可以小子之學而忽之也。惟我列聖朝精一之心法,皆出於此,而英宗大王,尤加服膺,至於倦勤之時,不廢講習之工,五十年治化,莫非從這裏得力,而逮我先朝,善繼善述,推以明之,以貽燕翼之謨。俄者參贊官,亦以列聖朝心法仰奏,而我殿下所當鑑法處,尤在於我先大王,伏願深加體念焉。上曰,其言,亦甚好矣。上曰,古之小學,果有何書耶?近淳曰,古者亦必有之,而後世無傳焉。其雜出於傳記者,朱夫子蒐輯之,以爲此書矣。上曰,題辭云惟聖之謨,小學一篇,皆是聖人之言耶?熙周曰,此書雖是朱夫子所輯,其言則皆前聖之謨訓,故朱子之意若曰,此非吾言也,乃聖人之言云爾。近淳曰,其中或有史傳諸子之採用者,而亦皆合於聖人之道,故通稱聖謨耳。上曰,七歲之不共食,八歲之敎之讓,皆是一定年限,不得移易乎?熙周曰,論語亦云十五而志學,三十而立,非必以十五三十爲定限。蓋言其階級次第之大槪如是耳。今此所謂七歲八歲者,亦言其大槪,而人之才識成就,亦有早晩,非必謂七歲不得爲八歲之事,八歲不得爲九歲之事也。近淳曰,書筵雖已屢講小學,而講讀之法,愈精愈好。今日所講,恐不無過多不精之慮,簡其所讀,多其問難,似合於致精之道矣。仍命掩卷,命書吏曹判書徐邁修疏批。仍命書傳敎曰,判書批下,卽爲牌招開政。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
金近淳啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿牌不進罷職傳旨,傳于金近淳曰,只推。
金近淳啓曰,行大司憲李直輔在外,執義柳畊,掌令吳翰源·柳河源,持平李垿牌不進,金秀臣陳疏入啓,監察茶時之意,敢啓。傳曰,知道。
傳于李集斗曰,召對爲之。
傳于李集斗曰,右承旨許遞,前望單子入之,待下批牌招察任。
承旨前望單子入之,金宗善落點。
傳于李集斗曰,左承旨許遞,前望單子入之,待下批牌招。
承旨前望單子入之,曺錫中落點。
以右副承旨金觀柱牌不進罷職傳旨,傳于李集斗曰,許遞,前望單子入之。
以咸鏡監司李秉鼎狀啓,薦新生文魚·生大口魚,限內不得封進,惶恐待罪事,傳于金宗善曰,勿待罪事,回諭。
金宗善,以司饔院監膳提調意啓曰,漁夫貢人等呼訴內,冬節已屆,漁族深入,設網屢日,勢難捉得,將至闕封之境云。每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代封。
金宗善,以國葬都監摠護使意啓曰,大行大王御押標信·命召·密符·摘奸牌·問安牌·大將牌,當依丙申前例,同入於服玩函中,而今番冕服,旣用常御,且有鏡梳匣,則符信雖去皮匣,恐有難容一函之慮,不可不預爲請出,詳審容入之大小,然後始可的定其同入於服玩函,或別造符信函與否,令政院卽爲稟旨分付,何如?傳曰,允。
金近淳,以義禁府言啓曰,謀逆同參罪人時皥,知情不告罪人永太,旣已結案正法,時皥父母·妻妾·子女·祖孫·兄弟·姊妺·子之妻妾·伯叔父兄弟之子,年歲·姓名·存沒·居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,籍沒家産,破家瀦澤,降邑號,罷守令等事,令各該司奉承傳擧行,而永太則知情不告,雖無孥籍之法,以渠之窮兇罪犯,支屬之晏然自在,實非懲惡之道,分付道臣,査出散配,何如?傳曰,允。
持平金秀臣疏曰,伏以臣,偏母年旣篤老,素抱奇疾,胸膈痰滯之祟,手足麻痺之症,積歲沈痼,苦歇無常。臣於見職,忝叨匪一,而有除輒引,不敢冒膺者,非唯庸愚之自知,實緣情私之至切也。不意月前,柏府除旨,遽降於鄕廬扶將之日,臣銜恩怵義,隨詣都下,蹔出旋屛,徊徨踧踖。當此因山隔月,帀域纒痛之時,區區微誠,亶出於依近城闉,朔望參班之計矣。昨夕家僮來傳,臣母猝値寒節,重添宿症,飮啖全廢,轉側須人,促臣歸護,辭語切至。以臣孤露,依母爲命,自聞此報,方寸益亂。臣雖微瑣,廁身從班,此時離違,義所不敢,而煎迫之至,按住不得。玆敢仰籲嚴廬,徑尋鄕路。伏乞天地父母,俯垂鑑諒,亟鐫臣所叨之職,以便救護,仍治臣擅離之罪,以肅朝綱,千萬幸甚。臣無任云云。省疏具悉。勿辭往護。
庚申十月初九日未時,上御誠正閣。召對入侍時,參贊官李集斗,侍讀官金熙周,檢討官李鼎秉,檢校待敎李存秀,假注書趙鐘永,記注官承膺祚,記事官洪奭周,以次進伏訖。上曰,讀之。熙周讀自小學明倫篇孟子曰設爲庠序,止敬扶持之。上曰,下番讀之。鼎秉讀自進盥,止各從其事。上曰,參贊官讀之。集斗讀自父母舅姑將坐,止莫之敢飮食。上曰,閣臣讀之。存秀讀自在父母舅姑之所,止不見裏。上曰,注書讀之。賤臣讀自父母唾洟,止共帥時。上曰,下番翰林讀之。奭周讀自曲禮曰,止不稱老。上曰,文義爲之。熙周曰,小學此篇,備言事親之道,而若寢睡飮食服勞奉養,猶是孝子之疏節。孔子曰,父母惟其疾之憂,曾子曰,行父母之遺體,敢不敬乎?然則奉持其身,不敢毁傷者,斯可謂孝之大者。臣竊聞近臣之言,我殿下祭奠親行之際,哀毁踰節,過自傷懷,孝子之心,雖是無窮,而亦不可徑情而直行矣。殿下聖質,未及充壯,上有殿宮之托,下有民社之責。伏乞抑情節哀,愼其起居,以爲保嗇聖躬之道,以致孝之大者焉。鼎秉曰,此篇專言日用常行之細小節目,極其詳備,無一遺漏,可與論語鄕黨篇,相爲表裏,而劃出聖人之氣象容貌者,卽鄕黨篇也。先從此篇而做將去,以至於沕合鄕黨所載氣象容貌之極盛處,則豈不美哉?伏願留念焉。集斗曰,別無可奏之文義,而此章卽明倫篇也。事親之道,盡在於是,此不過日用常行之事,若皆體驗,則其爲孝大矣。伏願殿下,凡於事爲之間,留意體行,區區之望也。上曰,所奏,好矣。存秀曰,此言事親之道,而自鷄初鳴咸盥漱,以至應對出入,卽其許多節目,無不詳細畢具,而非謂一事而如是,二事而如是,然後方可盡其事親之道也。以言其工夫次第,則必自疏節而爲始,要欲推廣其大者也。帝王之孝,則尤異於匹庶之孝,繼志述事,保社安民,卽爲帝王之孝,而如居上不驕,高而不危之類,乃致孝之極工也。驕之一字,雖於匹庶,本不可忽焉者,而況帝王之位,則處於崇高之地,御以不制之權,故雖居常戰兢,念玆在玆,其勢不期驕而自易驕矣。是以帝王之孝,比諸匹庶,爲尤難焉。古昔帝王之孝,必以大舜爲稱者,非但終身慕之之孝而已,德美之盛,治道之隆,亦以其善居高位,不驕不危故也。此莫非小學中推廣之孝,而所以推廣之工夫,則亦在是書之體認而已。伏願殿下,深念廣推之道焉。上曰,其言,好矣。仍命掩卷。敎于集斗曰,右副承旨牌去來,何以爲之乎?集斗曰,姑不承牌矣。上曰,違牌勿爲捧入,可也。仍命退,承史·諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,因國葬都監草記,御押及符信,同入於服玩函,或別造符信函與否,令政院稟旨分付事,允下矣。御押標信·命召·密符·摘奸牌·問安牌·大將牌,請出之意,敢啓。傳曰,知道。
金近淳啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金近淳啓曰,備邊司郞廳來言,今日賓廳日次,而諡冊寶內入相値,不得來會云矣,敢啓。傳曰,知道。
傳于金宗善曰,今日夕上食,當親行矣。
承旨前望單子入之,柳相祚落點。
李集斗啓曰,新除授左副承旨柳相祚,卽爲牌招,何如?傳曰,允。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿牌不進罷職傳旨,傳于柳相祚曰,只推。
柳相祚啓曰,行大司憲李直輔,持平金秀臣在外,執義柳畊,掌令吳翰源·柳河源,持平李垿牌不進,監察茶時之意,敢啓。傳曰,知道。
李集斗,以吏曹言啓曰,因義禁府草記,謀逆同參罪人時皥,旣已結案正法,降邑號·罷守令事,允下矣。問于義禁府,則謀逆同參罪人時皥,居生於慶尙道仁同府云,而守令則勿罷事,曾有定奪矣。仁同府使,降爲縣監,何如?傳曰,允。
柳相祚,以義禁府言啓曰,卽接慶尙監司金履永牒報,則謀逆同參罪人時皥應坐諸人,査出以來矣。時皥父胤赫,所當發遣府都事,依律處絞,臺啓旣請設鞫嚴覈,姑不得擧行,而時皥子鶴慶年四,次子今年生,俱以年未滿,依律免絞,鶴慶,全羅道濟州牧大靜縣,今年生,羅州牧黑山島,竝緣坐爲奴,母心愛年七十,依律免坐,妻仁幸,靈巖郡楸子島緣坐爲婢,女祖順,女愛惠,俱未出嫁,祖順,咸鏡道慶興府,愛惠,平安道楚山府,竝緣坐爲婢,姪芿叱老味,咸鏡道三水府,姪大乭,平安道昌城府,姪者斤乭,咸鏡道茂山府,姪介伊,平安道朔州府,竝緣坐安置,妺孟愛出嫁,叔胤宗出繼,竝依律免坐,而右罪人等,方囚仁同獄云,分付道臣,押送于各其配所,何如?傳曰,允。鶴慶及今年生,與仁幸,同配薪智島,可也。
同副承旨金觀柱疏曰,伏以臣,頃陳乞免之章,略暴危苦之懇,冀蒙矜察,獲遂微諒,及承聖批,不賜允兪,臣心惶蹙,轉益靡措,而仍竊伏念,當此大慽之日,我聖上新服厥命,臣子分義,有不容徑直自遂,故冒沒出肅,粗伸哭臨之忱,旋尋辭單,纔蒙遞改之恩矣。玆者喉院除命,又下於夢寐之外,臣於疾病危死之中,不覺然驚惶,繼之以感涕也。第臣情病之實,已暴於前疏,則今無容更事煩瀆,而區區難冒之義,株守冞篤,百爾思量,無望遽改。苟使臣罔念泉下之幽鬱,徒耽目前之榮寵,乘時跳出,揚揚周行,則百世譏議,姑且勿論,明明聖鑑,顧奚取斯?言至於此,臣之情私,吁亦慽矣。況今犬馬之疾,旅次濡滯,失於將攝,重觸風寒,百症交加,宛轉床褥,人鬼未分,則尤豈有一分轉動之望哉?以情以病,承膺無路,屢違召命,惶隕倍切。玆敢疾聲號籲,仰瀆嚴廬。伏乞聖上,曲垂矜諒,亟許鐫免,俾臣得以退守本分,仍尋生路焉。臣無任云云。省疏具悉。勿辭入來察任。仍傳于柳相祚曰,同副承旨牌招。
庚申十月初十日申時,上詣殯殿。親行夕上食入侍時,行都承旨李集斗,假承旨金載翼·韓用鐸,左承旨金羲淳,右承旨金近淳,左副承旨柳相祚,右副承旨金宗善,同副承旨曺錫中,假注書趙鐘永·呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·南公轍·尹行恁,以次侍立訖。時至,左通禮跪啓出次。上具衰服,出廬次門,入殯殿門,詣褥位。引儀唱俯伏哭,上俯伏哭。引儀唱止哭,上止哭。通禮啓三上香,集斗奉香,錫中奉爐,三上香訖。通禮啓執盞獻盞,羲淳執盞,近淳·相祚·宗善,以次獻盞,三獻訖。引儀唱哭,上哭。引儀唱〈止〉哭,上止哭。宗善及鐘永·存秀,出詣明政殿階上。都監堂郞奉諡冊·諡寶·哀冊,傳于宗善,宗善請承傳色以次跪傳。內差備官奉諡冊者居先,奉諡寶者次之,奉哀冊者又次之,奉褥席及擧案者,各隨其後。上詣中排設廳東褥位上。冊寶至,上鞠躬祗迎。內差備官,以次奉安冊寶於幄內西邊,上仍詣幄內奉審,仍出殯殿門。至弘仁門外,乘輿還內,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
柳相祚啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金近淳啓曰,壯勇大將朴準源,卽爲牌招,傳令牌傳授,何如?傳曰,允。
傳于曺錫中曰,召對爲之。
傳于金宗善曰,明日朝奠當親行,該房知悉。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿牌不進罷職傳旨,傳于柳相祚曰,只推。
柳相祚啓曰,行大司憲李直輔,持平金秀臣在外,執義柳畊,掌令吳翰源·柳河源,持平李垿牌不進,監察茶時之意,敢啓。傳曰,知道。
以咸鏡監司李秉鼎狀啓,朔膳進上中,生文魚·生大口魚,不得一時封進,惶恐待罪事,傳于金宗善曰,勿待罪事,回諭。
金宗善,以禮曹言啓曰,因臣晩秀擧條,再虞祭·冬至祭,俱爲三獻,一日之內,再行大祭,事甚未安,兼行與分行,收議大臣草記批旨內,諸見參差,更議大臣,歸一以聞事,批下矣。謹依批旨內辭意,發遣郞廳,更爲收議于時原任大臣,則議政府領議政臣沈煥之以爲,臣之向日獻議以爲,再虞祭與冬至祭,兼行于行宮,返虞後間一日,行三虞祭於魂殿,恐無違於禮節云,則今又伏承下詢之命,而未有所考於禮經之文,不敢偏主淺見,亦不敢遽改初議矣云。左議政臣李時秀以爲,臣之愚意以爲,返虞而不卽行祭,則或恐有違於虞而安之義,妄有臆對,更詢有命,諸大臣之議,亦旣僉同,不敢强主初見矣云。右議政臣徐龍輔以爲,諸大臣之議,皆以兼行於行宮爲宜云,臣之初議,亦不外此,今於更詢之下,無容贅說矣云。領中樞府事臣李秉模以爲,臣素昧禮學,今於更爲俯詢之下,有不敢臆對,而獻議中,兼行於行宮之論,揆以禮意,最似近之,伏惟上裁云。時原任大臣之議如此矣,敢啓。傳曰,依此爲之。
金近淳,以兵曹言啓曰,今十月十四日,一番羽林衛番次,該番將未差之代,依例口傳差出,何如?傳曰,允。
兵曹口傳政事,以尹孝儉爲羽林將。
上護軍李得臣疏曰,伏以,惟天降割,我大行大王奄棄臣民,如喪之慟,八域惟均,而月朔五更,時節屢換,玄宮啓靷,只隔數旬,盛德光輝,又將永閟於世矣。伏惟我殿下出天之孝,靡所涯極,殿宮止慈之懷,無以慰勉,哀慕日深,受損必多,區區下情,實不勝悲慮之至。仍伏念,臣之事我先王,三十有五年,一身之終始成就,無不貽憂於先王,先王之所以庇保臣甄拔臣者,憫念愛護,到于今如一日,仰承於淸燕之暇,俯存於顚沛之際者,眞所謂家人父子也,歷數廷紳,蒙被如臣者,更有幾人哉?殆若天地之無不覆燾,而造化則曲遂於臣身,雨露之無不涵濡,而滋潤則最偏於臣身,孤寒而崇顯,險巇而康莊,臣得保有今日矣。高天厚地,未足喩其萬一,而臣實無狀,涓埃莫報,徒荷曠世之洪造,奄罹崩天之巨創,而又不能辦一死,以下蓐螻蟻,冥然頑然,此何人斯?惟是敦匠之任,卽臣終事之地,才具不暇揣量,奔走庶爲報效,含哀茹痛,晨夕憧憧,少自附於自盡之義,而忽於此際,伏奉恩命,進臣秩爲崇政大夫,仍畀臣以正使之任,臣之無似,顧何足備數於人,而迺殿下念先朝任使之久,侈今日陞擢之寵,俯仰今昔,血涕無從,繼以慙惶震越,莫知所以自措。嗚呼,臣遭際先朝,亦嘗廁跡於卿列矣。蚊山僬鼎,尙懼不克負荷,日夕凜凜,如臨淵谷。八座之班,已是濫陞,而進一步則尤峻,專對之才,孰非掄揀,而在上价則尤重,上之所以授之,下之所以受之,其不可苟然也,決矣。況明主嚬笑,亦所愛惜,而爵賞之重,有不可忽,初元用舍,尤係難愼,而聽聞攸關,實非細故。臣安敢貪冒寵榮,晏然承當,下而速匪據之誚,上而累維新之政哉?玆敢仰首鳴號於嚴廬之下。伏乞聖慈,諒臣言之非出飾讓,念公器之不可濫授,特許收還臣新加職秩,俾私分安而官方重焉。臣無任云云。答曰,省疏具悉。卿其勿辭行公。
庚申十月十一日未時,上御誠正閣。召對入侍時,參贊官曺錫中,檢校直閣金近淳,侍讀官閔命爀,檢討官朴鍾淳,假注書呂東植,記事官李存秀·洪奭周,以次進伏訖。上曰,讀之。命爀讀自禮記曰孝子之有深愛者,止不許友以死。上曰,下番讀之。鐘淳讀自禮記曰父母在,止唯而起。上曰,參贊官讀之。錫中讀自士相見禮,止口澤之氣存焉爾。連讀下段,上曰,止之,閣臣讀之。近淳讀自內則曰父母有婢子,止而況於人乎。上曰,注書讀之。賤臣讀自內則曰舅沒則姑老,止加於父兄宗族。上曰,上番翰林讀之。存秀讀自曾子曰父母愛之,止起敬起孝。上曰,下番翰林讀之。奭周讀自曲禮曰子之事親也,止必不果。連讀下段,上曰,止之,文義爲之。命爀曰,此章云如不勝,如將〈失〉之,事親之道,固非一端,而人君之孝,繼述爲大。凡於政令施措之際,必以繼述爲心,執玉奉盈,洞洞屬屬,猶恐或違於先王貽燕之謨,以奠國家盤泰之基,是臣區區之望也。上曰,好矣。下番亦陳之。鍾淳曰,此章云聽於無聲,視於無形,蓋無聲與形者,固無足以聽之視之,而此云視聽者,非眞視聽也,乃以心揣知之謂也。天下之心,其理則一也,況父子之心乎?孝子之於父母,乃是至誠所在,故親心之所在,則雖無聲與形,而若有所視聽焉。此章卽指人子左右就養之節,而以人君言之,則可以喫緊體驗於繼志述事之道矣。大抵先王志事之發於絲綸政令者,則知之不難,而不見於絲綸政令者,必也視無形聽無聲,然後方可以得知親心之順與不順,而繼述之矣。且小學之道,雖自天子達於庶人,而此書則多論少事長·賤事貴之節。故在帝王家,亦多行不得處。然其事則殊,而其理則無異焉。若窮其理而得其意,則雖事之不可行處,可以推類而體行焉。如食饗不爲槪,亦非人君之事,然究其意則在乎順親心焉,不師其事而師其意,則亦可以推行於他事矣。不但此一事爲然。小學書中,如此等處最多,每當節目間不可行之事,必求其意,而推類而行之,似好。故敢達矣。上曰,其言,甚好矣。參贊官亦陳之。錫中曰,上下番所奏繼述之語,誠爲好矣。先朝二十年盛德大業,史不勝書,何莫非我殿下所當繼述者,而親賢士大夫,遠宦官宮妾,卽我先朝出治成化之本,而今日之最先鑑法者也。昔在丁巳,我殿下以是書開講之初,臣猥隨邇班,獲覩盛禮,而伏聞殿下解釋隆師親友之義,若曰群臣卽友也,臣攢手欽歎,退而相慶,竊以爲宗社無疆之福,自此伊始矣。親賢之義,殿下旣已知之,今當嗣服典學之初,雖平日所未及知者,惟當講究體行,況於所已知者,何難推而行之乎?先從此一言上用工力踐,期有實效,則繼述之道,無〈過〉於是,伏望留意加勉焉。上曰,閣臣亦陳之。近淳曰,此篇數三大文,全言孝之一事,而三年無改之訓,註云在所當改而可以未改者耳。蓋孝子之心,雖於當改之事,尙且不忍遽改,況不當改之事,非特三年,雖終身無改,可也。此篇下段云,將爲善思,貽父母令名,將爲不善思,貽父母羞辱,其所以勉人爲善之心者,切矣。夫欲爲善,不欲爲惡之心,人皆有之,而若於臨事時,必以爲善爲惡,皆有所貽於父母爲心,則好善而必爲之,惡不善而必不爲之矣。上曰,好矣。上曰,此云不登高,孔子之登泰山而小魯,是父母不在時乎?命爀曰,不登高云者,非必指高處,卽不履之謂也。泰山雖高,孔子必不履危矣。近淳曰,登高臨深,卽謂履也。孔子雖登泰山,似不履危也。命掩卷。近淳曰,今番標信入于退壙之時,內閣牙牌及符信,亦當同爲入之乎?上曰,依此爲之也。錫中曰,明日請諡告由,領議政當爲獻官,而諡冊寶內出時,亦當進參,受香時,恐有相値之慮。當於冊寶內出後,獻官親受於香室乎?該房承旨當奉香祝,詣明政殿,以傳於獻官乎?上曰,獻官親受於香室,可也。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
柳相祚啓曰,行大司憲李直輔,持平金秀臣在外,執義柳畊,掌令吳翰源·柳河源呈辭,持平李垿未肅拜,監察茶時之意,敢啓。傳曰,知道。
傳于曺錫中曰,同副承旨馳詣宗廟·永寧殿,奉審摘奸以來。
傳于金近淳曰,右承旨入侍。
傳于金宗善曰,召對爲之。
金宗善,以國葬都監摠護使意啓曰,本都監郞廳具悌元,身病猝重,勢難察任,改差,其代前郡守鄭東杓差下,仍令該曹,口傳付軍職,冠帶常仕,何如?傳曰,允。
兵曹口傳政事,副司果鄭東杓單付。
柳相祚,以義禁府言啓曰,咸鏡道甲山府遠配罪人李漌,發遣府羅將,所到處拿來,嚴刑一次,全羅道珍島郡金甲島絶島定配事,已爲草記蒙允矣。罪人李漌,今已拿來,所當依前草記,嚴刑發配,而渠以劇逆之干連,暗地逃還,冒入城闉,情極狡惡,其在杜後弊之道,不可尋常處之。爲先具格嚴囚南間,其逃躱情節,待開坐,嚴訊取招以聞之意,敢啓。傳曰,依前草記擧行。
庚申十月十二日辰時,上詣殯殿。親行朝奠入侍時,行都承旨李集斗,假承旨金載翼·韓用鐸,左承旨金羲淳,左副承旨柳相祚,同副承旨曺錫中,假注書趙鐘永·呂東植,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·南公轍·尹行恁,檢校直閣沈象奎,以次侍立訖。時至,左通禮跪啓出次。上具衰服,出廬次門,入殯殿門,詣褥位。引儀唱俯伏哭。上俯伏哭。引儀唱止哭。上止哭。左通禮啓三上香,集斗奉香,錫中奉爐,三上香訖。左通禮啓執盞·獻盞,羲淳執盞,載翼·用鐸·相祚,以次獻盞,三獻訖。引儀唱哭。上哭。引儀唱止哭。上止哭。仍詣中排設廳東褥位上。內差備官詣幄內,奉諡冊·諡寶·哀冊,以次傳于集斗,執事者擧案進跪,集斗奉安冊寶於案。領議政沈煥之詣幄前,集斗奉冊函,跪傳于煥之,煥之奉置於案。集斗又奉寶盝,跪傳于煥之,煥之又奉置於案。煥之降復位。執事奉冊寶,由中門出。上鞠躬祗迎訖,出殯殿門,至弘化門外,乘輿還內。煥之與各差備,奉置冊寶於綵輿,陪奉以行。諸臣以次退出。
庚申十月十二日辰時,上御熙政堂。右承旨與勸講閣臣入侍時,右承旨金近淳,假注書呂東植,記事官李存秀·洪奭周,一提學金載瓚,檢校直提學李晩秀,原任直閣金祖淳·南公轍·尹行恁,以次進伏訖。載瓚等曰,侵早親奠,勞動旣多,哀慕中聖體,若何?上曰,一樣矣。上讀新受音中庸首章竝集註一遍訖。載瓚解釋以奏。晩秀曰,大學·中庸,皆是傳授心法之書也。大學言學者之事,中庸言敎者之事,首章盡一篇之意,於此若加玩味,則可知全書之大旨。其着工處,則在乎戒愼恐懼四箇字,雖是聖人之極工,而其實則非高遠難行之事也。仍讀大文十遍訖。上曰,戒愼乎所不覩,恐懼乎所不聞,何謂也?晩秀曰,見聞之後,不待乎更加戒懼,而未見聞之前,尤不可不先爲戒懼,此卽未發時涵養工夫也。上曰,莫見乎隱,莫顯乎微,何謂也?晩秀曰,一念萌動處,雖至微至細,而是非善惡之幾,已著於此,其端則微,而卽著大之本也。上曰,和字之意,何所指也?晩秀曰,中者萬事之本,和者萬事之用也。發而中節,無有乖戾,是所謂和也。仍命退,諸臣以次退出。
庚申十月十二日午時,上御誠正閣。召對入侍時,參贊官金羲淳,檢校直閣沈象奎,侍讀官申絢,檢討官朴鍾淳,假注書趙鐘永,記事官李存秀·洪奭周,以次進伏訖。上曰,讀之。絢讀小學,自祭義曰霜露旣降,止不造燕器。上曰,下番讀之。鍾淳讀自孔子謂曾子,止患不及者未之有也。上曰,參贊官讀之。羲淳讀自孔子曰父母生之,止猶爲不孝也。上曰,閣臣讀之。象奎讀自孟子曰世俗所謂不孝,止莫大於不孝。上曰,文義爲之。絢曰,此章則專以祭義祭統中奉祭之道,引據爲說者也。帝王之孝,莫大於祀典,而祀典之所先者,誠敬是已。故其辭懇惻,其禮肅敬,其意洞洞屬屬,有不敢自懈者矣。是以誠敬篤于情,著慤盡其義,則身親莅之與有故使人,有何所異於其間哉?若言其帝王所以奉祭之道,則尤與匹庶不同。故有簠簋焉,有籩豆焉,有幣帛·圭璧焉。其儀文之繁縟,節目之纖細,有不可勝數,而統以言之,卽亦爲孝子之疏節而已。然則所當先所必重者,臣所謂誠敬二字,此也。誠敬之於事物,何處不緊要,而至如奉祭祀先之事,則焄蒿悽愴,其理有感通者,尤豈非較襯切至者乎?伏願殿下,每以誠敬洞屬存諸心,而不以禮數儀節爲其拘焉。禮數儀節,卽亦誠敬之所寓,則固所自盡處,而臣所爲說者,或恐有偏重之慮而然矣。惟殿下體念焉。上曰,其言,好矣。下番亦陳文義,可也。鍾淳曰,此言天子·諸侯·卿大夫·士庶人之孝,其節有五,而其於諸侯之孝也,有曰制節謹度,滿而不溢,此言有味,所關甚緊。蓋至尊之位,其高何如,千乘之奉,其富何如?以言其滿,莫過於此焉。物之盈滿,君子所戒,觀於水之盈滿則溢,儘乎處盈之至難也。故此個制節謹度四字,卽爲處盈之要道。制節者,制禮節之謂也,謹度者,謹法度之謂也。如欲制禮節,則制之爲字,非但禮節然也,制財節用之義,亦存乎其間。凡於先王成憲,謹遵而愼守之,滿而不溢,盈而不損,以致繼述之美,則可以仰慰殿宮之心,而其爲人君之孝,亦何加焉?伏願留念焉。上曰,好矣。參贊官爲之。羲淳曰,上下番所奏,誠好矣。大抵一篇之旨,摠論孝道之節目,而帝王以下五句節,卽以地位爲言者也。地位則雖殊,而孝道則無異。其謂帝王之孝者,以其有宗廟·社稷·民人之責,而爲能善保之也。然而奉先養生,庶人亦同,惟在觸事推移之如何耳。凡孝道之本,亦出於禮,禮也者,豈不以其節文於天理人情所不能已者故耶?當此之時,我殿下哀號攀擗,孝思皇皇,祭之以禮,爲盡其情者,臣固不待於言,而踐位行事,隨處體慕,使先王未卒之志,無一不繼承而興復之,則是亦可謂禮之節文處。伏願殿下,每念在此,以此而爲孝焉。上曰,其言,好矣。閣臣爲之。象奎曰,統論孝道,則孝有大小焉,亦有始終焉。帝王之尊,匹庶之賤,地處逈絶,若不相同,而所相同者,實爲多焉。身體髮膚,受之父母,則帝王與匹庶同,立身揚名,以顯父母,則亦帝王與匹庶同。不敢毁傷者,孝之始也,以顯父母者,孝之終也,孝之始者,亦非小也,而比之於孝之終者,則反爲之小,此豈非立身揚名,以顯父母者,眞正是孝之大者耶?然則不能先立其身,將無以盡充孝道而身立然後,道可以行矣。苟其愛敬,足乎其身,以之施於一家,刑于四海,使行道之效,蔚然可見,則是所謂善繼善述也,亦所謂以顯父母也。今殿下履大寶之位,有行道之責,而其所以立身揚名,光前繼後之盛,臣竊望焉。伏願殿下,一念孜孜焉。上曰,所奏,甚好矣。仍命退,承史諸臣以次退出。
上在昌德宮廬次。
夜二更三更,月暈。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
曺錫中啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿牌不進罷職傳旨,傳于曺錫中曰,只推。
曺錫中啓曰,行大司憲李直輔,持平金秀臣在外,執義柳畊,掌令吳翰源·柳河源,持平李垿牌不進,監察茶時之意,敢啓。傳曰,知道。
傳于金宗善曰,右副承旨入侍。
傳于李集斗曰,右副承旨許遞,前望單子入之。
承旨前望單子入之,朴宗輔落點。
李集斗啓曰,新除授右副承旨朴宗輔,卽爲牌招,何如?傳曰,允。
傳于柳相祚曰,召對爲之。
李集斗啓曰,右承旨金近淳,今日不爲仕進,卽爲牌招,何如?傳曰,與左承旨·左副承旨許遞,前望單子入之。
承旨前望單子入之,趙恪·李日運·洪樂淵落點。
李集斗,以禮曹言啓曰,因大臣收議,再虞祭行於華城行宮事,命下矣。取考謄錄,則初虞·再虞,若行於山陵,神帛埋安之禮,行於魂殿三虞祭後,已有前例,今亦依此磨鍊,何如?傳曰,允。
李集斗,以禮曹言啓曰,來十一月初七日,行孝元殿再虞祭,與冬至祭,兼行於華城行宮事,收議大臣,草記啓下矣。再虞祭祝文中,冬至祭兼行之意,措辭添入事,分付,何如?傳曰,允。
李集斗,以禮曹言啓曰,孝元殿六虞祭,來十一月十五日柔日行事,已爲啓下,而適與望祭相値矣。朔望若値別祭,則只行別祭事,旣有禮文所載,今亦依禮文,只行虞祭,而祝文中措辭添入事,分付,何如?傳曰,允。
曺錫中,以兵曹言啓曰,兼司僕將柳鎭爀,素患疝氣,當寒添劇,時月之內,無望供職,呈狀乞遞。領軍之任,不可待其差復,今姑改差,何如?傳曰,允。
曺錫中,以義禁府言啓曰,罪人李漌,有依前草記擧行之命,故方欲嚴刑發配矣。卽接入直都事所報,則以爲今日罪人饋飯時,守直羅將,以食器內諺札捉納,故取見其措語,則以爲只以爲見九十病母,冒死逃還,納供,勿爲雜談爲宜云。王獄事體,何等嚴重,而敢以諺札,無難相通,乃有此現捉之境,事之驚駭,莫此爲甚。此而仍置,後弊難防。罪人家僮及當該府隷,竝令該曹嚴覈得情,李漌刑配,則姑待秋曹究覈決末後擧行,何如?傳曰,豈有如許變怪?入直都事,先汰後拿。李漌,何待秋曹究覈?爲先嚴問,刑推得情,家僮及府隷,亦卽嚴覈以聞。
庚申十月十三日辰時,上御熙政堂。右副承旨與勸講閣臣同爲入侍時,右副承旨金宗善,假注書趙鐘永,記事官李存秀·洪奭周,檢校直提學李晩秀,原任直閣尹行恁,以次進伏訖。上讀前受音一遍,次讀新受音竝大註,自仲尼曰君子中庸,止第五章子曰道其不行矣夫,一遍訖。晩秀解釋文義以奏後,行恁曰,中之爲字,非指一處一物而已,事事物物,莫不有中。如以卽今所臨講之熙政堂爲言,則御座處爲是堂之中,而若又以闕中之中爲言,則熙政堂又不得爲中,他殿·他堂之爲闕中之中者,始得爲中,隨處而在,莫不然矣。晩秀曰,中若偏執爲說。則非中也,不但方所之然也,亦有事理之如此者。如夏則着袷衣,冬則着厚衣,爲衣服之各適其宜,各適其宜者,卽所以爲中也。上曰,不明與不行,則其旨各異,而知愚賢不肖之過不及則皆互言之,以其同乎故耶?晩秀曰,然矣。知愚之過不及則屬於知邊,賢不肖之過不及則屬於行邊,而知與賢之過,愚與不肖之不及,則其實相似矣。上曰,無忌憚之謂者,何也?行恁曰,任意爲之之謂也。若其當事放肆,任意爲之,則與戒愼恐懼,豈非相反乎?晩秀曰,如是故聖人雖已躋於道德之盛,恒日兢兢,未敢放念者此也。上曰,民鮮能久矣者,何也?晩秀曰,三代以後,能行此道者,無之云者也。不曰無能而曰鮮能者,聖人之言,不欲迫切故矣。上讀十遍訖。晩秀曰,上諡告由,當行於景慕宮,而受香則以告由前一日爲之,似好矣。上曰,依此爲之。晩秀曰,因山時所用儀器購納人,旣筵稟請賞,而又有問辰鍾·渾蓋通儀·象限儀,來納者各二人,俱是莫重所用,不可異同。自本監從其所願,一體施賞,何如?上曰,依爲之。出擧條行恁曰,今番因山時所用魚物中,綿魚一種,以其非節,無以進排云。惠廳行會,卽按丙申已例而然,宜有變通之道。以秀魚從便代封事,分付畿營,何如?上曰,依爲之。出擧條行恁曰,發靷時騎馬,則以闕外爲始,毛具則以滿縇揮項許着之意,分付於都監,似好矣。上曰,依此爲之。仍命退,承史·諸臣以次退出。
庚申十月十三日午時,上御誠正閣。召對入侍時,參贊官柳相祚,檢校直閣沈象奎,侍讀官申絢,檢討官閔耆顯,假注書趙鐘永,記事官李存秀·洪奭周,以次進伏訖。上曰,讀之。絢讀小學,自禮記曰將適公所,止踧踖如也。上曰,下番讀之。耆顯讀自禮記曰君賜車馬,止不可則止。上曰,參贊官讀之。相祚讀自子路問事君,止不更二夫。上曰,閣臣讀之。象奎讀自曲禮曰男女非有行媒,止視諸衿鞶。上曰,文義爲之。絢曰,此言明君臣之義,而皆人臣事君之道也。別無文義之可奏,而雖在君上之位,必知此箇臣道,然後可以知所擇臣,亦可以知所使臣矣。其曰君使臣以禮者,其意甚好。大抵君臣之際,如天地之夐絶,至難於通接者也。若究其通接之道,則言語體貌,非爲禮也,誠信相孚,卽其禮也。來其言而進之,達其情而交之,假之以顔色而翕受之,雖使有不可用之言,不可採之計,必也優容而顧藉之,以爲使臣以禮之道,則爲其臣者,亦豈不欲自盡其忠於君上者乎?惟殿下深念焉。上曰,好矣。下番爲之。耆顯曰,此言事君之義,而君上之需用臣者,專在於導率而已。夫所謂勿欺也而犯之者,其意甚好,此爲人臣者萬世必法之格言也。人臣之愛其君,情志交孚,莫不願忠而勿欺也,而勿欺則猶可能也,犯之則爲極難。等級隔如天壤,威嚴加於雷霆,雖有眷眷款款,納君無過之忠臣直士者,而犯顔諫爭,少無回避,殆不知其臣分之莫嚴,則未可人人而易爲論者也。是故古之哲辟賢君,必思來諫之道,而使許其犯之也。事違於志而不以爲罪,言逆於耳而不以爲棄,上下自然而交濟,情志自然而流通,忠言日進,君德日就,則是非但其臣之能犯而已,使之犯之者,豈非其君上導率之效耶?惟殿下深留聖念焉。上曰,好矣。參贊官爲之。相祚曰,君使臣以禮,臣使君以忠者,誠非有他義也。卽誠敬二字是也,而萬事萬物,豈有出於誠敬之外者耶?禮也忠也,亦由其誠敬之效,而就其二字之中,誠則自敬,君使臣以誠,臣亦不得不事君以誠矣。伏願殿下留念焉。上曰,所奏,亦好矣。閣臣爲之。象奎曰,下番玉堂所奏,誠甚好矣。勿欺也與犯之也,皆是臣道之所難,而但勿欺則君上或有好之者,犯之則君上或有不好之者,以其勿欺則近於孚信,而犯之則實爲猥濫故也。後世人臣,多從其君之所好,不從其君之所不好,故勿欺者或有,而犯之者絶少。然而其所謂勿欺者,非眞箇勿欺,故不能犯耳。究其實則犯之之義,固自在於勿欺之中。若使其君,有翕受敷施之德,藹然於臣隣之間,則其爲臣者,亦必竭誠盡忠,思所以報答。故如習容觀玉聲書思象笏之類,雖是禮數之節,而皆出於不欲欺之一段誠意中者也。以是及其進於君所,可否吁咈,各盡其知,君有受諫之美,臣有進諫之風,而歷觀千古,世非無良臣直士也,其言之無可稱道者,不能先盡於勿欺之道,故亦無能犯之者矣。此豈非人君所可監戒處乎?惟我殿下深念焉。上曰,所奏,甚好矣。上曰,習容觀玉聲者,何意也?絢曰,人臣齋戒積誠,故當其入覲君所之前,先習容貌威儀者此也,玉聲有節度,然後威儀可觀故也。耆顯曰,心積誠敬,則著於外者,自然齊整矣。上曰,進思盡忠,退思補過云者,何義歟?其或有進退二字分屬之義耶?象奎曰,進退二字,蓋是兼包之義,似無別般分屬者矣。絢曰,閣臣所奏,好矣。上下文勢,卽所以互相發明者矣。上命退,承史諸臣以次退出。
上在昌德宮廬次。
夜四更五更,灑雨下雨,測雨器水深二分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
洪樂淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于曺錫中曰,同副承旨入侍。
傳于朴宗輔曰,明日望奠,當親行矣。
以大司諫成鼎鎭,司諫金熙采,獻納尹命烈,正言鄭㝡成·李東萬,執義柳畊,掌令吳翰源·柳河源,持平李垿牌不進罷職傳旨,傳于洪樂淵曰,只推。
洪樂淵啓曰,行大司憲李直輔,持平金秀臣在外,執義柳畊,掌令吳翰源·柳河源,持平李垿牌不進,監察茶時之意,敢啓。傳曰,知道。
傳于朴宗輔曰,召對爲之。
朴宗輔,以弘文館言啓曰,本館下番副修撰臣閔耆顯,以夜對冊子問議于領事事,晝仕出去之意,敢啓。傳曰,知道。
朴宗輔,以弘文館言啓曰,夜對冊子,依例問議于領事之意,纔已筵稟蒙允矣。臣閔耆顯,就議于領事,則領議政臣沈煥之以爲,夜對冊子,先以國朝寶鑑進講,似好矣云。左議政臣李時秀以爲,夜對冊子,以國朝寶鑑爲定,儘是合宜矣云。右議政臣徐龍輔以爲,來頭召對,不可不以綱目進講,夜對冊子,則以國朝寶鑑爲定,似好矣云。領事之議如此,何以爲之?敢啓。傳曰,依此爲之。
以忠淸監司尹光顔狀啓,溫陽郡守林周喆,今月十一日遭母喪,其代令該曹各別擇差,催促下送事,傳于李集斗曰,令該曹口傳差出。
吏曹口傳政事,以李觀城爲溫陽郡守。
兵曹口傳政事,副護軍金近淳。
吏曹口傳政事,以金基彦爲宗廟令。
洪樂淵,以兵曹言啓曰,今十月十七日二番羽林衛番次,該番將未差之代,依例口傳差出,何如?傳曰,允。
兵曹口傳政事,以元永龜爲羽林將。
禁府啓目,粘連觀此慶尙監司金履永啓本,則以爲,今此就捕三漢中,李以三段,南山會飮,初旣同參,猫降凶言,亦已諦聽,而未有驚憤立異之擧,隨往村家,發丁之際,脅從之罪,在所難逭,而奔告時鋼,語無相左,隨到官門,勢似不及是白遣。張海三段,産婦救護,可欺其方,凶言不聞,勢或無怪,而吐谷搜丁,旣在渠家,唐田避匿,亦无明證兺除良,自知負罪,脫身逃躱,俱添罪上之罪。右項兩漢,雖從惟輕之典,當與孫乧嚴等三十三人,一例勘斷是白遣。全介不段,隨往與否,傍證無人,渠所發明,雖難準信,而去因雇主之替送,又値黑夜之獨後,則冒雨追往,未必甘心,欲從旋返,似出眞情,癡騃牧豎之徑怯逃躱,不是異事,則比之兩漢,差有間焉,從輕酌處,恐未知何如是白乎乙喩,令該府稟處亦爲白臥乎所。今此李以三·張海三等段,道啓論斷,旣甚的確,更無可論是白乎旀。全介不段,替送旣因於雇主,則昏夜冒雨,不欲追往,可見蒙騃之實狀,惶怯逃躱,不是異事,比之李·張兩漢,果有間焉,從輕酌處,實爲得宜,竝依啓聞施行爲白乎旀。罪人玄慶段,閱月在逃,尙未捕捉,國綱所在,萬萬寒心。當該不飭之道帥臣,從重推考,各鎭營將及兼營將守令不謹詗捕之罪,有難容貸,竝捧現告拿問嚴處。分付左右捕廳及各該道,多般跟捕,刻期捉得,窮覈處斷,何如?判付啓,依允。
禁府啓目,罪人李漌原情云云。啓辭內辭意,發問目嚴刑究問,則其所納招,只稱爲見老母,而諸般情節,忍杖抵賴,終不直陳,究厥情狀,尤極獰頑。更加嚴刑,期於得情,何如?判付啓,待日次加刑,依前草記,定配爲良如敎。又啓目,前禁府都事李檍原情云云。傳旨內辭緣,泛稱遲晩,刑推得情,何如?判付啓,放送爲良如敎。
刑曹啓目,罪人李漌傳食良女阿只,望門守直羅將李大寬等原情云云。待諸囚究竟,自臣曹從重科治,何如?判付啓,別無更問之端,竝只放送爲良如敎。
朴宗輔啓曰,奏御文字,何等審愼,而嶺南道帥臣推考傳旨,誤書以入,臣之矇然捧入,不勝惶悚,而當該注書,所當重勘,本院請推之外,無他可施之罰,何以爲之?敢稟。傳曰,注書汰去,捧納承旨遞差,前望單子入之。
承旨前望單子入之,鄭尙愚落點。
朴宗輔啓曰,臣與右副承旨趙恪伴直矣,纔已遞差出去,伴直無人,同副承旨曺錫中,卽爲牌招,何如?傳曰,允。
朴宗輔,以國葬都監摠護使意啓曰,因山時道路·橋梁摘奸事,本都監堂上,都廳郞廳與頓遞使,兵曹·工曹堂上·繕工監提調各一員,今月十八日出往,而祭器及表石,當一體陪進矣。凡諸等事,依例擧行之意,分付京畿監司處,何如?傳曰,允。
洪樂淵,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別嚴飭之意,敢啓。傳曰,知道。
洪樂淵,以訓鍊都監言啓曰,今十月十五日,魂殿望祭·朝奠兼行時,因兵曹節目,東營軍四十五名,哨官安弘燁,集春營軍四十五名,哨官金宗赫率領,弘化門外左右邊,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
洪樂淵,以御營廳言啓曰,本廳把摠鄭宅昌,身病甚重,勢難察任,改差,何如?傳曰,允。
庚申十月十四日辰時,上御熙政堂。同副承旨與勸講閣臣入侍時,同副承旨金近淳,假注書呂東植,記事官李存秀·洪奭周,原任直閣金祖淳·南公轍,以次進伏訖。上讀前受音一遍訖,仍讀新受音,自子曰舜其大知也歟,止中庸不可能也,竝讀集註一遍訖。祖淳解釋文義以奏。祖淳曰,顔子之所以爲顔子,專在擇之一字。擇乎中庸,旣甚難,擇之而得一善,又爲難,旣得之而眷眷服膺,爲尤難,服膺而勿失之,又爲尤難,一節難如一節了,學問之道,只在擇之而勿失之而已矣。上讀十遍訖。祖淳曰,臣以兼帶內醫院事,有仰奏者矣。仍奏曰,御醫秦泳,方在木川縣任所矣。在前御醫之作宰者,道里稍遠,則皆與畿邑守令相換,今亦依例,令該曹相換,何如?上曰,依爲之。出擧條仍命退,諸臣以次退出。
庚申十月十四日午時,上御誠正閣。召對入侍時,參贊官李日運,侍讀官申絢,檢討官閔耆顯,檢校待敎李存秀,假注書趙鐘永,記注官金景煥,記事官洪奭周,以次進伏訖。上曰,讀之。絢讀小學,自禮記曰夫婚禮,止人之序也。上曰,下番讀之。耆顯讀自內則曰禮始於謹夫婦,止莫敢當夕。上曰,參贊官讀之。日運讀自男不言內,止不通衣裳。上曰,閣臣讀之。存秀讀自男子入內,止女子由右。上曰,文義爲之。絢曰,此言夫婦之禮,而夫婦有別,卽五倫之一也。五倫之於人也,何莫非爲重,而夫婦所以尤有重焉者,觀於經傳之上,聖人所訓,特詳且明,詩首關雎,書稱釐降,易始乾坤,皆此之義也。大抵帝王齊家之法,固非一端,而若欲治平天下,則修身卽其爲本矣。聖賢千言萬語,莫不以修身爲本,而誠意正心,又所以修身之本也。大學所云,自天子以至庶人,壹是皆以修身爲本者,政是包得齊治平之義,而齊家之道,則自夫婦之禮,爲之造端焉。伏願殿下,以此修身之本,取監於齊治之訓,無徒以夫婦婚禮之節焉而已,則臣所區區之望也。上曰,好矣。下番爲之。耆顯曰,小學之灑掃應對,盡言其蒙養之工,而於此則男女家室之道也。其由淺入深,自小及大之敎,至要且妙,有足監法,而修身齊家,以至治平之效,莫不自此始矣。伏願殿下,以修身齊家四箇字,爲始着工,則其效也自當至於聖人之極功,帝王之美業矣,臣竊望焉。上曰,其言,亦好矣。參贊官爲之。日運曰,夫婦人倫之始也,比諸天德,則剛柔配合,品物生成焉。匹庶之賤,尙有此個道理,況於帝王之尊乎?修身之效,所初見處,卽在齊家,而齊家以至治國,卽次第事也。惟殿下以齊家爲治平之本,以修身爲齊家之本焉。上曰,所奏,亦好矣。閣臣爲之。存秀曰,此以下皆言夫婦之道,而以言乎帝王之貴,則宮中之敎,以及於朝廷,自內由外,其化如此。雖有周官之法制,必須有關雎之德,然後可以行焉。故國之本則家也,家之本則身也。聖人亦曰造端於夫婦者,以其燕閒幽獨之中,自有盛德之可觀者故也。禮之於人君也,其用之無所不周,而有朝廷之禮,有宗廟之禮,皆百官萬民之所以觀感而化成者也。若不於燕閑之際,幽獨之中,以禮自牧,愼懼兢兢,則著於外及於遠者,又安能純一精白,以致其齊家治平之功乎哉?惟殿下必自愼獨之地,先須慥慥加念焉。上曰,所奏,好矣。上曰,男左女右,卽是當然,而此言男右女左,何也?耆顯曰,右者卽道路之上邊也。男由高而女由卑,自有意義。觀於左傳楚人尙左之語,可推中原人以右爲上矣。絢曰,法講始後,當有夜對,而冊子姑未講定矣。問議於領事,以爲預定,似好矣。上曰,依此爲之。仍命退,承史諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
望奠後,大殿·大王大妃殿·王大妃殿·惠慶宮·嘉順宮,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹長官單子問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
鄭尙愚啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
鄭尙愚啓曰,左邊捕盜大將李儒敬,以轝士大將運軍點考次,今方慕華館出去矣,所佩命召及大將牌傳令牌,何以爲之?敢稟。傳曰,仍佩往來。
朴宗輔啓曰,明日上諡殯殿及改銘旌後別奠百官入參時,弘化門外排立次,東營·集春營入直軍除出,標信請出之意,敢啓。傳曰,知道。
傳于朴宗輔曰,明日朝奠·別奠,當親行,該房知悉。
傳于李集斗曰,做錯非細,當該承旨竝遞差。
鄭尙愚啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
備忘記,因山隔月,卿宰·侍從及文蔭·武堂上被謫蒙放人以下,罪名竝蕩滌敍用。
趙民和汰去代,以尹致永爲事變假注書。
尹致永有頉代,以兪應煥爲事變假注書。
鄭尙愚啓曰,弘化門外排立軍解嚴,標信請出之意,敢啓。傳曰,知道。
李集斗,以吏曹言啓曰,黃海監司鄭日煥移文內,鳳山郡守李得駿請由上京,今旣跨朔,尙不還任,催促下送云,故自臣曹屢度催促,則以爲,重得泄痢,氣息喘急,症勢日漸危篤,萬無還任之望云,其身病旣如是沈重,則公務方殷曠官甚悶,不可遲待,其差歇罷黜,何如?傳曰,允。
有政。吏批,判書徐邁修進,參判曺允大進,參議沈象奎進,行都承旨李集斗進。啓曰,臺諫闕員,今當差出,而擬望之人乏少,外任竝擬,何如?傳曰,允。以兪岳柱·金近淳爲承旨,趙鎭寬爲大司憲,金啓洛爲大司諫,高宅謙爲執義,金銑爲司諫,趙恒鎭,兪鉉章爲掌令,任厚常爲持平,李東埴爲獻納,崔履亨·李基憲爲正言,李儒慶爲兵曹參判,朴崙壽爲刑曹參議,李晩秀爲藝文提學,尹慶曾·成時柱爲禁府都事,吳熙常爲掌樂主簿,徐畊輔爲漢城主簿,任聖尹爲鳳山郡守,仁同縣監單李甲會,降號事承傳。
再政。以趙得永爲應敎,宋應圭·南度中爲兵曹佐郞,閔昌爀爲成川府使。
兵批,判書金祖淳進,參判李儒慶未肅拜,參議朴奎淳病,參知洪樂游入直,行左承旨鄭尙愚進。以柳孝源·姜彝正爲副摠管,韓永祺爲兼司僕將,姜柱老爲五衛將,金垣爲慶熙將,李光春爲景福將,沈豐祖爲都摠都事,李栢然爲南兵使,吳文常爲全羅右水使,元永麟爲淸州營將,金守基爲永宗僉使,僉知三單,元永龜·尹孝儉·李夏保,上護軍宋煥箕,大護軍李直輔,護軍李翊模,副護軍徐有聞·金羲淳·金觀柱·李日運·崔獻重·柳相祚·趙恪·洪樂淵·成鼎鎭·李宅永,副司直柳畊·金熙采·柳河源·吳翰源·尹命烈·李垿,副司果鄭㝡成·李東萬。
李集斗啓曰,新除授左副承旨兪岳柱,右副承旨金近淳,竝卽牌招,何如?傳曰,允。
以司諫金銑,正言崔履亨·李基憲,掌令趙恒鎭,持平任厚常牌不進罷職傳旨,傳于鄭尙愚曰,只推。
吏曹口傳政事,尙衣別提李元培,莊陵令沈景文相換,木川縣監秦泳,陰竹縣監李彦五相換。
鄭尙愚,以備邊司言啓曰,卽見全羅監司金達淳災實分等狀啓,則光州等二十五邑一鎭置之稍實,全州等二十八邑置之之次,尤甚名色,不爲擧論,仍以爲,事目災七百五十結外,不足災七千三百四十二結十八負三束,特許加劃,後錄條件,竝請令廟堂稟旨分付矣。其一,之次邑稅太同拯劣米太代錢限明秋停退事也,其一,推奴徵債限明秋防塞事也,今年湖南年事,沿邑遜於山邑,旱田遜於水田,秋成以後,大違農夫之望,今此道啓諸條,可謂極精約,分等,依狀請施行,加請災七千三百四十二結十八負三束,比之湖西,亦甚簡當,特爲依施,稅大同拯劣米太限明秋停退事,竝與推奴徵債防塞事,一體許施,何如?傳曰,允。
鄭尙愚,以備邊司言啓曰,卽見江原監司李魯春狀啓,則以爲,平海·蔚珍·安峽等三邑太還,仰請代捧旣蒙允許,而其他各邑,初無代捧之請矣。近接守宰,面陳,參以各邑民情,則豆太兩種,不但太半是空苞,及其滌場,所出尤違所料,本色準納,萬無其路,當捧中稍實邑三分一,之次邑限折半,以某樣有裕穀,準折代捧,安峽小豆,亦爲三分一代捧,竝待明秋還作本色事,請令廟堂稟旨分付矣。本道田農,未免失稔,而豆太尤爲告歉,分數代捧,待明秋還作本色,足可紓一分民力,依狀請許施,何如?傳曰,允。
鄭尙愚,以備邊司言啓曰,卽見黃海監司鄭日煥災實分等狀啓,則延安等十邑置之稍實,谷山等十三邑置之之次,尤甚名色,不爲擧論,仍以爲,事目災一百五十結外,不足災一千七十結,特許加劃,後錄條件,竝請令廟堂稟旨分付矣,其一,江都所送選武布以錢收送事也,其一,牙兵入防停止事也,其一,推奴徵債限明秋防塞事也。海西一路,自來田多畓少,而田農所收,旣有名而無實,畓穀亦然,則千餘結加請,極爲精約,與分等及選武布代錢,營牙兵停番,推奴徵債事,竝依狀請施行,何如?傳曰,允。
鄭尙愚,以備邊司言啓曰,卽見慶尙監司金履永災實分等狀啓,則金山等四十四邑置之稍實,寧海等二十七邑置之之次,尤甚名色,不爲擧論,仍以爲,事目災七百五十結外,不足災四千八百七十三結八十負三束,特許加劃,後錄條件,竝請令廟堂稟旨,分付矣。其一,今年豆太,一道同歉,勢難準捧,無論之次稍實邑,以正租依準折,限三分一姑令許代,待明秋還作本色事也,其一,道內各山城穀之移捧平倉者,就今年當捧中,限折半姑爲仍留事也,其一,推奴徵債防塞事也。本道穡事,始占大有,以風以雨,受損甚多,依山傍海之邑,偏被災損,今此道啓論列精核名實,無容更議,分等,依狀請施行,不足災四千八百七十三結八十負三束,特爲劃給,豆太之三分一代捧,城餉之折半仍留,皆是已例,竝與推奴徵債防塞事,一體許施,何如?傳曰,允。
鄭尙愚,以備邊司言啓曰,秋事旣訖,糴政方張,諸道舊還,當爲分排,而觀於近日年分之啓,畓穀雖幸均熟,大體則稍違初料,田穀則間或失稔,新舊還上之一時竝督,在所軫念,況當新服之初,宜有敷惠之道,今年諸道舊還,竝姑勿捧,使之專意新還,以紓民力,何如?傳曰,允。
鄭尙愚,以兵批言啓曰,卽接大報壇守直官牒報,則守直官王胤錫,今已仕滿四十五朔云,守直官之仕滿者加資,載在節目,依節目加資下批之意,敢啓。傳曰,知道。
鄭尙愚,以訓鍊都監言啓曰,今十月十六日上諡殯殿時及改銘旌後別奠時,因兵曹節目,東營軍四十五名,哨官安弘燁,集春營軍四十五名,哨官金宗爀率領,弘化門外左右邊排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
朴宗輔,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成林漢浩以國葬都監郞廳進去,直講朴宗京以景慕宮告由祭大祝進去,典籍趙秀民身病危劇,呈旬有日,時無入直之員,以他郞官姑爲代直,何如?傳曰,允。
判義禁李祖源,同義禁兪漢謨·尹東晩·尹長烈等聯名疏曰,伏以,臣等昨伏見嚴囚罪人李漌刑訊口招判付下者,有待日次加刑,依前草記定配之命矣。臣等聚首相顧,實不勝憂歎之至。噫,漌之罪犯,關係何如,而當初北竄,已是寬典,則當此擧國哀遑之時,不有防限,潛自逃還,誠極寒心,且於就囚之後,暗通私札,和應狼藉,雖以書中雜談等語觀之,其或慮透露,先事掩諱之迹,明若觀火,特敎盤覈,何等嚴截,而一直發明,抵賴不服,究厥情狀,萬萬狡慝,今若不復窮詰,遽然發配,則有乖獄體,亦關後弊。伏乞特寢依前草記定配之命,更加嚴覈,期於得情,千萬幸甚,臣等無任云云。答曰,省疏具悉。不允。
全羅監司金達淳疏曰,伏以,皇天不弔,我大行大王,奄棄臣民,月朔屢改,因山已迫,冤號隕絶,率土惟均,我殿下春秋未盛,遭此巨創,聖孝罔極,何以堪抑,嗚呼,變故之來,從古何限,而若其窮天之痛,徹地之恨,豈有如今日之酷烈者乎?殿宮之寶齡方隆,而未卒千乘之養,亨嘉之盛禮在邇,而未延數月之期,陽秋之義理大定,丹靑之聖訓昭揭,而中和精一之蘊,猶有未盡發揮者,不惟臣民號慕之慟,靡所止極,伏想我大行大王於昭陟降之靈,亦必有低回眷顧於冥冥之中,而不能已者。言念及此,心肝崩裂,伏況我殿下,誠孝出天,睿知夙就,周扆初負,舜墻如見,觸境哀疚,當復如何。第伏念,今日國家億萬斯年之計,惟在於保護聖躬,而帝王之孝,疏水爲末。伏願殿下,勉抑哀情,自愛聖體,以副宗社神人之望焉。抑臣有區區至懇,玆敢冒萬死涕泣哀籲於嚴廬之下,惟殿下哀矜而少垂察焉,臣本無才無能,最居人下,而倖占科名,猥出世路,旣乏文質之當,又無墻壁之依,而偏蒙我大行大王天地父母之恩,陶鎔覆育,曲費造化,簡擇超遷,動踰常格,憐其窮居則屢勤記存,欲其成就則每煩提誨,釋褐十年之間,驟躋亞卿之列,顧視輩流,無與爲兩,寤寐銜結,不知死所。至於藩臬重任,自知其萬萬不稱,而辭不獲命,黽勉赴任者,誠以身非己有,湯火惟命,庶幾仰憑威靈,獲免大戾,以有他日反命之顔矣。辭陛未幾,諱音遽頒,北望叫呼,穹壤茫茫,竊自念,受恩如彼,無一報效,而當此崩天之日,旣不能身先溘然,以遂蓐蟻之誠,又不得趨簉班聯,周旋於兩楹之間,少洩烏號之慟,悠悠蒼天,此何人斯,固當卽入文字,仰請遞免,奉持先朝之符,哭還公除之前,或可以粗伸微忱,而時則臣之到營屬耳,夏秋之交,民憂又復溢目,此而捨却,徒貽迎送之弊,則亦非所以仰體先朝軫念元元之至意,忍死蹲居,式至于今,而秋事旣成,民力幸紓,行部纔畢,槪啓又上,於是乎臣之言私,不至太僭,而廞儀之戒期,只隔數十日矣。顧今薄海窮山,愚夫愚婦,無不奔走呼號,各效於戲不忘之思,臣以官則列於卿宰,以地則異於庶僚,而區區銘骨之忱,限於官守,終不能一洩於玄宮永閟之日,則曾愚夫愚婦之不若,豈爲人臣子之所可忍乎?伏乞殿下,特賜鑑諒,遞臣所帶藩任,仍許臣歸身輦轂,厠跡散班,俾遂奉紼之願,千萬至祝,臣無任云云。答曰,省疏具悉,卿其勿辭察任。
庚申十月十五日卯時,上詣殯殿。親行朝奠入侍時,行都承旨李集斗,行承承旨鄭尙愚,假承旨金載翼·韓用鐸,右承旨朴宗輔,左副承旨李日運,右副承旨洪樂淵,同副承旨曺錫中,記事官金啓溫,假注書呂東植,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·金勉柱·尹行恁·徐榮輔·南公〈轍〉,檢校直閣沈象奎·金近淳,以次侍立訖。時至,通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,集斗奉香,錫中奉爐,三上香訖,左通禮啓執盞獻盞,尙愚執盞,宗輔·日運·樂淵以次獻盞,三獻訖,引儀唱哭,上哭,引儀唱止哭,上止哭,引儀唱通禮導殿下還廬次,于時自內哭泣之聲猶未已,上入詣幄內,有頃出殯殿門,由弘仁門,乘輿還內,諸臣以次退出。
庚申十月十五日卯時,上御廬次。藥房入診,時原任大臣同爲入侍時,藥房都提調徐龍輔,提調金祖淳,副提調李集斗,記事官金啓溫·李存秀·洪奭周,領府事李秉模,領議政沈煥之,左議政李時秀,以次進伏訖。上曰,閣臣入來乎?集斗曰,方待令於閤外矣。命入侍。賤臣承命出,與檢校直提學李晩秀,原任直提學徐鼎修,原任直閣金勉柱,檢校直閣徐榮輔,原任直閣尹行恁,檢校直閣沈象奎·金近淳,偕入進伏。秉模等曰,早朝勞動,親行朝奠,聖體,若何?上曰,罔極矣。秉模曰,大王大妃殿氣候,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。秉模曰,嘉順宮氣候,若何?上曰,一樣矣。龍輔曰,醫官待令閤外,使之入診,何如?上曰,置之。煥之曰,臣等久未登筵,多有未及稟處之事,而災實分等,舊還停退等事,當以草記爲之矣。仍奏曰,右贊成宋煥箕,行大司憲李直輔,爲參因山時哭班,從近登程,而方有實職,以入城爲難云,兩儒臣所帶實職,姑爲許遞,以開進身之路似好,故敢此仰達矣。上曰,依爲之。煥之曰,兩司諸臺,多以引嫌,不爲詣臺,許久闕啓矣,揆以國體,雖甚未安,旣有情勢,則亦難强令行公,近日兩司違牌諸臣,竝許遞,何如?上曰,依爲之。煥之曰,江華留守黃昇源,因山時當上來,重地防守,恐或疎虞,依諸道道臣以守令替行之例,亦以該府經歷代行之意,分付,何如?上曰,依爲之。時秀曰,下玄宮時刻,子時辰時,同是吉時,而子時則以夜時之故,以辰時啓下矣,追聞諸日官之言及方外之論,皆以爲,子時尤爲純吉,不必以夜時爲嫌云,臣與時原任諸大臣及雲觀提擧,更爲爛商,則俱無異議,下玄宮吉時,以十一月初六日子時進定,山陵啓禶宮吉時,以同月初五日申時進定,原單子中改付標以入,何如?上曰,依爲之。時秀曰,下玄宮吉時,旣已進定,返虞時各站,亦當更爲磨鍊,初六日華城行宮晝停,行初虞祭,始興行宮宿所,初七日行再虞祭兼冬至祭,仍爲返虞,似爲合宜,故敢此仰達矣。上曰,依爲之。竝出擧條命書榻敎曰,政官牌招開政。仍命退,諸臣以次退出。
庚申十月十五日辰時,上詣殯殿。親行朝上食入侍時,行都承旨李集斗,行左承旨鄭尙愚,假承旨金載翼·韓用鐸,右承旨朴宗輔,左副承旨李日運,右副承旨洪樂淵,同副承旨曺錫中,記事官金啓溫,假注書呂東植,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·尹行恁·徐榮輔·南公轍,檢校直閣沈象奎,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,集斗奉香,錫中奉爐,三上香訖,左通禮啓執盞獻盞,尙愚執盞,載翼·宗輔·近淳以次獻盞,三獻訖,引儀唱哭,上哭,引儀唱止哭,上止哭,于時自內哭泣之聲猶未已,上入詣幄內,有頃,出殯殿門,至弘仁門外乘輿,還內,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
上諡冊寶後,大殿·大王大妃殿·王大妃殿·惠慶宮·嘉順宮,內閣·政院·玉堂單子問安。答曰,罔極。
藥房口傳問安。答曰,罔極。朝廷二品以上·六曹長官單子問安。答曰,罔極。
鄭尙愚啓曰,合辭方張之時,諫院無詣臺之員,事甚未安,除在外外,未肅拜人員,竝卽牌招,何如?傳曰,允。
傳于朴宗輔曰,自內別茶禮及朝上食當親行,該房知悉。
傳于鄭尙愚曰,都監多有擧行之事,大司憲趙鎭寬,姑爲許遞。
傳于李集斗曰,再明日道路橋梁摘奸,繕工提擧當進去,繕工提調,他司口傳相換。
以司諫金銑,正言李基憲牌不進罷職傳旨,傳于鄭尙愚曰,只推。
朴宗輔,以國葬都監摠護使意啓曰,本都監堂上趙鎭寬,時無職名,令該曹口傳付軍職,使之察任,何如?傳曰,允。
兵曹口傳政事,大護軍趙鎭寬單付。
以李在璣·成肯柱囚單子,傳于鄭尙愚曰,分揀放送。
金近淳,以奎章閣言啓曰,本閣所重,在於御製編輯,伏況便房入藏之本,尤當必誠必愼,粗效蓐蟻之忱於終事之地,而其所做錯,非止一二,嚴廬之中,致勤辭敎,此莫非臣等誠意淺薄,不善照檢之致,萬萬惶懍,靡所容措,原本今方釐正,而當該監董閣臣,不可以臣等之均有其罪,嫌不擧論,亟施削職之典,仍令該府拿問處之,當該檢書官,爲先汰去,亦令該府拿問處之,寫字官,令攸司科治,何如?傳曰,允。檢書官·寫字官,何足責?分揀。
掌令趙恒鎭,副校理洪受浩,正言崔履亨,修撰尹益烈啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆締結凶醜,圖危國本,究厥罪惡,萬戮猶輕,而初則出置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府快正典刑。以下九行刀削答曰,不允。
掌令趙恒鎭,正言崔履亨啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,紏結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之兇,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能亟施孥籍,趾賊等凶種快施邦刑,獻遂設鞫得情,噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,俱未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,以下五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下五字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,以下六字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,更無可論,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情迹陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激,逆宇以凶喆之子,藉其氣勢,罔念喣濡之恩,益跳跟,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚快正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已,噫,彼逆魁時景等兄弟,渠亦今日臣民耳,抑何凶肚,包藏禍心,聞此擧國哀遑之時,敢生嘯聚不軌之謀,假托占夢,誑惑人心,妄附星緯,煸動妖言,驅脅蚩蠢之村氓,乘夜直犯於官府,肆發縛官上京,擧兵除惡等語。究其逆節,實有浮於麟·亮,而鯨鯢之戮未加,魑魅之形未滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之迹,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皥面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。答曰,不允。
掌令趙恒鎭啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶,履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實出尋常萬萬矣,日前慈聖殿下處分明快,群情洽然,而闡明義理之地,跡涉背馳之類,不可近沿行遣而止,請泰安郡投畀罪人申耆,亟施島配之典,命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。答曰,亟停勿煩。
正言崔履亨啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府嚴鞫得情,快正王法。逆賊尙魯卽是千萬古所未有之劇賊,而孥戮之典,旣施旋寢,噫此賊之未伏王章,徑自殞斃,已極神人之憤矣,假使此賊頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近而或以術藝相衒,紏結黨與而輒以標號相加,騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天,至於金鑢,本以憸邪之徒,投入妖陰之藪,招呼容接,爛漫同歸,往復訾,視若同胞者渠,去來和應,互相連肚者渠,及夫發告之共議,益見情迹之莫掩,與彝天一而二二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念,渠輩雖是幺麽白徒,而亦簪纓之裔也,其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,德相·尙喆·國榮·九宗四賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖命,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間,請亟下四啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。請正法罪人鏔亟施孥戮之典,逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑鬱,竝與其子屬而偃處城闉,殆若無故者然,此豈復君讎討國賊之義乎?請命吉諸子,依前下敎,施以散配之典,噫嘻痛矣,今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云,逆景抵金行久書,有曰邑中武弁之自京來者,言蔡弘遠陳疏,請鞫醫官云,所謂武弁,卽張羽成也。羽成之招,雖爲發明,逆景之書,旣已綻露,賊招賊札,若是丁寧,則傳說於逆景,明白無疑,且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊,明矣。不可以已結之案,置而不論,請放送罪人權龍度·張羽成,亟令王府拿鞫得情。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府夬施典刑。噫嘻痛矣。李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出丁寧申囑者,其間必有情節,不可加刑發配而止,請拘囚罪人李漌嚴鞫得情,施以當律,私書往復之人,一一査出,施以刑配之典,新除授行大司諫金啓洛時在平安道成川府任所,獻納李東埴,時在江原道原州地,請竝斯速乘馹上來事,下諭事。答曰,不允。末端五件事,亟停勿煩,下諭事,依啓。
兩司合啓中蔡弘遠事,停啓。
掌令兪鉉章疏曰,伏以,不弔昊天,降割我邦,堯鄕之雲馭已邈,軒邱之藏弓奄迫,山哀海哭,嗚呼如新,惟我殿下,煢煢在疚,皇皇如求,踰禮之哀,感動臣隣,根天之孝,夐絶終古,臣誠且頌且感,繼之以泣也。臣竊惟念,任情直行,君子不與,以孝傷孝,禮經垂戒,今我聖上,寶齡未盛,氣血未旺,若不節之以禮,順乎其變,曲加保嗇,深軫攝養,則何以仰紓殿宮之憂,俯答臣黎之望乎?伏願繼自今益恢寬譬之念,深軫節宣之策,愼之如執玉,持之如奉盈,勿任情而致毁,益留神於導和,此實宗社生民之幸也。惟殿下念哉,臣竊惟念殿下自在春邸,睿學夙就,八域含生,莫不蘄向,逮玆新服,式遵列聖故規,纔過公除,頻設召對,親近賢士,啓迪聖心,如臣膚識謏見,固無容加勉,然而人臣愛君,惟望聖而益聖,人主典學,亦必不自滿暇,伏願繼自今旣盡保護之節,益勵講學之工,以格致誠正爲齊治之基,以進忠退邪,嚴公私之分,此實繼志述事之孝也,惟殿下懋哉。臣竊惟念,義理者,天下共公底物事也,聖人在上,使愚夫愚婦,率由這箇圈子,以成其長治久安之術,殷湯之建中,周武之建極,皆是物也,肆惟我大行大王,在御二紀,盛德大業,雖有惇史,不能盡述,而至若折衷經權,以嚴典禮,明示好惡,渙發筵話,使龍蛇化爲赤子,鴟梟懷我好音,則建天地而不悖,質前聖而無疑者也,此非今日表章之大者乎?惟殿下念哉懋哉。嗚呼,臣所陳保聖躬也,勉聖學也,明義理也,此三事者,實爲今日之先務,而至於申明義理之要,顧不在於激濁揚淸之政乎,臣竊伏見大提學臣洪良浩所撰敎文,首尾數百餘言,大書特書者固多矣,獨於大行朝至精至嚴之典禮,矯俗牖世之筵敎,則不少槪見,何哉?噫,先王之精義苦心,上際下盤,如日月之明,如河嶽之大,載之國乘,書之野史,永有辭於千秋萬世,則固不待沾沾一禿翁之筆,而有所輕重顯晦也,然而踐阼播告之文,乃闡揚先烈之第一藉手處也,若是掩諱而不書者,抑獨何心?若曰不知而不言云爾,其官則文衡也,其年則耆老也,平日讀書,所得何事,反不若愚夫愚婦之與知耶?若曰知而不足頒示云爾,何其弁髦我大義,笆籬我國是,恣意放倒,若是之極耶?進退皆罪也,又況臺章未徹,而有口皆傳,泮通峻發,而無人不見,猶且佯若不知,晏然行公,到晩一疏,草草飾讓,又何無忌憚沒廉隅之至此耶?此不可置而勿論,臣謂大提學洪良浩,亟施譴削之典,斷不可已也,臣無任云云。省疏具悉。所陳當留意,尾附事,老人事何可抉摘,頒敎文中,雖或遺漏,何損於義理乎?
庚申十月十六日卯時,上詣殯殿。親行朝奠入侍時,行都承旨李集斗,行左承旨鄭尙愚,假承旨金載翼·韓用鐸,右承旨朴宗輔,左副承旨兪岳柱,右副承旨金近淳,同副承旨曺錫中,記事官金啓溫,假注書呂東植,記事官李存秀·洪奭周,一提學金載瓚,檢校直提學李晩秀,原任直提學徐鼎修,原任直閣金祖淳·金勉柱·尹行恁·徐榮輔·南公轍,檢校直閣沈象奎,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通〈禮〉啓三上香,集斗奉香,錫中奉爐,三上香訖,左通禮啓執盞獻盞,尙愚執盞,宗輔·岳柱·近淳以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,上出殯殿門,入廬次門,有頃,口傳下敎曰,上諡告由別奠,當自內行禮,以此知悉。告由別奠時至,領議政沈煥之,陞詣香案殿北向跪,大祝閔耆顯,進詣靈座之左,西向跪,讀祝文訖,代致詞官陞詣靈座前,北向跪,致詞訖,有頃,上諡時至,左通禮跪啓出次,上出廬次門,入殯殿門,詣中排廳之東,立褥位,奉冊官,奉寶官,各奉冊·寶,由中階陞,領議政沈煥之,陞詣靈座前,北向立,奉冊官以冊函跪授煥之,煥之受冊函,奉置於冊案,奉寶官以寶盝跪授煥之,煥之受寶盝,奉置於寶案,讀冊官應敎趙得永,進跪讀冊訖,奉冊官還置冊函於案,讀寶官副應敎朴吉源,進跪讀寶訖,奉寶官還置寶盝於案,領議政及各差備俱降復位,內侍奉冊寶,安於幄內訖,上出殯殿門,入廬次門,諸臣以次退出。
庚申十月十六日卯時,上詣殯殿。親行別茶禮入侍時,行都承旨李集斗,行左承旨鄭尙愚,假承旨金載翼·韓用鐸,右承旨朴宗輔,左副承旨兪岳柱,右副承旨金近淳,同副承旨曺錫中,記事官金啓溫,假注書呂東植,記事官李存秀·洪奭周,一提學金載瓚,檢校直提學李晩秀,原任直提學徐鼎修,原任直閣金祖淳·金勉柱·尹行恁·徐榮輔·南公轍,檢校直閣沈象奎,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,通禮啓三上香,集斗奉香,錫中奉爐,三上香訖,通禮啓執盞獻盞,尙愚執盞,宗輔·岳柱·近淳以次獻盞。三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,上出殯殿門。尙愚曰,俄於上諡冊寶時,差備官中兵曹佐郞李在璣,廣興令成肯柱,擧措多有駭然,所當重勘,而本院請推之外,無他可施之罰,何以爲之乎?上曰,拿處,可也。出擧條上入廬次門,諸臣以次侍立于門外。
庚申十月十六日辰時,上詣殯殿。親行朝上食兼改銘旌告由入侍時,行都承旨李集斗,行左承旨鄭尙愚,假承旨金載翼·韓用鐸,右承旨朴宗輔,左副承旨兪岳柱,右副承旨金近淳,同副承旨曺錫中,記事官金啓溫,假注書呂東植,記事官李存秀·洪奭周,一提學金載瓚,檢校直提學李晩秀,原任直閣金祖淳·金勉柱·尹行恁·徐榮輔·南公轍,檢校直閣沈象奎,以次侍立訖。時至,左通禮跪啓出次,上具衰服,出廬次門,入殯殿門,詣中排設廳,視膳點數訖,仍詣褥位。引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,錫中奉爐,三上香訖,左通禮啓執盞獻盞,尙愚執盞,宗輔·岳柱·近淳以次獻盞。三獻訖,近淳進褥位之右,西向跪,讀奏告辭訖,引儀唱哭,上哭,引儀唱止哭,上止哭,仍詣中排設廳東褥位上,西向立,摠護使李時秀及都監堂郞,奉銘旌至,上鞠躬祗迎訖,仍隨詣東邊幄外,都監堂郞奉銘旌立於幄內,仍奉舊銘旌,陪進于明政殿階上燎火,上還詣褥位,都監堂郞,奉入下玄宮時銘旌函,上鞠躬祗迎訖,宗輔·近淳開銘旌函,奉展銘旌,上奉審訖,宗輔等奉銘旌,還置於函,內侍奉安於幄內訖,上出殯殿門,入廬次門,諸臣以次侍立于門外。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
李集斗啓曰,同副承旨曺錫中,今日不爲仕進,卽爲牌招,何如?傳曰,與右承旨許遞,前望單子入之。
李集斗啓曰,臣集斗,臣宗輔今日初度習儀進去,下直之意,敢啓。傳曰,知道。
傳于金近淳曰,右副承旨入侍。
承旨前望單子入之,申獻朝·洪樂游落點。
吏曹口傳政事,繕工提調朴準源,掌樂提調趙鎭寬相換。
李集斗啓曰,新除授右承旨申獻朝,左副承旨洪樂游,竝卽牌招,何如?傳曰,允。
申獻朝,以弘文館言啓曰,今日初度習儀時,下番修撰臣尹益烈,以攝司僕正,晝仕出去之意,敢啓。傳曰,知道。
鄭尙愚,以義禁府言啓曰,前直閣沈象奎拿問處之事,傳旨啓下矣,時任閣臣勿爲拿囚,載在大典通編,沈象奎留置待命所,待開坐捧供之意,敢啓。傳曰,知道。
左副承旨洪樂游疏曰,伏以,節序如駛,上諡禮成,因山隔月,廞衛將戒,臣民攀慕之慟,益復如新,臣卽伏承銀臺除命,庚牌儼臨,惶霣感激,曷敢不竭蹶趨膺,而昨見掌令兪鉉章疏本,則論斥臣伯父臣良浩,遣辭危怖,用意㦧毒,必欲甘心乃已,驚怕震懍,罔知攸措,何幸天鑑孔昭,開釋曲摯,闔門攢手,感泣無地,而區區私義,惟當避遠駴機,以快人心,其可晏然就列,揚揚榮塗乎?況臣與左承旨臣鄭尙愚,有娚妺應避之義,揆以法例,在下當遞,以公以私,無由冒進,露章自列,仰瀆嚴廬之下。伏乞聖慈,亟命鐫遞臣職,以存公格,以安私分,千萬幸甚,臣無任云云。踏啓字。
禮曹判書李晩秀疏曰,伏以,日月逾邁,如川之流,玄和之祗奉京闕,只隔數旬,旌翣之物采寢備,琬琰之盛禮載擧,俯仰穹壤,若遠若新,伏覩我殿下,日御廬次,躬將饋奠,孝思皇皇,哀動左右,區區下情,益不勝痛割悲慮之至。嗚呼,父子主恩,君臣主義,以君臣之義,而結父子之恩,從古人臣之所難得,而臣乃得之於我先王,默念十數年間遭際蒙被之盛,臣亦不自知何以致此,只不覺中夜拊心,有淚盈襟,以臣受恩罔極,遭此天崩之痛,玉几之遺音已邈,鍼虎之故事莫追,一息雖存,萬念都灰,惟有奔走敦匠之列,出入勸講之筵,以少效未死餘生追先報今之願而已,若其罪有未勘,情有未伸,匹夫咫尺之諒,終不容抗顔朝端,而徊徨囁嚅,不敢遽瀆天聽者,蓋亦有待焉耳。乃玆千萬匪意,忽伏奉藝苑新命,噫,此何爲也?世之論文體者,往往以作家軌範,軒輊於館閣之文,而國家之設置兩館,畀一代詞命之責,其任之重,相與治道相升降焉。臣本魯才蔑識,最居人下,文字一事,尤屬墻面,平生伎倆,只是伏臘金銀之類,奎璧淸銜,尙云濫竽,況使之周旋黼黻之場,唐突潤色之具,欲求無血指汗顔之譏,萬萬無是理也。又況愼惜名器,卽我先王二紀出治之要,而貽燕我殿下者也,方當踐位述事一初勵精之日,因一賤臣,而玷辱詞垣之峻選,則四方議者,得不憂歎於朝廷之擧措乎?至於昨日內閣事,又是臣萬殞難贖之罪,夫閣之爲閣,所以尊閣御製也,今者玄隧奉藏之擧,追昔日進書之儀,倣古人殉經之意,其義至重,其事絶悲,閣之始終,於是乎在,在臣等一分自效之誠,固當兢兢致愼之不暇,而漫未省察,大致顚錯,仰煩責敎於恭默哀疚之中,論其辜犯,誅殛亦輕,而臣亦時帶檢校,僚員之罪,卽臣之罪,震懍慙恧,覓死不得,匪分之職,無望冒膺,倖逭之愧,尤難自解,玆敢略具短章,仰塵淸覽。伏乞聖上,曲垂鑑燭,將臣新授提學之任,亟行刊改,仍命司敗,重勘臣孤負之罪,以重公器,以肅邦憲,不勝幸甚,臣無任云云。答曰,省疏具悉。卿其勿辭行公。
庚申十月十七日辰時,上御熙政堂。右副承旨與勸講閣臣入侍時,右副承旨金近淳,記事官金啓溫·李存秀·洪奭周,原任直閣金祖淳·南公轍·尹行恁,以次進伏訖。上曰,昨以御製事,下敎何如,則今日所當齊會,請出更準,而尙無一言,閣有閣臣,將焉用哉?本閣所掌,有何加重於御製校正乎?祖淳等起伏對曰,臣等冥頑不死,一分效誠之道,唯在於此等事,而況此便房所藏之本,尤當十分致愼,乃有此無前之做錯,莫非臣等不忠無狀之罪,惶恧之極,寧欲溘然,擬於筵席,冒死仰稟,請出校準,而今伏承聖敎截嚴,不知何以仰達矣。上曰,無狀矣。祖淳等不敢對,上讀中庸前受音一遍,又讀新受音,自子路問强,止惟聖者能之,祖淳等解釋文義訖,上讀新受音十遍,仍掩卷,祖淳等請出御製校準,上許之,仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,合辭方張之時,諫院無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
大王大妃殿,傳于申獻朝曰,聞兩儒賢,趁因山欲爲上來云,企待之餘,悲喜交切,遣史官問發程之期,夫馬卽爲治送之意,畿·湖兩道道臣處,分付。
傳于申獻朝曰,右承旨入侍。
承旨前望單子入之,金羲淳落點。
以司諫金銑,正言崔履亨·李基憲牌不進罷職傳旨,傳于鄭尙愚曰,只推。
注書金啓溫病,代以尹鼎烈爲假注書。
兵曹口傳政事,副護軍單金宗善。
申獻朝,以國葬都監摠護使意啓曰,發靷時班次圖,依例摹寫以入之意,敢啓。傳曰,知道。
金近淳,以兵曹言啓曰,新除授全羅右水使吳文常父母,今年俱爲七十四歲,無他兄弟,法不當遠離赴任,呈狀乞遞,閫帥之親年七十無兄弟者,許遞其任,載在法典,依法典改差,何如?傳曰,允。
金近淳,以禁衛營言啓曰,本營哨官曺漢星,身病甚重,勢難察任,改差,何如?傳曰,允。
禁府啓目,前直閣沈象奎原情云云。傳旨內辭緣,泛稱遲晩,所當請刑是白乎矣,閣臣勿爲請刑,載在大典通編,議處,何如?判付啓依允。又啓目,洪原前縣監朴思弼原情云云。問目內辭緣,泛稱遲晩,所當請刑是白乎矣,曾經別軍職,勿爲請刑,載在大典通編,議處,何如?判付啓依允。
禁府啓目,珍島前監牧官黃井彦原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
鄭尙愚,以義禁府言啓曰,沈象奎旣已捧供,出送待命所之意,敢啓。傳曰,知道。
鄭尙愚,以義禁府言啓曰,罪人李漌,已滿拷訊之限,所當加刑發配,而臺啓旣請嚴鞫得情,姑不得擧行之意,敢啓。傳曰,知道。
掌令兪鉉章啓曰,臣庸愚譾劣,百不猶人,淸朝耳目之任,豈有一分堪承之望,而杜門跧伏之中,忽伏承栢府除旨,當此因山隔月,大小哀遑之時,他不暇顧,章皇出肅,草草一言,竊附官箴,粗效一日之責矣。卽伏見前承旨臣洪樂游疏本,則以臣之論其叔,盛加疑怒,替當反詈,至以危怖㦧毒等語,噴薄說去,略無顧忌。噫嘻,渠叔以崇品文衡,代撰王言之日,乃敢弁髦我大行大王終始秉執至嚴至精之大義理,恣意放倒,掩置不書,必欲爲漫漶之計,一世之公議沸騰,至於臺論泮通,相繼而發,無人不傳,則臣之所陳,是豈得已,而以其耆臣之故,遣辭宛轉,罷軟之失,臣固自訟,及承批旨,以老人之事,不爲責備,曲加寬恕,在樂游之道,固當闔門感祝,訟愆不暇,而乃反盛氣肆憤,驅勒言者,有若爲父兄訟冤者然,何其放恣之甚也?此莫非臣人微言輕,受人凌踏之致,何可一刻晏然於臺次乎?請命遞斥臣職。答曰,勿辭,亦勿退待。
執義高宅謙啓曰,請泰安郡投畀罪人申耆亟施島配之典。措辭見上請命吉諸子散配依前擧行之意,分付該府,絶島遠配之啓,亦竝允下。措辭見上請正法罪人鏔亟施孥戮之典。措辭見上答曰,亟停勿煩。
庚申十月十八日辰時,上御熙政堂。右承旨與勸講閣臣入侍時,右承旨申獻朝,假注書呂東植,記注官金錫泰,記事官〈李存秀,洪奭周,〉檢校直提學李晩秀,原任直閣金祖淳·尹行恁,以次進伏訖。上讀前受音一遍訖,仍讀新受音,自君子之道費而隱,止察乎天地,竝讀章句一遍訖,晩秀解釋文義以奏。上曰,聖人亦有不能者,何謂也?晩秀曰,若孔子之不得位,堯·舜之病博施,是卽不能處也,至若夫婦之能焉者,聖人所能中一事也。行恁曰,鳶飛魚躍,卽事之著顯者也,其所以然者,則理之隱微處也,人之日用行事之著顯者,皆是費也,至其所以然,則至理無不在,卽隱也,鳶自飛魚自躍,而渠則不自知其所以然,其至理則卽此而在矣。晩秀曰,所謂造端乎夫婦之夫婦,異於與知之夫婦,而道卽日用常行之事也,謂之道,則雖若高遠難行,而其實則未嘗高遠,初非難行之事矣。祖淳曰,道非遠人,日用常行之外,更無道矣。上讀十遍訖。獻朝曰,前承旨金宗善,以許遞傳旨之未及啓下之故,未付軍職,不得入參於宗戚執事之列,何以爲之乎?上曰,分付該曹,使付軍職也。命書傳敎曰,晝茶禮當親行矣。上曰,承旨前望單子入之,待下批牌招察任,仍命退,諸臣以次退出。
庚申十月十八日午時,上詣殯殿。親行晝茶禮入侍時,行都承旨李集斗,行左承旨鄭尙愚,右承旨申獻朝,假承旨金載翼·韓用鐸,右副承旨兪岳柱,同副承旨金近淳,假注書呂東植,加出假注書金,記事官李存秀·洪奭周,檢校直提學李晩秀,原任直閣金祖淳·金勉柱,徐榮輔,尹行恁,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,集斗奉香,近淳奉爐,三上香訖。左通禮啓執盞獻盞,尙愚執盞,獻朝·用鐸·岳柱以次獻盞。三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲未已,上入詣幄內,有頃,出殯殿門,至弘仁門外,乘輿還內,諸臣以次退出。
上在昌德宮廬次。
夜五更,月暈。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,合辭方張之時,諫院無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于金近淳曰,同副承旨入侍。
兪應煥奉命在外代,以李泳夏爲事變假注書。
傳于申獻朝曰,召對爲之。
以濟州牧使鄭觀輝狀啓八月令朔膳進上中烏賊魚色麤品劣,莫重進上,如是苟充,惶恐待罪事,傳于申獻朝曰,勿待罪事,回諭。
禁府啓目粘連,向前朴思弼亦進上物種看色雜費,旣有減削之定式,則據實謄報,不是異事,伊後多年,豈無更加釐革之端,而膠守已成之節目,循例報營,致有此狀聞論勘之擧者,殊極可駭,以此照律,何如?判付啓。分揀放送爲良如敎。又啓目粘連,向前沈象奎亦御製編校,事體自別,玄隧奉藏之本,尤何等莫重,而不能謹愼,有此錯誤,致勤嚴敎,揆以法紀,萬萬駭然,以此照律,何如?判付啓。依允。又啓目粘連,向前黃井彦亦觀其所供與道啓,節節相反,其在綜核之道,不可遽然論斷,更令道臣另加詳覈,論理狀聞後稟處,何如?判付啓。依允。
申獻朝,以禮曹言啓曰,發靷時及下玄宮時,華城行宮初虞祭,始興行宮再虞祭時,大王大妃殿·王大妃殿·惠慶宮·嘉順宮望哭儀註,直爲書入各殿宮之意,敢啓。傳曰,知道。
金近淳,以兵曹言啓曰,新除授淸州營將元永麟,以其老父素患痰癖之症,當寒添劇,坐臥須人,萬無離捨赴任之路,呈狀乞遞,親病旣如此,則不可强令赴任,改差,何如?傳曰,允。
鄭尙愚,以義禁府言啓曰,國葬都監堂上趙鎭寬狀啓內,始興縣令李潢,令該府拿問處之事,啓下矣。李潢時在任所云,依例發遣府羅將拿來,何如?傳曰,允。
掌令趙恒鎭啓曰,請泰安郡投畀罪人申耆亟施島配之典,請命吉諸子散配依前擧行之意,分付該府,絶島遠配之啓,亦竝允下,請正法罪人鏔亟施孥戮之典。答曰,亟停勿煩。
庚申十月十九日辰時,上御熙政堂。同副承旨與勸講閣臣入侍時,同副承旨金近淳,假注書尹鼎烈,記事官金珍恪·洪奭周,直提學李晩秀,原任直閣尹行恁,以次進伏訖。上讀前受音訖。晩秀曰,今日只以十三章進講爲好,大抵行數不必過多,務從簡便宜矣。行恁曰,譬諸飮食,適口則有味,過量則受害,講學亦一般矣。上讀新受音,自子曰道不遠人,止胡不慥慥爾十遍訖。晩秀解釋文義,仍奏曰,道不遠人云者,非高遠難致之事,皆在日用事物之間矣。行恁曰,灑掃應對,至卑至近之事,而道亦在這裏矣。晩秀曰,伐柯伐柯,其則不遠云者,彼柯之則,在於此柯,非別般難知難行之端,動靜語默之間,道不須臾離,則惟在專用其力,以成其功,而堯·舜·禹·湯之道,皆此義中流出來者矣。上曰,以人治人云者,其義何居?晩秀曰,以其人之道,治其人矣。行恁曰,此章內忠恕二字,爲一章之要領,忠者,非徒人臣事君之道也,君使臣,亦用此道則甚好矣。上曰,施諸己而不願,亦勿施於人,此語亦在論語乎?行恁曰,與此少異,而其義則一也,論語曰,一以貫之,聖人之道,亶在乎忠恕,周易曰,六爻發揮旁通情也,君臣上下,以此相須然後,可以致和平之福矣。晩秀曰,仰聆誦講之音,臣等不勝欽仰之至,而若以誦爲主,則奧旨微義,恐有疎歇處,此後則專事潛心玩味,期於自然成誦,似好矣。行恁曰,臣亦自幼少時讀書,而每以誦爲主,則本旨未免濶略,重臣所奏,誠好矣。晩秀曰,鰲城府院君臣李恒福以爲,讀書之時,雜心必萌云,可見讀書專一之難矣。行恁曰,故重臣金昌協讀書傳千遍,而間有雜心,則輒棄其番數,終能成就,其文章也事業也,至今塗人耳目者,皆是一心專力之效矣。晩秀曰,人或有讀禹貢三遍而能誦者,此不過一時之才,豈能久存乎心乎?行恁曰,推此以究,用人如讀書,鹵質之人,雖不嫺於使令,而終有實地,伶俐之人,必鍊熟於文簿,而反欠眞樸,是故宋之王安石,文章才華,卒不免爲小人,人君用人,不可不審矣,又奏曰,道不遠人,只在平常事求之,雖以治國言之,一遵成憲,率由舊章,乃是爲治之常道,若有更張變革之意,則爲弊也不少,伏願此等處,必須軫察焉。仍命退,諸臣以次退出。
庚申十月十九日辰時,上御熙政堂。召對入侍時,參贊官鄭尙愚,檢校直閣金近淳,侍讀官洪受浩,檢討官李鼎秉,假注書尹鼎烈,記事官李存秀·洪奭周,以次進伏訖。上曰,讀之。受浩讀自孔子曰婦人伏於人也,止不與爲友訖。上曰,下番讀之。鼎秉讀自孟子曰孩提之童,止自嚮而吸之訖。上曰,參贊官讀之。尙愚讀自將卽席,止請出矣訖。上曰,閣臣讀之。近淳讀自侍坐於君子,止洗而以請訖。上曰,注書讀之。賤臣讀自王制曰父之齒,止以全交也訖。上曰,上番翰林讀之。存秀讀自凡與客入者,止客不先擧訖。上曰,下番翰林讀之。奭周讀自孔子曰事親,止不舍也訖。上曰,文義爲之。受浩曰,徐行後長者謂之弟,疾行先長者謂之不弟,所以明長幼之序也,人知長幼之序,然後可以知事君,而後世則長長之義,知者甚鮮,此所以風俗之日卑,伏願留意於導俗之政焉。上曰,好言矣,下番亦陳文義也。鼎秉曰,此章曰,必則古昔,古人又有曰,欲法堯·舜,當法朝宗臣伏聞夜對冊子,以國朝寶鑑議定之命,監念在玆,一遵先王之遺制,是所區區之望矣。上曰,好言矣,參贊官亦陳文義也。尙愚曰,君有諍臣,臣不可以不諍於君,書稱從諫弗咈,詩云不諫亦入,致君堯·舜,卽臣等之願,而伏願殿下,毋待諫諍之言,自底於不諫亦入之域焉。上曰,此言極好矣,閣臣亦陳文義也。近淳曰,益者三友,損者三友,人君擇臣之道,亦如是,知其損益之分,則不難於擇用之方矣。上曰,此言極好矣。近淳曰,諫諍二字,參贊官已爲仰陳,而堯·舜之世,亦有吁咈,斯乃盛際之美事,至于後世,只有都兪,未聞諫諍,惟願殿下,取其能諫者焉。上曰,言甚好矣。受浩曰,夜對冊子,以國朝寶鑑議定,而先朝召對時,命勿懸吐,故本館無懸吐件,何以爲之乎?上曰,從當下敎矣。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
鄭尙愚啓曰,大司憲未差,執義高宅謙,掌令兪鉉章·趙恒鎭呈辭,持平金秀臣在外,任厚常未肅拜,監察茶時之意,敢啓。傳曰,知道。
傳于金近淳曰,大臣·備局堂上引見。
禁府啓目,甲山前府使宋翼孝原情云云。傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓。依允。又照目,前直閣沈象奎矣本府議啓內,御製編校,事體自別,玄隧奉藏之本,尤何等莫重,而不能謹愼,有此錯誤,致勤嚴敎,揆以法紀,萬萬駭然,以此照律罪,杖一百收贖,告身盡行追奪,私罪奉敎依允,功減一等爲良如敎。又照目,始興縣令李潢原情云云。問目內辭緣,惶恐遲晩,莫重橋梁,不能審察修葺,至有石板折傷,車轂傾陷之擧,雖幸無事陪奉,事體所在,誠極駭然,以此照律罪,杖八十收贖,奪告身三等,私罪奉敎,嚴飭放送爲良如敎。
大王大妃殿,傳于金近淳曰,今日閣臣沈象奎照律,以奪告身爲之,已爲判下云,其罪豈可奪告身而止哉?議律之該堂,推考,沈象奎,畿沿定配,以懲不誠之習,該吏亦不可仍置,自本閣使之處置。
庚申十月二十日午時,上御熙政堂。大王大妃殿垂簾,藥房入診,大臣·備局堂上引見入侍時,藥房都提調徐龍輔,提調金祖淳,副提調李集斗,假注書尹鼎烈,記事官李存秀·洪奭周,同副承旨金近淳,假注書呂東植,事變假注書李泳夏,領議政沈煥之,左議政李時秀,行戶曹判書金文淳,行上護軍李得臣,吏曹判書徐邁修,知訓鍊院事徐有大,左參贊李敬一,禮曹判書李晩秀,右參贊韓用龜,刑曹判書李書九,行護軍申大顯,左尹申大謙,同知中樞府事李漢豐,開城留守金勉柱,行大司成南公轍,工曹參判尹行恁,醫官柳光翼·金孝儉·朴春源·李惟鑑·玄必采·吳千根·朴烇·趙宗協,以次進伏訖。煥之曰,日氣陰寒,聖體,若何?上曰,一樣矣。煥之等曰,寢睡·水刺之節,若何?上曰,一樣矣。煥之等曰,大王大妃殿氣候,若何?上曰,一樣矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。煥之等曰,嘉順宮氣候,若何?上曰,一樣矣。龍輔曰,醫官入診,何以爲之乎?上曰,何必診候乎?上曰,次對爲之。煥之曰,此平安監司李泰永狀啓也,以爲,道內今年穡事,大體均登,而依山近峽之處,沿江帶海之地,蟲蝕水沈之災,合爲二百四十二結七十四負六束矣,本道俵災之政,每以比摠餘結,參酌分給,而今年事目,丁未比摠,尙不得充數,則餘結之俵災,有不暇論,被災二百四十二結七十四負六束特許劃下事,請令廟堂稟旨分付矣,西北俵災,例以比摠餘結分給,而若有不足之時,則亦有請得之例,依狀請施行,何如?上曰,依爲之。出擧條煥之曰,卽見江華留守黃昇〈源〉狀啓,則以爲,本府忝餉貿米今年當捧,爲二千五百三十三石零,若其年事不登,民力未紓,則或以三分一本色米,三分二代錢,又或以米錢參半,已有前例,而本府穡事,大違所料,民人呼訴,縷縷不已,限三分一本色米,三分二代錢捧上,代錢條,待明秋還作本色事,請令廟堂稟處矣,此與元餉有異,且多已例,依狀請以紓民力,何如?上曰,依爲之。出擧條煥之曰,向伏見江原監司李魯春災實分等狀啓,備陳平海·蔚珍被災之狀,仍以爲,被災最甚處,民情雖以還上身布之停退爲願,而還布事體不輕,不敢仰請爲辭矣,藩臣道理,宜乎如此,而今年平·蔚兩邑酷被水災之狀,旣是朝家所俯燭,尤甚面里還上身布,特許限明秋停退,俾知朝家拔例懷保之意,恐合事宜,故敢此仰達矣。上曰,依爲之。出擧條煥之曰,今番因山時,臣與左右相,皆當陪從,領府事亦當以原任進參,而不可無留京大臣一人,以領府事勿爲進去之意,自上下敎,似好矣。上命書榻敎曰,因山時,領府事勿爲進去。煥之曰,因山時京城守護,不可不嚴,各軍門將臣扈衛節目,令兵曹磨鍊以入,何如?上曰,依爲之。出擧條煥之曰,日前特敎,因山隔月,卿宰侍從及文蔭武堂上被謫蒙放人以下,罪名竝蕩滌,敍用事,命下矣。朝臣之有罪名者,不得參內庭哭班,情禮所在,似甚悲鬱,得此恩敎,孰不感泣?其中有侍從以上奪告身,未準一二等及當律外禁錮之人,該曹不敢循例書入云,亦一體施以蕩滌之典似好,故敢此仰達矣。上曰,依爲之。出擧條煥之曰,向於諸道放未放啓本看詳仰奏時,有遺漏者,定配罪人鄭觀采·李石求,俱是曾經別軍職,所坐亦不深重,方當因山迫近之時,合有參酌疏放之典,故敢此仰達矣。上曰,放送,仍爲敍用,可也。出擧條煥之曰,前江界府使徐美修狀辭,有損體統,故請罷,仍請拿勘,蓋出於尊朝體之意,而此時拿處,合有分揀之道矣。上曰,依爲之。出擧條煥之曰,因金吾草記,嶺南五營將,竝拿處事,允下矣。亡命逆豎之尙未就捕,論以國體,萬萬寒心,雖道·帥臣,固難免稽慢之罪,況五營將之論勘,奚但至於拿處,而一竝新差,反不如姑且仍置,使之刻期捉得,俾贖前愆,慶尙道各營將及兼營將拿處,今姑分揀,何如?上曰,依爲之。出擧條煥之曰,閭巷偸竊之弊,近多入聞,嚴飭左右捕廳,各別詗捕,俾有實效,而夜禁不嚴之各營將臣,從重推考,何如?上曰,依爲之。出擧條煥之曰,轝士大將李儒敬,方兼捕將之任,陵所往來間以曾經捕將之人,權察該廳事,令政院臨時稟旨擧行,何如?上曰,依爲之。出擧條煥之曰,扈衛廳每年需用,苦患不足,向者臣以黃海兵營軍餉米耗條中小米二百石,自今年劃付該廳之意,仰請蒙允矣,卽接該兵使安橚所報,則以爲,耗米元數,乃爲千餘石,其中各項應下,亦踰千石,而餘數未滿二百石云,然則所請二百石,有難全數責出,只以一百石,每年取用爲計,而目下事勢,甚爲苟簡矣,慶尙左水營別軍餉耗條中大米一百石,姑限一年,添劃於該廳,俾紓其窘束之地,何如?上曰,依爲之。出擧條煥之曰,冬至正使行上護軍李得臣,令該曹依近例,判中樞府事單付,何如?上曰,依爲之。出擧條時秀曰,大轝自鷺梁晝停所進發時,移奉於肩轝,過舟橋後,還奉於大轝,到山陵紅箭門外,移奉於肩轝,至丁字門月臺,移奉於輪轝事,前已稟定矣,梓宮一番移動,實所難愼,故己酉,因特敎,紅箭門外,不用肩轝,直以大轝,到月臺矣,今番外梓宮陪進時,詳審舟橋,則堅固安穩無異陸地,臣意則自鷺梁晝停所進發時,仍以大轝,換短杠,奉過舟橋,紅箭門外,亦依己酉例,勿用肩轝,實爲便當,諸大臣之議亦如臣意,故敢此仰達矣。上曰,依爲之。出擧條時秀曰,路祭所則旣有讀祝及百官奉辭節次,神帛不得不奉出陞座,而鷺梁,肆覲坪兩處晝停所,則梓宮旣不奉安,則行宮,仍以大轝,少駐於路上幄次,只行晝停奠,而神帛函奉出陞座,反涉褻瀆,臣意則奉出節次,勿爲磨鍊,設奠於神輦前,似不大違禮意,己酉已例,亦有可援,諸大臣之議皆以爲然,故敢此仰達矣。上曰,依爲之。出擧條時秀曰,冊寶及印敎命,行路則奉安於腰彩輿,宿所則分奉於殯殿左右排案床,自是儀節,而許多差備官,臨時奉出奉入之際,自不免喧譁遲滯之弊,如始興行宮,廳事狹窄,實難如儀排設,己酉年,因特敎,每於宿所,不爲奉出,以腰彩轝,以次陣列於行宮之庭,今番亦依此擧行,何如?上曰,依爲之。出擧條時秀曰,因山時,大轝攔後作門,雜人出入,固當嚴禁,而至於大臣·承史·閣臣·閣院吏隷及三都監堂郞·員役·轝士廳所屬宗戚執事,許令出入,然後凡諸擧行,可以及期,以此意預爲分付於當該營門,何如?上曰,依爲之。出擧條時秀曰,路祭所狹窄紛遝,每難如儀,曾因特敎,有別定兵曹郞官數人,多率近仗軍士,先期出去,四面雜人,一切禁斷,雖百官,亦不許入於幄次近處之例,今番亦依此擧行,何如?上曰,依爲之。出擧條時秀曰,因山時,只有陽繖,元無日傘,而兵曹啓下單子中日傘差備,旣已磨鍊,故初度習儀時,已用於神輦之前矣,因山時,以排設房所在常時所御日傘取用,而如或色渝,則修改用之事,分付都監,何如?上曰,依爲之。出擧條時秀曰,班次圖,一依各年謄錄成出,而行帷帳,在承史閣臣都監班之前,故遮截前後,實無檢飭之勢,行帷使之退行於都監班之後,殯殿國葬兩都監堂上,都廳各一員式分立於大轝·肩轝·神輦·神轝之後,使之專意陪護,一如己酉之例,而雖於神輦之後,只是從便檢飭,不必改其服色,依此擧行,班次圖更爲釐正以入,何如?上曰,依爲之。出擧條時秀曰,因山時所過橋梁城門山川祭獻官,例以國葬都監郞廳差出,而都監擧行浩多,且皆時急,實有窘束之患,己酉年,因下敎,部字內則自吏曹以他司官員,別爲差送,外方則自畿營以守令差送,今番亦依此,分付於該曹該道,何如?上曰,依爲之。出擧條時秀曰,殯殿都監堂上金載瓚,實病難强,今姑減下,其代行大護軍朴準源差下,使之察任,何如?上曰,依爲之。出擧條時秀曰,因表石陪進都監堂上狀啓,始興縣令李潢,方在拿處矣,因山迫近,本縣擧行時急,令該府今日內捧供照律,何如?上曰,依爲之。出擧條龍輔曰,因山時各殿宮,當煎入粟米飮,而諸議皆以爲,方當冬節,粟米飮加入橘薑,似好云,臨時稟定,恐無其暇,故預爲陳達,而榻敎則臨時書出,恐好矣。上曰,依此爲之也。敎時秀曰,轝士軍造窨饋飯等節,果已申飭乎?時秀曰,謹奉慈敎,分付各軍門及畿營,另加申飭,始興站外,亦有先運軍人之住宿處,故亦令分接人家,似可免露宿之慮,而人旣夥然,日又劇寒,雖連爲檢飭,或恐一分未逮,臣方以是爲蚤夜憂慮之端矣。上曰,各別善爲之也,仍命大臣就座。得臣曰,使行公用銀例以灣府所在帽稅錢,措備入去,而今年則帽稅用盡無餘,在前如此之時,每以關西所在銀推移取用矣,今亦依此例,令廟堂區劃以給,何如?上曰,依爲之。出擧條得臣曰,軍器僉正姜㝡顯,欲以軍官率去,而時帶實職者,例皆一經筵稟,故敢此仰達矣。上曰,依爲之。出擧條邁修曰,外邑事務方殷,而新除守令,多有未下直者,使之催促下送,何如?上曰,依爲之。出擧條晩秀曰,華城行宮所奉影殿祭享,今年臘日爲始設行矣,依永禧殿祭享月令例,來十二月內行各祭單子中,同爲書入,何如?上曰,依爲之。出擧條書九曰,逆蘖玄慶之尙今漏網,大關國綱,臣於按覈之日,連加嚴飭於道帥臣及各鎭營將,而第京廳校卒之嫺於譏詗,大勝於外方,此輩之無得輕送畿外,雖有昔日飭敎,而今此逋蘖,非尋常竊盜之比,其所追捕,不可時日玩愒,更爲分付捕廳,別定校卒,分送諸道,剋定期限,明示賞罰,使之不日捉得,如有憑藉留連,侵擾村閭之弊,則該大將難免重勘之意,一體嚴飭,何如?上曰,依爲之。出擧條上曰,須以不作弊之類定送事,各別申飭也。書九曰,逆魁時景·時昱之先致自斃,未施顯戮,誠極憤惋,而律名勘定,有非奉命之臣所可輕議,故原啓中不得論列矣,向日堂箚,請依按覈使狀請,以适·雲例施行,遣辭之際,似失照檢,然而伊後臺啓,益見公議之至嚴,未伏法之勿爲追施孥戮,旣有兩朝受敎,不敢煩請,同參之時皥,已施當律,兩魁則以未伏法之故,竝與應坐之類,而晏然自在,有關刑政,逆魁時景·時昱等妻孥,姑施散配之典,斷不可已,故敢此仰達矣。上曰,依爲之。出擧條行恁曰,本營所用石灰,每年取貿於金川郡,而價本八十五兩,自丙辰年以海營錢貸用矣,原數旣甚些少,自本道以某樣公穀耗條逐年上下事,永爲定式,其前貸用者,亦爲劃給事,分付,何如?上曰,依爲之。出擧條大王大妃殿命按覈使進前敎曰,時景之積年經營,旣如彼凶慘,則果是渠所獨辦之事乎?渠以單身,何可作此大擧措乎?詳觀獄情,果爲何如?書九曰,渠之包藏禍心,固非一日,而今番事,乃是倉卒獨辦,揆以獄情,果爲可疑,而搜驗文書,亦無綢繆往復之人,故當初狀啓,只從其現發之跡而奏之矣。大王大妃殿下敎曰,玄慶之至今未捕,而徒貽民弊者,大關國綱矣。書九曰,不但有關獄體,國綱所在,亦極寒心,譏捕之際,果多貽弊,故臣之未及上來時,亦已申飭,不緊校卒之散出者,使之收入,而方自廟堂·金吾,連爲申飭,自當早晩就捕矣。大王大妃殿下敎曰,厥漢若是年少,則必難捉得,其年之老少,何居云耶?書九曰,其年則未滿三十,而不嫺於行走云,亦非難捉之類矣。大王大妃殿敎曰,幺麽一漢,尙今未捕,道內民弊,有難勝言,豈有如許紀綱乎?無貽他弊,卽爲捕得之道,須更爲申飭也。有頃,上命書九就座。近淳曰,今日賓對,行公臺諫,無端不參,事甚未安,竝推考,何如?上曰,依爲之。出擧條仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,大司憲未差,執義高宅謙,掌令兪鉉章·趙恒鎭呈辭,持平金秀臣在外,任厚常未肅拜,監察茶時之意,敢啓。傳曰,知道。
傳于金近淳曰,同副承旨入侍。
大王大妃殿,傳于兪岳柱曰,山陵都監事,萬萬駭然,莎草補土軍下去之類,不使之赴役,以錢勒捧,每名收斂之數不少,不能以錢納之之類,甚至於奪其器械,而逐送京鄕,怨聲載路云,傳聞未知一一皆然,而萬一有一毫近似,是豈所以仰體昔日愛恤元元,不少貽弊之聖意也哉?縱有無識下屬作弊之事,爲堂郞者當痛禁,而至於逐送之境者,豈可謂下屬之擅爲者乎?所當嚴加處分,而因山迫近,董役之任,難付生手,姑用寬典,諸堂一竝越捧五等,前後屢次筵席提飭,何等丁寧,而有如是入聞之事,更令摠護使,使之着意嚴飭。
金近淳啓曰,卽者議政府錄事來言,左議政李時秀以爲,職在董察,罪犯慢忽,慈敎之下,萬萬震懍,走伏金吾,恭俟重譴云,仍納命召,何以爲之?敢稟。傳曰,東朝處分於該堂,卽該堂之罪,在卿無可引,今者胥命,慈敎教以萬萬過當,俾卿卽爲還第,此意遣承旨傳諭,仍傳命召。
鄭尙愚啓曰,卽者義禁府都事來言,左議政李時秀,今方待命於金吾門外云,係是大臣去就,敢啓。傳曰,知道。
鄭尙愚,以義禁府言啓曰,前直閣沈象奎畿沿定配事,承傳啓下矣。沈象奎,京畿豐德府定配,而以承傳內辭意,具罪目依例發遣府書吏,押送配所,何如?傳曰,允。
鄭尙愚,以義禁府言啓曰,忠淸道海美縣投竄罪人鄭觀采,靑山縣定配罪人李石求放送事,承傳啓下矣。鄭觀采·李石求等放送事,分付該道道臣之意,敢啓。傳曰,知道。
庚申十月二十一日午時,上御熙政堂。同副承旨與勸講閣臣入侍時,同副承旨金近淳,假注書呂東植,記注官承膺祚,記事官洪奭周,原任直閣金祖淳·南公轍,以次進伏訖。上讀前受音一遍訖,仍讀新受音,自君子素其位而行,止父母其順矣乎,竝讀章句一遍訖。祖淳解釋文義以奏,仍奏曰,此章所謂素其行,卽隨遇而安也。舜之被袗衣而若固有之,卽行乎富貴之道也,飯糗茹草,而若將終身,行乎貧賤之道也,孔子所謂何陋之有,卽行乎夷狄之道也,匡人其如予何,卽行乎患難之道也,皆隨遇而安,不以外物爲累故也。公轍曰,此章云君子居夷以俟命,小人行險以徼幸,蓋富貴人之所欲也,而以其道得之,卽所謂俟命也,不以其道求之,卽所謂行險也。上讀十遍訖,命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,臣尙愚,臣獻朝,今日再度習儀進去,下直之意,敢啓。傳曰,知道。
鄭尙愚啓曰,大司憲·執義,掌令二員,持平二員未差,監察茶時之意,敢啓。傳曰,知道。
鄭尙愚啓曰,大司憲未差,執義高宅謙,掌令兪鉉章,趙恒鎭呈辭,持平金秀臣在外,任厚常未肅拜,監察茶時之意,敢啓。傳曰,竝許遞,政官牌招開政。
傳于金近淳曰,同副承旨入侍。
傳于金羲淳曰,左副承旨入侍。
李集斗,以吏曹言啓曰,閫帥父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣,閫帥父年七十以上人,別單書入之意,敢啓。傳曰,知道。
有政。吏批,判書徐邁修進,參判曺允大進,參議未差,右副承旨兪岳柱進,以洪樂游爲吏曹參議,以李敬一爲大司憲,以金熙采爲執義,以柳畊爲司諫,以曺喜有·閔慶世爲掌令,以韓翼鎭·蔡趾永爲持平,以李·尹之鉉爲正言,以金載翼爲兵曹參知,以金㙆爲司僕正,以李毅采爲典籍,以林蓍喆爲戶曹參判,兵曹參議金載翼,參知朴奎淳。
兵批,判書金祖淳病,參判李儒慶入直進,參議朴奎淳病,參知未差,判中樞單李得臣,同知單金垣,僉知二單姜柱老·金潤郁,上護軍具㢞,護軍朴基正·徐瀅修·柳孝源·鄭觀采·崔景岳·李喆默,副護軍朴宗輔·曺錫中·洪樂游·兪漢寧·吳鼎源·李漸運·閔致協·李得駿·鄭學畊·林載洙·吳文常,副司直高宅謙·兪鉉章·趙恒鎭·金秀臣·任厚常以上竝單付。
以濟州防禦使鄭觀輝狀啓進上烏賊魚體小品劣,惶恐待罪事,傳于申獻朝曰,勿待罪事,回諭。
申獻朝,以守陵官意啓曰,臣等下去陵所後,三年內奉審及諸般稟旨擧行之事,謹當依例狀聞矣,依今番山陵都監例,出付撥將,趁卽馳啓事,知委華城留守處,何如?傳曰,允。
申獻朝,以弘文館言啓曰,本館下番修撰臣李鼎秉,今日再度習儀時,以陪從官,晝仕出去之意,敢啓。傳曰,知道。
李集斗,以吏批言啓曰,厚陵令申光軾呈狀內,矣身素患痰癖之症,遇寒苦劇,食飮全却轉側須人,旬日之內,萬無起動供職之望,卽速入啓遞改云,身病旣如是,則不可强令察任,改差,何如?傳曰,允。
李集斗,以吏批言啓曰,新除授繕工監假監役官沈鐓,除拜後過限未出仕,依例改差,何如?傳曰,允。
申獻朝,以禮曹言啓曰,參判臣李基讓,今月二十一日,馳詣山陵,與水原府留守兼山陵都監堂上徐有隣,眼同定界,自陵上白虎下端,歷蟾巖·萬年堤·文侍郞,南至于鉢峴西邊,乃屬園界,東邊新定陵界,自白虎上端,北至國陵峴西邊,仍屬園界,東邊新定陵界,從山脊逶迤向東,至于花山北邊,仍屬園界,南邊新定陵界,而自草峰,歷臥牛峴·洪範山·金堂巖·鳳鳥峯,至外南山,全屬園所,自兄弟洞,歷星皇山·大皇橋·鵲峴安寧里,至洗藍橋,全屬陵所,露積峰,定爲園所外案山,禿城山城陽傘峰,定爲陵所外案山,以此各定境界矣,着意守護事,分付地方官及園官,陵官之意,敢啓。傳曰,知道。
金近淳,以兵曹言啓曰,今此大行大王發靷時,大駕弘化門外奉辭時,侍衛軍兵,當爲磨鍊,而取考甲寅年謄錄,則禁軍全數侍衛,訓局軍兵八百名環衛,其餘軍兵,大將率領,右邊通衢結陣,御營軍兵,大將率領,左邊通衢結陣矣。今番則禁軍出入番,全數侍衛,訓鍊大將率步軍環衛,壯勇大將幕次外環衛,禁·御兩營及摠戎廳,宮城外仍爲扈衛,何如?傳曰,允。
金近淳,以兵曹言啓曰,今此大行大王返虞時,大駕詣崇禮門祗迎時,隨駕軍兵,當爲磨鍊,而取考丙申年謄錄,則禁軍全數侍衛,訓局爲先廂,禁衛營爲後廂,御營廳留陣矣。今番則禁軍全數磨鍊,壯勇營軍兵,亦爲隨駕,而禁衛鄕軍停番,何營軍兵隨駕,何營軍兵留陣,而馬步軍兵,以幾番幾哨磨鍊乎?敢稟。傳曰,知道。訓將率步軍十哨,馬軍三哨爲先廂,御將率出番馬步軍爲後廂,禁將率訓局餘軍留陣,可也。
鄭尙愚,以義禁〈府〉言啓曰,卽接月令醫員趙文杓手本,則以爲,時囚罪人宋翼孝,寒痰挾食,轉成關格,症形危重,黃井彦,素患風痺之症,處冷添劇,氣息奄奄,俱有難保之慮云,罪人病勢危重,則一邊保放,一邊草記,曾有定式矣。宋翼孝·黃井彦等,姑爲保放之意,敢啓。傳曰,知道。
前假注書兪應煥狀啓,臣於本月十九日,敬奉大王大妃殿傳敎,二十日申時量,馳到于京畿驪州州內上洞里行大護軍李直輔所住處,問發程之期,則以爲,臣賤疾危篤,未卽奔赴,不忠之罪,萬死猶輕,明將登程,進伏城外,祗俟嚴章之施,而銓銜憲職,次第許解,以開進身之路,玆又伏蒙慈聖殿下特遣史官,誕宣慈旨,丁寧諄複,逈越常倫,伏地感泣,不知死所,今方束裝待曉,而緣臣癃病之轉劇,以致恩召之屢降,萬萬惶隕,靡所容措云矣是白乎等,以臣仍爲復路緣由,竝以馳啓云云。踏啓字。
庚申十月二十二日辰時,上御熙政堂。左副承旨與勸講閣臣入侍時,左副承旨金羲淳,假注書呂東植,記注官金景煥,記事官洪奭周,檢校直提學李晩秀,原任直閣南公轍,以次進伏訖。上讀前受音一遍訖,仍讀新受音,自子曰鬼神之爲德其至矣乎,止誠之不可揜如此夫,竝讀章句一遍訖,晩秀解釋文義以奏,仍奏曰,鬼神之理,雖若洋滉難知,而人之日用事爲,起居言動,莫非此理之屈伸往來也,故古之聖王,於事神之道,必也眞實知之以洋洋如在上如在左右,故神於是格矣,中庸之言誠字,始於此章,蓋誠者,眞實無妄之謂也,若有一毫虛僞,則便是不誠矣。上讀十遍訖。晩秀曰,如有疑晦處,下詢,似好矣。上曰,夫微之顯誠之不可揜如此者,何謂也?晩秀曰,鬼神之爲物,視之而不見,聽之而不聞,而眞實無忘之理,在乎其中,故謂之不可揜也。仍命退,諸臣以次退出。
庚申十月二十二日申時,上御熙政堂。大王大妃殿垂簾,同副承旨入侍時,同副承旨金近淳,假注書尹鼎烈,記事官李存秀·洪奭周,校理申絢,以次進伏訖。上曰,玉堂進前,仍下封書。大王大妃殿敎曰,須善爲之也。仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,合辭方張之時,兩司無詣臺之員,事甚未安,除在外,山陵都監進去外,未肅拜人員,竝卽牌招,何如?傳曰,允。
傳于金近淳曰,同副承旨入侍。
以執義金熙采,持平蔡趾永,司諫柳畊,正言李牌不進罷職傳旨,傳于鄭尙愚曰,只推。
傳于鄭尙愚曰,摠管前望單子入之。
摠管前望單子入之,都摠管崔東岳,副摠管曺允大落點。
宣傳官李運植書啓,臣去夜二更量,敬奉聖敎,仍往外各營,入直軍衣薄之類,一一詳審是白乎則北營入直七色軍四十名內,塘報手薛成福,袴則着綿,而襦則只着弊裌是白遣,牢子金得仁,只着無綿裌袴,襦則重着弊裌是白遣,東營入直軍五十名內,右部中司中哨軍金元柱所着襦袴,皆是被衣是白遣,御營廳新營卜馬軍李老味,襦則略着弊綿,袴則只是裌衣是白齊。答曰,令各該營優給木與綿後草記。
申獻朝,以吏曹言啓曰,成均館學諭金聖灝呈狀內,矣身素患痰癖之症,挾感添劇,時月之內,萬無起動供職之望,卽速入啓遞改云,身病旣如是,則不可强令察任,罷職,何如?傳曰,允。
鄭尙愚,以訓鍊都監言啓曰,依傳敎,北營入直衣薄軍薜成福·金得仁,東營入直衣薄軍金元柱等處,各木綿一疋,去核三斤分給之意,敢啓。傳曰,知道。
鄭尙愚,以御營廳言啓曰,依傳敎,本廳新營入直軍中衣薄者卜馬軍李老味處,木綿一疋,去核二斤題給之意,敢啓。傳曰,知道。
鄭尙愚,以義禁府言啓曰,保放罪人宋翼孝,還囚後議處,照律以入之意,敢啓。傳曰,知道。
義禁府啓目,向前宋翼孝矣罪人防守,法意甚重,而不能嚴束,致使劇逆姻屬之定配者,有此潛逃之擧,而點考病頉,全不致察,循例題狀,揆以紀綱,誠極痛駭,以此照律罪,杖一百罪良中加一等,杖六十收贖,告身盡行追奪,徒一年定配,私罪奉敎依允爲旀,功議各減一等爲良如敎。
鄭尙愚,以義禁府言啓曰,時囚罪人宋翼孝杖六十收贖,告身盡行追奪,徒一年定配,照律公事判付內,依允,功議各減一等事,命下矣。宋翼孝功議各減一等,減徒加杖,杖九十收贖,奪告身四等,放送之意,敢啓。傳曰,知道。
掌令曺喜有,校理金熙周,正言尹之鉉,副修撰朴鍾淳啓曰,請鄭致達妻亟令王府,快正典刑。請以下一行刀削答曰,不允。
掌令曺喜有,正言尹之鉉啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻竝嚴鞫得情,夬正典刑,請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚,快正王法,請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱竝施孥籍之律,玄慶督期詗捕,嚴鞫得情,依律處斷。措辭竝見上答曰,不允。
掌令曺喜有啓曰,請泰安郡投畀罪人申耆亟施島配之典,請命吉諸子散配依前擧行之意,分付該府,絶島遠配之啓,亦竝允下,請正法罪人鏔亟施孥戮之典。措辭竝見上新除授掌令閔慶世,時在忠淸道瑞山地,請斯速乘馹上來事,下諭。答曰,亟停勿煩,下諭事,依啓。
正言尹之鉉啓曰,請金甲島爲奴罪人克觀更令王府嚴鞫,快正王法,請逆賊尙魯亟施孥戮之典,請濟州牧定配罪人姜彝天,黑山島定配罪人金履白,慶源府定配罪人金鑢亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,請亟下四啓傳旨,令攸司卽速擧行焉。請正法罪人鏔亟施孥戮之典,請命吉諸子依下敎施以散配之典,請放送罪人權龍度·張羽成亟令王府拿鞫得情,請絶島爲奴罪人李戒國·劉用孫·金金乭亟令王府夬施典刑,請拘囚罪人李漌嚴鞫得情,施以當律,私書往復之人一一査出,施以刑配之典。答曰,不允。末端五件事,亟停勿煩。
庚申十月二十三日辰時,上御熙政堂。同副承旨與勸講閣臣入侍時,同副承旨金近淳,假注書尹鼎烈,記注官金景煥,記事官洪奭周,原任直閣尹行恁,以次進伏訖。上讀前受音訖。上曰,視而不見,聽而不聞,視見聽聞,有異義乎?行恁曰,視之義,自我視之也,見之義,物來於眼前而見之也,聽之義,自我聽之也,聞之義,聲入於耳而聞之也,大體則少異矣。上仍讀新受音,自孔子曰舜其大孝也與,止必受命十遍訖,行恁解釋文義以奏。上曰,傾者覆之,傾者何必覆乎?行恁曰,自天視之則均是萬物,無所愛憎,然有善者惡者,天道福善禍淫,故周易曰,積善之家必有餘慶,積不善之家必有餘殃,以此推究,傾字之義,不難知矣。又奏曰,大德必得其位,必得其祿,必得其名,必得其壽,此四者,皆有德者所以致之也,天必與之於有德者,故伏羲·堯·舜,皆享其福,而至於孔子時,天地氣數,不及古昔,以孔子之聖,不得其位矣。又奏曰,舜其大孝也歟,孝者,源於百行,臣等日前登筵時,語及大行朝御製,仰覩玉涕之汍瀾,退而相賀矣,上奉殿宮,尋常日用之事,必以孝爲本焉,則自然一國興孝,得名得壽,可以與堯·舜爲期,然則臣等之入來勸讀,豈不與有榮乎?仍命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
申獻朝啓曰,臣獻朝,臣近淳,今日三度習儀進去,下直之意,敢啓。傳曰,知道。
兪岳柱啓曰,三品官之無得過三日循例請牌,曾有定式,而吏曹參議洪樂游,除拜後過三日不爲出肅,事甚未安,從重推考,仍卽牌招察任,何如?傳曰,允。
傳于李集斗曰,晝茶禮當親行,該房知悉。
大王大妃殿,傳于金近淳曰,領議政年老,領府事情理應欲進參,領議政留京,領府事進去,而贈玉帛,以前領議政爲之,內閣則一提學入直。
以吏曹參議洪樂游牌不進罷職傳旨,傳于兪岳柱曰,只推。
兵曹口傳政事,以申大謙爲舟師大將。
申獻朝,以魂殿都監摠護使意啓曰,魂殿修理之役,今已完畢,祭器陪進吉日,令日官池景喆推擇,則今月二十八日申時爲吉云,以此日時,傳授於魂殿參奉,仍令入省記直宿之意,敢啓。傳曰,知道。
申獻朝,以弘文館言啓曰,本館下番副修撰臣朴鍾淳,以虞主大祝,今日三度習儀時,晝仕出去之意,敢啓。傳曰,知道。
金近淳,以訓鍊都監言啓曰,去夜五更量,幼學朴時稷,本局邏卒處,犯夜被捉,依例移送秋曹之意,敢啓。傳曰,知道。
鄭尙愚,以刑曹言啓曰,因訓鍊都監啓辭,去夜五更量犯夜幼學朴時稷,移送秋曹事,命下矣。朴時稷,依更數決笞三十度,放送之意,敢啓。傳曰,知道。
記事官金錫泰狀啓,臣於本月十九日,敬奉大王大妃殿傳敎,同月二十二日辰時量,馳到忠淸道淸州牧城南五里程,聞文義縣探吏來言是白乎則,大護軍宋煥箕,今月二十一日自懷德縣性潭里本家,已爲離發,轉向全義路是如爲白乎等,以臣仍從間路,前進全義縣加乙吉里六十里酒店,探問是白乎則,大護軍宋煥箕,姑未行過是如爲白有去乙,同日酉時量,更爲馳到于十五里淸州境鳥致院酒店大護軍宋煥箕所到處,以傳敎內辭意,傳諭是白乎則,以爲,臣癃病殘喘,不顧顚仆,今方奔赴,二十一日,已爲登程,纔到數舍許,史官遠臨,傳宣慈聖下敎,區區惶隕之忱,無所容措,謹當前進,而疾勢添劇,無以趲程,不知幾日抵達,不勝憫蹙之至云矣,臣則仍爲復路爲白乎旀,緣由馳啓云云。踏啓字。
掌令曺喜有,副校理閔命爀,正言尹之鉉,副修撰朴鍾淳啓曰,請鄭致達妻亟令王府快正典刑,請捧入未徹之臺啓亟賜處分,俾王章伸而亂本拔焉。措辭竝見上答曰,不允。
掌令曺喜有,正言尹之鉉啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻竝嚴鞫得情,夬正典刑,請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚快正王法,請時夏·時鼎·時楫·金樂敎等亟令王府設鞫嚴覈,夬正邦刑,時景·時昱竝施孥籍之律,玄慶督期詗捕,嚴鞫得情,依律處斷。措辭竝見上答曰,不允。
掌令曺喜有啓曰,請泰安郡投畀罪人申耆亟施島配之典,請命吉諸子散配依前擧行之意,分付該府,絶島遠配之啓,亦竝允下,請正法罪人鏔亟施孥戮之典。措辭竝見上答曰,亟停勿煩。
正言尹之鉉啓曰,請金甲島爲奴罪人克觀更令王府嚴鞫得情,快正王法,請逆賊尙魯亟施孥戮之典,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,請亟下四啓傳旨,令攸司卽速擧行焉。請正法罪人鏔亟施孥戮之典,請命吉諸子依下敎施以散配之典,請放送罪人權龍度·張羽成亟令王府拿鞫得情,請絶島爲奴罪人李戒國·劉用孫·金金乭亟令王府夬施典刑,請拘囚罪人李漌嚴鞫得情,施以當律,私書往復之人,一一査出,施以刑配之典。措辭竝見上答曰,不允,末端五件事,亟停勿煩。
判府事洪良浩疏曰,伏以,光陰電逝,雲馭日遠,因山隔月,廞衛將戒,伏惟孝思攀號,益復如新,臣民慟冤,曷有其極?仍伏念,臣至庸極陋,無足比數,而伏蒙我兩聖朝作成陶鑄之恩,拔之衆棄之中,置之器使之列,歷揚淸華,超擢崇顯,頂踵毛髮,都是恩造,磨放隕結,不足酬其萬一,而立朝五十年來,無一裨補,居然老白首矣。濫叨文苑之任,忝躋耆英之社,嘗存負乘之戒,只切顧影之慙,崦嵫之景旣迫,犬馬之力已殫,報答隆造,此生已矣。乃於千萬夢想之外,忽遭天地崩坼之變,未效鍼虎之下從,猥當文字之重役,神魂遁喪,精爽耗竭,抆血而染翰,擢腸而構辭,筆不從心,言未達意,俯仰怵惕,靡所容措,而第於大行大王精微之道學,光明之德業,嵬蕩之功化,竊自鑽仰,父耳師耳,寸管無以窺天地之大,片蠡無以測河海之深,而至若義理之至正至嚴,質群聖而无疑,謨訓之如日如星,牖一世而皆化,此其盛德宏規,高出百王,足以格鬼神而感豚魚。臣雖愚冥衰聵,自幸於身親見,故因此而少效微誠,竭心殫精,模寫揄揚,幸免大戾矣,卽見掌令臣兪鉉章疏本,論斥臣代撰敎文,乃曰,至精之典禮,矯俗之筵敎,不少槪見,至謂之掩諱不書,或歸之弁髦漫漶,噫嘻,此何言也?臣雖不忠無狀,卽是先王化育中一物,平生服事,蒙被恩渥,與天無極,豈忍當言而不言,掩蔽而不章耶?天地神明,照臨在上,揆以常情,寧有是也?臣誠崩心痛心,直欲剖肝剚腹以自明也,人臣負此罪名,將何以頂天履地,自立於世乎?興言及此,生不如死。伏見批旨,天鑑洞燭,矜其老而察其情,所以慰藉而昭晰之,靡有餘憾,臣捧讀摧咽,以首頓地,殆同死灰之復然,臣雖卽地滅死,可以瞑目矣。然不直則道不見,臣請垂涕而言之,夫首書銀印,每先於輦路,奉寧考傳授之謨者,所以言敬奉諭書,造次弗離,以重宗統,以嚴典禮,則表章精微之義,實在其中矣,次書揭麟經而靖人心,昭垂千萬世大法者,所以彰闡明義理,嚴於鈇鉞,而卄五載牖世道正朝象之宏謨,皆原於此,而繼之以綸音,動合於古典,克挽三代之治者,蓋上自初元,下至五晦之嘉訓大義,陶成至治者,無不包含,非敢闕而不書也。只緣臣以衰朽昏聵之姿,當此哀遑罔措之時,智思未周,筆路蹇澁,猶未能大書特書,繫月繫日,自速人言,莫非臣之罪也。大抵騈儷之辭,體段異於行文,只是提綱而挈領,不能曲暢而旁通,驟看雖似疎漏,諦視實皆該括,至於典禮一事,則臣於請諡之狀,隆殺情文,謹書而敬載,大凡文字,各有體裁,詳略之稍異,有不得不然矣。嗚呼,臣之所自悼而隱痛者,臣之數十年所藉手而事君者,惟在於彰聖孝明義理,而幸以文字薄技,執役於先王之終事,庶自效願忠之誠矣,今於摹天畫日之際,隻字片辭,不能盡善而盡美,受人指摘,自陷大何,辜負之罪,萬殞難贖,跼高蹐厚,此何人哉?至若末端所云不恤人言,晏然行公者,蓋凡未徹之章疏,初不敢引義,而樑文製進之命,陳疏辭免,銘旌書寫,則事體至重,不敢言私,黽勉奉行而已,所謂行公者,未知何謂,都是臣誠未見孚,動輒得謗,莫非命也,尙何怨尤?逬出城闉,恭俟處分,今始收召精魂,瀝血哀號於嚴廬之下。伏乞聖明,亟命先削臣三館之任,仍付有司,擬臣罪犯,勘以重律,以勵人臣不忠之罪焉,臣無任云云。答曰,省疏具悉。人言豈更提?勿辭行公。
庚申十月二十四日午時,上詣殯殿。親行晝茶禮入侍時,行都承旨李集斗,行左承旨鄭尙愚,假承旨韓用鐸,左副承旨金羲淳,右副承旨兪岳柱,假注書尹鼎烈·呂東植,記事官李存秀·洪奭周,原任直提學徐鼎修,原任直閣尹行恁,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,集斗奉爐,岳柱奉香,三上香訖,左通禮啓執盞獻盞,尙愚執盞,行恁·用鐸·羲淳以次獻盞訖,內侍西柄正筯訖,引儀唱哭,上哭,有頃,引儀唱止哭,上止哭,引儀唱左通禮導殿下還廬次,時自內哭泣之聲猶不止,上入詣幄內,少頃,出殯殿門,弘仁門,乘輿還內,諸臣以次退出。王大妃殿進御加味正氣散,依前方一貼煎入事,下敎。
上在昌德宮廬次。
朝哭罷後,大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調徐龍輔,提調金祖淳,副提調李集斗啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于申獻朝曰,自今日因山前上食茶禮,當隨時親行,該房知悉。
大王大妃殿,傳于申獻朝曰,聞儒賢入闕,幸可勝言,日寒如此,撼頓之餘,能無損節乎?遣史官問起居以奏。
傳于金近淳曰,同副承旨入侍。
傳于金近淳曰,領議政入侍。
傳于金近淳曰,儒賢入侍。
傳于金羲淳曰,日寒如此,筵退後起居,遣史官存問,仍令該曹米麵柴炭輸送。
以吏曹參議洪樂游牌不進罷職傳旨,傳于兪岳柱曰,只推。
吏曹口傳政事,以曺允大爲內資提調。
有政。吏批,判書徐邁修,參判曺允大進,參議洪樂游牌不進,右副承旨兪岳柱進。以金載瓚爲參贊,趙鎭寬爲工曹判書,沈煥之爲內局都提調,尹亨烈爲禮曹佐郞,金瑥爲厚陵令,洪樂謙爲假監役,護軍吳載熙今加資憲,前水使吳文常父,依法典加資事,承傳。
兵批,判書金祖淳進,參判李儒慶,參議金載翼病,參知朴奎淳入直進,左副承旨金羲淳進。啓曰,淸州營將,今當差出而擬望之人乏少,未準朔禁軍將,竝擬,何如?傳曰,允。以權思穆爲訓鍊主簿,金燨爲全羅右水使,趙拓壤爲淸州營將,同知單李光春,大護軍李益運。
兪岳柱,以魂殿都監郞廳,以摠護使意啓曰,因山時祭物照點,三寺提調,不可不進參,而內資寺提調李致中,實病難强云,今姑許遞,其代令該曹口傳差出,何如?傳曰,允。
庚申十月二十五日午時,上詣殯殿。親行晝茶禮入侍時,行都承旨李集斗,行左承旨鄭尙愚,右承旨申獻朝,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,假注書尹鼎烈·呂東植,記事官李存秀·洪奭周,原任直提學徐鼎修,檢校直提學李晩秀,原任〈直閣〉金祖淳·金勉柱·尹行恁,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,集斗奉香,近淳奉爐,三上香訖,左通禮啓執盞獻盞,尙愚執盞,獻朝·羲淳·岳柱以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲未已,上入詣幄內,有頃,出殯殿門,入廬次門,有頃,命藥房三提調入侍,出上注書日記有頃,出廬次門,弘仁門,入集瑞門,有頃,出集瑞門,乘輿還內,諸臣以次退出。
庚申十月二十五日午時,上御廬次。藥房入診,左議政入侍時,都提調徐龍輔,提調金祖淳,副提調李集斗,假注書尹鼎烈,記事官李存秀·洪奭周,左議政李時秀,原任直提學徐鼎修,檢校直提學李晩秀,原任直閣金祖淳·金勉柱·尹行恁,檢校直閣金近淳,以次進伏訖。時秀等曰,日氣陰寒,而連日親行茶禮,罔極中,聖體若何?上曰,一樣矣。時秀等曰,寢睡·水刺之節,若何?上曰,一樣矣。時秀等曰,大王大妃殿氣候,若何?上曰,一樣矣。時秀等曰,王大妃殿氣候,若何?上曰,一樣矣。時秀等曰,惠慶宮氣候,若何?上曰,一樣矣。時秀等曰,嘉順宮氣候,若何?上曰,一樣矣。龍輔曰,慈殿湯劑,連爲煎入矣。諸節果若何?上曰,別無加減矣。龍輔曰,醫官方待閤外入診,何以爲之乎?上曰,置之。行大護軍李直輔追入進伏。時秀曰,儒賢已入來矣。上曰,儒賢進前。直輔進前良久,起伏奏曰,哀隕罔極,無可達之辭矣。上曰,罔極矣。直輔曰,因山迫近,尤切罔極矣,目今悠悠萬事,惟在於保嗇聖躬,而伏聞殿下,過加哀毁,恐非聖人之達孝,伏望勉從諸臣涕泣祈懇之語,以慰宗社臣民之望焉。臣以癃病,今始奔哭,罪戾至重,實合萬殞矣。上曰,何以上來乎?直輔曰,堇堇上來矣。上曰,爲卿上來,銓任臺職,皆已曲副,雖在因山後,久留輔導,實爲切企矣。直輔曰,匪分之職,連蒙許解,不勝感泣,而狗馬賤疾,奄奄難强,風痰之症,有時昏窒,實難許久遲留矣,顧臣犬馬微衷,所欲陳達者甚多,而病昏之中,無以敷衍說去,早晩間當以文字仰奏矣。上曰,旅次住接,不至齟齬乎?直輔曰,奔赴之餘,病勢越添,京中住接,似尤難,方欲下去始興族人家,姑留數日,以待因山時前進矣。龍輔曰,俄承勉留儒賢之敎,伏切感歎,而幼學壯行,士之素志,況當此時,豈欲固守東岡乎?願益盡誠禮,期於必留焉。時秀曰,今向始興,不是長往之計,欲寓於至親家鄕廬,以爲因山時從近前進之計矣。上曰,因山後,更爲入城久留,予實顒企矣。直輔曰,臣之病勢,不可預度,若少有減勢,則謹當復入城闉,而若如目今模樣,則難保其擔舁還入矣,臣以無似,猥蒙先大王罔極之恩,實有糜身粉骨之願,如有一分知識之可以裨補,則何敢爲退托之計乎?且目今病狀,實萬萬難强,如或一毫飾辭,則是不忠無狀之臣也,將何以自容於天地之間乎?咫尺前席,聖敎諄諄,而不敢奉承,尤萬萬死罪矣。上曰,慈殿欲一召接,卿其姑留闕中也。直輔曰,謹當依下敎矣。上曰,當更引接,今姑退也。直輔先退。上曰,禮判先退,接待山林也。晩秀先退。時秀曰,臣於日前,以晝停奠設行於神輦前事,有所仰達矣。追聞諸議,皆以爲大有妨於禮節云,臣之遽然仰奏,誠未免疎率惶悚,原擧條,置之,何如?上曰,依爲之。出擧條時秀曰,初二日陳列時及初三日撤排時,都監所屬及該曹員役軍人輩,自多出入於闕門及殯殿門,而有難續續煩稟,令兵曹及壯勇營,區別其當入不當入,無令雜亂,亦無令阻滯事,預爲分付,何如?上曰,依爲之。出擧條時秀曰,工曹判書李益運,以長生殿提調,當先詣山陵,而聞其情理難强,今姑許遞,其代令政院稟旨,政官牌招,開政差出,何如?上曰,依爲之。出擧條時秀曰,發靷時刻,在於來月初三日丑時,朝奠,朝上食,若欲依時刻設行,則恐多掣礙,隨時從便設行,似好矣。上曰,依此爲之也。龍輔曰,因山時,藥院例爲直宿,而臣旣陪進山陵,都提調之多日曠闕,誠爲可悶,臣之所帶藥院之任,宜蒙體諒之恩,故敢此仰達矣。上曰,姑爲許副,可也。出擧條仍命退,時秀等皆退,集斗曰,因山時大轝陪從承旨爲二員,問安承旨亦二員,而問安處所,合爲九處,若欲一一分進,則員數太不足,不可不預爲分排矣。上曰,臨時當下敎矣。集斗曰,然則何承旨進去,啓辭當預爲書入乎?上曰,依此爲之也。集斗曰,俄有上食茶禮,自今日隨時親行之敎矣,此後親行時文蹟若更不書出,則政院擧行,自多未逮矣。上曰,臨時當令承旨來待於分政院矣。承史遂以次退出。
庚申十月二十五日申時,上御熙政堂。大王大妃殿垂簾,同副承旨入侍,領議政·儒賢同爲入侍時,同副承旨金近淳,假注書呂東植,記事官李存秀·洪奭周,領議政沈煥之,行大護軍李直輔,以次進伏訖。煥之曰,近日日候甚寒,聖體若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,若何?上曰,一樣矣。煥之曰,王大妃殿氣候,若何?上曰,一樣矣。煥之曰,惠慶宮氣候,若何?上曰,一樣矣。煥之曰,嘉順宮氣候,若何?上曰,一樣矣。煥之曰,日月如流,因山迫近,伏想聖懷益難按抑矣,寢睡·水刺之節,加意愼攝,仰慰殿宮之心,千萬伏望焉。煥之曰,臣當此罔極之時,實無絲毫仰答之路,而因山時擬詣陵所,庶幾粗效蓐蟻之忱於終事之地矣,伏奉慈敎,以領府事爲贈玉帛官,領府以奉使之故,未伸情理,今此下敎,誠爲至當,臣亦不敢更事煩達,而臣之情理,亦甚悲菀矣。大王大妃殿下敎曰,領府事於初終時,獨未得參,念其情理,必欲進參於因山時,故特命進去,領相則以年老之人,於屢朔勞憊之餘,當寒觸冒,亦甚可悶,故使之留京矣。煥之曰,念臣犬馬之齒,雖或稍加於諸臣,至於奔奏之地,何敢言老,而自上曲垂悶老之典,頃於外梓宮陪進時,特命勿爲進去,臣不勝惶感萬萬,而今番之未得陪從,雖甚悲缺,領府事情理,亦不可不進去,故臣亦不敢更達矣。大王大妃殿下敎曰,主上於近日,過加哀毁,自昨日祭奠,必欲親行,不但連日觸寒之可悶,用心太過,水刺旣不多進,寢睡亦未安穩,神色凡節不能如前,所見甚悶然,因山尙隔多日,將未知何以過去,此心悶迫,實難形言矣。煥之曰,此時聖心,安得不然,而第念帝王之孝,異於匹庶,攀號哭泣,亦豈可屬之小節,而若比諸四百年宗社之付托,則其爲輕重,果何如也?伏願深念傷孝之戒,勉加節抑之方,當哀毁時雖或哀毁,當調攝處益加調攝,勉進於水刺之節,按抑於寢睡之時,仰弛殿宮惟憂之念,豈非孝之大者乎?因山前饋奠之每日親行,亦出於孝思之不能自已,臣何敢仰挽,而至於日寒甚緊之時,亦豈可連爲觸冒乎?似此之時,姑令攝行,千萬伏望焉。大王大妃殿下敎曰,非但每日一參,欲爲一日屢行,予雖挽止,亦不回聽,盛壯之時,猶難支過,幼沖之年,若是過毁,誠萬萬切迫矣。煥之曰,伏奉慈敎,益不勝抑塞矣。伏念四百年宗社之重,數千里封疆之大,專係於殿下一身,殿下豈可不思所以自愛自重之道乎?況今春秋未及鼎盛,區區伏慮有不可言,伏願仰念殿宮惟憂之心,加意於寢睡·水刺之節,以爲保嗇節宣之方焉。上曰,儒賢進前。直輔進前奏曰,無可仰達之辭矣,因山迫近,愈不勝罔極矣。大王大妃殿涕泣嗚咽而下敎曰,天地茫然,罔極罔極,夫復何言?當此罔極之時,日望卿等之簉朝,過成服後,卽爲敦諭矣,卿今簉朝,罔極中萬幸矣。直輔曰,頃伏奉慈敎,至今不勝感泣,而今始奔哭,罪戾深重矣。大王大妃殿敎曰,見今主上幼沖,國勢孤危,未亡人不得已爲此垂簾聽政之擧,而見識固陋,有何所知,晝宵罔措,倍切哀痛之心矣。目下第一急務,無過於保聖躬勉聖學二件事,而保聖躬一事,則左右之臣,當任其責,至於勉聖學,則有非人人可能,卿以先朝禮遇之臣,山林宿德之士,學問高明,聲望藹菀,輔導之任,專恃於卿,卿須以追先欲報之念,盡心於薰陶輔翼之責,毋或終始辭巽,退守東岡之陂也。直輔曰,臣蒙被先大王天地父母罔極之恩,縻身粉骨,不足以報答萬一,當死則死,當入水火則入於水火,而念臣實狀,果無一毫所存,天日鑑臨,何敢爲假飾之辭乎?加以癃疾沈痼,神精脫落,前席下敎,亦不能諦聽,犬馬愚忠,雖有所欲言者,亦無以敷陳萬一,以此病狀,將何以奉承慈敎乎?臣若可强而不强,爲此飾辭,則不忠無狀,將爲天地之所不容矣,顧今朝廷,才彦林立,況以我先大王至誠愛人之心蒙被恩造者,孰無生死圖報之心乎?左右輔導,固不患無人,而林下讀書之士,方在旌招之列者,亦不爲不少矣,如臣者,擧世公議,皆知其爲欺天之罪人,伏願自今以後,特命勿復檢擬,俾得退守本分,實臣區區之望也。大王大妃殿敎曰,朝廷之上,雖非無人,而如卿林下宿德之士,豈易得乎?卿雖年老,不必以筋力爲禮,旅次雖或齟齬,亦須久留輔導,予實深望焉。直輔曰,慈敎縷縷懇惻切至,臣實不知所以仰達矣。在昔宋臣蘇軾,召見簾前,聞宣仁太后之諭,以先帝遺意,遂不覺失聲痛哭,今臣呑聲飮泣,雖不敢如蘇軾之失聲,而衷情之抑塞,實有百倍於蘇軾者,假使臣或有一分知識之可以裨益,則豈敢不殫誠竭力,生死以之,而空疎謭劣之外,目今病勢,實無可强之路,當更觀病勢而仰奏矣,向奉慈敎,卽當顚倒趨膺,而因賤疾之彌留,今始上來無往非罪戾矣。上曰,慈敎如是縷縷,卿之久留,予實望之。直輔曰,聖敎又如此,更無可達之辭矣,病勢如或少間,則亦豈敢不奉承乎?大王大妃殿敎曰,追念先朝信遇之心,卿豈可不留,輔我沖王耶?直輔曰,先大王豈不俯燭臣之不肖,而特以世祿之裔,曲加假借,前後恩造,隆天重地,如有一半分可以報效之方,而飾辭退托,則將以何顔歸拜我先王乎?顧今癃病,實有朝夕奄奄之慮,前席慈敎,丁寧諄復,而聽瑩劇甚,亦末由諦承,目下昏憒之狀,亦庶幾蒙天日之俯燭矣。大王大妃殿仍嗚咽涕泣者良久。直輔起伏奏曰,臣固萬萬惶悚,而竊有仰達之辭矣,我聖上血氣未盛,戒在過毁,而先自慈聖殿下,勉加節哀,然後方可以寬慰我聖上之心,伏願深留慈念,隨處勉抑,以爲保護聖躬之道焉。大王大妃殿敎曰,主上方在沖年,未及長慮,而哀毁太過,未免有傷損之節,誠甚切迫矣。直輔曰,俄筵亦已仰達矣。哀毁之太過,反有害於聖人之達孝,其所以保護勉抑之方,專在我慈聖殿下矣。上曰,儒賢想必勞㷶,先退休息也。直輔先退。煥之曰,臣於大提學洪良浩疏批,竊有區區愚見之可達者矣,臺言雖甚過當,而至於彼無倫焉一句,在聖朝優待言官之道,恐有所未安,臣旣有所見,故敢此仰達矣。上曰,當改下矣。煥之曰,然則以自上特教改下,似好矣。上曰,然矣。煥之曰,近日兩司諸臣違牌坐罷人竝敍用,俾參因山哭班似好,故敢此仰達矣。上曰,依爲之。出擧條仍命退,諸臣以次退出。
上在昌德宮廬次。
朝哭後,大殿·大王大妃殿·惠慶宮·嘉順宮,內閣·政院·玉堂口傳問安。答曰,罔極。
王大妃殿進御三子五拗湯,依前方一貼煎入事下敎。
王大妃殿進御三子五拗湯,依前方一貼更爲煎入事下敎。
申獻朝啓曰,卽者社稷署官員來言,明日啓殯告由祭,提調當爲進參,而提調李敬一,以大司憲未肅拜,不得進參云,卽爲牌招,以爲進參之地,何如?傳曰,允。
申獻朝啓曰,社稷署提調李敬一牌不進推考傳旨,今方捧入而明日啓殯告由時,當爲進參,如是違牌,事甚未安,更卽牌招,何如?傳曰,提調許遞,口傳差出。
吏曹口傳政事,以趙尙鎭爲社稷提調。
大王大妃殿傳曰,沈象奎,莫重御製,不察之罪雖重,飭已行矣,先朝待閣臣自別,因山迫近,罪名分揀。
申獻朝,以國葬都監以摠護使意啓曰,新除授工曹判書趙鎭寬,以本都監堂上,外梓宮下隅板加柒時,勢難先詣,今姑許遞,其代令政院稟旨,政官牌招開政,以無故人差出,何如?傳曰,允。
有政。吏批,判書徐邁修進,參判曺允大進,參議洪樂游牌不進,右承旨申獻朝進。以李義弼爲工曹判書,申光軾爲典籍,贈吏判李時德贈左贊成例,贈吏判李道善贈吏判例兼,以上判府事李得臣兩代。
兵批,判書金祖淳病,參判李儒慶病,參議金載翼病,參知朴奎淳入直進,左副承旨金羲淳進。大護軍趙鎭寬·吳載熙。
以吏曹參議洪樂游牌不進罷職傳旨,傳于李集斗曰,只推。
金羲淳,以戶曹言啓曰,謹奉傳敎,行大護軍李直輔所住處,米麵柴炭,令本曹郞官輸送,則以爲,今當哀遑罔極之中,臣子情理,決不敢祗受,尤增死罪云矣,何以爲之?敢啓。傳曰,更爲輸送,安意領受事,令曹郞傳之。
金羲淳,以戶曹言啓曰,謹奉傳敎,行大護軍李直輔所住處,米麵柴炭令本曹郞官更爲輸送,則領受之意,敢啓。傳曰,知道。
傳于金羲淳曰,咸興璿派孫令李昌杰等二十四人下去,回糧令賑廳依例題給。
以慶尙監司金履永狀啓薦新及進上生靑魚,日氣和暖,迄未捉得,限內不得封進,惶恐待罪事,傳于兪漢寧曰,勿待罪事,回諭。
申獻朝,以國葬都監郞廳以摠護使意啓曰,因山時始興行宮·華城行宮,山陵丁字閣三處宿所,當有傳漏,而取考己酉謄錄,則傳漏軍,折半以衛軍擧行,折半自畿營擧行矣,依此分付於禁漏及該曹·該道,何如?傳曰,允。
申獻朝,以國葬都監郞廳以摠護使意啓曰,今此發靷時,本都監堂上,郞廳監造官以下員役及率去工匠等糧饌盤纏磨鍊,則米爲二十石,錢爲四百兩矣,依例分半取用於戶惠廳,何如?傳曰,當內下矣。
申獻朝,以國葬都監郞廳以摠護使意啓曰,誌石,今月二十七日,本都監堂上·監造官,陪進陵所矣,凡諸等事依例擧行之意,分付京畿監司處,何如?傳曰,允。
金羲淳,以賑恤廳言啓曰,謹依傳敎,咸興璿派孫令李昌杰等二十四人,各米二石,錢十兩,合米四十八石,錢二百四十兩,依例分給之意,敢啓。傳曰,知道。
金近淳,以壯勇營言啓曰,外營部將南錫九,除拜本營哨官矣,其代當爲自辟差送,而額外壯勇衛中參上乏人,無以排擬,以本營前銜哨官參上人,推移差出,何如?傳曰,允。
鄭尙愚,以義禁府言啓曰,豐德府定配罪人沈象奎罪名分揀事,承傳啓下矣。沈象奎放送事,分付該道道臣之意,敢啓。傳曰,知道。
上在昌德宮廬次。
朝哭後大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,合辭方張之時,憲府無詣臺之員,事甚未安,除在外,山陵進去外,未肅拜呈告人員,竝卽牌招,何如?傳曰,允。
大王大妃殿,以承傳色口傳下敎曰,儒賢旅次當冷落,遣史官問起居以奏。
以京畿監司徐鼎修狀啓上護軍宋煥箕今二十五日振威縣止宿事,傳于金羲淳曰,聞卿行近京,企待之餘,甚幸甚幸,慈殿方遣知申偕來,卿須卽爲簉朝事,知申傳諭,驛人馬定差員領送事,分付畿伯處。
大王大妃殿,以承傳色口傳下敎曰,宋儒賢來到近地云,喜幸不可勝言,日寒如此,起居何如,知來以奏,都承旨往傳下敎,仍爲偕來。
鄭尙愚啓曰,行大司憲李敬一,執義金熙采,掌令曺喜有,持平蔡趾永牌不進,掌令閔慶世在外,持平韓翼鎭山陵都監進,監察茶時之意,敢啓。傳曰,知道。
傳于金近淳曰,時原任大臣有司堂上入侍。
金近淳,以都摠府言啓曰,來十一月初三日大行大王發靷時,大駕詣弘化門外奉辭時及初七日返虞時,大駕詣崇禮門外祗迎時,侍衛寶劍守宮,不可不備員,而都摠管安昌君燝,宗親府陪從進,西春君爗,司饔院提調監膳進,李祖源,都監堂上進,徐邁修,吏曹判書陪從進,副摠管曺允大,虞主書寫官預差進,李基讓,禮曹參判導駕進,宋銓有身病,將不得備員,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,許遞,前望單子入之。
摠管前望單子入之,都摠管金載瓚·權裕,鶴林君焴,李益運,副摠管李鼎揆·李儒慶·吳載徽落點。
金近淳,以兵曹言啓曰,五衛將姜柱老,病在鄕廬,勢難上來供職云,輪番之任,不可久曠,改差,何如?傳曰,允。
有政。吏批,判書徐邁修,參判曺允大進,參議洪樂游疏批未下,右副承旨兪岳柱進。以兪漢謨爲兵曹參判,崔重圭爲執義,李安默爲掌令,高廷鳳爲持平,遠接使單金文淳,館伴單李晩秀,問禮官單金銑,迎接都監提調單金文淳,郞廳柳畊·閔師宣·宋應圭·尹亨烈·徐有應·李羲淵·金時弼·尹光時,公事郞廳李得江竝單付。
兵批,判書金祖淳進,參判未差,參議金載翼病,參知朴奎淳入直,行左承旨鄭尙愚進。以李光進爲內禁將,金益權爲五衛將,韓根馨爲武兼,護軍李儒慶單付。
申獻朝,以禮曹言啓曰,卽接奉常寺所報,則虞主,今月二十八日當爲畢役云,故奉安吉時,令日官推擇,則同日卯時爲吉云,以此時知委擧行,而依前啓下,奉常寺都提調及本曹堂上眼同奉審後,奉安于崇政殿之意,敢啓。傳曰,知道。
行都承旨李集斗狀啓,臣於本月二十七日午時量,敬奉聖諭,馳往果川縣,傳諭于行大護軍宋煥箕所到處,仍又傳宣大王大妃殿口傳下敎,則以爲,臣强病作行,多日撼頓,昬憊益甚,艱到果川地,將調息而前進,玆伏奉聖諭,至有慈殿遣知申偕來之命,微分惶蹙,不知所措,謹當於明日,進抵城闉之下,而近侍之臣,相守經宿於旅店,不勝悚悶之地云是白乎等,以臣旣承偕來之命,姑爲仍留,待明朝隨後復路計料爲白乎旀,緣由馳啓事云云。
獻納李東埴啓曰,請金甲島爲奴罪人克觀更令王府,嚴鞫得情,快正王法。措辭見上請逆賊尙魯亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上請亟下四啓傳旨,令攸司卽速擧行焉。措辭見上請正法罪人鏔亟施孥戮之典。措辭見上請命吉諸子依前下敎,施以散配之典。措辭見上請放送罪人權龍度,張羽成亟令王府,拿鞫得情。措辭見上請絶島爲奴罪人李戒國·劉用孫·金金乭亟令王府,夬施典刑。措辭見上請拘囚罪人李漌嚴鞫得情,施以當律,私書往復之人,一一査出,施以刑配之典。措辭見上答曰,不允。末端五件事,亟停勿煩。
庚申十月二十七日未時,上御熙政堂。大王大妃殿垂簾,時原任大臣,有司堂上入侍時,同副承旨金近淳,假注書尹鼎烈,記事官李存秀·洪奭周,領中樞府事李秉模,領議政沈煥之,左議政李時秀,右議政徐龍輔,行大護軍趙鎭寬,兵曹判書金祖淳,刑曹判書李書九,工曹參判尹行恁,以次進伏訖。秉模等曰,冬候不調,日間,聖體若何?上曰,一樣矣。秉模等曰,寢睡·水刺之節,若何?上曰,一樣矣。秉模等曰,大王大妃殿氣候,若何?上曰,一樣矣。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。秉模等曰,嘉順宮氣候,若何?上曰,一樣矣。煥之曰,王大妃殿湯劑,今日亦煎入,而此非多進之劑,晩後與諸醫官,議定繼進之方,何如?上曰,依此爲之也。仍敎曰,見平安監司狀啓,則勅使牌文,不久出來云,故召見卿等矣。煥之曰,牌文,三四日間似渡江云,凡事不可不預講矣。仍奏曰,今聞勅行已登程,遠接使及問禮官,令該曹卽爲差出,不多日內使之辭朝,何如?上曰,依爲之。出擧條大王大妃殿敎曰,遠接使須以秩高人擇差也。煥之曰,從一品中可合者,只有金文淳·趙尙鎭二人矣。上曰,誰可爲之乎?煥之曰,遠接使爲任非輕,不可不擇差,金文淳雖可合,而方帶敦匠之任,故姑未完定矣。上曰,卿其完定以奏也。煥之曰,然則當以金文淳爲定矣。上曰,依此爲之也。煥之曰,禮曹判書方在閤外,使之入侍,議定迎勅儀節,似好矣。上曰,禮曹判書入侍。出榻敎賤臣承命出,與禮曹判書李晩秀,偕入進伏。煥之曰,今番郊外迎勅及館所擧動,不可依例爲之,此則在前如此之時,亦有停止之例,禮判今當稟定,而只行仁政殿受勅節次,恐好矣。大王大妃殿敎曰,卿言甚好,依此稟定也。晩秀曰,勅期在近,迎勅儀注,當修正以入,而謹考各年前例,弔勅之來,郊迎及殿庭行禮,皆如儀親行,惟甲寅弔勅時,只以百官行禮,而仁化門月廊,暫行接見之禮矣,今番郊迎則勿爲行禮,殿庭則臨時稟旨擧行事,大臣俄已筵稟,而儀註則依例磨鍊,行禮權停事,使遠接使從便往復,勅使處預爲停當,亦是已例,依此擧行,何如?上曰,依爲之。晩秀曰,迎勅時遠接使·道臣·守令以下服色,丙申年,具胸褙·黑團領,見官禮,去胸褙·黑團領,而丙午年,因特敎,迎接時,無揚黑團領·烏紗帽·烏角帶,見官禮,白布團領·烏紗帽·黑角帶矣,今番則事體尤重於丙午,迎勅時,無揚黑團領·烏紗帽·黑角帶,見官禮,布帽·布團領磨鍊,何如?上曰,依爲之。出擧條晩秀曰,今春勅行,以彼中二十七朔之內,結綵除之矣,朔數今猶未過,又是弔勅之行,儀註中結綵一款,初勿磨鍊,此意亦令遠接使,知委於迎勅諸道,何如?上曰,依爲之。出擧條晩秀曰,弔勅之行,下馬宴,例以茶禮爲之矣,今番儀註中,亦依此磨鍊,何如?上曰,依爲之。出擧條煥之曰,勅行入境後,別問安使,以畿內·兩西守令中文堂上曾經侍從人,依近例差送,何如?上曰,依爲之。出擧條時秀曰,臣於昨年,奉命儐接,故以勅行事,有仰達者矣,近年勅行時,禁雜人一事,可謂令行禁止,彼人亦頗慴服,今番若或比前懈弛,則不但大關國綱,實非所以示客使之道,此則專在於道帥臣·地方官之警勵與慢忽,更加惕念,毋或犯科之意,預爲嚴飭於三道道帥臣,何如?上曰,依爲之。出擧條時秀曰,勅行時沿路進排之生獐·活雉二種,元非勅使所需,不過小通使輩操縱之具,而列邑措備等待之際,爲弊大段,費亦甚多,今番則此二種初勿待令事,令遠接使預爲知委,何如?上曰,依爲之。出擧條時秀曰,返虞時初虞再虞祭,當設行於行宮,而行宮旣無灌地筒,依各年已例,以磁器代用,何如?上曰,依爲之。出擧條時秀曰,丙申年則几杖以常時所御進之故,杖體甚大,別爲奉安於綵轝,而今番則几杖旣別爲造成,可以同安於服玩綵轝,故敢此仰達矣。上曰,依此爲之也。秉模曰,譯官罪汰者,旣不入歲抄,如渠卑微之類,又不足煩筵稟,故過一都目後收用,已有英廟朝定式,不必更出擧條,今亦依此爲之,似好矣。上曰,依此爲之也。晩秀曰,因山時所過名山大川行祭事,已爲啓下矣,丙申年東關王廟亦爲行祭,丙午年則以南廟相距稍間,不爲行祭,而今番道路則雖同,事體則自別,南關王廟一體行祭,原單子中改付標以入,何如?上曰,依爲之。出擧條仍命大臣以下先退,秉模等先退。大王大妃殿敎曰,宋儒賢聞從近上來云,該曹輸送等節,待其上來,依例擧行事,分付也。上敎近淳曰,閔命爀·吳翰源如入來,使之入侍也。賤臣承命出,回奏曰,閔命爀則已到閤外,而吳翰源則姑未入來矣。上曰,閔命爀先爲入侍也。賤臣承命出,與校理閔命爀偕入進伏。上曰,玉堂進前。仍下封書,大王大妃殿敎曰,須善爲之也。命命爀先退。近淳曰,因山時注書一員當陪進,而其時代望,似涉煩稟,以加出注書,仍爲察任,似好矣。上曰,依此爲之也。命書榻敎曰,政官牌招開政。又命書榻敎曰,王大妃殿進御三子五拗湯,依前方一貼煎入。仍命退,承史以次退出。
庚申十月二十七日申時,上詣殯殿。親行夕上食入侍時,行左承旨鄭尙愚,右承旨申獻朝,假承旨金載翼·韓用鐸,左副承旨金羲〈淳〉,右副承旨兪岳柱,同副承旨金近淳,假注書尹鼎烈·呂東植,加出假注書金,記事官李存秀·洪奭周,原任直閣金勉柱,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,尙愚奉香,近淳奉爐,三上香訖。左通禮啓執盞獻盞,獻朝執盞,載翼·用鐸·羲淳以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲猶末已,上入詣幄內,有頃,出殯殿門,至弘仁門外,乘輿還內,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
鄭尙愚啓曰,合辭方張之時,憲府無詣臺之員,事甚未安,除在外,山陵都監進去外,未肅拜人員,竝卽牌招,何如?傳曰,允。
申獻朝啓曰,發靷之期,只隔三日,時急公事,依例入啓,不緊公事,竝不捧入之意,敢啓。傳曰,知道。
金近淳啓曰,先來軍官之渡江後,星火入來,自有定式,而今番先來之遲滯,前所未有,副使軍官之再昨入來,已極稽緩,而上使軍官之昨始追到,尤爲痛駭,此而置之,大關後弊,回還上副使先來軍官,竝令攸司,從重科治,何如?傳曰,允。
傳于申獻朝曰,驪州儒賢,聞欲先詣陵所云,夫馬支供,依例擧行,始興及華城所住處,柴炭食物亦爲輸送事,分付畿營。
傳于金近淳曰,使行勅行相値,拜表初一日爲之,勅行渡江前,使之渡江,封裹明日爲之。
傳于申獻朝曰,奉命承旨許遞,前望單子入之。
傳于金近淳曰,遠接使留待。
傳于金近淳曰,遠接使入侍。
大王大妃殿傳于金羲淳曰,日前,以當日小報,卽卽修入,已修入者,勿爲書入於朝報之意,有口傳下敎矣。依前翌日,以朝報書入,紀綱所在,萬萬駭然,伊日當該承旨,從重推考。
傳于金羲淳曰,宋儒賢入來,遣史官知入,食物柴炭,卽爲輸送。
吏曹·戶曹判書李書九除授事承傳。
吏曹,整理使單,李書九。
申獻朝啓曰,魂殿山陵五享大祭,五名日朔望及華城行宮影幀奉安閣誕日,臘享祭祝文,當爲製進。大提學洪良浩,待明朝牌招,何如?傳曰,允。
前都承旨李集斗書啓,臣與行上護軍宋煥箕,今方來到城外,而病勢難强,不得入城云是白乎等,以臣則姑爲仍留之意,敢啓。傳曰,知道。
以掌令李安默,持平高廷鳳牌不進罷職傳旨,傳于鄭尙愚曰,只推。
承旨前望單子入之,尹行恁落點。
兵曹口傳政事,副護軍沈象奎單付。
申獻朝,以國葬都監摠護使意啓曰,本都監堂上金文淳,以遠接使,纔已奉命出去矣。都監堂上之任減下,其代戶曹判書李書九差下,使之察任,何如?傳曰,允。
迎接都監提調金文淳有頉,代戶曹判書李書九。
金羲淳,以吏曹言啓曰,遠接使前判書金文淳,問禮官前司諫金銑,俱無職名,令該曹口傳付軍職,何如?傳曰,允。
申獻朝,以司譯院都提調·提調意啓曰,今此勅行時,堂上堂下差備官,自京多數差送,廚傳有弊,在前如此之時,以回還行中譯官差定留灣,多有其例。今番亦依前例,就其中可合人堂上金在和·尹春咸·金在洙,堂下金景瑋·洪益喆,留待灣上之意,分付回還使臣及該道道臣處,何如?傳曰,允。
兵曹口傳政事,上護軍金文淳,副司果金銑竝單付。
金近淳,以備邊司言啓曰,兩西置撥,爲通時急邊報,而今此回還使臣先來軍官,中路稽滯,入京城翌日,勅牌旋又踵至,延接等事擧行,萬萬窘束,揆以法例,極爲駭然。當該軍官等,令攸司査問勘罪,兩西道帥臣不能察飭,亦爲未安,竝從重推考,何如?傳曰,允。
金近淳,以訓鍊都監言啓曰,今此大行大王因山時,本局軍色從事官閔耆顯,以大祝進詣山陵矣。來十一月初三日奉辭時及初七日返虞動駕時,無以參陣,依定式從事官之任,改差,何如?傳曰,允。
金近淳,以訓鍊都監言啓曰,本局哨官元永麒身病甚重,勢難察任,改差,何如?傳曰,允。
金羲淳,以戶曹言啓曰,謹奉傳敎,上護軍宋煥箕所住處食物柴炭,令本曹郞官輸送,則以爲,纔到城闉,哀隕益深,繼廩之典,遽下於此際,撫念增愴,冞切增感,而微分有不敢冒受云矣,何以爲之?敢啓。傳曰,待開門更爲輸送。
禁府啓目,粘連今此就捕罪人趙石乭段,以李丁乭之招觀之,行至中路,同爲逃躱,不至官門,雖有證左,深夜新村,聽其凶言,渠旣隨後,而論其罪犯,與張海三果無異同,一體科斷事,依啓聞施行爲白乎旀。金萬億段,旣是逆昱之婢夫,心腹使喚,窮凶之謀,絶悖之言,無不參聽,隨往官門,渠亦自服,究其情節,與已伏法之永太,一而二二而一,盤覈得情,施以當律,有不容少緩是白遣。張胤宗段,渠以賊景之叔,目見賊徒至凶絶悖之擧,而初無驚動力遏之意,乃以此何擧措一句語,草草說去者,其平日凶肚之相連,伊夜逆謀之參聽,觀於萬億之招,照不可掩是白如乎。莫重者獄體,莫嚴者王章,此等凶獰之逆徒,決不可付之道臣,盤問勘斷,上項罪人萬億·胤宗等,卽爲發遣府都事,具格拿來,設鞫嚴覈,快正典刑,何如?判付啓,令道臣分輕重酌處爲良如敎。
執義崔重圭,正言尹之鉉,修撰尹益烈啓曰,請鄭致達妻亟令王府快正典刑。措辭見上以下一行刀削答曰,不允。
執義崔重圭,正言尹之鉉啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法,遲晩罪人宇鎭捧根脚夬正王法。措辭見上請時夏·時鼎·時楫·金樂敎等亟令王府設鞫嚴覈,夬正邦刑,時景·時昱竝施孥籍之律,玄慶督期詗捕,嚴鞫得情,依律處斷。措辭見上答曰,不允。
執義崔重圭啓曰,請泰安郡投畀罪人申耆亟施島配之典。措辭見上請命吉諸子散配依前擧行之意,分付該府,絶島遠配之啓,亦竝允下。措辭見上請正法罪人鏔亟施孥戮之典。措辭見上答曰,亟停勿煩。
正言尹之鉉啓曰,請金甲島爲奴罪人克觀更令王府嚴鞫得情,夬正王法。措辭見上請逆賊尙魯亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢亟令王府拿來,設鞫嚴問,夬正典刑,其餘徒黨,亦令嚴問處斷,以折奸萌。措辭見上請亟下四啓傳旨令攸司卽速擧行焉。措辭見上請正法罪人鏔亟施孥戮之典。措辭見上請命吉諸子依前下敎,施以散配之典。措辭見上請放送罪人權龍度·張羽成亟令王府拿鞫得情。措辭見上請絶島爲奴罪人李戒國·劉用孫·金金乭亟令王府夬施典刑。措辭見上請拘囚罪人李漌嚴鞫得情,施以當律,私書往復之人,一一査出,施以刑配之典。措辭見上答曰,不允。末端五件事,亟停勿煩。
吏曹參議洪樂游疏曰,伏以臣向於銀臺應避之章,兼陳目下難安之義,及伏見前掌令臣兪鉉章避嫌啓辭,則以替當反詈,肆憤驅勒等語,滿紙噴薄,惟意凌踏,彼雖急於構人,而何其不諒之甚也?臣所云云,卽不過指彼言之㦧毒,暴臣心之危怖而已,謂之以巽軟泯默則可矣,豈料草草數語,反增其一層狼怒,益逞其構誣手段也哉?臣實冤悶慙憤,直欲溘然無知也。噫,臣之父子叔姪,偏蒙我大行大王天地父母之厚恩洪渥,絲粟毛髮,莫非造化,糜粉隕結,無以圖報,凡於揄揚我大行大王盛德大業,其所極意竭誠者,寧或後於人哉?臣之伯父臣良浩,以耆耋沈病之餘,當哀遑震剝之際,代撰之文,和淚以書,精微義理,前後綸音,無不包括而備載之,以盡夫發揮闡揚之實者,已悉於伯父臣良浩對辨之章,而恩批隆摯,洞燭昭晣,日月之照覆盆,雨露之澤枯菱,蔑以加此,闔門感泣,只有攢祝而已。臣何容更事辨暴,而惟彼鉉章,論人於恒情之外,擠人於罔測之科,爲子姪者撾鼓呼籲,亦無不可,則臣疏所云在彼何怒,而啓語踵發,惟恐構捏之不猛,蹈藉之不力,末乃曰有若爲父兄訟冤云,而執以爲罪。噫,以子姪而訟父兄之冤,卽人理之所當然,則臺言之至此者,獨非人理之外哉。臣之所自悼者,不肖無狀,爲人侮蔑,未有伸辨之實,反添貽辱之資,歷日思惟,如不欲生,杜門恧蹙,去益靡措。乃者銓部除命,忽下於此際,手奉恩誥,惶隕感激,而在臣私義,惟當謝絶榮塗,避遠駭機,以快媢嫉者心,以盡自靖之義耳。官職去就,非所可論,召牌連降,而承膺無路,逋慢之罪,尤無所逃,恩勘不加,轉益惶蹙,玆敢短章哀籲,仰瀆宸嚴。伏乞聖慈,俯垂矜諒,亟命鐫削臣職名,以靖私義焉。嗚呼,此豈臣子言私之時,而緣臣不忠,自取僇辱,咫尺天閽,進身末由,將無以奔奏號泣,少洩窮天之慟於廞衛終事之列,乃反瀆擾於嚴廬攀擗之中,臣罪至此,實合萬殞,臣無任云云。
庚申十月二十八日未時,上御熙政堂。大王大妃殿垂簾,遠接使入侍時,行左承旨鄭尙愚,假注書尹鼎烈,記事官李存秀·洪奭周,遠接使金文淳,以次進伏訖。大王大妃殿敎曰,遠接使進前。文淳進伏。大王大妃殿敎曰,今番勅行,與他時有異,凡百擧行之事,專係於儐使,故以崇品戶判差遣,而爲任之重,與財庫尤別,隨事着念,毋負委寄之意也。文淳曰,謹當盡力爲之矣。大王大妃殿敎曰,凡事各別申飭,與前日無異也。文淳曰,臣竊恐不能堪當,而安敢不盡力爲之乎?又奏曰,伏聞今番勅行,似不爲燕饗,故有迎慰使不爲差出之命,而臣意則雖無燕饗之事,凡事不可無不虞之備,若臨時狀聞,則實有不及之患矣。今春勅行,有從便擧行之下敎,今番亦依此例爲之似好,故敢此仰達矣。大王大妃殿敎曰,觀其事勢,從便爲之,可也。又敎曰,行期甚迫,須卽發行也。文淳先退,大王大妃殿下諺敎,承傳色傳于尙愚,尙愚飜謄讀奏曰,戶判以遠接使出去,此時擧行相妨,仍卽許遞,刑曹判書李書九除授,牌招察任。命書榻敎曰,大王大妃殿進御加味蔘橘飮,自明日停止。又命書榻敎曰,王大妃殿進御三子五拗湯停止,加減蔘蘇飮一貼煎入。仍命退,承史以次退出。
庚申十月二十八日申時,上詣殯殿。親行夕上食入侍時,行左承旨鄭尙愚,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,假注書尹鼎烈·呂東植,加出假注書金,記事官李存秀·洪奭周,原任直閣金祖淳·尹行恁,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭。左通禮啓三上香,尙愚奉香,近淳奉爐,三上香訖,左通禮啓執盞獻盞,羲淳執盞,載翼·用鐸·岳柱以次獻盞,三獻訖,引儀唱哭,上哭,引儀唱止哭,上止哭。引儀唱左通禮導殿下還廬次,于時自內哭泣之聲猶未已,上入詣幄內,有頃,出殯殿門,至弘仁門外,乘輿還內,諸臣以次退出。
上在昌德宮廬次。
自開東至人定,灑雨下雨,測雨器水深六分。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調沈煥之,提調金祖淳啓曰,日月易得,因山奄迫,伏惟孝思號慕,益復罔極,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金近淳啓曰,明日朔奠百官入參時,弘化門外排立,東營·集春營入直軍除出,標信請出之意,敢啓。傳曰,知道。
金近淳啓曰,大行大王發靷時,廣州留守處傳語馬軍斥堠伏兵調發次,標信及兵符樻,請出之意,敢啓。傳曰,知道。
申獻朝啓曰,大提學洪良浩牌不進推考傳旨,今方捧入,而祝文製進,一時爲急,如是違牌,事甚未安,更爲牌招,何如?傳曰,藝文提學牌招。
申獻朝啓曰,藝文提學李晩秀牌不進推考傳旨,今方捧入,而祝文製進,一時爲急,如是違牌,事甚未安,更爲牌招,何如?傳曰,允。
申獻朝啓曰,卽者戶曹郞廳來言,今日歲幣封裹,當爲擧行,而判書李書九未肅拜,次堂例不得擧行云,判書卽爲牌招,何如?傳曰,允。
申獻朝啓曰,戶曹判書李書九牌不進推考傳旨,今方捧入,而歲幣封裹擧行時急,如是違牌,事甚未安,更爲牌招,何如?傳曰,允。
申獻朝啓曰,戶曹判書李書九疏批已下,卽爲牌招,何如?傳曰,允。
大王大妃殿,傳于申獻朝曰,聞卿來到城外,企待之餘,尤爲幸焉,寒程得無損節乎,遣史官問起居兼冀今日簉朝,此意傳之,仍與之偕入。
事變假注書李泳夏書啓,臣敬奉大王大妃殿傳敎,馳往傳諭于西部盤石坊蓮池契行上護軍宋煥箕所到處,則以爲昨到城外,觚稜入望,哀隕之私,倍難自堪,宜卽趨詣闕下,亟伸情禮,而賤疾添劇,昏倒旅舍,無以自力起動,經宵悚蹙而已,卽伏奉慈聖下諭,辭意隆摯有踰常例,微分惶隕,益無所容措,顧今殘喘,實難趁卽承命,謹當少加調息,明日簉朝,而違慢至此,不勝憂懍之至云矣,臣旣伏承偕入之命,姑爲仍留之意,敢啓。傳曰,知道。
前都承旨李集斗書啓,行上護軍宋煥箕,今將簉朝,臣則先爲入來之意,敢啓。傳曰,知道。
事變假注書李泳夏書啓,行上護軍宋煥箕今將簉朝,臣則先爲入來之意,敢啓。傳曰,知道。
傳于申獻朝曰,都承旨入侍。
傳于尹行恁曰,儒賢入侍。
大王大妃殿,以承傳色口傳下敎曰,李山林寒程何以下去,下去後起居,何如?遣史官傳諭以來。
金近淳啓曰,通符馬牌自本院燒火事,前已稟定矣,通符一百四十七部,馬牌十部,傳令牌三部,衛將牌八部,部將牌四部,自本院燒火之意,敢啓。傳曰,知道。
尹行恁,以吏曹言啓曰,卽接通禮院牒報,則以爲,來十一月初三日奉辭行禮時,左右通禮,不可不備員,而左通禮尹羽烈,以歲幣兼謝恩使書狀官赴燕,右通禮沈奎魯,以國葬都監都廳郞廳,因山時陪從,卽速變通差出,以爲擧行之地云,通禮院左通禮尹羽烈,右通禮沈奎魯,竝姑改差,其代口傳備擬以入之意,敢啓。傳曰,知道。
吏曹口傳政事,以鄭來百爲左通禮,閔師宣爲右通禮。
申獻朝,以國葬都監摠護使意啓曰,本都監都廳郞廳沈奎魯,時無職名,令該曹口傳付軍職,冠帶常仕,何如?傳曰,允。
兵曹口傳政事,副司果沈奎魯單付。
金近淳,以備邊司三公意啓曰,明日拜表後慕華館査對時,政府西壁一員,當爲進參,而行左參贊金載瓚有身病,右參贊韓用龜方帶都監堂上,勢難進參,行左參贊金載瓚,今姑許遞,令該曹口傳差出,仍令政院待下批牌招,以爲査對時進參之地,何如?傳曰,允。
吏曹口傳政事,以權裕爲左參贊。
尹行恁,以吏曹言啓曰,今此山川橋梁祭執事中時無職名人員,令該曹口傳付軍職,何如?傳曰,允。
兵曹口傳政事,行護軍李集斗單付。
申獻朝,以禮曹言啓曰,明日啓殯奠時,百官當爲進參,而歲幣兼謝恩使拜表時刻相値,無以變通,昨年亦因動駕相値,拜表百官,只於闕門外祗送事,因下敎擧行矣,今番亦依昨年例,拜表百官殿庭行禮後,敦化門外祗送,只慕華館査對應參人進去事,知委,何如?傳曰,允。
鄭尙愚,以戶曹言啓曰,謹奉傳敎,上護軍宋煥箕所住處,食物柴炭,令本曹郞官更爲輸送,則以爲不敢冒受云,又不領受,何以爲之?敢啓。傳曰,更爲輸送。
鄭尙愚,以戶曹言啓曰,謹奉傳敎,上護軍宋煥箕所住處,食物柴炭,令本曹郞官更爲輸送,則又不領受,何以爲之?敢啓。傳曰,更爲輸送,可也。
金近淳,以備邊司言啓曰,卽見歲幣正使李得臣擧條,則以爲使行公用銀,例以彎府所在帽稅錢,措備入去,而今年則帽稅用盡無餘,在前如此之時,每以關西所在銀,推移取用矣,今亦依此例,令廟堂區劃以給爲辭矣,事勢旣如彼,前例又有可據以箕營所在銀子取用事,分付,何如?傳曰,允。
金近淳,以壯勇營言啓曰,來十一月當本營右司屬京畿一番前哨楊州軍兵逢點實數一百二十六名,今已點閱整齊,仍爲立番,本營舊軍,放送之意,敢啓。傳曰,知道。
金近淳,以訓鍊都監言啓曰,來十一月初一日魂殿朔祭,朝奠兼行,啓殯奠,別奠時因兵曹節目,東營軍四十五名,哨官李重葉,集春營軍四十五名,哨官安弘燁率領,弘化門外左右邊,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
鄭尙愚,以義禁府言啓曰,來十一月初三日大行大王發靷時,靈轝考喧都事,淸導都事,同月初七日大駕詣崇禮門外祗迎時,各差備都事,當爲磨鍊,而無以推移,假都事四員,令該曹口傳差出,以爲分排之地,何如?傳曰,允。
鄭尙愚,以刑曹言啓曰,卽者備邊司啓曰,兩西置撥,爲通時急邊報,而今此回還使臣先來軍官,中路稽滯,入京城翌日,勅牌旋又踵至,延接等事擧行,萬萬窘束,揆以法例,極爲駭然,當該軍官,令攸司査問勘罪,兩西道帥臣,不能察飭,亦爲未安,竝從重推考,何如?傳曰,允事,命下矣。纔因承政院啓辭批旨,先來軍官具弘愼,尹永基,已爲科罪修啓,依前啓目擧行之意,敢啓。傳曰,知道。
戶曹判書李書九疏曰,伏以,日月不居,因山奄迫,菆塗將啓,廞儀已具,聖情哀慕,益復如新,仍伏念,臣自遭天崩之變,一縷苟存,萬念都灰,夫豈有出入周行,奔奏供職之望,而旣不能身先螻蟻,以遂下從之願,則惟有周旋於終事之地,攀號於朔望之班,少洩此窮天極地之慟,故猶且飢食渴飮,忍死至今,冤乎痛矣。是眞豚魚之冥而木石之頑也,不意玆者,伏蒙我慈聖殿下誕降恩敎,特畀臣以地部之長。嗚呼,此何爲也?恭惟我先大王,知人則哲,器使群工,以成一代之治化,而嘗謂度支者,邦賦之所掌也,國用之所制也,苟非其人,必至於傷財而害民,故其難其愼,未或輕授,歷數二十四年之間,居是任者最爲無多,此今日廷臣之所共覩記,而懷盛德於沒世者也。臣本百無肖似,謬辱先朝之殊知,備數任使之列,與聞廟堂之論,亦旣有年,而才識空疎,智慮淺短,徒積尸素之罪,莫效涓埃之報,至於財賦之源委,府庫之虛實,尤未嘗留心講究,跡其本末,直一迂拙之書生耳,況今至痛纏心,神精消落,雖在閑漫職事,尙難强策,而乃於大禮隔日,客使近境之時,遽叨此千萬不可堪之任,將何以考核簿書,綜理事務,得免僨誤之誅乎?然此猶言臣不稱之實而已,若其驚懍憂懼之心,則又有大於此者,夫中批官人,非常之擧措也,顧今聖上嗣服,太母垂簾,一言一動,莫不有關於新化,則政令施爲之間,正宜兢兢致愼,而忽以有國之重任,加之無伏之賤品,恩出特簡,事異常格,恐無以服一世之心,解八方之惑,而不亦有違於我先朝爲官擇人之聖意乎?大學之論治平,不過曰用人理財,而今乃因臣不肖之身,將不免一擧而兩失之,臣雖欲貪榮慕祿,晏然承當,其於累一初淸明之治,何哉?玆敢披瀝肝血,疾聲哀籲於嚴廬之下,衷情所迫,言不知裁。伏乞聖慈,俯賜矜察,仰稟東朝,將臣新授職名,亟賜鐫改,以重公器,以安私分,不勝幸甚,臣無任云云。答曰,省疏具悉。卿其勿辭,斯速行公。
庚申十月二于九日申時,上御熙政堂。大王大妃殿垂簾,藥房入診,都承旨入侍,儒賢同爲入侍時,藥房都提調沈煥之,提調金祖淳,右承旨申獻朝,假注書呂東植,記事官李存秀·洪奭周,行都承旨尹行恁,行上護軍宋煥箕,以次進伏訖。煥之曰,日氣陰冷,聖體若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,若何?上曰,一樣矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。煥之等曰,嘉順宮氣候,若何?上曰,一樣矣。煥之曰,此月將盡,啓殯隔宵,仰想聖懷,益復罔極矣。少頃,又奏曰,王大妃殿湯劑進御後,纔伏聞有差勝之效矣,其間諸節,更若何?上曰,少有差勝之節矣。大王大妃殿下敎曰,山林進前。煥箕進前奏曰,天崩之痛,無可達之辭矣。大王大妃殿下敎曰,千萬夢寐之外,遭此罔極之痛,夫復何言?仍涕泣嗚咽,煥箕曰,以我先王朝大德,常祝岡陵之壽矣,豈意遽遭此罔極之變乎?日月如流,廞衛將戒,伏惟聖慕罔極,益復如新,此時,聖體若何?大王大妃殿氣候,若何?王大妃殿氣候,若何?上曰,一樣矣。煥箕曰,惠慶宮·嘉順宮氣候,若何?上曰,一樣矣。大王大妃殿下敎曰,哀痛罔極,更有何言?方今主上幼沖,國勢孤危,顧此藐然一未亡人,雖依倣故事,垂簾聽政,而凡於一半分補益國事之道,茫然無知識,以此之故,日夜罔措,哀痛之懷,一倍難抑矣。煥箕曰,以我聖上孝思,安得不過加哀痛,而伏念宗社付托之重,專係殿下一身,必須加意節哀,以爲保護聖躬之道焉。大王大妃殿下敎曰,目下急務,無過於保聖躬,而此則左石諸臣,自當盡心殫誠,靡不用極,至於勉聖學一事,有難責之於人人,卿卽山林宿德之士,先朝禮遇之臣,須以追先欲報之心,輔導沖王,深所望也,在昔明聖聖母時,卿家先正,承命輔導,予雖不及於聖母萬一,卿以先正之後,克承故事,則豈不休哉?煥箕曰,臣於奉諱以後,卽當奔哭,而癃疾沈痼,屢朔縮伏,今當因山迫近之時,不顧顚仆,擔舁登程,僅僅支保,來到城外,仍以昏倒,未卽簉朝,荐承下敎,不勝惶蹙,力疾登筵,而前後慈旨,諄複勤摯,今筵下敎,尤爲懇惻,若有一分可强之勢,則豈敢不奉承萬一,而旅邸濡滯,實有頃刻奄奄之慮矣。大王大妃殿下敎曰,當此時,卿豈可以辭巽乎?因山後則當設經筵,勿復爲逡巡之計,留輔沖王,千萬之望也。上曰,慈敎如是,必須久留輔導也。煥之私謂煥箕曰,此時輔導之任,不可過爲辭巽,何況地處與他家人自別,雖難逐日登筵,稍待病勢之少間,時參經席,以爲啓沃之地也。大王大妃殿下敎曰,卿無曰未亡人誠意淺薄,必須追先朝眷遇之恩,繼先正已行之事,勉回遐心,期於成就聖德也。煥箕曰,臣以無似厚蒙先朝恩眷,此生此世,無以報效涓埃,而此時下敎,又如是勤摯懇惻,臣雖冥頑如木石,豈無感泣竭蹶之心,而癃病漸加,實難强作,旅邸之中,昏倒不省,至於經筵三接,尤非可論矣。仍奏曰,臣於先朝時,嘗請仰瞻,而伏蒙特許,今於前席,敢請仰瞻天顔焉。上許之,煥箕仰瞻,煥之曰,本院直宿,自明日依例擧行,殿宮進御人蔘粟米飮,每日亦爲煎入,醫官別入直等事,竝依例爲之,何如?上曰,依爲之。出擧條煥之曰,聞於醫官,則粟米飮,若加入橘薑,則利於咳嗽及感氣云,今番煎入時,當加入橘薑矣。上曰,依此爲之也。煥箕曰,臣之病勢,添加旅邸調息,實難如意,當於明日參朔奠哭班後,卽詣陵所近處村舍,以爲數日調息之地矣。上曰,過因山後卽爲上來也。煥箕曰,以臣病勢,有不敢預料矣。大王大妃殿下敎曰,病勢亦必有稍勝之時,須卽上來調息,以爲久留之地也。煥箕曰,病若可强,則豈敢不上來乎?第念添劇無常,有不可知,而今不敢煩瀆於哀遑之中,當於筵退後,以文字仰奏矣。仍就座,煥之曰,戶曹判書金文淳,以整理使到華城,未及陵所而還,新任戶曹判書李書九當進往,而今則道路橋梁,不必更爲看審,所帶都監,多有擧行之事,勿爲先詣似好,故敢此仰達矣。上曰,依爲之。出擧條上曰,儒賢先退休憇也。煥箕先退,煥之曰,舟橋堂上方有闕,以行大護軍趙鎭寬差下,俾卽察任,何如?上曰,依爲之。出擧條煥之曰,勅行渡江之前,使行先爲渡江,纔有飭敎矣,使臣辭朝後,自當趲程到灣,而方物諸種輸去之際,每多稽滯,有難及期云,事勢似然,設或數三日差遲,凡事務爲整暇,勿致忙錯之意,分付使行,何如?上曰,依爲之。出擧條上曰,因山時提調則趁下玄宮進去也。煥之曰,提調之此時情理,雖爲可念,而所帶本兵之職,管轄各軍門,爲在重大,自非動駕外,例不得離京,況藥院直宿,事體非輕,勿爲進去,似好矣。上曰,依此爲之也。上曰,都承旨先退。行恁先退。煥之曰,明日拜表,多有掣礙之事,慕華館査對進去人員外,百官竝從闕下落後,何如?上曰,依爲之。大臣以擧條仰奏,賤臣亦讀批,而未及書入之前,該曹已爲草記,故擧條則不爲書入,煥之曰,江界體大蔘採納人及領來將校,依近例帖加,蔘價則以關西穀物量宜劃給事,分付該曹該道,何如?上曰,依爲之。出擧條大王大妃殿下敎曰,主上於發靷時,必欲奉辭闕外,而寒夜觸冒,事甚重難,故以廬次或殿庭小次爲之之意,自內懇勸,而終不回聽,將何以則爲好耶?煥之曰,慈敎至當矣,在昔肅廟朝,亦不得祗迎於闕外,只於殿庭爲之,殿庭與闕外無異,必須奉承慈敎焉。大王大妃殿下敎曰,肅廟朝御極時,春秋稍爲長盛,況今沖齡凡節,有難擬議於肅廟朝故事,而闕外,殿庭,無甚異同,故挽之不聽,甚爲悶然,而夜氣觸冒,尤爲難矣。煥之曰,慈敎如是,豈可不爲奉承乎?闕外·殿庭,別無所異,冬日日氣,雖或不寒,亦有妨於節宣之道,返虞時祗迎節次,雖以城外磨鍊,此時之觸冒動駕,亦甚重難,伏望奉承慈敎焉。上曰,臨時更當下敎矣。命退,諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
親行朔奠罷後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷·二品以上·六曹堂上·兩司長官單子問安。答曰,罔極。藥房口傳問安。答曰,罔極。
啓殯後,內閣·政院·玉堂·朝廷二品以上·六曹堂上·兩司長官單子問安。答曰,罔極。藥房口傳問安。答曰,罔極。
藥房都提調沈煥之,提調金祖淳,右承旨申獻朝啓曰,日月不居,欑塗將啓,伏惟孝思攀號,益復罔極,伏未審哀疚之中,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,罔極。殿宮氣候一樣,卿等不必入侍矣。
大王大妃殿進御二錢重人蔘粟米飮,自今日,一貼式煎入事,下敎。
王大妃殿進御加減蔘蘇飮依前方一貼煎入事,下敎。
惠慶宮進服二錢重人蔘粟米飮自今日一貼式煎入事,下敎。
嘉順宮進服二錢重人蔘粟米飮自今日一貼式煎入事,下敎。
傳于申獻朝曰,右副承旨許遞,前望單子入之,待下批牌招察任。
承旨前望單子入之,李光益落點。
傳于尹行恁曰,戶刑換房。
申獻朝啓曰,今此大行大王發靷後,初三日鷺梁晝停所問安,始興宿所問安,初四日翌日問安,肆覲坪晝停所問安,華城宿所問安,初五日翌日問安,到山陵問安,初六日翌日問安,上山陵問安,下玄宮問安,何承旨進去乎?敢稟。傳曰,陪從承旨兼進,下玄宮時,同副承旨進去。
申獻朝啓曰,今此大行大王發靷時,承旨當爲陪從,而取考前例,二員進去矣,今番則何承旨進去乎?敢稟。傳曰,右承旨·左副承旨進去。
金近淳啓曰,左邊捕盗大將李儒敬,以轝士大將,往來間,曾經捕將權察事,命下矣。何大將權察乎?傳曰,前大將柳孝源權察。
金近淳啓曰,左邊捕盜大將,以前大將柳孝源權察事,命下矣。卽爲牌招聽傳敎,何如?傳曰,允。
大王大妃殿,以承傳色口傳下敎曰,昨日儒賢,日暮而退,住接何如,日寒如此,起居何如?遣史官問安以來。
兵曹口傳政事,上護軍金載瓚。
申獻朝,以禮曹言啓曰,問禮官旣已出去,勅使前所送各樣儀註,令兵曹別定禁軍,罔夜馳傳于問禮官所到處,何如?傳曰,允。
鄭尙愚,以戶曹言啓曰,謹奉傳敎,上護軍宋煥箕所住處,食物柴炭,令本曹郞官,更爲輸送,則又不領受,今已啓程,何以爲之?敢啓。傳曰,知道。
申獻朝,以迎接都監言啓曰,取考丙申謄錄,則勅使入京後,只行三次茶禮,而差出宴享色郞廳擧行,昨今兩年勅,皆以茶禮擧行,而宴享色郞廳,不爲差出,以禮賓寺內資寺擧行,使盤膳色郞廳兼管矣,今亦依近例爲之之意,敢啓。傳曰,知道。
申獻朝,以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳三員,依例別單書入之意,敢啓。傳曰,知道。
金近淳,以壯勇營言啓曰,來辛酉正月當本營左司屬京畿一番前哨水原軍兵,來十二月京中逢點,依節目,準二朔立番之意,外使處,預爲知悉,何如?傳曰,允。
兵曹判書金祖淳疏曰,伏以光陰流駛,禮月奄臨,告朔之奠旣行,啓殯之禮在卽,伏惟孝思攀號,益復如新,仍伏念臣,徒抱遺弓之慟,未效褥蟻之忱,木石冥頑,式至于今,每念我先大王慈育陶鑄之盛德大恩,殆若孤負平昔,深有愧於燕趙尙氣者之猶能以一死相報也,嗚呼,廞衛將戒,萬事轉深,穹壤悠廓,皇皇無及,此際幸蒙恩點於隨紼之閣臣,庶幾躬陪玄和,進詣山陵,伸誠於窀穸之事,洩哀於終天之訣,昨夕登筵之時,伏奉發靷後追詣之敎,而大臣仍以此時,本兵之臣,不宜在外經宿,請寢臣行,臣在後承聆,不覺眼昏臆塞,而筵體莫嚴,不敢費辭陳懇而退,大臣此奏,非不諒臣情理,特緣重臣職名故耳,然情理決無可强之勢,而職名猶有可解之道,若爲職名之所縻,以致情理之莫遂,則豈非臣沒身難瞑之限,而殿下亦何忍於臣耶?古人於朋友之喪葬,尙或棄官解紱,徒跣千里之遠,匍匐三月之期,先王於臣,父師兼三,設使臣疾纏綿,四體不遂,猶當拚棄性命,自致於玄隧之前,區區官職,何預於身,而蠢不知變,偃處苟息,以古人施諸朋友者,反忽於二十年事一之地乎?心胸崩嗇,抆涕達宵,略綴數行,疾聲哀籲於嚴廬之下。伏乞聖慈,俯賜矜諒,將臣本兵職名,亟許鐫改,俾得無礙隨參於執紼之列,因治臣此時瀆撓之罪,千萬泣祝,臣無任云云。答曰,省疏具悉。昨聞筵奏而從之者,敬大臣也,今見疏辭而諒之者,爲卿情理也,勿辭,依初下敎,臨時往焉。
庚申十一月初一日辰時,上詣殯殿。親行朔奠兼朝奠入侍時,行都承旨尹行恁,行左承旨鄭尙愚,右承旨申獻朝,假承旨金載翼,韓用鐸,左副承旨金羲淳,右副承旨兪岳柱,同副承旨金近淳,記事官金啓溫,假注書呂東植,加出假注書金,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,以次侍立訖。時至,左通禮跪啓請出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮,啓三上香,行恁奉香,近淳奉爐,三上香訖,左通禮,啓執盞獻盞,尙愚執盞,獻朝·羲淳·岳柱,以次獻盞,三獻訖,引儀唱哭,上哭,引儀唱止哭,上止哭,引儀唱通禮導殿下還廬次,于時自內哭泣之聲未已,上入詣幄內,有頃,出殯殿門,入廬次門,諸臣,以次侍立于門外。
庚申十一月初一日辰時,上詣殯殿。親行朝上食入侍時,行都承旨尹行恁,行左承旨鄭尙愚,右承旨申獻朝,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,記事官金啓溫,假注書呂東植,加出假注書金,記事官李存秀·洪奭周,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,以次侍立訖。時至,左通禮跪啓出次,上具衰服出廬次門,入殯殿門,詣中排設,視膳點數如例訖,仍詣褥位,引儀唱俯伏哭,上俯伏哭,引儀唱止哭,上止哭,左通禮,啓三上香,行恁奉香,近淳奉爐,三上香訖,左通禮,啓執盞獻盞,尙愚執盞,獻朝·載翼·用鐸,以次獻盞,三獻訖,引儀唱哭,上哭,引儀唱止哭,上止哭,引儀唱通禮導殿下還廬次,上出殯殿門,入廬次門,諸臣以次侍立于門外。
庚申十一月初一日午時,上詣殯殿。親行晝茶禮,兼行啓殯告由入侍時,行都承旨尹行恁,行左承旨鄭尙愚,右承旨申獻朝,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,記事官金啓溫,假注書呂東植,加出假注書金,記事官李存秀·洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,以次侍立訖。時至,左通禮,跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,行恁奉香,近淳奉爐,三上香訖,左通禮啓執盞獻盞,尙愚執盞,載翼·羲淳·岳柱,以次獻盞,三獻訖,大祝尹益烈,進靈座之左,西向跪讀祝文訖,引儀唱哭,上哭,引儀唱止哭,上止哭,仍詣中排設廳東褥位上,西向立,引儀引右議政入,執事者奉拂梓宮之巾以從,右議政徐龍輔詣欑宮南,北向俯伏跪啓曰,右議政臣徐龍輔,謹以吉辰,啓欑宮。啓訖,繕工監官,帥其屬,陞詣撤欑宮畢,龍輔,以巾拂拭梓宮,覆以棺衣訖,降出,內侍設幄及靈座靈寢,竝如初,上詣幄內東邊奉審,又詣西邊奉審訖,涕淚汍瀾,哀痛不自勝,諸臣不忍仰瞻,行恁等曰,勞動之際,如是過毁,下情萬萬焦迫,伏望勉加寬抑焉。上詣褥位,引儀唱俯伏哭,上俯伏哭,引儀唱止哭,上止哭,引儀唱左通禮導殿下還廬次,上出殯殿門,入廬次門。有頃,大王大妃殿,以承傳色口傳下敎于承旨曰,主上於今日,自早朝連爲勞動,過加哀毁,誠爲悶迫矣,啓殯後,別茶禮姑令攝行之意,自內已爲勸之,以此知悉。諸臣以次退出。
庚申十一月初一日申時,上詣殯殿。親行夕上食入侍時,行都承旨尹行恁,行左承旨鄭尙愚,右承旨申獻朝,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,記事官金啓溫,假注書呂東植,加出假注書金,記事官李存秀·洪奭周,原任直提學徐龍輔,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,以次侍立。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮,啓三上香,行恁奉香,近淳奉爐,三上香訖,左通禮,啓執盞獻盞,尙愚執盞,載翼·用鐸·羲淳,以次獻盞,三獻訖,引儀唱哭,上哭,引儀唱止哭,上止哭,引儀唱通禮導殿下還廬次,于時自內哭泣之聲未已,上入詣幄內,有頃,出殯殿門,入廬次門。領議政沈煥之等,以承傳色口傳入稟曰,日氣甚寒,勞動旣多,伏望卽爲還內焉。良久無發落,煥之等又請大王大妃殿承傳色,口傳入稟曰,大殿自早朝,連爲勞動,過加哀毁,伏望自內勸請還內焉。少頃,大王大妃殿,以承傳色口傳下敎曰,主上,自昨夜寢睡不能安穩,今日又爲侵早勞動,哀毁過節,自內懇勸還內,而終不回聽,甚爲悶迫,諸臣須自外仰勸,以爲速爲還內之地。煥之等,卽請承傳色入稟曰,俄纔入稟,未承發落,而日寒如此,夕奠之又爲親行,實不勝焦迫,今者慈敎又如是,伏望卽爲還內焉。有頃,夕奠前一刻至,諸臣,以次侍立于門外。
庚申十一月初一日申時,上詣殯殿。親行夕奠入侍時,行都承旨尹行恁,行左承旨鄭尙愚,右承旨申獻朝,假承旨金載翼·韓用鐸,左副承旨金羲淳,右副承旨兪岳柱,同副承旨金近淳,記事官金啓溫,假注書呂東植,加出假注書金,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮跪啓三上香,行恁奉香,近淳奉爐,三上香訖,左通禮啓執盞獻盞,尙愚執盞,獻朝·羲淳·岳柱,以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,上出殯殿門。領中樞府事李秉模等奏曰,俄者慈殿,以仰請還內爲敎,望卽還內焉。上曰,待殿宮還內後,當還內矣。仍入廬次門,諸臣未卽退出,以承傳色口傳下敎曰,今當還內,而諸大臣想必勞憊,卽爲退出焉。諸臣以次退出。
上在昌德宮廬次。
朝哭後,大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,罔極。
藥房都提調沈煥之,提調金祖淳,行左承旨鄭尙愚啓曰,廞儀將戒,哀慕益新,伏不審夜間,聖體若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,罔極。殿宮氣候一樣,不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
王大妃殿進御加減蔘蘇飮停止,五果茶一貼煎入事,下敎。
親行祖奠後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·兩司長官單子問安。答曰,罔極。藥房口傳問安。答曰,罔極。
親行遣奠後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·兩司長官,單子問安。答曰,罔極。藥房口傳問安。答曰,罔極。
鄭尙愚啓曰,卽者戶曹郞廳來言,大行大王發靷時,本曹堂上,當爲導駕,而判書李書九,都監堂上進去,參判林蓍喆,奉命在外,參議洪樂恒陪從進,導駕無進參之員云,何以爲之?敢稟。傳曰,在外參判許遞,口傳差出。
吏曹口傳政事,以李翊模爲戶曹參判。
兵曹口傳政事,護軍林蓍喆,副護軍兪岳柱,副司果徐有沂·朴瑞源·金孝眞·尹羽烈·宋文述·李敬參·李之珩·鄭時善·具晉行·朴載德·金孝秀·南惠寬·安廷善·李東冕·愼性眞·韓興裕·李顯道·權中憲·尹行喆,竝單付。
大王大妃殿,以承傳色口傳下敎曰,各殿宮供上,自今日以素膳入之,駝駱亦爲停止。
傳于金近淳曰,侍衛軍兵毛具。
金近淳啓曰,崇禮門·弘化門及左右夾門,宣仁門·通化門仍留,標信請出之意,敢啓。傳曰,知道。
大王大妃殿傳曰,此時終夜留門,闕內各門,若或有雜人闌入之事,則兵曹摠府堂郞,難免其罪,當該守門將,當嚴處,政院各別申飭。
大王大妃殿傳曰,雖哀遑罔極之時,擧行凡百,當各別整齊肅嚴,奉梓宮時,都監堂郞,各差備官及擧行之下屬外,一切嚴禁,萬一喧譁或亂雜,萬不成說,此意知悉,各別申飭,雖各差備擧行之事,如非緊關差備,則賓陽門·明政門·弘化門,定爲界限,以爲整齊事,傳于摠護使。
大王大妃殿,以承傳色口傳下敎曰,日寒如此,轝士軍及一行軍兵等,屢次煖饋,雖値夜,無或致凍之道,連爲申飭於沿路事,傳于摠護使。
大王大妃殿,以承傳色口傳下敎曰,日寒如此,宋儒賢處,遣史官,問起居以奏。
申獻朝,以國葬都監摠護使意啓曰,今此冊寶奉出時,差備官多不待令,以致擧行之稽滯,揆以事體,誠極駭然,當該不爲待令差備官等,竝捧現告,事過後拿處,不飭之該曹堂上,從重推考,何如?傳曰,允。
金近淳,以兵曹言啓曰,宣仁門闌入人朴泰才,嚴棍放送,該門守門將金樂九,不能照察,以致闌入之狀,誠甚駭然,嚴棍十度,懲勵之意,敢啓。傳曰,知道。守門將,豈可嚴棍而止?汰去,兵曹摠府入直堂上郞廳,因山後拿處,卿亦難免常時不飭之責,越俸一等,可也。
庚申十一月初二日辰時,上詣殯殿。親行朝上食入侍時,行都承旨尹行恁,行左承旨鄭尙愚,行右承旨李光益,左副承旨申獻朝,假承旨金載翼·韓用鐸,右副承旨金羲淳,同副承旨金近淳,記事官金啓溫,假注書呂東植,加出假注書金,記注官金景煥,記事官洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣沈象奎,檢校待敎李存秀,以次侍立訖。時至,通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,行恁奉香,近淳奉爐,三上香訖,左通禮啓執盞獻盞,尙愚執盞,光益·獻朝·羲淳,以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲,猶未已,上入詣幄內,有頃,出殯殿門,入廬次門,諸臣以次侍立于門外,有頃,奉常都提調徐龍輔及都監堂郞,陪奉虞主彩輿,奉安于廳事,內侍奉虞主,移安于靈座訖,諸臣以次退出。
庚申十一月初二日午時,上詣殯殿。親行晝茶禮入侍時,行都承旨尹行恁,行左承旨鄭尙愚,行右承旨李光益,左副承旨申獻朝,假承旨金載翼·韓用鐸,右副承旨金羲淳,同副承旨金近淳,記事官金啓溫,假注書呂東植,加出假注書金,記注官金景煥,記事官洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣沈象奎,檢校待敎李存秀,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,行恁奉香,近淳奉爐,三上香訖,左通禮啓執盞獻盞,尙愚執盞,光益·載翼·用鐸,以次獻盞,三獻訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲未已,上入詣幄內,有頃,出殯殿門,入廬次門,諸臣以次侍立于門外,有頃,都監堂郞及各差備官,以次奉出冊寶印敎命,奉安于腰輿及彩輿訖,諸臣以次退出。
庚申十一月初二日申時,上詣殯殿。親行祖奠,兼行夕上食夕奠入侍時,行都承旨尹行恁,行左承旨鄭尙愚,行右承旨李光益,左副承旨申獻朝,假承旨金載翼·韓用鐸,右副承旨金羲淳,同副承旨金近淳,記事官金啓溫,假注書呂東植,加出假注書金,記注官金景煥,記事官洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校直閣徐榮輔·沈象奎,檢校待敎李存秀,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮啓三上香,行恁奉香,近淳奉爐,三上香訖,左通禮啓執盞獻盞,尙愚執盞,光益·獻朝·羲淳,以次獻盞,三獻訖,大祝尹益烈,進靈座之左,西向跪讀祝文訖,引儀唱哭,上哭,引儀唱止哭,上止哭,引儀唱左通禮導殿下還廬次,于時自內哭泣之聲猶未已,上入詣幄內,有頃,出殯殿門入廬次門,諸臣侍立于門外,都監堂郞,奉出銘旌,立于殯殿門外輪輿之傍,諸臣立于門外。
上在昌德宮廬次。
發靷後,大殿·大王大妃殿·王大妃殿·惠慶宮·嘉順宮,內閣·政院·玉堂單子問安。答曰,罔極。朝廷·二品以上·六曹堂上·兩司長官,藥房口傳問安。答曰,罔極。
藥房都提調沈煥之,提調金祖淳,副提調鄭尙愚啓曰,廞儀已啓,哀慕益新,伏未審此時,聖體,若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,罔極。殿宮氣候凜綴,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,罔極。
金近淳啓曰,宮城扈衛軍兵解嚴,標信請出之意,敢啓。傳曰,知道。
以守門將金樂九汰去傳旨,傳于金近淳曰,分揀。
金羲淳,以吏曹言啓曰,金川郡守李良會,催促下送後,草記事,命下矣。金川郡守李良會,今方催促下送之意,敢啓。傳曰,知道。
金近淳,以備邊司領議政意啓曰,今曉朝廷問安,當以單子爲之,而口傳擧行,有違格例,其在朝體,極爲未安,東班班首,令政院捧現告,施以從重推考之典,何如?傳曰,允。
庚申十一月初三日子時,上詣殯殿。親行遣奠兼行朝奠朝上食入侍時,行都承旨尹行恁,行左承旨鄭尙愚,行右承旨李光益,左副承旨申獻朝,假承旨金載翼·韓用鐸,右副承旨金羲淳,同副承旨金近淳,記事官金啓溫,假注書呂東植,加出假注書金,記注官金景煥,記事官洪奭周,一提學金載瓚,原任直提學徐鼎修,檢校直提學李晩秀,原任直閣金祖淳·金勉柱·南公轍,檢校〈直閣〉徐榮輔·沈象奎,檢校待敎李存秀,以次侍立訖。時至,左通禮跪啓出次,上具衰服,出廬次門,入殯殿門,詣褥位,引儀唱俯伏哭,上俯伏哭,引儀唱止哭,上止哭,左通禮,啓三上香,行恁奉香,近淳奉爐,三上香訖,左通禮啓執盞獻盞,尙愚執盞,光益·獻朝·羲淳,以次獻盞,三獻訖,大祝金熙周,進靈座之左,西向跪讀祝文訖,捧冊官,捧哀冊函以陞,擧案者從之,詣香案前跪,先置案,次置冊函,讀哀冊官朴宗京入詣冊案前,北向跪,捧冊官進跪開函展冊,宗京讀哀冊訖,捧冊官,以冊還置於函,擧案者,置案於靈座前稍東,捧冊官,置函於案,引儀唱哭,上哭,引儀唱止哭,上止哭,引儀唱左通禮導殿下權就廬次,上入中排設廳西邊門內,都監堂郞與各差備官,各以其職擧行,以俟發靷時至。
庚申十一月初三日丑時,上詣集瑞門外小次,發靷奉辭入侍時,發靷時至,梓宮由弘仁門出,上在小次,俯伏哭,行都承旨尹行恁,行左承旨鄭尙愚,同副承旨金近淳,加出假注書金,記事官李存秀·洪奭周,原任直閣金祖淳,以次進詣小次前。上號哭不已,涕淚如霔,哀毁不自勝。行恁·祖淳等曰,此時哀慕之痛,安得不如是,而寒夜觸冒,萬萬悶迫,伏望仰體殿宮惟憂之念,卽爲還內焉。上不答,號哭不已,行恁等,連聲迭奏,如是屢次,終不回聽,有頃,梓宮出賓陽門,上乃乘輿,猶號哭不已,入集瑞門,諸臣退詣哭班,靈輿出弘化門,諸臣哭辭訖,左副承旨金羲淳,同副承旨金近淳,假注書呂東植,加出假注書金,記注官金喆修·金景煥,以次詣集瑞門外,少頃,上出集瑞門,乘輿還內,承史以次退出。
大行大王發靷正時,十一月初三日丑時,遣奠畢後,行都承旨尹行恁,行左承旨鄭尙愚,行右承旨李光益,左副承旨申獻朝,假承旨金載翼·韓用鐸,右副承旨金羲淳,同副承旨金近淳,記事官金啓溫,假注書呂東植,加出假注書金,記事官李存秀·洪奭周,檢校直提學李晩秀,原任直提學徐鼎修,原任直閣金祖淳·金勉柱·南公轍,檢校直閣沈象奎,以次成班於殯殿門外。舁梓宮官都摠經歷申惠周·李秀林,進輴於明政殿門外,南向,神帛輦,陳於輴南,神帛轝陳於殯殿階下,時至,攝左通禮進當靈座前,北向俯伏跪,啓請降座乘轝,俯伏興,內侍,以誥命謚冊寶·哀冊·平時竹冊·敎命·玉印銀印,諭書,授執事者,各置於腰轝,其案授捧擔人,執事者,捧香爐香盒,置於香亭,俠侍其案授捧擔人,魂帛,大祝朴鍾淳,捧神帛函虞主,大祝閔耆顯,捧虞主匱,安於腰轝,其交椅內侍捧出門外,授捧擔人,由中門出,攝左通禮,進當梓宮前,跪啓請詣輴,內侍,捧銘旌降階,左議政李時秀,率舁梓宮官及內侍,捧梓宮從輪轝上,覆以素錦褚,自殿內至輴所連鋪輪轝,攝左通禮前導,承史·閣臣·摠護使·都監堂郞以下哭從,忠義衛,以彩翣障梓宮,銘旌先行,上哭辭于集瑞門外幕次,梓宮將過,上俯伏哭盡哀,哭辭節次,見廳日記,梓宮,至明政殿門外,攝左通禮,進當神帛轝前,啓請降轝陞輦,大祝,捧神帛函,安於輦,虞主匱,置其後,通禮進當梓宮前,啓請陞輴,左議政李時秀,率舁梓宮官,捧梓宮陞輴,攝左通禮,前導至弘化門外時,已設大轝于馬木上,捲後面帷帳,以輴之前扛,接于大轝後杠,中設輪轝,攝左通禮,跪啓請降輴陞大轝,舁梓宮官等,捧梓宮安于大轝,竝用輪轝引陞大轝之前,先列翣及銘旌·羽葆·神帛轝·誥命·謚冊寶·哀冊·平時竹冊敎命玉印·銀印·諭書,腰轝,以次陳列,攝左通禮,進當神帛輦前,啓請車駕進發,又進當大轝前,啓請靈駕進發,執鐸者振鐸,行右承旨李光益,左副承旨申獻朝,記事官金啓溫·洪奭周,閣臣金勉柱·南公轍·沈象奎陪從,因特敎,皆於弘化門外乘馬,宮人乘馬哭從,障以行帷,神帛輦至宗廟前路,攝左通禮,進當神輦前,啓請車駕少駐,攸司先鋪褥席,擔士回輦,北向停於褥席南,少頃,攝左通禮,啓請車駕進發,擔士回輦進發,又大轝至,攝左通禮進當大轝前,啓請靈駕少駐,回大轝北向,安於褥席,少頃,攝左通禮,啓請靈駕進發,轝士回大轝進發,靈駕至崇禮門少駐,去長扛,用短橫扛,出城門外大路,還用本扛,至路祭所,在都群官,分東西序立祗迎後,進香奉辭如儀,神帛輦,至鷺梁晝停所帷門外,攝左通禮,進當輦前,啓請降輦陞轝,內侍,以腰轝,進神帛輦前,大祝捧神帛函,入安於帳殿中靈座,儀仗列於帷門外左右,凡冊寶·明器·服玩,仍安,腰轝停於帷內,大轝至,攝左通禮,進當大轝前,啓請靈駕少駐,安於幄次時,天色尙未明矣,少頃,攸司進饌,行晝停奠,攝左通禮,啓請降座乘轝,內侍,以腰轝進帷門內,大祝,捧神帛函,安於腰轝進輦前,又啓請陞輦後,安於神輦,又詣大轝前,啓請進發,用短杠至舟橋越邊,改用長杠,至始興,宿所用輪轝,奉安于殯殿如初儀,仍行晡哭及夕奠,夕上食。
初四日卯時,靈駕自始興縣進發,曉行朝奠朝上食,進發儀注竝上同,進發至肆覲坪晝停所,奉安神輦及大轝,如鷺梁晝停儀,晝停奠後,進發至華城長安門外,靈駕改杠,用短橫杠,至新豊樓外,降轝陞輴,至中陽門外,用輪轝奉安于華城行宮壯南軒,竝如昨日儀,仍行夕上食夕奠,朝晡哭竝同昨日,下同。
初五日丑時,朝奠·朝上食罷後,靈駕自華城行宮進發,用輪轝至中陽門外,陞輴,至新豊樓外,陞大轝,用短扛,儀注上同,出八達門,至城外大路,換用長扛,至陵所洞口外,改用短扛,至丁字閣帷門外,前一日,設欑宮於丁字閣當中近北南向,設榻鋪陳褥席之制,一如殯殿,設布帳於丁字閣四面,東西南北,設紅箭門,而南則有左右夾門,東西各有一夾門,攝左通禮,啓請降轝,欑宮前,排設輪轝,竝如初儀,奉安梓宮於欑宮內榻上南首,榻制則疊鋪兩平床,另造圜木如彈丸而稍長,橫徑二寸,竪徑二寸,上床之下,下床之上,正中俱作圓鑿,合兩圓鑿恰容圜木,以圜木納圓鑿,而使兩床之間,稍有空隙,以備回旋,姑以片木四支,四隅空隙,俾勿搖動,及奉梓宮,從輪轝入安床上後,去片木,左旋上牀,以便於梓宮,南首後支,片木如初,又奉神帛奉安於梓宮南靈座,虞主匱置其後,設銘旌於靈座之右,又設誥命謚冊寶·哀冊·平時竹冊·敎命·玉印·銀印·諭書於靈座之左,又設靈寢於梓宮之東,輦轝儀仗,分列于帳殿帷門外左右,仍行成殯奠,兼行書停奠竝如初。
上山陵同日申時,陳輦轝儀仗,如發靷儀,行遷奠,兼行夕上食夕奠,右議政徐龍輔,詣欑宮南跪啓曰,右議政臣某,謹以吉辰,啓欑宮,啓訖,繕工官帥其屬,陞撤欑宮畢,攝左通禮,進當靈座前,跪啓請陞轝,大祝捧神帛函,安於轝,虞主匱置其後,捧詣吉帷宮,在丁字閣,西施屛帳,啓請降轝陞座,安於靈座,誥命·謚冊寶·平時竹冊敎命·玉印·銀印·諭書·香爐·香盒,竝置于靈座之前,吉仗則陳於吉帷宮門外,仍又詣梓宮前,啓請陞輴卽玄宮,內侍捧哀冊函,安於腰轝,立于輴前,銘旌及挽章前導,方相氏先至退壙上,以戈擊四隅,明器服玩贈玉贈帛等至陳於隧道閣內東南,又設燃燭八於壙上,提燈八於陵上,閣燭籠四於隧道閣,左議政李時秀,率舁梓宮官,捧梓宮從輪轝陞輴,卽玄宮,百官皆哭從,至奉辭位,輴至隧道閣,閣內,先設轆轤於壙上兩旁,又設小轆轤,用二長杠,縱置壙口左右,不令搖動,又用一杠,橫防於二長杠之南頭,用方木五橫鋪於二長杠之上,兩端穿孔,用索貫兩孔交結之,又用白紋席五片,各貼其上,用散輪木五,錯鋪於方木之間,居間環轉,以便推進梓宮,又用散輪木五,聯鋪於壙南橫橋板之外,然後捧梓宮,覆以素錦褚,從輪轝進安於散輪上,去素錦褚,摠護使以下,奉審解裹,閣內唯承史·閣臣·都監堂郞乃許入,解裹訖,以轆轤索,纏於梓宮上下,而環轉轆轤稍升之,卽撤壙上所排方木·散輪木·長杠·橫杠之屬,復轉轆轤漸漸下之,安於壙內輪轝上,內侍去棺衣,執事者一人捧拂梓宮之巾以進,右議政徐龍輔盥手捧巾,進拭梓宮,乃覆以棺衣三重,初綠廣織,再藍廣織,三紅廣織,仍加遺衣多紅雲文緞袞龍袍·鴉靑小龍文緞快子·藍領綃簞氅衣·鴉靑金線快子·鴉靑金綿夾袖·藍貢緞纏帶·甫羅禾漢緞長衣,各一,又取玄宮銘旌,置於其上,整齊以待,下玄宮時至。
下玄宮正時,初六日子正一刻。
禁漏,報前二刻,又告前一刻,及正時至,左議政李時秀,帥舁梓宮官,從退壙輪轝上,捧入梓宮,先以貼木三,置於外梓宮內,一橫置於北,二縱置於東西兩旁,又用槊木二,以其末薄處,向北縱置於東西兩旁貼木之內,設貫軸木於退壙輪轝之北端,左右各一,長一尺四寸,北高六寸,圓鑿其間,濶二寸,高四寸,上下各留一寸,外則殺其南而着兩鐵釘,另造小輪軸細腰如揭簾所用者二,用圓鐵釘二,通貫於左右貫軸木,又以小木丸四,分置於兩輪軸上下,以紅絲爲索而中屈之,自梓宮南端環繞,以其兩端,各繞於左右輪軸之腰,引出其端,又令數人助之,梓宮從貼本內槊木上,平正進安,長生殿提調,以支機木,負以推之,仍用小槊木二,承梓宮底板下,微微擧動,以佐奉安,旣卒事,抽出貼木槊木,安於外梓宮內北首,諸臣哭盡哀,仍行四拜興平身,右議政徐龍輔,再整棺衣銘旌,令平正,引儀引前領議政李秉模就進玉帛位,西向立,捧哀冊官,捧哀冊函跪進,秉模跪受入,跪奠於退壙之西,次捧玉帛官,各捧玉帛函,以次跪進,秉模,以次跪受入,跪奠於哀冊之南,黼翣·黻翣·火翣,先已畫貼于棺衣兩旁,撤去輪轝及轆轤,摠護使以下宗親·文武百官,哭四拜奉辭訖,山陵都監提調徐有隣,長生殿提調趙鎭寬,帥其屬,取外梓宮正下隅板,合之,其合縫處周回,以漆塗細布,都監郞廳,將厚紙膠貼下隅板正中,封閉官執義崔重圭,書臣謹封,臣字下着名,右議政徐龍輔覆土九插,都監提調,帥作工先用油灰,塡補左右墻灰,卽坼開假下隅板時微鑿處,正壙南距三尺,橫置隔板,築灰如三墻補築半釜形,南面灰,卽退壙金井機所加處,捧明器服玩,入退壙,預具石函,如數先置,退壙各藏其木函於石函中,各以次逐便陳之,使有行列,以石灰,隨空缺塡塞之下,磁誌,埋於陵南近地石床之北。
同日丑時,俟閉玄宮畢後,摠護使·禮曹判書·魂殿都監提調·承史·閣臣,進詣吉帷宮外,大祝盥手陞詣靈座前,跪奉虞主匱,置於卓,開匱捧出桑主,以香湯浴主,拭以巾,臥置于卓,摠護使以下陞詣卓前,北向立,題主官右尹閔台爀盥手陞詣卓前,西向立,題前面云文成武烈聖仁莊孝大王,墨書訖,寫字官李命藝,以光漆重摸之,大祝,捧虞主納于匱,加蓋,安於靈座,神帛函置其後,摠護使以下,還復位,少頃,陳設禮饌,大祝開匱捧出虞主,設於座,覆以白紵巾,設几於後,行立主奠畢,大祝捧虞主納于匱。
同日寅時,返虞時至,攝左通禮,進當吉帷宮前,跪啓請降座乘轝,執事者捧誥命謚冊寶及平時竹冊·敎命·玉印·銀印·諭書,各置於腰轝,執事者捧爐盒置于香亭,俠侍大祝,捧虞主匱,安於轝,神帛函置其後,攝左通禮前導,至帷門外,進當轝前,啓請降轝乘輦,又啓請進發,儀仗以次前引,陪從諸臣隨主陵門外,皆上馬,以次侍從如初,華成行宮晝停所,仍行初虞祭如儀,仍進發,至始興行宮宿所,進發,及奉安儀注,竝上同。
初七日,行再虞祭於始興行宮後,進發如儀,至龍驤鳳翥亭晝停所,行晝停奠,少頃進發,入崇禮門至敦化門外,上出小次,祗迎如儀,祗迎時節次,見廳注書日記虞主輦,入敦化門·進善門·肅章門,至延英門外,降輦乘轝,入延英門至魂殿階上,通禮又啓請降轝陞座,大祝捧虞主匱,安於靈座,神帛函置其後,執事者捧誥命謚冊寶及平時竹冊敎命·玉印·銀印·諭書,置於靈座前稍東,殿司設鳳扇雀扇各一,靑紅蓋各一於左右有趺,奉安如儀訖,諸臣皆退出,各就次。
上在昌德宮廬次。
大轝,始興行宮經宿後,遣承旨翌日口傳問安。答曰,安寧。內閣·政院·玉堂口傳問安。答曰,安寧。大轝肆覲坪晝停所,晝停奠後,遣承旨口傳問安。答曰,安寧。內閣·政院·玉堂口傳問安。答曰,安寧。大轝詣華城行宮後,遣承旨口傳問安。答曰,安寧。內閣·政院·玉堂口傳問安。答曰,安寧。
藥房都提調沈煥之,提調金祖淳,副提調鄭尙愚啓曰,伏未審夜間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
王大妃殿進御五果茶,依前方一貼煎入事,下敎。
大王大妃殿,傳于金羲淳曰,大行大王因山隔日,哀隕罔極之中,一念所係着者,惟是輔導主上之一事,追念大行朝平日止慈之情,其所日夜期望,亦無過於此一事,每以書筵,不能致山林宿德之士,爲大悶且恨之事,此則卿等亦庶幾諒之。自遭大喪之後,豈不欲敦召卿等,期於卽爲致之,而日事悲遑,未遑遂意,今卿幡然簉朝,陟降冥冥之中,其所蘄望於卿,而慰悅者當如何哉?且卿追先帝報陛下之義,亦惟在是,豈忍邁邁然遄還耶?況卿是先正之孫,先正已行之事蹟,燦然可見,則卿豈不釋然而追述乎?頃於召接時,已以此意,縷縷面諭矣,玆又特遣近侍,敷告至意,卿須深加體諒,因山過後,隨卽還朝,仍留城中,出入經筵,輔我聖學,仰副大行朝眷眷之遺意事,遣承旨傳諭于前贊成宋煥箕處,仍與之偕來。
大王大妃殿,傳于金羲淳曰,大行王梓宮,今將永閟于九原矣,艱大之基業,遺于沖辟而歸,陟降之靈,戀結情私,當如何哉?思之及此,不覺腸摧而哽塞,未亡人旣生在此世上,則仰副先王冥冥中期望者,惟在輔導沖辟之一事,今日朝臣之一分自效於追先帝之義者,亦無過於此一事,況如卿忠愛惻怛之精誠,豈忍恝然於此?卿雖非因山之故,固當竭蹶造朝,以輔我主上,況今旣爲奔哭之禮而入來,則豈可邁邁遄還,不思所以仰副陟降期望之念也哉?非但卿之分義如是,以予悲痛懇迫之心,亦豈忍捨遣卿等,不爲輔導之計乎?頃於引接時,已以此意詳諭矣,玆又特遣近侍敷告至意,卿須於因山過後,隨卽還來,出入講筵,以輔我聖學事,遣承旨傳諭于前大司憲李直輔處,仍與之偕來。
金羲淳啓曰,前贊成宋煥箕,前大司憲李直輔處,遣承旨偕來事,大王大妃殿命下矣,承旨二員,當爲進去,而行左承旨鄭尙愚藥院直宿,行右承旨李光益,左副承旨申獻朝,大轝陪從,同副承旨金近淳,下玄宮時問安,明日進去,只有行都承旨尹行恁,臣羲淳二人,何以爲之?敢稟。傳曰,前承旨李羲甲·曺錫中,假承旨差下,分往傳諭,
上在昌德宮廬次。
大轝華城行宮經宿後,遣承旨翌日口傳問安。答曰,安寧。內閣·政院·玉堂口傳問安。答曰,安寧。大轝入丁字閣後,遣承旨口傳問安。答曰,安寧。內閣·政院·玉堂口傳問安。答曰,安寧。上山陵後,遣承旨口傳問安。答曰,安寧。內閣·政院·玉堂口傳問安。答曰,安寧。
藥房都提調沈煥之,副提調鄭尙愚啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
金羲淳啓曰,下玄宮時,行望哭禮,百官入參時,弘化門外排立次,東營·集春營·北營軍餉色,廣智營入直軍,除出標信請出之意,敢啓。傳曰,知道。
金羲淳啓曰,備邊司郞廳來言,今日賓廳日次,而因山相値,不得來會云矣,敢啓。傳曰,知道。
傳于金羲淳曰,各都監書啓,下玄宮日,卽爲修入。
大王大妃殿,以承傳色口傳下敎曰,日寒,曉氣極冷,予於內庭,與之同爲望哭,侍衛與承史,此近處待令。
金羲淳,以訓鍊都監言啓曰,今十一月初六日下玄宮時,大駕·內庭行望哭禮時,因兵曹節目,廣智營軍三十五名,哨官權聖祜,軍餉色軍十名,北營標下軍二十名,入直別將具明遠率領,弘化門外北路排立作門,東營軍三十五名,哨官李光浹,集春營軍三十五名,哨官李顯喆領,赴于南路排立御營廳堂上將官處,雜人一竝嚴禁,事畢後,各還直所,而竝待標信擧行之意,敢啓。傳曰,知道。
金羲淳,以訓鍊都監言啓曰,今十一月初六日初虞祭時,大駕·內庭行望哭禮時,兵曹節目,東營軍六十五名,哨官李廷麟,集春營軍六十五名,哨官沈錫率領,弘化門外左右邊排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
金羲淳,以御營廳言啓曰,今十一月初六日下玄宮時,大駕·內庭行望哭禮時,兵曹節目,東營·集春營入直軍各七十名內折半,待標信除出,新營入直軍二十九名內折半,依例除標信除出,入直千摠李膺運,哨官呂喆永率領,弘化門外南路排立作門,而事畢後,各還本處入直之意,敢啓。傳曰,知道。
上在昌德宮廬次。
上山陵經宿後,遣承旨翌日口傳問安。答曰,安寧。內閣·政院·玉堂,翌日口傳問安。答曰,安寧。
下玄宮後,遣承旨口傳問安。答曰,安寧。內閣·政院·玉堂口傳問安。答曰,安寧。
吉帷宮,遣承旨口傳問安。答曰,安寧。內閣·政院·玉堂口傳問安。答曰,安寧。
華城行宮初虞祭後,遣承旨口傳問安。答曰,安寧。內閣·政院·玉堂口傳問安。答曰,安寧。
神輦入始興行宮後,遣承旨口傳問安。答曰,安寧。內閣·政院·玉堂口傳問安。答曰,安寧。下玄宮望哭後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上單子問安。答曰,罔極。藥房口傳問安。答曰,罔極。
初虞望哭後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上單子問安。答曰,罔極。藥房口傳問安。答曰,罔極。
藥房都提調沈煥之,副提調鄭尙愚啓曰,因封之禮已成,伏想攀慕之慟益切,伏未審此時,聖體若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,罔極。殿宮氣候凜綴,而卿等則不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,罔極。
大王大妃殿,傳于金羲淳曰,予豈可使沖王,城外動駕乎?明日返虞祗迎處所,敦化門外爲之,侵曉連日勞動,心爲悶迫,何可勝言?初虞時望哭之禮,旣行之,來曉再虞時,望哭勸以勿爲,此後虞祭,當間間親行,此意,傳于大臣。
傳于金近淳曰,政官牌招開政,賞典下批。
金羲淳啓曰,明日返虞祗迎時,承旨當爲備員,而行右承旨李光益,左副承旨申獻朝,因山陪從,無以備員,何以爲之?敢稟。傳曰,竝許遞,前望單子入之,待下批,待開門,牌招察任。
承旨前望單子入,尹東晩·朴奎淳落點。
金近淳,以訓鍊都監言啓曰,今十一月初七日,再虞祭時,大駕內庭行望哭禮時,因兵曹節目廣智營軍三十五名,哨官李鎭國,軍餉色軍十名,北營標下軍二十名,入直千摠李明奎率領,弘化門外北路排立作門,東營軍三十五名,哨官李廷麟,集春營軍三十五名,哨官沈錫領赴于南路排立,御營廳堂上將官處,雜人一倂嚴禁,事畢後,各還直所,而竝待標信擧行之意,敢啓。傳曰,知道。
金近淳,以御營廳言啓曰,今十一月初七日再虞祭時,大駕內庭行望哭禮時,依兵曹節目,東營·集春營入直軍各七十名內,折半待標信除出,新營入直軍二十九名內,折半依例除標信,除出,入直千摠梁垸,哨官權膺祜,率領弘化門外南路,排立作門,而事畢後,各還本處入直之意,敢啓。傳曰,知道。
假承旨李羲甲狀啓,臣於本月初五日未時量,在水原府陵所,祗受大王大妃殿傳諭下者,卽爲傳諭于山陵洞口內前贊成宋煥箕所住處,則以爲臣來伏於山陵密邇之所,攀號廞衛之下,倍切痛隕之私,此際近侍來臨,傳宣慈聖下諭,縷縷辭旨,勤懇惻怛,有出尋常,是誠昔我明聖聖母,勉留臣先祖臣之意也,顧豈愚臣所敢承當,區區感悚之極,益不禁涕泗交逬也。日前登對之時,有不敢煩瀆於哀遑之中,只陳病難仰承之狀而退,微分惶蹙,歷日靡已,而乃未蒙體諒,復承此勤敎,至引臣祖已行之蹟,而期有以追述,臣雖冥頑,豈無所感動,而見今病情添劇,只將扶舁而歸死故山耳。辜負至此,此何人哉?瞻望痛泣而已。謹當以一疏,仰陳未罄之忱云矣,臣旣伏承偕來之命,故姑爲留住緣由馳啓云云。踏啓字。
假承旨曺錫中狀啓,臣於本月初五日未時量,在水原府陵所,祗受大王大妃殿傳敎,馳往安寧里,申時量,傳諭于前大司憲李直輔所到處,仍卽隨詣陵所,過因山行禮後,還尋其鄕路是白如乎,以爲光陰迅邁,大行大王,玄宮封閉之禮奄畢,伏惟哀傷罔極,益復如新矣。仙衛啓行之日,豈遑記念於他事,而特以輔導之責,關係甚重,委遣承宣,誕宣慈旨,惻怛懇摯,盈溢屢幅,至誠苦心,有可以泣鬼而感神者,歷數往牒,實所創聞,雖千載之下,覽此敎而不流涕者,無一分人心也。以臣親承,尤當如何?拜稽以還,愴念今昔,失聲號擗,只恨褥蟻之不早也。臣蒙被先朝殊渥,糜粉是期,又況猥承如是之慈敎,豈不欲殫誠竭力,仰答曠世之恩命,而非但臣之萬萬不稱,貽羞朝廷,大爲新化之累,重以一縷奄奄,頻數昏窒,若將頃刻垂盡,或死於道路,則恐違終始生成之至意,故今方擔舁殘骸,還尋鄕路,而臣之蹤跡,旣有所不敢,又有所不忍,論其負犯,誠是前古所未有之罪人也。席藁祗伏,恭竣鈇鉞之典而已。然臣豈欲孤負大恩,自犯重戾,而其所彷徨躑躅,乃出於萬萬不得已之情實,幸蒙天地父母,曲垂矜諒,收還偕來之命,千萬顒祝之至云矣。臣旣承偕來之命,仍爲隨往緣由,竝以馳啓云云。踏啓字。
庚申十一月初六日子時,上詣重熙堂庭,下玄宮望哭。入侍時,行左承旨鄭尙愚,右副承旨金羲淳,假注書呂東植,事變假注書李泳夏,加出假注書金,記注官金喆修·金景煥,領議政沈煥之,一提學金載瓚,以次入就重熙堂庭中幄次前,侍立訖。上具衰服,出幄次,詣庭中褥位,北向立,敎曰,正時已至乎?尙愚謂注書曰,正時如已至,卽爲入之之意,分付也。賤臣出傳,尙愚又謂注書曰,正時斯速入之,,出傳還告于承旨曰,正時,今纔入之矣。尙愚又曰,正時,何不入之乎?出去催促。泳夏,出飭通禮院書員,亦爲出問,還入曰,三更五點已下,當爲擧行矣。尙愚曰,卽爲擧行。引儀唱俯伏哭,上俯伏哭。有頃,引儀唱止哭四拜興平身,上止哭,行四拜禮訖。煥之進前曰,通禮旣未入來,無以啓請還內,卽爲還內焉。上入幄次,諸臣以次退出。
庚申十一月初六日巳時,上詣重熙堂庭,初虞祭望哭。入侍時,行左承旨鄭尙愚,右副承旨金羲淳,假注書呂東植,加出假注書金,記注官金珍恪·金景煥,領議政沈煥之,以次入就幄次前,侍立訖。時至,上具衰服,出幄次,詣庭中褥位,北向立。引儀唱俯伏哭,上俯伏哭。引儀唱止哭四拜興平身,上止哭行四拜禮訖。煥之進前奏曰,返虞時祗迎,雖以城外磨鍊,而哀毁勞動之餘,觸寒動駕,誠甚悶迫矣。此時聖心,必以迎哭之稍遠,爲一分伸慕之端,而仰想殿宮惟憂之念,必不欲過爲勞動,臣意則稍觀日候,若或稍解,只於闕外祗迎之地,千萬伏望,而慈殿,亦當以此意,有所下敎,臣不任區區之忱,敢此仰達矣。上仍入幄次,還內,諸臣以次退出。
上在昌德宮廬次。
再虞祭後,遣承旨口傳問安。答曰,安寧。內閣·政院·玉堂口傳問安。答曰,安寧。神輦入龍驤鳳翥亭後,遣承旨口傳問安。答曰,安寧。內閣·政院·玉堂口傳問安。答曰,安寧。再虞望哭後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上單子問安。答曰,罔極。
藥房都提調沈煥之,提調金祖淳,副提調鄭尙愚啓曰,日月不居,奄經再虞,伏惟孝思號慕,益復罔極。伏未審此時,聖體若何?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,〈何如〉?臣等不任區區憂慮,敢此問安,竝爲仰稟。答曰,罔極。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,罔極。
傳于金近淳曰,侍衛軍兵毛具。
傳于金羲淳曰,摠護使·時原任大臣,入侍。
傳于尹東晩曰,夕上食當親行,該房知悉。
金羲淳啓曰,今日返虞祗迎時,承旨當爲備員,而同副承旨朴奎淳,以兵曹堂上,因山陪從,無以備員,何以爲之?敢稟。傳曰,許遞。前望單子入之,待下批牌招。
承旨前望單子入之,李普天落點。
鄭尙愚啓曰,申刻已過,而吏曹省記,不卽來呈,不飭之當該堂上推考,入直郞廳所當重勘,而本院請推之外,無他可施之罰,何以爲之?敢稟。傳曰,知道。郞廳,亦爲推考。
以吏曹判書徐邁修推考傳旨,傳于金羲淳曰,勿推。
傳于金羲淳曰,都承旨許遞,前望單子入之。
以兵曹參判兪漢謨,佐郞宋應圭,副摠管李鼎揆·李儒慶,都事洪留浩·沈豊祖,拿處傳旨,傳于金羲淳曰,竝分揀,兵判越俸,亦爲分揀。
以差備官典籍權倚·金秉淵·鄭敬翰,訓鍊主簿韓光烈,司饔直長李晦祥,典籍李履熙·李毅采,直講金致礪,典籍洪儀泳,承文院副正字李周奭,兵曹佐郞李在璣,典籍申光軾,兵曹正郞李敬裕,典籍李覲吾,廣興倉令成肯柱,拿處傳旨,傳于金羲淳曰,分揀。
李普天,以禮曹言啓曰,迎勅吉日,纔已啓下,而卽伏見義州府尹狀啓,則勅行今初五六日,到鳳城云,以此計程,渡江似在不日,迎勅吉日,令日官池景喆,更爲推擇,則今十一月十九日午時,二十一日午時,二十二日辰午時,俱吉云,以此日時中,勅使渡江後,定日馳啓事,遠接使處,下諭,何如?傳曰,允。
金近淳,以兵曹言啓曰,今番大行大王因山時,依下敎,神輦侍衛禁軍及武藝別監·內吹·兼內吹·近仗軍士·轝士軍領去部將·標下軍兵等處,自初三日至初六日,每夜設粥以饋之意,敢啓。傳曰,知道。
金近淳,以壯勇營言啓曰,依下敎,今此大行大王發靷時,本營將校軍兵等處,初三日·初四日·初六日夜,設粥分饋,初五日夜,設粥分饋後,別爲饒氣之意,敢啓。傳曰,知道。
金近淳,以訓鍊都監言啓曰,今番大行大王因山時,依下敎,隨轝將校軍兵及塘馬馬兵等處,自初三日至初六日,每夜饋粥之意,敢啓。傳曰,知道。
金近淳,以御營廳言啓曰,今十一月初七日,大行大王返虞時,大駕詣敦化門外,祗迎時,依兵曹節目,弘化門入直軍三十名,銅龍門入直軍三十三名,建陽門入直軍四十五名,東營入直騎士二十五人內,各留營直五名,餘皆待標信除出,新營入直軍二十九名內,除營直五名,依例除標信除出,入直千摠梁垸,哨官權膺祜,騎士將申達夏,領軍把摠尹恒儉,哨官金泰協領,赴于訓鍊都監領陣,而解嚴後,各還本處入直之意,敢啓。傳曰,知道。
庚申十一月初七日申時,上詣敦化門外,返虞祗迎。入侍時,行都承旨尹行恁,行左承旨鄭尙愚,行右承旨尹東晩,左副承旨金羲淳,同副承旨金近淳,假注書呂東植,加出假注書金,記注官金喆修·金景煥,以次侍立訖。左通禮跪啓外辦。上具衰服乘輿出宣化門。藥房提調金祖淳,進前奏曰,此時勞動,聖體若何?上曰,一樣矣。行恁曰,返虞入到之時刻姑遠,出宮後,當入小次以俟之乎?上曰,然矣。行恁,分付侍衛曰,大駕當入小次,侍衛則勿爲直向敦化門也,乘輿出協陽門·肅章門·進善門,入內閣門降輿,入小次,諸臣問安後,侍立幄外。行恁曰,俄者下敎,令訓局連立塘馬,知入返虞來到處所矣,尙不來奏,何也?仍令院隷,催促訓局敎鍊官,以次連奏來到處所。羲淳,請司謁這這入稟。有頃,都監堂上,以神輦當日午時,過涉舟橋事,馳啓。羲淳,又請司謁入之。有頃,通禮院書員,來奏曰,先廂方入洞口內矣,羲淳,又請司謁入奏。上出小次,乘輿,出內閣門,由敦化東夾門以出,至幕次前。通禮跪啓請降輿,上降輿,入幕次。有頃,訓局敎鍊官,來奏曰,神輦方到芭子橋前路矣。羲淳又入稟。上出幕次,詣板位。少頃,執事者,陪進前班腰輿·彩輿以至。上立而號哭,諸臣呑聲掩涕稍久,神輦至,摠護使及都監堂郞陪從承史等,哭從。引儀唱俯伏哭,上俯伏哭,諸臣及侍衛皆失聲號哭。引儀唱止哭,上猶不止哭,諸臣連聲仰請,上乃止哭。神輦入敦化正門。通禮跪啓請乘輿,上乘輿,入敦化東夾門,過進善門,少駐。行恁謂注書曰,神輦今已陪奉與否知入。賤臣,詣肅章門內,問知,還告承旨曰,姑未及陪奉矣,通禮院書員來告曰,今則已爲陪奉矣。乘輿仍進發,入肅章門·延英門。通禮跪啓請降輿,上降輿陞〈輦〉由宣政門入齋殿,諸臣以次退出。
庚申十一月初七日申時,上詣孝元殿,親行夕上食。入侍時,行都承旨尹行恁,行左承旨鄭尙愚,行右承旨尹東晩,左副承旨金羲淳,右副承旨金近淳,記事官金啓溫,假注書呂東植,記事官李存秀·洪奭周,檢校直提學李晩秀,原任直閣金祖淳·金勉柱·南公轍,檢校直閣沈象奎,以次侍立訖。時至,左通禮跪啓出次,上具衰服出齋殿,至孝元殿大門,由東夾門,入由東邊階陞,詣板位,西向立。引儀唱俯伏哭,上俯伏哭。引儀唱止哭,四拜興平身,上止哭行四拜禮訖,仍詣靈座前,北向跪。通禮啓三上香,行恁奉香,近淳奉爐,三上香訖。通禮啓執盞,尙愚執盞。行恁·東晩·羲淳,以次獻盞,獻盞三獻訖,上還詣板位。引儀唱俯伏哭,上俯伏哭。引儀唱止哭四拜興平身,上止哭行四拜禮訖。引儀唱通禮導殿下還齋殿,上由東邊階降,出東夾門入齋殿,諸臣以次退出。
庚申十一月初七日,上御齋殿。摠護使·時原任大臣入侍時,行都承旨尹行恁,假注書呂東植,記事官李存秀·洪奭周,領中樞府事李秉模,領議政沈煥之,摠護使李時秀,右議政徐龍輔,以次進伏訖。秉模等曰,日月易得,因封已成,返虞奄過,仰想聖懷罔極,益復難抑,此時勞動之餘,聖體,若何?上曰,罔極矣。秉模等曰,別無大段損節乎?上曰,僅得支過矣。秉模等口,大王大妃殿氣候,若何?上曰,一樣矣。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。秉模等曰,嘉順宮氣候,若何?上曰,一樣矣。上曰,卿等皆無事往來乎?秉模等起伏曰,臣等則僅僅往來矣。上曰,山陵役事,何當告訖乎?時秀曰,當於十二三日間,告訖矣。時秀曰,今番狀啓之兩度做錯,皆是臣不能檢察之致,實不勝萬萬惶悚,無可達之辭矣。上曰,勿爲深引,無傷也。時秀曰,安陵奠獻官,以華城留守徐有隣塡差矣。臣於再明,當更詣陵所,以觀工役,臣旣下去,則獻官以臣塡差,原單子改付標以入,何如?上曰,依此爲之也。仍命退,諸臣以次退出。
上在昌德宮。
大王大妃殿進御二錢重人蔘粟米飮,自今日停止事,下敎。
王大妃殿進御五果茶停止,加減參蘇飮一貼,煎入事,下敎。
惠慶宮進服二錢重人蔘粟米飮,自今日停止事,下敎。
嘉順宮進服二錢重人蔘粟米飮,自今日停止事,下敎。
藥房都提調沈煥之,提調金祖淳,行右承旨尹東晩啓曰,祗迎返虞,哀毁過節,日候不調,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳,以內醫院都提調·提調意啓曰,副提調鄭尙愚,不爲仕進,卽爲牌招,何如?傳曰,本職許遞。
藥房口傳啓曰,素膳進御,已至七日之久,不知之中,必多聖候之受損,區區下情,不任憂慮之至。帝王之孝,不在疏節,榮衛之和,必賴滋味,顧今冬候不適,寒暖無常,而哀毁踰制,保嗇乖宜,尤豈不萬萬悶迫乎?伏願勉抑至情,自今日許復常膳,仰體殿宮惟憂之心,千萬顒祝,惶恐敢啓。答曰,常膳,豈可遽議。
王大妃殿,藥房口傳啓曰,常膳之不進,已自因山前五日,區區下情,伏不勝憂悶之至。伏況哀痛之懷罔涯,靜攝之候未復,連日行素,必致添損之節,而我聖上榮衛未完,哀毁過制,此時保嗇之道,亦惟在於滋味之調補,伏願自今日,復進常膳,仍又勸進於大殿,千萬顒祝,惶恐敢啓。答曰,當勸進于大殿,而尙今冥頑,至過因山,縷命雖苟存,何忍復進常膳乎?更勿勸予。
藥房口傳再啓曰,臣等俄陳從權之請,未蒙允許之音,相顧抑鬱,繼之以焦迫也,任情哀毁,凡幾日矣。眞元受損,勢所必至,顧今悠悠萬事,無過於保護聖躬,而保護之方,又無過於薑桂之滋補,再虞之後,輒賜勉從,卽是列聖朝已行之故例,而殿宮氣候凜綴之中,多日行素,尤切悚悶,先自殿下,抑情勉進,然後殿宮之心,可以寬慰而勉進,則此時復膳之請,寧容暫緩,而殿下亦何可一向靳許乎?玆敢不避煩瀆,更此陳請。伏乞卽許允從,以副臣民之望焉。千萬顒祝,惶恐敢啓。答曰,急於殿宮之仰勸,不得不勉從矣。
王大妃殿,藥房口傳再啓曰,俄者,猥陳從權之請,恭俟許進之命,及承下答,未蒙允可,臣等愕然失圖,冞切焦鬱之忱,哀疚靜攝之中,强力行素,今幾日矣。榮衛添損,已無可言,而亦豈不貽戚於我聖上洞屬之至誠耶?臣等俄以先爲勉從,仰勸殿宮之意,更爲陳懇於大殿矣。卽承批旨,以急於殿宮之仰勸,不得不勉從爲敎,以聖上根天之孝,無涯之痛,深軫殿宮勸譬之方,乃有此抑情勉從之擧,則以我慈殿止慈至愛之盛德,豈可徒拘小節,不體聖上寬慰之至意乎?想不待臣等之煩複,而亦必翻然回思矣,玆敢冒籲。伏乞卽賜允從,以副群情,不勝顒祝,惶恐敢啓。答曰,連爲勸進於大殿,而予則何忍進常膳乎?俄已敷諭,更勿勸進爲望。
大王大妃殿傳曰,自遣承宣之後,雖在哀遑之中,蘄望卿等之來,不啻如渴。今見承宣書啓,巽辭益堅,遐心莫回,是皆未亡人誠意淺薄之致,撫躬歉媿,無以爲喩,卿等其體悉。顧今國勢孤危,彌綸之責,將誰任之?主上幼沖,輔導之任,將誰恃之?是豈卿一向退遜,固守東岡之時哉?雖使古人,當此時處此事,斷不爲若是邁邁之擧,今卿等之事,不但爲未亡人之缺望而已,陟降之靈,亦必嗟恨於冥冥之中。卿等於此,豈或無䀌然而悲,翻然而悟者乎?卿等更須體念此悲苦之心,卽日簉朝,以爲及時開講之地也。卿等覽此,必不忍恝然之心,想不俟駕,卽當回程,予日望之。此意,使偕來承旨,更傳于兩儒賢,仍留其處,期於偕來事,回諭。
傳于金近淳曰,殯殿·魂殿兩都監·摠護使·議政府左議政李時秀,鞍具馬一匹面給。啓殯時拭梓宮,到山陵啓殯時,覆土拭梓宮官議政府右議政徐龍輔,廐馬一匹面給。下玄宮銘旌書寫行大護軍朴準源,提調行上護軍金載瓚,禮曹判書李晩秀,議政府右參贊韓用龜,竝加資。行大護軍朴準源,半熟馬一匹賜給。都廳弘文館應敎趙得永加資。郞廳平市令金基允,司僕主簿尹應鉉,司宰僉正閔致謙,竝陞敍。扶安縣監宋知濂,副司果徐有升,泰仁縣監鄭持容,戶曹正郞尹光心,各半熟馬一匹賜給。別工作假監役曺允遇,監造官童蒙敎官尹衡鎭,副司勇朴大圭,竝六品遷轉。修理所監役官繕工主簿李熻陞敍。別工作假監役李後秀·韓樂裕,監造官軍資奉事徐鐸修,副司勇兪常柱,修理所監役官繕工奉事任弘常,各兒馬一匹賜給。代奠官安春君烿,熟馬一匹面給。長生殿都提調議政府領議政沈煥之,鞍具馬一匹面給。提調戶曹判書李在學,禮曹判書李晩秀,工曹判書朴準源·李益運,都廳戶曹佐郞尹耆東,各半熟馬一匹賜給。其餘郞廳各兒馬一匹賜給。殯殿次知中官金德九·韓聖揆·梁大宜,竝加資,資窮者熟馬一匹面給。從軍官尹興佐·慶文佑,令內侍府陞敍,都薛里金相澤,薜里康世忠·金鼎完,酒房金宅寧·金陽馥,進止差備徐喜壽·鄭道民·申酉戌·洪仁輔,魂帛差備黃泰文,神輦挾侍吳信甲,靈轝挾侍劉仁獐,各熟馬一匹賜給。復差備林宜馥,襲差備李元碩·金始采·金佑章·李得完·李洽·洪宜福,造果次知金性完,各熟馬一匹賜給。進止長番黃泰文·吳信甲·金振玉,加資。進止長番韓敬善·金承業,各熟馬一匹賜給。從事官丁道完,兒馬一匹賜給。羅拜哭差備金起瑞等二十二人,各內下上弦弓一張賜給。初喪時待令中官金性彦·康壽甲·李團宜·朱世章,竝加資。宗戚執事昌城尉黃仁點·光恩副尉金箕性,各熟馬一匹面給。敦寧都正趙觀鎭加資。行副護軍金宗善,漢城判官金在昌,平市令金基允,敦寧直長金在三,前參奉朴齊一,各兒馬一匹賜給。造紙別提趙用鎭,守令待窠調用,初喪時承旨金羲淳·韓用鐸,竝加資。別看役前五衛將卞世義,守令除授。折衝前縣監洪樂佐,折衝金啓重,竝加資。前縣監白東修,相當職調用。襲時擧行閣屬官尹得寧,殯殿待令閣屬官秦泂·鄭學溫,前五衛將全大重,竝加資。日官池景喆,前後效勞旣多,守令待窠,卽爲差送。司鑰白影采,令本署高品付料。別監守僕,令該曹米布參酌磨鍊題給,事知守僕帖加,國葬都監摠護使議政府左議政李時秀,鞍具馬一匹賜給。請諡宗廟上諡殯殿奉冊寶官及哀冊文製述官議政府領議政沈煥之,鞍具馬一匹面給。下玄宮時奉哀冊賜玉帛官前領議政李秉模,鞍具馬一匹面給。誌文製述官行都承旨尹行恁加資。誌文書寫官行都承旨尹行恁旣已加資,勿論。哀冊文書寫官華城留守徐有隣,諡冊文製述官兵曹判書金祖淳,書寫官京畿監司徐鼎修,表石陰記製述官行上護軍金載瓚,行狀製述官禮曹判書李晩秀,竝加資。表石大字篆文書寫官光恩副尉金箕性,熟馬一匹面給。表石陰記書寫官議政府右議政徐龍輔,寶篆文書寫官議政府左議政李時秀,各熟馬一匹賜給。諡狀文製述官及改銘旌書寫官判中樞府事洪良浩,資窮熟馬一匹賜給。虞主書寫官漢城右尹閔台爀加資。提調行上護軍李祖源,行大護軍李在學·趙鎭寬,竝加資。戶曹判書李書九,勿論,都廳成均館司成林漢浩,副司果沈奎魯,竝加資。郞廳殷山縣監李永翼,副司果吳在斗,軍威縣監朴魯榮,副司果李永老,濟用判官沈允之,典籍權行彦,軍資判官具悌元,竝陞敍,副司果鄭東杓,禮曹佐郞金龜範,各加一資。資窮者代加。繕工副正金魯敬,外職調用。行副護軍朴宗輔,勿論。監造官義盈直長洪晩榮,司饔直長尹象基,宗簿直長辛景愈,典牲副奉事沈繼之,竝六品遷轉。誌石所·表石所監造官奉常奉事朴思默,虞主所監造官奉常正柳畊·崔時淳,各兒馬一匹賜給。別上作假監役崔弘淵陞敍。分典設司官員張瀚,分長興庫官員尹應鉉·權瑞應,各加一資。資窮者代加。請諡上諡時讀諡冊官司僕正趙得永,旣已加資,勿論。讀諡寶官弘文館副應敎朴吉源加資。上諡時對擧禮房承旨朴宗輔,陞資屬耳,熟馬一匹賜給。讀哀冊官成均官直講朴宗京,準職除授,奉諡冊寶官,奉贈玉帛官,敎命執事,諭書執事,奉竹冊官,奉玉印官,奉銀印官,奉哀冊官,箱差備,差備,机差備,臺差備,卓差備,拭梓宮時執巾者,執水者,大轝魂帛輦前奉香爐·香盒,官服玩樻·筲樻·磁器樻·樂器樻·籩䇺樻·標信樻·几樻·杖樻·御製樻·遺衣樻·硯匣樻·柩衣函·銘旌函,大轝前實果進止差備,攝司僕正羽葆奉持官,柩衣及銘旌縫造官,各兒馬一匹賜給。各差備褥席執事及擧案者,各加一資。資窮者代加。,魂帛大祝弘文館副修撰閔耆顯,虞主大祝弘文館副修撰朴鍾淳,浴主大祝弘文館校理金熙周,舁梓宮官,各半熟馬一匹賜給。封閉官司憲府執義崔重圭加資。頓遞使漢城判尹李祖承,陪往大將行護軍李儒敬,各半熟馬一匹賜給。從事官南宮玾·尹敏東,竝陞敍,領率衛將及各差備牌將等,令摠護使,分三等邊將除授。或兒馬一匹,上弦弓一張賜給。靈轝陪從行右承旨李光益,半熟馬一匹賜給。禮房承旨申獻朝加資。注書金啓溫,翰林洪奭周,兵曹摠府侍衛堂郞·別軍職·宣傳官武兼,各兒馬一匹賜給。虞主書寫補畫寫字官李命藝,親書上字時,旣有補畵之勞,御製繕寫之勞又多,善地邊將作窠,差送三都監寫字官畫員·計士·奏時官,令各衙門,分等高品付料,政院禮房書吏,通禮院禁漏書員,其餘員役工匠等,米布分等題給。挾靈轝將卒從事官,隨轝將卒,令該營,柳葉箭一巡,鳥銃三放試取,挾靈轝將卒,柳葉箭一巡一中以上,鳥銃一中以上,別單書入,隨轝將卒,柳葉箭二中以上,鳥銃二中以上,別單書入,書啓,別施賞者,區別頒賞,俾無混雜之弊,今番賞典,一人雖兼數事,毋得疊授,加資人中,雖有未準職者,勿拘。
大王大妃殿,以承傳色口傳下敎曰,大殿判下三都監書啓,卽爲書入。
傳于金近淳曰,亞尹中時帶將任人許遞,今日政差出。
金近淳啓曰,摠戎使申大謙,時無職名,今該曹,口傳付軍職,何如?傳曰,允。
傳于金近淳曰,三虞當親享,該房知悉。
承旨前望單子入之,閔台爀落點。
金近淳啓曰,明日三虞祭親享時,承旨當爲備員齋宿,都承旨閔台爀,所當請牌,而拘於廳規,不得請牌,何以爲之?敢稟。傳曰,牌招。
傳于金近淳曰,右承旨,左副承旨,同副承旨,許遞,今日政,以新資人差出。
以寶劍望筒,傳于金近淳曰,未肅拜及懸頉人,竝許遞,今日政,差出。
金近淳,以兵曹言啓曰,今十一月初九日,一番內禁衛番次,而該番將柳心源,番單子受點矣。身病猝重,勢難入直,呈狀乞遞,實病危重,則不可强令察任,今姑改差,其代,依例口傳差出,何如?傳曰,允。
兵曹口傳政事,以吳文常爲內禁將。
金近淳,以吏批言啓曰,水原府留守徐有隣,今陞輔國矣,本曹時無相當窠,依例送西後,兼留守下批之意,敢啓。傳曰,知道。
有政。吏批,判書徐邁修進,參判曺允大進,右承旨金近淳進。以朴吉源·趙得承·林漢浩·沈奎魯爲承旨,沈象奎爲吏曹參議,張至冕爲執義,李鼎運爲刑曹判書,金羲淳爲工曹參判,韓用鐸爲右尹,崔重圭爲兵曹參知,李書九爲禮賓提調,鄭時善爲吏曹正郞,吳熙常爲漢城主簿,洪履猷爲假監役,李大遠爲童蒙敎官,池景喆爲安峽縣監,兼水原留守徐有隣,左參贊單韓周龜,右參贊單權裕,知經筵單韓用龜,同經筵單丁範祖,訓鍊都監提調單李書九。
兵批,判書金祖淳進,參判兪漢謨病,參議金載翼入直,參知未差,同副承旨沈奎魯進。以沈默之爲兼司僕將,尹得寧爲宣沙浦僉使,李命藝爲荏子島僉使,韓用龜·洪明浩爲都摠管,金羲淳爲副摠管,同知單金益柱,護軍尹行恁·鄭尙愚·尹東晩·李光益,副護軍金羲淳·申獻朝·朴奎淳·李普天,副司果曺允遇·尹衡鎭·朴大圭·洪晩榮·尹象基·辛景愈·沈繼之·崔弘淵,竝單付。
沈奎魯,以兵批言啓曰,水原府留守徐有隣,自吏曹送西矣。資級係是輔國,當爲樞銜下批,而知中樞時無見窠,依例作闕下批之意,敢啓。傳曰,知道。
兵批,再政。上護軍李在學,護軍申獻朝·趙觀鎭,知事單徐有隣。
金近淳啓曰,新除授右承旨朴吉源,左副承旨趙得永,右副承旨林漢浩,同副承旨沈奎魯,卽爲牌招,何如?傳曰,允。
金近淳啓曰,新除授右承旨朴吉源,以前任軍威縣監,方在解由未出中,何以爲之?敢稟。傳曰,勿拘。
以行都承旨閔台爀牌不進推考傳旨,傳于金近淳曰,許遞。
以右副承旨林漢浩,牌不進罷職傳旨,傳于金近淳曰,許遞。
藥房口傳啓曰,臣等卽伏見下政院之敎,有三虞祭親行之命矣。以聖上出天之孝,無涯之慟,思欲躬薦虞事,克盡誠禮,臣等固涕泣欽仰之不暇,而第念五月深墨,將攝失宜,連日勞動,哀疚踰制,此時保嗇之道,不容或忽,而矧今凍雨淋零,寒颷凄颯,若又侵夜將事,任情過毁,則榮衛之受損,當復如何?日昨慈殿下敎,旣有間間親行之敎,而此後餘日,亦多伸誠展禮之地。伏乞亟寢三虞祭親行之命,仰體殿宮之念,深軫保護之方,千萬顒祝,惶恐敢啓。答曰,連承慈敎,不得親享,罔極罔極。
大王大妃殿,以承傳色口傳下敎曰,風寒如此,侵曉親行爲難,不得親行之意,已言之,明日三虞,攝行。
以江原道黃腸木敬差官李在安狀啓,雪嶽·寒溪·曲百潭等封標,僅得作板者三十二立內,五立,以疵病退之,二立,以本縣常別制封還,其餘十五立,以原州等九邑常別制,推移移封次,烙印捧上事,傳于金近淳曰,狀辭多駭然,不貽弊未可知還下送,更自長生殿嚴飭。
金近淳,以山陵都監摠護使意啓曰,山陵工役,今將告成,奉審次,臣明日除朝辭進去之意,敢啓。傳曰,知道。夫馬廚傳,依例擧行事,分付畿營。
金近淳,以吏批言啓曰,殯殿待令事知守僕帖加事,命下矣。事知守僕金尙禮,本資乃是崇政矣,更無可加之資,何以爲之?敢稟。傳曰,從自願免賤。
金近淳,以迎接都監言啓曰,本都監郞廳兵曹佐郞宋應圭,典牲判官尹光時,俱有實故,竝姑減下,其代,以兵曹佐郞李在璣,濟用判官沈允之差下,使之察任,何如?傳曰,允。
假承旨曺錫中狀啓,臣在水原府陵所,前大司憲李直輔處,傳諭後,仍爲隨往之由,昨已馳啓爲白在果,前大司憲李直輔,於本月初七日酉時量,還到驪州邑內本第是白乎等以,臣姑爲仍留緣由,竝以馳啓云云。踏啓字。
吏曹判書徐邁修,吏曹參判曺允大等疏曰,伏以因山奄過,三虞隔夜,伏惟孝思哀慕,益當皇皇靡及,仍伏念臣等,於洪樂佐下批之命,有不敢奉承者,樂佐卽凶逆之孼屬也,當此明義理嚴隄防之時,決不可檢擬於政注之間,況一初淸明之會,尋常恩賞,尙必愼惜,則何可以已經守令,混置於其間,使義理有漸晦之嘆,隄防有益潰之慮耶。臣今老白首矣,平生藉手,唯此箇義,是遵是守,不敢或墜,玆敢冒死違命,悚惶戰悸,不知攸措。伏乞聖明,亟命收還洪樂佐加資之命,仍治臣違慢之罪,千萬幸甚。臣等無任云云。答曰,省疏具悉。賞典莫重,豈可若是?此人大行朝,爲加資爲守令,今日獨不可爲加資乎?卿等事殊不可知,夜深矣,卽爲擧行。
大王大妃殿,傳于趙得永曰,銓官事,雖極得體,當今日,豈可仰貽侵夜酬應乎?先朝時,旣爲加資,與外任,不是不可爲之事,加資,又異於除職,賞典,所重自別,洪樂佐加資,卽爲下批。若有一毫關係於義理隄防,則予豈如是乎?此意,傳于銓官。
上在昌德宮。
王大妃殿,藥房口傳啓曰,臣等昨以憂悶之忱,再陳復膳之啓矣。惟我聖上,推根天之孝而抑無涯之慟,乃以急於殿宮之仰勸,不得不勉從爲敎。臣等連日焦憂之餘,不勝歡幸矣,及伏奉慈殿批旨,以連爲勸進大殿,而予則豈忍進常膳乎爲敎,臣等相顧抑鬱,旋不勝焦遑憂煎之至,以我慈殿止慈之盛德,凡於保護聖躬之方,寧有其極乎?今聖上,以仰勸殿宮之意,先許復膳,而慈聖獨爲靳許,不進常膳,則在聖上爲殿宮復膳之意,亦豈不抑鬱,而有所不忍於常膳之先爲進御乎?伏況慈候靜攝之中,哀疚踰制,必致添損之節,多日行素,尤急調補之方。伏乞慈聖,以聖上之心爲心,而仍念加護聖躬,實爲今日宗社之大計,亟許復膳,以慰聖上仰勸之至意,以副臣等顒祝之微忱,千萬幸甚,惶恐敢啓。答曰,昨已敷諭,今又若此,冥頑苟全視息,已爲罔極,豈忍常膳,而殿宮懇勸,主上哀毁中焦慮,欲觀予所進而進之,卿等縷縷之請如此,按抑至痛,欲爲復膳,勿慮焉。
王大妃殿進御加減蔘蘇飮,依前方一貼煎入事,下敎。
以安峽縣監望筒,傳于朴吉源曰,安峽縣監洪樂佐,與高陽郡守相換,竝令除朝辭,使之當日赴任。
傳于沈奎魯曰,吏曹政官,竝罷職,當該承旨,拿處。
傳于沈奎魯曰,承旨前望單子入之,待下批牌招。
承旨前望單子入之,李鼎揆·金宗善落點。
沈奎魯啓曰,左副承旨趙得永,拿處事,命下矣。依定式,遞差傳旨捧入之意,敢啓。傳曰,知道。
傳于金宗善曰,藥房都提擧勉副,以便穩攝。
傳于沈奎魯曰,當該司鑰,令攸司科治。
傳于沈奎魯曰,日寒如此,輕囚,放釋。
以左承旨金近淳牌不進罷職傳旨,傳于金宗善曰,只推,待開門,更爲牌招。
右承旨朴吉源,同副承旨沈奎魯啓曰,臣等俄以憂愛之忱,猥陳拙訥之啓矣,誠未見孚,言不槪心,至有無批還下之命,臣等相顧抑鬱,實無容措。第念此事,關係亦旣重大,擧措或涉顚倒,因此而逆孼凶種,敢生覬覦之心,則義理之晦塞,堤防之解弛,必將無復餘地,而其爲國家深遠慮,當復如何哉?至若添書下批,本非聖朝之美事,惟我殿下,沖年嗣服,初元勵政,雖於尋常無累之人,一資半級,宜所難愼,而況彼樂佐,卽一凶孼,今乃不恤公議,徒施私恩,銓官之爭執,喉院之復難,一不顧藉,倂皆牢拒,將不免蔑義理壞隄防,其爲世道無窮之憂,庸有極哉?況此箇義理卽我先大王二十餘年講明而固執者也。在聖上繼述之道,豈可或忽於遵守之方耶?臣等之不避煩瀆,若是申籲,誠恐貽累於聖德,而有害於大義也,伏願更加三思,亟寢成命,俾國是益明,而公議少伸焉。惶恐敢啓。答曰,爾等不見昨夜慈敎乎?不可爲之事,豈爲之乎?更勿煩瀆於此時罔極之中,以顧臣分。
金宗善,以國葬都監摠護使意啓曰,華城府始興縣行宮欑宮諸具及靈寢諸具,返虞後燒火物件,別單書入之意,敢啓。傳曰,知道。
金宗善,以禮曹言啓曰,咸鏡道觀察使封進今十一月令宗廟孝元殿,山陵薦新生靑魚,今方來到,而宗廟孝元殿薦獻,則前已慶尙道觀察使所封薦進矣。今此咸鏡道觀察使封進山陵薦新生靑魚,魂殿內官,依例陪進陵所,薦進,何如?傳曰,允。
鄭尙愚,以備邊司言啓曰,祀享事體,何等至重,而今日三虞祭時,終獻官李祖源,不卽入來,以致班儀之欠整,誠極未安。李祖源施以罷職之典,不飭之吏曹當該堂上,從重推考,何如?傳曰,允。
鄭尙愚,以左邊捕盜廳言啓曰,本廳兼從事官白泓鎭,身病猝重,勢難察任,改差,何如?傳曰,允。
以咸鏡監司李秉鼎狀啓,薦新生靑魚·生瓜魚,節序差早,限內不得封進,惶恐待罪事,傳于金宗善曰,勿待罪事,回諭。
左議政李時秀箚曰,伏以居諸迅邁,我先大王因山之禮,儼然已過,玄隧永閟,德音寢邈,冤號之聲,薄海惟均。伏惟殿下,攀慕如新,哀毁踰度,玉體必多受損之節,區區下情,誠不勝萬萬悲慮之至。臣於昨日,伏見傳敎下者,以臣猥忝敦匠之列,有鞍具馬面給之命,奉讀未半,不覺聲淚之俱逬,臣之一息未泯,冥然至今,忍於終事之地,承此罔功之賞,臣雖頑如木石,尙何以堪此崩裂之情也?況臣受命董事,六朔于玆,軫念之德意,無一對揚,尋常之擧行,觸處顚錯,獲免大何,實荷寬恩,上駟寵錫,何敢承當?悲隕慙惶,若無所容。至於明日勿往之敎,享官付標之命,憫恤賤軀,怳如昔日,祗奉恩言,淸血盈襟,短箚仰瀆,非出例讓。伏乞聖明,亟收錫馬之命,以重賞典,以安賤分焉。取進止。答曰,省箚具悉卿懇。勿辭,安心領受。仍傳于金宗善曰,此批答,遣史官傳諭。
右議政徐龍輔劄曰,伏以虞事三薦,眞遊愈邈,山悲海哭,與日俱深,伏惟聖慕遑遑,何以堪處?如臣無似,猥忝駿奔之列,恭參祼薦之儀,觸境悲霣,只有叩叫而已。此際伏奉傳敎下者,天廐上駟之錫,忽及於臣身,嗚呼,以臣之不世遭逢,旣不能身先螻蟻,以遂下從之願,備數於執紼之地,周旋於終事之際,其任也至重,其情也絶悲,悠悠穹壤,靡所因極,則尙可以晏然領受,以效乘謝之禮乎?玆敢抆涕構劄,仰瀆崇嚴。伏乞亟收成命,以重恩賞,以安私心,不勝幸甚。取進止。答曰,省箚具悉卿懇。勿辭,安心領受。仍傳于金宗善曰,此批答,遣史官傳諭。
禮曹判書李晩秀疏曰,伏以日月不留,孝元殿三虞又過,伏惟聖孝出天,攀慕如新,哀雖無窮,禮則有限,節哀遵禮,保嗇聖體,上慰殿宮之念,下副臣民之祝,臣之望也。日前靈駕之啓靷也,都人士女,轝軍衛卒,下至野氓村童,奔走冤號之聲,在城滿城,在郊滿郊,二十五年深仁厚澤之入人肌髓,於是乎益驗,而如臣受恩罔極者,忍見玄隧之永閉,不能爲螻蟻先驅,祗陪神衛,復還京闕,萬事都訖,一息苟存,廓然穹壤,此何人斯?迺於此際,伏見昨下傳敎,以臣名忝敦匠之列,亦蒙晉資之命。噫,臣雖頑如木石,當此日而奉此恩,萬萬非人理之所可堪,況無尺寸之勞,徒積僨誤之罪,嚴譴是俟,濫賞何有?手擎恩誥,五情摧咽,略控血懇,言不敢長。伏乞聖上,曲垂矜察,亟命收還臣正憲新資,以重恩典,以安賤心,不勝幸甚。臣無任云云。答曰,省疏具悉。卿其勿辭焉。
右尹韓用鐸疏曰,伏以崩天慟鉅,倐焉六朔,因山禮成,且過三虞,以我聖上出天之孝,哀慕號擗,遑遑如求,當復如何?仍竊念今日廷臣,孰非先大王陶甄中物,而以至愚極陋,百無肖似之質,偏蒙恩造,與天無極,亦未有如臣之比者,蓋自釋褐之初,猥藉先蔭,厚沐寵靈,自取僨誤,則察其心而原恕之,妄觸罟擭,則本其情而昭晣之,節次榮途,擢置緋玉,以至今春,講官之特除而寵耀極矣,涯分溢矣。區區寸忱,只願長侍离筵,以終此生,或圖萬一之酬,豈知二儀摧陷,百靈震盪?纔簉銀臺之候班,遽見綴衣之出庭,周旋殯殿,號呼莫逮,昵瞻嚴廬,心肝消折,痛龍髯之未攀,期蟻蓐之先薦,特以木石頑冥,食息依舊,尙今不死,忍奉寵命於此際,手擎華誥,五內先摧,頫仰穹壤,此何人斯?且念亞卿之秩,卽朝廷命德之器,所以貳六官而弘王化者也,是以雖古之名碩,莫不逡巡却顧,量而後受,誠不敢以一身之榮,仰玷朝家難愼之政也。況復如臣之愚闇疎劣,觸事憒憒者,縱令久次積勩,稍有可紀,亦不可遽議以是秩,又況頂玉僅朞,資歷極淺,而不問人器之相稱,徒以援例而命之,則驟躐之譏,過福之災,臣固不敢自恤,而其有累於一初重名器之治,爲如何哉?臣自聞此命,悲塞恐懍,不敢蔓辭,披歷肝血,略控哀籲。伏乞天地父母,念新秩之不可濫授,諒臣辭之非出餙讓,亟命收還,以安微分,千萬幸甚。臣無任云云。答曰,省疏具悉。卿其勿辭行公。
上在昌德宮孝元殿齋室。
大王大妃殿誕日,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上·兩司長官單子問安。答曰,知道。
王大妃殿進御蔘蘇飮,依前方一貼煎入事,下敎。
傳于徐有聞曰,四虞當親行,該房知悉。
金履翼啓曰,備邊司郞廳來言,今日賓廳日次,而大王大妃殿誕日相値,不得來會云矣,敢啓。傳曰,知道。
朴崙壽啓曰,刑曹判書李鼎運,工曹參判金羲淳,除拜後過三日,不爲出肅,依定式,竝推考警責,仍卽牌招察任,何如?傳曰,允。
朴崙壽啓曰,三品官之無得過三日,循例請牌,曾有定式,而吏曹參議沈象奎除拜後,過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于李集斗曰,違牌及在院承旨,一倂遞差,前望單子入之,待下批牌招。
承旨前望單子入之,南公轍·金履翼·申獻朝·崔重圭·徐有聞·崔獻重,落點。
吏曹口傳政事,兼大司成單南公轍。
以濟州牧使鄭觀輝狀啓,薦新與進上柑子·唐金橘,不得如例封進,惶恐待罪事,傳于徐英輔曰,勿待罪事,回諭。
以司鑰金益重,科治啓目,傳于朴崙壽曰,放送。
以京畿監司徐鼎修狀啓,高陽前郡守李最源,特令仍任,令該曹稟處事,傳于李集斗曰,何必仍任?新除郡守,使之當日內催促赴任後,狀聞。
以刑曹判書李鼎運,牌不進推考傳旨,傳于朴崙壽曰,許遞。
以吏曹參議沈象奎牌不進罷職傳旨,傳于李集斗曰,只推。
徐英輔啓曰,明日四虞祭親行時,承旨當爲備員齋宿,而行都承旨南公轍,行右承旨申獻朝,右副承旨崔獻重,同副承旨崔重圭,牌不進矣。都承旨拘於廳規,不得請牌,右副承旨,同副承旨,罷職傳旨,纔已捧入,何以爲之?而行右承旨,更爲牌招,何如?傳曰,竝許遞,前望單子入之,待下批,牌招察任。
承旨前望單子入之,李集斗·鄭尙愚·徐英輔·朴崙壽落點。
吏曹口傳政事,大司成單南公轍。
兵曹口傳政事,行副護軍金近淳。
金履翼,以都摠府言啓曰,今此孝元殿四虞祭親行時,寶劍侍衛,不可不備員,而都摠管韓用龜·洪明浩,副摠管金羲淳未肅拜,都摠管權裕,副摠管吳載徽俱有身病,將不得備員,令政院稟旨變通,卽爲牌招,以爲及時備員侍衛之地,何如?傳曰,允。有身病人,許遞,前望單子入之,待下批牌招。
摠管前望單子入之,都摠管李晩秀,副摠管尹光普落點。
傳于金履翼曰,侍衛軍兵毛具。
金履翼,以兵曹言啓曰,謹依別單判下,武藝別監張福得等一百七十人,前仕武藝別監張俊彬等三十人,合二百人處,各木一疋施賞之意,敢啓。傳曰,知道。
徐英輔,以禮曹言啓曰,卽接濟州牧使鄭觀輝狀啓謄報,則去十月令宗廟·景慕宮薦新唐金橘,依例封進,而柑子則所結,只爲二百十二箇,謹援已例,都封上送,以爲稟旨進獻事,爲辭矣。宗廟·景慕宮薦新,唐金橘,當日薦進,柑子則依年前乳柑減數薦獻之例,同爲薦進,而孝元殿·山陵薦新,則不爲封進。莫重薦獻,不可後時,唐金橘則以宗廟·景慕宮薦新加封薦進,柑子則廟宮薦新封來二百十二箇中,分封,一體當日薦進。山陵薦新,則魂殿內官,依例陪進陵所,隨時薦進,而宗廟薦新之物,魂殿·山陵一體封進事,前已知委矣。今此薦獻唐金橘·柑子,數旣不足,雖不如例封進,該牧使狀啓中,不爲措辭者,揆以事體,誠極未安,爲先從重推考,闕封委折,令本道道臣,詳査論理狀聞,何如?傳曰,允。
金履翼,以備邊司言啓曰,卽見濟州牧使鄭觀輝,分等狀啓,則以爲三邑穡事,幾皆成實,大靜·旌義,爲稍實,本州,爲之次,諸般之役,參量民勢,從便磨鍊,開錄于左,而候風涉海,遲速無期,謹作已例,一邊馳啓,一邊擧行,特令廟堂,稟處爲辭矣。其一,舊還督捧,恐傷民力,姑爲仍停事也。其一,各寺奴婢身貢米,每口減給一斗也。其一,男丁大同米,每口減給一升事也。其一,逃老故病頉之類,嚴飭各該邑,塡充事也。舊還仍停,身貢米減捧,大同蠲減,逃老故塡充等事,自前先擧行後狀聞例也。今無稟處之事,三邑分等,依狀請施行,何如?傳曰,允。
朴崙壽,以義禁府言啓曰,日寒如此,輕囚放釋事,命下矣。時囚罪人趙得永,卽爲放送之意,敢啓。傳曰,知道。
朴崙壽,以刑曹言啓曰,日寒如此,輕囚放釋事,命下矣。依傳敎,輕囚鄭鎭源·金八孫·朴師恭·林希福·鄭益大·姜翊文·李碩潤等,竝放送之意,敢啓。傳曰,知道。
朴崙壽,以刑曹言啓曰,依傳敎,承政院書吏嚴載和·廉道行,嚴囚之意,敢啓。傳曰,知道。
鄭尙愚,以賑恤廳言啓曰,中部義城正契任掌朴大吉,今月初十日,本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本部。自該部同日牒呈,故依節目給料,使之乳養之意,敢啓。傳曰,知道。
掌令李安默疏曰,伏以光陰迅駛,因山奄過,玄和永閟,聲光莫逮,伏惟聖情,哀慕無涯,臣民慟霣,曷有其極?臣竊伏聞朱夫子之言曰,義理之心,頃刻不存,則人道息,夫義理也者,有國之楨榦,而倫綱之所賴,以扶樹者也。一或有忽於斯,則國不得爲國,人不得爲人,而危亡隨之,可不懼哉?臣昨伏見傳敎下者,有政官罷職,承宣拿處之命。嘻噫,此何事也?彼洪樂佐者,果何等逆孼也?愼賞之典,雖在他人,顧當重惜,況於樂佐乎?混置賞典,係是初政不細之累,而惟彼政官之覆難,而嚴防者,亶出於老臣忠慮之意,則殿下惟當轉圜而虛受之,可也。乃反不惟不從,又從而罪之,此豈群下之所期望於殿下者哉?慈殿下敎,固已欽仰萬萬,而第莫重者義理也,莫嚴者隄防也,豈可以加資之異於除職,或累嚬笑之典乎?伏願亟加三思,特收洪樂佐加資之命,政官·承宣處分,竝卽還寢,以光聖德,以明義理焉。仍伏念臣之庸陋,最居人下,淸朝耳目之任,本不近似,而又況通擬之初,橫被長銓之抵搪,伊時亞銓,至於陳疏自引,則臺端一步,此爲臣終身鐵限。且臣於乙卯冬,忝叨諫職,適値雷變,猥承先大王求助之命,目見俗弊膠痼,義理漸晦,略論徐有隣兄弟病國誤俗之罪,而辭不達意,誠未見槪,獲蒙恩譴,特施擯野之典。臣遂以罪爲榮,屛伏田里,以爲歌詠生成之計,不意彼之對章,滿紙詆誣,至以臣疏中,背馳義理之斥,要爲嫁禍之資,以渠壬子疏,作爲欛柄,勒加臣以曰忍曰敢等目。噫,此其說有所由矣,蓋當壬子夏,嶺南萬人疏出後,有隣之章繼之,此乃渠事先朝數十年間,未有之擧也。其疏大意,以外面驟看,則似若出於闡掦德美之意,而爲此者,有忠逆邪正之異,以義理之公者,忠也正也,以挾雜之私者,逆也邪也,所謂義理者,何也?惟我先大王,以極高明盡精微之學,炳差毫釐繆千里之幾,其於至嚴至精之大義理,折衷經權,錙銖靡遺,此乃撑天地亘宇宙,質前聖俟後世,而可以永有辭於天下者也。在下對揚者,有若故文忠公臣金鍾秀·忠文公臣兪彦鎬,今領相臣沈煥之等諸人,自初藉手,秉執極嚴,入告出語,以爲尊聖德正世道之方焉。此則臣所謂闡揚而曰忠曰正者也。所謂挾雜者,何也?一種怪鬼輩,敢藉不忍言不敢道之說,要作威脅之資,必欲毁壞我義理,殄滅我倫綱,禍人家國而後已焉。若鳳漢之肆發四字凶言,師翰·道顯輩之自速典刑,而乙丙之所以本於戊己,一串貫來者是也。此則兇徒所以藉說而爲逆爲邪者也。凡其邪正向背之間,出乎此則入於彼焉,未知有隣兄弟,方當乙丙諸賊鴟張之時,果能自拔而懲討乎?亦於士類諸人對掦闡明之時,果能同心而齊聲乎?由前而無所懲討,由後而不能對揚,處邇列許多年,宛轉媕婀,曾無一半辭,及此不先不後,忽爲嶠人之後殿者,情跡其無疑乎?若使其疏先是而發,無適莫無將迎,而惟大聖人志事之是承是體,則是固可尙而不當疑也。畢竟營護之輩,果非別人,前唱後喁,欣戚相須,則渠雖喙長三尺,何以自解?臣所謂背馳者,亶出於此,此非臣有私好惡而然,一時公議,蓋莫不然。是故,伊時嶺疏後,先大王於筵中,進疏頭李堣,剖析義理,諄複曉諭,不啻千百言,則故相臣金鍾秀,跋其後,有曰筵本之行于世,久矣。近聞廷臣日投疏以從堣者,紛紛不止,則今世無一人知我殿下之本心,臣不勝撫膺流涕云云。其憂歎之意,蓋如此也。又於乙卯十一月景慕宮筵對下敎,若曰,徐有隣兄弟,於明義錄義理,別無樹立之事,故李安默疏中,背馳義理一句語,予亦認以如是,賤臣本意,當日已蒙俯燭,而彼之本末,亦無逃於淵鑑之下矣。及至丁巳,臣始蒙恩宥,被對政院,略有所仰復者,而司謁替奏之辭,不能如文字之導達衷曲,則記載轉翻之際,亦安保其能不失實耶?臣抱玆鬱抑,宜卽陳辨,而六年之間,一暴無路,今焉天地崩坼,萬事都灰。嗚呼蒼天,此何人斯?迺者新服之初,首膺持憲恩除,復叨宿趼,而鼎湖之龍莫攀,遼野之鶴空返,重入脩門,一步千涕,時則公除未過,私義莫恤,章皇出肅,黽勉趨膺,而卽蒙恩遞,未遑陳暴。今又掌憲新命,適在於啓欑隔日之前,則情私不敢復言,而供職便同無故,臣之去就,亦云悶矣。嗚呼,世道之陷溺,積祟難醫,義理之晦塞,沈痼愈甚,先大王臨御二紀間,苦心至誠,惟是矯俗一事,而嘗試沮毁者,甘心孼芽,至有五晦處分,大訓仍作未命,則庶幾儒者率化,頑者知懼,而仙寢未冷,宿習復售。或厭說義理,刪沒於代撰之文,或顯護私黨,探試於請宥之典,甚至有身爲銓官,檢擬逆孼於初仕,則似此擧措,又是先朝時所未敢售者,而梗頑難變,猝無偕底之望。況彼嶺外逆變,雖幸旋卽勘平,兆象甚驚,憂虞非常,此乃俗弊輾轉,民志不壹之致也。今當初服淸明,新化賁升,君臣上下,正宜精白聚會,以講明義理,靖鎭世道,則臺省言議之地,其所揀掄,百倍他時,雖使風采謨猷,有名當時者,當此巨浸橫流之日,有非一葦之可抗。況臣疲軟譾劣,已試僨誤之跡,其何以抗顔出脚,有所措爲也哉?前後所遭,俱係大防,難冒之勢,非止一二,而自劃之地,有除輒膺,事會雖緣巧値,廉防有難仍冒,玆敢略控情實,仰首一鳴,而第臣自來情勢之有關於世道者,未忍終默,干冒崇嚴,牽聯登徹,嚴廬瀆擾之罪,實合萬殞。伏願天地父母,諒臣必遞之義,亟許鐫免,更令選部,刊去臣名於臺籍,俾遂微諒,以安賤分,仍治臣猥越之罪,以肅朝紀焉。臣無任云云。省疏具悉。爾其勿辭察職。
上在昌德宮。
四虞祭罷後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。
藥房副提調李集斗啓曰,四虞奄過,哀慕益新,寒宵將事,勞動旣多,伏未審此時,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿則不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
王大妃殿進御加減蔘蘇飮,自今日停止事,下敎。
徐英輔啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
傳于李集斗曰,不過警飭,銓堂·承旨罷拿,竝分揀,政官牌招開政。
以安州問安中使康壽甲狀啓,例贈禮單物種中,油浸不可入用者,其代,卽速改色下送,以爲及時之地事,傳于徐英輔曰,令該曹卽速改備,星火付撥下送,以爲及期入用之地,而其時封裹堂郞,不可無罪,言于廟堂。
以江原監司李魯春啓本罪人劉相祐等到配事,傳于朴崙壽曰,放送事,回諭。
李集斗啓曰,吏曹判書徐邁修,參判曺允大,參議沈象奎牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更爲牌招,何如?傳曰,允。
李集斗啓曰,吏曹判書徐邁修,參判曺允大,再牌不進推考傳旨,今方捧入,而開政命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,待開門牌招。
鄭尙愚,以戶曹言啓曰,安州問安中使狀啓內,禮單物種中,紅紬等八種,油濕不用,改色下送事,據判付內,令該曹卽速改備,星火付撥下送,以爲及期入用之地,而其時封裹堂郞,不可無罪,言于廟堂事,命下矣。油濕不用,紅紬十疋,綠紬十疋,藍油十疋,白紬十疋,白苧布十疋,白木綿二十疋,霜花紙二十卷,白綿紙六十卷,改色封裹,星火付撥下送之意,敢啓。傳曰,知道。
金履翼,以備邊司言啓曰,以安州問安中使康壽甲狀啓,例贈禮單物種中,油浸不可入用者,其代,卽速改色下送,以爲及時之地事,傳曰,令該曹卽速改備,星火付撥下送,以爲及期入用之地,而其時封裹堂郞,不可無罪,言于廟堂事,命下矣。勅使許,備送禮單,所當着意照檢,而封裹之際,不能審愼,致有物種浸汚,臨時改備之擧,事極駭然。當該郞官,拿問勘律,不飭之堂上,從重推考,何如?傳曰,允。
金履翼,以訓鍊都監言啓曰,謹依國葬都監別單判付,看役同知李元膺,本局旗牌官加設差定,待窠陞實之意,敢啓。傳曰,知道。
金履翼,以禁衛營言啓曰,本營牙兵張福良,外南山負峴近處,捉得中虎一頭,來納故封進,而木三疋,布二疋,依例施賞之意,敢啓。傳曰,知道。皮張,卿處賜給。
金履翼,以禁衛營言啓曰,謹依國葬都監別單判付,看役前僉使李文燮,別武士金命爀,卽當收用,而時帶本營別武士之任,待敎鍊官有闕,陞差之意,敢啓。傳曰,知道。
金履翼,以御營廳言啓曰,謹依國葬都監別單判付,看役出身卞持淳,本廳敎鍊官,加設差定,待窠陞實之意,敢啓。傳曰,知道。
朴崙壽,以義禁府言啓曰,今此勅使在館時,三門把守假都事三員,令該曹依例差出,以爲習儀時分差之地,何如?傳曰,允。
領府事李秉模劄曰,伏以日月如駛,孝元殿四虞奄過矣,眞遊寢邈,哀慕冞新,觸冒凝沍之氣,親行灌薦之禮,聖候諸節,不瑕有損,每仰深墨之容,不任憂慮之忱。仍伏念臣萬里歸來,千古永隔,似此情理,人何以堪?惟以獲從山陵執事之後,少洩殯斂未參之痛,爲未死之幸,不意錫馬之恩典,至及臣身,有若償勞者然,哀與愧竝不知所喩。固知聖心特出於重其禮之意,而天廐上駟,本非輕施之典,隧閣周旋,毫無可紀之勞,臣何敢忍淚冒受,以累初元愼賞之政哉?玆敢略治文字,仰瀆宸嚴。伏乞聖明,亟收成命,以安賤分焉。取進止。答曰,省箚具悉卿懇。卿其勿辭,安心領受。仍傳于徐英輔曰,此批答,遣史官傳諭。
領議政沈煥之劄曰,伏以因山之禮已訖,劍舄閟矣。四虞之祀奄成,穹壤廓矣。伏想聖心哀慕皇皇,夙夜不寧,區區憂慮,何時暫弛?嗚呼,臣白首餘生,頑似木石,苟住地上,視居諸之遄流,慨涓埃之莫酬,撫膺長號,不如死之久矣。乃者猥奉明命,忍執翰墨之末技,敢繪日月之耿光,而心神震剝,洊之情思銷落,不能摹畫萬一,得以盡誠殫分於終事之地,而又承閔老之慈恩,莫遂執紼之微誠,禁廬跋燭,血涕傾河,及玆反疑之日,乃有行賞之典,天廐上駟之錫,至及於臣。臣聞命悚蹙,不知措躬之所也。假使臣眞有文字可紀之勞,不過執藝之常節耳,何有於寵賚之典哉?愼賞而後,可以礪世,賞而不愼,其於勸工何如耶?玆敢抆淚陳懇,仰瀆崇聽。伏乞聖明,亟收成命,以重殊典,以安賤分,不勝幸甚。取進止。答曰,省箚具悉卿懇。卿其勿辭,安心領受。仍傳于徐英輔曰,此批答,遣史官傳諭。
兵曹判書金祖淳疏曰,伏以居諸迅邁,先大王因封之禮,倐焉已過,虞事且四行矣,儀刑寢邈,穹壤悠廓。伏惟孝思皇皇,攀逮無所,情雖不窮,禮固有節。伏願上體·殿宮惟憂之心,下副臣庶顒祝之情,勉抑自護,深軫保嗇,卽臣區區之懇耳。仍伏念臣特蒙曲諒之私,獲遂奔會之願,忍見玄隧之永閉,徒自號呼躑躅,不能效鍼虎之下從,芒然歸來,依舊視息。嗚呼人斯,何斯冥頑,此際以諡冊製進之故,忽承晉秩之恩,聞命摧咽,只欲溘然。噫,以臣千古所罕之蒙被,猥當大聖人節惠之文,思欲述功頌烈,闡徽揚美,丕有以耀千秋之觀瞻,慰八域之思慕,筆與腸抽,墨和淚滋,終緣學短識淺,才不逮誠,勺蠡河海之大,盡葫日月之明者,在先大王盛德大業,尙懼其形容萬一之不得,俯仰悚恧,閱月靡已,榮之至也,何所勞焉?罪云大矣,安用賞爲?恩誥在手,五內增裂,抆血陳辭,辭不暇長。伏乞聖慈,俯垂諒察,亟命收還臣正憲新階,以安賤分,以愼賞典,千萬至祝。臣無任云云。答曰,省疏具悉。古例已然,何辭爲?卿其行公。
行護軍尹行恁疏曰,伏以光陰莫淹,玄宮已扄,稱觴散花之鄕,駐蹕攀栢之地,山川帶慘,父老悲號,臣於是時,冥然頑然,直一木石人耳。慚負今昔,于何控因,歸侍嚴廬,仰瞻天顔哭泣之哀,有踰常節,退而憂慮,寸腸如割。際伏承恩命,以臣製進陵志,特陞一階爲嘉義大夫者,嗚呼,此何事也?自古賢聖之君,有豊功盛烈,可以爲萬世法者,輒有著作之臣,爲之咨嗟詠歎,鋪鴻藻而綴雲英,象成詩文,被之金石,嵬嵬蕩蕩,充滿宇宙,丕有以慰臣民於戱不忘之思也。故長發·玄鳥,殷后是頌,淸廟·生民,周王是歌,考諸典籍,從可知耳。顧我寧考文成武烈聖仁莊孝大王,膺千一之期,履九五之位,光御二十有五年之間,如天地之覆燾,如日月之照臨,化行俗美,治成制定,歷選殷·周哲辟,蓋無足方焉,而若其明理正心,繼往開來,接群聖之大統,啓斯文之熙運,則堯·舜以後,惟我先王是已。念臣邇密之蹤,朝夕焉左右焉,侍中淸燕,多歷年所,性與天道,雖不得與聞,聲音色辭之間,起居動作之際,所以默識而潛記者,不翅若鄕黨之於夫子也。奈臣疎才寡聞,固不能摹畫萬一,而又從以心先筆摧,淚與墨和,紀事纂言,依樣葫蘆,上無以揚厲閎休,下無以副塞輿情,則臣罪當死,死猶餘責,有何可紀之功,反媒榮進之寵哉?禮曰,政之不行也,敎之不成也,爵祿不足勸也,夫在上者之勸人,惟爵與祿,而君旣濫授,臣又僥冒,則於是乎倖門開而人不知勸,其弊也,將至於政不得行焉,敎不得成焉。凡百有位,可不惕然以懼,聳然以悚哉?以公而戁愧無地,以私而悲冤弸中,玆敢垂淚瀆籲,欲望微諒之獲遂。伏乞聖慈,亟收新資,以重名器,不勝大願。臣無任云云。答曰,省疏具悉。爲所重也,卿勿辭焉。
工曹參判金羲淳疏曰,伏以臣自遭天地崩坼之變,居然爲六箇月矣。雲鄕之仙馭已邈,珠邱之衣冠永閟,俯仰冤號,穹壤茫茫,仰惟我殿下,達孝天至,孺慕日新,攀擗哀毁,過越常禮,臣每從邇列,憂遑抑塞,不忍仰瞻,五內如割,天乎天乎,此何爲也?仍伏念臣,至愚極陋,最居人下,而謬被先大王知顧之眷,拔諸疎賤,置之華顯,積恩累澤,陶鎔成遂,若草木之函雨露,而朝滋一寸,暮長一尺,臣雖糜粉,何足以少酬萬一,而及玆烏號之一墮,未效螻蟻之先驅,猶復頑然,食息自在,有臣如此,不如無生,至於官位推遷,實非所期,而迺者亞卿陞擢之命,忽下於千萬夢想之外,臣誠惝怳震惕,益不覺涕泗之交逬也。嗚呼,我殿下今日之寵命,出於哀痛之極,而若臣則自非董事之諸臣,毫無可紀之微勞,而秪以邇密之班,適値震剝之會,飮泣於東序球璧之列,奔走於翼室宅恤之際,神識爽越,五官失守,如癡如狂,號隕皇皇,至今追惟,心肝俱摧,而顧乃因此至哀之日,遽叨不虞之榮,則是尤臣怛然䀌然,直欲無訛者也。若夫躐躋之太驟,人器之無當,猶不暇爲備例飾讓之辭,而抑臣之憂懼兢惕則有之,臣世守儒素,戒在滿盈,而臣今冥行不已,其進無漸,則過福爲災,理必顚頓,其爲辱聖簡而壞私義,亦豈細故也哉?以情以義,承膺無路,庚牌之下,輒敢違傲,而繼以親享之夕,荐奉召命,義重陪衛,雖不得不黽勉出肅,因仍盤礴,有乖微諒,敢申難冒之懇,仰瀆崇嚴之聽。伏乞聖慈,俯垂矜諒,將臣新授爵秩,亟命收還,仍治臣瀆撓之罪,以肅朝綱,千萬幸甚。臣無任云云。答曰,省疏具悉。卿其勿辭行公。
副修撰閔耆顯疏曰,伏以日月如流,因山奄過,聖慕皇皇,當益靡逮,凡在含生之倫,孰無如喪之痛?而況臣受恩如天,圖報無地,未遂褥蟻之忱,徒纏抱弓之哀,茫茫穹壤,此何人哉?目今悠悠萬事,莫急於成就聖學,以光繼列朝之功烈,丕闡一代之治化,而聖學成就之方,專在於林下宿德之士,朝夕左右,薰陶啓沃,則聖明之所佇,中外之所望,顧如何哉?向日兩儒賢之相繼承召,同朝甚喜,而慈敎隆摯,聖諭勤懇,勉之以留住京邸,勗之以出入講筵,恩禮逈越,瞻聆咸聳,庶幾感回遐心,仰承德意,而不料山陵赴哭之行,仍作邱樊遂初之計,恩諭徒勤,遯思莫挽,豈殿下所以慰諭而勉留之者?猶有所未盡而然歟。顧今卒哭不遠,法筵將開,此時招徠之禮,尤不容少緩,而歸驂未遠,猶可及止。伏願益篤誠禮,別下敦諭,連遣近臣,則以儒賢感激殊遇,追先欲報之心,亦豈不幡然改圖,賁然來思乎?惟殿下,深留聖意焉。抑臣於目下事,竊有所區區憂歎者,夫洪樂佐之以凶逆孼屬,而濫入於賞典之中者,實有關於莫嚴之隄防,銓官之覆難,固其職耳。宜殿下假借涵容,使公議得伸,而辭敎截嚴,至施斥罷之典,喉院之疏啓,未蒙開納,政望之添書,又出格外,於是乎殿下之恩賞威罰,兩失其當,而無復平日虛受之美矣,是豈群下所仰望於殿下者,而亦豈不有乖於初元擧措之宜乎?伏乞更加三思,特寢洪樂佐加資除邑之命,收還銓官譴罷之典,以光聖德,以明義理焉。仍伏念臣幼而失學,長益荒嬉,雖場屋功令之文,尙不能猶人,則經幄論思之職,夫豈臣夢想攸到,而遲暮倖第,猥蒙我先大王罔極之恩造,唱第之日,特授見職,臣辭不獲命,感激趨承,旋遭天崩之痛,號呼奔走,未暇復控前懇,黽勉蹲仍,今已九箇月矣。屢登召對之筵,獲近日月之光,愛戴榮感之忱,有非筆舌可盡,而當此聖學日就,講筵頻御,如臣懵陋,豈容濫厠金華橫經之列乎?每一反省,愧汗浹背,若復因仍冒據,若固有之,則不惟臣之有靦面目,淸朝瀛選之重,其將緣臣而紊矣。臣雖欲耽戀榮寵,拚棄廉隅,其於一世之所嗤點何哉?玆敢悉暴情實,冒瀆于嚴廬之下。伏望殿下,特垂矜諒,亟賜遞改,仍命選部,勿復檢擬於是任,投閑置散,俾自效於百執事之末,以重名器,以全微諒,則實天地曲遂萬物之澤也。臣無任云云。省疏具悉。兩儒賢,方積誠敦勉矣,爾其勿辭察職。
正言尹之鉉疏曰,伏以嗚呼,光陰易駛,弓劍永閟,伏惟聖孝攀號如新,臣民普慟,曷有其極?仍伏念臣卽先大王化育中一物耳。屢蒙拂拭之恩,蔑效涓埃之報,而龍髯莫攀,蟻忱倍結,顧以於戱不忘之思,只切追先欲報之願,不自意新化方隆,物無終棄,薇垣新除,忽下於窮廬跧伏之中,繼以召牌儼臨,臣雙擎感泣,罔知攸措。當擧國哀遑之日,不敢以私義自居,顚倒承膺,奔走末班,少伸微悃,而第伏念鉛刀旣難於一試,廢簧不合於再鼓,臣何敢徒恃寵靈,因仍蹲冒,甘犯噤烏之戒,而厚招梁鵜之刺乎?玆不得不冒死呼籲於嚴廬之下。伏乞聖慈,俯賜諒察,亟許鐫改,以重公器,以安私分焉。臣方急於丐免,不宜贅他,而憂愛一念,有不容終默,略此附陳,惟聖明垂察焉。嗚呼,義理者,人彝國綱之大關也。肆惟我先大王,盛德大業,未嘗不本於是,昭揭乎一部陽秋,陶甄乎二紀注措,惇典庸禮,斟酌經權,黜幽陟明,渙發綸敎,以爲萬世之貽謨矣。方今聖明嗣服,庶政維新,凡於繼述表章之道,靡不用極,在廷臣僚,孰不欽仰讚歎也哉?噫,彼釁累之蹤,不得檢擬於政望久矣。向日銓官之挺身承當,注擬陵官之後,淸論沸騰,尙此未已。此等拋却義理之輩,固不足追理,而今日銓官喉院之事,皆出於明義理嚴隄防之忱矣。惟我殿下不少優容,摧抑太過,或罷或拿,荐降嚴旨,隄防之不嚴,義理之將晦,臣竊憂之。伏乞聖明,亟收成命,以光轉環之德焉。嗚呼,國之大事,在於祀典,而山陵克襄,殷禮在虞,則當此哀隕靡及之時,少慰愀如復見之誠,宜莫如駿奔之列矣。身爲享官,怠弛偃倒,晩不入班者,揆以臣分國綱,大可寒心,草草薄勘,未足懲勵,臣謂當該享官,亟施譴削之典,斷不可已也。臣無任云云。省疏具悉。享官事,已示警,何必更論?爾其勿辭察職。
四虞祭親行時,亞獻官領議政沈煥之,終獻官左議政李時秀,贊禮禮曹判書李晩秀,典祀官奉常正崔時淳,執禮弘大館副修撰朴鍾淳,執尊成均館直講朴宗京,大祝藝文館檢閱李存秀,祝史弘文館校理金熙周,齋郞弘文館副校理洪受浩,盥洗位典籍權倚,兵曹佐郞南度中,亞·終獻盥洗位禮曹佐郞金魯範,贊者引儀金東覽,兼引儀李儀逵,謁者兼引儀趙元溥,假引儀崔行鎭,贊引假引儀成海懋·韓光徽,監察崔壽亨·孫鎭翼。
庚申十一月十一日丑時,上詣孝元殿。親行四虞祭入侍時,行都承旨李集斗,行左承旨金履翼,行右承旨鄭尙愚,行左副承旨徐英輔,右副承旨徐有聞,同副承旨朴崙壽,記事官金啓溫,假注書呂東植,記注官金景煥,記事官洪奭周,檢校直閣沈象奎·金近淳,以次侍立訖。時至,左通禮跪啓請行第四虞禮。上具衰服出齋殿幄次,贊禮前導以行。上入孝元殿大門東夾門,由東階陞,詣板位。贊禮跪啓請跪俯伏哭,上跪俯伏哭,在位者,皆俯伏哭。贊禮啓請止哭興四拜興平身,上止哭,行四拜禮訖。執禮曰,行奠幣禮,上詣尊所,東向立。執尊者擧羃,履翼酌鬱鬯,尙愚以瓚受鬱鬯。上詣靈座前,北向立。贊禮跪啓請跪,上跪,在位者皆跪。集斗奉香,崙壽奉爐跪進,贊禮啓三上香,崙壽奠爐於案。尙愚奉瓚跪進,贊禮啓執瓚灌地訖。崙壽受瓚,還置於尊所。有聞奉幣篚跪進,贊禮啓執幣獻幣。上以幣授英輔,奠于靈座前訖。上出戶降復位,執禮曰,行初獻禮。上詣尊所,東向立。執尊者擧羃,履翼酌醴齊,有聞以爵受酒。上入詣靈座前,北向立。贊禮啓請跪,上跪,在位者皆跪。有聞以爵跪進,贊禮啓執爵獻爵。上以爵授尙愚,奠于靈座前訖。贊禮啓請俯伏興少退跪,大祝李存秀進靈座之左,西向跪,讀祝文訖。上出戶降復位,亞獻官領議政沈煥之,終獻官右議政李時秀,以次獻爵如儀訖,降復位。贊禮跪啓請跪俯伏哭,上跪俯伏哭,在位者皆哭。贊禮跪啓請止哭興四拜興平身,上止哭,行四拜禮訖。大祝納虞主如儀。上詣望燎位,大祝捧幣,燎於坎。贊禮啓禮畢,仍前導以行。上還由東夾門以出,入齋殿幄次,諸臣以次退出。
上在昌德宮廬次。
備忘記,江界府使申鴻周,永宗僉使金守基,下直,各長弓一張,長箭一部,片箭一部,筒兒一箇賜給。
徐英輔啓曰,吏曹判書徐邁修,參判曺允大,牌不進推考傳旨,今方捧入,而開政命下之後,如是違牌,事甚未安,竝更爲牌招,何如?傳曰,允。
以吏曹參議沈象奎,牌不進罷職傳旨,傳于徐英輔曰,只推。
徐英輔啓曰,吏曹參議沈象奎,旣有只推之命,一體牌招,何如?傳曰,允
徐英輔啓曰,吏曹判書徐邁修,參判曺允大,再牌不進,參議沈象奎牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
以徐有膺囚單子,傳于朴崙壽曰,付過放送。
徐英輔啓曰,吏曹判書徐邁修,參判曺允大,參議沈象奎,疏批已下,卽爲牌招開政,何如?傳曰,待明朝牌招。
徐有聞,以禮曹言啓曰,今十八日卒哭祭時,大王大妃殿·惠慶宮易服儀註,直爲書入殿宮之意,敢啓。傳曰,知道。
徐有聞,以魂殿都監儀軌廳郞廳,以摠護使意啓曰,因本都監各牌將別單,有令摠護使,依牌將例施賞之命矣。本都監各差備牌將,區別分等,更爲別單修入,而其所效勞,別無殊異,故一等則不爲磨鍊之意,敢啓。傳曰,知道。
徐有聞,以國葬都監儀軌廳郞廳,以摠護使意啓曰,因本都監別單,領率衛將及各差備牌將等,令摠護使,分三等,邊將除授,或兒馬一匹,上弦弓一張事,傳敎矣。本都監各差備牌將,區別其使役之輕重,效勞之多寡,分三等,更爲別單修入,而至於衛將十二人,則其所擧行,少無差殊,勢難分等,故一竝以二等磨鍊以入之意,敢啓。傳曰,知道。
假承旨曺錫中狀啓,臣於本月初九日戌時量,在驪州邑內,祗受初八日所下大王大妃殿傳敎,卽爲傳諭于前大司憲李直輔處,則以爲臣修上附奏,還尋鄕路,自訟其不忠無狀之重戾,實無抗顔人世之念,玆又繼降慈旨敷示苦心,勤勤懇懇,愈往彌隆,臣雙擎九頓,不勝銘鏤之餘,微衷激勵,益不知死所也。噫,臣受恩罔極,逈出千古,人臣蒙被如此殊渥,而不思報答,則是乃覆載之所不容,縱被慈天不加威罰,必有崇降弗祥,如商宗之訓戒,而又或倖逭於此,臣子有此負犯,則是無一分人理也,無一分臣道也。雖假息於世間,誠不如卽地滅死之爲安於心也。臣雖冥頑,不昧於此,況此縷縷辭敎,可以感動天地,而施之於一介螻蟻之微末,如有一毫可强之道,而不思變動,則眞是豚魚木石之不若也。其爲罔赦,萬殞猶輕,而臣之不稱,國人所知,若復冒昧趨承,則貽辱朝廷之辜,大有過於一時違召之科,百爾思量,有萬萬不敢者,而然臣之孤負三朝恩澤之罪,可謂上通於天矣。思之及此,只自飮泣,至於狗馬賤恙,何敢更加煩達?而風疾宿症,一倍增劇之外,又添毒感,方在危篤之中,幸蒙聖恩,俾得以安意待盡,千萬顒望。臣旣無冒膺之路,則承宣多日淹留,益爲賤臣惶隕之端,更以曲遂萬物之盛德,體諒下情之至仁,遄降收還偕來之命,伏地懇祈,而此非待譴之臣所敢仰請者也,方此席藁俟勘之至云矣。臣則又伏承仍留偕來之命,故姑爲留待,緣由竝以馳啓云云。傳曰,愼節當寒,似難登途,爾則上來,以便儒賢之心。
吏曹判書徐邁修疏曰,伏以臣以衰朽昏憒之姿,當一初董勵之會,猥受重寄,辭不獲命,冒沒淟涊,行且月餘,瘡疣百出,譏議四集,早晩顚沛,自知難逭。乃於日前,以洪樂佐加資下批事,竊附封還之故規,略效執藝之微忱,而誠未格天,責敎連下,畢竟薄罷,匪罰伊恩,感激悚蹙,歷日靡定,而曾不數宿,遽有此仍任之命,霜雪之時短,雨露之化長,是何仁覆之天,包容喣嚅,若偏於臣身歟。在臣自訟之義,固當竭蹶趨承,不復敢爲逡巡之計,而第念臣雖無似,顧其職,則冢宰之峻秩也,問其事,則銓注之覆難也,心知義理之在所當明,隄防之在所當嚴,而怵畏恇怯,脂韋迎合,使國家激揚之大柄,緣臣而壞盡無餘,則未死老臣,下從無幾,將何顔歸拜先朝,而亦豈我聖上簡畀是職之本意乎?臣惟是之懼,旣爭之於前而不奉成命矣。今於不用銓望,自上書下之後,臣未免失其官守,而猶且僥倖持保,靦顔政席曰,吾責塞矣,此果何等去就?所謂義理隄防,又可諉之以不由渠壞,坐視而不知救乎?由是言之,臣之職雖仍,而臣之所執之義,未嘗伸矣。蓋卽此而臣之處義決矣,臣何容費辭也哉?嗚呼,惟我先大王,二紀宏達之樹立,莫京於義理隄防四字,而奉三之大公,言足聽聞,俟百之定論,光昭日月,以貽我子孫黎民萬世不刊之典刑,殿下所以繼述者,捨此非大經也,群臣所以遵守者,捨此非大法也。況自古明君哲辟,凡於官人之際,一付之有司而己不與焉者,以是爲天職,而非我之得私也。苟可以不問公議,親自書下,則銓選之地,獨置按資格執契券之一胥吏足矣,又安用銓官爲哉?寧考中年以來,藉有一二已例,然於久道化成之後,義精而仁熟,經立而權行,上下推移,無適而非道之所存。當此初政兢業之日,恐不可遽援此例,臣固知聖心之明於義理,嚴於隄防,無待群下之加勉,而今番此擧,特爲其人微而職卑。且伏奉慈殿惻怛之敎,雖木石䐁魚之頑,亦豈不知感動?而關係甚重,霜氷有漸,區區之滿腔憂愛,安得不中夜無寐,繞壁彷徨也。玆於自引之章,兼附匡救之誠,至如七耋頹景,疢疾侵尋,精力末由自强黽勉,必致僨誤之狀,通朝之所共憐,物論之所共慮也,而亦係一身之私,臣何敢煩凂哉?荐召之下,連犯違逋,慢命之罪,尤合大何。伏乞聖明,察臣情之決難復冒,念重任之不宜暫曠,亟賜鐫遞,俾全微諒,仍令攸司,嚴勘臣前後辜負之罪,以肅邦憲,以警有位,千萬幸甚。臣無任云云。答曰,省疏具悉。卿其勿辭行公。
吏曹參判曺允大疏曰,伏以四虞禮成,眞遊寢遠,哀廓罔極,率普同情,而伏惟聖慕皇皇,靡所逮及,仍伏念臣於日昨,以洪樂佐下批事,猥隨判堂之後,聯陳收還之請,及承批旨,未蒙允可,飭諭荐降,慈敎繼下,而關係至重,不敢奉承,夜旣撤漏,貽勞聖躬,惶隕震越,席藁俟譴,方命之誅,實無所逃,而聖度天大,鈇鉞不加,仍命退處,罰止薄罷,賤情感悚,縮伏私次,追惟伊時之惶隘,尙覺懍汗之浹背,不自意纔過兩日,分揀有命,天牌儼臨,臣誠惝怳悸恐,五內爽惑,不知措躬之所也。噫,今番賞典,旣係莫重,深夜瀆擾,尤極唐突,而義理不可不明,隄防不可不嚴,若徒懷怵畏,姑息彌縫,惟以承順爲恭,則實非所以至誠愛君之義也。故冒死復難,冀蒙採納,而若其違命之罪,則固自如矣。今何敢憑恃寵靈,晏然自恕,揚揚冒進,若昧義分者然哉?且臣於近日,觸冒之餘,重患毒感,頑痰闖肆,胷膈牽痛,頭疼如破,暈眩忒甚,時日之間,萬無蠢動之望,以情以病,承膺無路。自昨至今,荐犯違傲,臣罪至此,尤合萬殞,略陳短章,仰瀆崇嚴。伏乞聖慈,俯垂鑑諒,亟命攸司,特賜嚴勘,以勵朝綱,以安微分,千萬幸甚。臣無任云云。答曰,省疏具悉。卿其勿辭行公。
吏曹參議沈象奎疏曰,伏以因封已訖,眞遊寢邈,一陽纔回,四虞奄成。伏惟聖孝出天,皇皇靡逮,寒宵親祼之餘,聖體不瑕有損,犬馬微忱,悲慮倍切。嗚呼,惟我先大王,以聰明睿智之姿,躬廣大精微之學,蘊之爲德行,發之爲功業,而若其經緯天地之文,富有而日新,不期致而自致者,蓋典·謨·雅·頌以後所未有也。臣之先臣,始自冑筵,逮入內閣,褒之以稽古,許之以潤色,耳聞天人之學,手奉雲漢之篇,殆十許年所矣。如臣不肖,無能爲役,而特以先臣之故,過蒙陶甄,踵武閣職,恩遇愈隆,每登前席,諄諄之敎,輒提先臣編校之舊勞,而勗臣以不墜家聲,臣無他技能可以當官任職,惟有殫誠竭力於御製一事,庶幾追先臣未卒之志,報先王不世之恩,今玆薰殿之賡歌已閴,鼎湖之弓劍將閟,而以一部便房之藏,擬萬世不朽之圖,縹箱玉盌,手澤如新,天上人間,此事永終,臣於此時,躬執其役,固當必敬必愼,勿之有悔,而乃於卷帙裝題,尋常易辨之事,漫不檢察,大致錯誤。嗚呼,閭巷匹士之裒輯先故文字者,尙能兢兢於陶陰命慢之別,此其事何等莫重,而不致愼乃爾。此殆臣天奪其魄,死期將迫,尙何言哉?孝思所格,睿鑑所燭,原編則惟幸釐正,而以臣之地,論臣之罪,萬被誅殛,尙云難贖,豈意聖度天大,曲賜涵貸,薄竄於宿舂之地,遄宥於不日之頃,至於慈敎中,特擧先朝待閣臣之眷,俾得執紼於廞衛之列,尤出曠絶之異數,臣於旅次曉燈,奉讀恩言,不覺聲淚之俱發,臣今復齒人數,哭訣玄隧,雖卽日滅死,萬萬無餘憾矣。顧念罪戾深重,有非微眚小錯之比,則只宜杜門訟愆,以圖息補之方而已,更何敢揚揚彈冠,擧顔對人?而天官新命,召牌屢臨,罪負之蹤,拂拭冞勤,伏地愧懍,靡所容措,恩不可太濫,孼不可幸逭,旣無由唐突祗承,又不敢許久虛縻,席藁私次,冒死仰籲。伏乞天地父母,曲賜諒察,將臣職名,竝卽鐫削,仍命司敗,更加重勘,以爲爲人臣孤恩負職者之戒。臣無任云云。省疏具悉。爾其勿辭察職。
上在昌德宮。
李集斗啓曰,行左承旨金履翼,今日不爲仕進,卽爲牌招,何如?傳曰,許遞,今日政差出。
傳于徐英輔曰,禮房承旨,馳詣永陵,奉審以來。
李集斗啓曰,吏曹判書徐邁修,參議沈象奎,牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠極未安,判書,更爲牌招,何如?傳曰,允。
以吏曹參議沈象奎牌不進罷職傳旨,傳于李集斗曰,只推。
李集斗啓曰,吏曹參議沈象奎,旣有只推之命,一體牌招,何如?傳曰,允。
李集斗啓曰,吏曹判書徐邁修,參議沈象奎,再牌不進,推考傳旨及罷職傳旨,今方捧入,而開政命下,已至多日,連事違傲,終不承膺,事體所在,萬萬未安。判書所當更請牌招,而係是一日三牌,何以爲之?敢稟。傳曰,莫重賞典,今當下批,而連事違牌,事體極爲未安。違牌勿爲呼望,仍以前牌,催促入來,開政下批。
傳于鄭尙愚曰,山陵都監堂上都廳,入侍。
傳于鄭尙愚曰,山陵都監摠護使議政府左議政李時秀,鞍具馬一匹賜給。提調水原留守徐有隣,行上護軍李在學,已加資,勿論。左參贊金文淳,工曹判書李得臣,竝加資。行大護軍洪明浩,內下虎皮一令賜給。都廳副司果曺允遂·金履度竝加資。郞廳持平韓翼鎭,工曹佐郞李羲文,副司果趙翼鉉,軍資正洪元燮,副司果洪樂正·林性運,漢城主簿金基彦,副司果鄭文綏·金麟淳,忠勳都事宋倫載,竝陞敍,京郞廳兵曹正郞尹孝寬,兒馬一匹賜給。監造官副司勇徐澈修·南巖老·尹守正·李博載,別工作繕工副奉事鄭來重,監役韓樂裕,竝六品遷轉。分長興庫主簿李敬度,燔瓦所瓦署別提朴宗珩·趙文錫,竝兒馬一匹賜給。丁字閣上樑文製述官領中樞府事李秉模,廐馬一匹賜給。書寫官上護軍李祖源,熟馬一匹賜給。別看役龍仁縣令丁遇泰加資。前郡守曺允植,前五衛將金箕昶,竝守令調用。別監董前僉使張世紈,相地官行護軍金養直,折衝鄭旭竝加資。訓鍊判官崔翼,敦寧主簿金應一,外職除授。副司勇尹守九·丁志璿·姜必齊,竝初仕調用。本監相地官朴興素·安思彦,令該監高品付料。取土承旨金近淳,本道觀察使徐鼎修,本府留守徐有隣,竝熟馬一匹賜給。地方本府判官金思羲,顯隆園令洪載淵,竝陞敍。參奉兪漢宰陞六。宿所地方官始興縣令李潢,陞敍。沿路地方官果川縣監金鋼,廣州判官金履裕,竝兒馬一匹賜給。道路都差使員楊州牧使金爔,半熟馬一匹賜給。鷺梁晝停所別將折衝金重輝,加資。舟橋都廳李文喆,半熟馬一匹賜給。領將等,米布分等題給。日官前縣監池景喆,旣未赴臣,守令待窠,卽爲除授。池景泌等六人,下玄宮奏時臣金信默,令該監,高品付料。奏時官金思默·李元常·韓命禧·朴世潤,令該曹米布題給。其餘看役及京鄕牌將·計士·畫員·醫員,員役·工匠等,依判下施賞。
鄭尙愚啓曰,都摠管洪明浩,旣入闕中,不爲肅謝,直爲出去,事甚未安,推考警責,何如?傳曰,允。
鄭尙愚啓曰,吏曹判書徐邁修,參議沈象奎,特敎申飭之下,來詣闕外,屢度催促,終不承膺,事體所在,誠極未安,竝從重推考,何如?傳曰,有何情勢,連日違召乎?賞典莫重,事體不然,斯速申飭入來,開政。
傳于鄭尙愚曰,何時下敎之事,尙無皁白,當該承旨,遞差。
傳于鄭尙愚曰,承旨未差之代,以新資人,擬入。
鄭尙愚啓曰,臣與同副承旨朴崙壽伴直矣,纔已遞差出去,伴直無人,右副承旨徐有聞,卽爲牌招,何如?傳曰,允。
有政。吏批,判書徐邁修進,參判曺允大差祭,參議沈象奎進,右副承旨徐有聞進。以曺允遂·金履度爲承旨,朴準源爲刑曹判書,申獻朝爲刑曹參判,趙觀鎭爲右尹,林漢浩爲敦寧都正,趙得永爲兵曹參知,金近淳爲刑曹參議,李在學爲兼判義禁,李秉模爲內醫都提調,韓興裕爲司成,蔡一揆爲司饔直長,李儒亨爲宗簿直長,兪常柱爲義盈直長,金鎭白爲典牲副奉事,朴南源爲假監役,李輪祥爲顯隆園參奉,故郡守韓重裕贈吏參例兼,右尹韓用鐸考。行上護軍金文淳,判中樞府事李得臣,以上崇政,今加崇祿。副司果曺允遂·金履度,以上禦侮,今加通政。龍仁縣令丁遇泰,正憲,今加崇政。前僉使張世紈,嘉義,今加資憲。行護軍金養直,嘉善,今加嘉義。折衝鄭旭,鷺梁別將金重輝,折衝崔碩輝,以上今加嘉善。鄕所元好敬,今加通政。前五衛將具錫夏,折衝,今加嘉善。前五衛將金大德,嘉義,今加資憲。前僉使金尙澤,知彀官李益寬,以上折衝,今加嘉善。知彀官洪命淵,嘉善,今加嘉義。敎鍊官金在潤,折衝,今加嘉善。別武士李德祚嘉善,今加嘉義。前同知崔彭齡,嘉善,今加嘉義。壯勇衛孫世隆,前巡將朴仁采,前五衛將申㬘,以上折衝,今加嘉善。嘉義尹得華,今加資憲。折衛車弘濟,今加嘉善。以上加資事承傳。
兵批,判書金祖淳進,參判兪漢謨病,參議金載翼入直,參知未差,行左承旨鄭尙愚進。以元毅鎭爲司僕將,尹相重爲羽林將,張忠顯爲安興僉使,鄭東仁爲草芝僉使,上護軍邊得讓,護軍李鼎揆·閔台爀·金履翼·申獻朝,副護軍崔獻重·金宗善·趙得永·林漢浩·朴吉源·沈奎魯·崔重圭,副司果徐澈修·南巖老·尹守正·李博載·鄭來重·韓樂裕,以上竝單付。
再政。副護軍金履度·曺允遂,副司果兪漢宰,以上竝單付。
以咸鏡監司李秉鼎狀啓,十一月令進上瓜魚,尙未捉得,不得封進,惶恐待罪事,傳于徐有聞曰,勿待罪事,回諭。
鄭尙愚,以山陵都監摠護使意啓曰,本都監儀軌,參考謄錄,別單書入之意,敢啓。傳曰,知道。
鄭尙愚,以備邊司言啓曰,卽見水原府暗行御史申絢別單,則其一,莎草補土之軍,憚於客地赴役,自京直以錢防給於該掌吏輩,而役所員役輩,以一兩例防給,多者至以一兩五錢防給,而京軍上去之後,該吏以此錢,貿取莎土,而一名所納之數,不過費五十文,苟費六十文,則尤爲周足,該吏則利其取贏,必欲以錢代捧,當該堂郞,則謂是兩便,任其爲而不禁,所失非細,難免勘責,該吏之弄奸手法,不可不嚴懲,令攸司從重科治事也。以莎草軍捧錢之弊,向因慈敎,有該堂越俸之命,而今於繡啓,益著其不察之責,不可置之,當該堂上,竝罷職,當該郞廳,令該府拿問勘處,作奸吏校,出付攸司,照律嚴繩。其一,因山大役,亦用雇軍,而每名雇價,爲錢二錢米三升,則可謂優厚矣,所謂募軍,以三十名定爲一牌,而其中亦有巧於避事者,牌將眩於點數,矇不覺察,以致雇價之徒費,事役之不實,而京外軍人之利於雇價,願來赴役者,一時萃集,難以盡付,則看役者,事當量其役處,或留或送可也,今乃稱以平均,付役輪回而進退之,使彼多數之軍人,今日赴役而得價,明日閒遊而艱食,終未免彼此俱病,員役之夤緣作奸,專在於募軍立落,文簿加減之間,假如今日付役爲一牌,則以二牌付役樣偸書,自今日至明日,十牌付役,則以自昨日至明日,十牌付役樣幻錄,以至役事垂畢之時,益售其許多閃弄,而有非他人驀地按簿而知得者,令廟堂申飭各該堂郞,親執文簿,細加推刷,則堂郞雖或未及致察於倥傯之中,必當盡心釐檢於事過之後,其偸書幻錄之類,一切詳査還錄事也。輪回付役,點數不察,當初固有其失,而今已事過,有難追究,至於員役作奸,立落加減,不可不詳査,誠如繡啓所論,令該堂郞按簿細檢,如有幻錄,一一釐正,仍勘其幻弄之罪。其一,臣於去來之際,得聞募軍稍稍罷歸,而無一人持一錢歸者云,問其政,則以爲自始役以至此日,所謂鬪錢之戱,無處不設,無日不爲,故雇價不爲不多,而不但無贏餘之可以持歸,反有負債行乞之患,若使官長,一番禁斷,則可發令而卽止,今乃看作不干之事,任渠糜費,莫之念恤,誠甚慨恨,不禁之堂郞,合有警責事也。役所雜戱,任其狼藉,誠有不飭之失,而纔以他事論勘,置之。其一,今番道路修治,肆覲坪以上,至于鷺梁,則比前輦路,更加數把之廣,民田民畓之犯入處亦多,而聞民間之言曰,田處則雖可復耕,畓處則難於再擧云,而以田夫言之,初次赴役於以田畓作道路之時,再次費力於以道路作田畓之際,計其功費,可敵田畓之本價。臣意則田畓犯入處,竝依已例,決價以給,勿許更墾,使輦路不失其廣濶之界事也。
輦路修治,隨時廣狹,自是田夫應行之役,而繡啓所論,亦有意見,分付道臣守臣,詳察其多少便否,論理狀聞後,稟處。其一,始興道路之修治,視廣州·果川,更爲濶遠,鑿通夷塞,比他邑爲多,通邑之民,自八月至于今偏苦,合有別般軫恤之政,山陵案對之地,山城內外居民四十餘戶,今方撤移,每間給價,不下數兩,而當此寒節,棲屑靡家之狀,極爲矜愍。宜有更加優恤之道,分付道伯及居留之臣,蠲減助給之方,量宜區處事也。始興道路修治之役,雖曰稍濶,係是沿路應爲之事,山城民家撤移之祭,雖甚可悶,已有厚價優恤之典,蠲減特恩,更不必論,置之。其一,肆覲坪居民,場市移設之後,聊活無策,倉舍新建之後,糶糴偏重,驛人徵索不已,撥將侵害頗多,村落之凋弊,誠爲可悶,場市,依前還設,糶糴,從便區處,而驛人之徵索,撥將之侵害,一切禁斷,嚴加懲治,以爲居民安生樂業,稍致繁庶之意,分付居留之臣事也。場市輪設,本出一視之意,倉舍新建,亦開聊賴之資,有難以一時稱冤,遽議變改,而至於驛屬之徵索,撥將之侵害,其所察飭,專在守臣,更加各別嚴飭。其一,今番轝士軍設幕給飯事,臣於每站,着意覘察,則各營門擧行,莫不殫竭奉承,到底有庇身之所,隨處有飽飯之喜,而各營軍兵,往往居接民家,不無破甕毁壁之患,可見軍習之不整,此等之弊,嚴加禁飭之意,分付各營將臣事也。各營軍兵之居接民家,至於破甕毁壁之弊,誠極可駭,分付當該營門,各別査治。其一,廣州·華城之界,有小峴,園寢峯巒,踰此峴,則不復入望,故昔日園幸回鑾之時,每臨此峴,駐輦興慕,遲遲不發,築小臺以識其處,而名其峴曰遲遲,名其臺曰遲遲,今其小臺砌級傾歪,莎被損脫,宜命更加修築,立石爲記,以爲尊奉追感之地事也。登是峴而過是臺者,無不追惟昔日,掩涕呑聲,依繡啓,卽令守臣,更加修築,立石標名後,形止狀聞。其一,方今華民之㷀㷀若靡依,則尤無異於失哺之赤子矣。昔爲寢園拱護之鄕,今作山陵奉陪之所,體貌之尊重,比前尤別,惠澤之優渥,在今宜隆,今番許多國役,不煩本府一民之力,固爲至恩深澤,而外此顧護之典,懷保之方,另究方便,曲加蠲恤,追先朝恒軫之聖意,慰此日隕廓之民情事也。華城一府民事,皆是昔年優恤者也,今於奉山陵之後,其所軫念,尤倍於前,令守臣顧恤之典,懷保之方,隨事隨處,另加講究,小則從便區處,大則陳聞變通事,分付,何如?傳曰,允。屢朔勤勞,今旣竣事而還,堂郞罷拿,竝分揀,遲遲臺標石文字,令誌文製述官撰進。
假承旨李羲甲狀啓,前贊成宋煥箕還尋鄕路,故臣亦隨往之由,前已馳啓爲白有在果,今月初六日,自華城府發行,本月初十日酉時量,還第是白如乎,臣則隨到仍留,緣由馳啓云云。傳曰,當寒難以簉朝,爾則上來,以便儒賢之心。
庚申十一月十三日未時,上御熙政堂。山陵都監堂上,都廳入侍時,同副承旨朴崙壽,假注書呂東植,記注官金景煥,記事官洪奭周,山陵都監堂上李在學·洪明浩,都廳曺允遂·金履度,以次進伏訖。上命都監堂上進前,敎曰,日月易得,因山奄過,工役已訖,罔極中萬幸矣。在學曰,陵役告成,臣等復命,靡逮之痛,無以仰達矣。上曰,敦匠諸臣,今皆上來乎?在學曰,臣等及郞廳,皆爲入來,而一堂上則至於城外,不爲入來矣。上曰,員役工匠等下屬,皆爲無事應役乎?在學曰,員役工匠,竝皆無事赴役,而以至下屬軍人輩,無一病傷,此實前所未有矣。上曰,一堂上,則何不入來?在學曰,方有難安之情勢,來詣南門外,不爲入城矣。上曰,一堂上,斯速入來肅拜之意,分付也。賤臣承命出飭。上曰,工役旣訖之後,所見果爲何如?在學曰,日氣甚好,莎草之役,亦善成,石物亦皆精造,碑閣·丁字閣,皆爲善成矣。明浩曰,臣等於董事之時,慮或有一毫未盡,一念憧憧矣,今於竣役之後,詳細審察,則果爲無一未盡處矣。上曰,卿等退去也。在學等先退。又敎曰,都廳亦退去也。允遂等,亦退出。上曰,吏判斯速入來事,分付也。賤臣,承命出飭,崙壽,書山陵都監一堂上入來肅拜事,榻敎讀之。上曰,文蹟則不必書出矣。上曰,賞典下批時急,吏判斯速入來,開政之意,嚴飭也。命退,承史以次退出。
上在昌德宮孝元殿齋室。
傳于曺允遂曰,永興璿派人令李尙熙等二十三人回粮,令賑廳依例題給。
傳于李集斗曰,六虞當親行,該房知悉。
李集斗啓曰,明日六虞祭親行時,承旨當爲備員齋宿,而行右承旨徐英輔,奉審進去,無以備員,何以爲之?敢稟。傳曰,與左承旨,左副承旨許遞,前望單子入之。
承旨前望單子入之,金羲淳·李基讓·李貞運落點。
李集斗啓曰,新除授行左承旨李基讓,行右承旨金羲淳,左副承旨李貞運,竝卽牌招,何如?傳曰,允。
傳于李集斗曰,銓官旣分揀,高陽郡守李最源,安峽縣監池景喆,竝仍任事,分付。
金履度啓曰,事變假注書李泳夏,身病猝重,勢難察任,今姑改差,何如?傳曰,允。
李泳夏改差,代以柳聖儀爲事變假注書。
柳聖儀在外,代以趙晉和爲事變假注書。
傳于金履度曰,侍衛軍兵毛具。
金羲淳啓曰,親祭祭報府,所當先期修入,而行禮之際,始爲來呈,事甚未安,當該堂上,推考,何如?傳曰,允。
金履度,以御營廳言啓曰,本廳哨官邊在華,常時處事駭妄,不可置之於將官之列,爲先汰去之意,敢啓。傳曰,知道。
李基讓,以迎接都監言啓曰,勅行贈給,今當磨鍊矣。上副勅以下通官頭目處,都給物種,卽乾隆丁巳,因皇旨裁定者,係是元禮單,自當如例入給,例贈別贈,乃是入京翌日,中使出來,齎傳於上副勅者,則事體無異於元禮單,去春雖不擧行,今番則依前入贈,恐合事宜。至若都請別請等物,旣有乾隆飭諭,又因昨年皇旨,今春勅行上副勅,則初不擧論,通官以下,則追因勅使之言,如例許給,今不可異同,依春勅例施行,沿路贈給,依此例擧行之意,分付,何如?傳曰,允。
李基讓,以迎接都監言啓曰,勅使入京第三日,大臣請行茶禮,留館空日,又有別茶啖排入之例矣,今番則館所茶禮,旣不設行,大臣茶禮,進定於入京翌日,伊後又値空日,以別茶啖,依例入給,何如?傳曰,允。
李基讓,以迎接都監言啓曰,卽接遠接使移文,則勅使入京日字,以今月二十四日爲定,而路程記,待其渡江,排站停當云。此是禮曹所擇吉日,以此日入京之意,遠接使處,回移,各該司及諸道,亦爲知委之意,敢啓。傳曰,知道。
李基讓,以迎接都監言啓曰,卽接遠接使移文,則京外宴享,庭排茶,啖軍·威軍·歌舞童·遊觀牛·駞駱牛·別雌牛·軒架·儺禮·城門砲·上下馬砲·瓶花·床花·街隅盆花,一竝停免,禮樂·軍樂,陳而不作云矣。以此知委各該司,軍威軍,勿爲待令之意,亦爲分付摠戎,使廣州留守處,何如?傳曰,允。
李基讓,以迎接都監言啓曰,在前勅使接見茶禮時御床,則用淡薑茶,勅使床,則用蔘茶矣。今春勅行時,勅使床,則不用蔘茶,以他茶代用,御前床,依前以淡薑茶,擧行矣。今亦依此擧行之意,分付,何如?傳曰,允。
李基讓,以迎接都監言啓曰,勅使在館時,館門把守及館內守直房守,房子·各差備等,依今春勅行時釐正名數擧行,別單書入之意,敢啓。傳曰,知道。
李基讓,以迎接都監言啓曰,吊勅時,不設宴享,皆以茶禮爲之,而取考丙申謄錄,則吊祭後,殿內接見及翌日館所出去日郊餞,竝行茶禮矣。今番則吊祭後接見茶禮,依丙申例設行,而御床,用素膳,勅使床,則用肉膳備待事,分付,司饔院及各該司館所及郊餞時茶禮置之,何如?傳曰,允。
李基讓,以迎接都監言啓曰,勅使到迎恩門時,自廚院,兩勅及通官等處,各以酒肴一盤入給,又自都監,略備酒肴,分饋跟役矣。今亦依此擧行,何如?傳曰,允。
李基讓,以迎接都監言啓曰,勅使入京時,城內外街巷屛門及闕內設布帳,每令三軍門,分排爲之矣。今番依此擧行之意,分付各該營門,何如?傳曰,允。
李基讓,以迎接都監言啓曰,當初牌文中,通官五人,無大次區別之事矣。卽見遠接使移文,則大通官三人,次通官二人,跟役十九名出來云依此磨鍊擧行之意,分付諸道及各該司,何如?傳曰,允。
李基讓,以迎接都監言啓曰,今此勅使吊祭時,祭物物目器數,依例別單書入之意,敢啓。傳曰,知道。
李基讓,以迎接都監言啓曰,卽接遠接使移文,則祭幣及賞賜禮物數爻,謄書上送,焚帛則用帛一疋云矣。祭弊禮物數爻,依例正書以入之意,敢啓。傳曰,知道。
李基讓,以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營門將卒,排立於闕外,禁喧等節,兵曹專當擧行,而都監所屬各差備人馬外,一竝嚴禁,今春勅使詣闕時,則百官皆從敦化門入去,勅使詣館所時,則百官皆從金虎門出來,俾無人馬紛雜之弊矣。今亦依此擧行之意,嚴飭分付,何如?傳曰,允。
李基讓,以迎接都監言啓曰,卽接遠接使移文,則勅使吊祭時,用素服,封典時,用吉服,我國服色,一依儀註施行云矣,敢啓。傳曰,知道。
李基讓,以迎接都監言啓曰,勅使入京時,禁雜人等節,京兆及該部,專當擧行,而府部吏隷,其數甚少,有難專責,故自弘濟院·迎恩門,至城內諸處,令三軍門·摠戎廳,分掌嚴禁,已有近例,今亦依此擧行之意,分付,何如?傳曰,允。
李基讓,以迎接都監言啓曰,在前勅使入京日,自弘濟院,至迎恩門,主管無人,防護禁雜人等節,未免疎虞,故使御營廳·摠戎廳,除出略干校卒,嚴飭禁雜人矣。今亦依近例擧行之意,分付各該營,何如?傳曰,允。
李基讓,以迎接都監言啓曰,今此魂殿致祭時,祭物熟設處所,設於便近處武兼廳之意,敢啓。傳曰,知道。
李基讓啓曰,觀此迎勅都監草記,勞問一款,不爲擧論,而取考前例,則雖無致謝,皆有勞問,今番勞問之無端竝闕,有違格例,勞問使,依前以沿路迎慰使中,儐臣從便差定,假承旨,以前去所奉御帖,勅使所到處,別問安擧行後狀聞事,下諭,何如?傳曰,允。
曺允遂,以義禁府言啓曰,龍仁縣令丁遇泰,待山陵都監看役竣事後,拿來事,命下矣。丁遇泰看役竣事,今方待命,卽爲拿囚之意,敢啓。傳曰,分揀放送。
上在昌德宮。
親祭後,大殿·大王王妃殿·王大妃殿·惠慶宮·嘉順宮,內閣·政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·兩司長官單子問安。答曰,罔極。
金履度啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金羲淳啓曰,刑曹參判申獻朝,除拜後,過三日不爲出肅,依定式,推考警責,仍卽牌招察任,何如?傳曰,允。
傳于曺允遂曰,內閣問安批答,誤傳當該承傳色內官,拿處。
傳于金羲淳曰,享官中老病人減下,綾城尉具敏和,光恩副尉金基性,刑曹判書朴準源,漢城右尹趙觀鎭,啓下。
傳于金羲淳曰,晝茶禮當親行,該房知悉。
傳于金羲淳曰,政官,牌招開政。
傳于金羲淳曰,職務相妨,刑曹判書許副,今日政差出。
傳于金羲淳曰,不爲仕進承旨許遞,前望單子入之。
承旨前望單子入之,南公轍落點。
金履度啓曰,壯勇大將朴準源,時無職名,令該曹口傳付軍職,何如?傳曰,允。
金羲淳,以吏批言啓曰,本曹佐郞李基慶呈狀內,矣身素患痰癖之症,挾感添劇,時日之內萬無起動供職之望云。身病旣如是,則有難强令察任,改差,何如?傳曰,允。
金羲淳,以吏批言啓曰,禮曹參議,今當差出,而除外任外,前望中無故之人,只有二人,故不得已以二望,備擬以入之意,敢啓。傳曰,知道。
有政。吏批,判書徐邁修進,參判曺允大差祭,參議沈象奎內閣進,右副承旨金履度進。以申絢爲副應敎,尹行恁爲禮曹參判,韓用鐸爲工曹參判,趙鎭寬爲知經筵,李英冑爲掌樂主簿,兪孟煥爲尙瑞直長,洪樂謙爲監役,趙萬元兼中學敎授,尹命烈兼東學敎授,豊寧君單趙觀鎭,高陽郡守李最源,安峽縣監池景喆,仍任事承傳,故判書李崇祜贈右贊成例兼,判義禁李在學考,以趙尙鎭爲刑曹判書。
再政。兼大司成單南公轍。
三政。以金銑爲應敎,韓興裕爲校理,洪明浩爲知敦寧,徐瀅修爲右尹,徐有聞爲禮曹參議,韓始裕爲吏曹佐郞,趙用鎭爲監察,金鎭白爲尙瑞副直長,曺文檢爲繕工奉事,權伋爲禁府都事,顯隆園參奉李輪祥,穆陵參奉金箕弼相換。
四政。以柳河源爲司成,尹守九爲昌陵參奉,姜必齊爲思陵參奉,李奎瞻爲假監役,左尹單徐瀅修,右尹單趙觀鎭。
五政。以李東師爲典牲副奉事。
六政。以丁志璿爲典獄參奉。
七政。以尹衡鎭爲造紙別提。
兵批,判書金祖淳病,參判兪漢謨病,參議金載翼病,參知趙得永入直進,左副承旨李貞運進。大護軍朴準源,護軍鄭尙愚·金履翼,副護軍徐有聞·朴崙壽,竝單付。
傳于金羲淳曰,昨秋下敎,如昨日,今番加資,豈特賞典?豊寧君趙觀鎭,忠勳府有司堂上,差下。
金羲淳,以吏批言啓曰,權知承文院副正字李聖淵呈狀內,矣身名字,改以箕淵,吾老梁萬戶李聖胤呈狀內,矣身名字,改以德胤,東林別將李聖沆呈狀內,矣身名字,改以尙沆,俱斯速入啓,帖文成給云。李箕淵·李德胤·李尙沆,竝依例,令藝文館給帖,何如?傳曰,允。
曺允遂,以迎接都監言啓曰,取考吊勅時謄錄,則祭幣·祭品及賜物,勅使入京前一日,入送都監則祭帛·檀香·銀壺·銀爵,移送吊祭所,賻物緞匹與銀子,行禮時,陳列,賜物,入呈于承政院矣,今亦依近例,使任譯輩,預爲周旋,入京前入送都監之意,分付儐臣,何如?傳曰,允。
曺允遂,以迎接都監言啓曰,勅使今已渡江,公事郞廳二員,依近例,以訓鍊院宣薦官員中,判官申惠周,主簿李玉鉉,竝爲差下,一員闕內南所入直,一員與前差郞廳,闕下輪回待令,書吏一人,亦爲擇定,使之擧行,何如?傳曰,允。
曺允遂以迎接都監言啓曰,卽接遠接使移文,則勅使,今月十二日申時量渡江,十三日,自義州府離發云,而路程記,謄書上送矣,正書以入之意,敢啓。傳曰,知道。
曺允遂以迎接都監言啓曰,卽接遠接使移文,則勅使沿路開閉門時,閉門則鼓一打,鍾二十八點,開門則鼓三打,鍾三十三點,行吹則陳而不作,初吹,鑼一吹,鼓一打,二吹,鑼二吹,鼓二打,三吹,鑼三吹鼓三打云矣,敢啓。傳曰,知道。
李基讓,以賑恤廳言啓曰,謹依傳敎,永興璿派人令李尙熙等二十三人,各米一石,錢十兩,合米二十三石,錢二百三十兩,回粮,依例分給之意,敢啓。傳曰,知道。
假承旨李羲甲狀啓,臣敬奉大王大妃殿諭旨,卽爲傳諭于前贊成宋煥箕處,則以爲臣拜章徑歸,跡涉逋慢,方俟嚴譴之加,不意疏未及徹,而慈聖諭旨,遽復遠降,十行諄複,一切懇惻,臣感悚隕越,不翅倍蓰于前,伏地頓頭,求死不得也。臣雖愚頑,病若一半分可强,則豈敢違越於日前敦諭之下,而道塗扶舁,實無趨承之望,只有歸死之念矣。今纔還伏田廬,昏倒不省,而乃承縷縷之敎,顧非木石,寧無感動,益不禁涕淚交逬也。臣之辜負,於是益深,秖自席藁俟罪而已云矣。臣旣伏承仍留其處,期於偕來之命,姑爲仍留緣由,竝以馳啓云云。踏啓字。
親行六虞祭,亞獻官領議政沈煥之,預差領府事李秉模,終獻官左議政李時秀,預差右議政徐龍輔,贊禮禮曹判書李晩秀,預差參判李基讓,典祀官奉常正崔時淳,執禮副修撰朴鍾淳,大祝檢閱李存秀,祝史副修撰閔耆顯,齋郞校理金熙周,盥洗位禮曹佐郞尹亨烈,盥洗位兵曹佐郞李在璣,爵洗位典籍李毅采,爵洗位兵曹佐郞南度中,亞·終獻盥洗位典籍金秉淵,贊者引儀金東覽,贊者兼引儀李儀逵,謁者引儀李英孝,謁者兼引儀趙元溥,贊引假引儀崔行鎭,贊引假引儀成海默,祭監監察李南圭·李啓遠。
庚申十一月十五日丑時,上詣孝元殿,親行六虞祭。入侍時,行都承旨李集斗,行左承旨李基讓,行右承旨金羲淳,左副承旨李貞運,右副承旨金履度,同副承旨曺允遂,記事官金啓溫,假注書呂東植,記注官金景煥,記事官洪奭周,原任直提學徐鼎修,檢校直閣沈象奎·金近淳,以次侍立訖。時至,左通禮跪啓請行第六虞禮。上具衰服,出齋殿幄次,贊禮前導以行。上入孝元殿大門東夾門,由東階陞詣板位。贊禮跪啓請跪俯伏哭,上跪俯伏哭,在位者,皆跪俯伏哭。贊禮啓請止哭興四拜興平身,上止哭行四拜禮。執禮曰,行奠幣禮,上詣尊所,東向立。執尊者擧羃,尙愚酌鬱鬯,履翼以瓚受鬱鬯。上入詣靈座前,北向立。贊禮跪啓請跪,上跪,在位者皆跪。集斗奉香,允遂奉爐跪進。贊禮啓請三上香,允遂奠爐於案。履翼奉瓚跪進,贊禮啓請執瓚灌地訖。履度受瓚,還置於尊所。有聞奉幣篚跪進,贊禮啓請執幣獻幣。上以幣授貞運,奠于靈座前,上出戶降復位。執禮曰,行初獻禮,上詣尊所,東向立。執樽者擧羃,基讓酌醴齊,羲淳以爵受酒。上入詣靈座前,北向立。贊禮啓請跪,上跪,在位者皆跪,羲淳,以爵跪進。贊禮啓請執爵獻爵,上以爵授履度,奠于靈座前。贊禮啓請俯伏興少退跪,大祝李存秀,進靈座之左,西向跪讀祝文訖,上出戶降復位。亞獻官領議政沈煥之,終獻官右議政李時秀,以次獻爵如儀訖,降復位。贊禮跪啓請跪俯伏哭,上跪俯伏哭,在位者皆俯伏哭。贊禮跪啓請止哭興四拜興平身,上止哭,行四拜禮訖。大祝納虞主如儀訖。上詣望燎位,大祝捧幣燎於坎。贊禮啓禮畢,仍前導以行,上還由東夾門以出,入齋殿幄次,諸臣以次退出。
庚申十一月十五日午時,上詣孝元殿,親行晝茶禮。入侍時,行左承旨李基讓,行右承旨金羲淳,左副承旨李貞運,右副承旨金履度,同副承旨曺允遂,記事官金啓溫,假注書呂東植,記事官李存秀·洪奭周,原任直閣金祖淳·尹行恁,檢校直閣沈象奎,以次侍立訖。時至,通禮跪啓請出次。上具衰服出齋殿幄次,由孝元殿大門東夾門以入,由東階陞詣板位。引儀唱跪俯伏哭,上跪俯伏哭。引儀唱止哭興四拜興平身,上止哭,行四拜禮訖。仍詣靈座前北向跪。通禮啓請三上香,基讓奉香,允遂奉爐,三上香訖。通禮啓請執盞獻盞,羲淳執盞,貞運·履度·允遂,以次獻盞,三獻訖。上出戶降復位。引儀唱跪俯伏哭,上跪俯伏哭。引儀唱止哭興四拜興平身,上止哭,行四拜禮訖。引儀唱左通禮導殿下還廬次,上還由東階以降,出東夾門,仍入幄次。諸臣以次退出。
上在昌德宮。
金羲淳啓曰,判義禁李在學,旣入闕中,不爲肅謝,直爲出去,事甚未安,推考警責,何如?傳曰,允。
傳于曺允遂曰,三使臣,留待。
傳于曺允遂曰,三使臣,入侍。
傳于曺允遂曰,館伴迎接都監堂上,入侍。
曺允遂,以禮曹言啓曰,取考丙申年謄錄,則吊祭勅使時,受勅行禮及魂殿致祭,同日擧行,故致祭吉時,初無磨鍊之事矣。今十一月二十四日,受勅行禮後,仍行致祭,則吉時別無推擇之事,依前例,同日隨時設行之意,知委,何如?傳曰,允。
李基讓,以迎接都監言啓曰,卽接遠接使移文,則詔書一度,勅書一度,祭文一度,謄書上送矣。謹此封入之意,敢啓。傳曰,知道。
李基讓,以迎接都監言啓曰,卽接遠接使移文,則勅使入京日,吊祭同日擧行云矣,敢啓。傳曰,知道。
金履度,以御營廳言啓曰,箭串場內惡虎越入,囕殺場馬一匹之由,自司僕寺報來矣。本廳善放砲手五十名調發,將校率領,各別行獵之意,敢啓。傳曰,知道。
庚申十一月十六日未時,上御誠正閣。三使臣館伴·迎接都監堂上,入侍時,同副承旨曺允遂,假注書呂東植,記事官李存秀·洪奭周,回還正使綾城尉具敏和,副使鄭大容,書狀官張至冕,館伴李晩秀,迎接都監堂上李書九,以次進伏訖。上曰,上使善爲往來乎?敏和曰,好爲往來矣。上曰,今番勅使,爲人何如云耶?敏和曰,雖未見面,而上·副勅,皆是滿州人,人甚順便云矣。上曰,副使亦善往返乎?大容曰,臣亦好爲往來矣。上曰,彼中所聞,果有可傳者乎?敏和曰,別無所聞,而敎匪尙未掃平云。大抵比之昨年所見,則廛肆蕭條,頗有衰象矣。上曰,卿等,早出休憩也。敏和·大容·至冕先退。上曰,館伴與戶判,如有可奏之事,則竝爲稟處也。晩秀曰,迎勅儀註中,受勅受吊後,有殿下陞殿內,北向問皇帝候節次,各年前例,皆如此,而昨年今春勅行時,因特敎,此一節除之,只於接見勅使時,先問皇帝候矣。今番儀註,未及詳考,依前例誤爲磨鍊,臣之不察,不勝惶悚,而迎勅日行禮時,依昨·今年例擧行,接見說話中,亦爲添入,似爲便宜,故敢此仰達矣。上曰,依爲之。出擧條晩秀曰,受吊時,自上有步哭節次,儀註中,雖爲磨鍊,而有難依此行禮,此則不必出擧條,臣當以卽唱止哭之意,預爲知委於贊儀矣。上曰,依此爲之。書九曰,支勅禮單銀,例以本曹所在地銀贈給,至於物種,折價銀,無論本曹與貢契人,所當必以丁銀計給,而本曹時在丁銀,其數無多,若以地銀代給,則不無難便之端,故每當勅行,量宜取用於有裕衙門,便成已例。一勅所入,假令爲二千兩矣,兵曹留儲,足可推移云。稱此數貸來支用,何如?上曰,依爲之。出擧條書九曰,擧行凡節,別無未備,亦別無時急稟定之事,而昨·今兩年,連經支勅,凡百擧行皆熟習,而兩度支勅時,臣俱在院中,諸般擧行,每多與聞,今番凡事之當依近年例磨鍊者,如難續續筵稟,則直爲照例擧行,恐好矣。上曰,依此爲之。晩秀曰,受勅處所,雖以仁政殿磨鍊,當寒臨殿,恐有觸冒之慮,而處所之改定,亦非自下仰請之事,臨時更爲下敎,似好矣。上曰,雖非仁政殿,亦爲曾前迎勅之處乎?晩秀曰,肅廟朝,嗣位之初,受勅於仁和門月廊,而聞戶判言,則又有熙政堂迎勅之例云矣。書九曰,肅廟朝爲便殿迎勅之時,其爲熙政堂,則未能的知,而此是靜攝中事,非必爲可據之例矣,上曰,以仁政殿爲之也。晩秀曰,仁政殿受勅受吊後,當詣魂殿受祭,又當還詣仁政殿,接見勅使矣。上曰,往來之際,或有所妨乎?晩秀曰,別無妨礙之端,而勅使次,例設於仁政殿東邊堦上,殿下小次,例設於仁政殿西邊藝文館近處,自上往來時,門路光範門,則似爲難便。當由仁政門還入肅章門·延英門,出入門路,亦當稍間矣。上曰,皆依前例爲之也。晩秀曰,勅行將不日入京矣,郊館迎接,闕庭出入時,百官班次之紛雜,各司下隷之攔入,不可不先期另飭,前後飭敎,不啻申嚴,而向來大臣,以沿路禁雜人事,已有筵奏,京中則比外方,尤難整肅,以此意,申飭吏兵曹,使之知委各司,俾無犯科抵罪之弊,何如?上曰,各別申飭,可也。出擧條上曰,丙申年迎勅時,爲內饌前例,今番則何以爲之乎?晩秀曰,或謂此時,異於平時,內饌則置之,亦無妨云,而此係每年行之之事,今番勅使,所關尤重大,臣意則恐不可不爲矣。書九曰,謹考丙申前例,則凡係勅使贈給之節,極其優厚,自昨年以後,因乾隆定例,太半除減,昨春則已給之物,畢竟留置於灣上,而不能持去,今春則上·副勅,只給原禮單,通官則因郊館送勅日副勅之出給小紙,多數贈給,而至於別求請等物,一切防塞,比之丙申,不啻減之又減。今番亦當用今春之例,至於內饌等應行之事,恐難停止矣。上曰,然則從略爲之好矣。晩秀曰,國恤三年內,各祭享無飮福禮,景慕宮冬享,在於今二十日,飮福禮,亦當依例,不爲擧行,故敢此仰達矣。上曰,依爲之。出擧條命退,諸臣以次退出。
上在昌德宮孝元殿齋室。
大駕,詣孝元殿,入齋室後,內閣·政院·玉堂·藥房口傳問安。答曰,知道。
金羲淳啓曰,明日常參·經筵,取稟。傳曰,停
金羲淳啓曰,來二十一日輪對日次,而迎勅習儀相値,頉稟之意,敢啓。傳曰,知道。
金履度啓曰,來二十一日朝參日次,而迎勅習儀相値,頉稟之意,敢啓。傳曰,知道。
金羲淳啓曰,新除授刑曹判書趙尙鎭,知敦寧洪明浩,漢城左尹徐瀅修,除拜後,過三日不爲出肅,竝依定式,推考警責,仍卽牌招察任,何如?傳曰,允。
傳于金羲淳曰,卒哭祭,當親行,該房知悉。
金履度,以都摠府言啓曰,今此親行卒哭時,寶劍侍衛,不可不備員,而都摠管韓用龜·洪明浩未肅拜,李晩秀,贊禮官進,副摠管柳孝源有親病,一員未差,將不得備員,令政院,稟旨變通,仍令該曹,口傳差出,待下批牌招,以爲備員侍衛之地,何如?傳曰,竝許遞,前望單子,入之。
摠管前望單子入之,都摠管李祖源·具敏和,副摠管李集斗·閔台爀落點。
金履度啓曰,新除授都摠管李祖源,方在罷散中,何以爲之?敢稟。傳曰,敍用。
金履度,以都摠府言啓曰,都摠管李祖源,時無職名,令該曹,口傳付軍職,以爲肅謝之地,何如?傳曰,允。
兵曹口傳政事,上護軍李祖源。
金履度啓曰,副摠管李集斗,未付軍職,而肅拜單子,以行護軍書呈,事甚疎忽,推考警責,仍令該曹,口傳付軍職,何如?傳曰,允。
兵曹口傳政事,護軍李集斗。
傳于金履度曰,侍衛軍兵毛具。
金履度,以兵曹言啓曰,在前勅使止宿弘濟院時,訓局軍一百名,前期定送,各別防護,入京時,城內外屛門把卒,三營分掌,除器械排立,嚴禁雜人,而本曹及三營,別定校卒,另加申飭矣。今亦依此擧行之意,分付,何如?傳曰,允。
金履度,以兵曹言啓曰,在前勅使入京時及回還時,訓局軍兵,各其將官,率領出去慕華館環衛,而除標信解送矣。今亦依此磨鍊,何如?傳曰,允。
金履度,以兵曹言啓曰,在前迎勅時,三營入直馬軍,各留二名除出,殿門及進善門把守扈衛軍官六十人及標下軍別將與所任軍官,率領各門分把,訓局出番軍二哨,將官率領,紅馬木前路作門嚴禁雜人矣。今番,依此磨鍊,何如?傳曰,允。
李基讓,以迎接都監言啓曰,三道支勅差使員,今纔一齊報來,故謄書以入之意,敢啓。傳曰,知道。
庚申十一月十七日申時,上詣孝元殿齋殿。卒哭祭齋宿。入侍時,行都承旨南公轍,行左承旨李基讓,行右承旨金羲淳,左副承旨李貞運,右副承旨金履度,同副承旨曺允遂,記事官金啓溫,假注書呂東植,記事官李存秀·洪奭周,原任直閣金勉柱,檢校直閣沈象奎·金近淳,以次侍立訖。時至,左通禮跪啓外辦。上具衰服,乘輿出宣化門。藥房都提調李秉模進奏曰,夕間日候甚寒,聖體,若何?上曰,一樣矣。乘輿出協陽門,入延英門至宣政門外。左通禮跪啓請降輿,上降輿,由東夾門入,仍入齋殿幄次。以司謁口傳下敎曰,承史侍衛權退,待下敎上來也。諸臣以次權退。
上在昌德宮。停常參·經筵。
辰時巳時,日暈。
親行卒哭後,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。
還內後,內閣·政院·玉堂·藥房口傳問安。答曰,知道。
南公轍啓曰,明日景慕宮冬享大祭齋戒相値,視事頉稟之意,敢啓。傳曰,知道。
南公轍啓曰,行左承旨李基讓,行右承旨金羲淳,右副承旨金履度,今日不爲仕進,竝卽牌招,何如?傳曰,竝許遞,政官牌招,開政差出。
曺允遂啓曰,合辭方張之時,兩司無詣臺之員,事甚未安。陳疏外,呈告入員,竝卽牌招,何如?傳曰,允。
備忘記,南兵使李栢然下直,長弓一張,長箭一部,片箭一部,筒兒一箇,賜給。
曺允遂啓曰,持平韓翼鎭疏批已下,一體牌招,何如?傳曰,允。
注書金啓溫病,代以李允謙爲假注書。
傳于南公轍曰,何待準朔?孝元殿參奉李爔,今日政,六品職調用。
傳于南公轍曰,前參奉朴齊一,見窠擬入。
有政。吏批,判書徐邁修進,參判曺允大牌不進,參議沈象奎式暇,行都承旨南公轍進。以徐有聞·曺錫中·朴吉源爲承旨,李爔爲造紙別提,朴齊一爲孝元殿參奉,書題柳再榮,兼春秋李德鉉,竝單付,孝元殿參奉沈兢之,元陵參奉李惟命相換。
兵批,判書金祖淳病,參判兪漢謨入直進,參議金載翼病,參知趙得永病,右副承旨曺允遂進,僉知李光進·元毅鎭·尹相重,副司果李爔,竝單付。
李貞運啓曰,明日景慕宮冬享大祭傳香,禮房承旨,當爲齋宿,新除授右承旨朴吉源所當牌招,而拘於廳規,不得請牌,何以爲之?敢稟。傳曰,牌招。
以執義張至冕,掌令李安默,持平韓翼鎭·高廷鳳,司諫柳畊,獻納李東埴,正言尹之鉉·李瑛牌不進罷職傳旨,傳于曺允遂曰,只推。
傳于朴吉源曰,發遣吏郞諸執事,淸齋與否,摘奸以來。
朴吉源,以承文院都提調意啓曰,會寧交易咨文,纔已出來矣,回咨依例撰出,正書奉御押後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
朴吉源,以承文院都提調意啓曰,本院寫字官永付司果李命藝,今爲外任,其永付祿窠,自當減省,而本是特設賞典之窠,且係四十元額之內,減此一窠,則未滿元額,其永付祿窠,姑入於取才賞典之窠,待瓜滿還付,何如?傳曰,允。
南公轍,以吏批言啓曰,新除授奉常寺正崔時亨呈狀內,矣身素患風眩,今當換節,一倍添劇,萬無供職之勢,卽速入啓遞改云,其身病旣如是沈篤,則有難强令察任,改差,何如?傳曰,允。
曺允遂,以兵曹言啓曰,曹司五衛將柳憲周,五衛將金益權,忠壯衛將韓光迪,景福宮衛將李光春,慶熙宮衛將金垣,俱以身病猝重,時月之內,萬無起動供職之望,呈狀乞遞,實病如此,則輪番之任,不可待其差復,竝今姑改差,何如?傳曰,允。
曺允遂,以備邊司言啓曰,因政院啓辭,勅使接見時,說話書入,而或不無未盡之處,令廟堂增刪以備睿覽事,允下矣。就政院,書入措語,略加修潤,還送政院,改書以入之意,敢啓。傳曰,知道。
朴吉源以成均館兼大司成意啓曰,受勅日慕華館及仁政門外儒生,整齊等事,該曹節目,已爲啓下矣。自前受勅時,假儒生祗迎等事,例以計士·律官·畫員·寫字官·日官·醫官·譯官中,限四十人分排擧行矣。今亦依前例,所屬各設司,預爲申飭知委之意,敢啓。傳曰,知道。
曺允遂,以義禁府言啓曰,平安兵使尹得逵狀啓內,馬馬海權管申綋,爲先罷黜,其罪狀,令攸司稟處事,啓下矣。該堡權管,旣定假將云,而申綋未及上來,依例發遣府羅將,所到處拿來,何如?傳曰,大關紀律,卽其地充軍,兵使之曲循亦駭然,越俸三等。
曺允遂,以義禁府言啓曰,馬馬海權管申綋所到處拿來事,草記批旨內,卽其地充軍事,命下矣。申綋卽其地,馬馬海堡充軍,而以草記批旨內辭意,具罪目,依例發遣府羅將,所到處執捉,仍令押送配所之意,敢啓。傳曰,知道。
曺允遂,以刑曹言啓曰,因水原府暗行御史申絢別單,備邊司啓辭內,莎草軍捧錢作奸之該吏,照律嚴繩事,命下矣。謹按律文,則大明律因公擅科斂條有曰,凡官吏人等,因公擅自科斂財物入已者,杖六十,崔命純·姜道文·宋興奎等,依此律,待用杖竝決杖六十,放送之意,敢啓。傳曰,知道。
曺允遂,以刑曹言啓曰,在囚院吏二人,各別照律以入事,命下矣。取考律文則大明律事應奏不奏條有曰,凡事應奏而不奏者,杖八十,制書有違條有曰,凡奉制書,有所施行而違者,杖一百,同律事應奏不奏條有曰,應申上而不申上者,笞四十,不應爲條有曰,凡不應得爲而爲之事理重者,杖八十,名例云,二罪俱發,以重者論,嚴載和,從重論,杖一百,廉道行,從重論杖八十,竝待用杖決杖放送之意,敢啓。傳曰,知道。
水原留守徐有隣疏曰,伏以喬山之劍舄永閟,漢陵之象設載完,日月逝矣,音容邈矣。伏惟我聖上,攀號靡逮之慕,亦粵我殿宮止慈罔涯之慟,于斯時也,當復如何?言念及此,五內崩裂,無階籲天,有淚徹地而已。仍伏念,臣竣事玄扄,哭辭而退,皇皇瞿瞿,廓無憑依,反面有限,掩抑前進,行到半程。得見掌令李安默疏本,則又以臣壬子疏事,把持驅勒,罔有紀極,神爽體粟,猶屬歇後。噫,彈人劾人,亦有分數,一之甚矣,其可再乎?未死之臣身,固所甘心,旣骨之臣弟,復何攙及,其亦不仁者矣。臣之壬子疏,乙卯疏,竝與所承恩批而布在於日記,安默之丁巳問啓,亦昭載於日記,一經乙覽,可以俯燭,臣何必更事覼縷,而彼旣斷斷爲說,臣安得更無一言乎?噫,我東方大義理文字,莫尙於明義錄,袞鉞森嚴,直與麟經相表裏,非但討乙丙,亦所以討戊己,而特以聖人立言,主於微婉,人之見之也,有知者知,不知者不知之歎,許多嶺入之喧聒不止者,實出於曉不得先大王至精至微之義,故臣爲是之懼,果進一疏,首先歷敍兩聖朝慈孝之盛德至善,繼又溯論亂逆之源委,以明夫乙丙之根於戊己,戊己之流爲乙丙,仍請撰出一部書,大書特書曰,乙丙以來諸賊之某賊某罪,其本則某年之逆也。使八域萬世,瞭然知義理源頭,及奉批旨,以言之不忍,說之至難爲敎。又以須看一部麟經,其數十大義,隱而婉,婉而微,明義錄之開局撰次,斯義則竊取於聖人爲敎鄭重,愼不卽允可,而百有餘言,大哉之音一播,大義昭揭於日星,知者益知其所不知,不知者始知其所當知,揄揚闡明,因萬萬不敢當一半分螢爝之補,臣亦不敢辭,而此而謂之背馳者,非誣而何?又況臣疏出後,爲但一世之詳悉顚末,嶺人亦皆見之,不日捲歸,此是折㙖乎,繼㙖乎?臣之壬子疏,有曰,君臣上下,講明此義理者,凡幾遭矣。前後筵席之上,賤臣掩抑而陳之,殿下掩抑而聽之,十數年一如一日,批旨若曰,歷擧筵席未罄之蘊,而仍請編書敷示,蓋其十數年筵席上講明,已在於聖明之照臨,則彼疏所謂事先朝數十年,未有之擧云云。處邇列許多年,曾無一半辭及此云云,亦何所指也?凶徒之不忍言不敢道,卽是凶言悖說之資斧,陰謀秘計之欛柄也。廷臣之不忍言不敢道,亶出於恐戚聖心,而當沐浴懲討之時,則不得不明目張膽而言之道之,則非特臣疏爲然,前後之章奏筵達,擧皆如斯,忠逆黑白,不翅如天壤之相懸,而今此混而一之,捏而合之,以爲疑亂熒惑之資,何其太疎謬也?臣於嶺人,自是風馬牛之不相及,旣已痛斥,且有公眼,雖欲勒加以營護欣戚之目,人孰取信?閟宮筵話,臣亦聞之,其下有壬子疏事截嚴之下敎,而刪却不書,單行一句,又何其太容易也?至於丁巳問啓一款,當初大臣之請宥也。以萬一句語,或忽於忌器,則臣將論罪之不暇,斷以不審之科,庶得言者本情之實,附奏於書啓,及乎安默之仰對也。上半節,掇拾渠疏中餘論,有所詆斥,而下半節,以至於重臣,壬子疏則旣有樹立,又有闡揚,臣豈有參差之論爲言?上敎若曰,渠旣曰重臣壬子疏,有樹立有闡揚云爾,則其無異論可知,使之退去,仍命登諸日記,藏在喉院,班班可考,渠雖急於構人,工於謀身,忍於今日,始將司謁替奏之不如文字,記載轉翻之能不失實等語,肆然爲漫漶粧撰之計者,是豈萌諸心而發諸口之事乎?此而忍爲,他尙何說?苟慮其一分失實,則何不卽地一暴,而拖至四年之久也?渠必諉之以不入臺省,而義理向背,關係至重,其所辨別,何拘於臺省之入不入乎?又況天崩地坼,時移事往之後,謂天可欺,謂世可誣者,抑獨何心?逐鹿不見泰山,正謂渠準備語也。安默之卽見宥,大臣之不請罪,專由於得其情實,則無難變幻,至此之極,其爲驚惋,不獨在於賤臣一己之私而已也。噫,義理者,天下之公也,闡明與不闡明,背馳與不背馳,旣奉先朝之明敎,且有百世之定論,豈或隨一安默口吻,有所輕重於其間,而所可痛者,劫辱之加耳。噫,臣之年前遭罹,尙何言哉?拳踢忽地四起,兄弟俱陷千仞,身被蜮射之毒,朝絶蟻子之援,特蒙我先大王拯濟救拔之恩,帖在地上,保有家族,或藩或留,俾遠駭機,將身丐退,不報以報,何嘗一刻暫忘?而大德曰生,未忍便訣,於焉之頃,臣弟之墓草再宿,而臣亦老白首,朝暮且死矣,彼雖有仇嫉之心,何憚乎臣而若是耽耽,必殺乃已者?只緣臣姓名三字,寄在於世間,尙厠於任使之末故耳。臣身不在,則鋒鏑無所施,而人亦當忘之,顧何必留此衰朽無用之物,以致朝著不靖之歎乎?士爲知己者死,於敵以下,猶尙然矣。惟我先大王之於賤臣,鞠育生成,顧何如也?而仙馭上賓之後,不卽決意下從,以遂褥蟻之忱,隨衆敦匠,自同平人,乃於復命之際,遭此罔極之誣,上累則哲之明,下貽門戶之辱,不忠不孝,罪合萬死,俯仰跼顧,此何人斯?伏惟我慈聖殿下,以女中堯·舜,母臨一國,垂簾之初,首以明義理保世臣,渙發綸音,滿廷臣僚,莫不欽仰攢祝,臣雖不肖,亦嘗與聞於斯義,而備數世臣之裔,疾痛窮阨之時,烏得不仰首鳴號,以冀閔覆之垂惻?玆敢收拾神魂,披瀝肝血,冒控嚴廬之下,惟我聖上天地於臣,父母於臣,哀憐之愍恤之,亟垂日月之照,仍施鈇鉞之誅,以爲爲人臣子不忠不孝者之戒,如以簪履餘蹤,曲加容貸,則特命削臣朝籍,卽許畢命畎畝,得保首領,歸見先大夫於地下,則雖死之日,猶生之年,至若罔功恩資之有隕自天,做事顚錯之特賜分揀,旣增嗚咽,且切感悚,而籲冤是急,不遑暇及,顧其情良亦慽矣。進伏城外,恭俟處分,重入脩門,已矣此生,瞻望雲天,血涕如瀉。臣無任云云。答曰,省疏具悉。卿事先大王已有俯燭,卿其勿辭,入來肅命。
都摠管李祖源疏曰,伏以皇穹降割,我大行大王,奄棄臣民,日月不留,天上之雲馭寢遠,隧中之劍舄永閟,山悲海哭,與日俱深,仰惟聖上攀號哀毁,玉體受損,區區下情,實不勝憂慮之至。臣猥隨諸堂之後,步步涕淚,進觀聖人之葬,祗奉神衛,復還京闕,荏苒之頃,虞卒已畢,俯仰慨廓,天地茫茫,只恨一縷冥頑,未遂下從之願而已,此際敦匠,賞典亦及於無似,一聞此命,不覺聲淚之俱發也。顧臣年衰病痼,性又濶於事務,乃是通朝之所共知,今玆之役,不過備數於諸員,仰成於他堂,而畢竟晉秩之恩,混厠於其間,其爲慙愧怵惕,已無可言,而況當我殿下,沖年嗣服,初元勵政之時,名器之重,固宜愛惜,雖以臣子情理言之,終始有司之所奔奏,而監董者,無非觸目悲冤,不忍將事者,而今於萬事已訖之後,忽被罔功之賞,臣雖愚迷,寧堪此崩裂之懷,而晏然承受乎?手擎恩誥,益增摧咽。且臣於日前,大僚請譴臺臣論斥,俱有所萬萬惶蹙者,臣於伊日,始見享帖於詣闕之後,仍卽入闕,時刻尙早,與數三卿宰,暫爲等待於騎省直所,而風雪撩亂,更鼓難辨,未卽趨造於外班整齊之時,廟堂論勘,臣何敢辭?而至於臺疏中怠弛偃倒四字,嗚呼,是何言也?苟使臣平日誠信,有孚於人,則何忍以此等題目,加之於此時乎?慙痛之極,直欲溘然,更何顔面,晏然復厠於淸朝班聯之間乎?及伏見聖批,不但不許允從,曲加庇覆,曾未幾何,又有摠府特除之命,恩數愈隆而情踪益蹙,齋殿特召,末由趨承,禁扄散班,祗增摧裂,玆敢猥以短章,仰暴於黈纊之下。伏乞聖明,俯賜諒察,亟收恩資,以重賞典,仍命攸司,嚴勘臣未卽赴班之罪,以謝臺議,以安賤心,不勝幸甚。臣無任云云。答曰,省疏具悉。卿其勿辭行公。
判義禁李在學疏曰,伏以因封之儀旣成,虞卒之禮又畢,居諸如流,穹壤靡逮。伏惟我聖上哀慕皇皇,益復罔涯。仍伏念臣,頑如木石,病且不死,忽覩玄和之永閟,莫遂下從之微忱,董役纔訖,哭辭而退,俯仰天地,步步抆血,此豈人理所可堪者耶?嗚呼,臣生逢聖世,謬辱恩遇,拔諸人望之外,滾到八座之列,默數三十年間,無往而非造化,無日而不感祝,雖使臣,世世結草,何以報其萬一乎?秖緣臣自來庸下,無所肖似,涓埃莫報,慚悚交積,而自遭崩坼之變,更無圖報之路,此生此世,永抱不瞑之恨而已。惟玆敦匠之任,卽是終事之地,而不幸賤疾,累經危域,自夏徂冬,一直沈苦,凜然有朝夕之慮,雖以盡瘁之義,拚死陳力,而氣血旣耗,精力不逮,凡於董事之際,不能隨事盡誠,每自公退,撫躬悲歎,在朝家綜核之政,合施大何,以彰其慢,而及伏見賞典傳敎下者,臣亦混入其間,至承晉秩之命。臣伏地頓首,哀感弸中,不禁涕淚之被面也。噫,是役卽今日臣子之自效處也,榮固有之,勞何可言。況如臣之初無一半分可紀之勞者乎?且臣之所叨,乃是崇品也,有非人人所可僥濫,而今玆誤恩,忽及臣身,此豈臣平日夢想之所能到哉?匪分之愧,不稱之懼,固未暇自恤,而方當聖明一初之治,恐有乖於愼恩賞惜名器之義,誠非細故也。適因反面之會,不得不冒肅恩命,而惶恧之忱,歷日靡已,連値淸齋,無路號籲,今始披瀝哀懇,仰瀆宸嚴。伏乞聖慈,察臣言之非出例讓,諒公器之不可濫授,亟命收還資秩,俾安賤分焉。抑臣於都監事,又有萬萬不敢安者,今番之役,凡諸除民弊之道,飭敎屢降,旣嚴且摯,此實仰述先朝若保之盛德也。任事之臣,孰敢不殫竭對揚?而知慮未周,措處失宜,向以莎草軍事,致勤慈殿責敎,罪著昏謬,罰止越俸,臣等聚首自訟,且惶且感,及夫繡啓出而其所論列,又不止於此一事,勿論其實狀之如何,若能隨事檢束,一無疎漏,則寧有似此弊端乎?廟堂覆啓,旣請該堂之勘罷,則臣亦請勘中一人也,滿心悚蹙,若無所措,雖荷聖度包容,特賜分揀,而在臣處義,有不可晏然自恕,乞命攸司,重勘臣罪,以爲不職者之戒,千萬幸甚。臣無任云云。答曰,省疏具悉。卿其勿辭行公。
左尹徐瀅修疏曰,伏以無狀賤臣,至今不死,忍見玄隧之奄扄,而虞卒之遞過,仰惟聖情之哀毁,憂慮倍切,俯念昔日之恩遇,罔極何地?嗚呼冤矣,萬事千古,此慟更有否?陪班歸路,重得寒疾,晝焉帖席,夜不交睫者,近旬矣。伏枕絮泣,瞻望雲鄕,秪自恨其木石之頑,曾不若識養之犬馬,乃於此際,忽伏奉京兆除旨。嗚呼,臣旣不能死,則所以追先報今之義,惟在於聞命則趨,隨分陳力而已。況當文母垂簾,聖明繼照,一初仁聞,洋溢四方,而三靈之眷顧方隆,萬年之基業永鞏,此正古人所謂盛德之世,序爵班祿,而不以逮也,君子以爲至羞之時也,苟逮矣,何官之敢辭,何勞之敢憚,病固難强而敢緩於詰朝之叩謝乎?第念臣之區區情地,有不容遽改株守者,臣世受國恩,紳笏塡床,四葉七人,接武聯鑣於公孤邇密之班,夫滿盈者,道家所忌,忮克者,人情所同,重以居寵若驚,不市引汲之譽,視國如家,多失朋儕之歡,逐利以分燥溫,覘時而殊向背,間不知幾番狂劫,而畢竟罔極之毒手,至有壬子之憯誣,于斯時也,妖景自作謀主,賊浚藉賣勢焰,依草附木,寔繁有徒,膏唇拭舌,無言不造,驅半廷之故家世族,蓋將一網打盡,而以臣家爲先朝之定策元勳,必欲先難而嘗試焉,則其彌天之罻羅,交地之機穽,密布暗設,狺狺耽耽,而臣之兄弟叔姪,裒如充耳,給自陷於黨伐之孤注矣。儻非我先朝默運造化,曲費聖念,奪之於垂涎之口而活之,以賜餘生之命,則臣之一家衆生,卽勿論已。凡我半廷諸臣者,今日尙在地上否?崔偃之告其君曰,生人之死,肉人之骨,識者未爲多感,公聽竝觀,伸人之冤,秉德佑善,理人之屈,則普天之人,爭爲之死。嗚呼,我於震邸頒曆之時,從兄臣鳳朝釋褐之初,親撰侑文,而褒先祖之忠節,從兄臣龜朝,任郵之辰,特除薇垣,而念乃叔之衰病,其餘特達之遇,不世之寵,山高海深,不足喩其隆摯之渥也,身糜骸粉,不足盡其報答之願也。嗚呼,自遭天崩之變,慟纏胷臆,恨結穹壤,從今以往,雖欲效尺寸之能,以答洪私之萬一,已矣此生,永無其路,只有呼號宛轉,愴昔悲今,慨餘生之頑忍,訟平日之辜負而已。臣雖無狀,豈忍以先朝鞠育之蹤,乃反因先朝窀穸之事,轉哀媒榮,罔功冒賞,抱玆終天之冤,而躋彼亞鄕之班,揚揚彈冠,有若循資歷級之可以晏安而承當也哉?至若臣之不才蔑能,雖於百執事之末,尙患不堪之狀,有未暇措辭陳暴,以自同於備例辭巽之爲,而日前銀臺之除,治疏到院,徑蒙恩遞,未及登徹,今於見職之叨,連値齋日,疏籲路阻,又復違召,揆以義分,尤切惶蹙,今始瀝血哀籲於嚴廬之下。伏乞聖慈,俯垂諒察,特收臣新除職秩,以安私分,仍治臣瀆撓之罪,以肅朝綱,千萬泣祝。臣無任云云。答曰,省疏具悉。卿其勿辭行公。
持平韓翼鎭疏曰,伏以日月易邁,因山奄過,聖孝攀慕,益復如新。臣猥隨諸臣之後,獲忝敦匠之列,忍見玄隧之永閉,而不能爲螻蟻先驅,廓然穹壤,何所逮及?臣於去月,獲蒙恩除,爲司憲府持平者,臣聞命惝怳,實不知誤恩之何以及此也。夫臺閣之選,不輕而重,除非言議足以糾繆,風裁足以勵世,地望足以厭衆心者,則莫之能堪也。顧臣直一儱侗憒劣蔑識無能之庸夫耳。於上數者,無一髣髴,而尙可以膺是任而冒是命哉?理當卽地陳懇,仰暴不稱之實,而山陵董役,事體甚重,區區去就,有不敢言,抱玆悶蹙,淹延時日矣。工務旣訖,反命是急,不得已冒昧一肅,而若其因仍蹲據,則實非拙陋之所敢安也。伏願俯察微諒,亟命鐫改,俾公器重而賤分安焉。臣新忝臺端,安敢以見職,厭然自居,而一日縻職,便有一日之責,耿耿愚衷,不能自閟,玆不得不冒死略陳之。噫,我大行大王,光御二紀,恢張百爲,義理盡於精微,制作粲然具備,可以比隆於殷·周盛際,而上天不仁,中途薨殂,將此艱大,以遺我殿下,則殿下所以擔負紹承,永鞏我基命者,尤豈敢一念之或弛,一息之或怠也哉?伏願殿下,益自警動于心曰,予以沖年,遽膺寶命,學問或惰,則得無違於先王身敎之方歟?義先朝深仁厚澤,浹人肥髓,潤色勝策,藻被歌頌,何限其事?而至若惻怛之憐,匍匐之救,如保赤子,沒世而不能忘,則此尤其盛也。此恩此德,奚但蒙被者之銘鏤隕結,卽千載之下,尙論之士,有不掩卷太息流涕激感者乎?然聖朝之全保至此,而臣身之罪戾益彰,臣以齟齬之性,只知信天,不解媚竈,積毁銷骨,巧言鑠金,而惟先朝偏加寵遇,隨處庇覆,不虞之奬詡,匪頒之賚予,踰分之眷注,實多同朝所未及知者,而臣則無絲毫才力,爲可以仰答塵刹,俯持先蔭,徒以私門過福之災,每貽中朝援拔之憂,臣端居躬念,䀌焉慙傷,嘗於年前筵席,備陳情私痛迫,不可復厠周行之狀。又於昨冬承宣之召,以朝班以外,往役所係,東西南北,惟命之從,而至於官職去就,不復敢議到之意,略暴其弸中之懇矣。伊後騎曹之違牌,地部之稽謝,俱蒙天鑑之俯燭,而責以編校之役,則黽勉一肅,非爲本職也。繼値崩坼之變,則奔奏數月,難恤私義也。今於眞遊日邈,控訴無處之後,弁髦所執,靦顔官次,遽忘其筵奏疏暴之金石前言,則臣雖奊詬,汙不至此,而他日下從,將何辭自解於欺天負心之罪也?且以目下處義言之,僚寀之間,有不可與同周旋者,則見職一步,鐵限在前,昨値齋日,坐犯違逋,今始披瀝腔血,冒瀆崇嚴。伏乞聖慈,憐臣悲苦之情,察臣咫尺之守,特許所辭,俾全微諒,則臣當退伏畎畝,頂手祝聖,尙以未盡之日,得爲耕鑿報堯之民。臣無任云云。答曰,省疏具悉。卿其勿辭行公。
副摠管閔台爀疏曰,伏以光陰易駛,禮襄有期,玄和永扃,虞卒已畢,俯仰穹壤,萬事長休。伏惟我聖上,如求之思,何以自抑,殿宮罔涯之慟,亦何以仰慰也?念臣蓐蟻之忱,未效於伊日先王如天之恩,莫報於此生,悠悠蒼天,此何人斯?惟幸獲遂執紼之願,忝隨哭從之列,攀號於廞衛在途之時,周旋於帷宮將事之末,非曰臣分之自効,庶或私痛之少洩,然猶頑如木石,不自死滅,顚踣道路,隨還陪班,而回瞻雲鄕,松杉掩翳,歷過遲臺,霜露凄感,萬姓叫號,百靈於悒。矧今靈幄移奉之所,卽平日視朝之殿也。御罏之香烟猶帶,文陛之唱臚如昨,而忍見春明門外惟有百僚之持衰而泣血,觸目前塵,自不禁烏號之痛也。此際晉秩之命,有以臣爲嘉義大夫者,嗚呼,是日是命,此何事也?以殿下今日之慟,胡忍按例於此,而以微臣今日之冤,亦豈忍冒承於此乎?酬勞群工,雖曰已例,若其書寫之役,非比敦匠之勞,而又以臣無似之賤,備數於執事之任,亦可謂與有榮焉。今若混被記功之典,遽陞匪分之秩,則在臣惶愧之私,固不足論,而豈不有乖於愛嚬笑之晠典也哉?臣手奉華誥,泣望象設,五內摧裂,不覺失聲而長號也。昨日祗肅,雖緣陪衛之義重,而仍因承冒,自有所不敢安者,玆敢猥控文字,仰瀆崇嚴。伏乞聖明,俯察臣哀苦之情,亟收臣新授之資,以安賤分,不勝千萬幸甚。臣無任云云。答曰,省疏具悉。卿其勿辭行公。
刑曹參判申獻朝疏曰,伏以禮月奄臨,菆塗遂啓,玄宮永閟於泉隧,神轝載返於城闕,虞卒已過,萬事轉深,仰惟聖情,哀慕益復如新。仍伏念臣,冥頑苟存,式至于今,眞木石之不若也,奉廞衛出國門,而心膽欲碎,涉舟橋抵行宮,而血淚無從,過遲遲之臺而傷心凝鑾之儀,瞻奉壽之堂而雪涕稱兕之蹟,街衢如一,城郭依舊,而愴聖謨之宏遠,婦孺掩泣,父老呑聲,而感遺澤之入深,由華城距雲鄕,行行去去,無非觸目疚懷,隨處斷腸之境,而及至喬山入望,往事如夢,今春攀栢之墟,聲容宛在,萬年封樹之域,衣冠密邇,曾未一宿,鷄人報時,重泉遽隔,脩夜茫茫,千古一訣,蒼天悠悠。臣於此時,一死猶遲,直欲鑽穴,下從於畢原之側,無意寄身生還於塵世之間,而猶未免抆涕拭淚,强曳殘軀,忍辭珠邱,陪還神轝,此生此冤,誰因誰極?旣未能畢義盡忠,以報周文作成之恩,又未能決意拚命,以效秦良下殉之誠,臣之情事,亦可謂窮且慽矣。第伏念是日靈轝之行,人孰不揮涕願從,而乃殿下獨念臣於哀遑之中,特置臣於陪扈之列,遂令臣子愼終追遠之情禮,獲以少伸,殆無餘憾,臣是何人,偏被聖眷,至此之極也?在臣恩榮,已不勝其感激隕越,而千萬不自意陞秩之典,遽降於此際,繼而有秋曹佐貳新除之命。嗚呼,此何爲也?顧今日大小臣工,或於終事之地,眞有可紀之勞,如殫誠於敦匠,効力於攀和者,例蒙恩賞之典,猶宜垂涕陳懇而不敢當。況臣於是數者,不能爲役,而直於莽蒼百里之內,哭而往,哭而來,如斯而止,顧安有一半分勞勩,可以議到於頒賞之列哉?且伏念臣之父子兄弟,叨恩沐榮,于今二十有餘年矣。枯荄而噓之春煦,坑窞而轉之袵席,節次推遷,緋玉盈室,華顯歷敡,珂馬載路,眷待逈出尋常,寵錫悉由中心,予知其有愚忠之敎,奬先父於故相登筵之日,此爲義理家人之諭,及賤臣理未闡,則得無違於先王秉執之意歟?保嗇失宜,則益思先王涵養之工,私意未祛,則益思先王恢廓之度,燕安之念或萌,則慄然懷懼,若先王之照臨,喜怒之發或差,則翻然回悟若先王之默牖,以至一動一靜,一云一爲,莫不以先王爲法,則聖德自然成就,志氣自然完粹,我先王德義之盛,庶幾復見於今,而於昭陟降之靈,亦必悅豫於上矣,此實中外臣庶日夜祈祝之切者也。以殿下之明聖,豈不念及于此?而一二近日事,乃反有不勝憂歎者,簪筆近臣,有違禮使,則大臣筵奏,實爲得體,而未聞有開納之敎,中批添書,大拂公議,則銓官疏語,亶出規箴,而未見有虛受之美,隄防由是而不嚴,義理由是而益晦,羸豕蹢躅之孚,寧不凜然而寒心乎?況今賊逋未獲,嶺嶠之憂虞猶深,邪說肆行,畿·湖之漸染尤極,此政君臣上下,一心聚精,蚤夜遑遑,誅討之中,常存毖頑之義,闢廓之際,克盡導正之方,使亂賊知懼,汚俗維新之時也。今玆一初淸明,萬目咸拭,而朝廷之法紀未肅,有司之玩愒益甚,凡厥施措,殊未有仰酬宵旰之憂,俯慰四方之望。臣愚無似,竊以爲慨然也。伏願聖明,澄省一心,基本萬化,敬奉三無,董飭百僚,于以整頓頹綱,振勵弊俗,丕闡遺謨,永固寶籙,宗社幸甚,臣民幸甚。臣無任云云。省疏具悉。所陳好矣,爾其勿辭察職。
卒哭祭親行敎是時,亞獻官領議政沈煥之,終獻官左議政李時秀,贊禮禮曹判書李晩秀,典祀官奉常正崔時淳,執禮副修撰朴鍾淳,執尊修撰尹益烈,大祝檢閱李存秀,祝史副修撰閔耆顯,齋郞校理金熙周,盥洗位兵曹正郞李敬裕,禮曹佐郞金魯範,爵洗位兵曹佐郞宋應圭,典籍權倚,亞終獻盥洗位,典籍申光軾,贊者引儀金東覽,兼引儀李儀逵,謁者引儀李英孝,兼引儀柳元傅,贊引假引儀林貞鎭·鄭在愼,祭監監察趙用鎭·權熀。
庚申十一月十八日丑時,上詣孝元殿,親行卒哭祭。入侍時,行都承旨南公轍,行左承旨李基讓,行右承旨金羲淳,左副承旨李貞運,右副承旨金履度,同副承旨曺允遂,記事官金啓溫,假注書呂東植,記注官承膺祚,記事官洪奭周,原任直閣金勉柱,檢校直閣沈象奎·金近淳,以次侍立訖。時至,左通禮跪啓請行禮。上具衰服,出齋殿幄次,贊禮前導以行。上入孝元殿大門東夾門,由東階陞詣板位。贊禮跪啓請跪俯伏哭,上跪俯伏哭,在位者皆跪俯伏哭。贊禮啓請止哭興四拜興平身,上止哭行四拜禮訖。執禮曰行奠幣禮,上詣尊所東向立。執尊者,擧羃,基讓酌鬱鬯,羲淳以瓚受鬱鬯。上入詣靈座前,北向立。贊禮跪啓請跪,上跪,在位者皆跪。公轍奉香,允遂奉爐跪進。贊禮啓請三上香,允遂,奠爐於案。羲淳奉瓚跪進。贊禮啓請執瓚灌地訖,履度,受瓚還置於尊所。羲淳,奉幣篚跪進。贊禮啓請執幣獻幣,上以幣授允遂,奠于靈座前,上出戶降復位。執禮曰,行初獻禮,上詣尊所,東向立。執樽者擧羃,基讓酌醴齊,羲淳以爵受酒。上入詣靈座前,北向立。贊禮啓請跪,上跪,在位者皆跪。羲淳以爵跪進。贊禮跪啓請執爵獻爵,上以爵授貞運,奠于靈座前。贊禮啓請俯伏興少退跪。大祝李存秀進靈座之左,西向跪讀祝文訖,上出戶降復位。亞獻官領議政沈煥之,終獻官右議政李時秀,以次獻爵如儀訖,降復位。贊禮跪啓請跪俯伏哭,上跪俯伏哭,在位者皆俯伏哭。贊禮跪啓請止哭,興四拜興平身,上止哭,行四拜禮訖,大祝,納神主如儀訖。贊禮李晩秀奏曰,今日望燎時,虞祭祝文,亦當竝爲望燎,而待朝上食時,同爲望燎,何如?上曰,依所奏爲之。仍詣望燎位,大祝,捧幣燎於坎。贊禮啓禮畢,仍前導以行。上還由東夾門以出,仍入齋殿幄次,公轍與承史及贊禮,入幄內。贊禮跪啓請改服。有頃,上改具布裹翼善冠·布袍·布裹烏犀帶,出幄次,由宣政門東夾門以出。左通禮跪啓請乘輿,上乘輿。藥房都提調李秉模,領議政沈煥之等,進奏曰,卒哭親行,勞動旣多,哀慕中聖體,若何?上曰,罔極矣。乘輿出延英門,入協陽門·宣化門還內。諸臣以次退出。
上在昌德宮。停常參·經筵。
朴吉源啓曰,明日常參·經筵,取稟。傳曰,停。
傳于朴吉源曰,禮房承旨馳詣景慕宮,奉審摘奸以來。
曺允遂啓曰,今此勅使上來回還時,京畿監司徐鼎修,摠戎使申大謙,廣州留守金思穆處,沿路禁辟軍調發事,祗受次,標信及兵符樻,請出之意,敢啓。傳曰,知道。
傳于南公轍曰,同副承旨許遞。
傳于南公轍曰,兵刑換房。
朴吉源,以山陵都監摠護使意啓曰,本都監區劃物力中,用餘錢七千兩,米三百石,還送壯勇營之意,敢啓。傳曰,知道。
曺允遂,以都摠府言啓曰,入直內三廳武兼禁軍及軍兵等,中日習射,限國恤卒哭間,啓請姑停矣。今則卒哭已過,今日爲始,入直內三廳武兼禁軍及軍兵等,當爲中日習射,而景慕宮冬享大祭齋戒相値,不得爲之之意,敢啓。傳曰,知道。
曺允遂,以兵曹言啓曰,今十一月二十日,文臣朔試射日次,而景慕宮冬享大祭相値,不得爲之之意,敢啓。傳曰,知道。
曺允遂,以備邊司言啓曰,卽見別軍職李溏書啓之下於都監者,勅使轎馬驚逸,至有招責首譯之擧云,不馴之馬,苟充入把,已難免不飭之失,而招責譯官之說,亦不登聞,尤涉疎忽,儐臣·道臣,竝從重推考,該驛察訪,事過後拿處,前路馹騎,各別擇立,勅使動靜,詳細修啓之意,令延接都監,更加嚴飭,何如?傳曰,允。
朴吉源,以迎接都監言啓曰,本都監公事郞廳訓鍊院主簿李玉鉉,有實故,今姑減下,其代,以訓鍊院主簿尹之謙差下,使之察任,何如?傳曰,允。
朴吉源,以迎接都監言啓曰,今此勅使時,通官及頭目等贈給,一依今春例擧行事,頃已草記蒙允矣。京畿·黃海·平安三道及開城府,春勅贈給物種數爻,今纔報來,別單書入之意,敢啓。傳曰,知道。
曺允遂,以御營廳言啓曰,卒哭已過,本廳軍兵等中日私習,當爲設行,而中日則齋戒相値,不得設行,私習依例擧行之意,敢啓。傳曰,知道。
上在昌德宮。停常參·經筵。
藥房都提調李秉模,提調金祖淳副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
朴吉源啓曰,明日常參·經筵,取稟。傳曰,停。
傳于曺允遂曰,大臣·備局堂上引見,傳于南公轍曰,政官牌招開政。
以漢城府坐不坐單子,傳于南公轍曰,未肅拜亞尹,許遞,今日政差出。
曺允遂,以都摠府言啓曰,今十一月二十四日,仁政殿親臨迎勅時,侍衛寶劍,不可不備員,而都摠管具敏和·李祖源,未肅拜,一員未差,副摠管李集斗·姜彝正·李儒慶,俱有身病,尹光普嫌不進,將不得備員,令政院,稟旨變通,仍令該曹,口傳差出,待下批牌招察任,以爲備員侍衛之地,何如?傳曰,允。
曺允遂啓曰,因都摠府草記,今十一月二十四日,仁政殿新臨迎勅時,侍衛寶劍,不可不備員,而都摠管具敏和·李祖源,未肅拜,一員未差,副摠管李集斗·姜彝正·李儒慶,俱有身病,尹光普,嫌不進,將不得備員,令政院,稟旨變通事,允下矣。合有變通之道,何以爲之?敢稟。傳曰,竝許遞。今日政差出。
有政。吏批,判書徐邁修進,參判曺允大牌不進,參議沈象奎式暇,行都承旨南公轍進。以尹行元爲承旨,趙鎭寬爲刑曹判書,朴宗京爲奉常正,權友仁爲樂安郡守,尹光普爲漢城左尹,承文正字李周奭,副正字金直。以上竝單付
兵批,判書金祖淳進,參判兪漢謨病,參議金載翼入直進,參知趙得永病,同副承旨曺允遂進。以吳載熙爲都摠管,任忠白爲曹司衛將,全大重爲五衛將,洪禹九爲忠壯將,朴震彧爲慶熙將,李信馨·宋寅煥爲景福將,崔碩良爲阿耳僉使,李貞坤爲馬馬海權管,上護軍趙尙鎭,護軍金羲淳·李基讓,副護軍金履度·曺錫中·李敬熙·金㷞·尹範衡。以上竝單付
兵批,再政。趙尙鎭·韓用龜爲都摠管,鄭大容·韓用鐸·申獻朝·李潤謙爲副摠管。
朴吉源,以禮曹言啓曰,傳曰,儒賢以先朝世室事仰請,而問於大臣禮堂,僉議詢同,卽爲擧行事,命下矣。告廟頒敎吉日,令日官全宗周推擇,則來十二月初三日爲吉云,遣大臣,宗廟永寧殿,同日曉頭,先行告祭,景慕宮孝元殿,一體告由,而頒敎行禮事,磨鍊擧行,何如?傳曰,允。孝元殿告由,當親行。
曺允遂,以兵曹言啓曰,在前迎勅習儀時,慕華館環衛軍,比正減數排立矣,今番亦依此擧行之意,分付訓鍊都監,何如?傳曰,允。
曺允遂,以訓鍊都監言啓曰,今十一月二十一日,迎勅習儀時慕華館環衛軍比正日減數排立事,自兵曹草記矣。環衛次,二百名將校十五人率領擧行,而事畢後,依例解送之意,敢啓。傳曰,知道。
曺允遂,以訓鍊都監言啓曰,今十一月二十一日,迎勅習儀時,闕內設布帳把守次,軍三十名,將校五人,門外屛門八十四處,設布帳犯守次軍二百八十九名,將校七十五人,竝除器械擧行,而事畢後,依例解送之意,敢啓。傳曰,知道。禁雜等節,各別嚴飭。
曺允遂,以禁衛營言啓曰,因迎勅都監移文,今此勅使前排大旗幟入京時,本營擧行回還時,摠戎廳擧行矣,依前例,大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門七十一處,哨官十五員,別武士九人,別騎衛十一人,騎士三十六人,京標下軍一百三十七名,嚴飭定送,率領把守,而所經屛門,則以布帳堅實防遮,別定將校四人,京標下軍三十名,竝爲除器械,另加申飭,嚴禁雜人,今月二十一日,習儀時,亦依此擧行之意,敢啓。傳曰,知道。
曺允遂,以摠戎廳言啓曰,因迎接都監移文,今此勅使迎送時,都監堂上前排巡視旗手二雙,令旗手五雙,軍牢七雙,燈籠手一雙,隨率軍五雙,自本廳別定,次知敎鍊官,自習儀日爲始,依例領送之意,敢啓。傳曰,知道。
朴吉源,以迎接都監言啓曰,卽接黃海監司牒報,則二大通官,自持來縷緋二十三疋,分排各邑後,邑名疋數,修成冊上送矣,邑名及疋緞數爻,謄書以入之意,敢啓。傳曰,知道。
朴吉源,以迎接都監言啓曰,卽接遠接使移文,則開閉門節次,在灣府時,雖以打鼓打鍾,援例知委沿路則開門時鼓一打,囉三吹,閉門時鼓三打囉三吹而打鍾一款,初不擧行云矣,敢啓。傳曰,知道。
敦諭經筵官金日柱,冑筵講學,怳若昨日,於焉之頃,萬事倐變,瞻望喬陵,穹壤莫逮,予寡昧沖年,嗣服丕承艱大之投,顧今學問,成就之工,德性薰陶之方,一日爲急而亦惟在於得人而已。當此之時,雖巖穴深藏之士,猶欲蒐羅,咸簉于廷。況爾卽予春邸舊僚也,先朝之所簡拔,寡躬之所深知也。此時講筵,捨爾其誰?予方切企待之心,爾豈無耿結之忱?玆敷十行之諭,爾須卽起膺命,以副予側席之望。
敦諭經筵官宋稚圭,惟予寡昧,煢煢在疚,今焉因山奄過,虞卒已畢,穹壤茫茫,靡所逮及,沖年求助,亶在林下讀書之士,爾以先正後裔,自先朝,已在旌招之列,素抱幼學壯行之志,想切報今之誠。況今啓沃之責,一日爲急,薰陶之方,得人是須,當此之時,捨爾其誰?玆敷心腹之諭,庸示虛佇之意,爾其追乃祖體國之意,念先王特簡之眷,母守東岡之陂,卽起幡然,以副予如渴之望以上左副承旨朴吉源製進。
草莽臣宋煥箕疏曰,伏以臣支離殘喘,未卽溝壑,忍作此行,誠甚頑矣。咫尺殯殿,僾然如承玉音,而天日之表,不可以復瞻,五內殞裂,穹壤靡逮,叨陪嚴廬,血涕先逬,深墨之容,哀毁之節,有未忍仰覩者。臣雖卽日告歸,步步回首,寸腸如割,來伏喬山之側,攀號廞衛之外,玄宮一閉,萬事都休。嗚呼天乎,尙忍言哉?昨伏奉慈聖敦諭,辭旨懇惻,至以出入經筵,輔我聖學,仰副大行朝眷眷之遺意爲敎,是誠我明聖聖母之於先祖臣時〈烈〉以諺書勉留之意也。臣惶隕悲泣,益不知攸措,縷縷期勉之辭,固非如臣無似,所敢承當,而狗馬之疾,感頓添劇,勢難趨膺,只當扶舁而還,違慢之罪,萬殞猶輕,瞻望雲天,踧踖悸懍而已。承宣之道塗相守,亦極惶悶,亟收偕來之命,俾得安意還鄕,區區之望。第臣於先朝,受恩報酬無階,蟻褥之賤誠莫遂,狐邱之微諒難回,今將歸死故山,而一縷未泯之前,願遂一言而退,敢有所罄忠獻言,仰冀聖明之澄省焉。竊惟帝王之有嵬德豊功,得以祀百世而不遷者,從古甚盛矣。苟其可爲不遷之祀也,則亦不必皆待其當祧之時而始議,如漢孝景元年,定孝文世室者是也。書云七世之廟,可以觀德,是在邦家,於不休哉?我朝列聖世室之盛誕,有以觀其德而可埒殷周之隆矣。今以我先大王德業之崇,而何可緩其世室之議也?洪惟我先王,以上聖之資,當君師之位,臨御二紀,治敎休明,遠法乎堯·舜之道孔·孟之學,而其所標準,必自朱子始,克闡精一之旨,丕膺繼開之責,窮天人性命之原,興詩書禮樂之敎,餘事文章,自成渾灝,所著述爲羽翼經傳者,亦多尋常惓惓於扶正學以熄邪說,明淑慝以靖世道,平日正大之規,純粹之行,皆可以模範百世。若其立仁義之道,使天理明而人心正,天敍勅而五典惇,則實惟繼述我孝廟志事,至於初元昭訓,揭如日星,一部明義,炳若春秋,振人紀於將墜,章大義於旣晦,惟功與德,誠無間然,其德義所孚,功化所被,環東土數千里,凡有血氣之倫,孰不有沒世不忘之思哉?嗚呼,尊尙德義,加隆廟儀者,允爲有國之縟擧矣。我先王不祧之禮,恐不俟百年而議定也。在昔肅廟朝,臣之先祖臣時烈,陳章建言,仰請孝廟世室,而遂定隆典。臣竊謂先王盛烈,克配聖祖,則是豈非今日所可仰述之大端乎?噫,臣祖當日之請,本欲卽發於禮陟之後,而以事體重大,未免因循,致恨不已,其所謂衰病沈痼,朝夕就木,終若不言而死,則負罪罔極者,此殆微臣如今情事也。伏願殿下,仰稟于東朝,俯詢於在廷,以爲闡美致隆之道焉,則臣雖伏妄言之罪,亦無所恨矣。仍伏念朱子於隆興之初,以天命人心眷顧蘄向之幾,講學窮理,修齊治平之要,陳勉於時君者,旣誠且懇,臣祖亦於顯廟初元,有所箴規,以冀誠心典學靜存精察,而俱載於先朝所編兩賢傳心錄之中矣。雖臣竭心腹而言之,何以加此?伏乞聖明,穆覽儼乎若乾淳大儒,日接燕閑,先臣文正侍筵討論,則其於緝熙光明之工,豈少補也哉?旅店曉燈,老淚如泉,僅收神精,冒瀆崇聽,揆分僭越,罪戾益大。臣無任云云。答曰,省疏具悉卿懇。先大王世室之請,詢于大臣,合議攸同,卿之追先以報,極爲感歎。傳心錄,當日監矣,待春和簉朝,是企是企。仍傳于朴吉源曰,此批答,遣史官傳諭。
獻納李東埴疏曰,伏以玄宮已閉,眞遊寢邈,流光已遒,卒哭奄過,痛隕靡逮,小大惟均。仍伏念臣夙罹險釁,蔑學寡識,而偏蒙我先大王拂拭之恩,坑坎而袵席,泥塗而雲霄,隨處庇覆,保有今日。臣之一毛一髮,其誰之賜?區區塵刹之願,惟有糜粉隕結,而忱誠淺薄,未賴岡陵之祝,命途奇窮,遽遭崩坼之變,俯仰冤號,此何人斯?哭望雲鄕,只恨一縷之頑忍歸伏田廬,徒增五內之摧裂,迺者夢想之外,薇垣淸銜,忽及於臣身,除旨遠降鄕廬,鄕里動色,召命踵臨,蓬蓽生輝,如臣螻蟻之微,何以得此於聖明一初之政也?淚擎華誥,哀感雖切,反顧情地,鐵限有素,固不敢揚揚彈冠,以爲冒進之計,而因山隔日,私義居後,遂未免章皇就列,冒沒膺命,蹲仍盤礡,已有日矣。今焉山陵克襄,忍見弓劍之永閟,木石至迷,終負鍼虎之下從,有臣如此,生亦何爲?惟當退塡邱壑,歌詠新化,以圖一半分追報之道,而況此臺端一步,卽臣天塹暫膺?雖緣事會,仍冒有關廉防,玆敢猥暴衷懇,疾聲哀籲。伏乞聖慈,亟命鐫遞,以安私分,不勝大願。臣今丐免,不宜贅及陳談,瀆擾於嚴廬之下,一段願忠之心,炳然如丹,不避僭越之罪,略效暬御之箴,惟聖明垂察焉。嗚呼,凡天下事,不進則退,不治則亂,蓋其進退之機,治亂之源,亶在於人主一心上矣。危微之間,進退係焉,操舍之頃,治亂判焉,可不念哉,可不愼哉?今我殿下,以夏啓英明之姿,値周成艱虞之運,煢煢在疚,萬機貽瘁,欒欒宅恤,千乘無樂,而幸賴我慈聖殿下,垂簾贊化,德符堯·舜,惻怛之敎屢降,而賓筵勤三接之禮,輔導之方備至,而經幄勗隻日之講,以至邱園干旄,敦召鄭重,有宋元祐之治,顧何以專美?天行朝盛德大業,彷彿復是於斯世,臣雖今日便死,亦無餘憾,而第臣過憂之忱,猶有所不能自已者,何也?纔經人神之震盪,宗社之安危在此,方當民庶之蘄向,世道之升降在此,我殿下苟於此時,不加意着力於精一上工夫,擇善固執,自强不息,則諒闇恭默之中,又安知無斯須間斷,寒曝交至之慮?嚴威之地,忠直難於盡言,哀毁之際,便侫易於投隙。伏願殿下,念玆在玆,審小大來往之機,炳邪正進退之漸,毋恃群龍之夭矯,深慮羸豕之躑躅,使我大行大王三十年精察固守之大規模大義理,嚴而又嚴,明而益明焉。若大修身典學之方,誠民勵俗之道,大僚十條之劄,閣臣三司之奏,已悉其綱領,如臣膚淺,無容加勉,而目今一陽初生,泰運將回,此正君子道長,小人道消之時也。肆我殿下,以天地之心爲心,亦不遠而復。向者銓官之處分也,霜雪雨露,不逾時日,繼寢洪樂佐除郡之命,如日之更,四方咸覩,凡今臣庶,孰不欣欣然相告?擧仰大聖人施措之明正光大,可以有辭於天下後世,我東方無强之休,其基於斯,而噫,彼一種背馳之類,抑獨何心?曲護逆孼,遽擬政注,必欲漫漶我義理,毁壞我隄防也。且以李謹事言之,乘國家不幸之會,售渠輩無嚴之習,跳出配所,直入京城,惟意偃便,晏若平人,而身爲道臣邑守,裒然坐視,恬不爲怪,是可忍也,孰不可忍也?言念國綱,已不勝懍然寒心,而私書又行,眞贓自露,此豈如謹家蟣蝨之屬,所可自辦者也,其自北而來也,守土之臣,旣無不知之理,設其不知,不知亦罪也。平時若嚴其防守,當此擧國哀遑之日,寧有是耶?重關複防,任其去來而莫之譏焉,是果孰使之然也?況其私書,亦非無中自生,脈絡所通,必有暗地指揮者在,而向來一臺章,旣出於明義理嚴隄防之意,則殿下,何不特賜允可,使公議獲伸,細輩知懼也,事係變異,不可仍置。臣謂拘囚罪人李謹,嚴覈得情,施以當律,前咸鏡監司具㢞,前甲山府使宋翼孝,更如屛裔之典,以嚴法紀,斷不可已也。噫,今番嶺獄,何其疎虞之甚也?藉弘遠陳疏之說,假王敦稱兵之謀,卜夜擧事,嘯聚狼藉,指日犯都,排鋪爛熳,其禍心之醞釀,凶圖之糾結,決非一朝一夕之故,而王章太寬,盤覈未竟,亂根自在,網漏尙多,其爲國家深遠慮,當復如何?至若胤宗,則以劇賊親叔,目見凶悖之擧,少無驚動之意,陽若禁止,陰懷觀望,此可謂在家不知乎?僅免隨坐之律,旋出萬億之招,其平日綢繆之跡,伊夜唱和之狀,已不可掩,而況彼萬億,亦一凶逆之奴屬,參聽豕突之謀,助成鴟張之勢,甘與永太,同作前茅,而及其發捕,肆然逃躱,其爲景·昱之心腹,玄慶之倀鬼,尤灼灼明矣。此等凶醜之徒,豈可付之道臣,遽然酌處,有若尋常罪囚之草草勘斷者然哉?金吾諸臣之執藝覆難,亦出公憤,而批旨不下,懲討莫行,此尤輿情之萬萬抑鬱者也。且玄慶,卽不過籠禽瓮鱉,而督捕數月,尙未調得,如彼鎭閫,又將焉用?國綱所在,亦不可無飾。臣謂嶺獄時囚罪人胤宗·萬億等,竝令王府,拿來設鞫得情,快正典刑,該道左兵使李喆運,右兵使閔光升,先施譴罷之典,以警諸路宜矣。臣無任云云。省疏具悉。首陳事,當留意,前北伯等事,已經勘處,嶺囚設鞫事,不允。左右兵使事,姑觀來頭爲可,爾其勿辭察職。
庚申十一月二十日午時,上御熙政堂。大王大妃殿垂簾,藥房入診,大臣·備局堂上引見入侍時,都提調李秉模,提調金祖淳,副提調南公轍,假注書呂東植,記事官李存秀·洪奭周,檢校直閣金近淳,右副承旨曺允遂,假注書李允謙,事變假注書趙晉和,領議政沈煥之,左議政李時秀,右議政徐龍輔,禮曹判書李晩秀,左參贊韓用龜,行大護軍趙鎭寬,吏曹判書徐邁修,漢城判尹李祖承,戶曹判書李書九,禮曹參判尹行恁,行護軍申大顯·申大謙·李漢豊,掌令閔慶世,副校理洪受浩,醫官金孝儉·李敬培·朴春源·李惟鑑·玄必采·吳千根·朴烇·趙宗協,以次進伏訖。秉模等曰,昨今日氣猝寒,聖體候,若何?上曰,一樣矣。秉模曰,寢睡·水刺之節,亦何如?上曰,一樣矣。秉模曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。秉模曰,醫官待令,診察,何如?上曰,不必入診矣。仍下前贊成宋煥箕上疏命允遂讀奏,允遂讀未半,更命公轍讀之。公轍讀奏訖。上曰,儒賢以先朝世室事,陳疏仰請,大臣禮堂,詳覽原疏後,各陳所見,可也。秉模曰,七廟觀德,古之義也。惟我先大王二紀間,治化,上配唐虞,下軼三代,豊功丕烈,盛德至善,史不勝書,而義理炳日,垂範萬世,如臣拙訥,豈敢形容萬一乎?儒賢之疏,闡揚而發揮之,仍以世室爲請,庶可以少副臣民於戱沒世之思誠,不勝摧咽讚歎之至,預定之規,亦有見於前史,而先正臣宋時烈昔所仰請者,卽是我朝故事,惟願仰稟慈聖俯詢諸臣而允從焉。煥之曰,世室所以崇德而尙功也。惟我先大王,盛德可以侔舜·文,丕功可以較禹·湯致學問之極工,則盡性盡倫,爲準於東海,闡義理之至微,則一言一行,垂範於後世,此猶臣等所得於鑽仰之餘者,而若夫體天地之心,而深仁浹群黎之肥髓,秉春秋之法,而大義炳千古之袞鉞,則之德之功,奚止觀於七世之廟而已哉?今儒賢之所請,實追先正臣文正所以畢忠於孝廟之故事也,其意甚可感,而抑又先獲臣等之心於終事之際矣。惟願殿下,仰稟慈聖,仍令禮官,亟擧盛典焉。時秀曰,惟我先大王聖德侔天地,大義炳日星,可以上軼唐虞,奚但觀德於七世之廟哉?環東土含生之倫,惟願亟擧世室之盛典,以少慰其於乎不忘之思。今者儒賢疏請,伏承前席之俯詢,誠不勝攢祝摧咽之至。伏望仰稟東朝,卽爲允從焉。龍輔曰,先大王豊功盛德,軒天地耀日月,有非如臣拙訥,所敢形容萬一,而臨御二十五年之間,深仁厚澤,淪浹一世,赫業大義,昭垂百代,環東土大小臣庶,莫不親賢樂利,擧切沒世不忘之思,儒賢以先正之孫,追述先正,闡揚聖朝之故事,有此疏請,此非儒賢一人之言,卽一國臣民之至願,非但一國臣民之願,卽天下萬世共公之論,臣於此,無容更達矣。晩秀曰,我先大王盛德深仁,赫業大義,堯·舜三王以後所未有,以臣拙訥,何能形容萬一,而世室之預定,非但歷代之令典,實我列聖朝故事,儒賢疏請,卽天理人情之所當然,合於天理,順於人情,禮之所由本也。仰稟慈聖,亟降成命,以光聖孝,以隆邦禮,以慰八域臣民沒世之思,臣之望也。行恁曰,三代以後,以君兼師,德配堯·舜,學如孔·孟,明天理淑人心,範圍天地之大,蓋不足以形容,尊爲世室百世不遷,丕有以慰我烝黎於戱不忘之思,卽擧國大同之論也。況我朝,自有典章,先正之所以陳於聖朝者,儒賢繼之於今日乎?伏願仰稟東朝,亟擧縟儀焉。上曰,已仰稟,當下敎矣。出擧條大王大妃殿下敎曰,先大王盛德大業,考之往牒,亦所罕有,而義理秉執之嚴正,尤可以俟百世而不惑,定世室之禮,業欲詢問於諸臣,而儒賢之疏,適到於此時,今筵歷詢,諸臣所奏,亦同然一辭,更安容他議乎?待大殿下敎,卽爲擧行,可也。上命書傳敎曰,儒賢,以先朝世室事仰請,而問於大臣禮堂,僉議詢同,卽爲擧行。秉模曰,伏奉傳敎,盛典載擧,先大王盛德至善,克盡闡揚之道,擧國臣民於戱不忘之思,亦可以少慰,臣實爲宗國萬幸矣。煥之曰,擧國臣民顒望之餘,玆因儒賢之疏,聖敎特下,縟禮誕擧,不勝萬幸矣。時秀曰,今玆盛典之克擧,庶可以少伸靡逮之痛,而一邊慶幸,一邊掩抑,不知所以仰達矣。龍輔曰,縟禮載擧,盛烈冞光,實萬萬慶幸矣。晩秀曰,先大王定世室之禮,卽爲擧行事,命下矣。宗廟永寧殿·景慕宮·孝元殿,擇日告由,頒敎八方,何如?上曰,依爲之。出擧條仍命書前贊成宋煥箕疏批,公轍承書讀奏,上曰,次對爲之。煥之曰,承襲奏請使賞典,旣有列聖朝已例,今番亦當依丙申例擧行。銓曹所在各年謄錄,睿覽後,別下傳敎,似好矣。上曰,依此爲之。煥之曰,今番領府事使行,旣已竣事而回,以其異於他時之故,論賞一款,雖不得按例擧行,而係是先朝所承命之事,且其事體至重,不可置之勿論,一依己卯已例施行,或用之次賞典,未爲不可,取考各年謄錄後,上裁似好矣。上曰,依此爲之。秉模曰,臣聞僚相所奏,實無以爲懷矣。臣等旣奉先大王之命,莫重封典,旣已竣事,若復命於六月以前,而蒙被恩賞,則其爲萬萬榮幸,當如何哉?而緣臣無祿,乃反命於殯殿,雲鄕杳邈,心胸抑塞,今聞論賞之奏,尤不任摧咽矣。煥之曰,自今經筵之講,將日開矣。玉堂宜先備員館錄從近爲之。以選文學之士,經筵官宋稚圭·金日柱,亦下諭致其幡然,常入講席,俾輔聖學緝熙之工,何如?上曰,依爲之。出擧條仍敎曰,敦諭則承旨中製進,可也。煥之曰,先正臣文正公宋時烈,道德功烈,爲百世之儒宗,英廟初元,首先賜祭,先朝亦爲仰述,便成典憲,玆敢仰達矣。上曰,依爲之。出擧條煥之曰,今當有謝恩使行,賜祭謝恩,賜諡謝恩,冊封謝恩,此三起有方物,方物移準及使臣賜食謝恩二起,無方物云,已例皆然,依此磨鍊事,分付該曹,北京禮部勅使差送及儀物裁減回咨,盛京禮部勅使差送回咨,竝爲順付於使行事,分付該院,何如?上曰,依爲之。出擧條煥之曰,行刑曹判書趙尙鎭,聞有實病,不得行公,詞訟劇地,文案積滯,甚可悶,今姑許遞,何如?上曰,依爲之。出擧條煥之曰,平海一郡,今歲關東之被水尤甚處也,俵災雖已訖,開春築堰之役,賙濟之政,不可付之生手云。時郡守權晙拿處之罪,分揀,以責來效,何如?上曰,依爲之。出擧條煥之曰,健陵節祀及朔望獻官,以大臣重臣,與從二品中閣臣及曾經亞銓人,通融差遣之意,分付該曹,何如?上曰,依爲之。出擧條煥之曰,卽見咸鏡監司李秉鼎狀啓,則以薦新及朔膳生文魚·生大口魚,每於十月初一日封進,自是定式,而每致冬暖之時,則或至數三次退限,海戶之中間浮費,退限與封進,少無異同。取考本道,各朔封進之例,則正月朔膳物種中,生黃魚,每於十月封進,以其産節而然也。今亦依此例,十月令薦新及朔膳封進,以十一月初一日封進,永爲定式事,令廟堂稟處矣。依狀請施行,何如?大王大妃殿下敎曰,十月初一日所封者,以十一月初一日封進,則其間一朔退限矣。朔膳封進之遲速姑舍,莫重薦新物種,退一朔封進,事體亦涉未安,未知何如。煥之曰,道啓謂有已例,故玆已仰稟,而伏奉慈敎,實仰重祀典之聖意,萬萬至當,關問於該道,從後稟處矣。大王大妃殿下敎曰,一朔退限,有違當月薦新之禮,更問於道臣後稟處,可也。煥之曰,此咸鏡監司李秉鼎狀啓也,以爲臣營及南北兵營所管,今秋親騎衛武學都試,按例設行,而氷路馳射,其勢末由,退行合設,亦有已例,姑爲停止,待明秋合設事,請令廟堂稟旨分付矣。此亦依南漢都試例,許施爲宜。外此諸道監兵水營及防禦使處,一體分付,何如?上曰,依爲之。出擧條煥之曰,卽見廣州留守金思穆狀啓,則以爲臣營守堞軍官,今秋等都試及馬兵都試,在前或有過期未行之時,則退年合設,已多其例,待明年春等,合設事,令廟堂稟旨分付矣。文武大小科試,例於卒哭後擧行,而見令隆冬,衝寒赴試,合有軫念之方,依狀請許施,守·摠兩營,不可一爲一否,亦令依此擧行事,分付摠戎使處,何如?上曰,依爲之。出擧條煥之曰,此咸鏡監司李秉鼎狀啓也,以爲本道各邑大同一年所捧,每多不足,逐年加用,少不下四五百兩,而至於今年,則皆是別下故,各邑大同,已盡無餘,若不趁卽矯捄,則末流之弊,必將及民,營賑穀中,折米二萬石,劃出作錢,參量分俵於大同最不足之邑,存本取殖,添補用下,無論某邑,當年用下,或有加下,則待其利殖稍裕,次次報急,切勿犯用本錢事,定式施行,而營賑穀數少之邑,則三衙門與常賑,散在穀,隨其所有,推移取用後,以有裕處,相換代報事,請令廟堂稟旨分付矣。北路各邑大同不足之弊,誠如道臣所論,而劃出糶糴之穀,添補於大同庫,事面亦甚,如何?分付道臣,可合矯救之策,更爲別般商度,從後登聞後,稟處,何如?上曰,依爲之。出擧條時秀曰,三都監儀軌,今方擧行,而殯殿都監,國葬都監,物力不足,以山陵都監用餘錢中,限五百兩劃給,使之分排取用,何如?上曰,依爲之。出擧條龍輔曰,春間,以奉常寺位田事,因內農圃內官手本,有査實稟處之命,自本寺,卽爲草記,未及承批。聞月前農圃內官,又爲手本,謂以本寺庫直之不爲納稅,至於移法司科治云。蓋其本事旣已草記,則毋論屬此屬彼,惟當恭俟朝家之處分而已。今乃不待結末,肆然手本,事體所在,誠極可駭,當該內官,令該府拿處。且以位田事言之,本寺之筵稟買得,果爲丁寧,而事在年久,文券不明,如是相持,徒傷體貌,均是公田,何論彼此?且其都數,本甚零瑣,不須持難,原田屬之農圃,而本寺所用菁根,係是祀享之需,不可減縮,更令度支,量宜買取,何如?上曰,依爲之。出擧條晩秀曰,各陵享事,禮成後,獻官奉餕餘,親呈政院以入,乃是先朝定式,而山陵朔望祭,異於節享,餕餘勿爲封入,大臣獻官時,大祝替奉以來,似合事宜,故敢此仰達矣。上曰,依爲之。出擧條晩秀曰,因山禮成後,香炭山位田擇定,卽各陵前例也,健陵香炭山位田,令該曹考例擇定啓下,何如?上曰,壯營屯土中,移劃可也。出擧條晩秀曰,式年大小科,今將擇日啓下,而登極慶增廣,明春當稟旨設行矣。式年則以明秋退行,何如?上曰,依爲之。出擧條晩秀曰,卒哭後大小科試,例皆設行,京中陞補學製及各道公都會,當依例爲之,而見今臘月不遠,恐難及期磨勘,係是科試,下詢大臣處之,何如?上曰,大臣之意,何如?秉模曰,卒哭後,大小科試,禮所許設,則此雖微細之課試,依例趁限設行,似好矣。煥之曰,外邑都會之試士,開場三日,則畢試不甚難矣。京中泮庠之科,排日計抄,或連日開場,歲前猶可爲,而此亦國朝作士之舊規,則不可廢也,申飭京外,俾卽設行,似好矣。晩秀曰,大臣之意,旣以爲當行,陞學及公都會,限內設行之意,分付,何如?上曰,依爲之。出擧條用龜曰,國恤因山後,譜略修正,乃是應行之例也。先大王諡號·廟號·陵號·春秋·在位年紀及當宁御諱·冠禮·冊禮,嗣位年月日,竝爲紀載於譜略及國朝御牒,大王大妃殿·王大妃殿位號及當宁八高祖圖,王大妃殿八高祖圖,嘉順宮八高祖圖,亦當一體修正矣。謹考謄錄,則或設廳擧行,而多有自本寺修正之例,今番則何以爲之乎?上曰,自本寺,待明春擧行,可也。出擧條用龜曰,先朝乙卯,追躋桓祖大王·懿惠王后於永興本宮,而譜略紀載,有待後日修正時擧行之敎矣。依英廟朝辛卯年肇慶廟位版奉安後紀載之例,今番譜略及御牒修正時,一體擧行,何如?上曰,依爲之。出擧條用龜曰,先大王子孫錄行,翁主當一體紀載,而係是封爵前,何以擧行乎?上曰,仰稟慈殿後,更當下敎矣。出擧條用龜曰,國朝御牒修正時,書寫官一員,校正官一員,宗班中依例差出,而譜略跋文,大提學當撰進,令政院稟旨擧行,何如?上曰,依爲之。出擧條大王大妃殿下敎曰,譜牒子孫錄中,翁主封爵事,自先朝欲徐徐爲之,姑爲遲待似好,大臣之意,何如?秉模曰,先朝聖意,旣有所在,凡事舒遲,實爲穩好,慈敎誠至當矣。煥之曰,今伏承慈聖,以先大王遺意爲敎,推以物理人事,允爲至當矣。晩秀曰,先朝聖意旣如此,姑徐之慈敎至當矣。龍輔曰,先朝聖意旣如此,無容更達矣。大王大妃殿下敎曰,諸議皆如此,當姑徐爲之,以此擧行,可也。出擧條邁修曰,今朔爲始,當爲儲窠,而若出群守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條邁修曰,禮賓寺直長金是瓚,今春以璽院郞,身病甚重,自臣曹請遞矣。特蒙大行朝軫恤之恩,換差見職,而其病勢日漸增劇,雖欲强策,誠末由。呈狀乞遞,已至數次,雖非緊務,半歲瘝曠甚悶,而有不敢循例草記,故敢此仰達,是瓚職名,姑爲改差,何如?上曰,依爲之。出擧條邁修曰,登科十年,一未着帽人,都政收用事,有命矣。李履熙則月前大政,已拜典籍,李毅遠,則待闋服,當爲付職,而柳櫰則係是芸閣參下矣。自臣曹別無可令收用之窠,故敢此仰達矣。煥之曰,今聞吏曹判書徐邁修所奏芸館參下人柳櫰,登科二十年,尙未付職故,雖已過十年陞六之限,無區處之道云。此等人,以登科年久,特爲六品職調用,恐亦無妨矣。上曰,依爲之。出擧條書九曰,守侍陵官以下,宣飯米太,以附近邑田稅劃給事,載在定例,故方以龍仁·安山·振威·南陽等邑田稅,磨鍊劃付,使之直納,而在前自京倉輸送時,陵所下屬,點退濫捧,爲弊多端,倉屬猶不能支堪云爾,則外邑直納之際,其所誅求,尤當軫念,行用斛斗,以臣曹所在鍮斛斗,較正下送,俾爲從弦捧上,毋或科外侵漁,或出擧條申飭,而四邑田稅輸納之意,似在歲末。至月臘月兩朔條,則以華城某樣穀,爲先推移以送,後從便充報,恐合事宜,故敢此仰達矣。上曰,依爲之。出擧條書九曰,殿宮年例甲小次,今方磨鍊,而王大妃殿甲小次,因受敎,昨年以前,則以九分一磨鍊矣。今則事體有異,當依定式,以六分一磨鍊,故敢此仰達矣。上曰,依前,以九分一上下,可也。出擧條書九曰,勅使接見時,御前銀器皿,例自尙方,措備待令矣。今番茶禮,有異常時,銀匙筯外,竝以磁器擧行,何如?上曰,依爲之。出擧條諸宰中,更無稟事者。允遂曰,臺諫進前。慶世曰,請泰安郡投畀罪人申耆,亟施島配之典。措辭見上上曰,亟停勿煩。出擧條慶世曰,請命吉諸子散配,依前擧行之意,分付該府,絶島遠配之啓,亦竝允下。措辭見上上曰,亟停勿煩。慶世曰,請正法罪人鏔,亟施孥戮之典。措辭見上上曰,亟停勿煩。出擧條慶世曰,孝元殿三虞祭時,祭監監察權熀,以爲諸執事請入侍,祝史具得魯不卽入來,莫重祭享,將不及時,至於改塡,以弘文館入直金熙周後入來參班,事甚未安,不可無警責之道云。臺諫呈課旣如此,則不可置而不論,請祝史具得魯,拿問處之。上曰,依啓。出擧條允遂曰,臺諫傳啓,事體莫嚴,而掌令閔慶世,擧措顚錯,奏語荒雜。至於笏記展讀之境,大損臺體,事甚未安,推考,何如?上曰,依爲之。出擧條慶世曰,臣離違闕庭,十有餘年,今登筵席,神精怳惚,奏對生疎,至被承宣請推之擧,其何敢晏然於臺次乎?請命遞斥臣職。上曰,勿辭,退待物論。慶世先退。允遂曰,行公諸臺之不待請牌,循例入參於賓筵,曾有先朝定式,而今日次對,掌令閔慶世外,無一人入來,揆以事體,誠爲未安,行公諸臺,竝推考,何如?上曰,依爲之。出擧條仍命承旨就座,命退,諸臣以次退出。
上在昌德宮。停常參·經筵。
朴吉源啓曰,明日乃是小寒,自明日日暖間,視事頉稟之意,敢啓。傳曰,知道。
朴吉源啓曰,來二十五日,朝參日次矣,敢稟。傳曰,停。
李光益啓曰,合辭方張之時,兩司無詣臺之員,事甚未安,引避退待,陳疏外呈告人員,竝卽牌招,何如?傳曰,允。
李光益啓曰,行大司憲李敬一,持平韓翼鎭·高廷鳳牌不進,執義未差,掌令閔慶世,引避退待,李安默陳疏入啓,監察茶時之意,敢啓。傳曰,知道。
南公轍啓曰,行左承旨尹行元,今日不爲仕進,卽爲牌招,何如?傳曰,許遞。今日政差出。
朴吉源啓曰,卽者檢閱李存秀,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
全羅右水使金爔下直,長弓一張,長箭一部,片前一部,筒兒一筒賜給。
以內官金應齡拿處傳旨,傳于徐有聞曰,奏御書字,焉敢省畵書之乎?當該注書汰去,捧納承旨遞差。
李允謙汰去,代以兪應煥爲假注書。
傳于南公轍曰,冊封奏請正使領議政李秉模,廐馬一匹面給。副使行護軍李集斗,書狀官朴鍾淳,竝加資。譯官嘉義金在和,嘉善洪宅福,折衝尹甲宗,先來譯官前正李時觀,軍官前萬戶南有憲,前僉使金寅哲,竝加資。上通事以下,依庚辰例捧傳旨。
傳于南公轍曰,告計兼請諡請承襲奏請正使綾城尉具敏和子弟中一人,六品職除授,奴婢七口,田三十結,副使行護軍鄭大容,加資,奴婢五口,田二十結,書狀官張至冕,加資,奴婢四口,田十結賜給,堂上譯官金倫瑞等五人,別啓請譯官金在和,竝加資,奴婢中一口,田三結賜給,上通事二人,質問通事一人,淸譯一人,押物通事一人,先來軍官二人,竝加資,正·副使·書狀·軍官及其餘譯官·書寫·醫員,依丙申例捧傳旨。
傳于南公轍曰,政官牌招開政,卽爲下批。
以吏曹參議沈象奎,牌不進罷職傳旨,傳于南公轍曰,只推。
有政。吏批,判書徐邁修進,參判曺允大牌不進,參議沈象奎牌不進,左副承旨朴吉源進。以李光益·金履度爲承旨,李顯道爲司諫,李基憲·李東萬爲持平,金孝秀爲獻納,李重蓮·宋文述爲正言,金珩吉爲禮賓直長,行護軍李集斗,今加資憲,鄭大容今加嘉義。副修撰朴鍾淳,執義張至冕,今加通政。嘉義金在和,今加資憲。嘉善洪宅福今加嘉義。前正李時觀,前萬戶南有憲,前僉使金寅哲,今加通政。資憲金倫瑞,今加正憲。嘉義尹春咸,今加資憲。折衝金在洙·劉學基·趙益洙,今加嘉善。資憲金在和,今加正憲。,前主簿金景瑞,前判官玄淇,前正朴鴻逵,前主簿洪益喆,前判官崔道完,副司果具泓·愼出身·尹永基,以上今加通政。
兵批,判書金祖淳病,參判兪漢謨病,參議金載翼入直進,參知趙得永病,右副承旨李貞運進。同知單宋寅煥,僉知二單李信馨·洪禹九,護軍尹行元·徐瀅修,副護軍曺允遂,副司果柳櫰。
朴吉源啓曰,今日迎勅習儀時,捧勅官副司果金孝眞,初不待令,以致臨時代行之擧,事體所在,誠極可駭,所當重勘,而本院請推之外,無他可施之罰,何以爲之?敢稟。傳曰,拿處。
金履度,以備邊司言啓曰,今日迎勅習儀時,東西班參班者絶少,東班則正卿只有一人,亞卿闕班,而西班則從二品爲班首,其外武宰,只數人,班不成儀,事未前有,揆以朝體,極爲未安。情病實故之外,不參人員,令政院,捧現告爲先施以從重推考之典,來頭迎勅時,一齊參班之意,更爲申飭,何如?傳曰,允。
徐有聞,以司饔院茶禮廳提調意啓曰,今番勅使,接見茶禮時,御前擧床差備,以堂上武弁有膂力者,自兵曹,抄送本廳,以爲取才後擧行之地,而抄送人中前五衛將朴宗和,屢度催促,終不來待,跡涉規避,萬萬駭然,令該府拿問嚴處,何如?傳曰,允。
金履度,以御營廳言啓曰,因司僕寺報來,箭串場內捉虎事,定將校率領砲手,今月十六日,出送行獵矣。大虎一頭,捉得於忘憂里峴近處,故謹此封進,而虎旣捉得,客使近京,仍爲撤還之意,敢啓。傳曰,知道。皮張,卿處賜給。
大提學洪良浩疏曰,伏以流光迅邁,因山奄過,雲日之光華永閟,喬山之弓劍莫攀,天地茫茫,叫號靡逮。仰惟孝思皇皇,益復廓然,臣以先朝舊物,老而不死,忍見崩坼之變,未遂下從之誠,冥然視息,呼天拊膺,尙寄地上,而乃於代撰之役,不能自效,聲罪之言,發於臺閣,殆非人理所堪,常情所及,臣於是,五內震剝,直欲刳心自明,而幸伏蒙容光之明,無微不燭,昭晣之敎,至再愈勤,臣是何人?蒙此曠絶之恩,瞻天頓地,不省攸報,方將收回驚魂,略控衷懇,仰伸感結之忱,冀蒙斥退之恩矣。乃者憲臣李安默之章,踵而又起,加以厭說之目,驅之罔赦之案。噫,臣老聵無狀,忱誠雖竭,而文字不能取重於世,事實已暴,而言語猶未見孚於人,莫非命也。只自撫躬悼痛,尙何忍復擧莫嚴莫重之事,要以自辨而仰煩深墨之中,重慽我聖情也哉?惟當呑聲囚舌,走入窮山,形影與世相絶,庶可爲自靖之道而已。抑臣有區區悲冤之私,如臣無似,服事先王,于今數十年矣。荷特達之知,受罔極之恩,而莫報於塵刹之微,蔑效於終事之重,人之爲言,殆不忍聞,瞻仰昊天,啜泣無從,情跡危蹙,屛伏荒郊,玄宮永閉而未展執紼之誠,殷禮已畢而自阻駿奔之班,臣分絶矣,人理滅矣,將何以擧顔對人乎?未死之喘,凜凜垂絶,職名之虛縻,如添一病,臣之情事,其亦窮且慽矣,玆敢抆血構辭,哀鳴於嚴廬之下。伏乞聖慈,矜臣悲苦之情,亟削臣文苑之銜,以安賤分,仍賜不肖之身,刊去朝籍,俾得優遊田里,以終餘齒,天地生成之澤,隕結是期,臣無任云云。答曰,省疏具悉。人言不必多辨,卿其勿辭行公。
掌令李安默疏曰,伏以臣日前一疏,是豈可已而不已者耶?蓋以情勢未曾一陳,而廉防有難冒膺,故略擧顚末,有所辨暴,庶冀天日之俯燭,獲遂鞶禠之私願,及承批旨,未蒙允許,臣之情私轉益惶隘,實不知措躬之所也。不意玆者,徐有隣之疏又出,而詆誣益無遺矣。噫,臣豈有意於斷斷哉?誠以義理不得不明,陳暴在所當悉,故溯源據實之論,自爾歷擧矣。其所對辯之辭,狠怒憤恚,滿紙詬辱,欲與辨說,則誠呶呶不足汚耳。第其義理貿換處,有非臣一己之私,亦安得不之辯乎?渠疏中以其壬子疏,懲討闡揚,盛爲鋪張,此果然矣,其義理誠至重且大,若能眞箇懲討,眞箇闡揚,則豈非可尙者乎?但其義理實是明義錄義理,而先大王旣以徐有隣兄弟,於明義錄義理,別無樹立爲敎,則渠雖曰懲討,曰闡揚,而皆虛僞而非眞正也。臣所以辯其背馳者,正以其跡則雖然,而其心則不然故耳。不然則以先大王隱惡揚善之聖德,於士類諸人,則皆許其秉執,而獨於有隣,未或奬許,至以無樹立爲敎,何也?知臣莫如君耳。淵鑑平日,豈無心術之俯燭者,而聖度包涵,不欲以其跡而疑其心故,閟宮筵敎中,上下段辭旨,各有所存矣。噫嘻,方其投合之時,則以龍斷伎倆,敢售挾雜之計,甘爲其後殿,到今窺覘望絶之後,始乃曰喧聒,曰痛斥,隱然以義理自居,而先大王日星之敎,視之若無者,甚矣。其無忌憚也,不待費辭多辨,而其所許多張皇,皆沒着落,臣何必逐條較詰也?至於以臣丁巳政院仰對之事,欲引爲把持之資,此又不滿一哂,臣請詳陳之。蓋臣仰對之時,以司謁口傳下敎曰,事關莫重,有難以文字煩陳,以口奏仰對,爾疏中句語,旨意,何如?臣對曰,徐有隣兄弟,於乙丙諸賊懲討之事,旣無樹立,又於至嚴至精之大義理,無所闡揚,隨時投合於異論紛起之時,欲爲三窟自全之計,臣所謂背馳義理者此也。至於壬子疏,欲爲渠樹立之計,則此一款,豈有參差之論乎?伊時承旨申耆,傳于司謁,則司謁聽而入達,其轉奏之際,未知果如何措辭,而及伏承下敎,若曰渠旣以重臣,壬子疏有樹立,有闡揚云爾,則其無異論可知,使之退去,仍命登諸日記,臣遂退出而未知日記翻載之辭,一如臣所仰對,而能無差爽否乎?抱此抑鬱,積有年所矣,今以彼疏所引而見之,則謂以上半節,掇拾渠疏中餘論,有所詆斥,而下半節,以重臣壬子疏,則旣有樹立,又有闡揚,臣豈有參差之論爲言云云。始知日記所載者,如是而失實多矣。此有易辨者,上半節,旣曰於乙丙,旣無樹立,又於大義理,無所闡揚,投合異論,欲爲三窟自全之計,而乃於下半節,無措辭,直曰有樹立有闡揚者,言下矛盾語脈不連,世固有失其所守者,或言不從心,苟不至於病風喪性,則未或有這樣言也。其所差爽,未知誰任厥咎,而其將以此爲信蹟而傳之永久耶?臣對之失實,固不足恤,但所惜者義理之傳訛也,記載之無徵也,然執此而欲爲渠淸脫之資,則多見其疎且謬矣。蓋臣論斥之意,已悉於上半節,則下款云云。毋論失實與不失實,此豈足爲藉口之端乎?嗚呼,十數年間,世道之日漸陷溺,俗弊之轉成膏肓,實此人爲之祟耳。竊據權要,詿謬人心,種種病敗,其本皆原於此,夷甫之誤蒼生,有不足喩其禍也。臣不自量力,妄進一疏,未効拔本塞源之功,徒增積憾取怨之害,而五六年來,士趨俗尙,又已落下幾層矣。臣尋常痛恨,每欲一暴衷懇,而未得其便,千萬夢寐之外,遽遭崩坼之變,山哀海咽,萬事霣廓,夫豈他念之暇及?而惟是義理之未明,俗弊之難矯,此實先朝未卒之事,則爲今日臣子者,惟當明目張膽,垂涕而道,以效古人追先欲報之誠。且況臣,宜暴未暴之事,結轖心腔,終難泯默,迺於丐免之章,有所陳列矣。及見彼疏,以不陳於前而陳於今日,爲一驅勒之資,極口搆捏,恣意醜辱,人之無倫,胡至於比?設如渠言,則其未及陳暴於先朝者,獨不可陳暴於殿下乎?臣非欲區區對辨,而第臣官忝臺省,未效覈奸之義,徒貽取辱之羞,自來情勢之外,又添難冒之一端,因仍蹲據,斷無是理,玆敢申控血懇,冒入文字。伏乞聖慈,特垂鑑諒,亟賜鐫改,仍治臣瀆擾之罪,以警具僚焉。臣無任屛營祈懇之至云云。答曰,省疏具悉。記注在矣,爾其勿辭察職。
檢閱李存秀疏曰,伏以臣母,自經今秋大病以後,元氣澌綴,榮衛換脫,雖於病已之後,猝不可望爲完人矣。尙此滯留於無異客中之地,居處齟齬,食飮不適,又當嚴沍,宿疾挾感而復添,寒熱交作,而頭疼隨劇,積氣上升,而轉側不得,臣得聞此報於昨夜門鑰已下之後,方寸煎灼,廻徨罔措,忙呈短章,待曙徑出瀆撓之誅,擅離之罪,實無所逃。伏乞聖明,亟遞臣職,以便救護,仍治臣罪,以肅朝綱焉。臣無任云云。答曰,省疏具悉。爾其勿辭救護。
上在昌德宮。停常參·經筵。
李光益啓曰,合辭方張之時,兩司無詣臺之員,除在外引避退待外,未肅拜呈告人員,竝卽牌招,何如?傳曰,允。
李光益啓曰,行大司憲李敬一,掌令李安默,牌不進,執義·持平二員未差,掌令閔慶世引避退待,監察茶時之意,敢啓。傳曰,知道。
徐有聞,以奎章閣意啓曰,內奉先朝御眞,移奉于華城府,吉日,以來月初旬間,推擇事,命下矣。令日官池景喆,推擇,則來十二月初六日辰時,十七日卯時俱吉云,以何日時擧行乎?敢稟。傳曰,以初六日爲之。
南公轍啓曰,吏曹郞廳來言,臺諫有闕,政事,取稟。傳曰,何可日日請牌乎?未肅拜諸臺竝遞差,與有闕代,政官牌招開政差出。
南公轍啓曰,吏曹判書徐邁修,參判曺允大,參議沈象奎,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更爲牌招,何如?傳曰,參議只推,與判書·參判,一體牌招。
以吏曹參議沈象奎再牌不進罷職傳旨,傳于南公轍曰,只推。
以遠接使金文淳,黃海監司鄭日煥狀啓,副勅藍輿不善擇待,延安副使李廷書,爲先罷黜,其罪伏,令攸司稟處事,傳于南公轍曰,今日政差出,待下批,當日給馬下送。
有政。吏批,判書徐邁修進,參判曺允大牌不進,參議沈象奎式暇,行都承旨南公轍進。啓曰,副提學今當差出,而擬望之人乏少,承旨竝擬,何如?傳曰,允。
以高宅謙爲執義,朴瑞源爲司諫,趙恒存爲持平,安廷善爲持平,姜浚欽爲正言,李象謙爲正言,尹行恁爲副提學,李集斗爲同經筵,尹命烈爲副修撰,鄭有淳爲禁府都事,趙翼鉉爲延安府使,學諭單李晳。
兵批,判書金祖淳病,參判兪漢謨病,參議金載翼入直進,參知趙得永病,同副承旨金履度進。同知全大重,大護軍李集斗,副護軍朴鍾淳·張至冕,副司直李顯道·李東萬·李基憲,副司果宋文述·李重蓮,以上竝單付。
朴吉源,以禮曹言啓曰,各陵園墓局內,樹木稀疎處,植木播橡等節,分春秋各其齋郞,從便擧行後,報本曹,別單書入事,曾已定式矣。今秋播種之報,今纔齊到,故依定式,別單書入,而寧陵局內舊植,旣甚蔥鬱,別無更加栽植,顯隆園植木,則今秋不爲擧行事,有所報來矣,敢啓。傳曰,知道。來頭承旨·道伯·留守奉審時及獻官進去時,勤慢摘奸以啓事,載之該房便覽,可也。
金履度,以都摠府言啓曰,今日入直內三廳武兼禁軍及軍兵等,當爲中日習射,而勅使近京,回還間姑亭之意,敢啓。傳曰,知道。
金履度,以都摠府言啓曰,副摠管申獻朝,以刑曹參判,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
金履度,以備邊司言啓曰,迎接都監郞廳柳畊,因臺職違牌,纔已罷職矣。迎勅隔日,都監事難付生手,敍用,仍令該曹口傳付軍職,以爲擧行之地,何如?傳曰,允。
兵曹口傳政事,副司果柳畊單付。
金履度,以訓鍊都監言啓曰,今此迎勅時,各處定送將卒數爻,竝單子書入之意,敢啓。傳曰,知道。
金履度,以摠戎廳言啓曰,今此勅使時,自弘濟院至迎恩門,其間防護禁雜人等節,令御營廳·摠戎廳,依今春例擧行事,自迎接都監,草記蒙允矣。臣廳則勅使入京日,別定將校十人,標下軍一百名,自追慕峴越邊,至弘濟院禁辟等節,分掌嚴飭,而勅使回還日,亦依此擧行之意,敢啓。傳曰,知道。
李光益,以義禁府言啓曰,黃海監司鄭日煥狀啓內,延安府使李廷書,爲先罷黜,其罪狀,令攸司稟處事,啓下矣。李廷書,時在任所云,依例發遣府羅將,拿來,何如?傳曰,允。
領中樞府事李秉模劄曰,伏以日前筵席,僚相,以奏請使行賞典事,有所提奏,故臣略陳微悃而退矣。不意廐馬面給之典,特下於此際,臣誠摧咽,繼之以惶汗也。嗚呼,欲說往事,淚在言先,奉使於星海,輝潤八域均忭之時,此行,人之至榮,而同朝所艶歎也,復命於天地崩坼千古永隔之後,卽臣子之至慟,而從古所絶悲也。由前則慶溢家國,何必恩賞之牢辭,由後則恨結腸髓,豈忍寵錫之冒受,惟此情事,不待臣言之畢陳,而庶蒙聖念之俯燭矣,玆敢抆血仰籲。伏乞聖明,亟收成命,俾安賤分,千萬至祝。取進止。答曰,省箚具悉卿懇。卿須安心領受。仍傳曰,此批答遣史官傳諭。
上在昌德宮。停常參·經筵。
李光益啓曰,合辭方張之時,兩司無詣臺之員,事甚未安,除在外引避退待外,未肅拜呈告人員,竝卽牌招,何如?傳曰,允。
傳于金履度曰,奉命承旨及左副承旨許遞,前望單子入之,待下批牌招。
承旨前望單子入之,尹行恁·曺錫中落點。
傳于金履度曰,當該承旨遞差。
傳于曺錫中曰,承旨前望單子入之,待下批牌招察任。
承旨前望單子入之,朴宗輔落點。
吏曹口傳政事,行大司成南公轍單付。
傳于曺錫中曰,假注書李允謙,仍察廳任。
李光益啓曰,卽者義禁府都事來言,時囚無得過三日滯囚,曾有定式矣。時囚罪人具得魯·朴宗和·金孝眞·金應齡,保放罪人尹永基,當爲捧供,而同義禁兪漢謨·尹東晩·尹長烈,陳疏入啓,只有判義禁李在學一員,不得備員開坐云,何以爲之?敢稟。傳曰,疏批已下,卽爲開坐。
以行都承旨尹行恁牌不進推考傳旨,傳于李光益曰,許遞,前望單子入之,待下批牌招察任。
都承旨前望單子入之,鄭大容落點。
傳于曺錫中曰,政官牌招開政。
以濟州牧使鄭觀輝狀啓,莫重貢果,不得如例封進,惶恐待罪事,傳于曺錫中曰,勿待罪事,回諭。
以承旨房望,傳于曺錫中曰,未肅拜承旨許遞,前望單子入之。
承旨前望單子入之,南公轍落點。
傳于曺錫中曰,新除授都承旨,牌招察任。
以吏曹參議沈象奎牌不進罷職傳旨,傳于曺錫中曰,只推。
以掌令閔慶世,持平安廷善,司諫朴瑞源,正言李象謙,牌不進罷職傳旨,傳于李光益曰,只推。
吏曹口傳政事,兼大司成南公轍單付。
南公轍,以吏曹言啓曰,漢城府主簿吳熙常呈狀內,矣身素患痰癖之症,挾感添劇,旬日之內,萬無供職之望,卽速入啓遞改云,身病旣如是,則有難强令察任,改差,何如?傳曰,允。
有政。吏批,判書徐邁修牌不進,參判曺允大進,參議沈象奎牌不進,同副承旨曺錫中進。啓曰,判書徐邁修,參議沈象奎牌招不進,小臣獨政未安,何以爲之?敢稟。傳曰,仍爲之。以尹行元爲禮曹參判,李儒慶爲右尹,尹衡鎭爲漢城主簿,故判官李泰懋贈戶參例兼,前副摠管李光益考。
兵批,判書金祖淳,參判兪漢謨,參議金載翼病,參知趙得永入直進,右副承旨金履度進。護軍鄭大容·尹行恁,副護軍朴吉源·李貞運,竝單付。
曺錫中,以禮曹言啓曰,卽接濟州牧使鄭觀輝狀啓謄報,則來十二月令宗廟薦新洞庭橘,則依例封進,而宗廟·景慕宮薦新乳柑,則所結只是一百九十六箇,謹援已例,都封上送,以爲稟旨進獻事,爲辭矣,宗廟薦新洞庭橘,當日薦進,而宗廟·景慕宮薦新乳柑,則依年前減數薦獻之例,當日同爲薦進,而孝元殿山陵薦新,今番亦不封進矣,莫重薦獻,不可後時,洞庭橘則以宗廟薦新,加封薦進,乳柑則亦以宗廟·景慕宮薦新封來一百九十六箇中分封,當日一體薦進,山陵薦新,則魂殿內官,依例陪進陵所,隨時薦進,而今此薦新封進乳柑,則數旣不足,雖不得如例各爲封進,而洞庭橘則數亦有裕,而孝元殿山陵,不爲封進,莫重薦新,每每以加封,推移薦進者,事體所在,極爲未安。該牧使鄭觀輝,所當重勘,而以柑子·唐金橘闕封事,纔已請推,方在道臣査實中矣。今番闕封委折,亦令道臣一體詳査,論理狀聞後,稟處,何如?傳曰,允。
曺錫中,以迎接都監言啓曰,卽接遠接使移文,則勅行到黃海道鳳山·洞仙嶺·平山·蔥秀等處,有所吟詠,故謄書上送矣。正書以入,而上·副勅中誰某吟詠,不爲別白,泛稱勅行,更爲指的登聞之意,分付,何如?傳曰,允。
曺錫中,以迎接都監言啓曰,卽接黃海監司牒報,則本道各務差使員中,有頉代,以他邑守令移定云,而職姓名書送矣,別單書入之意,敢啓。傳曰,知道。
曺錫中,以迎接都監言啓曰,卽接遠接使移文,則祭幣賻物及賜物鞍具馬一匹,別定差使員,抱川縣監李玄謙,漣川縣監李景濂先送都監矣,祭品中祭帛一匹,檀香一炷,銀壺一把,銀爵三隻,移送吊祭所,賻物各色緞十四匹,銀子二百兩,待開門陪進闕內,使通禮院行禮時陳列,事過後依近例內入,賜物黑狐裘一襲,三等貂皮一百張,各色緞十疋及玲瓏鞍轡一部,令尙衣院官員,呈納承政院,馬匹亦依前例,移送司僕寺之意,敢啓。傳曰,知道。
曺錫中,以迎接都監言啓曰,卽接遠接使移文,則勅使入京日,百官見官禮,使任譯,提問於勅行,則以一竝停免爲言云矣,敢啓。傳曰,知道。
朴宗輔,以賑恤廳言啓曰,南部西小門越邊契任掌禹世得,今月二十三日,本洞路傍,得三歲遺棄男兒,同里居良女金召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
李光益,以義禁府言啓曰,保放罪人尹永基,還囚捧供以入之意,敢啓。傳曰,知道。
禁府啓目,副使軍官尹永基原情云云。問目內辭緣,泛稱遲晩,刑推得情,何如?判付啓,分揀放送爲良如敎。又啓目,捧勅官金孝眞原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,分揀放送爲良如敎。又啓目,內官金應齡原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,前五衛將朴宗和原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,祝史具得魯原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
執義高宅謙,掌令姜文會啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上掌令閔慶世,以臣離違闕庭,十有餘年,今登筵席,神精怳惚,奏對生疎,至被承宣請推之擧,其何敢晏然於臺次乎,引嫌而退,露出笏記,不過一時做錯,以此不可輕遞言官,請掌令閔慶世出仕,新除授持平趙恒存,時在京畿水原地,司諫院獻納金孝秀,時在楊州地,正言姜浚欽,時在忠淸道懷德地,請竝斯速乘馹上來事,下諭。答府曰,亟停勿煩,處置事,下諭事,依啓。
判義禁李祖源,同義禁兪漢謨·尹東晩·尹長烈疏曰,伏以臣等,以嶺啓中張胤宗·金萬億,拿鞫嚴覈事,有所論啓,恭俟兪音矣。伏見判付下者,有令道臣,分輕重酌處之敎,臣等相顧愕眙,誠不勝萬萬憂憤之至。噫,彼胤宗,以儒賢遺裔,特荷先朝不世之恩,揆以常情,宜乎,願忠圖報之不暇,而今其諸姪首犯兇,逆則其可曰在家不知,而況旣聞兇謀之後,則固當驚遑憤迫抵死力挽如其勢,不可遏則又宜號泣訴官以效斷親向上之義,而路上一語,少無驚動之意,乃反晏然而歸家,其一串兇肚,全沒秉彝,與胤赫,少無異同矣。始以賊招之未露胤赫之出繼,雖未及盤覈,又從以倖逭於應坐,而今者萬億之招,旣出於道臣査問之日,則其逆腸之相連,凶謀之參聽,昭不可掩,此而置之,則獄體無以嚴矣,亂逆無所懲矣。至於萬億,前後兇計,無不參涉,隨到官門,渠又自服,則旣施於永太之律,何獨不施於萬億乎,臣等,忝在執法之地,益切憤惋之忱,玆敢略陳短章,齊聲仰籲。伏乞聖明,更加三思,特寢判付所下之敎,亟命竝爲拿鞫,嚴覈得情,快正典刑,千萬幸甚。臣等無任云云。答曰,省疏具悉。不允。
副摠管鄭大容疏曰,伏以日月迅邁,大行大王因封已畢,虞卒奄過,伏惟我聖上,出天之孝,益復靡逮,區區下忱,只自仰天而叫冤,仍伏念臣,以多年近侍之蹤,適値奉命出疆,未參相紼之役,莫效褥蟻之忱,此生此恨,穹壤靡極。迺以專對之勞,伏奉晉秩之命。噫,無狀賤臣,冥頑不死,以此使名,叨此恩資,只益臆塞淚逬,恨不卽溘然而無知也。罔功濫賞,旣切微諒之兢惕,因哀媒榮,尤豈情理之堪承,玆敢略暴衷懇,仰瀆崇嚴。伏乞聖明,亟命還收臣嘉義之階,以重公器,以安私分焉。臣無任云云。答曰,省疏具悉。卿其勿辭行公。
右尹趙觀鎭疏曰,伏以皇天降割,仙馭上賓,弓劍莫攀於鼎湖,衣冠永閟於珠邱,虞卒奄過。仰惟聖孝攀慕哀號,玉體必多受損,顧今悠悠萬事,莫過於保嗇聖躬,上慰殿宮惟憂之念,下副臣民祈望之誠,卽臣區區之願。顧臣受恩如天,仰答無地,莫遂螻蟻之蓐,厚負犬馬之誠,呼蒼灑血,靡所逮及,頑忍苟存,視息依舊,此爲臣終身之恨也。仍伏念臣,禍釁餘喘,無望生全,而特蒙兩朝之至仁至明,保有今日,忍痛含哀,三十九年于玆矣。私情之慟冤莫訴,先臣之志事未暴,夫豈有一分生世之念?秪緣先大王,曲費造化,生其死而肉其骨,旣施以肺腑私親之恩,又加以家人父子之情,始受初命於疚慽之中,仍媒特榮於序陞之例,內而郞署,外而郡府,病則頒劑,饑則賜米,殊恩異渥,若偏臣身,臣誠含恩罔極,措躬無所。出入蔭塗,自同平人者,多歷年所,而非但身非己有,亦以先臣之遺戒,不敢自言其私,含忍苟延。竊謂勳戚之後承,殆類暬御之常品,以趨走爲恭,以汰濫爲懼,有除輒膺,隨分殫竭,庶幾爲塵刹之微補矣。不自意先大王,拔諸常格,侈以特資,又不意我殿下,追提遺旨,荐垂異恩,職秩遽陞亞卿,勳封亦襲先蔭,自顧臣身,庸鹵失學譾劣無能,不過故家之太祝奉禮而已。蓋先大王追念臣祖之忠績,特憐臣父之幽冤,殊遇之曲庇之,今殿下仰思先大王遺意,而又寵擢之,此豈如臣庸陋之所敢當,亦豈臣夢寐之所嘗及哉?聞命踧踖,若隕淵谷。伏乞聖上,諒臣情懇,察臣衷曲,特命收還臣爵秩,以重公器,以安私分,得以駿奔於魂殿將事之末,俾伸微忱之萬一焉。日前得見前左尹徐瀅修疏本,則有僚寀之間,不可同周旋之語,此似是指臣而謂也。臣與彼家,固無他端,而若謂乙亥年間,先臣之在政府也。分付銓曹,拔望其父爲嫌,則伊後姻誼,別無相阻,若知先臣之心絶其父而爲嫌,則彼之爲言,固不足怪矣。僚堂引嫌,而豈可以其職之已遞,不思所以自處之道乎?臣旣以非分之職,自列請刊,則此猶薄物細故,以此以彼,見職去就,尤無可論。伏惟聖慈天地父母,俯垂鑑察,亟賜鐫改,以便公私焉。臣無任云云。答曰,省疏具悉。本職許遞。
平海郡守權晙疏曰,伏以皇天不吊,仙馭上賓,日月如駛,玄宮永閟,臣民冤酷,罔有涯極。況惟我殿下,以成王之沖齡,宅高宗之亮陰,攀號哀慕,煢煢在疚,不匱之思,靡逮之痛,臣不忍言,亦不敢道,以重傷我聖心也。第念臣,猥以螻蟻之賤,偏被拂拭之恩,頂踵毛髮,無非造化,區區所自矢者,只是公耳忘私,國耳忘家,以報塵露之微,而此心未效,至慟奄纏,千里嶺外,北望號哭,猶復一日二日,食息苟存,重以罪名未勘,官守有限。顧無以自進廞衛之後,少洩終天之哀,俯仰穹壤,此何人斯?恭惟我大行大王,御極二十五年之間,治法政謨,卓越千古,有非如臣之所敢揄揚,而至於保恤民生之盛德至意,亦嘗欽仰贊歎之不暇矣。新元惻怛之敎,災歲隱恤之典,無非爲小民惓惓之念,而尙慮匹夫匹婦之不獲其所,則凡今八域含生之類,淪肌浹髓,涵泳雨露之中者,孰非我先大王之遺黎?而臣於月前,伏覩我慈聖殿下七月三十日所下綸音,其於懷保之策,字恤之方,內而鄿望於廟堂,外而董飭於營邑,□□□□旨,勤勤懇懇,有足以感木石而孚豚魚,臣百拜莊誦,謹□□□□謄,布諭坊曲,垂老戴白,莫不俯伏仰聽,感淚被面,此蓋秉彝之所同,而亦見朝家入人之澤,愈久而愈深也。爲今日分憂之責者,夫孰不竭心殫誠,思所以仰體我先王曁我慈聖之德意也哉?第伏念今臣所叨之邑,處於濱海,自壬癸以後,饑饉荐仍,賙賑之政,無歲無之。乃今七月二十四日之災,振古所罕,一夜之間,雨水暴至,傍川平野,則一望鋪沙,積以尋丈,而又或掘去坎陷,變成不測之深淵,近峽坊谷,則兩山崩汰,合爲邱陵,而又或衝破決裂,幻作無從之巖壁,百里之內,便一滄桑,民皆蕩析離居,號哭遍野,伊時景色,有不忍見。若其人命之渰死,民戶之漂壓,田畓之潰覆,已具道臣之狀聞,而臣於其時,猝當無前之災,蒼黃罔措,奔走摘奸之際,曠費日字,終犯稽報之失,雖蒙聖慈,特允大臣之請,姑寬拿處之限,而乃其辜負之罪,難以自贖,悚蹙之忱,尤無所措。然惟因仍蹲冒,戴罪而莅任者,專爲災民奠接之地,則豈不欲力效殫竭之義,務爲鎭安之方,而貧窮之民,生理遽絶,莫肯安堵,流離轉徙者,項背相望,踵武相接,萬無拘縶之勢,只有憂憫之心,何幸還布停退之命,忽下於千萬意望之外,朝家字恤之澤,無遠不屆,而斯實爲平民回死爲生之機也。聞令之日,向之扶擕而出者,重尋故居,荷擔而立者,還釋其負擧以爲而今而後,捨此何之?見聞所及,爲其守土之臣者,與亦有幸。臣謹就其尤甚面里,抄其最貧窮者,而等分停退,俾爲紓力之地,至於身布,前此所捧,亦旣垂畢,及今還給,乃反有弊。且念軍布一款,未可停退,軍額之逃老物故,逐年代頉,則今年頉去之民,自無尺布之納,而明年代入之民,便爲二匹之役,此不可以目前之急,而不念日後之弊,故今方收捧若干之零數,以爲趁限輸納之計。若夫外此而凡係時急措處之方,亦嘗歷擧報營,以爲轉達之地,而爲是格例之外,難於仰請,按藩守法之地,固當如是,而以臣則旣居近民之官,目見其狀,而終不以聞之朝廷,則覆盆之下,無由被日月之照,而抑臣之爲孤恩負國之罪,又當如何哉?玆敢不避妄率之料,條列而陳之。乃其所謂措處之方,其目有四。其一曰,□□□□□□□之爲政,所關非細,有或執之太濫,則自歸於□□□□而使公賦有虛耗之患,抄之太略,則不免於損下之政,□使民田有白徵之歎,又或虛耗於公賦,白徵於民田,而便爲中間之舞弄,則是又昏眯不察之失也,玆故,臣於今番之執災,躬自行野,逐一看審,務爲十分之精實,然後乃敢成冊報營。若其所報之災,則川反者爲四十二結十九負六束,覆沙者爲九十六結四十九負八束,合爲一百三十八結六十九負四束,全數給災,無一見漏,則實爲闔境之遍惠,可無當年之冤徵,而然而川反之災,是爲永頉,故近來法禁至嚴,蓋以奸民,符同猾吏,圖頉常稅而然也。今此之災,已經營邑之詳覈,自無虛實之相蒙,而本道槪狀,猶且混入於覆沙,所謂覆沙,止是今年之災,而自明年亦必依舊出稅,使其十數年未耕墾之地,而不免於白徵,則是豈不爲生民切骨之冤乎?今於已分俵之中,區別川反之數,俾爲永頉,則從今至還起之年,無非實惠之下究矣。其二曰,鄰粟移轉事也。見今秋事,已判大無,而民家絶火,十居八九,則當寒資活之道,無地可辦,而明春種粮之資,惟還是須。第念本邑倉穀,自來不敷,卽今當捧,只爲四千餘石,而較量民戶,則月三之巡,無以分排,來頭接濟,便同無糆之不托,勢將轉移鄰邑之粟,而蔚珍則同是被災,不可及他,江·三則臣於春間奉命時,已知其沿海諸倉巡還不足,勢難請移,過此而襄·杆以北,則水路千里,難保利涉。就以他道而言之,延日浦項倉,距此不滿二百里,而水勢平穩,一帆可到,且其設倉,專爲關東·北交濟之地,則移彼賑此,實合事宜。而若其石數,則且當其時,量宜取用,庶可爲接濟之方,而民賴以生矣。其三曰,戶籍退行事也。大抵籍法至嚴,而民習不古,圖免戶役,百計隱漏者,自是通患,而値此無前之災,勒之不願之料,則只啓逃散之路,而籍無以成樣,民總之比前減縮,不但爲守土者之罪,不亦有關於國計耶?又況收單之際,例有戶斂之米錢,則此亦爲災歲窮民之所難辦,去式嶺南之賑邑,亦有退行之例,今亦依此,待明秋成籍,則似或爲一分莫安之方矣。其四曰,役丁移屬事也,事在明春,雖非急務,而如非及今講定,亦不無臨時窘□□□矣,本郡自來地狹,寸土如金,重以今年之水,太半□□□□覆沙,則苟不能及時墾闢,雖有安集之民,亦無耕作之地,此所以疏築一事,實爲不可已之政。而郡中大坪,凡爲數十,專靠隄防,以爲田畓之地者,觸處潰決,無一完土,堤堰三處,竝皆毁破,便成平地。此等役處,雖至動一邑之丁,費數月之力,未易爲功,其勢不得不以藉他邑之軍,而與本軍鄰境者,蔚珍則等是災邑,自有役處,未可全數借他,三陟則自府以北,程道稍遠,誠使移軍,亦恐爲弊於該邑之民。但西距英陽縣,不過爲五十里百里,而那邊穡事,又幸登稔,則往來之勞,資糧之費,不甚爲弊。特令廟堂,行會本道,與嶺南道臣,以其蔚珍之半,三陟之南,英陽全邑之軍,移送赴役,則庶或爲隨力墾闢之方,而可免於永久陳廢之患矣。凡此四條,實爲當務之急,而如是則可以救燃眉之厄,不如是,則無以爲措手之方,今當天地崩坼之變,上下哀遑之時,以此煩浼,極知萬萬不敢,而若又徒懷嚴畏,一事含默,以至時月之差過,則抑恐闔境之民,幾皆流散,而雖欲以聞,亦無及己,此臣所以不避猥越,冒昧而陳之者也。如其所言,有可以施行,特下廟堂,亟令稟處,以爲及今措處之道,而因治臣非時瀆擾之罪,以勵臣分焉。臣無任云云。省疏具悉。疏辭許令廟堂稟處。
上在昌德宮。停常參·經筵。
迎勅後,內閣·政院·玉堂·藥房口傳問安。答曰,知道。受弔後,內閣·政院·玉堂·藥房口傳問安。答曰,知道。受祭後,內閣·政院·玉堂·藥房口傳問安。答曰,知道。迎勅還內後,內閣·政院·玉堂·藥房·朝廷二品以上·六曹堂上口傳問安。答曰,知道。
曺錫中啓曰,今日迎勅時,入直禁軍□□禁軍挾輦軍·南營馬兵·槍劍軍·駕前別抄。甲士·騎士·新營入直騎士,除出標信請出之意,敢啓。傳曰,知道。
傳于曺錫中曰,侍衛軍兵毛具。
傳于南公轍曰,禮曹參判,聞有實病云。前望筒還入,待下批,先進去後謝恩。
禮曹參判望筒還入,金羲淳落點。
曺錫中啓曰,臣錫中,館所問安進去下直之意,敢啓。傳曰,知道。
曺錫中啓曰,臣承命馳詣館所問安,則上·副勅以爲,今日勞動甚多,不勝仰念,委遣近侍,有此俯問,極爲感激云矣,敢啓。傳曰,知道。
伴送使單,李集斗。
傳于南公轍曰,左承旨許遞,前望單子入之。
承旨前望單子入之,張至冕落點。
以京畿水使柳文植狀啓,德積鎭漂到異樣船,無譯學,不得問情,該僉使稽報之罪,嚴棍計料事,判付內,啓下備邊司爲旀,邊情之稽忽若此,豈可嚴棍而止?令廟堂各別論勘爲旀,譯學罔夜下送問情,從願發送爲良如敎。
禁府啓目,粘連向前具得魯亦,祭享事體,何等嚴重,而身爲祝史,趁不待令於外儀整齊之時者,極爲該然,以此照律,何如?判付啓,依允。又啓目,粘連向前朴宗和亦,擧床差備之取才後擧行,自是已例,而謂有母病,趁不進參者,跡涉規避,事極可駭,以此照律,何如?判付啓,依允。
徐有聞,以禮曹言啓曰,卽伏見守陵官李彦植狀啓,啓下臣曹者,今月十八日奉審,則丁字閣東邊第一層簷階石缺坼處,長爲周尺二尺四寸,深爲三寸許,北神門東邊一隻開闔不便,二十二日奉審時,前頉諸處之外,御路層階南邊駕石上隅缺落處,長爲一尺三寸,廣爲二寸五分,北神門東西兩隻,非但全不掩閉,東隻扇木鐵樞上中下朴排處,竝皆裂坼,亟令該曹奉審後,擇吉修改云矣。丁字閣諸處,若是有頉,萬萬驚悚,神門事體,尤係莫重,修改之節,不可不趁今擧行,政府以下及臣曹堂郞,卽爲進去,奉審後稟處,何如?傳曰,允。除辭朝進去。
徐有聞,以禮曹言啓曰,卽接觀象監所報,則今此健陵丁字閣北神門有頉處及東邊簷階石缺坼處,奉審事,本監提調一員,當爲進去,而臣晩秀,以贊禮擧行,提調尹行恁有頉,不得推移進去云矣。本監提調有故,則本曹堂上兼進,已有前例,今亦依此兼進,何如?傳曰,允。
徐有聞,以迎接都監言啓曰,卽接遠接使移文,則勅行明日入京軍令,以卯初書出,而入京早晩,二吹後留待,請來官出來,當爲離發云矣,敢啓。傳曰,知道。
徐有聞,以迎接都監言啓曰,勅使入迎恩門幕次後,入饋酒殽,則兩勅以爲,到館所後入給云矣,敢啓。傳曰,知道。
徐有聞,以迎接都監言啓曰,勅使到迎恩門,詔書·勅書·祭文,上龍亭後,乘轎詣闕之意,敢啓。傳曰,知道。
徐有聞,以迎接都監言啓曰,勅使歇所,茶啖入饋之意,敢啓。傳曰,知道。
徐有聞,以迎接都監言啓曰,勅使到紅箭門,家丁十七名,使之落後,先入館所矣,敢啓。傳曰,知道。
徐有聞,以迎接都監言啓曰,勅使來入館所之意,敢啓。傳曰,知道。
徐有聞,以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
徐有聞,以迎接都監言啓曰,勅使館所茶啖,依例排入之意,敢啓。傳曰,知道。
徐有聞,以迎接都監言啓曰,通官等賜茶床,分入各房之意,敢啓。傳曰,知道。
徐有聞,以迎接都監言啓曰,卽者差備譯官來言,勅使在館時,開門則鼓一打,囉三吹,閉門則鼓三打,囉三吹爲之云矣,敢啓。傳曰,知道。
徐有聞,以承文院都提調言啓曰,今此勅使齎來詔書一道,勅書一道,提調一員,進去奉安于禮曹奉安閣後,仍行奉審之意,敢啓。傳曰,知道。
大護軍李集斗疏曰,伏以光陰不駐,孝元殿成事禮訖,俯仰茫茫,萬事廓然,雲鄕仙馭,今焉寢邈,珠邱劍舄,已矣永閟。伏惟我殿下,達孝天至,孺慕日新,臣頃厠邇列,瞻聆攀擗之容,哭泣之聲,憂遑抑塞,五情糜潰,嗚呼天乎,此何爲也?哀雖無窮,禮則有節,克念順變之義,無犯傷孝之戒,保嗇聖躬,上寬殿宮之惟憂,下副臣民之顒祝,是賤臣區區之願。仍伏念今日廷臣,孰非陶甄於先大王化囿之中?而如臣衰門孤踪,魯下凡品,幸値盛際,偏被恩天之雨露,始自珥筆,及至帶金,近三十年于玆,知遇則殊而謬辱濫奬,官浮於人而歷踐華顯,每緣愚暗作孼,自墮坑窞,而輒蒙聖明垂燭,拔奠袵席,以至提誨開牖之若嚴師,顧復眷戀之如慈母,以臣無似之質,如臣不世之恩,非直同朝之罕倫,求之昔人,而無多,耿耿寸忱,只期策勵駑劣,糜粉隕結,少酬萬一,逮夫客夏請冊之使,猥忝輔行之職,獲拚宗國無彊之慶,有異尋常往役之義。臣竊與榮,出九門適萬里,如赴樂地,于時玉體康寧,天語諄複,下殿遲徊,戀同嬰兒之離膝,情急遊子之反面,炎天飮氷,趲到彼地,及其竣事,屈指計程,只期復命之式,遄行過宿舂之地,忽奉諱音,天地蒼茫,神魄震越,疑夢疑眞,如癡如狂,不料闕下詣辭,怵惕未出之忱,仍作堯·舜之便訣,此何理也,此曷故焉?質天無階,有淚徹地,固宜卽地死滅,冥然無知,遽然引決,委命道塗,義亦未敢,瞻天叫號,戴星跋涉,一行情景,不獨厮徒之涕洟,至有殊俗之咨嗟,一息苟全,疾其馳驅,我境纔涉,雖同玉關之生入,殯殿返命,乃如茂陵之歸謁,悠悠者天,此何人斯?還朝之日,仰瞻聖主當宁,太母垂簾,新化方升,休象有漸,綴旒之勢,已奠盤石之安,臣於是先咷後笑,悲與喜竝,雖卽日退塡邱壑,更有何憾?仍叨收簪之新恩,重尋承明之舊步,昵陪嚴廬,連參朝晡之哭班,少洩弸轖之哀冤,且以備數於山陵相紼之列,周旋於帷宮終事之地,忍見玄隧之永閉,哭辭而退,祗陪神衛,復還京闕,穹壤之問,此冤靡極,木石之頑,不死爲愧。迺於此際,伏奉所下傳敎冊使賞典,以臣充价之故,亦蒙晉資之命,當此日叨此恩,萬萬非人理所堪,手擎華誥,匪榮伊慟,淸血濺襟,百陪摧咽,向來奉使,設令無故而返,奔走于役,自是臣子之常分,實無勞勩之可記,況當大戚哀遑,時移事往之日,臣豈忍冒受罔功之賞,固有不虞之榮哉,是尤臣惶愧悲霣,寧欲無訛者,若夫軒鶴之譏,梁鵜之刺,猶不暇爲備例飾讓之辭,抆血訴冤,仰瀆崇嚴。伏乞聖明曲垂鑑諒,亟命收還臣資憲新秩,以愼初服之賞典,以安賤臣之微分,不勝幸甚。臣無任云云。答曰,省疏具悉。卿其勿辭行公。
庚申十一月二十四日辰時,上詣仁政殿。迎勅入侍時,行都承旨南公轍,行左承旨李光益,右承旨徐有聞,左副承旨朴宗輔,右副承旨金履度,同副承旨曺錫中,記事官金啓溫,假注書李允謙,事變假注書趙晉和,記注官金景煥,記事官洪奭周,以次侍立。時至,通禮跪啓外辦。上具布裹翼善冠,布圓領袍,布裹烏犀帶,白皮靴,乘輿出宣化門。藥房都提調李秉模,提調金祖淳進前曰,朝氣甚寒,聖體候,若何?上曰,一樣矣。仍出協陽門·肅章門,入仁政門。通禮跪啓請降輿,上降輿,入小次。勅書將至,通禮跪啓請出次。上改具翼善冠·無揚黑圓領袍·素玉帶·靑鞋,出就祗迎位,勅書·祭文龍亭,由正門入。勅使下轎從,左贊禮禮曹判書李晩秀,啓請鞠躬。上鞠躬。勅書龍亭陞殿,贊禮導上還入小次。勅使奉勅書·祭文,各置於案,引禮引勅使就位。贊禮啓請出次。上出次,左右贊禮,前導詣階下拜位。引儀,唱四拜,上行四拜禮。贊禮啓請跪,司香二人,進香案前跪,三上香。引儀唱俯伏興平身,上俯伏興平身。贊禮仍前導,由西階至殿戶外。有聞·錫中,前導入詣代受位,北向立。勅使稱有制。有聞啓請跪,上跪。勅使奉勅書,西向授,上受勅書覽訖,以授有聞,置於案上,俯伏叩頭興平身。是時,兩勅及諸通官,瞻望呫囁,莫不有欣然之色。有聞·錫中,前導出戶外,贊禮前導至殿階,上東向立。捧勅官南惠寬·任厚常,宣勅官金銑,展勅官金秉淵·金弼龍,由東階陞。捧勅官,詣勅案前跪,引禮引勅使詣勅案前,奉勅書授捧勅官。奉勅書,由正門出就宣讀位,引禮引勅使,出至殿階,上西向立。捧勅官,以勅書授宣勅官,宣勅官跪受,以授展勅官,使之立對展。引儀,唱宗親文武百官跪。宣勅官讀訖,捧勅官,還奉勅書,入置於案,俱降復位。宗親·文武百官,俯伏叩頭興平身。引禮引勅使還入就位,上降復拜位四拜,贊禮跪啓禮畢。有聞啓請遣史官問安。晉和承命問安於勅使,則以爲當寒勞動,不瑕有損節,有此委問,感謝無已云云。承文院官員,取勅書盛龍亭,出祭文,仍置於案,待賜吊,禮曹郞廳,奉詣魂殿。賜弔時至,宗親·文武百官,改服衰服,還入就位。通禮跪啓請出次。上改具衰服,就哭位。贊禮啓請哭,上哭。贊禮啓請去杖免絰止哭。上去杖免絰止哭,贊禮,前導迎於殿庭之西,東向立。引禮引勅使出就殿庭之東,西向立。贊禮前導,先就西階下位。引禮,引勅使陞殿,還就位。贊禮前導就拜位。上四拜興平身。贊禮啓請跪,上跪。司香二人,以衰服,進香案前,跪三上香,俯伏興退。上俯伏興平身,由西階陞詣受弔位。勅使稱有制,上跪。勅使宣制曰,弔賻宣訖。上俯伏叩頭哭。贊禮啓請止哭,上止哭,興平身,還降復位,四拜訖。贊禮跪啓禮畢,贊禮又啓請哭,上哭。贊禮啓請止哭,上止哭。贊禮仍前導,權就西階下位。引禮引勅使還入殿庭幕次。有聞,啓請遣史官問安。晉和,承命問安於勅使,則以爲荐承委問,尤爲感謝。贊禮前導,至乘輿所。上乘輿,出仁政門,由肅章門入延英門,至齋殿門外,降輿絰杖哭而入。贊禮前導,就齋殿,賜祭時至,通禮跪啓請行禮。上仍具衰服,杖出入就東階東南,西向跪,俯伏哭止哭興四拜訖。贊禮,前導權就齋殿。引禮引勅使,詣魂殿中門外入次,上杖出入就西階下位。大祝,奉出虞主,設於座。上哭,去杖免絰。贊禮仍前導,迎於中門外之西,東向立。引禮引勅使,出次西向立。上由西門,先就西階下位。勅使,由正門入詣祭文案前,北向立,三上香。祭酒,還就位,讀祭文官,奉祭文,西向立,讀祭文訖。贊禮啓請哭,上哭哀痛。引禮贊請哭,兩勅及諸通官,一時放聲哭,涕淚潛然。引禮贊請止哭,勅使止哭。贊禮跪啓請止哭,上止哭。捧祭文官,奉祭文及幣,就燎所焚訖。贊禮前導出至西階上東向立。引禮,引勅使出至東階上,西向立。勅使拱手揖,上答揖。引禮,引勅使出次,贊禮,導上至中門外。贊禮,跪啓請絰杖哭,上絰杖哭。贊禮導上至中門內,啓請止哭。贊禮前導,就拜位啓請鞠躬·四拜·興平身,上四拜興平身。贊禮仍前導,還齋殿,引禮引勅使,還就仁政殿入次。有聞,啓請遣史官問安,晉和,承命問安於兩勅,則以爲勞動過多,體候,若何?連遣近臣,有此俯問,尤用感謝。宗親·文武百官,以次出。大祝,納虞主執事官,俱復拜位,四拜而出。上改具布裹翼善冠·布圓領袍·布裹烏犀帶·白皮靴,自齋殿出。通禮,跪啓請乘輿,上乘輿由延英門·肅章門,入仁政門。通禮前導,至降輿所,降輿入小次。接見時至,引禮,引勅使由東正門入就殿內拜席頭,西向立。贊禮,導上詣殿戶外。有聞等,前導由正西門,入就殿內拜席頭,東向立。上命御前通事沈象奎,譯官通事金在和,傳于上勅。御前通事金近淳,譯官通事尹春咸,傳于副勅曰,請行再拜禮。兩勅曰,不敢當不敢當。又使象奎等傳語曰,禮也,不敢從命,兩勅又固辭。又傳語曰,賓主初見,禮不可闕。況僉大人,奉皇命來臨,敢不如儀。兩勅又辭曰,禮雖如此,不敢當矣。仍請揖禮,兩勅曰,這箇是好。又傳語曰,大人有命,不敢不從,當行揖禮,而禮無交拜之禮,則揖亦不可交揖,主人先揖,大人答揖,而一時竝揖於兩大人,亦涉欠敬。主人先揖上勅大人,上勅答揖,次揖副勅大人,副勅答損好矣。兩勅曰,當如敎矣。遂行損禮訖,又傳語曰,皇上氣候,何如?勅使曰,平安。仍請就椅,上就椅,勅使亦就椅。上曰,時原任大臣入侍。晉和承命出傳,與領府事李秉模,領議政沈煥之,左議政李時秀,偕入進伏。命通事傳語曰,諸王貝勒安否?兩勅曰,平安。又傳語曰,僉大人遠路風霜,勞苦必多,氣力,何如?兩勅曰,一路平安,不須過念。又傳語曰,小邦無祿,遭此大喪,皇上深念小邦,特遣兩大人,遠臨小邦,賜諡賜祭,俱出特恩,哀榮交至,無以爲懷。兩勅曰,此是應行之典,俺等之勞苦,何足言乎?又傳語曰,小邦前後蒙被皇恩,曠絶隆厚。今番各樣奏請,竝蒙諒許,字小之典,感祝而已。兩勅曰,此皆當然之事矣。又傳語曰,皇誥皇勅,遠臨小邦,禮當城外迎接,而僉大人,深念寡躬之勞動,應行之禮,亦皆停免,大人有命,雖不敢不從,私心極爲愧悚矣。兩勅曰,旣是重孝在身,雖未遠接,有何所妨?又傳語曰,小邦凋殘,沿路接待,必不能成樣,在主人之心,愧嘆無已。兩勅曰,沿路接待,無一物不稱意,感謝無已。又傳語曰,僉大人銜命遠導,在小邦,榮耀極矣。此與平時有異,雖不得如例設宴,今欲略設茶禮,以表微誠矣。兩勅曰,進茶則當依敎,而果盤則此時誠不安,停止好矣。又傳語曰,不腆數器,不足爲饌品,請勿固辭。兩勅曰,如是慇懃,當依敎矣。仍進茶,司饔院假提調一人,捧茶瓶,一人捧茶鍾盤具,入立於殿內近南北向,一人捧果盤立於上勅之右近北南向,一人立於副勅之右近南北向,提調一人,捧果盤立於殿下之右近南北向。假提調二人,以鍾受茶,跪進于上勅前,上勅受鍾,一人跪進于副勅前,副勅受鍾。提調以鍾受茶,跪進于上,上執鍾擧示。勅使亦擧示,擧茶訖,假提調二人,各進勅前,跪受鍾,提調進上前,跪受鍾,俱復於果盤訖。假提調跪進果于勅使前,提調此提調亦假提調忠翊將尹相重跪進果于上前訖,傳語曰,不腆小饌,雖極歉愧,主人之心,甚爲缺然,更爲進茶,何如?兩勅曰,饌品極好,當加意善喫矣。又傳語曰,通官以下賜茶,何如?兩勅曰,賜茶之敎,出於盛念,謹當如敎矣。通官輩,遂出正門外,受茶奉飮,仍鞠躬稱謝。兩勅進果時,其所下箸之遲速多少,一如上前盤果進御之數,瞻望咨且,恐或失儀。是時,煥之曰,伴送使,令該曹口傳差出,何如?命書榻敎曰,伴送使,令該曹口傳差出。又傳語曰,情雖無窮,僉大人行役之餘,勞憊可悶,請撤茶。兩勅曰,當如敎。又傳語曰,皇華辱臨,實爲小邦難得之榮。況僉大人,隨事軫念之意,實爲可感,以情以禮,烏可不回謝館所?而哀疚之餘,自難强作,恐難如意,甚爲歉嘆。當令大臣近臣,替行問候。兩勅曰,旣已重孝在身,則異於他時,何以枉臨?雖大臣·重臣,不必來臨矣。早朝勞動,先爲還內,則當歸館所矣。又傳語曰,僉大人跋涉之餘,勞憊必多,勢難更爲挽留,而館宇凡節,必多齟齬,惟願善加調護。兩勅曰,日寒如此,國王終日勞動,我們亦甚不安矣。不敢久坐陪話,請退休館所。又傳語曰,請行拜禮。勅使辭。又傳語曰,大人之敎旣如此,請行損禮。上揖,上勅答揖,上揖,副勅答揖。引禮,引勅使降自東階,贊禮導上,降自西階。兩勅曰,〈日〉寒如此,而終日勞動,誠願先爲還內,我們亦當安意歸館矣。上曰,禮也。仍送至仁政門外,其間,兩勅屢次固請還內,而上答以禮不可闕,及出仁政門外,兩勅又固辭。又傳語曰,僉大人盛意,雖可感,應行之禮,則何可已也。兩勅又固請乘輿,上仍乘輿,勅使又乘轎,命招通官輩敎曰,日寒如此,爾等何以作行乎?仍賜顔色,通官輩,皆感謝不已。乘輿後,上揖,勅使答揖。勅使仍出去,自仁政門至進善門。副勅,連爲回首瞻望乘輿,眞有欽仰感歎之意。有聞曰,勅使已出進善門外,遣史官問安宜矣。上可之。晉和,承命問安於勅使,則以爲今當歸館,更未陪話,缺然缺然。又承遣近臣委問,不勝感謝。上將還內,秉模等進前曰,終日勞動,聖體候,若何?上曰,別無所損矣。仍由肅章門·協陽門·宣化門,還內,諸臣以次退出。
上在昌德宮。停常參·經筵。
藥房提調金祖淳,副提調金履度啓曰,禮成迎勅,冒寒勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
金履度啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
張至冕啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
朴宗輔啓曰,行護軍李得濟,館所問安進去,下直之意,敢啓。傳曰,知道。
朴宗輔啓曰,行護軍李得濟,馳往館所問安,則上·副勅,以爲房堗旣好,供具整備,夜來穩宿,而先欲問安,早遣宰臣,有此俯問,不勝感激云矣,敢啓。傳曰,知道。
金履度啓曰,今日藥房問安,惠慶宮承言色,不卽下來,以致間斷之境,事甚未安,當該中官,所當重勘,而本院請推之外,無他可施之罰,何以爲之?敢稟。傳曰,拿處。
以司諫朴瑞源,正言李象謙,掌令閔慶世·姜文會,持平安廷善,牌不進罷職傳旨,傳于張至冕曰,只推。
以咸鏡監司李秉鼎狀啓,北靑府渰死各處海尺,合爲五百四十四名,嚴飭各津,期於搜拯,幾及一望,今始報來,北靑兼任南虞候柳鎭燁,兵校爲先拿致,從重懲勵事。傳于徐有聞曰,聞極驚慘,拯埋之節,嚴飭擧行,恤典,廟堂從優分付,身貢役與還上,可以蕩減者蕩減,道伯作祭文,使該倅,以酒餠肉祭之海上事,亦爲分付,晩報之失,令廟堂論勘。
以李元碩·金始采囚單子,傳于張至冕曰,分揀放送。
朴宗輔,以迎接都監言啓曰,大臣茶禮,進定於勅使入京翌日事,前已草記蒙允矣。明日,乃是入京,翌日,大臣茶禮,依例請行之意,敢啓。傳曰,知道。
朴宗輔,以迎接都監言啓曰,卽者差備譯官來言,兩勅以爲,別監中禁,今夜出送,明日來待云矣,敢啓。傳曰,知道。
朴宗輔,以迎接都監言啓曰,大臣承命來詣館所,進呈御帖,請行茶禮,則兩勅,令差備譯官傳語,以爲連賜勞問,又遣大臣,特設茶禮,不勝感激。而日寒如此,亦非行禮之時,茶禮停免云。御帖仍爲奉還,故令都監郞廳,陪進于承政院,床排入送,大臣退歸之意,敢啓。傳曰,知道。
朴宗輔,以迎接都監郞廳,以左議政意啓曰,臣承命來詣館所,進呈御帖,請行茶禮,則兩勅,令差備譯官傳語,以爲連賜勞問,又遣大臣,特設茶禮,不勝感激。而日寒如此,亦非行禮之時,茶禮停免云。御帖仍爲奉還,故令都監郞廳,陪進于承政院,床排入送後,臣則退去之意,敢啓。傳曰,知道。
朴宗輔,以迎接都監言啓曰,卽者差備譯官來言,上勅,率通官一人,家丁一名,登山亭,卽爲下來云矣,敢啓。傳曰,知道。
朴宗輔,以迎接都監言啓曰,卽者差備譯官來言,上勅,往副勅房云矣,敢啓。傳曰,知道。
朴宗輔,以迎接都監言啓曰,上·副勅,率通官五人,家丁二人,登山亭云矣,敢啓。傳曰,知道。
朴宗輔,以迎接都監言啓曰,明日乃是空日,別茶啖,依例排入之意,敢啓。傳曰,知道
朴宗輔,以迎接都監言啓曰,卽者差備譯官來言,副勅,書給其所製七言絶句三首,願爲摸寫揭板,日前海西路中所作二首詩,洞仙嶺則願刻石壁,蔥秀則願爲揭板云。故依其言,三絶句刻揭館所,而一本謄納政院,洞仙嶺·蔥秀所作,刻石揭板事,知委海西道臣之意,敢啓。傳曰,知道。
朴宗輔,以迎接都監言啓曰,卽者差備譯官來言,通官以兩勅言出傳,明日將欲回程云。臣等依例進西宴廳請留之意,敢啓。傳曰,知道。
朴宗輔,以迎接都監言啓曰,上勅,以今番儀註中,先封典後弔祭,大致疑訝,屢使任譯輩,來問,故以丙申前例,本自如此答之,則又爲求見丙申儀註之謄載冊子者,故以謄錄冊子,不可出示之意防塞,終日相持,末乃以此執言,不受禮單,擧措轉益怪駭,不無葛藤之慮,故同文彙考中,迎弔勅儀註張,方使差備譯官,持示使之解惑之意,敢啓。傳曰,知道。
朴宗輔,以迎接都監言啓曰,臣等進詣西宴廳,使差備譯官,依前例,以上敎,措辭請留,則兩勅以爲,昨旣竣事,亦已休息,不可久留,明日必欲回程云矣。在前勅使欲回還,則都監諸臣,先爲請留,又有承旨請留,大臣請留,中使請留之例,而待下敎擧行矣,敢啓。傳曰,遣承旨請留。
朴宗輔啓曰,臣敬奉御帖,馳往館所請留,則上勅以爲,旣已竢事,急於反面,副勅則以爲,請留之意,若是勤摯,更留一日,未爲不可云,而以此往復於上勅,上勅,終不回聽,必欲明日發程云矣,敢啓。傳曰,遣大臣請留。
朴宗輔,以迎接都監郞廳,以左議政意啓曰,臣承命進詣館所,則勅使,已以姑留一日爲言云。臣則不當更爲請留,故退去之意,敢啓。傳曰,知道。
朴宗輔,以迎接都監言啓曰,卽者差備譯官來言,上勅,見同文彙考儀註張後,頗有憮然之意,更無他說,而始以爲俄者承旨請留,上敎懇款,當留一日,再明離發云。元禮單·都禮單,竝爲循例受單矣。今則大臣請留事,當置之之意,敢啓。傳曰,知道。
朴宗輔,以迎接都監言啓曰,上·副勅贐行及通官以下賞給之物,從厚例,今日內擧行事,命下矣。上·副勅贐行及通官五人賞給數爻,參互丙申·己未年例磨鍊,而入給時,以因下敎特給之意,措辭言及。上·副勅,都求請,依例入給,三道沿路諸處折銀,依昨年例擧行事,知委,頭目十九名,都給物種,依前例入給之意,敢啓。傳曰,知道。
金履度,以備邊司言啓曰,以京畿水使柳文植狀啓,德積鎭漂到異樣船,無譯學,不得問情,該僉使稽報之罪,嚴棍計料事,判付內,邊情之稽忽若此,豈可嚴棍而止?令廟堂各別論勘,譯學,罔夜下送,問情從,願發送事,命下矣。邊情何等嚴急,而況漂人來歷,旣未詳問,先自下陸,又異常規,則其所枚報,尤不容晷刻遲緩,而六日之後,始報形止,萬萬駭然。該僉使待漂人發送,令該府拿問嚴處,該水使柳文植,常時不飭之罪,亦不可置而勿論,爲先從重推考,漂人問情後,若願從水路還歸,則船隻什物之破傷者,卽爲修葺,務令完固,以爲候風發送之地事,嚴飭分付於道帥臣,何如?傳曰,允。
義禁府照目,祝史具得魯矣,本府議啓內,祭享事體,何等嚴重,而身爲祝史,趁不待令於外儀整齊之時者,極爲駭然。以此照律罪,杖八十收贖,奪告身三等,私罪奉敎依允爲旀,功減一等爲良如敎。又照目,前五衛將朴宗和,本府議啓內,擧床差備之取才後擧行,自是已例,而謂有母病,趁不進參者,跡涉規避,事極可駭,以此照律罪,笞五十收贖,解見任,別敍,私罪奉敎依允爲旀,議減一等爲良如敎。
執義高宅謙啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答曰,亟停勿煩。
領府事李秉模劄曰,伏以親行迎勅,寒殿酬接,向晩還內,勞動旣多,聖體諸節,不瑕有損,區區憂慮,不任下忱。仍伏念臣,自來麻痺眩暈之症,轉成沈痼,亦嘗屢瀆於先朝,輒蒙體諒之恩矣。夏秋以來,無日不病,而有非言私之時,竭力作氣,僅免顚仆矣。昨於陪班,重觸風寒,扶舁歸次,達夜昏倒,今日藥院日次,起居萬無進參之望,宛轉床褥,遂至闕禮,惶懍之極,無所逃罪,此時保護之任,豈敢丐免?而賤疾如此,不容暫曠,玆不得不猥控短章,仰瀆崇嚴。伏乞聖明,亟許鐫改,仍治臣逋慢之罪,以警具僚,千萬幸甚。取進止。答曰,省箚具悉卿懇。卿其勿辭,安心調理。仍傳于徐有聞曰,此批答,遣史官傳諭。
前洗馬金日柱疏曰,伏以皇天降割,我大行大王,奄棄臣民,慟纏率土,含生如喪,日月駛邁,玄宮永閟,虞卒已畢。伏惟我殿下,攀號莫逮,皇皇望望,悲慕窮天,曷有其極?仍念臣,草茅賤品,蟣蝨微生,少事場屋,才劣無成,晩嬰奇疾,年衰益痼,兀然一癃廢之人耳。不意間者,獲霑桂坊一命,以臣衰病,無望供職,而猥被大行朝筵敎飭勉,有非末蔭微官之所敢承當者,經時涉月,解免無期,臣於是,且惶且感,悶蹙轉甚,黽勉冒膺,出入冑筵,亦旣數月矣。及夫御極之初,所叨之銜,旋蒙減下,則庶幾退伏田廬,安意調息,以保桑楡餘景矣,玆於夢想之外,又被經筵官之選,華誥誕宣,恩諭繼降,臣聞命震越,五內失守,誠不知所以自措也。噫,自古虛名之士,固多其人,皆可歷數,而若論其千不近萬不着者,豈復有如臣之冒濫者乎?臣請略暴情實,仰瀆宸嚴,惟殿下垂察焉。臣本稟質虛脆,弱如浮苴,粵自幼少,形殼僅存,而百疾交纏,食息起居,不類恒人,父母育恐,倍費勤苦,幸免夭椓,至於成立,然觀其形,則枵然一枯木耳。省事以來,深患反哺之艱,留意功令,蘄幸一第,而藝業椎拙,病亦難强,數年之外,遂成拋棄,自是杜門深蟄,息絶交遊,隨分飮啄,苟全性命,甘作天地間一蠧,靜竢早晩符到而已。臣之本末,不過如斯,而特以早謝科場,不逐世好之故,人或意其有高尙之志,謹篤之行,虛聲駸駸,日加月增。至以經術之名,歸之,揆分論實,是果一毫彷彿於臣身乎?伏念我殿下,方在亮陰號慕之日,獨以聖學啓導之功,至重至大,不容時日少緩,故特許開筵,召接儒臣,是誠當今之急務,帝王之盛節也。正宜妙選名儒宿德,以資其切劘薰陶之益,而顧以如臣卑微蔑裂,最居人下者,名以經士,而充諸勸講之列,臣心惶恧,固不足說,而竊恐流聞所及,傳笑四方,貽累聖上初服之政,非細故也。況臣向來侍講离筵,不爲不久,章句訓誥,依本解說,猶多齟齬,甚或辭理窘跲,不成倫脊。臣每一追繹,不覺騂汗。況何望探討經傳之蘊奧,敷陳義理之精微,以沃聖心而禆聖聰也哉?惟此實狀,聖鑑固已洞燭無餘,而今又使之濫厠經席,以備顧問,揆諸事體,豈不萬萬顚謬乎?伏願殿下,察臣所學全蔑,非出餙讓,諒臣衰疾已甚,不可强策,亟命有司,削其選鐫其職,勿復檢擬,以尊朝體,以安微分,不勝幸甚。臣無任云云。省疏具悉。冑筵已知之,勿辭,幡然出入講席。
上在昌德宮。停常參·經筵。
張至冕啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
南公轍啓曰,右承旨朴宗輔,今日不爲仕進,卽爲牌招,何如?傳曰,許遞,前望單子入之。
承旨前望單子入之,金羲淳落點。
南公轍啓曰,新除授行左承旨金羲淳,卽爲牌招,何如?傳曰,允。
南公轍啓曰,卽者檢閱洪奭周以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
金履度啓曰,臣履度,館所問安進去,下直之意,敢啓。傳曰,知道。
金履度啓曰,臣承命馳詣館所問安,則上勅以爲,屢次遣近侍問安否,感激之中,還切不安。凡百周全,穩過此夜,夜來氣候一樣否云。副勅則以爲,屢次遣近臣問安否,感激之餘,還不勝悚然云矣,敢啓。傳曰,知道。
南公轍啓曰,檢閱洪奭周,纔已陳疏徑出矣,左右史,不可不備,檢閱李存秀,由限已過,卽爲牌招入直,何如?傳曰,允。
傳于金履度曰,奉審進去大臣·諸臣,入侍。
以司諫朴瑞源,正言李象謙,掌令閔慶世·姜文會,持平安廷善,牌不進罷職傳旨,傳于張至冕曰,只推。
傳于南公轍曰,大提學批下,卽爲牌招。
南公轍啓曰,大提學洪良浩,牌不進推考傳旨,今方捧入,而告由祭祭文,製進命下之後,如是違牌,事甚未安,更爲牌招,何如?傳曰,允。
南公轍啓曰,大提學洪良浩,再牌不進,推考傳旨,今方捧入,而告由祭祭文,製進一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,宜令一伸,重臣文衡之任,今姑許遞。
傳于南公轍曰,莫重文字,當爲撰進,而文衡無之,藝文提學,以館伴進去。弘文提學金載瓚有實病云,許遞,前望單子入之,待下批牌招製進。
弘文提學前望單子入之,尹行恁落點。
南公轍啓曰,弘文提學尹行恁,牌不進推考傳旨,今方捧入,而告由祭祭文製進事,命下之後,如是違牌,不卽承膺,事甚未安,更卽牌招,何如?傳曰,允。
徐有聞,以禮曹言啓曰,卽伏見健陵丁字閣有頉處,政府以下奉審狀啓,則北神門有頉處,卽爲擇日修改,階砌則待春和擧行事,爲辭矣。神門頉處修改吉日時,令日官池景馝推擇,則來十二月初三日辰時,爲吉云矣。以此日時擧行,而先告事由祭,同月初一日朔祭兼行,祝文中,措辭添入,所入物種,令各該司,磨鍊進排,政府以下及臣曹堂郞,前期進去,監蕫畢役,何如?傳曰,允。
徐有聞,以迎接都監言啓曰,卽者差備譯官來言,上勅書給其所製七言律詩二首,而一則過洞仙嶺所作,願刻石壁,一則過蔥秀時所作,亦願揭板云。依其願刻石揭板事,知委海西道臣,詩本謄納政院之意,敢啓。傳曰,知道。
徐有聞,以迎接都監言啓曰,上·副勅贐行及通官五人賞給,竝依昨日該曹啓下單子入給,而別大通官,則比一二大通官,曾有減給之例,故以銀子六百兩入給矣,敢啓。傳曰,知道。
曺錫中,以備邊司言啓曰,以咸鏡監司李秉鼎狀啓,北靑府渰死各處海尺,合爲五百四十四名,嚴飭各鎭,期於搜拯,幾及一望,今始報來,北靑兼任南虞候柳鎭燁,兵校爲先拿致,從重懲勵事,傳曰,聞極驚慘,拯埋之節,嚴飭擧行,恤典,廟堂從優分付,身貢役與還上,可以蕩減者蕩減,道伯,作祭文,使該倅,以酒餠肉祭之海上事,亦爲分付,晩報之失,令廟堂論勘事,命下矣。拯埋軫恤之方,謹依聖敎,發關行會,而咫尺邑境,舟楫之破碎,殆過七十,人命之渰沒,亦至半千,則該虞候,旣在兼任,晩報營門,全無重人命之意,萬萬駭然。南虞候柳鎭燁,爲先施以先罷後拿之典。雖以兵使言之,新帥臣姑未赴任,則管下擧行,若是稽忽,而無一言警飭,難免其責。前南兵使崔景岳罷職,該道臣,亦有不能檢飭之失,咸鏡監司李秉鼎,推考,何如?傳曰,允。
徐有聞,以迎接都監言啓曰,勅使元禮單,例贈·別贈·都求請·別求請,通官元禮單·都求請·別求請各項物種,或以本色持去,或折銀持去,而折銀之類,分付戶曹,區別懸註,追後別單書入之意,敢啓。傳曰,知道。
徐有聞,以迎接都監言啓曰,卽者差備譯官來言,上勅禮單馬,以本色持去,副勅,折銀持去云矣,敢啓。傳曰,知道。
徐有聞,以迎接都監言啓曰,卽者差備譯官來言,上·副勅,各進呈名帖,出付差備譯官,卽爲入呈之意,敢啓。傳曰,知道。
徐有聞,以迎接都監言啓曰,勅使回還時,庭排茶啖·歌舞童·遊觀牛·駝駱牛·城門上下馬砲·軍樂,依上來時例,一倂除減云矣。以此知委於伴送使及開城留守,三道道臣處,何如?傳曰,允。
徐有聞,以迎接都監言啓曰,勅使回還路程記書出,而今二十七日,自京離發,坡州止宿,來月初八日,當到義州云。以此分付伴送使及開城留守·三道道臣處,而路程記書入之意,敢啓。傳曰,知道。
徐有聞,以迎接都監言啓曰,勅使回程牌文以二十七日,起行書出,先爲出送之意,敢啓。傳曰,知道。
徐有聞,以迎接都監言啓曰,勅使回還牌文,今當發送,而今番則牌文中,有莫重尊敬處,別定禁軍,使之騎撥齎奉,傳致于灣府之意,敢啓。傳曰,知道。
徐有聞,以迎接都監言啓曰,卽者差備譯官來言,勅使以爲弘濟院,旣是過站,大臣承旨,勿爲出來云矣,敢啓。傳曰,前例有無,詳考爲之。
曺錫中,以訓鍊都監言啓曰,今十一月二十七日,勅使回還時,慕華館環衛軍一千三百十名,標下軍一百五名,將官十五員,將校十五人,門外屛門八十四處,設布帳把守次,軍二百八十九名,將七十五人,環衛及屛門別申飭軍十五名,將校三人,嚴飭定送,各別擧行,而事畢後,依例解送之意,敢啓。傳曰,知道。各別嚴飭。
曺錫中,以禁衛營言啓曰,今十一月二七日,勅使回還時,左邊屛門三十三處,哨官十五員,別武士九人,別騎衛九人,京標下軍六十六名,嚴飭定送,率領把守,而所經屛門,則以布張堅實防遮,別定將校四人,京標下軍三十名,竝爲除器械,另加申飭,嚴禁雜人,而事畢後,依例撤罷之意,敢啓。傳曰,知道。各別嚴飭。
曺錫中,以兵曹言啓曰,來十二月,辛酉正月當,上番騎兵二百三十六名,依定式本曹點考後,仍令該曹,襦衣題給之意,敢啓。傳曰,知道。
徐有聞,以迎接都監言啓曰,卽者差備譯官來言,勅使發行軍令,明日辰初書出云矣,敢啓。傳曰,知道。
徐有聞,以迎接都監言啓曰,卽者差備譯官來言,明日勅行離發時,自館所,乘轎作行云矣,敢啓。傳曰,知道。
曺錫中,以御營廳言啓曰,本廳來十二月,辛酉正月兩朔應立中部中司屬全羅右道二哨,忠淸右道三哨,合五哨軍兵五百十七名,今已逢點整齊矣。十二月初一日,與左司軍兵,替代立番後,舊軍放送之意,敢啓。傳曰,知道。
曺錫中,以御營廳言啓曰,本廳來辛酉二月·三月,兩朔應立中部右司屬忠淸右道五哨軍兵,正月二十五日,京中逢點,二月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
張至冕,以義禁府言啓曰,前南虞候柳鎭燁拿處事,傳旨啓下矣。柳鎭燁,時在任所云,依例發遣府書吏,交代後,拿來,何如?傳曰,允。
大提學洪良浩疏曰,伏以嗚呼,萬年之玄宮永閉,百世之遺澤難忘,匝域含生,憑依無所,窮天徹地,扣心飮血,而幸有山林宿德,抗疏建白,追引寧陵故事,請定世室之禮。洪惟我先大王,盛德配天地,神功侔造化,道學之精微,接群聖之統,事業之嵬煥,竝三古之隆,奚但七世之觀德,可爲萬代之師範?今此世室之議,允叶神人之情。臣於伏枕視陰之際,不覺蹶然而起,愀然而感,斯誠宗社無强之休,而大慰臣民於戱之思矣。況今告廟之吉日已卜,頒敎之縟禮將行,顧此負罪俟譴之蹤,末由進身於具僚之列,獲覩曠世之典,有臣如此,生不如死。臣於昨者,冒進危臲之情,冀蒙斥退之恩及奉批旨,不賜允兪,辭敎鄭重,曲賜開導,無狀臣何以得此捧讀莊誦,一字一涕?仍伏念臣之當遞之義,不獨一身之私情,卽是通朝之公議也。以言乎情勢,則聲罪之章,實非臣分之所敢聞者,以言乎罪戾,則猥當莫重之代撰,自速僨誤之斥矣,以言乎疾病,則望八垂死之齡,積瘁於哀遑之日,游身於鋒鏑之叢,眞所謂畏首畏尾,身其餘幾者也。神魂恍惚,如墮烟霧,氣息綿綴,與鬼爲隣,症形之危惡,不敢殫擧,而要之不可責以生人之事。況可擬議於職事之重乎?譬如折轅之車,難勝於乘載,斷弦之弓,莫試於彈射,直是溝壑中棄物耳。當此大禮涓吉,鋪張鴻烈,播告寰域,專仗詞垣之臣,而如臣尸居之蹤,徒積妨賢之耻,正宜亟加刊汰,回授館閣林立之彦,以蕆大禮,不容少緩,玆敢力疾構辭,哀號於嚴廬之下。伏乞聖慈,亟命鐫臣文苑之銜,以幸國事,以安賤分云云。答曰,省疏具悉。卿其勿辭製進。
水原留守徐有隣疏曰,伏以儒賢進言,詢謀僉同,尊我先大王爲世室,布告之擧,不日將行,觀盛德於五廟,垂鴻烈於萬代,庶慰我聖上無窮靡逮之孝思,而八域臣民,於戱不忘之恫,亦可以少塞贊頌之餘,繼以哽咽。仍伏念臣,遭罹奇怪,情踪危臲,竊附籲冤之義,冒控亮陰之中,惶懍震越,惟譴何是俟,伏承批旨,恩言鄭重。至以先大王已有俯燭爲敎,昭晣之渥,洋溢汪濊,臣以首頓地,雙擎莊誦,怳然若乙卯冬承批故事,感激哀霣,自不覺血淚之被面,不忠如臣,無狀如臣,何以得此於兩聖朝也?嗚呼,臣旣得臣兩聖朝恩言,雖卽日就死,可以歸見祖先父母,而且與臣弟,相將頌祝隕結,圖報於地下矣。飭敎之下,蠢動無路,屛伏荒郊,日望處分,此際又得見李安默疏本,滿紙叫嚷,醜辱層加,殆若狂竪之夢譫,街童之醉詈,橫逆之來,更不足多辨,而若其有關於莫重之義理,莫嚴之記注者,烏可不明言洞陳,一任渠漫漶變幻乎?噫,閟宮筵說,伊時登筵諸臣,擧皆承聞,上款若曰明義錄,別無樹立,下款若曰壬子疏,關係義理,仍以下款事,辭敎渙發,嚴於斧鉞,上下款承接,皎若丹靑。伏況別無樹立之敎,又與渠所謂背馳義理,逈然不同,而今乃以心術照燭,聖度包容等說,肆然爲矯誣之計,是亦可忍者乎?君臣之間,貴相知心,苟使臣心術之微,一毫近似於背馳,則以我先大王義理之所秉執,何惜乎臣?置兄弟於近密之列者,至於數十年之久,而當義理則與之講明,遭鋒鏑則爲之拯拔,許之以赤腔予燭,喩之以俯仰無怍,宸章誕降於南城,陪筵頻開於北闕,以至園寢拱護之任,特畀多年,視同家人乎?今渠爲說,有若先大王之於賤臣兄弟,疑其心而用其人者然。與向來將取姑與之凶言,換面呈毒,緣臣之不忠無狀,仰累於先大王則哲之明。臣竊爲之痛哭流涕,恨不卽地自刎,以效鍼虎之下從也。明義錄之別無樹立,臣誠有愧於尺疏叫閽之一故相,而沐浴懲討之隨其後,則臣與在廷諸臣等耳。今若以逈然不同之別無樹立四箇字,盡驅之於背馳義理之科,則豈不失大聖人下敎之本意,而甘自歸於厚誣一世乎?至若記注一事,初旣諉之於替奏之司謁,今又諉之於在謫之承宣,丁寧申奏於先朝之前,而口所言目所覩者,一番再審,容易變改,或曰日記之失實,始因對疏而知之,或曰所惜者記載之無徵,或曰其將以此爲信蹟而傳之永久耶云云。臣見之未半,毛骨俱竦。噫,吐言食言於人事變嬗之後,朋儕間之所不忍爲者,而渠乃忍爲於君父臣子之際,世有公議,在所不容,國有法綱,在所當被,而渠雖不畏公議,不畏法綱,獨不畏天神之赫臨乎?使之退去時下敎,渠亦不敢隱諱矣,假令渠之所對如彼,而下敎及此,則此是渠大關節,何不卽地仰暴,默然退出,拖至于今?始曰乃爾,其心在所,言之痛心,臣何必汚口也?安默疏批中,記注在矣之敎,日月之明,燭奸無餘,遁辭知其所窮,邪辭知其所離,孟夫子知言之聖,實仰復見於今日矣。渠疏之外此許多矛盾,許多劫辱,臣雖疲劣,豈敢與欺天誣人之一安默,上下爭辨哉?一初之政,四維爲重,臣身之不可復厠於周行,已悉於前疏,今不敢更事覼縷,而劫後餘喘,積受拳踢,些少精爽,澌頓將盡,窮阨危蹙,日甚一日,歸骨故山,至願轖結,明發不寐,疾聲籲天。伏乞聖慈,特推昭晣之餘恩,更加覆燾之隆渥,解臣重務,削臣朝籍,使之避遠駴機,退伏松楸,涵泳聖澤,以畢餘生,則自今至死之年,皆聖上賜也,北望宸極,首稽血禱。臣於治疏將上之際,伏奉傳敎下者,以健陵奉審修改時,不可無留守,使之卽刻下去,事關陵役,不敢言私,而大防當前,鐵限難越,特敎之下,末由趨進,席藁江干,恭俟嚴誅,有臣如此,生不如死。臣無任云云。答曰,省疏具悉。昭晣已盡,卿何過引?修改涓吉,卽爲肅命後進去。
行上護軍金文淳疏曰,伏以居諸不淹,喬陵之大禮克襄,虞卒已畢,雲鄕之眞遊愈邈。伏惟我聖上出天孝思,哀慕如新。仍伏念臣,木石其頑,視息如常,身未蓐蟻,誠負鍼虎,俯仰穹壤,慟冤弸塡。又値客使入境,儐价有命,因封禮成之日,只得南望號擗於千里關外,嗚呼慟矣,此何人斯?嗚呼,臣以人以器,百無肖似,而厚蒙先大王不世之恩遇,式至于今,秋毫皆賜,雖使臣生而粉骨,死而結草,尙無以圖酬萬一,則若其備數於敦匠之任,周旋於終事之地,非但微誠之少得自效,抑亦職分,而在所當然,而才具空疎,無往非罪,勞勩可紀,初豈擬議?況臣珠邱董役,曾未數朔,東園治事,止是二旬,及夫廞衛載啓,菆塗永閟之辰,俱未能奔奏於執事之列,而伏見施賞恩敎,臣亦混入其中,至承晉秩之音,臣聞命驚惶,撫躬悲感,只覺淸血之被面而已。噫,罔功厚賞,匪分冥升,猶屬自己之私,顧何敢屑屑仰瀆?而恩典之濫竽,名實之不核,當此一初淸明之政,貽累不少,適因復命之會,不得不冒沒肅謝,而惶恐愧恧,歷日愈切,玆敢含哀悲鳴,仰干崇聽。伏乞聖慈,俯諒臣言之非出例讓,亟收成命,俾恩賞而得重,私分而粗安,千萬顒祝。臣無任云云。答曰,省疏具悉。卿其勿辭行公。
檢閱洪奭周疏曰,伏以臣,卽接家信,則臣母素患癖積之症,近因日寒,挾感添劇,寒痰凝結,肢節刺痛,咳嗽苦劇,胸膈牽亘,轉側俱苦,寢啖頓減,貼席呻楚,元氣澌綴,臣方寸煎灼,實難晷刻按抑,玆敢忙陳短章,徑出禁扃。伏乞聖明,亟命鐫遞臣職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
執義高宅謙啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。
庚申十一月二十六日未時,上御誠正閣。健陵奉審進去大臣·諸臣入侍時,右副承旨金履度,假注書李允謙,記事官金珍恪,記注官承膺祚,右議政徐龍輔,繕工提調趙鎭寬,禮曹參判金羲淳,以次進伏訖。龍輔進前曰,近日風寒甚矣,親臨迎勅,勞動且多,聖體候,若何?上曰,一樣矣。龍輔曰,寢睡·水刺之節,亦何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上曰,卿等進去奉審,則頉處所見,何如?龍輔曰,臣等承命進去,陵上奉審,則無頉,丁字閣有頉處奉審,則東邊第一層簷階石罅坼,長可二尺許,深可三寸餘,御路層階駕石上隅缺落,但地臺石依舊,別無可悶處。而至於神門兩隻,開閉不便,蓋其倍方石動退外面邊低下,內面邊聳動,故中方木,自致中屈如是而開闔不便,見今冬令已深,階砌修改,姑待春和土融後爲之恐宜。神門修改,一時爲急,故已陳於狀聞中,而聞修改日字,以來初三日擇吉云,誠甚幸矣。仍奏曰,丁字閣有頉諸處,旣已仰陳於狀聞中,而雖曰冬節,工役未滿一月,頉處若是夥然,揆以重事體之道,不可無論勘之擧,當該堂上,施以削職之典,郞廳,令該府拿處,守陵官,亦有晩始登聞之失,罷職,何如?上曰,依爲之。出擧條仍敎曰,卿冒寒往來,能無損節。龍輔曰,去時向南而往,來時日氣比數昨前稍解,故無事往來矣。鎭寬進前曰,臣亦詳細奉審,則所見極爲悚悶,而但冬節土石之役,不能十分堅緻,事勢似然矣。上不答,命大臣·諸臣先退。履度曰,明日送勅使時,旣未親臨送勅,則例送中使於中路問安,故敢此仰達矣。上曰,依此爲之。命書榻敎曰,大王大妃殿進御加味交感茶,一貼煎入。仍命退,承史以次退出。
上在昌德宮。停常參·經筵。
大王大妃殿,進御加味交感茶,依前方一貼煎入事,榻前下敎。
徐有聞啓曰,行護軍申大謙,館所問安進去,下直之意,敢啓。傳曰,知道。
張至冕啓曰,合辭方張之時,諫院無詣臺之員,事甚未安,除在外外,未肅拜呈告人員,竝卽牌招,何如?傳曰,允。
徐有聞啓曰,行護軍申大謙,馳往館所問安,則上·副勅以爲,今當發程,心甚爲悵,特遣宰臣,垂問勤摯,不勝感謝云矣,敢啓。傳曰,知道。
徐有聞啓曰,弘文提學尹行恁,再牌不進,推考傳旨,今方捧入,而告由祭祭文製進,一時爲急,如是違牌,不卽擧行,事體所在,誠爲未安,所當更請牌招,而係是一日三牌,何以爲之?敢稟。傳曰,更爲牌招。
徐有聞啓曰,弘文提學尹行恁,牌不進推考傳旨,今方捧入,而告由祭祭文製進,一時爲急,如是違牌,事甚未安,更卽牌招,何如?傳曰,允。
徐有聞啓曰,弘文提學尹行恁,再牌不進,推考傳旨,今方捧入,而告由祭祭文製進事,成命已久,連違召牌,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
備邊司,以李晩秀爲水原留守。
徐有聞啓曰,水原留守,當爲下批矣。政官,卽爲牌招開政,何如?傳曰,允。
徐有聞啓曰,右副承旨金履度,疏批已下,卽爲牌招,何如?傳曰,允。
以右副承旨金履度牌不進罷職傳旨,傳于徐有聞曰,只推。
兵曹口傳政事,副護軍朴宗輔。
以獻納金孝秀,正言李象謙牌不進罷職傳旨,傳于張至冕曰,只推。
傳于徐有聞曰,弘文提學批下,待明朝牌招。
以吏曹參議沈象奎牌不進罷職傳旨,傳于徐有聞曰,只推。
吏批啓曰,副提學今當差出,而擬望之人乏少,承旨竝擬,何如?傳曰,允。
有政。吏批,判書徐邁修進,參判曺允大,參議沈象奎牌不進,右承旨徐有聞進。以南公轍爲副提學,李集斗爲知敦寧,韓用龜爲禮曹判書,金履翼爲參判,金祖淳爲藝文提學,李祖源爲判義禁,李祖源爲奉常提調,金文淳爲觀象監提調,李祖承爲司譯提調,李義弼爲典牲提調,朴大圭爲造紙別提,水原府留守單李晩秀。
徐有聞,以吏批言啓曰,寧陵令柳尋春呈狀內,矣身篤老偏母,素患痰癖之症,又當嚴沍,倍加添劇,以此情理,萬無遠離供職之望,斯速啓遞云。其親病旣如是沈重,則不可强令察任,今姑改差,何如?傳曰,允。今日政差出。
再政。以洪赫爲寧陵令。
兵批,判書金祖淳病,參判兪漢謨入直進,參議金載翼,參知趙得永病,左副承旨曺錫中進。同知單朴震彧,護軍李光益,以上竝單付。
傳于徐有聞曰,承旨前望單子入之。
承旨前望單子入之,閔台爀落點。
閔台爀,以吏批言啓曰,前掌令李聖輪呈狀內,矣身名字,改以廷輪,斯速入啓,帖文成給云。李廷輪,依例令藝文館給帖,何如?傳曰,允。
曺錫中,以兵曹言啓曰,羽林衛將尹孝儉,素患痰癖之症,當寒添劇,時月之內,萬無供職之望,呈狀乞遞,景福宮衛將宋寅煥,病在鄕廬,上來供職無期云。領軍之將,輪番之任,不可久曠,竝改差,何如?傳曰,允。
徐有聞,以迎接都監言啓曰,勅使名帖,使差備譯官還送,仍以下敎辭意,詳傳于兩勅,則兩勅以爲,明將還發,不得拜辭,替呈名帖矣。承此還送,下敎又如此,不勝感激云矣,敢啓。傳曰,知道。
徐有聞,以迎接都監,館伴意啓曰,卽者別軍職李晳以下敎御帖四道,來傳于臣,而有依例爲之之命矣。開城府·平壤·義州問安使所傳御帖,伴送使,旣已齎去云。今此御帖,不當更爲陪去,故令都監郞廳,齎奉入呈于承政院之意,敢啓。傳曰,知道。
徐有聞,以迎接都監言啓曰,卽者差備譯官來言,副勅,往上勅房云矣,敢啓。傳曰,知道。
徐有聞,以迎接都監言啓曰,取考甲辰謄錄,則勅使以下頭目輩,求請數爻及許給形止,防給形止,一一草記事,曾有定式矣。上·副勅及通官等,別求請數爻,別單書入之意,敢啓。傳曰,知道。
徐有聞,以迎接都監言啓曰,因本都監草記,弘濟院旣是過站,大臣·承旨,勿爲出來事,傳曰,前例有無,詳考爲之事,命下矣。詳考前例,則勅使回程時,弘濟院,大臣·承旨,勅使若以勿爲出來爲言,則竝皆置之,今番亦依此擧行之意,敢啓。傳曰,知道。
徐有聞,以迎接都監言啓曰,卽者勅使離發館所矣,敢啓。傳曰,知道。
徐有聞,以迎接都監,領議政意啓曰,勅使到迎恩門時,差備譯官來言,兩勅以爲百官行禮,停免云矣,敢啓。傳曰,知道。
徐有聞,以迎接都監言啓曰,勅使已踰沙峴,臣等退去之意,敢啓。傳曰,知道。
左議政李時秀劄曰,伏以臣於日昨,伏見守陵官狀啓,驚惶震惕,恭俟重譴,諸堂郞今旣蒙勘,而臣獨晏然,官秩自如,尤不勝萬萬漸悚之至。嗚呼,自遭天崩之慟,萬事長已,今日臣子,一分自效之道,惟在於終事之地,又況丁〈字〉閣,事體尤爲莫重,固宜必誠必愼,以仰體我聖上靡逮之孝思,而工役告竢,曾未數旬,神門御路之有頉,至於三處之多,此非如臣無狀,猥忝摠護之任,心魂遁失,神精昏錯,觸事隨處,一未檢察之罪,論以典憲,宜在首勘,而特以冒居大官之故,獨被寬恕之恩,撫躬哀隕,不但倖逭之愧而已。自列之義,猥控短劄。伏乞聖明,亟命攸司,勘臣罪戾,以重邦典,以安賤心焉。答曰,省疏具悉卿懇。摠護之任,異於該堂,卿何過引?安心卽起視事。仍傳曰,此批答,遣史官傳諭。
綾城尉具敏和疏曰,伏以日月流邁,如川之逝,於焉之頃,節屆南至,因山已過,虞卒亦訖,萬事靡逮,穹壤茫茫。伏惟我殿下,孝思哀慕,益復何堪,亦將何以慰我殿宮罔涯之至痛也?瞻望雲天,有淚如瀉。仍伏念臣,以至庸無似,猥忝禁臠之末,受國厚恩,天地同大,而至若拔之衆棄,置之袵席,拂拭陶甄,含育生成,卽我先大王之所賜也。欲報之德,昊天罔極者,其此之謂歟。逮我聖朝,不以臣庸愚而棄之,猥叨專對,冒昧往赴,夫專對重任也,奏請大事也,是豈如臣愚庸之所可承膺?而受命於擧國哀遑之日,怵畏義分,不敢言私,雖不得不黽勉冒當,而不稱之譏,臣竊懼之。得伏見傳敎下者,賚以田民之上賞,加之錄用之恩命,無功濫賞,分不敢當,因哀媒榮,彌增抑塞,臣當卽日仰懇,以冀收還之命,而狗馬賤疾,萬分危劇,反面還次,奄奄欲盡,衛府特授享官差下,俱是臣筋力自効之地,而恩亦極矣,榮已至矣。臣非木石,寧不知感?然籧篨戚施,竝湊一身,床席之間,轉側須人,坐違恩召,惶愪無地。伊後數日之間,轉添危惡之症,幾至屬纊,復延一縷之命,尙未分死生之如何,而能有不泯之知覺,始知恩命之已至多日,感泣頌祝,有不可言,惶恐隕越,無以按住,玆敢倩人構疏,冒萬死仰籲於天地父母之前,乞賜收還賞典之命,以重公器,以安私分。臣無任云云。答曰,省疏具悉卿懇。念卿病勢,際見此疏,可喜少愈。卿其勿辭,調理行公。
弘文提學尹行恁疏曰,伏以聖孝無疆,先庥克闡,世室誕定,吉日載涓,薄海烝庶,尙有以慰如喪之慟。況臣邇列,至今不死,猥忝春官,仰承渙綸,攢頌之餘,曷任摧咽?仍伏念臣於日前,祗奉恩命,侈以玉署長席,驚惶懍慄,通宵踧踖,翼朝銀臺,復尋宿趼,而厪缷不衷之服矣,曾不多日,文苑除旨,又及臣身。噫嘻,是豈臣夢想之所自期者哉?顧臣童習,不過功令文字耳。倖竊詞科旣犯不幸之戒,誤玷名塗,更積無聞之誚,官家日月,居然二十年于玆,依舊土墻當面。已矣,昔我先大王,惜臣家聲,致臣仙綴,鞠育臣,慈之恩也,訓迪臣,師之道也,凡修己治心之方,窮經讀書之工,惠顧旣勤,敎亦多術,誘而掖之,惟恐不進,培而植之,惟患不立,琧廬銜恤之中,至煩箋注之問難,而憃愚粗淺,荏苒光陰,畵脂鏤氷,儱侗顢頇,虛辱特達之聖知,未副作成之神化,則臣誠下品人爾。及至天崩而地坼,山頹而梁摧,皇皇瞿瞿,日夕攀號,江漢秋陽之思,廓然靡所及焉,俯仰慙悚,如窮無歸。從以喪威震剝,神精銷落,雖尋常書牘,吮毫䑛墨,不耐應卒,夫何館閣重任,咄咄逼人,乃如此也?山鳥居乎室堂則驚,海禽饗之鍾鼓則眩,以驚以眩,何事可濟?臣嘗江居見賈客,風檣得意破浪,一日千里,瞥如星奔,往往波濤激而維纜絶,毒魚怪蟲,後先張喙,其不爲岸上觀者之所笑者鮮矣。今臣之所業,賈客也,所履所風檣也,知進而不知退,然而不狼狽者,臣未之信也。此猶屬臣私憂,土苴被繡,陶埏傅粉,時政之失,失莫甚焉。天牌屢臨,趨膺無路,罪負難贖於慢命,情懇未暇於緩聲,敢控血腔,仰䕤睿燭,惟聖明亟賜遞改,回授時望,以重公器,以安賤分焉。臣無任云云。答曰,省疏具悉。卿其勿辭行公。
右承旨徐有聞疏曰,伏以日月有時,玄宮奄扄,虞卒已畢,冬序轉深。伏惟孝思皇皇,無所逮及,臣猥以無似,倖竊科名,十數年來,偏被我先朝洪恩異渥,絲毫莫非帝力,頂踵都歸造化,而尙不能辦一死下從,誠亦冥且頑矣。追先帝報陛下,卽臣平日之區區誓願,此時丐外,實知其道理人情之所不敢出,而第臣私懇,竊有所萬不獲已者。臣母年迫七耋,病不離席,居恒凜綴,若不保朝夕,而每當猝劇之際,則必藉蔘料之救急者,今且七八年矣。然臣家素淸寒,契活多艱,性又迂拙,料理沒策,尋常菽水,尙患難供,對症藥餌,尤豈易辦?每當添症,束手之時,實有傷哉欲死之心,情理到此,亦云悲矣。嘗於年前,特蒙先朝矜恤之澤,數年西邑,獲伸反哺之情,母病之尙今支保,莫非我先朝之所賜,臣銘鏤感祝,何敢頃刻暫忘,而年來滋補,未能稱意,近日凡百,轉難收拾,若不及今得力,少試扶元之劑,則後時無及,豈不爲臣終身不瞑之恨哉?噫,臣受兩朝恩造,與天無極,出入邇列,人情所願,畢命驅策,分義當然,顧何忍自占便宜,遠離軒陛?而私情切迫,不得不仰籲於一初孝理之下。古人所謂事親日短,事君日長者,正爲臣準備語也。伏乞聖慈,曲垂俯憐,許令選部,畀臣一小邑,俾臣得以便養焉。臣無在云云。省疏具悉。疏辭,下該曹稟處。
右副承旨金履度疏曰,伏以祗役於終事之地,卽人臣粗效犬馬之誠,用替螻蟻之報者也。苟不能克愼克審,有乖妥安之道,則其罪雖萬戮,猶失於經。況今仙寢之封閉甫訖,而許多不誠不謹之狀,莫逃於旬日之內,謹稽往牒,實所未聞。臣旣叨忝郞廳之任,終始監董,則論其犯科,臣實爲最,退伏私次,惶汗浹背,方此求死不得。卽伏見諸堂該郞,俱被譴何,而臣則獨不與焉。臣於此,又恐朝家刑政,緣臣乖了,無以示懲於爲臣不忠者矣。大抵凡百擧行,雖責於各該郞廳,而至於摠察裁擇,都廳與堂上無間,倘令都廳,能得先事殫竭,俾無毫分虧欠,則今豈有此哉?夫如是也,而倖其獨逭,不自陳列,臣雖萬萬無似,實所不忍也,亦所不敢也,玆敢冒萬死仰瀆於嚴廬驚憂之中。伏願聖明,先削臣所帶之職,因付攸司之臣,亟施當勘之律,使爲人臣而不敬不審者,有所知戒焉。臣無任云云。省疏具悉。爾其勿辭察職。
兼春秋金喆修狀啓,臣今月二十日酉時量,敬奉聖諭,本月二十四日申時量,馳到忠淸道懷德縣外南面性潭里,傳諭於前贊成宋煥箕處是白乎,則以爲臣歸伏弊廬,祗俟嚴譴,卽伏奉聖批,辭旨溫諄,至以臣所仰請者,特垂採納,微忱感悚,不知所喩,而有以見我聖上繼述闡揚之盛意,區區不勝欽仰贊歎之至云矣。故臣仍爲復路緣由,竝以馳啓爲白臥乎事是良爾,詮次善啓向敎是事。踏啓字。
執義高宅謙,司諫朴瑞源,副校理洪受浩,修撰李鼎秉啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節而根抵則此賊也,此豈容一日假息於覆載之間哉。當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝以事關聖躬,雖或曲施寬假,而在今日,則其在必報之義,尤不容一刻暫緩於三尺之律。請鄭致達妻亟令王府,快正典刑。十行刀割,答三司曰,不允。執義高宅謙,司諫朴瑞源啓曰,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日所犯,則陰樹逆黨,密唱凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫師等說,爛熳於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,俱未蒙允,此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊?而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬䂨,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬·奴傔連伊夫妻,竝嚴鞫得情,快正典刑。噫嘻痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,更無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰秘,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贜,畢露無餘。惟此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人中曰,今此定號,何如是太早?究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戱葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激,逆宇以凶喆之子,藉其氣勢,罔念煦濡之恩,益肆跳踉,擬師市恩之謀,旣極陰秘,荷杖偸鈴之態,不忍正視,其所負犯,不一而足。而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,六字刀割與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉。義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。噫嘻痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心?聞此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縳官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皥面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。答兩司曰,不允。執義高宅謙啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。司諫朴瑞源啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬䂨,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近而或以術藝相衒,糾結黨與而輒以標號相加,騙取貨物,旨意閃忽。假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨附,使令之不暇,托爲師弟,而傳播邪說,誘引徒黨,而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天,一而二,二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞。且未及窮覈,已發配,妖黨何以知畏,民志何以底定。請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。德相·尙喆·國榮·九宗四賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間,請亟下四啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩。而今旣結案正法,則孥戮之法,便是應行之典。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢。逆吉之未施王章,尙切輿情之抑鬱,竝與其子屬而偃處城闉,殆若無故者然,此豈復君讐討國賊之義乎?請命吉諸子依前下敎,施以散配之典。噫嘻痛矣,今番嶺獄干犯諸賊,孰非可覈?而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云。逆景抵金行久書有曰,邑中武弁之自京來者,言蔡弘遠陳疏請鞫醫官云,所謂武弁,卽張羽成也。羽成之招,雖爲發明,逆景之書,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩,亦必有聞處,則此事之究覈,只在於此二賊明矣,不可以已結之案,置而不論,請放送罪人權龍度·張羽成,亟令王府,拿鞫得情。噫嘻痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。噫嘻痛矣。李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,不可加刑發配而止。請拘囚罪人李漌,嚴鞫得情,施以當律,私書往復之人,一一査出,施以刑配之典。答院曰,不允。末端五件事,亟停勿煩。
上在昌德宮,停常參·經筵。
閔台爀啓曰,來初一日,輪對日次矣,敢稟。傳曰,爲之。
張至冕啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
閔台爀啓曰,右副承旨金履度,今日不爲仕進,卽爲牌招,何如?傳曰,許遞。
閔台爀啓曰,行左承旨金羲淳,今日不爲仕進,卽爲牌招,何如?傳曰,與右承旨許遞,前望單子入之,待下批牌招。
承旨前望單子入之,李儒度·金近淳·李敬五落點。
李敬五啓曰,行大司憲李敬一,執義高宅謙,掌令閔慶世·姜文會,持平安廷善,牌不進,趙恒存在外,監察茶時之意,敢啓。傳曰,知道。
以執義高宅謙,掌令閔慶世·姜文會,持平安廷善,獻納金孝秀,正言李象謙,牌不進罷職傳旨,傳于李敬五曰,只推。
傳于金近淳曰,水原留守批下,卽爲牌招授符。
傳于金近淳曰,水原留守留待。
傳于金近淳曰,水原留守入侍。
備忘記,水原留守李晩秀下直,長弓一張,長箭一部賜給。
金近淳啓曰,明日健陵朔祭傳香,禮房承旨,當爲齋宿,左副承旨曺錫中,卽爲牌招,何如?傳曰,允。
金近淳,以兵曹言啓曰,卽接忠壯衛將洪禹九所報,則忠壯衛趙完得,今日食代岀去,不爲入來,以致闕直云,莫重衛士,無端闕直,事極驚駭,不能檢飭之忠壯衛將,令該府拿問處之,忠壯衛趙完得,嚴棍汰去,以爲懲後之地,何如?傳曰,允。
以洪禹九囚單子,傳于李敬五曰,付過放送。
金近淳,以兵曹言啓曰,今此先大王影幀,奉往華城行宮時,晝停所宿所,預爲排站,然後可以擧行矣。以初六日鷺梁行宮晝停所,始興縣宿所,翌日肆覲坪晝停,詣華城行宮磨鍊,何如?傳曰,允。
金近淳,以兵曹言啓曰,取考謄錄,則乙丑年御眞奉往長寧殿時,津頭渡涉節次爲之矣。今此先大王影幀,奉往華城行宮時,舟師大將,前期差出,舟橋迎接,依例擧行,何如?傳曰,允。
金近淳,以兵曹言啓曰,今此先大王影幀,奉往華城行宮時,侍衛當爲磨鍊,而取考謄錄,則乙丑年御眞奉往長寧殿時,侍衛兵曹·都摠府堂上郞廳各一員,五衛將·宣傳官各二員,武兼四員,禁軍二十人,司禁月刀差備,形名內吹儀仗,到津頭竝落後兵曹堂上,仍爲陪往,雲劍差備,前銜出身,陽繖扇差備忠順衛,日傘差備驛卒,令本道抄擇,自津頭替代,侍衛挾輦軍二十名,前後廂訓局軍一哨,到津頭,以畿邑軍兵替代,去八月十一日,影幀奉移時,侍衛依園幸定例磨鍊,自京下往各差備,依乙丑年例,自本府待令,親軍衛二十人,依禁軍例,侍衛挾輦軍二十名,前後廂軍一哨,以壯勇外營軍擧行矣,今番則侍衛,何以磨鍊,挾輦軍及前後廂,以幾名幾哨爲之,而自津頭至華城,以壯勇外營事磨鍊乎?敢稟。傳曰,依乙丑年例磨鍊,津頭替代,以壯勇外營軍爲之。
金近淳,以兵曹言啓曰,取考謄錄,則乙丑年御眞奉往長寧殿時,輦陪軍到津頭,以畿邑軍次次替代,今八月十一日影幀奉移時,輦陪軍及儀仗軍,自京下送陪奉矣。今番則何以爲之乎?敢稟。傳曰,依八月例爲之。
金近淳,以兵曹言啓曰,取考謄錄,則乙丑年御眞奉往長寧殿時,傳語軍,以衛軍及步撥排立,而因下敎,晝停宿所渡涉入沁都及奉安時外,不爲傳語矣。今番則自津頭,至華城,旣有撥所,步撥勿爲排立以撥馬擧行,部字內,以衛軍飛傳,而傳語則依例擧行,何如?傳曰,允。
禁府啓目,山陵都監郞廳洪元燮,原情云云。傳旨內辭緣,泛稱遲晩,刑推,何如?判付啓,除刑推議處爲有矣,石物所郞廳,亦爲拿問勘處爲良如敎。
李敬五,以義禁府言啓曰,時囚罪人洪元燮原情公事判付內,石物所郞廳,亦爲拿問勘處事,命下矣。石物所郞廳宋倫載·李博載,今方待命,拿囚之意,敢啓。傳曰,知道。
金近淳,以都摠府言啓曰,副摠管申獻朝,以刑曹參判,本曹坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
金近淳,以禁衛營言啓曰,本營哨官李海鎭,身病甚重,勢難察任,改差,何如?傳曰,允。
上護軍金文淳疏曰,伏以臣,於日昨,猥陳微懇,仰干崇嚴之聽,及奉聖批,未蒙收還之恩,濫資自如,愧懼冞增。此際伏見大僚擧條下者,有山陵都監堂郞勘處之命,誠不勝萬萬驚悚之至。噫,萬年象設之地,事體何等重大,而且況慟冤靡逮之中,一分終事之責,止此而已,則其於庀工董役,固當殫誠竭力,而竢工曾未幾何,頉處若是許多,至有涓吉修改之擧,敦匠諸臣之罪,死固難贖,而臣則特以中間遞易之故,獨漏於現告之中,爵秩依舊,郵罰不加,臣滿心惶懍,繼以慙恧。臣於是役也,雖曰相始而不見其終,苟能智周慮遠,克愼克審,隨處董飭於厥初,務盡完緻於永久,則今玆有頉,豈至于斯,論其罪犯,與諸堂無異。何敢以苟免倖逭,視若無罪,而不思所以自靖之道也哉?玆敢略具文字,仰暴震惶之忱。伏乞聖慈,亟降威罰,以爲奉職無狀者之戒焉。臣無任云云。答曰,省疏具悉。卿其勿辭行公。
水原留守李晩秀疏曰,伏以聖孝無窮,廷議大同,尊我先大王,誕定世室,上告下布,吉日已涓,薄海臣民,窮天徹地之痛,庶可以少慰。臣適忝禮官,躬睹盛擧,撫今追昔,益增哽咽。臣於昨者,忽伏奉恩命,以臣爲水原府留守。嗚呼,仙馭寢邈,萬事長已,以臣未死餘生,職備守土,得以瞻依象設之地,殫竭拱護之任,尙或髣髴於朝夕左右,昵侍香案之往事,則在臣至願也,大幸也。顧何敢備例辭巽也哉?第伏念本府設置,自己酉奉園寢以後,今爲天星一周,而我先王所以推廣孝思,默運淵度,駐蹕則如漢豐鄕,宅師則若周洛邑,三里七里,城廓已完矣,過澗夾澗,民居已奠矣。環華封匹婦匹夫一草一木,莫非聖化之攸曁,儼然成三輔之大都會,而憧憧聖念,尤在於得其人而專其任,前後膺是命者,不過四五人,要皆藉其地望,簡其才猷,其難其愼,以責成效。臣於每歲,陪駕伏見行殿夜燭,召接守臣,諄諄天語,指導勉飭,而惠猶未盡究,弊猶未盡祛,營府猶患草創,閭里猶未殷實,五衛之軍制,一區之井地,卽聖人未卒之志事,而華民之所掩泣者也。況今喬陵新卜,影殿載營,事體之尊重,擧行之旁午,尤非前日之比,雖使能者當之,尙無以善其後,如臣至庸陋極歇後,空空憒憒,無才無識,平生未一經令長之職者,猝使之承擔重任,對揚明命,則將見華城一府委積之務,如絲之不可理矣。臣之狼狽僨誤,雖不足恤,其於我先王桑梓是府,湯沐是府之盛德至意何哉?且今丁〈字〉閣修改之役,御眞奉安之禮,期在不日,皆臣之職,仰思恩造,俯量材器,稱塞無望,歷宵震懼,玆敢略具短疏,仰瀆崇聽。伏乞聖上,特垂照察,亟許遞改,俾重務無曠,微分獲安,不勝幸甚。臣無任云云。答曰,省疏具悉。此卿殫誠之地,勿辭行公。
副校理金熙周疏曰,伏以居諸易得,因山奄過,雲日之光華永閟,鼎湖之弓劍莫攀,天地茫茫,叫號靡逮,仰惟聖孝哀慕,益復罔極。仍伏念臣有區區情懇,欲陳則微臣分義,此非其時,欲已則烏鳥私情,不能自止,彷徨趦趄,囁嚅不發,亦已屢矣。竊惟我聖朝,以孝爲治,使群臣皆得以盡其情,風化之本,莫先於此,不敢自阻於仁愛之天,玆敢仰首鳴號,惟聖明垂察焉。古人有曰,人生一日養,不以三公換,人子至願,豈有大於養親者乎?臣命途險釁,早失所恃,事父兼母,相依爲命,而無他兄弟,可以奉養,臣自在先朝,誤恩疊加,不敢言私,奔走遊宦,六年于玆,在臣身榮耀已極,而臣父今年恰滿七十,素抱貞疾,發作無時,救療稍緩,或至危急,而臣之家計不足,私情莫伸,臣實古人之罪人也。求忠臣必於孝子之門,旣不能爲孝於親,又何能移忠於國乎?昔在先朝,猥陳情懇,特授西邑,而臣父年老多病,千里將往,其勢末由,時未赴任,敢此瀆擾,豈不萬萬屑越?而親年又添一歲,臣心轉益煎迫,短章陳籲,冒昧仰乞。伏願聖慈,察微臣至切之私,憐老父衰頹之齡,特命選部,畀臣湖·嶺間一小邑,俾遂一日之養焉。嗚呼,臣之事君,如子之事父,本於天性而不能自已。今我殿下,方在沖齡,專心問學,養正聖功,此惟其時,臣以庸陋,濫忝經幄,曾無絲毫之補,何敢有求外之心乎?報親日短,恐不逮於餘齡,事國時長,顧捐軀而未晩,情迫意懇,干瀆宸嚴,臣無任云云。省疏具悉。疏辭,下該曹稟處。
敎水原留守李晩秀書。王若曰,予於此時,畀是府之寄,卿以此時,膺是府之任,予懷無以喩焉,卿心從可知也。嗚呼,我先大王,於己酉以後,視是府爲如何哉?凡是府之一草一木,無不被昭回之光,匹婦匹夫,無不蒙特達之眷,于以壯樓櫓而城彼,開斥鹵而田之,重關百有二之州,陸海天府,大都三之一之制,雉堞翬甍,推一視之德,則僕隷吏卒,待以家人,願百姓之足,則坪野陂渠,書曰大有,維持牽制之密,則設壯勇而外使·內使,簡畀眷注之薦,則爲留後者相臣·將臣,卽惟以整理我行宮,拱護我仙寢,其地之重,其任之隆,固將與周之豊·漢之沛,匹美而竝峙,不啻如河東之股肱也晉陽之保障哉?竊稽府衛之設,廬井之施,除耗之恩,賜復之惠,規撫則廣大宏遠,渥澤則淪浹汪洋,其他補土之式,植木之編,拾蟲之綸,治道之敎,靡不解剔其肯䋜,綜櫛其絲毛,嘗憧憧耿耿於廈氈宵旰之中。卿近臣也,想亦庶幾乎知之。嗚呼,尙忍提諭,天地崩坼,遽纏率土之哀,日月駛流,奄經因山之禮,幸玆萬年幽宅,爲是咫尺珠邱,恭惟神理之孔安,密邇象設,亦粵天意之允叶,元吉龍盤,於是,地益重山益高,城池之益壯,拱護之益嚴,其爲任也益隆,則其擇人而畀是任也,益難且愼,予小子之視是府,爲尤當如何哉?矧今神人震盪之餘,民社哀痛之際,其所以彌綸調護,鞏固奠安,以不負先王昔日眷顧之念,則是豈可責之人人者乎?卿嘗爲予賓僚,予知卿甚熟,蓋周通鍊達,足以幹務,祥吉寬溫,足以導和,亦予聞文學政事,本非二致,卿長於文學,其於爲政事也何難?玆以卿爲水原府留守兼前壯勇外使行宮整理使,卿其式克欽承,一乃心殫乃力,毋俾予有任非其人之歎。於戱,山川縈矚,忍想仙蹕之舊臨,父老銜悲,宜宣重宸之新化。故玆敎示,想宜知悉。知製敎金近淳製進。
庚申十一月二十八日未時,上御誠正閣。水原留守入侍時,右承旨金近淳,記事官金啓溫,記注官承膺祚,記事官李存秀,水原留守李晩秀,以次進伏訖。上曰,水原留守進前。晩秀進前。上曰,今卿爲外職,甚悵然矣。晩秀曰,臣以空疎,猥膺重任,將不知何以堪承矣。上曰,卿之此地是職,想亦無以爲心矣。晩秀曰,伏奉恩命,尤不勝哽咽矣。仍奏曰,御眞將於來月初六日,奉安華城行宮矣。臣在禮堂時,多有儀節稟定之事,內閣擧行,亦有不可不預稟者,而未及筵達,今則奉安日字漸近,臣適登筵,敢此仰達矣。內奉御眞幾本,奉往,預承下敎,然後方可擧行,而在前御眞移奉時,自正殿階上,由正門奉出矣。今番內外門路,亦以何處爲之乎?上曰,一本,奉詣門路,以永肅門爲之。晩秀曰,今番移奉時,閣臣當爲陪往,而以幾員磨鍊乎?上曰,閣臣二員進去。晩秀曰,御眞奉安之規,永禧殿·璿源殿,皆展奉而奉安閣本,移奉行宮時卷奉矣。今番奉安本,亦同爲卷奉於神榻之內乎?上曰,卷奉,可也。晩秀曰,御眞奉往時,自上祗送處所,以何處爲之,而百官則當於江頭祗送,何以爲之乎?上曰,當於敦化門外祗送,而百官隨詣江頭落後,畿伯·廣留,使之導駕,京導駕依動駕例爲之。晩秀曰,御眞移奉時,有告動輦祭·告安祭,而今番則告動輦祭,不當行事,只於奉安行宮後,行告安祭,祭官服色,依今秋奉安閣移奉後,行祭時服色擧行事,分付該曹,何如?上曰,依爲之。竝出擧條近淳曰,內閣宙合樓,四孟朔有大奉審,每五日,有日次奉審矣。自今後日次奉審,當依例取稟,而大奉審,則當爲待下敎爲之乎?上曰,依此爲之。近淳曰,抄啓文臣親課試及試官望筒,自來朔當爲入啓取稟,而此非循例入稟之時,亦竝姑爲待下敎擧行乎?上曰,亦依此爲之。上敎晩秀曰,何時欲上來乎?晩秀曰,種種可以往來,而隨轝軍試射在近,過此後,來月旬間欲爲上來矣。上曰,上來之時,則入參於勸讀之時好矣。晩秀曰,臣亦欲出入講席,時覲耿光矣。上曰,水原事,卿可以盡知其頭緖乎?晩秀曰,臣雖無才蔑能,敢不竭其所知,隨力對揚乎?命晩秀先退,命書榻敎曰,大王大妃殿進御加味交感茶,依前方一貼煎入。命退,承史以次退出。
上在昌德宮。停常參·經筵。
閔台爀啓曰,判義禁李祖源,禮曹判書韓用龜,除拜後過三日不爲出肅,依定式竝推考警責,仍卽牌招察任,何如?傳曰,允。
李敬五啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允
曺錫中啓曰,左邊捕盜大將李儒敬,以都監中軍,明日慕華館試射放出去矣。所佩命召及大將佩傳令牌,何以爲之?敢稟。傳曰,仍佩往來。
傳于金近淳曰,右承旨入侍。
閔台爀啓曰,檢閱洪奭周,由限已過,卽爲牌招,入直,何如?傳曰,允。
李敬五啓曰,明日宗廟·景慕宮·孝元殿朔祭傳香,禮房承旨,當爲齋宿,右承旨金近淳所當牌招,而拘於廳規,不得請牌,何以爲之,敢稟。傳曰,牌招。
以司諫朴瑞源,獻納金孝秀,正言李象謙,執義高宅謙,掌令閔慶世·姜文會,持平安廷善,牌不進罷職傳旨,傳于李敬五曰,只推。
傳于金近淳曰,莫重薦獻物種,不善擧行,以致提飭之境,當該中官,拿問重勘。
曺錫中,以都摠府言啓曰,來十二月初三日,孝元殿親行告由祭時,寶劍侍衛,不可不備員,而都摠管趙尙鎭未肅拜,韓用龜有身病,副摠管三員未差,將不得備員,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
曺錫中啓曰,因都摠府草記,來十二月初三日,孝元殿親行告由祭時,寶劍侍衛,不可不備員,而都摠管趙尙鎭未肅拜,韓用龜有身病,副摠管三員未差,不得備員,令政院稟旨變通事,允下矣。合有變通之道,何以爲之,敢稟。傳曰,許遞。與未差之代,前望單子入之。
摠管前望單子入之,都摠管安春君烿·金文淳,副摠管尹弼秉·李翊模·李儒慶落點。
曺錫中啓曰,副摠管李儒慶,時無職名,令該曹口傳付軍職,何如?傳曰,允。
兵曹口傳政事,護軍李儒慶單付。
傳于閔台爀曰,承旨前望單子入之。
承旨前望單子入之,尹光普落點。
閔台爀啓曰,新除授行左承旨尹光普,卽爲牌招,何如?傳曰,允。
以咸鏡監司李秉鼎狀啓,洪原等邑漂流海尺,多有生還之報,而南虞候柳鎭燁,以渰死半千報來,致有修啓之擧,爲先罷黜,其罪狀,令攸司稟處事,傳于尹光普曰,聞極多幸,沿海各邑,星火探問,以啓事,分付。
尹光普,以戶曹言啓曰,今番勅行時,上·副勅元禮單,例贈·別贈·贐行·都求請·別求請及通官以下頭目等,元禮單例給賞給都求請·別求請各次物種,或折銀或以本色持去,故元數中區別懸註,別單書入之意,敢啓。傳曰,知道。
禁府啓目,延安前府使李廷書原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
又啓目,山陵都監石物所郞廳宋倫載·李博載原情云云。問目內辭緣泛稱遲晩,刑推得情,何如?判付啓,除刑推議處爲良如敎。
戶曹判書李書九疏曰,伏以日月不居,因山之大禮奄過,神人叶從,世室之徽典誕定,仰惟聖情,撫時愈新。仍伏念臣,猥以賤品,謬叨重任,方其除拜之初,情實難强,義在必辭,而啓欑隔日,敦匠有命,若因區區之小諒,竟不得追陪於廞衛之列,哭辭於玄隧之前,則至慟遺恨,死且不瞑,故遂敢拚棄廉防,冒昧祗肅,繼以有客使延接之役,黽勉蹲仍,行且數旬,每自循省,踧踖不安,雖坐塗炭負芒刺,未足以喩此心之萬一也,臣豈强爲是矯激而然哉?顧其中必有甚不得已者存焉故耳。臣請以前疏未畢之悃,冒死而一陳之,仰冀仁天之鑑照焉。臣聞進退予奪,朝廷之重柄,辭受出處,士夫之大節,上必以大公至正之道,顯然行之,下無以委靡苟且之態,厭然處之而後,人心服而世道隆,今臣之叨是職,果何爲也。若謂才識之可取也,則空疎拙劣,無足比數,綜事經物,斷非所長,若謂位著之承乏也,則舊望新資,不患無人,公聽竝擧,自有常規,而乃因事會之迫急,不待廟堂之薦擬,遽承此格外之特簡,臣誠瞿然驚惑,莫知所以致此也。臣事先王二十年,眷注之深,奬借之勤,逈出流輩,而授官任職之際,猶未嘗以一時之恩私,或忽於難愼之義,故前後叨竊,雖甚踰濫,臣亦得以隨分自效,獲免大戾之恩之德,於戱不忘。顧今聖化繼明,慈德徧覆,凡厥簪紳之蒙被任使者,莫不推廣舊恩,俾霑新渥,然而廈氈深邃,簾帷靜穆,外廷具僚之長短能否,尙有所未悉照燭者,則斜封墨勅,尤非今日之所宜有,而非常之寵,忽及於臣身,是必有以不肖之名,上誤慈聽者,而我聖上日月之明,亦不免於遺照也,安得不駭八方之聽聞,招一世之譏議乎?臣本一介疎賤,天賦憃愚,致身隆顯,初非所期,自夫天崩之後,萬事都訖,百慮俱空,死生禍福,歸之造化,夷險燥濕,付之已分,畢忠盡義,以報我先王,矢之方寸,曒如出日,而一切世間榮枯得喪之念,曾不足以累我胸次,則得之以非道,居之以無名,臣雖庸陋,竊所耻之。今乃爲官尊祿厚也而遽懷貪戀,不辨禮義而受之,則是眞孟子所謂失其本心者也。雖不欲辱先朝之殊知,玷明時之治化,其可得乎哉?夫如是則臣之去就,不待兩言而決矣。且今狗馬賤疾,添劇於浹月奔奏之餘,委頓床笫,耽閣簿書,已有日矣。正使義無可□□□病狀,實無振策之望。伏願聖慈,察微諒之不可以强奪,念重務之不可以久瘝,亟賜鐫遞,俾幸公私,則天地生成之澤,非臣糜粉所可仰酬也。臣無任云云。答曰,省疏具悉。久任之職,慈殿特畀,卿何可辭?調理行公。
藝文提學金祖淳疏曰,伏以先大王預定世室,誕有成命,告廟頒敎,不日將擧,哀慕之聖心益新,靈長之邦籙增光,環□□□生血氣之倫,咸有以仰繼述之孝,而慰於戱之思,猗歟盛哉。仍伏念臣於再昨,伏奉敎旨,以臣爲藝文館提學者,聞命震越,歷日靡定。噫,凡百有官,何莫非關於治體,而至若館閣一途之制,撰王言羽翼文風,則自古治道之汚隆升降,未或不驗於其官擇不擇,顧不重歟?臣幼旣失學,早又竊科,幾不知世有文字間事,而尙賴先大王陶鑄拂拭之恩,提撕誨諭之力,題名講製之列,致身奎瀛之班,此殆僥倖所致,每一反省,獵臘根銀,尙在辨未辨之間,曾所叨占,亦云濫矣。矧可翺翔翰墨之林,周旋黼黻之地,使國朝四百年詞垣峻選,復致玷辱墜壞之嘆哉?卽臣之昌披狼狽,不過鵜梁之譏,猴冠之嘲而已。其於一初淬礪之政,名器之不愼不惜,胡至於此?誤恩一降,爲累不少,臣之所懼,不暇於涯分之踰過,竊意有虧於則哲官人之明也,惶愧憂嘆之極,冒具短章,仰塵淸覽。伏乞聖明,諒臣匪飾之懇,察臣難稱之實,亟遞臣新授提學之任,以重公器,以安賤分,千萬幸甚。臣無任云云。答曰,省疏具悉。卿其勿辭行公。
持平趙恒存啓曰,請泰安郡投畀罪人申耆,亟施島配之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上答府曰,亟停勿煩。
庚申十一月二十九日辰時,上御熙政堂。右承旨與勸講閣臣入侍時,右承旨金近淳,假注書李允謙,記注官金景煥,記事官李存秀,原任直閣尹行恁,前承旨朴宗輔,以次進伏訖。上讀中庸,新受音第十八章,自子曰無憂者其惟文王乎,止無貴賤也,讀訖。又讀集註一遍,讀訖。又自子曰無憂者,止無貴賤也,讀十遍訖。行恁,解陳無憂之義,仍奏曰,殿下沖年嗣位,承先朝艱大之投,宵旰之憂,莫今時若矣。繼自今,聖子神孫,善繼善述,國籙靈長,以至萬億年無强之休之後,反以視今,則固可謂之無憂,而今則當以文王之無憂,爲有憂看矣。上可之,命書傳敎曰,雖有稽報之罪,異於官職,不可輕遞,守陵官李彦植分揀。行恁曰,來月初六日,先朝影幀陪奉,華城行宮時,閣臣二員進去事,命下矣。臣與今承旨金近淳,當爲陪往,故敢達矣。上曰,依此爲之。行恁曰,健陵香炭山及位田,以本營屯土中,劃定事,命下矣。以康津縣內等八面水田四十三結零,永爲劃定,而自本營分付該道□號結數修成冊兩件報□一以備睿覽,一則置之陵所,何如?上曰,依爲之。出擧條命書榻敎曰,大王大妃殿進御加味交感〈茶〉,自今日停止。仍命退,諸臣以次退出。
上在昌德宮。停常參·經筵。
藥房都提調李秉模,副提調閔台爀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰□□□□□□,大王大妃殿·王大妃殿·惠慶宮·嘉順宮,□□□□□□□□□□□□□啓曰,行大司□□□□□□□□□□□□□□□□□□□□呈辭,持□□□□□□□□□□□□□□□□□□錫中啓曰,□□□□□□□□□□□□□□□□□□戒相値,不□□□□□□□□□□□□□□□□□日馳詣宗廟·景慕宮·奉□□□□□□□□□□□□。
傳于金近淳曰,奉審承旨入侍。
傳于曺錫中曰,未肅拜□□□遞,前望單子入之。
摠管前望單子入之,都摠管朴準源,副摠管金羲淳落點。
傳于曺錫中曰,壯勇大將兼帶都摠管許副,前望單子入之。
摠管前望單子入之,李書九落點。
傳于曺錫中曰,侍衛軍兵毛具。
金近淳啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下竝宥。
金近淳啓曰,頒敎文中,赦句添入事,命下矣。弘文提學尹行恁,待開門牌招,使之製進,何如?傳曰,允。
以吏曹參議沈象奎牌不進罷職傳旨,傳于閔台爀曰,只推。
閔台爀啓曰,吏曹參判曺允大,參議沈象奎,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書徐邁修差祭,參判更卽牌招,何如?傳曰,允。參議一體牌招。
吏批啓曰,判書徐邁修差祭,參議沈象奎內閣進,小臣獨政未安,何以爲之?敢稟。傳曰,仍爲之。
有政。吏批,判書徐邁修差祭,參判曺允大進,參議沈象奎內閣進,行都承旨閔台爀進。以李致中爲左參贊,沈基泰爲左尹,尹長烈爲右尹,朴鍾淳爲刑曹參議,李爲彬爲中部令,謝恩使未下,申獻朝爲副使,尹益烈爲書狀,接慰官單金熙周。
兵批,判書金祖淳病,參判兪漢謨病,參議金載翼入直進,參知趙得永病,左副承旨曺錫中進。護軍金羲淳,副護軍徐有聞·金履度,以上單付。
金近淳,以禮曹言啓曰,卽接觀象監所報,則今此健陵丁字閣北神門有頉處修改時,本監提調一員,當爲進去,而提調金文淳身病猝重,尹行恁有頉,俱不得進去云矣。本監提調有故,則本曹堂上兼進,已有前例,今亦依此例,臣用龜,兼進,何如?傳曰,允。
閔台爀,以內醫院都提調意啓曰,提調金祖淳,今日問安,不爲仕進,卽爲牌招,何如?傳曰,允。
曺錫中,以兵曹言啓曰,今□月各廳堂下武臣朔試射,□□□□□□□□,敢啓。傳曰,知道。
□□□□□□□□□□□□□□□□□□□□逵加資,竝還收□□□□□□□□□□□□□□□□□□□□玄淇·朴鴻□□□□□□□□□□□□□□,敢啓。傳曰,知道。
庚申十一月三十日午時,上御誠正閣。藥房入診,左相入侍,奉審承旨,同爲入侍時,藥房都提調李秉模,副提調閔台爀,記事官金啓溫·李存秀·洪奭周,左議政李時秀,醫官柳光翼·金孝儉·李敬培·朴春源·李惟鑑·玄必采·吳千根·朴烇·趙宗協,以次進伏。奉審承旨金近淳,追後進伏。秉模曰,昨今日氣稍解,聖體,若何?上曰,一樣矣。秉模曰,寢睡·水刺之節,若何?上曰,一樣矣。秉模曰,大王大妃殿氣候,何如?上曰,一樣矣。秉模曰,進御茶飮停止之後,別無大段損節乎?上曰,一樣差復矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上曰,卿之病勢,今則何如?秉模曰,狗馬之疾,無以自强,猥具短劄,仰請譴何,而至承調理之恩批,惶恐感激,他不暇顧。又値魂殿朔享之隔宵,不敢不扶曳入來,而目下症狀,無望陳力,藥院之任,切望體諒之恩矣。上曰,調理行公爲好矣。秉模曰,恩敎至此,尤不勝感惶矣。上曰,左相則得無損節乎?時秀曰,臣則姑無大段形現之疾病,而右臂作痛,屢日呻苦,以此爲悶矣。仍奏曰,健陵有頉處修改,以初三日爲定,政府以下,當爲進去,而再明離發,則不無窘速之慮,欲於明日辭朝矣。上曰,依此爲之。時秀曰,臣於山陵堂郞論勘之後,短劄引咎,反承不虞之恩批,誠甚愧悚,而今番董役,雖在凍節,苟使隨處小心,曾未幾何,豈有此頉處之如是夥然乎?臣之不善董飭之罪,尤不勝惶懍震剝,而至於目下修改之處,今當隆寒,雖欲十分完緻,其勢誠難。先就所見之悶然處,略加修改,其餘小小處,姑待開春後融解,他處若或有頉,則一齊修改,務盡完固似好矣。上曰,依所奏爲之也。秉模曰,醫官待令,診候,何如?上曰,何必爲之乎?上曰,謝恩使何時當差出乎?時秀曰,向與領相,有所相議者矣。前則謝恩使入送之例,遲速旣不一云,今番則亦不必踵勅行入送。且聞今番回還使臣之言,則皇帝喪二十七朔後,當有皇后冊封,以月計之,似在來春夏間,其時似又有勅奇云。今若使謝恩使之行,差遲數月,至正月念晦間發送,則勅書之順付於在館使臣,卽亦彼國已例,若得順付,足爲兩國省弊之道,故諸議,多以徐徐發送爲宜矣。上曰,雖差徐發往,使臣則預爲差出無妨耶?時秀曰,預爲差出,則無所妨,領相欲以此經稟,而賓對旣未得行,姑無登筵之便,故未及稟定矣。上曰,然則卿其出擧條也。時秀仍奏曰,勅使今旣回程,當有別遣使謝恩之節,拜表則差遲一二朔,未爲晩,而使臣則預爲差出,使之治行似好。向與首相,有所酬酢,臣今旣登筵,故敢此仰達,分付銓曹,謝恩使趁卽差出,何如?上曰,依爲之。政官牌招開政,可也。出擧條秉模曰,今番勅行,以至接待凡節,皆無事經過,彼輩亦不以爲觖望,滿意而歸云,誠多幸矣。上曰,今行兩勅,爲人則皆順便否耶?秉模曰,上勅則外面人事,亦多不能修飾,副勅則頗欲修飾,而至於供俱床席之屬,皆已齎去云。損傷體貌之事,亦非一二,而亦不敢惟意徵索云。此則似由於彼國飭禁之至嚴矣。上曰,近來譯官,則何如?秉模曰,其中金在和·尹春咸,以漢語譯淸語譯,昔在先朝,指名任使,比古之象譯,雖未知優劣何如而今輩中,可謂翹楚矣。仍奏曰,適有言端,敢此仰達矣。向來兩使行任譯,纔蒙加資之典,在渠輩萬萬榮幸,而至於未準履歷,或未經曆行者,來頭任使,實有苟簡之慮。往在丙申,故相金致仁,亦以此仰請加資之還收矣。今番譯官賞典中,李時觀·金景瑋·玄淇·朴鴻逵,加資竝還收,何如,上曰,依爲之。出擧條上曰,旣收加資,則代給馬帖,何如?秉模曰,渠輩所願,在於恩資之還收,則給馬便歸於疊賞矣。上曰,實錄則何時當爲之乎?時秀曰,副學肅謝後,似當卽行矣。秉模顧語曰,上敎所下詢,非新錄,乃實錄也。時秀曰,實錄則事體重大,首相登筵,則似當以開局仰請矣。上曰,華留好爲之矣。時秀曰,渠性本疎濶,不解事務,至如錢穀甲兵等事,尤所昧昧,誠有生疎僨誤之慮矣。上曰,領府近則閒養矣,何不入參於次對也?秉模曰,原任大臣之入參次對,卽肅廟朝舊例,而先朝亦以此屢承下敎。且臣於近日,待罪藥院,以日次入闕,故向於賓筵,亦嘗隨參,而其實則原任同參,別無有益於廟謨矣。上曰,此後則必爲入參也。秉模曰,承候自有所重,其在下情,何敢不時時入參乎?上曰,□□□□輟讀書乎?秉模曰,閒日雖多,疾病□□□□□□讀書乎?古人□□□□□□□雖在公務倥傯之□□摸書卷□□□有益之者,誠是好□□□□□□□□□□□而有志未能行□□□□□□□□□□□日功夫,果或無間斷否乎?□□□□□□□之矣。秉□□功夫最忌間斷,不必求多□一日之□日日□熙無□□□間,此實用工之要矣。上曰,卿子則工夫果着實乎?秉模曰,姑不至廢學,而大抵近來故家子弟,多不如古,士夫之間,懶散成習,了無眞實問學之人,先朝每以此事,中朝憂歎,惓惓於一變習俗,卽臣等之所仰聆也。今欲快革此習,亦惟在於導率之地,先自聖學,克懋日新之工,以爲下效之道焉。上曰,左相之子則何如?時秀曰,臣以臣弟之子爲子,年纔十五,尙未免於蒙學矣。上曰,兒名是橘乎?予嘗聞之矣。時秀曰然矣。命書傳敎曰,明日朔祭,當親行,該房知悉。秉模曰,朔祭纔有親行之命,而三明日告由祭,亦已以親行下敎矣。當此寒令,日候不適,間日之連夜觸冒,實有欠於大聖人保嗇之方,亟寢今夜親行之命,區區之望也。時秀曰,領府事之所奏,是矣。日氣之不調如此,而再明夜告由,卽是莫大之典禮,旣有親行之敎,若又勞動於今夜,則聖躬之受損,當如何?伏願還收親享之命焉。上曰,朔奠何可不親行乎?秉模曰,三明告由,係是莫重之典禮,旣不敢請寢親享,而朔奠則雖未親行,朝夕饋奠,亦自有隨時伸情之道,何必觸冒夜氣,不念節宣之宜乎?近日日氣,雖若喧暢,當夜則寒冷反加,雖閭巷間人,稍欲愼攝者,尙不欲衝冒。況帝王之孝,尤豈可拘於小節,不思所以保嗇聖躬乎?上曰,日氣不甚寒,何可攝行乎?秉模曰,日氣之□□還爲可悶矣。日前迎勅時,皆以日氣之劇寒,爲□□□□□猶以爲幸,蓋終日勞動,□□□□冷□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□時秀曰,別無所損云矣。上曰,修改亦有所□□□□□下進去時,禮判,使之同爲進去也。時秀曰,然則親□□□禮當更爲付標矣。上曰,玉堂閔耆顯入侍。賤臣承命□□與修撰閔耆顯,偕入進伏。上下一封書敎曰,此是慈殿所下,出而坼見也。耆顯先退,命大臣藥房先退。敎近淳曰,奉審無頉乎?近淳曰,臣承命馳詣宗廟·景慕宮,奉審則無頉矣。上曰,刑議則幾日行公耶?近淳曰,間因連日入直於內閣,赴坐僅爲一日,全未知頭緖,而大抵本曹,以詞訟緊務,最□□任而數□□有弊□。上曰,間亦有決訟者乎?近淳曰,在任未久,若干簿牒之外,別無所事矣。仍命退,承史以次退出。
上在昌德宮。停常參·經筵。
上詣孝元殿入齋室後,內閣·政院·玉堂·藥房口傳問安。答曰,知道。
朔奠罷後,內閣·政院·玉堂·藥房·朝廷二品以上,六曹堂上·兩司長官單子問安。答曰,罔極。還內後,內閣·政院·玉堂·藥房口傳問安。答曰,知道。
曺錫中,以都摠府言啓曰,入直軍兵等中日習射,限勅使回還間,啓請姑停矣。旣已回還,今日入直內三廳武兼禁軍及軍兵等中日習射,請出標信。傳曰,知道。
金近淳啓曰,來初五日,朝參日次,而國忌正日相値,頉稟之意,敢啓。傳曰,知道。
李敬五啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
金近淳啓曰,輪對官來待矣,敢稟。傳曰,入侍。
傳于閔台爀曰,吏兵房承旨,持歲抄入侍。
李敬五啓曰,獻納金孝秀,疏批已下,一體牌招,何如?傳曰,允。
以司諫朴瑞源,獻納金孝秀,正言李象謙,執義高宅謙,掌令閔慶世·姜文會,持平安廷善·趙恒存,牌不進罷職傳旨,傳于李敬五曰,只推。
李敬五啓曰,行大司憲李敬一,執義高宅謙,掌令閔慶世·姜文會,持平安廷善·趙恒存牌不進,監察茶時之意,敢啓。傳曰,知道。
傳于李敬五曰,召對爲之。
傳于閔台爀曰,呈告判尹與未肅拜亞尹許遞,前望單子入之。
漢城判尹前望單子入之,李祖源落點。
漢城左尹前望單子入之,尹東晩落點。
尹光普啓曰,卽者漢城府郞廳來言,獻民數,當於今日內入啓,而判尹李祖源未肅拜,不得擧行云,卽爲牌招,何如?傳曰,允。
以咸鏡監司李秉鼎狀啓,莫重朔膳進上,不得一時封進,惶恐待罪事,傳于金近淳曰,勿待罪事,回諭。
金近淳啓曰,各祭享獻官單子,前期五日入啓,自是例也,而司寒祭受香在明,獻官單子,今始來呈於夜漏將闌之際,事未前有,萬萬寒心,當該差祭堂上,所當重勘,而本院請推之外,無他可施之罰,何以爲之?敢稟。傳曰,該堂拿處單子捧納時,何無一言乎?該房承旨遞差。
曺錫中,以兵曹都摠府言啓曰,臣等來詣中日廳,設行中日,而各廳諸員,竝皆應射,忠翊衛不卽應射,屢次催促,終不來待,揆以事體,極涉駭然,當該忠翊衛將金世徵,令該府拿問處之,何如?傳曰,允。
曺錫中,以兵曹言啓曰,內禁衛將吳文常,慶熙宮衛將朴震彧,俱以身病猝重,時月之內,無望供職,呈狀乞遞,領軍之將輪番之任,不可待其差復,竝姑改差,何如?傳曰,允。
曺錫中,以兵曹言啓曰,宣傳官李格老父之病,當寒奄奄,殆無暫時離側之勢,呈狀乞遞,親病沈重,則侍衛之任,不可久曠,改差,何如?傳曰,允。
尹光普,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
曺錫中,以壯勇營言啓曰,謹依傳敎,因山時本營挾靈轝將卒及隨轝將卒,臣準源開坐于南小營試取後,挾靈轝將官將校柳葉箭一中,軍兵鳥銃一中以上及隨轝將官將校柳葉箭二中,軍兵鳥銃二中以上入格人,抄出別單書入之意,敢啓。傳曰,知道。
曺錫中,以訓鍊都監言啓曰,今番因山時挾靈轝將卒及隨轝將卒,今日洗馬坪射砲試取入格之類,竝別單書入之意,敢啓。傳曰,知道。
吏曹啓目,粘連觀此弘文館校理金熙周上疏。則以爲臣父今年洽滿七十,素抱貞疾,發作無時,救療稍緩,或至危急,而臣之家計不足,私情莫伸。昔在先朝,猥陳情懇,特授西邑,而臣父年老,將往末由,時未赴任,而親年又添一歲,臣心轉益煎迫,特命選部,畀臣湖·嶺間一小邑,俾遂一日之養亦爲白有臥乎所,金熙周家貧親老,菽水難繼之狀,卽通朝之所共知,而昨年乞養,旣未赴任是白乎,則更畀一邑,俾遂便養之願,允合孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
副提學南公轍疏曰,伏以日月迅邁,孝元殿虞卒已畢,世室豫定布告之禮,不日將行。仰惟聖孝皇皇,益復罔極,無狀賤臣,迄今不死,每於邇密之班,仰聆哭泣之哀,寸腸如割,寧欲無知。嗚呼天乎,此何人斯?仍念臣至慟在心,無復有意於人世,而誠以古人追先帝報陛下之義,爲今日畢效之地,故忍淚遲徊,無死須臾,而若其榮塗一步,復豈夢想之攸及哉?玉署之職,皆是學士之極選,而至於長席,尤重掄簡,苟非以淸名雅望之重,洽然有宏儒碩士之稱者,莫或居之。臣學本章句,才乏需用,頃侍先朝經幄,徒辱隆眷,終無報稱,至今思惟,悲悚交切。忽於玆際,過蒙記簪之恩,復厠橫經之列,苟使臣,言語學術,足以當此,則乃於今日,何忍過辭?況今殿下,沖年嗣服,悠悠萬事,專在於講學一事,而日前大臣,請行館錄,夫揀經術文章之士,置論思啓沃之班者,選法之嚴,自古已然,而顧玆新化之初,所以裨益而責成之者,亶係於圈錄之得人與不得人,以臣鑑識之不明,聞見之未周,其何以遽然承當,自取狼狽?一己之私,縱不足恤,玷累名器,豈細故也哉?且臣曾於館職,一再行公,而伊後,以其時圈錄之有人言,屢叨除命,竝卽辭免,長官之重,尤與他員自別,則辭卑居尊之嫌,豈有前後之異也?欲望聖慈,諒臣至懇,亟遞新授職名,以安私分,仍命選部,回授可堪之人,俾完圈事,千萬幸甚。臣無任云云。答曰,省疏具悉。卿其勿辭行公。
獻納金孝秀疏曰,伏以日月迅邁,玄宮永閟,虞卒奄過,仰惟聖上攀號靡逮之慕,亦粵我殿宮止慈罔涯之慟,益復如新,言念及此,五內崩裂,無階籲天,有淚徹地而已。仍伏念臣素以儱侗,無所肖似,涵囿我先大王作成之澤,遲暮釋褐,濫叨臺選,頂踵都歸造化,塵刹無所報效,間違賓對之班,至被儒臣之斥,居常縮伏,尙切愧蹙。不意薇垣新命,遽下於病伏鄕廬之中,繼以有馹召之恩,臣於此時此任,旣無一分堪承之望,已試僨誤,又無一步進身之勢,而初元除旨,不敢偃處辭巽,玉宇瓊樓,不禁瞻望結戀,玆敢力疾登途,進伏城闉,而病勢添仍,食飮全廢,時日之內,萬無蠢動之望,以情以病,承膺無路,玆於庚牌之下,略控疾痛之呼。伏乞聖慈,亟許鐫改,以安私分焉。臣於乞免之章,不宜贅及他說,而追先欲報,秉彝之所同,詢于蒭蕘,聖王之所美,敢效憂愛之悃,附陳膚淺之說,惟聖明垂察焉。洪惟我殿下,以成王幼沖之齡,値高宗亮陰之時,四百年艱大之托至重,一二日叢脞之幾寔繁,仰惟聖念,惕然警動,夙宵靡遑。而第伏念先大王,德兼君師,統接孔·朱,禮樂備制作之煥,義理盡精微之蘊,二紀之間,嵬蕩之化,卽一東方之堯·舜耳。此際世室豫定,克遵先朝之成規,聖慕少伸,亟允儒賢之仰請,擧國臣民,哀慶交切。第念太虛過雲,固難形迹之摹畫,精一傳授,自有文·武之憲章。伏況文母膺垂簾之請,聖德邁元佑之譽,神人胥悅,基業鞏固,從今千萬無疆之休,惟在丕承成憲,率由舊章,而目下悠悠萬事,豈有急於聖躬之保護乎?體殿宮惟憂之念,而抑情節哀,愼起居節宣之方,而涵養珍嗇,上以慰陟降之靈,下以副億兆之祝,卽今日大小同情。伏願益懋聖念,毋或少忽焉。方當一初維新之化,擧切八域延頸之望,仁聲仁聞,速於置郵,一政一令,皆屬善述,須臾思見之願,中外婦孺之同,而向來洪樂佐之恩資,大壞隄防之義,繼有除郡之旨,尤出過中之擧,雖幸轉圜之量,不遠而復,銓臣之職,乍罷旋仍,而繼自今,凡於此等大關頭處,毋忽防微而杜漸,克懋闡義而明法焉。至於嶺獄事,是何等凶逆變怪,窮竅未竟,輿憤莫伸,金吾奏劄,三司聯啓,尙靳兪音,臣於是竊不勝憂慨之忱。伏願殿下,廓恢乾斷,亟允設鞫之請,俾王章伸而亂本拔焉。大凡生民之休戚,亶在於守令之能否,而人材不古,循良無聞,凡係爲官得人之道,合有拔例另擇之擧,勿拘常例,惟盡隨才任職之方,俾有共理致平之效,惟係於銓曹掄選之如何,豈非今日恤民之急務乎。向於先王朝臺臣,有以但觀治績勿限年紀,有所陳達。伊時聖敎,有以視其筋力,何拘年限爲敎,此可見大聖人爲民擇人之盛意,亦願另飭選部,量材愼揀,或有聲績素著,精力無衰,不拘限年,通同差除焉。目今催科日急,民事不容暫曠,守令之催促下送,想有廟堂與銓曹之察飭,而亦令更加申令,俾無時日之濡滯焉。臣無任云云。省疏具悉。爾其勿辭察職。
行孝元殿朔祭親行敎是時,亞獻官領府事李秉模,終獻官左議政李時秀,贊禮禮曹判書韓用龜,典祀官奉常正朴宗京,執禮應敎金銑,執尊校理金熙周,大祝檢閱李存秀,祝史校理韓興裕,齋郞副校理洪受浩,盥洗位禮曹佐郞尹亨烈,盥洗位兵曹佐郞宋應圭,爵洗位兵曹佐郞李在璣,爵洗位典籍權行彦,亞終獻盥洗位禮曹正郞金致龍,贊者引儀金東覽,贊者兼引儀李儀逵,謁者兼引儀趙元溥,謁者假引儀崔行鎭,贊引假引儀林貞鎭,贊引假引儀鄭在愼,祭監監察崔壽亨,祭監監察權熀。
敎中外大小臣僚耆老軍民閑良人等書。王若曰,喬山之弓劍永閟,抱至慟於嚴廬,法庭之絲綸肇頒,秩宗祀於太室,贊我先美,格汝多方,雖在亮陰之時,厥有代言之例,恭惟我正宗文成武烈聖仁莊孝大王,師道在上,心法執中,溫良恭儉得之。惟聖性者,剛健純粹精也,爲君嵬乎,別嫌明微,有初元不貳本之諭,開來繼往,任斯文大一統之權,通天下之志,定天下之業,斷天下之疑,體道如堯·舜·禹·湯·文·武,合萬世之心,傳萬世之語,演萬世之理,修辭如詩·書·易·禮·春秋,居之安則資之深,江河若決,仁之精而義之熟,天地同流,博厚悠久之化成,敍秩命討之備具,造化則竗合於太極,譬之若明月萬川,尺度則一準於考亭,約以爲紫陽百選,學問思辨,履之也篤,守之也堅,緝熙光明,言而有敎,動而有法,在宗廟·朝廷則必敬,在燕涓蠖濩則必愼,壹是嚴工,親宦官宮妾之時少,親賢士大夫之時多,尙云疏節,鳶飛魚躍,所存者神,雲行雨施,不言而喩,倬彼昭漢,煥乎其有文章,斂却神功,寂然若無聲臭,猗歟明義一部,展也垂法千秋。噫,醞釀有浮辛壬,行誅討以溯戊己燁如風生而雷厲,鈇鉞下於靑冥,邈焉山高而水淸龍蛇化爲赤子,至于末命,揭若彝常,夏鼎之列象昭森,不逢不若,魯史之斷例微婉,莫重莫嚴,熙運啓千五百年,至治撫二十四載,銀籀成而聖諭渙,天人皆歸,金縢啓而睿徽揚,鬼神亦泣,對越上帝,怳寢門之三朝,綏我下民,宛階庭之千里,鴻號偉績,史不勝書,日表天光,圖不盡意,陶甄受範,坱圠無垠,漢祠舂陵,竢聖人而不惑,周遷灤水,占邦命之維新,肅齋令以承祭祀,順親心以事殿宮,爲政莫先於孝,端士趨而闢詖淫,淑人志而靖風俗,大德必得其名,仁聲令聞之所宣昭,太和元氣之所瀜液,君臣父子夫婦長幼之序,皆循其宜,區萌肖蝡蜚潛動植之倫,各得其所,何必肉刑封建,然後有三代之風,始知統宗會元,所以當一治之運。嗟,皇穹之不弔,奄眞遊之莫攀,前寧人圖功攸修,御黼座而泫目,予小子未堪多難,睠綴衣而摧心,名山無撿玉之篇,愴想淵衷之謙抑,淸廟有載絃之頌,孰摹聖德之光輝?際玆徵士之言,率乃先正所訓,大中至正之體,歷歷指陳,百世不祧之儀,斷斷血懇,仍將西京之懿典,仰請東朝之聖裁,玉音誕宣於簾帷,縟禮克擧於廟室,丕承十二聖巍烈之德之純,庸闡億萬年閎休以享以祀,顧寡躬終天靡逮之慟,曷云暫伸?念烝庶沒世弗忘之思,尙亦少慰,有虞氏稱文祖藝祖,匹美先王,粵殷家尊中宗·高宗,取法今日。玆於本年十二月初三日,以正宗大王尊爲世室事,親告于孝元殿,又遣大臣,告于宗廟·永寧殿·景慕宮,旣上下之虔告,式中外之播脩,是月是辰,忍說同德之會,如疑如慕,倍切孚號之時,於此乎於彼乎,孔邇陟降,盡善矣盡美矣,允叶情文,日月光臨,若爲愀如見之感,雷雨作解,宜推咸與新之恩。自本月初三日昩爽以前,除謀反大逆謀叛,子孫謀殺敺罵祖父母·父母·妻妾謀殺夫,奴婢謀殺主,謀故殺人,魘魅蠱毒關係國家綱常,贓汚强竊盜外,雜犯死罪以下,徒流付處,安置充軍,已至配所未至配所,已發覺未發覺,已決正未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戱,若生子罔不在厥初,想前烈而增惕,受多福終有辭永世,奉成憲而交須。故玆敎示,想宜知悉。弘文提學尹行恁製進。
庚申十二月初一日丑時,上詣孝元殿。朔祭親行入侍時,行都承旨閔台爀,行左承旨尹光普,右承旨金近淳,左副承旨曺錫中,右副承旨李敬五,同副承旨張至冕,記事官金啓溫,假注書李允謙,記注官金景煥,記事官洪奭周,檢校直閣沈象奎以次侍立。時至,通禮跪啓外辦。上具布裹翼善冠,布圓領袍,布裹烏犀帶,白皮靴,乘輿出宣化門。藥房提調金祖淳進前曰,侵夜勞動,聖體候,若何?上曰,一樣矣。仍進發出協陽門,入延英門,至降輿所。通禮啓請降輿,上降輿,由魂殿東夾門,入小次。少頃,通禮跪啓請出次。上改具衰服以出,由中東門入。贊禮前導,詣版位。引儀唱跪俯伏哭,上俯伏哭哀痛,左右皆俯伏,諸執事皆俯伏哭。少頃,引儀唱止哭,上止哭,諸執事皆止哭。引儀唱四拜興平身,上四拜興平身,仍詣尊所立。光普等酌酒受酒。執禮唱仍詣神位前,上詣神位前跪。台爀奉香盒,近淳奉爐進前。贊禮曰,三上香,上三上香。台爀等各奠爐盒於案,光普奉爵以進。贊禮曰,執爵獻爵,上執爵以授近淳。近淳敬奠後,由西夾以出。贊禮曰,跪,上跪。左右皆跪,大祝進前讀祝訖,贊禮前導出,仍降復位。行亞終獻禮,亞終獻官領府事李秉模,左議政李時秀,以次獻爵如儀訖,俱就位。引儀唱跪俯伏哭,上俯伏哭,左右皆俯伏,諸執事在位者皆俯伏哭。少頃,引儀唱止哭,上止哭,諸執事皆止哭。引儀唱四拜興平身,上四拜興平身。贊禮仍前導,詣望燎位。上曰,望燎時,殿司何不待令?近淳承命催促,殿司參奉朴齊一·李惟命承命入就於燎位左右,燎訖。引儀唱禮畢,贊禮前導,由中東門出,仍入小次。諸臣亦以次改服。少頃,通禮跪啓外辦。上改具布裹翼善冠,布圓領袍,布裹烏犀帶,白皮靴以出。通禮前導,出東夾門乘輿。藥房都提調李秉模等進前曰,親行朔享,哀毁過節,觸冒寒威,侵夜勞動,聖體候,若何?上曰,罔極矣。仍進發,將至延英門,門路夾窄,侍衛未及先導出門。上命駐輿,待其盡出門,洞開前路,然後進發,出延英門,入協陽門·宣化門還內,諸臣以次退出。
庚申十二月初一日辰時,上御誠正閣。吏兵房承旨持歲抄,輪對官同爲入侍時,行都承旨閔台爀,左副承旨曺錫中,同副承旨張至冕,假注書李允謙,記事官李存秀·洪奭周,輪對官奉常寺正朴宗京,敦寧直長金在三,軍資判官具悌元,兵曹正郞李寅采·金會淵,校書判校李顯采以次進伏訖。上曰,輪對官次次進前。宗京進前奏職姓名。上曰,職掌奏之。宗京曰,本寺正,別無所掌矣。上曰,所懷奏之。宗京曰,本寺些少弊端,自先朝隨事釐革,今則別無可以仰達者矣。在三進奏職姓名。至冕曰,職掌奏之。在三曰,譜閣守直矣。至冕曰,所懷奏之。在三曰,無所懷矣。至冕曰,特敎申飭,何等申嚴,而敦寧直長金在三,以無所懷仰奏,推考,何如?上良久曰,勿推。悌元進奏職姓名。至冕曰,職掌奏之。悌元曰,放料所掌矣。至冕曰,遺在奏之。悌元曰,遺在米五千六百六十七石,太二千三百六十五石,田米一百十石矣。至冕曰,所懷奏之。悌元曰,無所懷矣。上又敎曰,所懷奏之。悌元曰,臣待罪本監,曾未多日,且其間出入都監,故本監事,猶未盡知,無以仰達矣。寅采進奏職姓名。至冕曰,職掌奏之。寅采曰,一軍色矣。至冕曰,遺在奏之。寅采曰,遺在木五十七同十二疋二十五尺三寸,布十五同十五疋十九尺一寸,錢六千六百七兩一錢二分矣。至冕曰,所懷奏之。寅采曰,別無仰達者矣。會淵進奏職姓名。至冕曰,職掌奏之。會淵曰,二軍色矣。至冕曰,遺在奏之。會淵曰,遺在木一百九十同。奏未畢,上曰,遺在除之,只奏所懷也。會淵曰,前後典守之臣,恪謹奉行,別無爲弊之端矣。顯采進奏職姓名。至冕曰,職掌奏之。顯采曰,經籍印頒矣。至冕曰,所懷奏之。顯采曰,本館卽內閣句管,故別無弊端之仰達者矣。命輪對官先退。上曰,吏兵房承旨進前。台爀等進前。命台爀書傳敎曰,吏兵批歲抄點下者,依例捧傳旨。台爀承書讀奏訖。仍命退,承史以次退出。
庚申十二月初一日未時,上御誠正閣。召對入侍時,參贊官曺錫中,檢校直閣沈象奎,侍讀官韓興裕,檢討官李鼎秉,記事官金啓溫·李存秀·洪奭周以次進伏訖。上曰,讀之。興裕讀自小學第三卷篇題孔子曰,止非禮勿動。上曰,下番讀之。鼎秉讀自出門如見大賓,止以行其義。上曰,參贊官讀之。錫中讀自孔子曰君子,止暑毋褰裳。上曰,閣臣讀之。象奎讀自登城不指,止毋身質言語。上曰,注書讀之。賤臣讀自論語曰車中,止寢不言。上曰,上番讀之。存秀讀自士相見禮,止居不容。上曰,下番讀之。奭周讀自子之燕居,止此可以觀德行矣。上曰,止之,文義爲之。興裕曰,此敬身篇也,首揭丹書之訓,而以敬怠義欲四字,分而言之,此實吉凶存亡之幾也。上曰,好矣。下番亦陳之。鼎秉曰,此章曰修身踐言,謂之善行,踐言二字,實爲修身之要矣。且以此書言之,嘉言善行,洋洋孔彰,人孰不知其爲好?而所患者,徒能言之而不能行之故耳。今殿下,旣已進講是書,不但爲一時講說之具而已,必須熟味潛玩,誠心好之,以爲實踐之地,然後始可有講讀之效。伏願體念焉。上曰,好言也。參贊官亦陳之。錫中曰,儒臣所陳敬義之說,果好矣。小學一書,何莫非嘉言至論?而敬之一字,最爲其要,故英宗朝五十年緝熙之工,專在於一部小學,而於一部之中,尤致意於敬身一篇,蓋學問之功,先自修身始,而修身之要,又自敬字始,自身而家,自家而國,擧此而措之耳。以武王之聖,師尙父之賢,而其所首先勉戒,惟在於敬怠義欲四箇字,下章繼之以毋不敬。大抵此篇所輯,無非一敬字之類聚說來者也,自毋不敬以下,少儀曲禮諸篇,毋字不字勿字最多,勿與毋,皆禁止之辭,而不字,比二字尤較切。敬身工夫,專在於禁止私欲,就此一篇中反復體驗,則修身之工,不越於是,而於治國也何有?伏願留念焉。上曰,其言甚好矣。閣臣亦陳之。象奎曰,君子之容舒遲,其目卽下章所敍九容是也。其目雖有九者,而其所以行之者,則一敬字而已。君子之心,常存此敬,造次運動,無少間斷,一擧足一揮手,一眴目一開口之間,而此敬未嘗不行乎其中,則其重其恭其端其止,皆有不期然而然者矣。伏願淸燕蠖濩之際,先以一敬字,常加涵養之工,而至於容貌辭氣之間,必以斯九者,隨處體驗,無時或忽,其合於此者,則益加充擴,其有一毫之未合,則警省惕勵,必期於動容周旋之無不中節而後已焉,則作聖之功,亶在是矣。惟聖明念哉。上曰,亦甚好之言也。仍命掩卷。錫中曰,召對雖異法講,讀奏之際,有所錯誤,事涉未安,檢討官李鼎秉,推考,何如?上曰,依爲之。出擧條命退,諸臣以次退出。
上在昌德宮。停常參·經筵。
藥房都提調李秉模,提調金祖淳,副提調閔台爀啓曰,節屆隆冬,寒事漸緊,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
傳于朴吉源曰,傳香承旨,馳詣宗廟·永寧殿·景慕宮,奉審摘奸以來。
傳于閔台爀曰,領相入侍。
閔台爀啓曰,館錄卽爲擧行事,命下矣。副提學南公轍,卽爲牌招,何如?傳曰,允。
閔台爀啓曰,行副提學南公轍牌不進推考傳旨,今方捧入,而館錄命下之後,如是違牌,事甚未安,更爲牌招,何如?傳曰,允。
閔台爀啓曰,行副提學南公轍再牌不進推考傳旨,今方捧入,而館錄命下之後,如是違牌,誠極未安,所當更請牌招,而係是一日三牌,何以爲之?敢稟。傳曰,更爲牌招,違牌勿捧傳旨,各別申飭擧行。
閔台爀啓曰,館錄命下,今已半日,特敎申飭,又復移時,而副提學南公轍,來詣朝房,謂有情勢,屢度催促,終不入來,事體所在,萬萬未安,從重推考,何如?傳曰,允。各別催促,斯速入來擧行。
吳泰賢,以弘文館言啓曰,新錄事,命下矣。應敎金銑,副校理洪受浩·閔命爀,修撰尹益烈,副修撰閔耆顯,竝卽牌招,以爲會圈之地,何如?傳曰,允。以應敎金銑,副校理洪受浩·閔命爀,修撰尹益烈,副修撰閔耆顯牌不進罷職傳旨,傳于朴宗輔曰,只推,更爲牌招。
傳于吳泰賢曰,差祭及未肅拜玉堂許遞。
傳于閔台爀曰,御眞奉詣時,閣臣不可不備員,而一提學有實病云,許遞,與未差之代,今日政差出,直閣·待敎,則前望單子入之。
待敎前望單子入之,李存秀落點。
兵曹口傳政事,副護軍金近淳。
傳于閔台爀曰,左承旨·右副承旨·同副承旨許遞,今日政差出。
有政。吏批,判書徐邁修進,參判曺允大牌不進,參議沈象奎禁推,行都承旨閔台爀進。啓曰,大司成及禮曹參議,今當差出,而擬望之人乏少,外任竝擬,何如?傳曰,允。
以朴宗輔·朴吉源·吳泰賢·嚴耆爲承旨,洪樂游爲禮曹參議,鄭大容爲大司成,尹欽烈爲思陵令,柳頤玄爲舒川郡守,領府事李秉模爲實錄摠裁官,知實錄事洪良浩·金載瓚·李祖源·李晩秀·金祖淳·韓用龜·趙鎭寬·丁範祖·權裕·李義弼·李書九,同知實錄事尹行恁·鄭大容·南公轍·李翊模,實錄修撰官金近淳,實錄編修官金銑·申絢·鄭來百·閔師宣·韓興裕·尹益烈·趙萬元·金熙周·李寅采·金啓濂,實錄記注官閔耆顯·李垿·尹命烈·金熙華·金會淵·李基憲·安廷善·李重蓮·李東萬,實錄記事官李象謙·李存秀,以上竝單付。
吏批,再政。以李晩秀·金祖淳爲奎章閣提學,尹行恁·南公轍爲奎章閣直提學,校書提調李晩秀·金祖淳,正字李存秀,兼奎章閣待敎李存秀,以上竝單付。
兵批,判書金祖淳進,參判兪漢模,參議金載翼病,參知趙得永入直,左副承旨曺錫中進。以安命逸,李永孚爲僉知,李文喆爲宣傳官,鄭周誠爲內禁將,金益淳爲羽林將,朴宗秀·趙益洙·李顯昌爲五衛將,具綱爲忠翊將,李尙烈·姜彙喆爲忠壯將,朴大遠爲慶熙將,韓大興爲景福將,李秉天爲訓鍊僉正,李潤春爲全羅兵使,金宗義爲南虞候,中嶺別將金應元,寶化堡權管禹漢一,大護軍李祖承,護軍尹光普·沈基泰·李格·崔景岳,副護軍李敬五·張至冕·洪樂游·徐美修,以上竝單付。
兵批,再政。以李昇普爲都摠都事。
傳于閔台爀曰,新除授閣臣,令本閣牌招。
閔台爀啓曰,明日告由祭時,承旨當爲備員齋宿,今日政新除授承旨,竝待下批牌招,何如?傳曰,允。
傳于曺錫中曰,摠管中時帶詞訟人許遞,前望單子入之。
傳于曺錫中曰,差祭及未肅拜摠管許遞,前望單子入之。
摠管前望單子入之,都摠管趙尙鎭·金箕性,副摠管尹行恁落點。
傳于曺錫中曰,侍衛軍兵毛具。
禁府啓目,忠翊衛將金世徵原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官韓聖揆·李得完·張漢明等原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
曺錫中,以兵曹言啓曰,今十二月初六日先大王影幀奉往華城行宮時,大駕敦化門外祗送時,環衛軍兵,當爲磨鍊,而取考謄錄,則有內外各營入直馬步軍,各留五名除出,訓將都領,環衛之例,以訓局軍五哨環衛之例矣。今番則何以磨鍊乎?敢稟。傳曰,以內外各營入直軍磨鍊。
曺錫中,以兵曹言啓曰,內弓房弓人金萬輝·尹東臣·羅允禧等來告內,渠等二十年服役,今已限滿,造納弓子,亦過千數云,故依定式取考知弓品堂上啓下單子及本曹錄置成冊,則渠等俱以辛丑年入屬,今爲二十年,造納弓子之數,各爲一千五十四張的實矣。今此金萬輝·尹東臣·羅允禧等服役年條,造弓數爻,俱以準限,依定式,令該曹帖加成給,何如?傳曰,允。
曺錫中,以備邊司言啓曰,平海郡守權晙上疏批旨內,有許令廟堂稟處之令矣。取見其疏本,則其一,本郡今年執災中川反四十二結十九負六束,今於已分俵之中,區別永頉,俾免白徵事也。其一,見今秋事,已辦大無,當寒資活之道,無他可辦,而明春種糧之資,作還邑須,本邑倉穀,自來不敷,卽今當捧,只爲四千餘石,來頭接濟,勢將轉移隣邑之粟,而蔚珍則同是被災,江·三則倉還不足,勢難請移,襄·杆以北,則水路千里,難保利涉,就他道而言之,延日浦項倉,距此不滿二百里。且其設倉,全爲關東北交濟之地,則移彼賑此,實合事宜,而若其石數,則且當其時,量宜取用事也。其一,戶籍收單之際,例有戶斂米錢,此亦爲災歲窮民之所難辦。去式嶺南,已有退行之例,待明秋成籍,似或爲一分奠安事也。其一,本郡自來地狹,而今年之水,大坪數十,觸處潰決,堤堰三處,竝皆毁破,此等役處,雖至動一邑之丁,未易爲功,則不得不以藉他邑之軍,特令廟堂,行會本道與嶺南道臣,以其蔚珍之半,三陟之南·英陽全邑之軍,移送赴役,則可免永久陳廢之患事也。川反永頉事,當年旣入災頉,則自明年,但當隨其起陳,以爲區別出稅之地,不可輕許永頉。況以如斗小邑,四十餘結之永作川反,不但公稅見縮,實有來頭艱食之患,是皆不可不念,嚴飭該邑,使之着意勸耕,俾有實效。浦項穀取用事,泛舟移粟,有非容易議到之事,爲一邑之接濟,劃他道之穀物,尤無可據之例,令道臣從便拮据,俾無種糧告乏之歎。戶籍退限事,依所請許施,用舒一分民力,堤堰修築事,係是農政之第一先務,朝家提飭,自來申複,此亦依所請許施。而調丁赴役,至及他道,實有擾民之慮,自本道,就其隣近邑軍丁,量宜許赴事,分付。平海如此,蔚珍可知,隣比之問,豈可一爲一否?穀物區劃,戶籍退限及堤堰修築等事,一依平海例擧行之意,江原監司處,一體分付,何如?傳曰,允。
曺錫中,以訓鍊都監言啓曰,謹依本局試射放別單判付,鳥銃貫二中邊一中崔五福等二名,各木三疋布一疋,貫一中邊二中具哲秀等三名,各木三疋,邊三中白寬福等七名,各木二疋布一疋,貫二中高得海等六名,各木二疋·布一疋,貫一中邊一中葛枝春等四十六名,各木二疋,邊二中金壽海等一百八名,各木一疋·布一疋,貫一中崔成春等十五名,邊一中金成得等六十四名,各木一疋施賞之意,敢啓。傳曰,知道。
曺錫中,以禁衛營言啓曰,謹依本營試放別單判付,鳥銃貫一中邊二中二名,各木三疋,邊三中一名,貫二中一名,各木二疋布一疋,貫一中邊一中十三名,各木二疋,邊二中三十四名,各木一疋布一疋施賞之意,敢啓。傳曰,知道。
曺錫中,以御營廳言啓曰,依啓下單子判付,轝士軍饋飯本廳軍閑良張大寬等二名,鳥銃貫二中,各木二疋布一疋,李日成等十四名,貫一中邊一中,各木二疋,金道興等二十八名,邊二中,各木一疋,布一疋式分等施賞之意,敢啓。傳曰,知道。
朴宗輔,以義禁府言啓曰,吏曹參議沈象奎拿處事,傳旨啓下,而時任閣臣,勿爲拿囚,載在大典通編矣。沈象奎留置待命所,待開坐捧供之意,敢啓。傳曰,分揀。
庚申十二月初二日午時,上御誠正閣。藥房入診,領相同爲入侍時,藥房都提調李秉模,提調金祖淳,副提調閔台爀,記事官金啓溫·李存秀·洪奭周,領議政沈煥之,醫官柳光翼·金孝儉·李敬培·朴春源·李惟鑑·吳千根·朴烇·趙宗協以次進伏訖。秉模曰,日氣雖不寒冷,節候乃是隆冬,聖體候,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,若何?上曰,一樣矣。秉模曰,嘉順宮氣候,若何?上曰,一樣矣。秉模曰,醫官使之診察,何如?上曰,何必爲之?煥之曰,臣於健陵朔享,擬參駿奔之列,以爲一分伸誠之地,而特荷憫疾之聖眷,至命付標,下情不勝感悚矣。仍奏曰,先大王實錄,今當開局撰出矣。摠裁官以下堂郞,令該曹擬望以入,卽爲始事之地,何如?上曰,依爲之。出擧條上曰,摠裁官則領府事爲之也。秉模曰,此是莫大之事,且摠裁之職,爲任甚重,臣何敢承當?況旣有時任大臣,則尤何敢冒膺乎?煥之曰,聖敎誠至當,小臣則非但凡百之空疎,神精銷耗,實無以擔當照檢矣。上曰,領相則多事,領府〈事〉爲之好矣。秉模曰,聖敎諄複,臣不敢更瀆於前席,從當申暴衷懇矣。煥之曰,兩賢傳心錄,惟我先大王,灼見先正臣學問淵源,實出考亭,心法之相傳,道統之相接,千載如徵左契,遂以曠世之聖感,有此合編之盛擧矣。向來儒臣,請以是書進覽,而聖批有日監之敎,臣不勝欽仰攢歎。第原編尙未刊布分付芸館,卽爲開印,以備召對進講之冊子,似好矣。上曰,依爲之。出擧條煥之曰,經筵法講,待日候之溫和,將奉遵列聖朝徽規,備儀臨座,以資討論緝熙之工矣。玉堂輪番,近或闕員云。副提學南公轍,申飭行公,館錄仍爲擧行,何如?上曰,依爲之。出擧條命書傳敎曰,副提學兼帶大司成許遞,館錄卽爲擧行。又命書傳敎曰,政官牌招開政。又命書傳敎曰,大司成今日政差出,陞補限內爲之。煥之曰,大司成今日政差出,陞補限內設行有敎矣。四學敎授,一體申飭,當年學製,俾卽設行,何如?上曰,依爲之。出擧條命書榻敎曰,惠慶宮進服二錢重粟米飮,自今日一貼式,限三貼煎入。命退,諸臣以次退出。
上在昌德宮。停常參·經筵。
上詣孝元殿親祭罷後,內閣·政院·玉堂·藥房·百官奉慰問安。答曰,罔極。大王大妃殿·王大妃殿·惠慶宮·嘉順宮,內閣·政院·玉堂·藥房·朝廷二品以上·六曹堂上,兩司長官單子問安。答曰,罔極。上詣仁政殿,頒敎罷後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房·朝廷二品以上·六曹堂上·兩司長官單子問安。答曰,知道。
還內後,內閣·政院·玉堂·藥房口傳問安。答曰,知道。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,長番內官康壽甲·李永世,百官加親授。
傳于曺錫中曰,侍衛軍兵毛具。
傳于閔台爀曰,禮·刑換房,戶·兵換房。
摠管前望單子入之,鄭觀采落點。
朴吉源啓曰,行大司成鄭大容,旣入闕中,不爲肅謝,直爲出去,事甚未安,推考警責,何如?傳曰,允。
以應敎金銑,副校理洪受浩·閔命爀,修撰尹益烈,副修撰閔耆顯牌不進罷職傳旨,傳于閔台爀曰,何敢無端違牌,以致經夜酬應乎?傳旨勿施,仍以前牌催促,違牌勿爲呼望。
吳泰賢,以弘文館言啓曰,新錄事,命下矣。今日齊會本館,雖已備員,而副校理閔命爀,副修撰閔耆顯牌不進矣。旣有帶職僚員,則有違館規,不得會圈,何以爲之?敢啓。傳曰,許遞,使之會圈。
本館錄五點,朴命燮·李寅采·張錫胤·申溆·李東冕·安廷善·宋知濂·任厚常·申龜朝·柳台佐·李象謙·李敬參·李基憲·金啓濂·金會淵。
注書金啓溫病,代以呂東植爲假注書。
大王大妃殿傳于吳泰賢曰,今逢此日,回憶昔年,愴慟之懷,何可形喩?況當義理漸晦之時,不可無仰體昔日之擧,故領相徐命善,故奉朝賀金鍾秀家,當遣承旨致祭,祭文,令閣臣代撰。
閔台爀啓曰,故奉朝賀金鍾秀家,遣承旨致祭事,命下矣。何承旨進去乎?敢稟。傳曰,都承旨進去。
閔台爀啓曰,臣故奉朝賀金鍾秀家致祭,進去下直之意,敢啓。傳曰,知道。
傳于吳泰賢曰,先大王定世室告由親行時,亞獻官領府事李秉模,終獻官領議政沈煥之,各半熟馬一匹賜給,贊禮禮曹參判金履翼,執禮應敎金銑,殿司參奉朴齊一·李惟命,執尊副校理洪受浩,各兒馬一匹賜給,大祝修撰尹益烈加資,齋祝以下諸執事,各加一資,資窮者代加,頒赦時禮房承旨吳泰賢加資,左通禮鄭來百,右通禮閔師宣,宣敎官奉常正朴宗京,各半熟馬一匹賜給,階上階下典儀及東西唱引儀,竝相當職除授,其中金東覽,旣有昔日加資,五衛將作窠調用。
閔台爀啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
閔台爀啓曰,吏曹郞廳來言,百官加下批,政事,取稟。傳曰,當日爲之。
有政。吏批,判書徐邁修進,參判曺允大病,參議沈象奎進,行都承旨閔台爀進。以趙用鎭爲儀賓都事,百官加下批。再政。右副承旨吳泰賢今加嘉善,修撰尹益烈今加通政加資事,承傳。
兵批,判書金祖淳,參判兪漢謨,參議金載翼病,參知趙得永入直進,左副承旨曺錫中進。百官加下批,同知單李顯昌,僉知單金益淳·姜彙喆·李尙烈,副司直申絢·金熙周,副司果尹命烈竝單付。
以鄭來百囚單子,傳于朴宗輔曰,分揀放送。
兵曹,以申大顯爲舟師大將。
閔台爀,以吏曹言啓曰,今此先朝御眞移奉華城府時攝通禮,以前執義金熙采塡差,而時無職名,令該曹口傳付軍職,何如?傳曰,允。
兵曹口傳政事,副司果金熙采。
閔台爀,以吏曹言啓曰,今此宗廟臘享大祭大祝,前掌令李安默塡差,而時無職名,令該曹口傳付軍職,何如?傳曰,允。
閔台爀,以吏曹言啓曰,在前頒赦時,例有別歲抄書入之事,今番則何以爲之乎?敢稟。傳曰,依例書入。
曺錫中,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
曺錫中,以備邊司言啓曰,卽見京畿監司徐鼎修,水使柳文植狀啓,則以爲,德積鎭漂到登州府榮城縣漂人六名,使京譯官問情,則渠輩畏怯水路,從陸願歸。水陸間回送一款,請令廟堂,卽速稟旨分付矣。今此漂人,依其願從旱路還歸,而朝夕供饋,沿路刷馬,各別申飭擧行,以示朝家優恤之意,令道帥臣別定差員,上送于京城,自京城轉送于灣府,以爲入送北京之地,而所經各邑,嚴禁雜人,無得相通之意,一體嚴飭,渠輩物件中可以運致者,亦以刷馬替運,或有卜重難運者,依其願從優折價以給。至於船隻及棄置之物件,彼人所見處,依例燒火,上京時,則以問情譯官,仍爲領來後,依近例入接于弘濟院,更爲問情,所着衣袴等物,分付各該司,依例題給,令領來譯官,仍爲領付鳳城,而定差員次次領往事,分付各該道臣,仍令義州府,預先馳通于鳳城將處,以爲渡江後護送之地,亦令槐院,撰出咨文,使領去譯官,齎傳于鳳城將處,以爲轉致北京之地,何如?傳曰,允。自其處直送松都,以爲次次領往之地。
行先大王尊爲世室孝元殿告由祭親行敎是時,亞獻官領府事李秉模,終獻官領議政沈煥之,贊禮禮曹參判金履翼,典祀官奉常正朴宗京,執禮應敎金銑,執尊副校理洪受浩,大祝修撰尹益烈,祝史校理韓興裕,齋郞修撰李鼎秉,盥洗位禮曹佐郞尹亨烈,盥洗位兵曹佐郞宋應圭,爵洗位兵曹佐郞李在璣,爵洗位典籍權行彦,亞終獻盥洗位禮曹正郞金致龍,贊者引儀金東覽,贊者兼引儀李儀逵,謁者引儀李英孝,謁者兼引儀趙明益,贊引兼引儀趙元溥,贊引假引儀崔行鎭,祭監監察孫鎭翼,祭監監察韓性重。
庚申十二月初三日丑時,上詣孝元殿。親行告由祭入侍時,行都承旨閔台爀,左承旨朴宗輔,右承旨曺錫中,左副承旨朴吉源,右副承旨吳泰賢,同副承旨嚴耆,記事官金啓溫,假注書李允謙,記事官李存秀·洪奭周,二直提學南公轍,檢校直閣沈象奎,金近淳,以次侍立。時至,左通禮進當齋殿前,跪啓請行禮。上具衰服,盥手杖出。贊禮前導,入孝元殿中東門,近侍從入。上入就板位。贊禮跪啓請哭,上俯伏哭,左右皆俯伏,應參諸臣之在內班者,皆俯伏哭。贊禮啓請止哭,上止哭,興平身行四拜禮訖。贊禮跪啓請行初獻禮,仍前導,上去杖,陞自東階,詣尊所西向立,仍詣神位前,北向跪。台爀奉香盒,耆奉爐以進。贊禮啓請三上香,上三上香。宗輔奉盞以進。贊禮啓請執盞獻盞,上受盞,以授錫中。錫中敬奉,奠于神位前。贊禮啓請少退跪,大祝進讀告由祭文訖。贊禮啓請平身,上俯伏興平身。贊禮仍前導出戶,降復位,次行亞終獻禮。亞獻官領府事李秉模,終獻官領議政沈換之,以次陞殿,行亞終獻禮如儀訖,以次還就位。贊禮啓請哭,上俯伏哭,左右皆俯伏,應參諸臣之在內班者,亦皆俯伏哭。贊禮啓請止哭,上止哭,仍行四拜禮訖。贊禮前導,詣望燎位,燎訖。贊禮跪啓禮畢,仍前導,上出中東門,還入齋殿,命解嚴。又命退,諸臣以次退出。
庚申十二月初三日午時,上御仁政殿。頒敎入侍時,行都承旨閔台爀,左承旨朴宗輔,右承旨曺錫中,左副承旨朴吉源,右副承旨吳泰賢,同副承旨嚴耆,記事官金啓溫,假注書李允謙,記事官李存秀·洪奭周,二直提學南公轍,檢校直閣沈象奎·金近淳,以次侍立。命承史·閣臣先拜,台爀等以次入內庭,行四拜禮訖,還出就外位。時至,通禮跪啓外辦。上具布裹翼善冠,布圓領袍,布裹烏犀帶,白皮靴,乘輿出宣化門。藥房都提調李秉模,提調金祖淳進前曰,夜間將事之餘,今又勞動,聖體候,若何?上曰,一樣矣。仍出協陽門,至延英門外,通禮不卽啓請降輿,上特命降輿。步過仍乘輿,宗輔曰,延英門外降輿節次,前導通禮不爲啓請,事甚未安,推考警責,不卽擧行之排設司鑰,令攸司科治,何如?上曰,通禮,事過後拿處,司鑰汰去,可也。出擧條出肅章門,入仁政門,陞月臺,入仁政殿內。通禮跪啓請降輿陞座,上降輿陞座。台爀等以次分東西入就座,引儀分引宗親文武百官,入就位。贊儀唱四拜,宗親文武百官行四拜禮訖。贊儀唱傳敎,泰賢跪啓傳敎。宣敎官奉敎文以出,安於案,殿敎官立對展,宣敎官宣讀訖。引儀唱四拜,宗親文武百官行四拜禮。引儀唱禮畢,通禮跪啓禮畢。領府事李秉模,領議政沈煥之,左議政李時秀,右議政徐龍輔,自庭班,陞殿進前曰,侵早勞動,榻御移時,聖體候,若何?上曰,一樣矣。秉模等曰,日吉辰良,縟禮誕擧,去夜親行告由後,今日大庭頒敎,臣民於戱不忘之思,庶可少慰,而宗社億萬年無彊之基,其將自今伊始,下情不勝感幸矣。上曰,然矣。泰賢跪讀奏禮曹設科取人草記,命入之。秉模曰,日已晩矣,殿座移時,臣等當先退,伏願卽爲還內焉。秉模等仍先退。命書傳敎曰,晝茶禮當親行,該房知悉。命侍衛以次退出。承史·閣臣以次自下先退出殿戶外,分東西侍立,上降座。通禮跪啓請乘輿,上乘輿。左右通禮前導出殿門,仍降月臺,出仁政門,入肅章門·延英門,至降輿所降輿,入齋殿。少頃,晝茶禮時至,通禮啓請行禮。上改具衰服,盥手杖出。通禮前導,入孝元殿中東門,近侍從入。上入就位,通禮跪啓請哭,上俯伏哭,左右皆俯伏,應參諸臣之入內庭者,皆俯伏哭。通禮跪啓請止哭,上止哭,仍行四拜禮訖。通禮前導,上去杖陞自東階,詣尊所西向立,仍詣神位前,北向跪。台爀奉香盒,耆奉爐以進。通禮啓請三上香,上三上香,台爀等還奠爐盒于案上,宗輔等以次酌酒奉盞以進。通禮啓請獻盞,上執盞獻盞,如是者三。宗輔等以次敬受,奠于神位前訖。上俯伏興平身,通禮前導出戶,降復位。通禮啓請哭,上俯伏哭哀痛,左右皆俯伏。通禮啓請止哭,上止哭興,仍行四拜禮訖。通禮前導,還出中東門,入齋殿,命解嚴。又命退,諸臣以次退出。
上在昌德宮。停常參·經筵。
綾城尉具敏和卒逝後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房口傳問安。答曰,知道。
大殿·大王大妃殿,朝廷二品以上口傳問安。答曰,知道。
吳泰賢啓曰,今初六日先大王御眞移奉華城行宮時,何承旨進去乎?敢稟。傳曰,右承旨進去,仍詣陵所,奉審以來。
閔台爀啓曰,三品官之無得過三日循例請牌,曾有定式矣。禮曹參議洪樂游,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
以禮曹參議洪樂游牌不進罷職傳旨,傳于朴宗輔曰,只推。
傳于吳泰賢曰,今見逝單,不勝愴䀌,綾城尉家禮葬,依例擧行,致弔致祭,亦爲擧行,祿俸限三年輸送,其子待服闋調用。
傳于朴宗輔曰,奏御文字,何等至重,而此疏職御,多違格,行護軍尹行恁,從重推考,捧納承旨,亦爲從重推考。傳于嚴耆曰,大臣以下留待。
傳于嚴耆曰,大臣以下入侍。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
曺錫中,以備邊司言啓曰,今日宗廟臘享大祭受誓戒時,終獻官預差行護軍尹行元,謂有身病,不爲進參,事甚未安,施以罷職之典,預差雖與實差有間,初不審愼,乃以有實病人,苟然塡差,以致班儀之不備,吏曹當該堂上,從重推考,何如?傳曰,允。
朴宗輔,以義禁府言啓曰,卽接月令醫員崔必良手本,則以爲時囚罪人李博載,屢日處冷,泄症頻數,食飮全却,氣息奄奄云。罪人病勢危重,則一邊保放·一邊草記,曾有定式矣。李博載姑爲保放之意,敢啓。傳曰,知道。
行護軍尹行恁疏曰,伏以臣猥忝閣班,將陪先王御眞,奉詣華城之行宮矣。遺弓墜履,已矣莫攀,仁天化日,怳然重瞻,循紆蹕之舊路,拊扈鑾之遺躅,未死孤臣,當作何懷?仍伏念臣父母墳山,在華城莽蒼之地,松梓入矚,霜露結感,若於回程,暫獲歷省,則於公於私,情禮兩伸,其往其來,悲冤少洩,敢控衷懇,仰瀆崇嚴。伏望聖慈,特許由暇,不勝大願。臣無任云云。答曰,省疏具悉。依所請往省。
庚申十二月初四日申時,上御誠正閣。大臣以下入侍時,同副承旨嚴耆,假注書呂東植,記事官李存秀·洪奭周,左議政李時秀,繕工提調趙鎭寬,禮曹判書韓用龜,以次進伏訖。時秀曰,世室載定,縟禮誕擧,告由頒赦,連爲親行,仰想歡慶之中,哀慕冞新。日間聖體候,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,無事往來乎?時秀曰,好爲往來矣。上曰,工役果順成耶?時秀曰,工役則善成,而始於辰時,畢於午時,時急處則皆已告完,而石役之稍緩處,當待開春解凍後,更爲修改,陵上塗灰處,更加塗潤矣。仍奏曰,先大王御眞移奉於華城行宮日,告安祭及臘享獻官大祝,皆以本府留守及判官差出矣。受香節次,多有相値,告安祭大祝,以今番出納大祝二人中塡差,使之受香兼進,而臘享香祝,亦使之同爲陪進,致華城後,傳于獻官似好,故敢此仰達矣。上曰,依爲之。時秀曰,告安祭時陪從大臣·閣臣·承·史·禮堂侍衛,俱於祭官班後,成班行禮,實合於情禮,故敢此仰達矣。上曰,依爲之。竝出擧條仍命退,諸臣以次退出。
上在昌德宮。停常參·經筵。
藥房都提調李秉模,提調金祖淳,副提調閔台爀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
曺錫中啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于朴宗輔曰,時囚罪人韓聖揆保放。
傳于吳泰賢曰,都承旨許遞,前望單子入之,待下批牌招察任。
都承旨前望單子入之,南公轍落點。
副摠管前望單子入之,李光益落點。
曺錫中,以都摠府言啓曰,去夜四更量,北所部將柳英漢所告內,巡更時點軍,則一名闕點云。故聞甚驚駭,卽使郞廳摘奸,則果爲的實。莫重闕內,巡更軍闕直,極爲無嚴,而更漏已深之後,始爲來告者,尤爲可駭。當該五衛將金洪運,部將柳英漢,令該府勘處,闕直軍士,亦令該曹,照法嚴治,何如?傳曰,允。
朴吉源,以戶曹言啓曰,卒綾城尉具敏和喪禮葬,主家以遺言,不受之意,敢啓。傳曰,令戶·惠廳代送。
朴宗輔,以刑曹言啓曰,因都摠府啓辭,闕直巡更軍,令該曹照法嚴治事,命下矣。取考律文,則大典通編入直條有曰,凡宿衛守衛人在直而逃者,杖一百,巡更軍吳介不,依此律待用杖,決杖一百後放送之意,敢啓。傳曰,知道。
曺錫中,以御營廳言啓曰,今十二月初六日先大王影幀奉往華城行宮時,大駕詣敦化門外祗迎時,依兵曹節目,弘化門入直軍三十名,銅龍門入直軍三十三名內,各留營直五名,各該入直將官,率領仍直,東營入直騎士二十五人內,除營直五人,竝待標信除出,新營入直軍三十五名內,除營直五名,依例除標信除出,京標下軍二十八名,入直千摠趙宅鎭,騎士將李彦春,領軍把摠趙運永,哨官呂喆永·沈能壽,領赴于訓鍊都監都領陣,而解嚴後,各還本處入直之意,敢啓。傳曰,知道。
朴宗輔,以義禁府言啓曰,時囚罪人韓聖揆保放事,命下矣。韓聖揆保放之意,敢啓。傳曰,知道。
安春君烿疏曰,伏以猗歟我先大王大德盛烈,嵬蕩難名,尊爲世室,允叶情文,八域悲遑之中,普切頌忭,庶慰於戱不忘之思矣。仍伏念嗟我宗臣,孰不被先朝敦親之盛德厚澤,而臣以無似,偏蒙曠絶之恩數,臣之一身毛髮,百口生活,惟先王賜耳。臣於白首殘年,尙此不滅,竟遭弓劍莫攀之慟,旣蔑涓埃之報,亦違蓐蟻之願,一日二日,苟存視息,臣之頑忍,胡至於斯?只自含哀茹痛,待盡而已。不意今者,社稷臘享獻官之任,乃及於臣,莫重祭享,執事爲榮,而乃是職分內事也。義當竭蹶趨承之不暇,而第臣以癃疾沈痼者,積有年所,風眩之症,癖積之痛,迭作交侵,苦歇無常,眞元隨以銷鑠,氣息轉爲凜綴,卽一床席間病廢之類也。日前忝叨告由祭獻官,其在分義,不敢逡巡,力疾動作,晏然冒當,而手與脚痿痺不仁,腰痛甚緊,難以屈伸,駿奔之時,若將顚仆,獻酌之際,若將傾㵼。至於陞降周旋之地,未免失措之歎,尙今惶霣窮蹙,罔知所措也。朝臣之年至七十,勿差祭官,雖在於法典,惟此小臣,則一縷未絶之前,若有可强之勢,豈敢以衰老自處?而臣於昨曉行誓戒禮退後,猝得外感,宿症添劇,渾身寒戰,委席叫苦,若將不保朝夕,臣之生死,固不足恤,而但隷儀及受香隔日,以此病狀,萬無趁期運動之望,冒萬死疾聲呼籲於嚴廬之下。伏乞聖明,俯垂鑑諒,亟遞臣獻官之任,以重祀典,嚴勘臣辜負之罪,以安微分,千萬幸甚。臣無任云云。答曰,省疏具悉。疏辭,許令該曹付標。
上在昌德宮。停常參·經筵。
先大王御眞移奉時,大駕詣敦化門外祗迎所,入幕次後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。先大王御眞移奉後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房口傳問安。答曰,知道。
曺錫中啓曰,今日敦化門外祗迎時,入直禁軍·挾輦軍·槍劍軍·金虎門·西營·北營·廣智營·集春營·東營入直軍,南營入直馬兵,新營入直騎士,弘化門·銅龍門入直鄕軍,東營入直騎士除出,標信請出之意,敢啓。傳曰,知道。
傳于曺錫中曰,侍衛軍兵毛具。
傳于南公轍曰,刑工換房。
李允謙華城行宮進去,代以尹致永爲假注書。
朴吉源,以戶曹言啓曰,綾城尉具敏和禮葬不受草記批旨內,令戶·惠廳代送事,命下矣。參互都尉已例,錢三百兩·木一同·布一同磨鍊輸送,而此是禮葬代送,則別致賻一款,今不可擧論,勿施,何如?傳曰,允。
吳泰賢,以禮曹言啓曰,卽接長陵令所報,則今月初九日本陵忌辰祭享時,兩官當爲備員,而參奉徐有齡,身病猝重,不得進參云。莫重祭享,兩官不可不備,參奉徐有齡,今姑改差,其代卽令該曹口傳差出,以爲備員將事之地,何如?傳曰,允。
吏曹口傳政事,以申惠淵爲長陵參奉。
曺錫中,以兵曹言啓曰,羽林將金益淳前任咸鏡監營中軍,忠翊衛將具綱前任洪州營將,忠壯衛將李尙烈前任平安監營中軍,姜彙喆前任三陟營將,俱在任所,上來間該廳番次苟艱,竝今姑改差,而今十二月初九日,一番羽林衛番次,該番將金益淳之代,則依例口傳差出,何如?傳曰,允。
兵曹口傳政事,以李遇爲羽林將。
朴吉源,以宣惠廳言啓曰,綾城尉具敏和禮葬不受戶曹草記批旨內,令戶·惠廳代送事,命下矣。參互都尉已例,米五十石·太五十石,磨鍊輸送之意,敢啓。傳曰,知道。
嚴耆,以義禁府言啓曰,卽接月令醫員崔性昌手本,則以爲時囚罪人宋倫載,素有腹冷,處冷添㞃,泄痢頻數,食飮全却,氣息奄奄云。罪人病勢危重,則一邊保放,一邊草記,曾有定式矣。宋倫載姑爲保放之意,敢啓。傳曰,知道。
庚申十二月初六日辰時,先大王影幀奉往華城行宮入侍時,左承旨朴宗輔,假注書李允謙,記注官承膺祚,二提學金祖淳,一直提學尹行恁,檢校直閣沈象奎,待敎李存秀,左議政李時秀,禮曹判書韓用龜,前承旨李光益以次侍立。出宮正時前二刻,原任直提學李秉模,原任提學沈煥之,原任直提學徐龍輔及祖淳等以下,詣宙合樓行禮訖,奉御眞一本,安於樻子。時至,通禮跪啓外辦。祖淳·行恁等敬奉御眞樻,安於輿,覆裹如禮,閣屬官李興潤等,別隨駕丁遇泰等,同爲擧行奉安訖。通禮跪啓請進發,由拱辰門·出永肅門。通禮跪啓請降輿乘輦。降輿,祖淳·行恁等敬奉御眞樻,移安於輦,覆裹如初。司僕正柳畊,進前跪闔門訖。通禮跪啓請進發,遂進發出敦化門,侍衛隨駕如常儀。上祗送于敦化門外,諸臣隨駕者鞠躬過,百官序班,祗送於笆子橋以內,仍爲隨駕。大駕由笆子橋,歷廣通橋,出崇禮門,至露梁舟橋,舟司大將申大顯,旗鼓迎接,開作門祗迎,船頭颭旗如常儀。回想昔年動駕時,孰不摧咽?百官則江頭落後,舟橋渡涉訖。通禮跪啓請降輦乘輿。降輦,祖淳等奉御眞樻安於輿,進發至降輿所降輿。祖淳等敬奉御眞樻,安於龍驤鳳翥亭行宮少駐。少頃,通禮跪啓外辦。祖淳等敬奉御眞樻,安於輿少進,又移安於輦,覆裹闔門如初。通禮跪啓請進發,侍臣以次隨駕,自此始興縣令李潢,果川縣監金鋼隨駕,至始興行宮大門外。通禮跪啓請降輦乘輿。祖淳等敬奉御眞樻,移安於輿,入行宮大門,至降輿所降輿。祖淳等敬奉御眞樻,安於行宮,近侍皆隨詣奉審訖,闔門下鑰。祖淳親書臣謹封於封鑰訖,諸臣以次權退。
庚申十二月初六日辰時,上詣敦化門外,先大王御眞移奉時祗迎入侍時,行都承旨南公轍,行左承旨吳泰賢,左副承旨曺錫中,右副承旨朴吉源,同副承旨嚴耆,假注書呂東植,記注官金景煥,記事官洪奭周以次侍立訖。時至,左通禮跪啓外辦。上具布裹翼善冠·布袍·布裹烏犀帶·白靴,乘輿出宣化門。承史侍衛以次陪從,乘輿出協陽門,至延英門前路。左通禮跪啓請降輿,上降輿,步過少許。左通禮跪啓請乘輿,上乘輿進發,出肅章門·進善門,過禁淸橋,至敦化門,由東夾門以出,至祗迎所幕次前。左通禮跪啓請降輿,上降輿入幕次,諸臣問安訖。命承旨一員入侍。公轍率史官進前。上曰,閣臣陪從者,誰某誰某乎?公轍曰,二提學·一直提學,當爲陪從矣。上曰,金近淳則何不爲陪從乎?公轍曰,有實病,未得陪從矣。上曰,令沈象奎陪從也。公轍退出,招閣吏分付。有頃,御眞陪從儀仗前導以至。上出幕次,詣板位。有頃,御眞輦至,引儀唱鞠躬,上鞠躬。引儀唱興平身,上興平身。右承旨朴宗輔,假注書李允謙,記注官承膺祚,待敎李存秀及侍衛諸臣,以次陪從以行矣。左議政李時秀進前奏曰,勞動之際,聖體,若何?上曰,一樣矣。時秀曰,臣以陪從,今方進詣行宮矣。仍退出。領府事李秉模,領議政沈煥之,右議政徐龍輔進前奏曰,勞動稍久,聖體,若何?上曰,一樣矣。秉模奏曰,臣等俱當陪至江頭,而臣方待罪內局,雖不可出城,今番則當詣江頭矣。上曰,依此爲之也。秉模等退出。有頃,左通禮跪啓請乘輿,上乘輿,入敦化門,過禁淸橋,入進善門·肅章門,至延英門前路。左通禮跪啓請降輿,上降輿,步過少許。左通禮跪啓請乘輿,上乘輿,入協陽門。左通禮跪啓請解嚴,挾侍奉標信,傳于錫中,乘輿入宣化門還內,諸臣以次退出。
上在昌德宮。停常參·經筵。
曺錫中啓曰,來十一日,朝參日次矣,敢稟。傳曰,停。
吳泰賢啓曰,來十一日,輪對日次矣,敢稟。傳曰,爲之。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
吳泰賢,以弘文館言啓曰,本館上番校理韓興裕,下番修撰李鼎秉,俱以宗廟臘享大祭祭官,今日議政府隷儀時,晝仕出去之意,敢啓。傳曰,知道。
曺錫中啓曰,事變假注書趙晉和,身病猝重,勢難察任,今姑改差,何如?傳曰,允。
以吳洪錫爲事變假注書。
嚴耆啓曰,奏御文字,何等審愼,而莫重獻官單子,有此誤書,臣之矇然捧入,不勝惶悚。而當該堂上,所當重勘,而本院請推之外,無他可施之罰,何以爲之?敢稟。傳曰,拿處,爾亦拿處。
朴吉源啓曰,同副承旨嚴耆拿處事,命下矣。依定式遞差傳旨捧入之意,敢啓。傳曰,知道。
朴吉源啓曰,臣與同副承旨嚴耆伴直矣。纔已拿處出去,伴直無人,左副承旨曺錫中,所當牌招,而拘於廳規,不得請牌,何以爲之?敢稟。傳曰,牌招。
以咸鏡監司李秉鼎狀啓,列邑漂流海尺生還事,傳于曺錫中曰,漂流海尺之生還者,至於一百六十六名,聞甚奇幸,姑未還泊之類,別加嚴飭列邑,連爲搜訪卽報之意,令廟堂措辭行會。
以漢城府民家失火人物致死單子,傳于朴吉源曰,令該廳,恤典題給後草記。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
南公轍,以吏曹言啓曰,今此孝元殿臘享大祭大祝具得魯,時無職名,令該曹口傳付軍職,何如?傳曰,允。
兵曹口傳政事,副司果具得魯。
朴吉源,以賑恤廳言啓曰,漢城府民家失火人物致死單子,傳曰,令該廳,恤典題給後草記事,命下矣。依該府所報,南部倭館洞契失火民戶二戶,竝在半燒秩,各米五斗·錢一兩,空石十立,飮煙致死一人,錢二兩,布一疋恤典,依例分給之意,敢啓。傳曰,知道。
曺錫中,以禁衛營言啓曰,本營騎士將具絳,身病甚重,勢難察任,改差,何如?傳曰,允。
庚申十二月初七日卯時,先大王影幀自始興宿所,奉往華城行宮入侍時,左承旨朴宗輔,假注書李允謙,記注官承膺祚,二提學金祖淳,一直提學尹行恁,檢校直閣沈象奎,待敎李存秀,左議政李時秀,禮曹判書韓用龜,前承旨李光益,以次侍立。時至,通禮跪啓外辦。祖淳等開戶,進詣奉審訖,仍敬奉御眞樻,安於輿,覆裹如昨日儀,通禮跪啓請進發,出行宮大門外降輿所。通禮跪啓請降輿乘輦。降輿,祖淳等敬奉御眞樻,移安於輦,覆裹如初。司僕正柳畊,進前跪闔門訖。通禮跪啓請進發,遂進發,侍臣隨駕如儀,至肆覲坪行宮晝停所,廣州留守金思穆祗迎,至行宮大門外。通禮跪啓請降輦乘輿。祖淳等敬奉御眞樻,安於輿,入行宮大門,至降輿所降輿。祖淳等敬奉御眞樻,安於行宮少駐。少頃,通禮跪啓外辦,祖淳等敬奉御眞樻,安於輿,出行宮大門外降輿所,降輿。通禮跪啓請乘輦,祖淳等敬奉御眞樻,移安於輦,覆裹如初。司僕正柳畊進前跪闔門訖。通禮跪啓請進發,遂進發,至遲遲臺下。水原留守李晩秀祗迎,仍與五邑守令,本府判官隨駕,入長安門,至新豐門外。通禮跪啓請降輦乘輿,祖淳等敬奉御眞樻,安於輿,入維與門,至降輿所。通禮跪啓請降輿,祖淳等及近侍大臣諸臣一齊侍衛,敬奉御眞樻,安於維與宅榻上,侍臣諸臣以次侍立。京畿監司徐鼎修,楊州牧使金爔,亦陞殿侍立。祖淳·行恁等盥手敬奉御眞樻,開封展奉御眞。是時近侍諸臣,仰瞻莫不摧咽,幾至失聲,展奉訖,諸臣皆下殿,出詣維與門外班。奉安祭時至,應參諸臣以隨駕服色,入就內班,行禮訖,仍陞殿,卷奉御眞,安於樻,覆藉如儀,陳儀仗於殿內,闔門降帳。諸臣以次退出。
上在昌德宮。停常參·經筵。
南公轍啓曰,行左承旨吳泰賢,今日不爲仕進,卽爲牌招,何如?傳曰,與在外承旨,許遞。
傳于南公轍曰,孝元殿臘享大祭,當親行,該房知悉。
南公轍啓曰,吏曹郞廳來言,承旨有闕,政事,取稟。傳曰,當日爲之。
有政。吏批,判書徐邁修進,參判曺允大病,參議沈象奎在外,行都承旨南公轍進。以鄭尙愚·徐有聞·金近淳爲承旨,以閔命爀爲副應敎,以申絢爲謝恩書狀官,學生李泰白贈童蒙敎官,孝行卓異贈職事,承傳。
有政。兵批,判書金祖淳在外,參判兪漢謨在外,參議金載翼病,參知趙得永入直進,右副承旨曺錫中進。同知單韓大興,護軍閔台爀·吳泰賢,副護軍尹益烈·宋益孝·朴基赫·李海範·沈鑏·金鎭九,副司直閔命爀,副司果閔耆顯。
曺錫中啓曰,明日健陵臘享大祭傳香,禮房承旨當爲齋宿,行左承旨鄭尙愚,所當牌招,而拘於廳規,不得請牌,何以爲之?敢稟。傳曰,牌招。
以行左承旨鄭尙愚牌不進推考傳旨,傳于曺錫中曰,許遞,前望單子入之,待下批牌招。
承旨前望單子入之,韓用鐸落點。
兵曹口傳政事,副護軍朴宗輔。
以曺允大囚單子,傳于曺錫中曰,分揀放送。
以嚴耆囚單子,傳于曺錫中曰,分揀放送。
上在昌德宮。停常參·經筵。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,發遣吏郞,諸執事淸齋與否,摘奸以來。
南公轍啓曰,左副承旨金近淳,同副承旨朴吉源,今日不爲仕進,卽爲牌招,何如?傳曰,竝許遞,前望單子入之,待下批牌招察任。
承旨前望單子入之,李光益·崔獻重落點。
傳于南公轍曰,在外承旨許遞,前望單子入之,待下批牌招察任。
承旨前望單子入之,鄭尙愚落點。
崔獻重啓曰,明日臘享大祭傳香,禮房承旨當爲齋宿,左承旨鄭尙愚,所當牌招,而拘於廳規,不得請牌,何以爲之?敢稟。傳曰,牌招。
上在昌德宮。停常參·經筵。
夜自一更至四更,月暈。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,禮房承旨,馳詣社稷·宗廟·永禧殿·景慕宮,奉審摘奸以來。
以輪對官望單子,傳于鄭尙愚曰,後日次來待。
曺錫中啓曰,備邊司郞廳來言,今日賓廳日次,而臘享大祭齋戒相値,不得來會云矣,敢啓。傳曰,知道。
傳于曺錫中曰,摠管未差之代,前望單子入之,待下批牌招。
副摠管前望單子入之,兪漢謨落點。
曺錫中啓曰,新除授副摠管兪漢謨,時無職名,令該曹口傳付軍職,何如?傳曰,允。
兵曹口傳政事,護軍兪漢謨,副護軍金近淳。
傳于曺錫中曰,侍衛軍兵毛具。
傳于曺錫中曰,直提學兼帶摠管許遞,前望單子入之。
副摠管前望單子入之,李格落點。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
曺錫中,以壯勇營言啓曰,今番先大王御眞移奉華城行宮時,各營隨駕將校軍兵等處,設粥分饋之意,敢啓。傳曰,知道。
曺錫中,以御營廳言啓曰,本廳軍色從事官閔耆顯,身病甚重,勢難察任,改差,何如?傳曰,允。
上在昌德宮。停常參·經筵。
孝元殿臘享大祭親祭罷後,內閣·政院單子問安。答曰,罔極。藥房口傳問安。答曰,罔極。朝廷·二品以上單子問安。答曰,罔極。
曺錫中啓〈曰〉,卽見義州別問安使昌城府使閔養顯狀啓,則不書長銜,有違格例,事甚未安。推考警責,何如?傳曰,允。
韓用鐸啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
鄭尙愚啓曰,臣尙愚,以兼帶司宰提調,今日本監褒貶,進去下直之意,敢啓。傳曰,知道。
備忘記,宣沙浦僉使尹得寧下直,長弓一張,長箭一部,片箭一部,筒兒一箇賜給。
韓用鐸啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
以司諫朴瑞源,獻納金孝秀,執義高宅謙,掌令姜文會·閔慶世,持平安廷善·趙恒存牌不進罷職傳旨,傳于韓用鐸曰,只推。
傳于南公轍曰,一提學批下,聞已上來,待明朝,自內閣牌招。
傳于鄭尙愚曰,連入闕中,不爲肅拜,政院,何不飭?卽爲牌招。
鄭尙愚啓曰,行大司成鄭大容牌不進推考傳旨,今方捧入矣。陞試,旣有自明日擧行之命,而如是違牌,事甚未安,更卽牌招,何如?傳曰,允。
曺錫中啓曰,卽者檢閱李存秀,以其親病,陳疏尋鄕,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
南公轍,以吏曹言啓曰,今日本曹褒貶坐起時,堂上不可不備員,而參判曺允大病不來,令政院牌招,以爲同參開坐之地,何如?傳曰,允。
曺錫中,以兵曹言啓曰,新除授全羅兵使李潤春戶奴呈狀內,奴矣上典老父,年今七十七歲,法不當赴任,卽爲入啓遞改云。閫帥之親年七十五歲以上者許遞其任,載在法典,改差,何如?傳曰,允。
行護軍吳泰賢疏曰,伏以,聖孝無窮,廷議僉同,尊我先大王,誕定世室,上告下布,縟儀載擧,觀聖德於五廟,垂洪烈於萬代,斯誠宗社無彊之休,而少慰臣民於戱之思矣。臣於是日,猥玷邇列,昵侍耿光,駿奔於升祼之際,周旋於宣誥之班,仰聖慕之靡逮,覩盛禮之光前,拊今追昔,益增哽咽。仍伏念臣,至庸極陋,百不猶人,而徒藉先蔭,特蒙我先大王拂拭之恩,前後踐歷,罔非踰分。庇覆如天,報答無地,徒抱攀髯之慟,未遂褥蟻之忱,杜門泣血,萬念灰盡,向者承宣之命,忽下病伏之中,復入脩門,趨走文陛,榮反爲悲,感極而涕,適當盛儀之誕擧,竊幸執事之與榮,不自意陞資之恩,遽及於無似之身,臣惝怳悸恐,誠不知措躬之所也。職雖該房,勞無可記,而以此徼賞,曾是夢外,況玆二品峻秩,實爲朝家命德之器,則是豈人人所可濫授者乎?非徒臣冥升之懼,過福之憂而已,其於玷一初愼賞之政,何哉?身旣在闕,義分是懼,雖未免顚倒肅命,而非敢以新資,晏然自居以倘來也,連値齋戒,疏籲路阻,惶愧之忱,歷日靡措,今始瀝血陳章,仰瀆嚴廬之下。伏乞天地父母,察臣人器之不稱,諒臣肝膈之至懇,將臣新授資級,亟命還收,以重公器,以安私分焉。臣無任云云。答曰,省疏具悉。卿其勿辭行公。
行大司成鄭大容疏曰,伏以臣,日昨伏奉泮長除旨,而身入禁中,不卽肅命,問備薄警,匪罪伊榮,惶隕感激,措躬無地。臣於是職,前後冒膺,非止一再,則今何敢爲逡巡辭避之計哉?誠以目下病情,有萬不獲已而然者。纔經毒感,寒痰肆氣,積憊所祟,危證疊出,眩暈頻作,精神若在煙霧,咳喘方劇,臟腑皆爲絞痛,眞元日敗,藥餌罔效,時月之內,蘇完無期。陞試之限內設行,旣有成命,則雖排日開場,逐夜考試,以歲前急景,尙患不足,況臣之牀笫危喘,復豈有自力趁限之望哉?且念臣,今雖欲怵畏義分,黽勉職事,以效古人斃後已之忱誠,而其奈神昏氣短,暫勞益凘,對人酬酢,時或不記其語脈,臨券取舍,豈能自主其管見也?國試莫重,終致遺珠之嘆,士論難平,未免擲甓之譏,則臣身狼狽,固不足恤,貽羞朝廷,當復如何?左右揣量,末由堪承。與其覊縻因循,自犯瘝職之科,無寧冒陳衷懇,早被慢命之誅,連値齋日,呼籲路阻,今始短章,仰暴於黈纊之下。伏乞聖慈,俯賜諒察,亟命鐫改臣職名,仍治臣瀆擾之罪,以昭法紀,以安賤分,不勝幸甚。臣無任云云。答曰,省疏具悉。尙不擧行,有關紀綱,勿辭,自明日擧行。
吏曹參判曺允大疏曰,伏以,惟我孝元殿世室之禮,誕擧,神人協吉,宗社增光,群情悲號之中,擧切攢頌之忱,伏惟孝思皇皇,觸境如新,攀慕靡逮,當復如何?仍伏念臣,儱侗憒劣,百無肖似,冒據銓任,居然四朔,隨處生疣,無往非罪,幸荷曲庇之恩,得免大戾之科。居常愧懍,若隕淵谷,而至於今番祭單子事,臣之昏謬顚妄,全不事事之罪,益彰著無餘,驚惶慚悚,求死不得。嗚呼,莫重祭單,是何等審愼處,而至敬之地,乃有字畫間錯漏之擧,非但事未前聞,實是罪關罔赦,若使臣克敬克謹,必誠必審,不循謬例,親自看檢,則豈有此萬萬非常之事哉?究厥罪犯,嶺海猶輕,而聖度天大,鈇鉞不加,一宵圓扉,遽蒙分揀,臣感惶交中,背汗透衣,縮伏訟愆,無面可顯,臣何敢委罪下吏,自處無故,憑恃寵靈,晏然冒進,不思所以息補之道哉?昨夜雲劍陞實之後,陪衛義重,勢難逡巡,雖不得不暫時趨承,而見職仍冒,有關事面,庚牌之下,承膺無路,玆敢略控衷情,仰瀆崇嚴。伏乞聖慈,俯垂鑑諒,亟削臣職,以安私分,嚴勘臣罪,以警具僚焉。臣無任云云。答曰,省疏具悉。不審則大矣,勿辭。
禮曹參議洪樂游疏曰,伏以,日月迅駛,孝元殿虞卒已訖,世室誕定,仰惟聖孝哀慕,一倍罔涯,而薄海含生,益不勝於戱冤號之思。仍伏念,人臣之受國厚恩,從古何限,而豈有如臣家者哉?父子叔姪,偏蒙我先大王陶鑄涵育之澤,門本寒素而歷揚淸顯,世多齮齕而曲費造化,絲毫皆力,河海莫量。雖以臣庸愚謭劣,百不肖似,而始自釋褐之初,獲叨近密之列,敎詔如迷子,庇覆若仁天,闔門相對,日夜攢祝,未效涓埃之報,竟抱崩坼之慟,一縷苟延,萬事都訖,俯仰穹壤,此何人斯?斷斷愚忠,惟在於追先報今之道,而才疎識短,固不足備數於百執事之列,至若銓銜,尤是萬萬不可堪,早晩顚敗,理固無幸,果於向來初仕擬入也,臣之狼狽顚錯,殆無餘地。噫,事關義理隄防,則平日藉手而矢心者,未嘗或後於人,而況此公憤之外,恒切私心之慟惋,伊日成命之下,惝怳憂歎,豈不欲冒死爭難,以存大防,而時則公除甫過,仰念嚴廬之哀遑?促敎荐下,徒懼深夜之瀆擾,事到迫隘,黽勉奉承,此殆臣命卒之秋,臣情到此,吁亦慽矣。反顧素守,只增恧蹙,迺者臺章迭發,或歸之挺身承當,或加以背馳毁壞,每一覽至,自不覺骨驚而體粟。蓋事與心違,難望見諒,則公議之來,亦云晩矣,而第其一筆句斷,驅之於罔測之科,人之爲言,何太容易?噫,臣罪,臣固知之,今若責之以不能力抗,臣固拜謝,至謂以挺身背馳,寧不至冤?然而只當自訟,何敢尤人?杜門屛蹙,如窮無歸,千萬不自意,春曹除命,忽下於此際,旣驚且感,罔知攸措。雖伏蒙聖度包涵,不施郵罰,而彈文日至,愈出愈緊,情地危蹙,非比尋常,官職去就,初無可論,日前違召,恭俟譴何,例勘不加,恩推有命,惶隕感激,歷日靡已,玆敢疾聲哀籲於天地父母之下。伏乞聖明,俯垂矜憐,亟命鐫削臣職名,仍令選部勿復檢擬,以謝公議,以靖私分,千萬幸甚。臣無任云云。省疏具悉。人言何必辨?勿辭察職。
水原留守李晩秀疏曰,伏以臣於本月初四日,詣于華觀,祗奉先大王定世室頒赦敎文,雙擎九頓,伏以讀之,今而後,我先王盛德深仁,宏謨大義,昭揭如日月,悠久如天地。玉瓚朱絃,維億萬年,不啻若殷之三宗,漢之二帝,而上慰聖上嚴廬靡逮之痛,下副臣民沒世不忘之思,臣與一方耆老吏校,攢手頌祝,北望雨泣。仍伏念臣,猥以庸姿,忽膺重任,批旨殫誠之敎,前席委寄之音,諄複鄭重,逈越常格,咫尺承聆,怳如昔日。臣於是,拜辭軒墀,來近喬陵,縱遂瞻依之願,益切戀結之忱,宮室樓櫓,山川民物,無處非遺化所曁,無事非悲緖所觸,人非木石,尙何堪此?心膽摧裂,一步一涕,若其奉月遊之衣冠,護金粟之松柏,綢繆營府之務,策勵軍民之志,以仰承我先王十年營華之苦心至誠,臣之職也,而威望不足以彈壓,才識不足以辦理,聰明不足以貫徹,到官七日,矇然如偶人,茫然若墮井,晝而忘餐,夜而不寐,慄慄憂懼,不知所以爲計。又於此際,除旨遠辱,以臣爲內閣提學,誠不意初元名器之重,若是其輕䙝也。噫,外托君臣之義,內結骨肉之親,左右賢士大夫,講明堯·舜·三王之治,卽權輿內閣之聖意,而惜手有君而無臣,如臣不肖,亦濫竽其間,曾無絲毫涓塵之報,而所被者曠世之恩遇,所竊者一條之華銜,直閣直學,尙云非其人矣。況可以進據一院之長,有若循序之步乎?又況以外職而兼閣銜,宋朝知州府兼觀文殿學士之故事也?東壁西淸,虎符金節,決非人人所可兜攬,而閣務·營務,俱屬緊重,名實不副,瘝曠必多,亦奚但臣身負乘之懼而止哉?恩諭踵降,馹召有命,而參倚前衡,冒承無說,瞻天隕越,惶汗浹背。且臣見差奉安閣臘享獻官,享事禮成之前,末由進身城闉,玆敢略治短疏,具啓仰徹。伏乞聖上,亟回黈纊之聽,特許鞶帶之褫,俾內閣淸班,不至緣臣而玷汚,千萬幸甚。臣無任云云。答曰,省疏具悉。無異宿趼,卿其勿辭行公。
檢閱李存秀疏曰,伏以臣,卽接鄕信,則臣之母病,猝復添劇,又得暴泄之症,不分晝夜,度數難計,數日之內,眞元下陷,昏昏冥冥,十分危重,兼以頑痰上塞,老蛔下肆,坐臥須人,宛轉叫痛,此是屢經之症也,素有之疾也。雖無風寒之觸飮食之滯,而元氣凘頓,則症形如期而發,輒至旬日彌留,自經月前重病之後,筋力凡百,跌下數層,病隨以頻作,故扶將還家,就溫過冬,庶爲一分弛慮之道矣。不意病報忽至,而諸節,比前添苦之時,不啻倍蓰,家信中所報,已是萬萬罔措,而夕發朝至,罔夜來報,其一時爲急,尤可想知。臣精爽飛越,方寸交煎,不忍晷刻按住,忙陳短章,馳往救護,瀆擾之誅,實無所逃。伏乞聖明,亟遞臣職,仍治臣罪,以肅朝綱焉。臣無任云云。省疏具悉。爾其勿辭往救。
修撰李鼎秉疏曰,伏以,皇天降割,仙馭上賓,日月迅駛,因山奄過,鼎湖之弓劍莫攀,雲鄕之眞遊愈邈,伏惟我聖上攀號莫逮之痛,益無窮際。仍伏念臣,少無才能,長益暴棄,知識蔑裂,人器冗淺,非心進取而偶竊科第,分甘農畝而濫叨淸顯,莫非我先大王隆恩洪造,有以拂拭而陶甄之也。臣且感且惶,繼之以憂懼萬端,未效涓埃之報,遽遭天崩之痛,卽欲身先蟻褥,而未克志決鍼殉,俯仰穹壤,此痛何極?乃於此際,復叨見職,其在追先報今之道,敢不竭力盡職之是圖,而第念經幄論思之職,固非庸陋之所可堪承,況今沖年輔導之責,尤宜極選文行具備之人。顧臣空空無能,如上所陳,隨衆登筵,依例塞責,而曾無一言半辭可以發明經旨啓沃聖心者,則秪有惶汗浹背,求死不得,此則不待臣言,而聖鑑想已俯燭無餘矣。臣旣無所存可以仰贊聖德之萬一,則區區微忱,竊附古人裒進前言之義,敢以管窺於家庭遺集中者而仰溷焉。臣八代祖文元公臣李彦迪,當中廟朝,嘗進一綱十目疏,所謂一綱,卽人主之一心,是也,所謂十目者,曰嚴宮禁,曰養國本,曰正朝廷,曰順天道,曰正人心,曰開言路,曰戒侈欲,曰愼用舍,曰修軍政,曰審幾微。蓋其提綱挈目,由本及末,纖悉該備,極言竭論,眞格君之要訣,時措之切務,此豈但爲當日沃心之格說?抑可爲後王服膺之良箴,時雖異於古今,道無間於前後,苟其言之可用,又何必乎他求?今其疏,載先祖臣遺集中,藏在瀛閣。伏乞萬幾之暇,試取而登覽焉,則亦可知其言之有味,而不能無少補於初元維新之化矣,伏願聖明留心焉,則不勝幸甚。抑臣有區區私情不容泯默者,敢此惶恐覶縷於嚴廬之下。臣有偏母,年迫八耋,疾病沈痼,氣息奄奄,急景難住,寸心轉懼,家素貧寒,調養無路,甚至於朝晡菽水,有時而不繼,身爲人子,此懷曷若?臣旣不能力田服穡以致養,而又不幸冒忝科名,出入仕籍,婦女之情,每謂榮養有時,期望之心,惟恐日月之不待。時以語臣,輒復慨歎,使臣若未遂老母今日之情,則後雖有千鍾之祿,亦將何及?勢窮情迫,冒死呼籲。伏乞聖慈,察臣情曲,特垂矜憐,卽令選部畀臣湖·嶺間一小縣,俾遂烏鳥私情,毋爲千古遺恨,則臣只當生死隕結。臣無任云云。省疏具悉。文元公遺集,當於讀書之暇,覽之,乞郡,該曹稟處。
正言姜浚欽疏曰,伏以,天地崩坼,日月遷徙,因封奄過,虞卒亦畢,薄海生靈,罔不冤號痛絶,直欲籲天而無階,伏惟我殿宮,以壽考之齡,而貽無窮之慽,聖上以幼沖之歲,而當罔極之變,此殆前史之所罕見也。冤悲哀慕切於中,擗踊號泣損其外,凡所以寬譬慈心,保護聖躬,想必有不得其宜者,臣民憂愛之忱,曷有其極?仍念臣,天賦愚鈍,百不猶人,自入講製之選,偏被薰陶作成之化,恩褒歲降,珍錫月下,首尾六七年間,所遇之榮寵,蓋非一筆之所能盡也。區區犬馬之情,豈無一死報主之心哉,而緣臣無狀,未克效尺寸之勞於先王在宥之日。噫,今在廷諸臣,上自三事,下至百官·庶士,未有不當一事獻一能,以盡一日之責者,而辜負恩澤,無一分報答,未有若臣之甚者,此又沒身難瞑之恨也。嗚呼,龍光寢邈,螻蟻未褥,則追先帝而報陛下,此是當今第一等義,而向者見叨本職,旣未有直言讜論,以補初政之萬一,又以李後秀請罪之啓,厚被大僚之筵斥,虧損臺體,莫此爲甚,而聖度天大,罰止薄勘,臣方滿心慙恧,無地自容。不自意敍命屬耳,除書洊下,繼以有乘馹上來之命,不知聖明奚取於臣而有此擧也,揆以義分,固當卽地登途,以盡不竢駕之義,而此是臣已試蔑效之地也。詩云,豈不欲往,畏此簡書,臣何敢抗顔臺次,以速官謗也哉?況臣之老母,素抱頭風,重以寒疾,近益添劇,宛轉床笫,嚮臣之呈由下鄕,蓋亦以此,而目今咳嗽眩暈之症,比前有加,扶將按抑,動輒須人,而無他弟妹可以任此。顧臣情私,勢難離捨,左右揣量,去留兩難,不得已前進一日之程,而拜章徑還,自速逋慢之罪,益切兢惶之忱。伏乞聖明,亟賜遞免之恩,以安私分,仍治慢命之罪,以肅朝綱焉。臣於乞免之章,不宜泛及他說,而尋常願忠之忱,不能自已於擧筆之際。惟我列聖朝,重熙屢洽,克享天心,深仁厚澤,浹入骨髓,何莫非後王之所當法者,而至於先大王盛德大業至仁赫烈,卽我殿下之所親聞覩者,親賢樂利之思,尤切於踐位行禮之日,則善繼善述,顧不在於燕翼之遺謨乎?嗚呼,先大王御極二十四年之間,學問心法,著之行事,政令注措,布在簡冊,德配乾坤,明竝日月,功侔造化,行格神明。固非如臣謏見,所敢窺議測度者,而以上聖之資,窮下學之工,知周萬物而不自以爲明,道接千聖而不自以爲足,以多問寡,以能問於不能,俛焉孳孳,望道而如未見,則殿下所以勤學好問,當取法於是。昧爽丕顯,如在宗廟,戒懼愼獨,如臨淵谷,動靜語默,不敢少安於非禮,則殿下所以持敬誠身,當取法於是。仁民愛物,出於至誠,遇災救恤,如恐不及,斷獄制刑,如不得已,一切公私之費,務加裁抑,以裕民力,則殿下所以節用愛民,休養生息者,當取法於是。總攬權綱而貴戚不敢干其柄,綜核名實而奸猾不敢逞其巧,嚴宮禁而杜倖門,正朝廷而勵廉防,縉紳大夫,左右近習,畏法重愼,或有甚於閭巷之民,則殿下所以勵精圖治,立綱陳紀者,當取法於是。樂聞讜言,廣開不諱之門,未嘗以言事罪人,草野論事之章,日積於公車,則殿下所以納諫諍者,當取法於是。崇尙經術,風勵學者,苟非堯·舜·孔·孟之道濂·洛·關·閩之書,則士不敢存諸心而誦之口,放淫辭而闢異端,一道德而同風俗,則殿下所以正士趨者,當取法於是。析義理於精微,而錙銖不錯,決是非於繁氄,而權度不差,明示好惡,發言有章,揆事宰物,咸當其則,則殿下所以出治導俗,當取法於是。旌別淑慝,如鏡照物,進退用舍,一循大公,名一行率一藝者,無不見庸於時,杗桷棟樑,皆適其宜,則殿下所以任官用人,當取法於是。猗歟盛哉,先大王所以治成制定,垂裕後昆者,固不可一二指陳,而其規模大略,盡在是矣,詩所云,不愆不忘,率由舊章,臣請爲殿下誦之矣。然先大王所以如此之盛,如此之美,如此之大者,由其平日正心之功,素至而然也,欲法先王,當先知先王正心之功也。敬義夾持,表裏交正,知行竝進,終始如一,精粹純白,瀅澈無間,其知極於明,其德極於仁,其行極於正,其道極於成,誠千古帝王之所未有,而可以爲法於來世者也。嗚呼,天假聖壽,享國長久,則殿下之養德春宮,將必有薰陶成就之美,而今於問寢視膳之日,而應一日萬機之煩,以齒學崇讓之年,而處君臨一國之尊,上無先王遇物之誨,下無嚴師任道之敎,則聖賢之遺訓,固有所未盡讀者矣,天下之事變,固有所未盡格者矣。苟不能痛自刻厲,堅定聖志,則何以致德業之盛,而基太平之治乎?噫,人主一心,爲萬化之原,隨其所向,觀感神速,故人主之心正,則天下之事,無一不出於正,人主之心不正,則天下之事,無一得其正者。是以,人主以眇然之身,居深宮之中,其心之邪正,若不可得以窺者,而其符驗之見於外者,不翅十目之視,十手之指而已,豈可謂人不知而或忽戒謹也哉?且夫人主,有至重之威至大之權,威福生於好惡,用舍決於向背,故自古小人之欲逢迎依阿,乘機用事者,千岐百轍,一日四至,而專攻人主之一心,或以甘言利說,悅其耳,或以奇技淫巧,悅其目,或以器用玩好之具,導其侈心,或以狗馬聲色之娛,蕩其逸志,或進之以方技雜術,或誘之以賄賂請托,或由土木營繕以進身,或由博奕詞章以求媚,或進羡餘以固其寵,或事聚斂以衒其能,人主於此,一或不審其幾,而墮其術中,則失其本心,而覆國喪家者,踵相接也。故朱子曰,不世之大功,易立,而至微之本心,難保,中原之戎寇易逐,而一己之私心難除,從古持守之難,類多如此,而至於沖年嗣服之初,尤有所甚難而不可忽者,天命之眷顧,方新,人心之愛戴,益切,世方以殿下一言·一動,卜世道汚隆之機,則目下悠悠萬事,莫如勉聖學,勉聖學,又莫如學先王之心法也。嗚呼,讀書講學,以致其功,正心誠意,以立其本,服膺於明倫·敬身之訓,體驗於克己·存養之方,奸聲亂色,不留聰明,暴慢邪辟,不接心術,一出言而不敢忘先王義方之敎,一擧足而不敢忘先王付托之重,寓聖慕於羹墻,承謨烈於典訓,洞洞屬屬,罔敢或輕,戰戰兢兢,罔敢或易,有若皇天上帝,臨之在上,郊廟神靈,守之在傍,不敢萌一毫私意,以害固有之良心,則天德王道,於是乎出矣。動容周旋,一循天則,德禮政刑,動合人情,學修於宮闈,而道行於朝廷,行著於堂阼,而化及於畎畝,躋民俗於春臺壽域之盛,措國勢於泰山盤石之安,則先大王在天之靈,亦豈不悅豫於冥冥之中乎?伏願殿下,懋哉懋哉。臣無任云云。省疏具悉。所陳極切實,甚嘉之,當另念,爾其勿辭,卽爲乘馹上來。
孝元殿臘享大祭親祭祭報府,亞獻官領中樞府事李秉模,終獻官領議政沈煥之,贊禮禮曹判書韓用龜,典祀官奉常判官金熙華,執禮副司果金熙周,執尊副司果具得魯,大祝檢閱李存秀,祝史持平安廷善,齋郞正言李象謙,盥洗位禮曹佐郞尹亨烈,典籍李毅采,爵洗位典籍申光軾,宗簿主簿鄭日泰,亞·終獻盥洗位典籍金秉淵,贊者引儀金東覽,兼引儀李儀逵,謁者引儀李英孝,兼引儀鄭璯,贊引引儀鄭珪,假引儀崔行鎭,祭監監察崔壽亨·權熀。
庚申十二月十一日丑時,上詣孝元殿,臘享大祭親行入侍時,行都承旨南公轍,行左承旨鄭尙愚,行右承旨韓用鐸,右副承旨崔獻重,同副承旨曺錫中,假注書呂東植,尹致永,記注官金景煥,記事官洪奭周,二提學金祖淳,一直提學尹行恁,檢校直閣沈象奎·金近淳,以次侍立訖。時至,左通禮跪啓請行禮,上具衰服,出齋殿幄次,贊禮前導以行。上入孝元殿大門東夾門,由東階陞詣板位,贊禮跪啓請跪俯伏哭,上跪俯伏哭,在位者皆俯伏哭。贊禮跪請止哭,興四拜興平身,上止哭,行四拜禮訖。執禮請行奠幣禮,上詣尊所,東向立,執尊者擧羃,用鐸,酌鬱鬯,尙愚以瓚受鬱鬯。上入詣靈座前,北向立。贊禮跪啓請跪,上跪,在位者皆跪。公轍,奉香,錫中,奉爐跪進。贊禮啓請三上香,錫中奠爐於案,尙愚奉瓚跪進。贊禮啓請執瓚灌地訖,用鐸受瓚,還置於尊所,尙愚奉幣篚跪進。贊禮啓請執幣獻幣,上以幣授錫中,奠于靈座前,上出戶降復位。執禮曰,行初獻禮。上詣尊所,東向立,執樽者擧羃,用鐸,酌醴齊,尙愚以爵受酒,上入詣靈座前,北向立。贊禮啓請跪,上跪,在位者皆跪,尙愚以爵跪進。贊禮跪啓請執爵獻爵,上以受用鐸,奠于靈座前。贊禮啓請俯伏興少退跪,大祝李存秀進靈座之左,東向跪讀祝文訖,上出戶降復位,亞獻官領府事李秉模,終獻官領議政沈煥之,以次獻爵如儀訖,降復位。贊禮跪啓請跪俯伏哭,上跪俯伏哭,在位者皆俯伏哭。贊禮跪啓請止哭興四拜興平身,上止哭,行四拜禮訖,大祝納神主如儀,仍詣望燎位,大祝捧幣,燎於坎,贊禮啓禮畢,仍前導以行。上還由東夾門以出,仍入齋殿幄次,還內,諸臣以次退出。
上在昌德宮。停常參·經筵。
韓用鐸啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
韓用鐸啓曰,行大司憲李敬一,執義高宅謙,掌令姜文會·閔慶世,持平安廷善,趙恒存牌不進,監察茶時之意,敢啓。傳曰,知道。
鄭尙愚啓曰,來十六日,日次儒生殿講矣,敢稟,傳曰,待下敎。
曺錫中啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,都承旨入侍。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于韓用鐸曰,只推。
大王大妃殿傳于徐有聞曰,噫,我先王平日,每以度支經費之不足,兩西民庫之蕩然,軫念而必欲復舊之苦心至意,予豈不知?大抵當初壯勇營設置之聖意有在,一則爲民,二則爲民,如是之故,今番三都監物力,皆自壯營擔當矣。又勅行及使行往來,爲屢次,戶曹及兩西經費,應必不少,寧不生然?自辛酉正月至十二月,戶曹一年所用,令壯勇營劃送,戶曹歲入則儲置本曹,兩西所在壯營穀作錢,一竝付之該道民庫,令壯勇提調,代撰綸音,以爲布諭之地,如是則庶幾一分仰體我先王之至意苦心矣。
鄭尙愚啓曰,行大司成鄭大容牌不進推考傳旨,今方捧入,而前後飭敎,何等申嚴,則如是違牌,事體道理,萬萬未安。更卽牌招,何如?傳曰,不欲更費辭敎,此意令大臣知悉。
曺錫中啓曰,行大司成鄭大容,特敎申飭之下,來詣闕外,謂有身病,屢度催促,終不承膺,事體所在,萬萬未安。從重推考,何如?傳曰,旣無情勢而托以身病,他人有不敢若此,況閣臣乎?此泮長若不行公,國無紀綱,此啓辭勿施,仍以前牌嚴飭,使之肅命,今日內設場。
鄭尙愚啓曰,先正臣文正公宋時烈祠版,遣承旨致祭事,命下矣,何承旨進去乎?敢稟。傳曰,亞卿中進去。
鄭尙愚啓曰,先正臣文正公宋時烈祠版致祭,亞卿中進去事,命下矣,何亞卿進去乎?敢稟。傳曰,戶參進去。
吏曹啓目粘連,啓下是白有亦,觀此弘文館修撰李鼎秉上疏,則以爲,臣有偏母,年迫八耋,疾病沈痼,寸心轉懼,家素貧寒,調養無路,朝晡菽水,有時不繼,卽令選部畀臣湖·嶺間一小縣,俾遂烏鳥私情亦爲白有臥乎所,李鼎秉家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓依回啓施行爲良如敎。
以魚川察訪金元默拿處傳旨,傳于韓用鐸曰,分揀。
南公轍,以吏曹言啓曰,校書館校理睦祖永呈狀內,矣身素患痰癖之症,挾感添劇,時月之內,萬無供職之望,卽速入啓遞改云。身病旣如是,則有難强令察任,改差,何如?傳曰,允。
曺錫中,以都摠府言啓曰,副摠管兪漢謨,以同知義禁府事,本府褒貶坐起,晝仕出去之意,敢啓。傳曰,知道。
徐有聞,以兵曹言啓曰,因山時挾靈轝將卒,今日慕華館試取入格之類,竝別單書入之意,敢啓。傳曰,知道。
韓用鐸,以義禁府言啓曰,保放罪人黃井彦査啓啓下,還囚後稟處,宋倫載·李博載·韓聖揆等,還囚議處之意,敢啓。傳曰,知道。
禁府啓目粘連,向前宋倫載·李博載等亦,山陵董役,固當必誠必謹,而石役全不致愼,未及踰月,頉處若是夥然,事體所在,俱極駭然。竝只以此照律,何如?判付啓依允。又啓目粘連,向前洪元燮亦,山陵丁字閣董役,何等莫重,而不敢致愼,諸處生頉,若是夥然,揆以事體,誠極駭然。以此照律,何如?判付啓依允。又啓目,五衛將金洪運,部將柳英漢等原情云云。傳旨內辭緣,泛稱遲晩,竝只刑推得情,何如?判付啓,竝只付過放送爲良如敎。又啓目粘連,向前韓聖揆·李得完·張漢明等亦,莫重薦獻物種,不能致愼,至勤飭敎,揆以法紀,極爲駭然,竝只以此照律,何如?判付啓,以草記照律勘放爲良如敎。又啓目粘連,時囚罪人黃井彦,今以道査,參互囚供,諉以流民構舍之材,犯斫生松,數甚夥然,至於枯松之帖給,舊根之發賣,根頭之燔瓦,船板之載送,山稅之徵捧,觀於各人之招,雖無肥己之跡,査案丁寧,衆證具備,囚供之縷縷自明,終歸於不可信之科。身爲牧官,不戢下輩,是亦罪也,究厥罪狀,誠極痛駭,照律勘處,何如?判付啓依允。
曺錫中,以左邊捕盜廳言啓曰,本廳從事官金煐,身病猝重,勢難察任,今姑改差,何如?傳曰,允。
庚申十二月十二日辰時,上御熙政堂。都承旨與勸講閣臣入侍時,行都承旨南公轍,假注書尹致永,記注官金珍恪,記事官洪奭周,一提學李晩秀,二提學金祖淳,一直提學尹行恁,以次進伏訖。上讀中庸新受音第二十章,自凡爲天下國家,止有九經所以行之者一也。讀訖,晩秀解陳大文義,上又讀五遍訖。祖淳奏曰,宣傳官都計畫試射,每年臘月,與抄啓文臣,同爲設行矣,至於今年,抄啓文臣計畫旣無,則宣傳官計畫,亦爲置之,似好,故敢此仰達矣。上曰,姑置之,好矣。晩秀曰,顯隆園各祭享獻官,例以本府留守塡差,乃是定式,而今則山陵同奉於局內矣,守臣之只差園所獻官,事體·情禮,俱甚未安。臣意則園所·陵所獻官,或以守臣塡差,或自京差送,輪回分差,陵所三年內朔望祭獻官,亦以守臣,間間塡差,似合事宜,故敢此仰達矣。上曰,依爲之。出擧條行恁曰,臣於今番華城之行,略有入聞者,適因勸講登筵,敢此仰達矣。守侍陵官宣飯米,以附近邑田稅劃給事,行會,而如龍仁等邑結民輩,已自八月以後,輸置於京倉,以待開坐捧上之時,今若更令結民,還爲運納於陵所,則百里氷程,爲弊不些,就船運諸邑未裝發處,使之移劃事,分付戶曹,何如?上曰,依爲之。出擧條行恁曰,龍仁一邑白地徵稅之弊,殆近數十餘年,聞其事實,則丁酉年隱結報營之時,加報者爲三十結零,而自是以後,該面面任,以家産稍饒者,差出,使之擔當,故蕩敗逃散者,項背相續,其在軫恤之政,宜有濶狹之方。分付道臣,元帳付中使之懸頉,如有新起者,勿計久近,亦令充補事,嚴飭,何如?上曰,依爲之。出擧條命退,諸臣以次退出。
上在昌德宮。停常參·經筵。
王大妃殿誕日,大殿·大王大妃殿·惠慶宮·嘉順宮,內閣·政院·玉堂·朝廷二品以上口傳問安。答曰,知道。王大妃殿,內閣·政院·玉堂·朝廷二品以上單子問安。答曰,知道。
曺錫中,以備邊司郞廳,以三公意啓曰,戶曹判書李書九謂有身病,刑曹判書趙鎭寬有實故,諸司殿最,尙未擧行,刑曹判書趙鎭寬許遞,其代,令政院稟旨,政官牌招,開政差出,待下批,與戶曹判書李書九,竝卽牌招,以爲趁限磨勘之地,何如?傳曰,允。政官牌招,開政差出,可也。
有政。吏批,判書徐邁修進,參判曺允大牌不進,參議沈象奎牌不進,行左承旨鄭尙愚進。以趙萬元爲修撰,以趙尙鎭爲刑曹判書,以徐瀅修爲兵曹參判,以吳泰賢爲工曹參判,贈戶參吳琢贈左參贊例兼,前都摠管吳載熙考。
兵批,判書金祖淳病,參判未差,參議金載翼入直進,參知趙得永病,同副承旨曺錫中進。以金煐爲外營部將,同知單朴宗秀,大護軍趙鎭寬,護軍李光益,副護軍嚴耆·朴吉源·崔光泰。
以吏曹參議沈象奎牌不進罷職傳旨,傳于南公轍曰,只推。
曺錫中,以都摠府言啓曰,今日入直內三廳武兼禁軍及軍兵等,當爲中日習射,而王大妃殿誕日相値,不得爲之之意,敢啓。傳曰,知道。
韓用鐸,以義禁府言啓曰,時囚罪人韓聖揆·李得完·張漢明等議處公事判付內,以草記照律勘放事,命下矣。韓聖揆·李得完·張漢明等傳旨內,莫重薦獻物種,不善擧行,以致提飭之境,拿問重勘,罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪杖八十,奪告身三等,犯枉法,受贓外,笞杖竝收贖矣。韓聖揆·李得完·張漢明等,各杖八十收贖奪告身三等放送,何如?傳曰,允。如有功減等。
韓用鐸,以義禁府言啓曰,韓聖揆·李得完·張漢明等各杖八十收贖,奪告身三等照律草記批旨內允,如有功減等事,命下矣。韓聖揆父李國恒,揚武原從功臣,李得完祖申必輝,揚武原從功臣,張漢明四代祖尹弘道,保社原從功臣云,竝功減一等,各杖七十收贖,奪告身二等之意,敢啓。傳曰,知道。
韓用鐸,以義禁府言啓曰,德積僉使史廷煥,令該府拿問嚴處事,傳旨啓下矣。史廷煥時在任所云,依例發遣府書吏,交代後拿來,何如?傳曰,拿處,何爲?令該帥拿致,嚴棍懲勵。
兵曹判書金祖淳疏曰,伏以臣,稟質虛脆,素抱癖之症,本不堪於供劇之任,而感戴隆恩,不敢言私,惟以强策奔走,爲一分報效之道矣。昨於太僕貶坐,宿證挾感猝發,匍匐歸來,便卽暈倒,寒熱迭發,上嘔下㵼,達曙叫楚,不省人事,王大妃殿誕辰候班,末由進參,有臣如此,死有餘罪。且本曹褒貶,旣有今日爲之之命,而目下病狀,斷無時日內赴坐之望,惶悶之極,若添一病,玆敢忙陳短章,仰首鳴號。伏乞聖慈亟遞臣本兵之職,俾貶坐及期擧行,而仍治臣闕禮之罪,以安私分,千萬至祝。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
傳于鄭尙愚曰,望祭當親行,該房知悉。
傳于鄭尙愚曰,禮房承旨,馳詣宗廟·景慕宮,奉審摘奸以來。
傳于南公轍曰,都承旨入侍。
崔獻重啓曰,卽者兵曹郞廳來言,明日望祭親行時,別侍衛及侍衛,當爲備員,而判書金祖淳受由,參判徐瀅修未肅拜,參知趙得永有身病,只有參議金載翼一人,無以備員云,判書·參判·參知,竝卽牌招,何如?傳曰,允。
崔獻重啓曰,兵曹判書金祖淳,參判徐瀅修,參知趙得永牌不進推考傳旨及罷職傳旨,今方捧入,而別侍衛·侍衛,不可不備,如是違牌,事甚未安。判書·參判,竝更卽牌招,何如?傳曰,允。
傳于鄭尙愚曰,旣承慈敎,望祭以捗行磨鍊。
以兵曹參知趙得永牌不進罷職傳旨,傳于崔獻重曰,只推。
鄭尙愚啓曰,孝元殿望祭時,百官入參次,敦化門左右挾門,仁政左右挾門開門,標信請出之意,敢啓。傳曰,知道。
傳于鄭尙愚曰,今日紀綱,有乎無乎?戶·刑房承旨·坐直承旨,竝拿處。
崔獻重啓曰,戶·刑房承旨·坐直承旨竝拿處事,命下矣。行右承旨韓用鐸,左副承旨徐有聞,同副承旨曺錫中,依定式竝遞差傳旨捧入之意,敢啓。傳曰,知道。
曺錫中啓曰,臣與行右承旨韓用鐸伴直矣,竝拿處事,命下,坐直無人。行左承旨鄭尙愚,右副承旨崔獻重,竝卽牌招入直,何如?傳曰,允。政官待明朝,牌招開政。
曺錫中啓曰,卽者議政府錄事來言,領議政沈煥之以爲,嚴敎之下,萬萬震懍,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,安心勿待命事,遣史官傳諭,仍傳命召。
曺錫中啓曰,卽者義禁府都事來言,領議政沈煥之,今方待命於金吾門外云,係是大臣去就,敢啓。傳曰,知道。
鄭尙愚啓曰,卽者義禁府都事來言,左議政李時秀,右議政徐龍輔,今方待命於金吾門外云,係是大臣去就,敢啓。傳曰,知道。
鄭尙愚啓曰,卽者領議政沈煥之,又使錄事來言,雖伏承勿待命之敎,私心轉益惶懍,恧蹙罔知攸措,惟願遄被嚴誅,仍爲胥命云,又納命召,何以爲之?敢稟。傳曰,安心勿待命,卽爲還第事,更遣史官傳諭,仍傳命召。
鄭尙愚啓曰,卽者議政府錄事來言,左議政李時秀以爲,嚴敎荐下,罪合萬殞,退自享所,震懍靡措,走伏金吾門外,恭俟重誅云,仍納命召,何以爲之?敢稟。傳曰,安心勿待命,卽爲還第事,遣史官傳諭,仍傳命召。又啓曰,卽者議政府錄事來言,右議政徐龍輔以爲,荐承嚴敎,轉益震懍,退自享班,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,安心勿待命,卽爲還第事,遣史官傳諭,仍傳命召。
崔獻重以舟橋司言啓曰,舟橋撤排,今當爲之,而都廳李文喆,以宣傳官,方在入直,不得擧行,今姑改差,以禁衛營別將李殷福,差下,仍卽撤排之意,敢啓。傳曰,知道。
諭黃海·平安兩道大小民人綸音。王若曰,予小子煢㷀在疚,月屢眺矣,歲聿莫矣。眞遊寢遐,孺慕靡逮,奠觴豆而僾然如求,當扆宁而恤焉以涕。維蚤夜一心,維先王成憲,是承是述,以保我萬億年無彊丕基。嗟我小大臣工,尙亦聰聽彝訓。以事我先王者,事予小子,予小子,其敢不以先王之心,爲心?嗚呼,惟時惟幾,永言配命,戒謹乎不睹不聞之中,而感通乎無聲無臭之際。先王所以敬天也,育之也惠,使之也義,瘖聾疲躃得其生,鰥寡孤獨得其養。先王所以勤民,旣又曰咨,念念民天,遂以諴民,爲祈天之本,而諴者和也,愛之然後可以和焉,故節用而愛民,如恐不及。光御二十有五載,衣不裁帛,室不改椽,食不重器,居不重茵。擧百度之廣,而無一不正其本,擧兆庶之衆,而無一不被其澤。蠲猪鹿之供,則山民賴焉,釐魚藿之征,則海民遂焉,修堤堰以資灌漑,則野民興焉。鄕飮之綸頒而華髮得以有羞,則民之老者安焉,字恤之則成而髧毛不失其所,則民之幼者懷焉。整戎籍之氄而黃白無冤,則軍亦民也,防番錢之半而緇髠不撓,則僧亦民也,爰曁公家之賤,而革推刷之弊,保室家之樂,則奴婢亦民也。雖民之蚩蚩,不識不知,日月之所照臨,風雨之所鼔潤。歌于塗忭于市,仁聲仁聞,帀我疆域,而堯·舜之聖,猶病於博施。迺以創物之智,默運神籌,經營六七年之間,不大聲以色,儼成一營之制。龍旂鳥章,非以耀武也,于槖于囊,非以好貨也。一則曰爲民,二則曰爲民。於是乎出內帑之錢,易穀而置諸道,革內庄之厚斂,而輕其徭薄其賦。營屯田于兩西,以至內司之給代也,掖隷之汰冗也,惠局甲冑之價也,進獻添補之需也,慶賞用餘之資也。不煩經費,迺積迺倉,此壯營之所由設,而編軍伍以除徵兵之苦,貯財賄以罷均役之法。惟聖志爀然已定,凡百有位,無不翹領攢手,以竢令行制成之日,皇穹不吊我家,末命遽揚。嗚呼,天乎,民之不祿,胡寧忍斯?恭惟我慈聖大王大妃殿下,以女中勛華,垂簾視政,念先王之遺旨,軫大農之匱儲自殯殿國葬。至山陵支用,命壯營繼之。又降十行恩言,諄諄惻怛,傾壯營之藏,米以萬計,錢以十萬計,當度支一歲之費。又若兩西所謂民庫,子母利殖,入不當出,浚民膏脂,民將蕩析,吾先王之常所憧憧,而思欲大更張者。況今使星旁午,民力竭矣。勞之綏之,措諸袵席之安,其在此時,以耕以鑿,懷我階庭之近,其在此時。壯營兩西穀各年條作錢,關西之十四萬一千餘兩,海西之四萬四千餘兩。特許付之該道民庫,永勿加徵於民間,俾奠厥居。於乎盛哉,慈聖之意,卽先王之意也,慈聖之敎,卽先王之敎也。竊庶幾自今以往,關河數千里六十餘州,官絶推呼之急,村免誅求之困,庫庾皆積,杼柚不空。血氣含生之倫,得有以偕我婦子,安我田里。頌慈聖之玄功,感先王之寵恩。父詔其子,兄告其弟,皆能知親上事長之義,則予小子,於斯亦豈不與有榮矣乎?若方伯,若長吏,體昔日之盛德,而無忽今日之布諭,若士夫,若烝黎,聞今日之布諭,而仰認昔日之盛德,是予小子之望也。弘文提學尹行恁製進。
庚申十二月十四日辰時,上御熙政堂。勸講入侍時,行都承旨南公轍,假注書尹致永,記注官承膺祚,記事官洪奭周,一提學李晩秀,一直提學尹行恁,以次進伏訖。晩秀等曰,聖體,若何?上曰,一樣矣。晩秀曰,大王大妃殿氣候,若何?上曰,一樣矣。晩秀曰,王大妃殿氣候,若何?上曰,一樣矣。晩秀曰,惠慶宮氣候,若何?上曰,一樣矣。晩秀曰,嘉順宮氣候,若何?上曰,一樣矣。上讀中庸舊受音,自凡爲天下國家有九經,止所以行之者一也,讀一遍後,上讀新受音,自凡事預則立,止擇善而固執之者也,讀訖。晩秀解陳大文義,上又讀十遍訖。命退,諸臣以次退出。
上在昌德宮。停常參·經筵。
藥房都提調李秉模,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿靜攝中氣候,何如?昨日湯劑進御後,益有差勝之效乎?王大妃殿氣候,何如,惠慶宮氣候,何如,嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
崔獻重啓曰,御營廳將官來言,今日本廳軍兵,日次私習云矣,敢啓。傳曰,知道。
崔獻重啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
崔獻重啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
崔獻重啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
傳于南公轍曰,吏·兵房承旨,持褒貶啓本入侍。
有政。吏批,判書徐邁修進,參判曺允大牌不進,參議沈象奎內閣進,行左承旨鄭尙愚進。以申獻朝·嚴耆·金近淳爲承旨,李燨爲監察。
兵批,判書金祖淳病,參判徐瀅修病,參議金載翼入直進,參知趙得永病,左副承旨崔獻重進。啓曰,兵批無緊窠,吏批無送西之人,無政事之意,敢啓。傳曰,知道。
南公轍啓曰,新除授行右承旨申獻朝,右副承旨金近淳,同副承旨嚴耆,竝卽牌招,何如?傳曰,允。
傳于鄭尙愚曰,夕上食當親行,該房知悉。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于申獻朝曰,只推。
崔獻重啓曰,南兵使李柏然管下邊將等今秋冬等褒貶,旣以日淺,不得磨勘之意,狀聞,則事當趁早修啓,而今日開坼之後,始爲登聞者,事極稽緩,不可無警〈責〉,當該帥臣,從重推考,何如?傳曰,允。
嚴耆啓曰,副應敎閔命爀,旣入闕中,不爲肅謝,直爲出去,事體所在,極爲未安,推考,何如?傳曰,允。
嚴耆,以兵曹言啓曰,判書臣金祖淳,有身病,今庚申年秋冬等本曹褒貶,限內不得磨勘之意,敢啓。傳曰,知道。
大王大妃殿,以承傳色口傳下敎曰,聞兵判有實病云,都目方近,許遞。
兵曹口傳政事,大護軍金祖淳單付。
傳于南公轍曰,政官牌招開政,兵曹判書,待下批牌招,貶坐卽爲擧行。
有政。吏批,判書徐邁修進,參判曺允大牌不進,參議沈象奎內閣進,左副承旨崔獻重進。以李祖源爲兵曹判書,申大顯爲刑曹參判。
鄭尙愚,以弘文館言啓曰,今秋冬等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
南公轍,以儀賓府言啓曰,本府郞廳今庚申年秋冬等褒貶等第,當爲磨勘,而本府以單郞廳衙門,都事趙用鎭,除拜日淺,限內不得爲之之意,敢啓。傳曰,知道。
南公轍,以敦寧府言啓曰,府郞廳等今秋冬等褒貶等題,當爲磨勘,而以領事未差,不得爲之之意,敢啓。傳曰,知道。
南公轍,以忠勳府言啓曰,本府今庚申年秋冬等褒貶,當爲磨勘,而有司堂上鰲恩君臣李敬一,時帶臺職,限內不得爲之之意,敢啓。傳曰,知道。
南公轍,以耆老所言啓曰,本所堂上,多有身病,無參坐之人,今庚申秋冬等褒貶,限內不得磨勘之意,敢啓。傳曰,知道。
南公轍,以戶曹言啓曰,本曹郞廳及所屬各司官員今庚申秋冬等褒貶,依例磨鍊以入,而內贍寺·軍資·濟用監,因提調有故,不得磨勘,去春夏等褒貶時,平市署,因提調有故,限內不得磨勘矣,今則其時官員,多有遷轉,難以考績。依近例蕩滌,何如?傳曰,允。
鄭尙愚,以禮曹言啓曰,今此所屬各司官員等褒貶時,齊陵參奉洪㙉,西學敎授閔耆顯,與臣用龜,有應避之嫌,不得同議磨勘,別啓本以入之意,敢啓。傳曰,知道。
鄭尙愚,以禮曹言啓曰,今此本曹秋冬等褒貶時,禮賓寺參奉鄭尙勳,謂有身病,不爲參謁,事體未安。以本寺褒貶之不爲,雖不得等第,不可置之,令吏曹中考施行,何如?傳曰,允。
鄭尙愚,以禮曹言啓曰,社稷署·各陵·殿·園·墓·景慕宮·本曹郞廳·四學童蒙敎官·奉常寺·典牲署·東西活人署·通禮院·圖畫署官員等今庚申年秋冬等褒貶,等第以入,而宗廟署·弘文館·藝文館·春秋館·觀象監·承文院·成均館·司譯院·掌樂院·東西氷庫·禮賓寺·內醫院·惠民署·典醫監·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
南公轍,以刑曹言啓曰,今日本曹褒貶,開坐磨勘,而屬司典獄署官員等今秋冬等褒貶,參議臣朴鍾淳,當與刑房承旨,同爲磨勘以入,而該房承旨未差,不得磨勘之意,敢啓。傳曰,知道。
南公轍,以工曹言啓曰,本曹郞廳今庚申年秋冬等褒貶及屬司·尙衣院·掌苑署·造紙署·瓦署今庚申年秋冬等褒貶,合五度磨勘以入,而屬司繕工監·典涓司,因該司提調有故,限內不得磨勘之意,敢啓。傳曰,知道。
南公轍,以宣惠廳都提調意啓曰,本廳郞廳等今庚申秋冬等褒貶等第,磨勘以入,而去春夏等,今已過時,郞廳亦多遞易,依前例不得磨勘之意,敢啓。傳曰,知道。
嚴耆,以濬川司都提調意啓曰,本司都廳及郞廳今庚申年秋冬等褒貶,當爲等第,而公事提調趙鎭寬有故,限內不得磨勘之意,敢啓。傳曰,知道。
嚴耆,以壯勇營言啓曰,本營將官·將校講射及各技,每於年終,都計畫別單修啓,而今年則自六月以後,久廢肄習,初無計畫之可論。都計畫勿施,何如?傳曰,允。
嚴耆,以壯勇營都提調意啓曰,本營從事官及諸將官今庚申秋冬等褒貶,磨勘以入之意,敢啓。傳曰,知道。
嚴耆,以壯勇營言啓曰,本營諸將校各哨色頭目軍及統首等今庚申秋冬等勤慢,磨勘以入之意,敢啓。傳曰,知道。
嚴耆,以訓鍊都監言啓曰,本局諸將官講射,每於年終,都計畫別單修啓,而今年則自六月以後,連爲停止,初無計畫之可論。都計畫勿施,何如?傳曰,允。
嚴耆,以訓鍊都監都提調意啓曰,今此從事官啓本中,刀擦一處之意,敢啓。傳曰,知道。
嚴耆,以訓鍊都監都提調意啓曰,今庚申年秋冬等褒貶,磨勘以入,春夏等褒貶,亦當追磨勘,而其時從事官·將官,已多遞易,依例蕩滌之意,敢啓。傳曰,知道。
嚴耆,以禁衛營言啓曰,本營諸將官講射,每於年終,都計畫別單修啓,而今年則自六月以後,連爲停止,初無計畫之可論。都計畫勿施,何如?傳曰,允。
嚴耆,以禁衛營都提調意啓曰,本營從事官及諸將官今庚申秋冬等褒貶,磨勘以入之意,敢啓。傳曰,知道。
嚴耆,以御營廳言啓曰,本廳諸將官講射,每於年終,都計畫別單修啓,而今年則自六月以後,連爲停止,初無計畫之可論。都計畫勿施,何如?傳曰,允。
嚴耆,以御營廳言啓曰,本廳今庚申年秋冬等褒貶時,把摠哨官啓本中,刀擦各一處矣,敢啓。傳曰,知道。
嚴耆,以御營廳言啓曰,本廳今庚申年秋冬等褒貶,依例磨勘以入之意,敢啓。傳曰,知道。
嚴耆,以摠戎廳言啓曰,本廳諸將官及北漢將官等講射,每於年終,都計畫別單修啓,而今年則自六月以後,連爲停止,初無計畫之可論。都計畫不得擧行之意,敢啓。傳曰,知道。
南公轍,以吏曹言啓曰,卽伏見黃海道暗行御史閔命爀書啓,則海州判官鄭述仁,遂安郡守洪達三,繡啓旣請令攸司稟處,而俱已貶下,信川郡守尹光垂,亦已貶下,今無可論。文化縣令任希耉,以吏鄕舞弄,捧糴太濫,今番支勅時,有馬責立色吏,捧賂存拔,而馱價不歸於馬主,其外治績,無一可稱,爲辭,其治政之昏憒,有難仍置,罷黜。金川郡守李良會,以今番支勅時有馬監官勅需都色,恣意作奸,難免不察之失,爲辭,康翎縣監崔祥岳,以營債收捧校奸莫察,爲辭,兩邑守令之憒劣不堪任,可知,竝令該府拿問處之。瑞興府使洪秉德,以今番支勅事,言之,則各項雜費,略有所斂,此雖流來謬例,不可無警〈責〉,爲辭,載寧郡守朴綏源,以支勅時貿魚之際,爲奸吏所瞞,不無民弊,爲辭,安岳郡守李東稷,以吏奸雜售於簽丁,倉糴多紊於濫斛,或不無襲謬因循之失,支勅一節,別無大段民弊,爲辭,三邑守令,俱不無不察之失,竝從重推考。兎山縣監崔粹絅,以山田執卜,間或不均,爲辭,長淵縣監洪章煥,以支勅時各樣徵斂,多有犯科,旣係微細,至於政績,則來效可期,爲辭,兩邑守令,亦不可無警責,竝推考。監司鄭日煥,以聲望已著於剛直,規模謹守於文雅,關飭各邑,俾祛民弊,卄州久債,方收積逋,爲辭,而道臣體重,今姑勿論,其餘十一邑前後守令·三驛察訪及京畿沿路經歷·守令·察訪等,別無優異之績,亦無顯著之疵,竝姑置之,閫帥·中軍·邊將等,令兵曹稟處,何如?傳曰,允。
領議政沈煥之,左議政李時秀,右議政徐龍輔聯名劄曰,伏以臣等,伏承夜下口傳之敎,驚懍震剝,求死不得,相率泥首,重勘是竢,乃蒙慈聖,特垂寬假,嚴誅不加,溫音洊降,且感且惶,靡所容措。噫,以臣等之無似,冒據匪據,觸事昏憒,曾無絲毫所補於一初淸明之治,徒使百隷怠慢,庶務瘝曠,有限之考績,應行之陞試,漫不察飭,屢煩提敎,此皆臣等之罪也,至於昨日,再次下敎,臣等死罪,竊以爲過矣。人君,以天道御下,無私怒,亦無私罰,諸臣有罪,邦憲昭垂,以其罪議于法而已,今因二三臣之違命,乃有此千萬匪常之敎,旣欠寬和之德,且損尊嚴之體,王言一出,小大震遑,亦莫非臣等不職之罪也。先須正臣等之罪,然後國體可尊,朝綱可振,更鼓已闌,不敢屢擾,退伏私次,達曙慙訟,聯控短箚,仰塵崇聽。伏乞聖明,亟降威罰,以爲人臣失職者戒焉。取進止。答曰,省劄具悉卿等之懇。予小子,沖年踐大位,所以百度懈弛,豈無昨日之敎乎?董正之責在大臣,此予之爲望於卿等者也。下款陳戒,受以爲謝,卿等安心勿辭。仍傳于鄭尙愚曰,此批答,遣史官傳諭。
兵曹參判徐瀅修疏曰,伏以,文謨武烈,日月不刊,深仁厚澤,衣被無窮,議出儒賢,詢同僉謀,而世室之敉典誕定,播告之縟儀載擧,聖孝有光,群情少伸。仍念臣,恩遞京兆,病淹床玆,山哀浦思,無日不塡臆溢胸,而時取校對之卷,敬繹筆削之旨,則耿光若邇,指授如昨。嗚呼,臣之今日情事,豈但曰君臣父子之慟?卽宋儒黃榦所謂口誦心惟圖報塵刹者,千古冤淚,同此罔極,不意聖慈記念,荐加收錄,騎曹除命,又隕自天,臣惟可以一肅文陛而退,則前此呈身,亦旣數遭。矧當新化之初,陪衛緊任,尤豈敢爲低徊逡巡之計,而第臣區區處義,曾已悉陳,古人以正衙爲路朝,班聯爲大廷,而於是乎有朝廷之名,則官官事事者之外,不與焉。臣於先朝,旣以縻身去留之際,殫誠往役之地,自暴其貼額銘腑之一副信符者,其所斟量於公義·私恩之間,蓋有說矣,而今忽無所寅緣,冒膺官事之召,赴直參班,遽同無故之人,言固可以若是無物,而從前違牌也,稽謝也,得不近於坐邀恩數之歸乎?且臣向伏見前右尹趙觀鎭疏本,以臣前疏中不可同周旋之語,摸東撈西,多費頰舌,夫目翳者別見空華,熱傷者旁指幻影,觀鎭病耶?何其言之太荒唐也?其疏所謂分付拔望云云,儘有此事,而當時公議,初不施行,則屋下空言,何有於嫌避?伊後別無相阻云者,亦是也。若臣嫌避之由,觀鎭眞不知之,則臣不妨略擧梗槪,以破其惑,年前傾陷一隊朝紳之語,豈不發自爰辭,形諸文字,塗人耳目乎?臣亦其所欲傾陷中一家,則傾陷人之父兄,而欲其子弟之不以爲嫌,決是事理常情之外,況其傾陷之語,雖不露姓名,自有指目,蓋不特臣家而已。姑以今日在朝者,言之,亦有數三世家同歸於傾陷之指目,而皆當引嫌於彼,則諸家之所皆引嫌者,臣顧可以異同於其間耶?今於舊人凋零,劫灰蒼茫之後,反欲謾辭詆讕,恣意操切於自引世嫌之過去一冷句,非不豪且健矣,受之者,其肯默然無辨乎?至其遣辭下語之全不識事體,臣不欲效尤反爾,而朝著異於市井,公車嚴於私室,故曰自古治朝,未有以嫚罵爲風者也,嫚罵猶不可,又進而涉於詬辱乎?緣臣疲劣,使一初淸明之朝,忽有此投冠·張拳之口氣,莫非臣宜去不去,被人闖弄之致,自來素定之去就,未必因此輕重,而觀變玩占,尙敢緩聲哉?昨日荐召之下,冒犯違逋,達宵悚惶,今始略入文字。伏乞聖明,亟解臣見帶職名,仍令選部刋去仕籍,俾翹肖之微,曲遂性於陶甄之中,千萬血祝。臣無任云云。答曰,省疏具悉。卿其勿辭行公。
永春縣監洪樂安疏曰,伏以,流光不淹,孝元殿虞卒已畢,弓劍永閟,聲光浸遠,率普冤號,如不欲生,伏惟我殿下,聖孝靡極,撫時攀擗,當復如何?臣民焦憂,容有具極?仍伏念,臣之不忠無狀,蒙被先大王再造生成之澤,偏荷陶鑄,粵自韋布,拔諸坎穽,驟躐淸顯,恩山德海,與天無極,而曾乏涓埃之仰答,未有螻蟻之先蓐,有臣如此,生亦何爲?唯有殫竭職分,庶效古人追先帝報陛下之願,而臣之猥借經幄之恩,獲遂便養之懇者,亦已半歲矣。材疎識短,邑殘弊痼,矯捄之方,茫無涯際,中夜點檢,無往非罪。況臣所叨之邑,卽我先大王特垂曠絶之澤,曲軫懷保之地,而十行恩綸,浹人肌骨,及至奉諱之辰,闔境老少,下至無知童稚,莫不追頌至德,奔走號呼,若將無生。以臣情事,當是時叨是邑,苟見邑弊·民瘼之可以一分藉手,而徒畏僭越之罪,不卽陳聞,則其爲辜恩負國,尤當萬倍。又伏況年前,先朝聖敎,特軫蔀屋之憂,至令從臣之出宰者,各自上章,悉陳民瘼。到今追想,萬事皆淚,而逮夫我殿下御極之初,特頒慈殿諺敎,所以諴小民祈永命之盛德至敎,輝暎千古,範圍一世。又以親民之責,委之於道臣·守宰,臣奉讀未半,聲淚俱下,且悲且喜,不知爲心。臣雖無似,夙忝邇列,旣感斯會,其忍終默,玆敢冒萬死悉陳之。臣邑僻在萬山之中,野無數里之開曠,里罕十室之保聚,最初全盛之時,專以山田火耕,爲聊賴之業矣。菑畬之利,本不久專,而地力漸不如古,人民從以散四,及至辛亥·壬子間,適値歲事之洊歉,又因撫字之失宜,民戶之餘存,僅不滿五百,特蒙先大王睠睠懷綏之至渥,蠲徭減賦,靡不用極。田結之陳頉,軍額之移送,殆過三分而減一,至於七千包民還,永許蕩減,隆恩大惠,卓絶千古,而風聲所及,罔不感激。居者安堵,去者復還,式至今保有民邑者,莫非我先王之賜,而其奈地本磽确,處在孤絶,旣無食根之饒足,又乏物貨之貿遷,石田茅屋,到處荒凉。臣於赴任之後,査出漏籍,摠計殘戶,則僅滿千數,而或有朝聚而暮散,率多束裝而擧足,終無安生樂業之意,故臣蚤夜殫心,多方安集。民庫之蕩殘者,徭役之煩重者,粗有措置,以冀其聞風還集,俾無離柝之志,而採之民情,參以事狀,終有痼弊巨瘼之不得不變通者,而此弊不去,則居者無奠安之望,來者有觀望之意,一則曰,田稅上納之造船直運也,二則曰,民少還多而漸至添薪也。臣邑大同,則本以錢·木參半,造小艇載納,而別無艱辛之端,至於田稅條,竝計別營軍資監及惠廳所納位太,則大米爲五石零,小米爲三十七石零,太爲九十八石零,而竝入人情雜費,摠計都數,則不過百五十石零,又有訓·禁·御三營門軍餉米·太,合爲三十八石。每當春初,造船運納,而水急灘險,有非一船之所可滿載,故必造兩隻大船,裝載以待,及夫夏秋間潦水大漲之時,放船流下,而自臣邑,至丹陽·淸風以上,地勢高峻,江水之急㵼,無異瀑流,船隻之乘流放下者,望之如倒掛。又從以亂石層巖,錯如犬牙,嵯似劍鋒,水手梢工之一或失手,輒至臭載,故前後稅船之致敗者,每十年必至一再,而臭載之時,則徵隣徵族,民邑爲之蕩殘。此已難言之患,而至於造船之弊,則尤爲目下燃眉之急,稅船之一番流下後,以若險灘,萬無牽輓泝還之望,故必於歲首,除出上納之雜費,給價民間,買材造船,及到京江,則斥賣船隻,以充雜費,而一番造舟,尙爲鉅役,況復年年此役,是豈可常之事乎?當初設法之時,則山峽饒材,沿江林立,無非豫章,故伐木投江,順流到邑,民無轉輸之勞,不知造舟之難矣。及夫船材之歲歲斫伐,斧斤日尋,而又因近來松政之不善典守,傍水諸山,擧皆童濯,今則取材之處,乃在距邑數十里之地,兩船容入,殆近二百板,而一板之長廣厚薄,非數十人數三日之役,則不能曳運。所謂給價者,每板不滿一緡,以此勒捧於傍山三面之民,故三面之民,每當春耕之時,專力於此役,擧至廢農之境,而耕播之失時,歲事之不登,偏甚於三面,而民戶之稀疎,亦最於三面矣。今則取材漸渴,程途漸遠,而民力從以益困,若此不已,則未出十年,三面之民,將不得一箇保存,臣邑只是六面,而無此三面,則其將無邑,臣焉得不疾聲仰籲也哉?且夫松禁,亦有國之大政也。臣邑,況在上流大山之中,素稱國中産木之地,在朝家需用之道,亦甚便捷,不獨爲民生日用之資,而此路不斷,則憑藉濫伐,便無界限,將無禁戢之路,亦豈有關於禁制乎?凡此數條,俱是不可不矯之弊,而苟欲變通,則唯有作錢上納,可以矯救耳。臣雖愚昧,豈不知正供之不敢議到,煩請之自底重辟,而恭惟我殿下至仁聖德,仰遵先大王一念勤民之大業,匹夫之失所,亦且上關於宵旰,則其爲寧失之意,益下之政,想不待臣言之畢,而況乎經費之無所欠損,民瘼之可以永祛者乎?向在壬子,以關東·伊川·寧越等四邑,俱有似此之弊,田稅大同之擧蒙伐錢之恩典,而臣邑與寧越,旣是接壤也。江流之險急,造船之爲弊,少無異同,而只因其時營邑之不能周章,獨貽向隅之歎,此是十年內已施之事,壤土相聯,聞問旣熟,則譬若同病而先醫,願霑一視之大德者,無怪其艶羡之情,苟不汲汲拯救,則渙散之患,匪朝伊夕。伏願特推關東已施之惠,以副殘民如渴之望焉。至於三營門軍餉米·太,則山邑之代納錢·木,尤是應行之事,苟蒙一體變通,則實爲安接之方,而又若民小還多之弊,亦有所隱憂長慮者。臣邑之目今民戶,多不過千戶,而除却鰥寡孤獨至殘無依者外,列於戶役,能堪糶糴者,未滿七百戶,而乙卯以前各衙門會付之穀,合爲一萬二千餘石,每戶所受,或至累十石,故辛亥以後民戶之流散者,非但爲洊歉之艱食,重以納還之無路,幾成墟邑者,職由於是矣。乙卯冬,因前承旨李相璜外補本邑時,疏陳民弊,特蒙軫恤之大德,還穀蕩減者,至於六千五百石,而蕩減之外,又有仍停未捧之穀,及前前縣監李明誠私賑公逋之數,合爲二千餘石,則乙卯冬餘存之穀,只是三千六百石零矣。今距乙卯,不過六年,而其間耗條會錄之數,極爲夥然,卽今倉儲之見存者,已爲七千八百石零,而六年之間,洽過倍蓰,此後十年之內,又將三倍於此數,則殘民之不堪自給者,從何納糴?一遇儉歲,譁然四散,不特已然之驗,固是必至之勢,而目今流民之欲爲來集者,先探還穀之多少,莫不將進而趑趄,所謂甕飱寓接之民,擧皆巧避入籍,圖免還戶,及其一經分糶,則掉臂而去者踵相接矣。蓋以峽氓蚩蚩,易於駭竄,服力山田,終歲勞苦者,糊口之不暇,未可比擬於樂土之民,則奠安勞徠之方,不出於減糶一節,而臣邑穀簿中常賑廳會付,合爲五千餘石,而耗條之會錄者,爲五分之四。其外各衙門與營穀,皆是全耗會錄者也,會耗最少之衙門,只是軍資倉穀,而本縣所付者,不過一百五十石矣。且以僻在深峽之中,每當耗條取用之際,一不擧論,故歲歲層加,今年之耗穀,又爲明年之元會付,而耗上添耗,其進無量,則如是而欲望其安接者,無異却步而求前。今若以常賑穀與各衙門全耗會錄之穀,分數換付於耗條最略之衙門,而就道內穀簿中裒多益寡,俾免年年添薪民不奠居之患,則實爲大幸,而常賑穀簿,所以備水旱不虞之慮者,有司之必爲靳持,臣非不知,而此則有大不然者,有民而後,斯有糶糴。雖以前轍而驗之,辛·壬之民散,專出於糴政,而不係於賑資之多少,今若因循掩置,民不堪苦,又如當時之流散,則乙卯蕩減之例,又不得不施,而其爲上貽宸憂,爲如何哉?無寧及此時大加裁減,以紓民力者,其爲利害,亦爲皎然矣。臣邑之見在穀簿,較諸民口,已足爲意外救荒之資,而重關複嶺,便似鳥道,又無移粟之可論,則唯當査櫛倉儲,精擇穀品,以一邑之糶糴,寓一邑之民命而已,恐不當徒張穀摠,反貽民弊也,明矣。臣神識昏劣,所以深究弊源者,不過如斯,至於些小瑣屑之弊,有不敢煩猥於出位之言。伏乞聖明,俯垂諒察,以臣所陳之二說,下廟堂稟處,卽賜允許,俾此一邑之民,獲奠厥居,歌詠聖澤之地,不勝大願。臣無任云云。省疏具悉。疏辭,令廟堂稟處。
庚申十二月十五日午時,上御誠政閣。吏·兵房承旨,持褒貶啓本入侍時,行左承旨鄭尙愚,右副承旨崔獻重,假注書呂東植·尹致永,記注官金景煥,記事官洪奭周,檢校直閣沈象奎以次進伏訖。上命尙愚·獻重讀各道啓本訖。尙愚曰,卽伏見京畿監司徐鼎修,咸鏡監司李秉鼎,全羅監司金達淳,江原監司李魯春,忠淸監司尹光顔今秋冬等褒貶啓本,則守令無一人居下,殊無嚴明殿最之意,五道道臣,竝推考警責,何如?上曰,依爲之。出擧條獻重曰,卽伏見諸道今秋冬等褒貶啓本,則京畿水使柳文植,全羅兵使沈鑏,忠淸兵使金益彬,水使李近胄,黃海水使李長喆,慶尙左水使朴宗柱,邊將無一人居中·居下,江華留守黃昇源,統制使李仁秀,黃海水使安橚,全羅左水使金璿,右水使林栽洙,邊將無一人居下,殊無嚴明殿最之意,竝推考警責,何如?上曰,依爲之。出擧條命書榻敎曰,大王大妃殿進御調中君子湯,依前方一貼煎入。仍命退,諸臣以次退出。
庚申十二月十五日申時,上詣孝元殿。夕上食親行入侍時,行都承旨南公轍,行左承旨鄭尙愚,行右承旨申獻朝,左副承旨崔獻重,右副承旨金近淳,同副承旨嚴耆,假注書呂東植·尹致永,記注官金景煥,記事官洪奭周,檢校直閣沈象奎以次侍立訖。時至,左通禮跪啓請行禮,上具衰服,由齋殿出殿門,詣版位,引儀唱俯伏哭,上俯伏哭,引儀唱止哭興四拜興平身,上止哭,四拜興平身。仍詣神位前,左通禮啓三上香,公轍奉香,耆奉爐,三上香訖,左通禮啓請執盞獻盞,獻朝等執盞獻盞訖。上還復位,引儀唱俯伏哭,上俯伏哭,引儀唱止哭,上止哭,左通禮導上還齋殿,諸臣以次退出。
上在昌德宮。停常參·經筵。
藥房口傳啓曰,卽伏聞醫女所傳之言,則大王大妃殿痰候諸節,比前一樣,膈間滯候,夜來添損,下情不勝焦悶。此時湯劑議定,不容少緩,亟許召接,以爲稟定之地,千萬伏祝,惶恐敢啓。答曰,知道。症候比夜差減,而湯劑則當進御,卽爲議定,可也。
嚴耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
申獻朝啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
傳于金近淳曰,右副承旨入侍。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于申獻朝曰,只推。
大王大妃殿,傳于嚴耆曰,日前以壯營穀事,有所下敎,此蓋出於仰體先朝爲民之盛意也,更思之,以錢留庫,則不無吏緣弄奸之弊。若以穀儲置,待其用時,量宜劃出,臨時作錢,則其在防奸之道,似勝於以錢留庫,此意令廟堂商確,後日次對時更稟。
嚴耆,以兵曹言啓曰,今日本曹褒貶時,堂上不可不備員,而參判徐瀅修未肅拜,參議金載翼入直,參知趙得永有身病,不得開坐,參判徐瀅修,參知趙得永,今政院竝卽牌招,以爲同參開坐之地,何如?傳曰,允。
嚴耆啓曰,兵曹參判徐瀅修,參知趙得永牌不進推考傳旨及罷職傳旨,今方捧入,而貶坐卽爲擧行事,有命,而如是違牌,無以備員磨勘,事甚未安。參判更卽牌招,何如?傳曰,允。
嚴耆啓曰,行兵曹判書李祖源牌不進推考傳旨,今方捧入,而命召傳授,一時爲急,如是違牌,不卽承膺,事甚未安。更爲牌招,何如?傳曰,允。
嚴耆啓曰,兵曹參判徐瀅修再牌不進推考傳旨,今方捧入,而貶坐卽爲擧行事,有命,而如是違牌,無意承膺,事體所在,極爲未安。所當更請牌招,而係是一日三牌,何以爲之?敢稟。傳曰,許遞,口傳差出,待下批,先參坐後謝恩。
吏曹口傳政事,以金羲淳爲兵曹參判。
以兵曹參知趙得永牌不進罷職傳旨,傳于嚴耆曰,只推。
嚴耆啓曰,行兵曹判書李祖源牌不進推考傳旨,今方捧入,而命召傳授,一時爲急,如是違牌,事甚未安。更卽牌招,何如?傳曰,允。
南公轍,以忠勳府言啓曰,本府書寫忠義衛林枝達瓜滿代,嫡長忠義衛金應斗差下,依例以假郞廳稱號,何如?傳曰,允。
南公轍,以吏曹言啓曰,楊口縣監李協聖,以六年窠守令,三次居中,其不治可知,依例罷黜,何如?傳曰,允。
南公轍,以吏曹言啓曰,今日本曹開坼坐起時,考見諸道褒貶啓本,則瑞山郡守柳啓源,以戒在柔善,爲目,草溪郡守李東馝,以糴若皆精錢奚有怨,爲目,珍山郡守金直休,以盍察邸奸,爲目,德源府使申協,以新承貪虐惜未振刷,爲目,明川府使金憲柱,以倘欲便民宜先逐客,爲目,文川郡守金良倜,以更勉剛核,爲目,金川郡守李良會,以糴錢何濫,爲目,載寧郡守朴綏源,以不根持論蘆田爲畓,爲目,歙谷縣令洪樂眞,以濫贖宜警,爲目,玄風縣監崔禧延,以麤糴通患情錢宜察,爲目,丹城縣監鄭軾,以客固難謝煩則招謗,爲目,鎭川縣監柳弘源,以何多輕率,爲目,結城縣監鄭澣,以客何招謗,爲目,鎭岑縣監崔奎晶,以盍勉振刷,爲目,祥雲察訪許鐫,以何必求備,爲目,景陽察訪李,以盍念振刷,爲目,則俱宜置下考,而置諸中考。豐川府使柳得恭,以黃口宜念,爲目,居山察訪李溶,以姑恕一眚,爲目,輸城察訪李寬福,以新到勉哉,爲目,則俱宜置中考,而置諸上考,殊無嚴明殿最之意,六道道臣,竝推考警責。豐川府使柳得恭,瑞山郡守柳啓源,草溪郡守李東馝,珍山郡守金直休,德源府使申協,明川府使金憲柱,文川郡守金良倜,金川郡守李良會,載寧郡守朴綏源,歙谷縣令洪樂眞,玄風縣監崔禧延,丹城縣監鄭軾,鎭川縣監柳弘源,結城縣監鄭澣,鎭岑縣監崔奎晶,祥雲察訪許鐫,景陽察訪李,竝罷黜。居山察訪李溶,輸城察訪李寬福,竝中考施行,何如?傳曰,允。
鄭尙愚,以禮曹言啓曰,卽接黃海監司鄭日煥移文,則鳳山郡鄕校聖殿滲漏處修改次,移安祭,去六月已爲設行,而還安祭,因國恤不得過行,香祝還卽齎奉上送,而今則修改之役,告訖,還安祭香祝,更爲磨鍊下送事,移文矣。諸道鄕校修改時移·還安香祝,例爲狀請,而今此鳳山郡鄕校還安祭香祝,不爲狀請,移文請香,有違常規,固當退送移文,使之狀請,而見今歲色垂暮,往復之際,將至經年。還安祭香祝,令該司急速磨鍊下送,趁歲前卜日設行之意,分付,而旣行移安之祭,則雖在國恤卒哭之前,請告文還安,在所不已,而拖至屢朔,今始文移臣曹,揆以格例,萬萬未安。當該道臣,推考,何如?傳曰,允。
嚴耆,以兵曹言啓曰,謹依本曹試射放別單判付,鳥銃貫二中,邊一中崔尙恒等二名,各木二疋·布一疋,貫一中,邊二中禹順遇,貫二中趙寬得等二名,各木二疋,貫一中,邊一中金萬大等二十八名,各木一疋·布一疋,邊二中羅喜慶等二十八名,各木一疋,貫一中宋德弼等三名,邊一中金福仁等二名,各布一疋施賞之意,敢啓。答曰,知道。
嚴耆,以兵曹言啓曰,卽伏見黃海道暗行御史閔命爀書啓,則兵使安橚,以各倉捧糴穀簿紊亂,色落太濫,怨聲載路,爲辭,水使李長喆,以防船什物,拋置朽傷,松禁太疎,漸至童濯,爲辭,身爲帥臣,其專不事事,矇不察飭之罪,在所難免,竝令該府拿問處之。龍媒僉使文載奎,以糶糴旣多民怨,戰船修改材木,盡歸私用,爲辭,登山僉使兪天郁,以觴政或濫,貽笑一鎭,爲辭,蒜山僉使成鳳文,以捧糴之色落頗濫,屯穀之斗斛太大,不無民怨,爲辭,助泥浦萬戶金孝根,以糴捧旣濫,松禁亦弛,爲辭,其居官不法之罪,有難容貸,竝罷黜。監營中軍金錫憲,以瑣謗漸播,爲辭,則雖已瓜熟,有難仍置,亦爲罷黜。其餘各鎭邊將,別無顯著之疵,亦無優異之蹟,竝置之,何如?傳曰,允。
嚴耆,以兵曹言啓曰,坼見諸道褒貶啓本,則慶尙左兵使李喆運啓本中,慶州營將白海鎭,以姑且寬貰,冀或補贖,爲目,則宜置中考,而置諸上考,殊無嚴明殿最之意,該帥臣推考警責,慶州營將白海鎭,中考施行,何如?傳曰,允。
嚴耆,以兵曹言啓曰,古突山別將吳擎烈,九月山城別將金麗海,以三年窠邊將,俱爲兩次居中,其不職,可知,竝依例罷黜,何如?傳曰,允。
申獻朝,以義禁府言啓曰,金川郡守李良會,康翎縣監崔祥岳等拿問處之事,傳旨啓下矣,李良會·崔祥岳,俱在任所云。依例發遣府羅將,竝拿來,何如?傳曰,允。
庚申十二月十六日辰時,上御熙政堂。右副承旨,勸講閣臣入侍時,右副承旨金近淳,假注書尹致永,記注官金景煥,記事官洪奭周,一提學李晩秀,一直提學尹行恁以次進伏訖。晩秀等曰,聖體,若何?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上讀中庸新受音,自博學之,止右第二十章,讀十五遍訖。命書榻敎曰,大王大妃殿進御調中君子湯停止,人蔘養胃湯本方中,加桂枝·便香附,縮砂各一錢,一貼煎入。行恁曰,本營從事官宋守淵,瓜限已過,且有實病,當此度支兩西財力區畫之時,不可曠任,今姑改差,何如?上曰,依爲之。又曰,本營句管兩西耗穀,付之該道民庫事,命下矣。以兩西民庫之官則濫用,民則疊徵,我先朝,每勤西顧之憂,今我慈聖,渙發德音,有此曠古之盛典,臣方感激奉行,而第伏念錢貨之取殖,久則生弊,終不如穀物之分還取耗,關西,有本營丁未請得小米仍分條,今爲五萬九千二百餘石矣。關西穀作錢十四萬餘兩之代,以此小米四萬八千四百八十餘石劃給,海西則有小米七千八百十餘石,而比諸作錢條一萬二千二十餘石,不足爲四千二百十餘石,此則以該道所在均廳句管常平穀劃給,其代,以關西丁未請得小米餘條,準此數換給均廳。仍又嚴飭兩道,較量邑況之豐殘,參看民力之舒縮,使之平分均排,付諸勅庫,各其監營,照管擧行事,一體分付,何如?上曰,依爲之。命退,諸臣以次退出。
上在昌德宮。停常參·經筵。
鄭尙愚啓曰,來二十一日輪對日次矣,敢稟。傳曰,爲之。
嚴耆啓曰,來二十一日朝參日次矣,敢稟。傳曰,停。
申獻朝啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
傳于金近淳曰,右副承旨入侍。
大王大妃殿,以承傳色,口傳下敎曰,賓對久未行焉,廟務應必積滯,二十日次對,進定於明日。
副司果單,金履銈。
南公轍,以吏曹言啓曰,接慰官金熙周呈狀內,矣身素抱風痰之疾,當寒添劇,胸腹如刺,手足俱麻,萬無時日之內運動之望,卽速入啓遞改云。身病旣如是沈重,則不可强令下送,罷職,其代卽爲差出,催促下送,何如?傳曰,允。
嚴耆,以兵曹言啓曰,本曹今庚申年秋冬等褒貶等第,有故,限內不得磨勘矣,今始磨鍊以入,而曹所屬司僕寺官員等去春夏等褒貶,其時官員,已多遞易,依例蕩滌,訓鍊院·典設司官員等褒貶,因各其司堂上及提調有故,不得一體磨勘之意,敢啓。傳曰,知道。
嚴耆,以兵曹言啓曰,本曹今庚申年秋冬等褒貶啓本中,刀擦二處之意,敢啓。傳曰,知道。
嚴耆,以兵曹言啓曰,僉知中樞府事安明逸·李永孚,病在鄕廬,上來供職無期,兼司僕將元毅鎭,五衛將全大重·趙益洙,慶熙宮衛將林秀鳳,俱以病難供職,呈狀乞遞。領軍輪番之任,不可待其差復,竝改差,何如?傳曰,允。
嚴耆,以備邊司言啓曰,卽見東萊府使韓致應狀啓,則以爲陳賀差倭,匪久當爲出來,而先文頭倭,今已出來,京接慰官及差備譯官,預爲差出事,令廟堂稟旨分付,爲請矣。陳賀差倭出來後,京接慰官差送,已有前例,接慰官差備譯官,令該曹·該院卽速差出,而待差倭出來,卽爲下送事,分付,何如?傳曰,允。
吏曹,接慰官二單朴宗京·具得魯。
嚴耆,以備邊司言啓曰,黃海道暗行御使閔命爀書啓別單,有草記回啓之命矣,取見其別單,則其一,海西還弊,有難毛擧,而苟究其本,則穀簿歲增之致也。蓋均廳及壯勇營,年年貿米,仍作還穀,盡分殖耗,踴價發賣,而雖當歉歲,亦不過若干執錢,依舊分還之故,通計一道,逐歲增穀者,不知爲幾萬石。令該廳·該營,以爲次次發賣,以減穀簿,自今爲始,除非不得已之事,貿穀作還之擧,一切革罷事也。均廳·壯營,元無海西貿米之事,而該廳·該營穀之散在道內者,不過他衙門換來之若干包而已,則今此繡啓所論,未免差爽。況於日前,慈敎誕宣,兩西作錢條,盡付民庫,則從此一路民庫,可以永賴,而穀簿釐正之意,亦寓其中,別無可以更爲稟處者,置之。其一,兵營與黃州穀簿,合爲六萬三千八百餘石,以若斛數,分之民戶,不勝繁重,故以田結統戶,分排給還,而田踏元結中,除去各項雜頉,則受還結數,不過五千二百餘結,四結作矣,合爲一千三百餘矣。雖逐結均分,尙患結少還多,而官復戶及續田名色,獨不受還結矣,統戶之所受穀數,至於四十餘石,受還偏苦之弊,各別査正事也。結分·統分,邑各異例,此惟在於道臣·邑倅,隨時通變,況續田異於元田,或起或陳,逐年不同,則不可自朝家,硬定勒分,申飭道臣,使之從長矯革。其一,長淵地界,左挾長山,西臨大洋,直當水陸,唐船來泊,在於長山之趾,海港之口,與吾叉相距,亦踰一舍,以此如卵之吾叉小鎭,雖欲搜逐,實有力綿不及之歎。今以長淵,設爲防營,仍創行營於吾叉新鎭,風高六朔,入處本邑,風和六朔,出居吾叉,而領軍入浦,搜逐唐船,每朔數次著爲定式,吾叉鎭則還設於舊鎭事也。長淵一邑之直當水陸要衝,誠如繡啓所論,而至於防營設置,事係更張,有非造次容議,置之。其一,海州浦沿各防鹽盆陳廢者,爲二十盆,白地徵稅,至於八十兩之多,移徵隣族,浦戶難支,苟欲矯捄,則各浦船隻之加現者,已有若干隻,則又豈無落漏之數乎?另加搜刮,以充鹽盆之稅,而以此補彼,猶有不足,據實蠲減,似爲得宜事也。其一,長淵各浦靑魚箭陳廢,爲十二處,而二百七十餘兩,白地徵納,徵責之害,移及於雜魚箭,所謂雜魚箭,亦將至於廢棄之境,默揣矯弊之方,則甕津·康翎等邑,近來浦利漸滋,靑魚多産。今若申飭該道,詳査移定於康翎·甕津之箭,長淵陳箭,從實頉給,則實爲莫大之惠,而以海州·長淵觀之,則一道沿海之邑,漁稅白徵之弊,從可推知,亦令査櫛,可代者充代,可頉者永頉,恐合字恤之道事也。頉此增彼,無減道摠,卽是事目內辭意,此兩條,令該廳稟處。其一,簽丁·黃白之弊,海西爲尤甚,而所謂班戶,不過鄕人,鄕人亦有新舊之別,舊鄕出入鄕任,作爲世業,以免簽丁,故許多良民·富戶,百計圖頉,限以年條,新鄕之納錢冒錄者,冒托鄕族者,吏校之法外額數及吏校之族黨,各廳願納之閑丁,一竝査充軍役事也。黃白之弊,法典所載,何等至嚴,朝家之前後飭令,尤何如也,而又以此事,至登於繡啓,揆以紀綱,誠極駭然。校鄕汰定之論,非今斯今,而徒爲騷擾之端,未見令行之效,爲守令者,苟能盡心搜括,殫誠對揚,則一邑軍簿,各自有充額之道,爲先嚴飭道臣,逐邑査正,更無敢以虛伍白徵之說,登聞於朝家。雖以繡衣言之,旣知有黃白之冤,則何不摘發論罪,而汎言本道之尤甚者,亦極疎忽,從重推考,何如?傳曰,允。
申獻朝,以義禁府言啓曰,黃海道暗行御使閔命爀書啓內,海州判官鄭述仁,遂安郡守洪達三等罪狀,令攸司稟處事,啓下矣,鄭述仁·洪達三俱在任所云。依例發遣府羅將,竝拿來,何如?傳曰,允。
禁府啓目,前承旨韓用鐸·徐有聞·曺錫中等原情云云,傳旨內辭緣,汎稱遲晩,所當請刑是白乎矣,曾經侍從勿爲請刑,載在大典通編,竝只議處,何如?判付啓竝只分揀放送爲良如敎。
禁府照目,珍島前監牧官黃井彦矣今以道査,參互囚供,大抵花源牧場松田之革罷,寔出於爲場民祛弊之至仁盛德敎是白乎,則流民之還接,助給家材,不是異事,而若能十分操束,量宜題給,豈有奸民濫斫之弊,而非但禁令之不行,專委猾校,諉以流民構舍之材,犯斫生松,數甚夥然。至於枯松之帖給,舊松之發賣,根頭之燔瓦,船板之載送,山稅之徵捧,觀於各人之招,雖無肥己之跡,査案丁寧,衆證具備,囚供之縷縷自明,終歸於不可信之科是白如乎,身爲牧官,不戢下輩,是亦罪也,究厥罪狀,誠極痛駭。照法勘處,罪從重論,杖一百收贖,告身盡行追奪,徒三年定配,私罪奉敎依允爲旀,功減一等爲良如敎。又照目,山陵都監石物所郞廳宋倫載,監造官李博載等矣本府議啓內,山陵董役,固當必誠必謹,而石役全不致愼,未及踰月,頉處若是夥然,事體所在,俱極駭然。竝只以此照律罪,各杖八十收贖,奪告身三等,私罪,奉敎依允爲旀,宋倫載段,功議各減一等,李博載段,功減一等爲良如敎。又照目,山陵都監郞廳洪元燮矣本府議啓內,山陵丁字閣董役,何等莫重,而不能致愼,諸處生頉,若是夥然,揆以事體,誠極駭然。以此照律罪,杖八十收贖,奪告身三等,私罪,奉敎依允爲旀,功議各減一等爲良如敎。
申獻朝,以義禁府言啓曰,時囚罪人黃井彦,杖一百收贖,告身盡行追奪,徒三年定配,照律公事判付內,依允,功減一等事,命下矣。黃井彦功減一等,杖九十收贖,告身盡行追奪,黃海道遂安郡位羅驛,徒二年半定配,而以本府覆啓內辭意,具罪目,依例發遣府羅將,押送配所,何如?傳曰,允。
庚申十二月十七日辰時,上御熙政堂。右副承旨與勸講閣臣入侍時,右副承旨金近淳,假注書呂東植,記主官金景煥,記事官洪奭周,一提學李晩秀,二直提學南公轍,以次進伏訖。晩秀等曰,夜間聖體候,若何?上曰,一樣矣。晩秀等曰,大王大妃殿氣候,若何?上曰,一樣矣。晩秀曰,湯劑進御後諸節,若何?上曰,漸向平復矣。公轍曰,滯候,若何?上曰,稍減矣。晩秀等曰,王大妃殿氣候,若何?上曰,一樣矣。晩秀等曰,惠慶宮氣候,若何?上曰,一樣矣。晩秀等曰,嘉順宮氣候,若何?上曰,一樣矣。上讀前受音一遍,仍讀新受音,自自誠明謂之聖,止惟天下至誠爲能化,竝讀章句一遍訖,晩秀解釋大文文義以奏。晩秀曰,聖人不待費力而能盡性,大賢以下,在乎推致之工,及其成功則一也,不獨學問爲然,治國之道,亦如是矣。蓋不費力而能之者,天道也,推致而至者,人道也,而聖人不自聖,故其下手處,則亦不出乎人道矣。公轍曰,聖人之極工,如是其大,而其要則不過一誠字矣。上讀大文十遍訖,近淳曰,王大妃殿慈敎造入事下敎,而該曹及政院,俱無圖式之可據,丙申年所造成王大妃殿慈敎製樣,奉覽然後,可出圖式云矣。上曰,然則大王大妃殿慈敎,當奉下矣。命書榻敎曰,大王大妃殿進御人蔘養胃湯停止,加味蔘·橘飮一貼煎入。命退,諸臣以次退出。
上在昌德宮。停常參·經筵。
申獻朝啓曰,行大司憲李敬一呈辭,執義高宅謙,掌令姜文會·閔慶世,持平安廷善·趙恒存傳旨未下,監察茶時之意,敢啓。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于嚴耆曰,大臣·備局堂上引見。
傳于金近淳曰,右副承旨入侍。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于申獻朝曰,只推。
議政府吏曹館閣堂上同議弘文錄揀擇五點,吳翰源·朴命燮·李寅采·沈銖·張錫胤·尹寅基·申溆·李東冕·安廷善·李重蓮·鄭魯榮·嚴思彦·任厚常·申龜朝·李東萬·柳台佐·李象謙·李敬參·李基憲·金會淵,以上取二十人。
傳于南公轍曰,政官待明朝,牌招開政。
大王大妃殿以承傳色口傳下敎曰,今日筵說,使五月筵敎記注之注書,詳細記出。
鄭尙愚,以山陵都監儀軌廳言啓曰,本都監儀軌郞廳洪元燮有頉,代副司果洪樂正差下,使之察任,何如?傳曰,允。
金近淳,以均役廳言啓曰,黃海道暗行御史閔命爀書啓別單中,海州浦沿各坊鹽盆,及長淵各浦靑魚箭陳廢白徵者,申飭査櫛,可代者充代,可頉者永頉事,令該廳稟處之意,自備局草記允下矣。以道比摠,頉此補彼,卽是均役事目,而今以繡啓觀之,白徵之外,亦有加現之可以塡代者,毋論漁箭漁網船隻鹽釜,使之査其陳破,檢其時起,可減者減之,可增者增之,通一道以衍補縮,民無白徵之患,公無漏稅之弊事,該道道臣處,另加分付,何如?傳曰,允。
庚申十二月十八日午時,上御熙政堂。大王大妃殿垂簾,大臣·備局堂上引見入侍時,右副承旨金近淳,同副承旨嚴耆,假注書尹致永,事變〈假〉注書吳洪錫,記注官承膺祚,記事官洪奭周,領府事李秉模,領議政沈煥之,左議政李時秀,右議政徐龍輔,行兵曹判書李祖源,行護軍金文淳,行刑曹判書趙尙鎭,水原留守李晩秀,禮曹判書韓用龜,吏曹判書徐邁修,知訓鍊事徐有大,行護軍李祖承,戶曹判書李書九,行護軍尹行恁,刑曹參判申大顯,行護軍申大謙,同知中樞府事李漢豐,行都承旨南公轍,校理韓興裕以次進伏訖。秉模等曰,大雪方下,日氣陰寒,聖體,若何?上曰,一樣矣。秉模等曰,大王大妃殿湯劑前,連進童便,膈間滯候,尙未復常,不勝憂念之萬萬矣,上曰,今日則始有差勝之效,湯劑連爲煎入也。秉模曰,每於早朝煎入,爲宜矣。上曰,依此爲之。仍命書榻敎曰,大王大妃殿進御加味蔘·橘飮,自今日一貼式煎入。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。秉模等曰,嘉順宮氣候,若何?上曰,一樣矣。秉模曰,臣待罪藥院,只聞醫女之所傳,諸般症候,詳未承聞,議定湯劑之際,恐有相左之慮,是豈愼重之道乎?仍奏曰,大王大妃殿,湯劑,連爲議定,而症候諸節,無以詳細承聞,鰲興國舅奉祀孫,卽令銓曹,相當職調用,以爲承候之地,何如?上曰,依爲之。出擧條煥之曰,臣等俱以無似之質,職忝具瞻之地,不能董飭百官,日前伏承萬萬非常之敎,不勝悚惶,而只緣臣等之罪,致煩辭敎之過中,臣等去益震剝矣。上曰,卿言則是矣,而使予無此擧,專在於卿等矣。時秀曰,日前辭敎,以臣等之罪,至有過中之擧,如臣等有罪,則但當治臣等之罪而已,勿復更費如是非常之敎,是臣區區之望也。上曰,卿言,果然是矣。大王大妃殿,敎曰,次對之進定於今日者,將有洞諭之事也,卿等詳細承聽,一心對揚,以扶我孤危之國勢也。仍下諺敎一通,命承旨讀奏,耆進伏讀奏,大王大妃殿下敎曰,都承旨讀之也。公轍進前曰,小臣本不嫺於諺文矣。耆讀奏訖,大王大妃殿敎曰,今玆諺敎,卽所以闡明我先大王未卒之志事也。我先王御極二十餘年,秉執義理,至精至微,至於五晦筵敎,嚴正懇惻,剖柝無餘,而終乃使之自明·自首者,亶出於一段爲世道之至誠苦心,不幸未及處分,遂成末命,若使當日,竟無自明·自首之人,則先王之一番大處分,其可已耶?在今日君臣上下追念先敎之道,何敢不以先王之心爲心,以明先王未卒之志,而主上方在沖年,猶未及盡燭於前後事實,未亡人哀疚之中,疾病相仍,神思索然,無由振作,至于今荏苒矣。至於諸大臣,皆以先朝眷遇之臣,或在元輔之任,或居參助之地,雖以一二閣臣言之,偏被先朝之殊私,承聞先朝之義理,非比他人,而六月以後,今已半年,迄無一事追念闡明之擧,寧不慨然之甚乎?至若領相,自先王時,付之以義理,而觀於近日凡事,常多玩愒姑息底意,而全沒勇往擔當之氣,振擧國事之責,將恃於誰乎?未亡人千思萬量,不得已至有此擧,卿等須知予今日爲此擧之意,咸與聽悉,轉相告諭,而使之自明·自首者,乃是先王之遺意,更不可遷延時日,大臣以下,旣聞此敎,各陳所見也。秉模曰,累萬言諺敎,丁寧剖柝,闡明先王之情事,發揮先王之義理,我先王有志未就之事,欲言未忍之意,洞然明白,更無餘蘊,怳若更侍先王之側,復承先王之敎也?惟我先大王一副苦心,嚴正之中,有惻怛焉,惻怛之中,有嚴正焉。莫重·莫大之義理,至精·至微之秉執,辨之也明,守之也固,二十餘年如一日,以至有五月末命而無復餘蘊,先大王豈預知五月筵敎之爲末命,而如是諄諄哉?天旣付先王以義理之重,故不知不言之中,默啓其衷,有此一番敷諭於凭几之前者,殆若洪範九疇之錫與神禹也。大抵義理之精,惟聖人,乃能剖柝,非凡民之所得與,而一經聖人剖析之後,凡民皆可以遵此而行,雖有至凶·至頑之徒,奉覽諺敎,孰不痛革舊習,咸與維新乎?不知者,以自明·自首,謂之可愧,而偕至大道,得免於詿誤,有何可愧之端乎,不然則邦有常憲,烏可貸乎?今玆諺敎,旣可以大明先王之義理,而慈聖殿下盛德陰功,實爲億萬年無彊之休,臣惟有欽仰攢祝而已。煥之曰,臣之所以藉手事我先王者,唯義理而已,我先王一副當義理之秉執,明如日月,嚴如鈇鉞,臣雖無似,豈不仰思所以闡明之道哉?六月以後,神精遁爽,觸事昏錯,無由一半分裨補,常切懍蹙之忱矣,今承慈敎,責諭縷縷,臣罪萬死,更無可達矣。今玆下敎,剖析無餘,聖上雖在沖齡,一番奉覽,義理源頭,自可洞然劈破,豈不爲宗社無彊之休乎?先大王五月筵敎之後,木石豚魚,孰不孚感,而又承今日之慈敎,雖有若干迷不知變之類,又豈不惕然知懼,思所以革舊圖新乎?六月十二日之敎,臣未登筵,雖不親承,而亦嘗一聞於筵臣矣。初以三日定限,使之自明,旋又寢定限之敎,及至十六日,臣與僚相,同入診筵,仰承下敎,有曰匪類幽陰之徑,以千岐百蹊,鑽刺窺伺之狀,予皆已知之矣。渠若不自現而出於予口,則渠將至何境乎?伊時玉音,丁寧在耳,尙今追思,不勝嗚咽,乙卯以後,未有廓然之效,六月之後,又未能大加闡明,此莫非臣等之罪也。時秀曰,先大王爲義理爲世道懇懇勤勤之苦心,臣等豈不仰認,而至於近日,劈破源頭痛矯俗弊之敎,臣之承聞於筵席,不啻一二次矣,爲今日北面之臣者,苟或少違於此,則其可曰有臣分乎?今日累萬言慈敎,丁寧懇至,追先王未卒之志,必欲使一世迷頑之輩,偕造大道,咸與維新,旣聞此敎,孰敢不曉然覺得,期於丕變前日之習乎?先王秉執之義,慈聖闡揚之德,從此可以大明於萬世,欽仰頌歎,不知所達矣。龍輔曰,伏奉慈敎,首尾累數萬言,丁寧懇惻,至嚴·至正,上自某年源頭,歷敍乙·丙之爲乙·丙,凡六七轉而至于壬子,仍以今年五月筵敎,爲一篇之歸趣,先大王三十年所秉執之大義,無不發揮。臣等奉聆以來,欽仰之餘,繼以掩抑,今日諸臣,孰非先大王化育作成中人,而若臣則出入邇列,最爲日久,凡於義理精微,聞之也最專,故信之也愈篤。若論今日不能闡明之罪,則臣實爲首,而且以五月筵敎中許令自首之敎,言之,以我先大王日月之明,豈不知醞釀譸張之自有其人,而不爲明賜處分?只令許其自首者,誠以天地之仁,不欲遽加威刑,先以申令之意,敷此下敎,俾開其一線生路。渠雖狡頑有餘,苟有一分秉彝之心,尙庶幾感恩畏威,卽地首實,以圖自新之道,而無奈狼性難化,一直抵賴,終不自服於先大王在宥之日,至今思之,痛惋尤倍。今下慈敎,又若是諄複,有足以孚感豚魚,見此敎而若又一向梗化,則是眞梟心·獍腸之類也,仁人之所必惡,聖世之所必誅,臣等雖甚無似,豈不效鷹鸇逐雀之義乎?大王大妃殿敎曰,諸宰亦以次陳達也。祖源曰,諸大臣旣皆仰陳,臣更無可達矣。時秀曰,此重臣自來重聽,似未諦聞諺敎而然矣,仍略告以慈敎梗槪。祖源曰,如是下敎之後,又豈有不率敎之類乎?如有之,則此乃亂臣也,孰敢不明目致討乎?文淳曰,大行朝秉執之大義理,嚴正牢礭,自御極之初,鋤治凶逆,嚴於鈇鉞,信如金石,二十餘年如一日,今日廷臣,苟有一分人心,豈敢有他意哉?至於五月晦日之筵敎,義理剖析於牖迷,德意藹蔚於矯俗,而奄遭罔極,便成末音,則當此之時,尤豈有頑不率敎之類乎?萬一有之,邦憲自在矣,今奉慈敎,嚴明懇惻,臣不勝欽仰贊歎之至。尙鎭曰,先大王二十五年所秉執之大中至正底義理,今日廷臣,孰敢不一心固守,而設有一二不率敎之輩,見今日慈敎之後,又孰不曉然覺悟,咸底於惟新之域乎?晩秀曰,臣十年近密,偏被恩造,朝夕淸燕之敎,前後絲綸之降,浸灌耳目,銘鏤肝肺,先大王卓越今古建諸天地之大義理,仰之如日月,信之如四時,今日累千言慈敎,勤勤懇懇,所以闡明先王之聖德,發揮先王之志事,靡有餘蘊,臣不勝感泣攢頌之至。至於五晦筵敎,寔出於剖析大義,曉牖迷俗之至仁·至誠,凡今北面之臣,孰敢不惕然感懼,偕底大道,而其時事端,則由於小臣靜攝之中,仰貽聖慮,至今追惟,抑塞惶隕,不知所達矣。用龜曰,今日臣子之藉手事君者,卽我先大王二十五年秉執之義理也。凡在橫目之列者,孰敢背馳,而或有不逞之徒,譸張誑惑,掩翳我聖德,乖亂我世道,則臣等當明目張膽,以效鷹鸇逐雀之義矣。伏況先大王五晦末命,嚴正惻怛,有足以孚感豚魚,而尙無自明·自首之人,寧不痛惋?今伏承所下慈敎,屢千萬言,亶出於明義理矯世俗之盛德至仁,臣不勝欽仰攢誦之至矣。邁修曰,臣雖至愚·至迷,厚被先王之恩造,屢承先王之敎誨,豈不識先大王一副當義理之所在哉?五月筵敎,拈出矯俗二字,洞辨其爲忠爲逆爲君子爲小人之分,雖或迷不率敎之人,亦必欲使之革心·革面,咸與維新,而志事未卒,遽成末命,追惟痛隕,尤切罔極。今承慈敎,剖析尤益明白,辭敎尤益嚴截,雖豚魚木石之迷頑,豈不惕然醒悟,皆有以變化氣質乎?有大曰,慈敎縷縷,明白懇到,臣雖年老聽瑩,未盡諦承,而先王遺意,庶可以愈益闡揚,欽頌之餘,不勝掩抑矣。祖承曰,今日慈敎,嚴正懇惻,發揮先大王聖德苦心,無復餘蘊,登筵諸臣,孰不掩泣承聆乎?若復有不率敎之徒,迷不知感悟,則厥罪有浮於殷之頑民,斷當以法治之,然後世道庶可以底定矣。大王大妃殿敎曰,其間廟務,想多積滯,而今已晩矣,日氣陰寒,主上開戶久御,亦爲可悶,次對則後日稟處,以此諺敎,筵退後詳細輪見,必思闡揚之方也。今玆諺敎,實是仰體先王遺意之擧,豈予可已而不已者哉?自明·自首之擧,必使之無淹時日,而若或謂主上幼沖,女君臨朝,而有一分輕忽之心,則邦憲自在,予雖一婦人,豈無可爲之道乎?須各惕念擧行也。仍又下諺敎,耆奉命讀奏訖,大王大妃殿敎曰,李書九之一味逡巡,期於必遞,未知其果何意思?頃見疏本,多有可怪底句語,此重臣之有才局有所執,已自先朝,稔聞久矣,度支特除,豈有別般所聞處而然乎?此重臣如此,寧不慨然?實非平日之所恃矣。大臣所見,果何如?秉模曰,臣於見其疏之後,亦與領相,有所酬酢,而其中一二句語,爲大妄發矣。臣與書九,素不相識,而近年以來,周旋於有司之任,亦知其爲人,其人則決非背馳義理之小人矣。且厚被先朝之眷愛,致位至此,顧今朝象渙散,位著乏人之日,又以先朝所成就之人,過加摧折,俾不得復起爲人,則豈不可惜乎?愚見如此,未知何如矣。煥之曰,其疏句語,果是大妄發,而若專歸之以釣名之小人,則在渠誠至冤矣,自先朝任事之時,臣與之同事,觀其爲人,則性甚褊狹。向日適有遠接使極擇之敎,以前戶判差送,而仍以書九特除,近來頗有嘵嘵之外論,書九亦聞此等辭說,而恐其貽累於聖德,故有此不審之句語,若目之以小人,則恐非其本情矣。時秀曰,其言則果大妄發,而背馳義理之目,則誠至冤矣。龍輔曰,其言雖甚不審,只可歸之於妄發,若以小人目之,而有此行遣,則處分恐或過中矣,臣之區區所見,竊以貽累聖德,爲慮,故不敢不一陳於簾前矣。大王大妃殿敎曰,此重臣如此,他人何論?予之如是處分,出於萬不獲已,卿等亦悉此本意,遍諭於在廷諸臣也。予之否德,何敢比擬於宣仁太后,而宣仁之用司馬光·呂公著,亦豈聞人言而用之乎?書九之言,如彼其怪,若此而何以做得國事乎?卿等之言雖如此,予難聽施矣。煥之曰,臣非敢請處分之還收也,慈敎中小人二字,在渠實爲至冤,臣之所奏,只欲明渠之心跡而已。秉模曰,臣旣非時任,如是屢煩,亦涉出位,而所見則不敢不仰達矣。孔子爲政而誅少正卯,少正卯,魯之聞人也,然而其罪狀明著,故孔子誅之而人心協服,若罪狀未著而誅之,則亦何以厭服人心乎?今此慈敎,若遽頒下,則中外物情,必多拂鬱,朝廷爻象,亦多渙散,在上造化之權,臣雖未敢容議,而迷見旣已如是,若諉之以位非時任而有所囁嚅,則是負先王也,亦負聖上與慈聖也,臣豈忍爲是乎?煥之曰,今月大政,例以二十日定行,而聞銓堂言,則實無及期之勢云,二十二日設行,亦多近例,故敢此仰達矣。上曰,依爲之。出擧條大王大妃殿敎曰,日已晩矣,卿等卽爲退去。秉模等先退,大王大妃殿敎曰,吏判進前。邁修進前,大王大妃殿敎曰,此吏判之擇任,意非偶然,而近來政注之間,雖或有可取,大抵多因循周便底意,而未見爲世道激濁揚淸之擧,豈不慨然?大政當前,須另加淬礪也。邁修曰,臣以無似,厚被恩造,豈不欲殫竭對揚,而不但自來見識之鹵莽,年已七十,神精衰耗,前忘後失,雖不敢言私,而方當大政,實爲罔措矣。大王大妃殿敎曰,用人之政,專在於銓衡,須以公明二字,殫心做去,克盡爲國之誠也。邁修曰,蔭官陞六後,準六朔經一考,始擬於五品窠,而間因排望之苟簡,以未經一考之人,啓稟陞擬事,定式矣。八月大政陞六之人,至今月未準六朔之限,五品窠無以排擬,合有變通之道,故敢此仰達矣。上曰,依爲之。出擧條又曰,諸道褒貶題目之可合降考者,謹已稟覆,而慶尙道啓本中,晉州牧使尹魯東題目,純是貶辭,當爲罷黜,而係是譴補,雖不得擧論,終難仍置,故敢此仰達矣。上曰,依爲之。出擧條大王大妃殿敎曰,今姑退去,如有所奏,待都政日爲之也。仍命退,諸臣以次退出。大王大妃殿,傳曰,嗚呼,日月如流,大行王因山奄過,虞卒已畢,萬事已矣,夫何逮及?痛念大行王御極二十餘年,恤恤銜哀,如窮人無所歸,曾無一日爲君之樂,如此情事,豈往牒帝王之所有哉?然大行王所以處人倫常變之間者,各盡其分,較然如金秤,旣不以恩掩義,又不以義廢恩,惻怛之意,每行於嚴正之中,秉執之確,不撓於至艱之際,無不卽乎人心之安,合乎天理之正,苟非超越百王之德,安能如是?嗟乎,大行王盛德至善,旣如是矣,奈何干犯某年義理者?作俑於始,一種凶狡之類,祖述於後,乃敢潛懷不滿,訾誣聖躬,無復餘地,渠則自處以復讐之義,而謂先王弁髦於是,渠則自托以尊本之禮,而謂先王持難於是,矯誣聖德,歸諸不敢言之科,噫其痛矣,此輩通天之罪,豈可勝誅哉?先王非不洞燭於此輩情狀,而一段苦心,亶在於全保鎭安,故壬子夏,頒下許多綸音·筵說,庶幾使頑愚之徒,少開其惑,自戢其惡,此蓋偃武修文化龍蛇爲赤子之聖意。惟玆聖恩,於渠輩,不啻如天地河海之德意,尙不知感戢,一向背馳,以角勝於先王秉執之義理,爲務,譸張誑惑,寔繁其徒,邇來七八年間,人心之陷溺日深,世道之澆訛滋甚,國勢益以凜綴者,是誰之罪?夫以先王之明,亦豈不洞燭於是,而每以鎭安休息,爲一副規模,故又不忍率然用法矣。今年五月晦,又下萬餘言筵敎,自源頭劈破義理,剖析忠逆,而其曰,一轉而干犯某年大義理,再轉而爲乙未,三轉而爲丙申,四轉而爲丁酉之敎,卽所以從源頭劈破義理也。其曰,入於此者,國邊也,忠也,君子也,出於此者,賊邊也,不忠也,小人也之敎,卽所以剖析忠逆也,終曰,思所以自明之方之敎,卽所以開其棄舊自新之路也,先王於渠輩全保鎭安之苦心血誠,其果何如也?然先王於此,有不忍到底索言,以自傷其惻怛之心者,故又有曰,今玆下敎,忍之又忍,平說之又平說,渠輩雖甚凶頑,苟有一分人心,則見此筵敎,仰思所以不忍索言之故,豈敢不惕然泚顙,翻然回心,以求免於背馳義理陷溺賊邊之科哉?然忍之又忍,則凶徒之前後情節,無由昭布,而先王之志事,未免䵝昧矣,平說之又平說,則義理之精微曲折,無由洞辨,而人心之誑惑,終難開牖矣。然則忍之平說四箇字,是先王,以自己情事之惻怛,不忍說道之故也,然以後王闡揚先志之道,揆之,則又何可一切含忍,不一番洞說,以曉世上之頑愚哉?然今主上,方在沖年,如此事實,何由盡燭?以是之故,未亡人不得已拭淚敷告,嗟,汝大小臣工,敬恭諦聽。大抵英廟朝某年處分,蓋出於萬不得已之擧措,然爲臣子而乃敢干犯於此,則其罪不容於誅,觀於伸白韓鍮之處分,可知聖意之攸在矣,渠旣有所干犯,又生翻覆之計,肆發凶言,至欲動搖我國本,其所包藏,又果何如也?此所以一則干犯,二則干犯,正筵敎所謂一轉而干犯於某年大義理者也。惟其源頭之醞釀,如是,故及乎乙·丙之間,末流懷襄,沮遏代理之命,謀危貳極之位,宗社幾乎覆亡,而幸賴兩朝慈孝彌篤,渠輩凶圖,竟不得售,宗社底安,此豈人力?實皇天之所默佑也。自是以後,渠輩怨國讐君之心,日益以深,綢繆排布,密勿爛熳,逆變幾月斯興,而幸賴先王,英明乾剛,炳幾致討,得以折亂萌而奠國勢,此又筵敎所謂再轉·三轉·四轉而爲乙未·丙申·丁酉者也。至於丁酉以後,則筵敎中謂以鄶以下無譏,此實先王爲世道哀痛之敎也,然不一明其事實,則一國民庶,何由知其哀痛之所以然乎?蓋乙·丙·丁酉之間,若干凶黨,略施誅竄之法,則懲討不可謂不行,然惟其窩窟自在,不能正名而討罪,黨與略治,反使怨毒而致亂,故丁酉以後七八年之間,渠輩一片精神之日夜譸張,誑惑人心者,專在於構誣聖躬四箇字,邪說悖論,不勝紛紜,而至甲辰秋,夏賊凶書出矣。夫夏賊凶書,卽渠輩怨國讐君之首實斷案,當此之時,正是正名鋤治靖世定民之一大機會,而當日治逆之政,又未免姑息,故此輩之揚揚無懼,氣豪意健,比前尤倍。又以至丙午夏秋,釀出萬古所無慘毒之變,及至壬子夏,又嘯聚黨類密勿經營,以典禮一事,交相唱和,期於必成乃已,以先王秉執之確,不少撓奪,則此輩,乃敢以忘本忘讐窮凶至悖之說,詆毁聖德,以爲操切脅持之計,渠輩於景慕宮,有何至誠血忠而然耶?此不過干犯某年之逆,爲淸議所攻斥,勢不兩立之故,必欲拚死,圖成典禮之擧措,爲自脫罪名移禍士類之計,其心所在,孰不如見肺肝乎?且渠輩,旣以復讐爲大義,則當報之讐,莫如干犯某年者,而乃與之爛熳同歸,反以攻斥干犯者之淸議,視若血讐,必欲百計構害者,其何故也?倘非先王之英明,則士類其有孑遺乎?思之及此,安得不氣短而心寒也?大抵,數十餘年來忠逆是非之爭,雖曰多端,而論其源頭,不過本於某年大義理而已。無論戚里與外廷,若曰干犯於某年大義理者,曰忠曰是,則攻斥干犯者之人,信當爲逆爲非,若曰攻斥干犯者之人,曰忠曰是,則干犯者,亦當爲逆爲非,自古陰陽淑慝之分,曷嘗有兩是,亦曷嘗有兩非哉?是乃古今天下不易之常理,三尺童子,亦所當知也。義理之較然如此,而惟彼一種狡黠之徒,乃又曰春秋無義戰,務爲兩斥,以立幟於一世,是則不彼不此,中立兩間,以賭漁人大利之計也。況自古忠逆分黨之際,名曰中立者,孰有不爲賊邊,又有不禍人家國者乎?其亦可懼哉?筵敎又曰,某某人之扶植義理者,亦豈必盡是與戚里相親者乎?聖意實所以明淸議之扶義理者,非出於親附戚里之私,則戚里之爭,出於義理之公,不待言而自明矣,一邊人乃敢扭捏句語,變幻本意,以爲擯斥國邊之欛柄,其設心造意,尤可痛矣。嗚呼,以先王盛德至孝,不幸遭前古帝王所無之情境,其所以處之者,如彼其至誠盡分大中至正,雖堯·舜之聖當之,所以處之者,又何加此?爲臣子者,誠能仰體君父之情事,則但當有掩抑嗚咽欽仰頌祝而已,又豈容喙於其間,而渠輩乃敢以典禮一事,視作奇貨,胥動悖言,誣衊君父,使先王平生秉執不忍言之事,將䵝昧於百世,究厥心腸,是可謂有一分人心乎?以此論之,則渠輩雖被千剮萬斫之刑,何敢出一聲哀冤之言乎?大抵,丁酉以後,卽筵敎所謂鄶以下無譏者也,然苟究其源委來歷,則繼丁酉四轉之後,又五轉而爲甲辰,六轉而爲丙午,七轉而爲壬子,若論此輩始終藉口誣陷君上壞了世道之根本,則都不出於典禮一款,然則此輩腸肚,實自干犯某年義理之逆,一串貫來者,昭不可掩矣。噫嘻,我祖宗四百年仁厚之澤,何負於渠輩,而渠輩之壞亂,乃如是耶?思之痛苦,寧欲溘然。至於乙卯以後,便是先王一初維新之政,筵敎中曰,乙卯以後,予以爲,世道深長慮之意,拈出矯俗二字,蓋以務從寬厚,不欲索言之故,只以一俗字說去,而其實則干犯於某年義理者,卽此一俗字,關係於乙未·丙·丁者,亦卽此一俗字,居今之世,爲今日臣子者,孰不知矯俗二字之嚴於鈇鉞乎?其論金履載事,有曰,外面驟看,雖謂之究不解而說不去,亦可,無乃復有不知不覺之中,如陰瘇之未卽形現於外而汨於幽陰者乎?終又曰,聞今日之敎者,必有慷慨激仰,思所以闡明之道者,亦必有惕然悚懼,思所以自明之方者,又曰,闡明與自明,只在自家一身,如是之後,若又無效,則予亦奈何?觀此筵敎中首尾辭意,則聖人爲世道惻怛深長之慮,可謂泣鬼神而感豚魚矣。況其所謂惕然悚懼思所以自明之方之敎,又是先王十分喚醒愚頑圖與維新之聖意也。是以,雖在當日疾患困苦之中,乃限定期日,俾各陳疏自明,其後只一宰臣闡明之疏外,更無一人自明者,此時聖候雖漸沈篤,猶深致慨然。乃於六月十二日筵中,又下敎曰,渠輩終不自明·自首,則予不得不處分,聖敎之懇惻嚴截,至於如此,以是觀之,渠輩終不自明·自首,則先王大處分,果終得已耶?然則使之自明·自首之擧,乃先王之末命,卽其不得已之志事也。況其義理之關係何如,事體之嚴重何如,則以大殿情事及予之所處,曷敢曰先王已昇遐而不思所以究竟對揚之道哉?然則予今日之擧,旣可已而不已者耶?國之所以爲國,人之所以爲人,不過義理而已,義理斁晦,則國而夷狄,人而禽獸,夷狄禽獸,何以爲國?先王所以苦心血誠,秉義理如鈇鉞,牖頑迷如穉子,必欲偕底大道者,爲是之故。以是言之,則於渠輩,實是化鬼爲人起死回生之大機會,變賊邊爲國邊,變不忠爲忠,變小人爲君子,不過如戶轉樞,何憚而不爲乎?敷告腹心,如是懇切,尙敢悍然恃頑,不知變動,則是渠之爲心,自甘凌蔑先王之成命,終爲梗化之凶類也。王府關石,不壞而在,過此以往,非予所知,欲使自明·自首者,不淹其時日,以尋生路,嗟汝在廷,咸須知悉。又傳曰,嗚呼,予未亡人遭不幸之時,逃遁不得,垂簾聽政,每念我朝四百年后妃辭令不出閨門外之家法,有靦面目,而遵行古事,不得已頒下辭敎,除拜官職,予雖處深宮,義理則自謂粗有所知,違於義理之事,予豈忍爲之乎?朝臣之本末長短,曾有所仰聆於吾先王者,李書九之才諝,可堪於戶惠堂之遺音,予至今思之,故向來戶判有闕,特爲除授矣,見其辭疏,其中句語以爲,此必有以不肖姓名,上誤予聽,謂予聽誰言而爲之乎?千古寧有如許告君之辭,予之左右,不過女侍數人,誰知渠姓名?其外卽予本第人也。予之區區所見,不欲以朝廷政令間事,問於私親,故初無問之之事,其外卽大臣·諸臣,李書九亦豈非其中人乎?渠之疏語,殆若有誰從密逕,以渠姓名告知於予者然,爲予政令之累,姑無論,我朝聖神相承之後,豈有似此之事乎?渠敢爲此言釣名,而顧瞻他日,全欲背馳義理,以巧密之計,混翳我一初淸明之治,從此人心渙散,朝象潰裂,如許小人,若不嚴處,豈曰有君君臣臣之倫綱乎?然而猶不忍處分矣。日前以褒貶事,大殿侵夜酬應,不就寢而煩惱,予勸以處分猶爲難愼,予雖不更勸,而以大司成鄭大容事,言之,無情勢而無端違牌,近來不顧分義,如是無嚴者,皆是效則於如李書九者而然,懲一勵百之道,豈可不嚴加處分?戶曹判書李書九,爲先削職,絶島定配。大抵李書九上疏句語,人孰不知,而此時三司之臣,無一言,寧不寒心乎?
上在昌德宮。停常參·經筵。
南公轍啓曰,校理韓興裕,修撰李鼎秉,謂有情勢,陳疏經出,原疏纔已退却矣。所當直捧禁推傳旨,而此與無端經出,有異,推考警責,仍卽牌招入直,何如?傳曰,允。
嚴耆,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,都承旨入侍。
大王大妃殿傳于金近淳曰,度支之任,不可〈久〉曠,大護軍趙鎭寬除授。
吏曹·戶曹判書單趙鎭寬。
大王大妃殿,傳于申獻朝曰,當此朝象潰裂之時,不可無昨日擧措,而大臣旣縷縷敷陳,其在敬禮之道,宜有參量之端,李書九處分傳敎中,如許小人,改以如許之人,島配以遠竄改之,下段大抵以下,竝抹去。
崔獻重啓曰,卽伏見平安監司李泰永今秋冬等褒貶啓本,則邊將無一人居下,殊無嚴明殿最之意。推考警責,何如?傳曰,允。
有政。吏批,判書徐邁修進,參判曺允大進,參議沈象奎進,行都承旨南公轍進。以李重蓮爲校理,李基憲爲副校理,李敬參爲修撰,任厚常爲副修撰,李東冕爲副修撰,李集斗爲判尹,南公轍爲掌樂提調,李祖源爲軍器提調,李集斗爲司譯提調,金載瓚爲惠民提調,趙鎭井爲軍資正,李垿爲直講,李趾采爲忠勳都事,沈允之爲文化縣令,訓鍊都監提調單李祖源·趙鎭寬,禁衛提調單李祖源,御營提調單李祖源,以趙鎭寬爲禮賓提調。
兵批,判書李祖源坐起進,參判金羲淳入直進,參議金載翼病,參知趙得永病,同副承旨嚴耆進。同知單朴大遠,護軍徐瀅修·韓用鐸,副護軍曺錫中·徐有聞·李潤春,副司果趙萬元。
鄭尙愚啓曰,校理韓興裕,修撰李鼎秉牌不進罷職傳旨,今方捧入,而玉堂上下番俱空,事甚未安。應敎金銑,副應敎閔命爀,校理李重蓮,副校理洪受浩·李基憲,修撰李敬參,副修撰任厚常·李東冕,竝卽牌招,以爲推移入直之地,何如?傳曰,允。
以校理韓興裕,修撰李鼎秉牌不進罷職傳旨,傳于申獻朝曰,只推。
申獻朝啓曰,副應敎閔命爀,副校理洪受浩·李基憲,修撰李敬參,副修撰任厚常·李東冕牌不進罷職傳旨,今方捧入,而玉堂上下番俱空,事甚未安。校理韓興裕,修撰李鼎秉,旣有只推之命,竝更牌招,以爲推移入直之地,何如?傳曰,待明朝牌招。
以副應敎閔命爀,副校理洪受浩·李基憲,修撰李敬參,副修撰任厚常·李東冕牌不進罷職傳旨,傳于申獻朝曰,只推。
兵曹口傳政事,副司勇金魯忠單付。
鄭尙愚啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院成有旨下送,京各司應爲頒賜二十三件,亦爲依前頒給之意,敢啓。傳曰,知道。
南公轍,以吏曹言啓曰,接慰官朴宗京呈狀內,矣身素患風痰之症,當此寒節,添感苦劇,轉側須人,時日內萬無起動行役之路,卽速入啓遞改云。身病旣如是沈重,則不可强令下送,罷職,其代差出,卽爲催促下送,何如?傳曰,允。
吏曹,接慰官申溆單付。
申獻朝,以義禁府言啓曰,忠淸道放未放修啓冊子中,本府所管定配罪人未放秩,依啓聞施行,其中稷山尹夔欽所坐,不至深重,且屢經赦典,未蒙一視之澤,當此大霈,合有疏放之道,而臣府不敢擅便,上裁事,判付內,依回啓施行事,命下矣。尹夔欽放送事,分付該道道臣之意,敢啓。傳曰,知道。
禁府啓目,粘連慶尙道放未放修啓冊子中,本府所管定配罪人未放乙良,竝依啓聞施行爲白乎旀,他餘罪人等,令刑曹稟處,何如?傳曰,允。
行大司憲李敬一,行大司諫金啓洛,執義高宅謙,司諫朴瑞源,掌令姜文會·閔慶世,持平安廷善·趙恒存,獻納金孝秀啓曰,臣等俱以無似,忝居臺地,曾無出一言論一事,仰裨我聖上一初淸明之治,居常愧懼,若隕淵谷,卽伏見李書九處分慈敎,則以三司諸臣之無一言,辭旨截嚴,臣等驚惶震懍,罔知攸措。噫,彼書九,不體特簡之聖意,敢售釣名之情態,疏中一句語,極其無嚴,而臣等矇不覺察,自陷於含默之科,論厥辜犯,金木猶輕,以此情踪,其何敢一刻仍冒於臺次乎?請命遞斥臣等之職。答曰,勿辭,亦勿退待。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存,行大司諫金啓洛,司諫朴瑞源,獻納金孝秀,旣已詣臺,避嫌承批之後,不爲傳啓,直爲出去,事甚未安。推考警責,何如?傳曰,允。
庚申十二月十九日午時,上御熙政堂。都承旨·勸講閣臣入侍時,行都承旨南公轍,假注書尹致永,記注官承膺祚,記事官洪奭周,一提學李晩秀,一直提學尹行恁以次進伏訖。晩秀等曰,聖體,若何?上曰,一樣矣。晩秀曰,大王大妃殿氣候,若何?上曰,一樣矣。晩秀曰,王大妃殿氣候,若何?上曰,一樣矣。晩秀曰,惠慶宮氣候,若何?上曰,一樣矣。晩秀曰,嘉順宮氣候,若何?上曰,一樣矣。上讀中庸,自自誠明,止二十五章,讀一遍訖,上曰,已受音矣。又讀四遍訖,上曰,不誠無物,物之終始皆從於誠,則天下萬物,亦皆誠之所由耶?晩秀等曰,誠然矣。上曰,悠久悠遠,同意耶?行恁曰,兼內外而言之意也。行恁曰,堯·舜在位日久,自有許多博厚高明悠久氣像,悠久悠遠之道,在於誠之一字,懋哉懋哉。行恁曰,凡人君,專恃禎祥,如不修德,雖有禎祥,無補於治也,戒其妖孼,猛加修省,則雖有妖孼,亦不爲災,殿下若能盡至誠之道,則親賢遠小,有協於小往大來之道矣。親賢士大夫,則福祿日臻,而是國家莫大之禎祥也,遠阿謏苟容之徒,則災害日消,而弭國家無形之妖矣,自今以始,以誠之一字,永爲恐懼修省焉。晩秀曰,顯隆園守護軍外,又有外山直名色,健陵亦當置外山直,而旣是同一火巢,則不必別爲,新定園所外山直七十名,三十名爲園所山直,四十名爲陵所山直,使之分屬應役,何如?上曰,依爲之。又曰,健陵陵軍所受田畓,春耕前分給,然後新屬陵軍,可以住接供役,園軍則以筦千庫田畓分給,而本庫餘存之田畓,數旣不敷。且園所年例各樣進排及植木所入,皆以此田畓所出取用,今若屬之於陵軍分田,則筦千庫所用,將無出處矣。五定火巢內民田畓,年前有厚價買置可植木處植木,可耕墾補用於筦千庫之命,田民輩亦皆願賣,今若買此田畓,則優可爲陵軍分田之資,而價本,將不下五六千兩,見今本府財力,他無拮据之路。且前與本營提調,相議,則內營有可推移者云,而非自下所可擅便,自臣營更爲量驗,田畓結卜,酌定價本,多少往復,內營粘目啓下後,許令如數取用,似好,故敢此仰達矣。上曰,依爲之。又曰,年前以屯牛四十隻價錢八百兩,分給園軍,使之買置牛隻,飼養耕作,寔出於軫恤園軍之惠澤,而時日漸久,牛畜之無頉孳長,有未可必。且三年責納賭地之際,亦恐有畢竟難捧虛簿等種種弊端,日前園官,以園軍所訴,報于臣營,皆願還納所受元錢云,依其願還捧,付之筦千庫,補用於買畓或植木時,最爲便好,故敢此仰達矣。上曰,依爲之。竝出擧條
上在昌德宮。停常參·經筵。
藥房都提調臣李秉模,副提調臣南公轍啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候,爲宜。大王大妃殿氣候,何如,王大妃殿氣候,何如,惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
申獻朝啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
傳于金近淳曰,右副承旨入侍。
嚴耆啓曰,事變假注書吳洪錫,身病猝重,勢難察任,今姑改差,何如?傳曰,允。
事變假注書吳洪錫改差,代以閔德基爲事變假注書。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于申獻朝曰,只推。
鄭尙愚啓曰,應敎金銑,校理韓興裕·李重蓮,修撰李鼎秉牌不進罷職傳旨,今方捧入,而玉堂上下番俱空,事甚未安。副應敎閔命爀,副校理洪受浩·李基憲,修撰李敬參,副修撰任厚常·李東冕,旣有只推之命,竝卽牌招,以爲推移入直之地,何如?傳曰,允。
以應敎金銑,校理韓興裕·李重蓮,修撰李鼎秉牌不進罷職傳旨,傳于鄭尙愚曰,只推。
鄭尙愚啓曰,副應敎閔命爀,副校理洪受浩·李基憲,修撰李敬參,副修撰任厚常·李東冕牌不進罷職傳旨,今方捧入,而玉堂上下番俱空,事甚未安。應敎金銑,校理韓興裕·李重蓮,修撰李鼎秉,旣有只推之命,竝更爲牌招,以爲推移入直之地,何如?傳曰,允。
以副應敎閔命爀,副校理洪受浩·李基憲,修撰李敬參,副修撰任厚常·李東冕牌不進罷職傳旨,傳于鄭尙愚曰,只推。
鄭尙愚啓曰,副應敎閔命爀,副校理洪受浩·李基憲,修撰李敬參,副修撰任厚常·李東冕,旣有只推之命,竝更卽牌招,以爲推移入直之地,何如?傳曰,允。
嚴耆,以都摠府言啓曰,副摠管李潤謙,以文臣朔試射試官,慕華館晝仕出去之意,敢啓。傳曰,知道。
嚴耆,以備邊司言啓曰,大王大妃殿,傳曰,日前以壯營穀事,有所下敎,此蓋出於仰體先朝爲民之聖意也,更思之,以錢留庫,則不無吏緣弄奸之弊,若以穀儲置,待其用時,量宜劃出,臨時作錢,則其在防奸之道,似勝於以錢留庫,此意令廟堂商確,後日次對時更稟事,命下矣。今此兩西民庫添給之擧,槪出我慈聖軫恤元元之聖德至意,而又以錢貨斂散之際,吏緣爲奸,民從受弊,誕降溫音,有此以穀儲置之命,臣等不勝欽仰攢頌之至。日前因本營提調筵奏,以兩道所在本營穀區畫事,行會矣,使本營提調,往復兩道道臣,凡所以典守之方,糶糴之規,一一成節目施行事,分付,何如?傳曰,允。
嚴耆,以備邊司言啓曰,頃因咸鏡監司李秉鼎狀啓,十月令薦新生文魚,生夻魚,退以後朔,極爲未安。初一日封進者,退定於望間,則果無不及之歎事,謹依慈敎,關問該道矣,卽見其所報則以爲,往復於封進邑守令,更爲十分消詳,則十月令薦新生文魚,生夻魚,封進於十月十五日,朔膳進上,封進於同月二十日,則重事體除海弊之道,恐似便當云矣。月令薦新,朔膳封進,自有時限,而或因節早,雖有退限之時,今此十餘日退定之後,又或愆期,則事體所在,極甚屑越,依前擧行事,分付,何如?傳曰,允。
嚴耆,以備邊司言啓曰,頃以北靑等邑渰死海尺五百五十四名,元恤典外,每名布一匹粟一包題給,還與役一竝蕩減之意,謹依傳敎行會矣。卽見咸鏡監司李秉鼎狀啓則以爲,漂流海尺,前後生還,已爲一百六十六名,明知其渰死實數,然後只以元恤典題給,而渰死之數,畢竟不夥,則別恤典,恐不必擧論,置之事,請令廟堂稟旨分付矣。海尺生還者,幾近二百,則此後生還,將不知爲幾許,別恤典,姑爲置之,待該道狀聞之畢到,自本司更爲分付,何如?傳曰,允。
嚴耆,以備邊司言啓曰,永春縣監洪樂安上疏批旨內,令廟堂稟處事,命下矣,取見其疏本,則備陳本縣田稅造船直運之弊,民少穀多之弊,仍以爲向在壬子,伊川·寧越等四邑田稅大同,擧令代錢,特推已施之惠,而訓·禁·御三營門軍餉,一體作錢。目今民戶,不過千戶,而能堪糶糴者,未滿七百,乙卯還穀蕩減之後,餘存三千六百石,今爲七千八百石,此後十年之內,又將三倍,常賑穀與全耗會錄之穀,分數換付於耗條最略之衙門事也。該縣雖有船路,高江急峽,運輸孔艱,且況船材斫給,在在童濯,以此以彼,合有變通之道,田稅·大同及軍餉,依所請竝爲作錢事,分付,還穀相換事,令道臣酌量便否,從長措處後狀聞之意,一體分付,何如?傳曰,允。
嚴耆,以司僕寺言啓曰,分養馬故失瘦瘠不馴守令,每於畢上納後,抄出分授營邑,依法典施罰,而有赦令,則例皆蕩滌矣。今年所納京畿·忠淸·慶尙三道分養馬有頉各營邑現告成冊,今始齊到,而係是宥旨前事,何以爲之?敢稟。傳曰,蕩滌。
嚴耆,以兵曹言啓曰,宣薦內禁衛取才三技入格別單及宣部守三薦參上武臣作散人,別取才入格矢數落仕年條居住薦名,各其名下,懸註以入之意,敢啓。答曰,知道。
崔獻重以工曹言啓曰,本曹進上艾花·首花·銅人勝,每年人日封進,而取考丙申謄錄,則丁酉人日,因傳敎不爲封進,則今番則何以爲之?敢啓。傳曰,勿爲封進。
嚴耆,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
申獻朝,以義禁府言啓曰,珍島前監牧官黃井彦,南陽監牧官洪勉謙等,令該府拿問處之事,傳旨啓下矣,黃井彦,前因他罪,定配於黃海道遂安郡,洪勉謙,時在任所云,依例發遣府羅將,竝拿來,何如?傳曰,允。
刑曹啓目,粘連忠淸監司尹光顔放未放修啓冊子中,延豐金龍石等,竝仍配之意,分付道臣,何如?判付啓依允爲旀,瑞山·金好淡,連山李宗斗,竝放爲良如敎。
庚申十二月二十日辰時,上御熙政堂。右副承旨與勸講閣臣入侍時,右副承旨金近淳,假注書呂東植,記注官承膺祚,記事官洪奭周,二直提學南公轍,以次進伏訖。上讀前受音一遍,仍讀新受音,自天地之道可一言而盡,止純亦不已,竝讀章句一遍訖。公轍,解釋大文文義以奏,上讀大文十五遍訖,公轍曰,如有疑晦處,下詢,恐好矣。上曰,今夫天斯昭昭之多,昭昭者,何謂也?公轍曰,章句云昭昭,猶耿耿小明也,謂其明之至小處也,猶管中窺天也。天之大也,則非積累之致,然而在人之誠,則必也積累,然後可致至大矣。上曰,不貳,何謂也?公轍曰,卽專一之謂也,卽是誠也。公轍曰,臣以藥院事,有仰奏者矣。今月晦日,日次問安,例於晦日前一日,爲之,正月初五日,日次問安,例於初四日爲之,今年亦當依此爲之,故敢此仰達矣。上曰,依此爲之也。命退,公轍先退。近淳曰,先朝以抄啓文臣有講製之役,特命勿擬於廳注書矣,近來則可合廳任之人,每患苟簡,而抄啓文臣講製,待下敎爲之事,有敎,此後則講製設行間,通融備擬於廳任,似好,故敢此仰達矣。上曰,依此爲之也。命退,承史以次退出。
上在昌德宮。停常參·經筵。
嚴耆啓曰,來二十五日朝參日次矣,敢稟。傳曰,停。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
申獻朝啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
傳于金近淳曰,右副承旨入侍。
鄭尙愚啓曰,奏御文字,何等敬謹,而有此誤書以入,臣之矇然捧入,不勝惶悚。當該注書,所當重勘,而本院請推之外,無他可施之罰,何以爲之?敢稟。傳曰,拿處。
尹致永拿處,代以金爲假注書。
傳于鄭尙愚曰,今見尹諭善致祭文,予心愴然,輔導之勞,豈可忘之?祭文,更令內閣知製敎代撰,終祥在此月,祭需,令該曹優數輸送,其子待闋服,卽爲錄用事,分付。
大王大妃殿,以承傳色口傳下敎曰,見吏曹關西繡啓之回啓,守令多請罷拿,纔經支勅,遞易爲難,迎送之弊,亦不可不念。大不法外,姑觀來頭,爲宜,此回啓,傳于大臣,更爲商議,以爲仰對之地。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于申獻朝曰,只推。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
傳于崔獻重曰,柑製明當爲之,弘文提學,待開門牌招,通方外事,分付。
以應敎金銑,副應敎閔命爀,校理韓興裕·李重蓮,副校理洪受浩,修撰李鼎秉再牌不進罷職傳旨,傳于鄭尙愚曰,只推。
南公轍,以吏曹言啓曰,諸道文蔭朝官履歷成冊,今纔齊到,而京畿·忠淸·全羅·江原·平安五道成冊中,或有品秩誤錄處,奏御文字,何等敬謹,而有此不審,事體所在,甚爲未安。各該道臣,竝推考警責,元成冊,所當還下送,詳細修整,而大政隔日,不得已捧入之意,敢啓。傳曰,知道。
鄭尙愚,以禮曹言啓曰,正朝節享不遠,文禧廟·孝昌墓祝文頭辭及措辭,不可不趁今釐正矣。頭辭則放用先朝懿昭廟祝式,允合事宜,分付香室,依此擧行,而祝文措辭,亦令藝文館改撰,何如?傳曰,允。
鄭尙愚,以弘文館言啓曰,應敎金銑,副應校閔命爀,校理韓興裕·李重蓮,副校理洪受浩,修撰李鼎秉,旣有只推之命,竝卽牌招察任,何如?傳曰,允。
嚴耆,以兵曹言啓曰,卽伏見平安道暗行御使吳翰源書啓,則彌串僉使李愼培,以事多昏憒鎭卒有怨,爲辭,則有不可仍置,罷黜,其外兵使·中軍·虞候及五鎭邊將,別無顯著之疪,亦無優異之績,竝姑置之,何如?傳曰,允。
嚴耆,以兵曹言啓曰,今十二月二十一日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
嚴耆,以備邊司言啓曰,卽見平安道放未放啓本之自金吾回啓者,馬馬海里堡充軍罪人申綋,直請疏放矣,申綋之棄堡徑還,大關紀綱,而特敎充軍,實出於杜後弊重師律之聖意,則今此王府之遽請疏放,事體所在,誠極未安。當該金吾堂上,施以罷職之典,申綋,依道啓置之仍秩,何如?傳曰,允。此時兵判,難以遞易,以遞差捧傳旨。
嚴耆,以二所巡廳言啓曰,去夜初更四點量,犯夜人別監朴壽源執捉,何以爲之?敢稟。傳曰,依更數治罪。
嚴耆,以二所巡廳言啓曰,依傳敎,犯夜人別監朴壽源,依更數決棍十度之意,敢啓。傳曰,知道。
禁府啓目,假注書尹致永原情云云,傳旨內辭緣,汎稱遲晩,刑推得情,何如?判付啓分揀放送爲良如敎。又啓目,南陽監牧官洪勉謙原情云云,傳旨內辭緣,汎稱遲晩,刑推得情,何如?判付啓分揀放送爲良如敎。
兵曹判書李祖源疏曰,伏以,聖孝無窮,廷議大同,我先大王誕定世室,盛德大業,昭垂萬世,薄海臣民,少伸窮天之慟,猗歟盛哉。伏念臣,久叨議讞之任,觸事顚錯,無往非罪,乃於昨日,以馬馬堡充軍罪人申綋直請疏放事,至有大僚論勘之擧,臣於是,滿心惶懍,靡所容措。綋之棄堡還家,大關國綱,特敎充軍,處分嚴重,法府回啓,顧何敢擬議,而倉卒之際,未及周思,遽置疏放之科矣,到今追思,始覺其萬萬錯謬。聖度天大,雖賜寬恕,循例奉行之事,乖當若此,莫非臣愚迷昏憒,不能事事之致,以感以惶,若隕淵谷,大政隔日,末由進身,短章自列,仰瀆崇聽。伏乞聖明,亟降威罰,勘臣不職之罪,以肅朝綱,以安微分,千萬幸甚。臣無任云云。答曰,省疏具悉。卿其勿辭行公。
庚申十二月二十一日辰時,上御熙政堂。右副承旨·勸講閣臣入侍時,右副承旨金近淳,假注書尹致永,記注官金景煥,記事官洪奭周,一提學李晩秀,二直提學南公轍,以次進伏訖。晩秀等曰,聖體,若何?上曰,一樣矣。晩秀曰,大王大妃殿氣候,何如?上曰,雖未快復,少有差勝矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上讀中庸舊受音,自天地之道可一言而盡也,止右二十六章,讀一遍訖,上又讀新受音,自大哉聖人之道,止右二十七章,讀十遍訖,晩秀解陳文義訖。上曰,禮儀三百,威儀三千之數,皆有出處耶?抑以擧成數,爲三百·三千云耶?晩秀對曰,諸侯冠禮·天子冠禮之類,大節有三百條,始加·再加·三加之類,小目有三千條,而大體言之,務多而言也。上曰,旣明且哲,爲保身之道耶?晩秀曰,此是以聖人極工,爲言矣。晩秀曰,臣府方有都會事,明將下往,擬於歲後上來矣。命退,諸臣以次退出。
上在昌德宮。停常參·經筵。
申獻朝啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,吏·兵房承旨與吏·兵判入侍。
鄭尙愚啓曰,弘文提學尹行恁牌不進推考傳旨,今方捧入,而柑製命下之後,如是違牌,事甚未安。更爲牌招,何如?傳曰,允。
傳于鄭尙愚曰,弘文提學批下,更爲牌招。
鄭尙愚啓曰,弘文提學尹行恁,旣已承牌,藝文提學金祖淳,奎章閣提學李晩秀,一體牌招,以爲同參考試之地,何如?傳曰,允。
傳于鄭尙愚曰,左承旨持此御題,與弘文提學,偕往泮宮,試取以來。
以兵曹參議金履度牌不進罷職傳旨,傳于南公轍曰,只推。
以應敎金銑,副應敎閔命爀,校理韓興裕,副校理洪受浩,修撰李鼎秉牌不進罷職傳旨,傳于申獻朝曰,只推。
以執義高宅謙,掌令姜文會·閔慶世,持平安廷善·趙恒存,司諫朴瑞源,獻納金孝秀牌不進罷職傳旨,傳于鄭尙愚曰,只推。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存牌不進,監察茶時之意,敢啓。傳曰,知道。
鄭尙愚啓曰,臣與弘文提學尹行恁,偕往泮宮,柑製儒生試取,則收券二百十五張矣,捧入之意,敢啓。傳曰,科次入侍。
大王大妃殿,傳于金近淳曰,李書九事,思之,其上疏措語,極其閃忽罔測,予之處分,豈曰過當,而此時豈無闊狹?遠竄罪人李書九罪名分揀,戶曹判書趙鎭寬許遞,其代更爲除授。
傳于申獻朝曰,當該司謁,令攸司科治。
都政。吏批,判書徐邁修進,參判曺允大進,參議沈象奎進,行都承旨南公轍進。啓曰,玉堂闕員,今當差出,而擬望之人乏少,外任竝擬,何如?傳曰,允。
南公轍,以吏批言啓曰,水原府判官,今當差出,而本府以營下劇邑,不可不擇差。他道有聲績已準限未準朔守令,竝擬,何如?傳曰,允。
南公轍,以吏批言啓曰,大丘府判官,今當差出,而本府以營下劇邑,物衆地大,素稱難治,不可不擇差。他道有聲績已準限未準朔守令,竝擬,何如?傳曰,允。
南公轍,以吏批言啓曰,平壤府庶尹,今當差出,而本府以營下劇邑,物衆地大,素稱難治,不可不擇差。他道有聲績已準限未準朔守令,竝擬,何如?傳曰,允。
南公轍,以吏批言啓曰,淸州牧使及星州牧使,今當差出,而淸州則以營下劇邑,星州則以嶺南雄邑,物衆地大,素稱難治,不可不擇差。他道有聲績已準限未準朔守令,竝擬,何如?傳曰,允。
南公轍,以吏批言啓曰,每冬大政,如有應製除職承傳之未及收用者,一人必爲調用,然後始擬餘人,如無調用之人,銓曹具由草記,然後始出初仕之望事,定式施行事,曾有先朝受敎矣。今無應製捧承傳之人,故不得擧行之意,敢啓。傳曰,知道。
南公轍,以吏曹言啓曰,卽伏見平安監司李泰永今秋冬等褒貶啓本,則肅川府使任長源,置諸下考矣,該倅係是外補,則循例貶下,事甚未安。該道臣李泰永,推考警責,該府使任長源下考,所當勿施,觀於貶辭,其不治可知,終難仍置,而旣是譴補,則臣曹不敢擅便,何以爲之?敢稟。傳曰,下考施行。
南公轍,以吏批言啓曰,莊陵令李元培除拜後過限未肅拜,依例改差,何如?傳曰,允。
嚴耆,以兵批言啓曰,陞資拜營將者,準瓜前,以不職遞罷,則勿計朔數多少,還收資級,載在法典,而前慶州營將白海鎭今秋冬等褒貶,自臣曹降置中考,前大興中軍李敏植居中。竝依法典,所授加資還收之意,敢啓。傳曰,知道。
嚴耆,以兵批言啓曰,慶熙宮衛將朴大遠,病在鄕廬,上來供職無期,輪直之任,不可久曠,改差,何如?傳曰,允。
嚴耆,以兵批言啓曰,新除授撫夷萬戶李得文,老母今年七十八歲,法不當赴任,五衛將李昌會·金載仁,慶熙宮衛將李元膺,病難供職,俱爲呈狀乞遞,竝改差,何如?傳曰,允。
嚴耆,以壯勇營言啓曰,外營部將金煐,移拜從浦萬戶矣,本職除拜,未滿一朔,入防在近,有難徑遞。仍任,何如?傳曰,允。
嚴耆,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
以李興運爲造紙別提,李永錫爲工曹正郞,尹慶曾爲濟用判官,韓大裕爲晉州牧使,趙鎭宣爲海州判官,洪景斗爲珍山郡守,趙用鎭爲金川郡守,宋益鼎爲載寧郡守,徐有曾爲信川郡守,李湐爲歙谷縣令,朴弘壽爲禁府都事,權瑞應爲順陵直長,趙厚鎭爲工曹佐郞,金履度爲兵曹參議,尹益烈爲參知,朴肇源爲禁府都事,李晩遠爲吉州牧使,尹孝儉爲茂山府使,李甲會爲富寧府使,南衡重爲長興府使,廣興主簿單李玄始,戶曹判書單李書九除授事承傳,李儒文爲禧陵直長,朴壽亨爲大丘判官,朴尙榮爲平康縣監,尹光時爲永同縣監,丁藎祖爲儀賓都事,金思羲爲平壤庶尹,閔致謙爲義城縣令,柳明觀爲鎭川縣監,孔允東爲丹城縣監,李允膺爲陰城縣監,兪漢敏爲泰陵直長,李漢德爲長興奉事,宋雲載爲掌苑奉事,南惠寬爲結城縣監,李鼎秉爲玄風縣監,朴榮壽爲禁府都事,崔壽亨爲典牲判官,李持淳爲鎭岑縣監,沈來永爲戶曹佐郞,金應一爲楊口縣監,沈鏗爲安州牧使,金珠淵爲肅川府使,元永麟爲豐川府使,趙鎭井爲雲山郡守,康聖翊爲泗川縣監,盧橙爲祥雲察訪,朴廷儉爲景陽察訪,兪孟煥爲禁府都事,鄭珪爲氷庫別提,趙彦哲爲成歡察訪,權國衡爲莊陵令,金鎭白爲尙瑞直長,林秉遠爲水原判官,李夢龍爲校書校理,李羲淵爲鴻山縣監,禁府都事朴榮壽,長興奉事李漢德相換,黃稔爲引儀,尹命烈爲京畿都事,任弘常爲尙瑞副直長,李秀林爲德源府使,閔行源爲明川府使,曺喜有爲瑞山郡守,鄭最成爲遂安郡守,吳鵬南爲文川郡守,沈景文爲肇慶廟令,徐有豐爲司宰僉正,黃載鼎爲繕工副奉事,任希遠爲濬源殿令,金弼龍爲溫陵令,李景德爲草溪郡守,李仁達爲高源郡守,金魯岳爲仁同縣監,趙鎭球爲益山郡守,張趾元爲熊川縣監,李彙梧爲德陵直長,尹衡鎭爲監察,韓性淳爲淑陵奉事,許㬘爲引儀,朴大圭爲刑曹佐郞,李毅采爲禮曹佐郞,李日運爲洪州牧使,典籍單鄭宗顯,四館去官趙文錫爲監察,金基彦爲江西縣令,金相順爲禁府都事,金魯巖爲刑曹正郞,鄭鋐爲造紙別提,李學淵爲典籍,林貞鎭爲引儀,金致龍爲司藝,洪致復爲蔚珍縣令,李英冑爲宗廟令,張錫胤爲修撰,申光軾爲禮曹正郞,李益運爲知敦寧,金文淳爲判義禁,李書九爲禮賓提調,李興運爲漢城主簿,玄在明爲司䆃主簿,金啓濂爲軍資正,李東埴爲奉常正,朴昌擧爲典籍,尹文東爲淸州牧使,李最源爲星州牧使,李存敬爲引儀,崔啓鉉爲典獄主簿,梁喆鎭爲內資主簿,李魯昌爲尙衣別提,朴萬興爲瓦署別提,金弘澤爲造紙別提,洪晩榮爲敦寧主簿,吳在斗爲司饔僉正,李魯在爲茂朱府使,李晩祥爲高陽郡守,洪載淵爲堤川縣監,李永老爲社稷令,李厚植爲贊儀,李承默爲天安郡守,鄭文綏爲掌樂主簿,金健柱爲山淸縣監,金在昌爲開寧縣監,林性運爲尙衣僉正,金麟淳爲顯隆園令,李民植爲漢城判官,兪漢寔爲景慕宮令,李啓遠爲工曹佐郞,辛景烈爲監察,尹象基爲漢城主簿,李集麟爲康陵參奉,沈能簡爲慶基殿參奉,金基敍爲敦寧參奉,金魯忠爲順陵參奉,張翊洙爲淑陵參奉,高景漢爲假引儀,南學訓導單劉弘九,奉常副奉事單李以澹,耆老所守直官單安益謙,順陵參奉金魯忠,童蒙敎官朴光久相換。
兵批,行判書李祖源進,參判金羲淳進,參議未差,參知尹益烈進,同副承旨嚴耆進。以權爲知事,李集斗爲都摠管,朴盈源·金益瑞爲僉知,申爲五衛將,李宗魯爲兼司僕將,金祥鯉·韓星禹爲忠翊將,鄭聖翰·李亨秀爲忠壯將,同知單李元膺,僉知三單尹行頤·李昌會·金載仁,副司果尹行鼎,訓鍊判官安弘燁,主簿任宗道·李基秀·邊在華,以上減下,前營將白海鎭,前中軍李敏植,以上折衝,今降禦侮,金最煥爲三陟營將,盧尙樞爲洪州營將,李海範爲慶州營將,李潤度爲黃海中軍,申純爲慶尙左兵虞候,前府使南宮玾,今加折衝加資事,承傳,訓鍊僉正單朴思弼,白泓鎭爲公州營將,柳光命爲羅將營將,具縉爲大興中軍,李雲祜爲平安中軍,趙應鉉爲咸鏡中軍,大護軍趙鎭寬,副護軍金載翼·趙得永,金昌仁爲加德僉使,陸重秀爲登山僉使,李桂暎爲蒜山僉使,徐仁喆爲牛峴僉使,李元熙爲寧城僉使,金致祥爲彌串僉使,車尙道爲安義僉使,印時彦爲龍媒僉使,李亨元爲兎城僉使,李得文爲撫夷萬戶,金東覽爲五衛將,韓根馨爲訓鍊副正,曺命楫爲全羅兵使,申光輅爲多大僉使,李周鳳爲高嶺僉使,元永冑爲訓鍊正,權玭爲武兼,梁聖希爲會寧浦萬戶,金成大爲幕嶺萬戶,張聖維爲助泥浦萬戶,許磤爲古突山別將,池守彬爲黑山島別將,劉洪疇爲鳥嶺別將,金思欽爲金城別將,金光洙爲文殊別將,孫世隆·許碏爲慶熙將,尹範喆爲黃海兵虞候,李昌潤爲西北僉使,李良國爲九月別將,副護軍李澄萬·閔百履·慶恒運·李基秀爲訓鍊判官,柳厚源·林鳳宇爲主簿,李勉植爲楸坡萬戶,南宮玾爲五衛將,范慶文爲慶熙將,金殷達爲撫夷萬戶,田德顯爲都摠經歷,柳煥寅爲訓鍊僉正,柳相穆爲宣傳官,李思秀爲都摠都事,李時晦爲訓鍊主簿,任聖皐爲從浦萬戶,同知單范慶文,僉知三單李宗魯·申·金東覺,副護軍趙象錫·權逴·白泓鎭·柳光命·南宮玾,洪理燮爲宣傳官,南有寬爲五衛將,朴履煥爲五衛將,同知單金祥鯉,李春英爲訓鍊副正,同知單孫世隆,僉知三單鄭聖翰·李亨秀·許碏,金煐爲從浦萬戶,金鍾翕·宋益訥·朴龍煥·李英穆·李箕豐,趙汝謙爲武兼,僉知三單南宮玾·南有寬·朴履煥,副司果元永象·李喆·桂一恒·許·尹商大·李喜述·朴鐄·柳載南·宋文珏·李鼎植,徐敬輔爲宣傳官,宋文永·金魯觀爲部將,李視遠·吳贊述·金基祚·林鶴權爲守門將,權管秩,以李思彦爲自作權管,以李龍瑞爲嗭洞權管,以康光堯爲乾原權管,以黃來淸爲安原權管,以李遇楷爲於汀灘權管,以李光春爲小吉號里權管,以李達侖爲黃土岐權管,以李熙章爲從浦萬戶。
嚴耆,以備邊司言啓曰,大王大妃殿,以承傳色口傳下敎曰,見吏曹關西繡啓之回啓,守令多請罷拿,纔經支勅,遞易爲難,迎送之弊,亦不可不念。大不法外,姑觀來頭,爲宜,此回啓,傳于大臣,更爲商議,以爲仰對之地事,命下矣,臣等取考關西繡啓之吏曹回啓者,則安州牧使金孝健,募富入鄕,捧納四千金,以充雇馬之虛簿,雲山郡守洪龍健,支勅等物,或使市人貿納,或加斂,或徵錢,當此朝家嚴飭之餘,其所貽弊於民間,俱係不法,依該曹回啓施行。嘉山郡守許㶏,博川郡守崔致侃,雖有犯科貽弊之罪,較彼兩倅,亦有差等,姑先從重推考。義州府尹金箕象,咸從府使李顯道,永柔縣令尹心約,祥原前郡守沈擇之,其所犯科,各有輕重之可論,而關西諸邑,纔經兩度勅行,旋被該府之拿問,則迎送往來之際,貽弊民邑,亦不少矣,竝從輕勘,亦施推考之典,仍令道臣嚴加糾正,俾有來頭實效。定州牧使李溏,龍川府使李邦運,鐵山府使許溟,殷山縣監李永翼,亦依該曹回啓,推考施行,何如?傳曰,允。
嚴耆,以備邊司言啓曰,平安道暗行御史吳翰源書啓別單,有草記回啓之命矣。取見其別單,則其一,各邑出站之里,自前洞戶徭役,永爲頉給,而官屬支供,使之辦當,故罕有勅行,則於民爲便,使价連絡,則不無爲害,或有官屬之別般作挐貽弊村間事也。民役之劇歇,專由使客之疎數,雖是事勢之所不免,而至於官屬之作挐貽弊者,道臣·邑倅,苟能惕念警飭,常加操束,則豈有是也?見今兩西,使星旁午,民邑受弊,尤宜軫念,分付道臣,如是申飭之後,若有貽弊民間之患,則上自道臣,難免其責,更加嚴飭。其一,各邑定例中,秀魚之大者,價爲一兩,中小則爲八錢·六錢,以其本價,較其時價,不啻倍蓰,此後支勅時,若値夏節而腐傷過多。且有宴享而物種稀貴,則各邑茶啖飯捧,皆以鹽秀魚代用,而自廟堂預爲關飭事也。支勅各種之臨急踴貴,卽是三道通患,而不獨秀魚一種之爲然,故已於乙卯年間,自廟堂,就流來定例,凡於飯供之需,鋪陳之具,除非時産土種者,竝許從便代用之意,有所行會。昨年今春兩勅行時,亦皆遵用,則今此繡啓所論,未知其委折,更加申飭于三道道臣,無徒膠守謬例,一遵新頒定式,俾除列邑難貿之弊。其一,魚果淸蜜等屬,或有市民中差出監官名色者,或有各廛之輪回貿納者,自是流來謬例,而本價每患不足,官隷點退誅求,至有逃避渙散之境。八月飭敎之後,因循襲謬之數邑,已有論列於原啓中,而至於回勅時,則皆使勅庫監色貿用,而此後難保其必無,別爲關飭,一切禁斷事也。魚果淸蜜之或令市民監官貿納者,雖無勒買之跡,而無異勒買,雖無富監之名,而便是富監,前後朝飭之下,尙今襲謬者,揆以紀綱,誠極駭然。犯科守令,繡啓旣有論列,雖不更爲請勘,而後若以此等弊習,更有及聞於朝家,則不飭之道臣,焉逭重勘?先以此意嚴飭。其一,各邑漏戶太多,而淸北爲甚,一一摘發,從實添籍,而更或如前,則道臣·守令,從重論勘事也。漏戶之律,法典所載,本自至嚴,及當式年,京兆事目,尤爲申明,則今此漏戶太多之說,誠極駭然。見今修籍,適在明年,若有一戶一口冒錄漏落之弊,則依法從事,斷不饒貸事,添入事目,知委諸道之意,分付京兆。其一,平壤府所在華城鄕軍接濟米二千五百石,已自庚戌,因備局啓下關文,以營門別餉庫錢三萬兩,散給各邑,以每石三兩價,貿米一萬石,而平壤所劃錢,則爲七千五百兩,分給城內民戶,以爲待秋作米之地矣。所受民戶,分訴營邑,許以錢納,而耗條則捧米作錢上納,已爲十年之久,京師則旣無所益,鄕民則潛受其弊,其前後故犯之道臣·守令,不可無警責之事也。錢還之禁,法意何如,則因循襲謬,至於十年之久者,事體所在,萬不成說。旣已登聞之後,前後道臣,所當請勘,而到今不必追究,時道臣,姑先從重推考,當該守令,捧現告,令該府拿處。其一,兵營各庫還上,當其捧糴之時,監色輩色落濫捧,罔有紀極。遠面還民輸納之際,勞費甚多,一石米例捧一兩情錢,仍爲反作,明秋又爲捧錢仍反,五年·十年,永爲虛留,名曰還穀,如此不法之事,不可仍置,令廟堂嚴飭道·帥臣,從今以往,別加禁斷,更或犯科,該帥臣狀聞重勘事也。反作·虛留,俱係不法之大者,而況一石臥還,例捧一兩之說,尤極驚駭。旣以現發之後,不可以事屬旣往,置而不論,前後犯科之帥臣,固當重勘,而爲念營邑之有弊,道臣旣從輕勘,則帥臣亦宜用此例,前後帥臣,竝姑先從重推考。其一,灣府之支勅使行等節,三江把守與各站使役,皆以軍兵擧行,而自去年冬,創設補軍庫,稱以防役雇價,每名六斗米,春秋分捧作錢,雇立閑丁元額軍摠,永不應役,旣失檢束之方,又無節制之法,富民則或以爲便,貧民則擧皆不願,且納米則監色作奸濫捧,前頭爲弊,必至難言,不如革新仍舊事也。罷身役而徵米雇丁,本非經法,而況節制之疎虞,斗斛之濫觴,乃是必至之勢,富民則稱便,貧民則不願,可知其多少弊端,更令道臣詳探便否,論理狀聞後稟處。其一,淸川江水道,近多潰決,安州等諸邑沿江田土,陳廢者多,一未蒙頉,雖或有泥生還起,皆歸吏槖,白徵之弊,愈往愈甚,農民莫保,令道臣査出頉給,而頉給之際,中間奸弄,亦爲嚴飭事也。此邊浦落,彼邊泥生,卽是理勢之所必然,而今乃浦落則未嘗許頉,泥生則徒歸吏槖者,揆以法意,萬萬駭然。嚴飭道臣,一一査正,俾民無白徵之冤,吏無售奸之弊。其一,平壤外城井田基址,宛然可覩,而近來守令之察飭不嚴,村民之愚頑滋甚,四標半入耕墾,不飭之守令,法當論勘事也。井田區洫犯耕者,以堤堰冒耕律論,昭載法典,而今因奸民之冒耕,致使幾千年先聖遺跡,將至湮廢,事之可駭,孰甚於此?爲先嚴飭道臣,所犯奸民,一一摘發,依法勘處後,犯耕井田,一依四標,明定其境界,增修其溝洫,前後不飭之守令,亦爲捧現告拿處後,若有如前冒犯之弊,則當該守令,施以加倍之律事,申明分付,何如?傳曰,允。
嚴耆,以御營廳言啓曰,本廳哨官洪愼五,身病甚重,勢難察任,改差,何如?傳曰,允。
行護軍尹行恁疏曰,伏以,節屆立春,靑陽逼除,仰惟聖慕,與時彌新。新年紀元,卽我殿下光御之初載也,踐先王之位,而綏先王之祿,其在於是,昭繼志述事之功,而副遺大投艱之托,其在於是,章大義而杜奸萌,親賢士而堲讒說,矯時正俗,陶鎔萬彙,丕闡昔日之末命,庸新一世之耳目,其在於是。臣於向日講筵,因九經文義,有所敷陳,蓋亦此意也,卽者柑製有命,召牌儼臨,當此勅勵群工奔走率職之時,臣雖病淹床玆,有難觸犯風寒,揆以義分,何敢言私引疾,不思所以承膺之圖哉?第惟難平者世路也,不齊者物情也,虛壁之弓影,易眩,平地之風色,多變,浮言敗事,懷璧爲罪,則如臣孤根弱蔕,冒據文苑之席,考閱多士之券,不待彈雀,將成市虎,勢其使然,亮非怪事。藉令登公選明,足以平物情,其奈架空鑿冥於此世路,何?昔韓愈應擧,陸贄主試,而尙有遺珠之歎,人至今惜之。況臣早占科第,且蔑藻識,凡場屋文字,便若相忘,有時入眼,無異乎瞽者之丹靑,則顧何以簡拔人才,仰裨一初之新化乎?以私而感冒難强,以公而僨誤必至,左揣右量,蠢動無階,忙具短章,敢干崇聽,言非飾讓,懇由披瀝。伏乞聖明,亟遞臣弘文提學之任,仍治臣瀆擾嚴廬之罪,以昭法紀,以安賤分焉。臣無任云云。答曰,省疏具悉。試士有命,卿其勿辭膺命。
庚申十二月二十二日午時,上御熙政堂。大王大妃殿垂簾,吏·兵房承旨與吏·兵判入侍時,行都承旨南公轍,同副承旨嚴耆,假注書金,記注官金景煥,記事官洪奭周,吏曹判書徐邁修,行兵曹判書李祖源以次進伏訖。上命吏·兵判進前,祖源曰,今日都政,本曹堂上當爲備員,而參議金載翼有拘忌,參知趙得永方在呈告中,勢難參政。令政院稟旨變通,仍令該曹,今日政差出,待下批牌招,同參政事,何如?上曰,依爲之。祖源曰,各道營將·中軍·虞候,今當差出,而擬望之人乏少,已準朔守令及未準朔虞候,竝擬,何如?上曰,依爲之。祖源曰,每都政新資五窠中二窠,例以時任守令·虞候差出,而今番則守令中準朔之人乏少,以京職準履歷者,依例通融備擬,何如?上曰,依爲之。祖源曰,參下官仕日不足,未滿十日之人,曾多啓稟出六之規矣,武兼宋文珏,仕日不足,爲六日,似當依他例陞六,故敢此仰達矣。上曰,依爲之。祖源曰,前府使南宮玾,有陞敍之命,而玾曾經三品,已爲資窮,堂下陞敍一款,今無可施之道,何以爲之乎?上曰,加資,可也。竝出擧條大王大妃殿下諺敎,耆讀奏,仍翻謄而讀奏曰,守令·察訪·邊將及初仕,各別擇差事,分付兩銓。又下諺敎,耆讀奏,仍翻謄而讀奏曰,淸白吏子孫及戊申軍功人,西北·松都人收用事,令兩銓知悉。又下諺敎,耆讀奏,仍翻謄而讀奏曰,出六已過屢年,尙未經外任,漢城判官金在昌,今日政守令調用。大王大妃殿敎曰,國事專在於得人,一心向國,用力於王事之人,另加擇用,凡厥有位,盡心竭力,一國同心同力,然後國事可爲,須以公心擇人爲政也。邁修曰,日前亦已奉承慈敎,敢不仰體,而臣素乏鑑識,猶恐擧擬之不能允當矣。邁修曰,今都目大政,各岐仕滿應遷者相避及未準朔監察·禁府都事,戶曹·刑曹·工曹·漢城府郞官·平市署官員·五部令,各司久任時推人員,竝擬,何如?上曰,依爲之。邁修曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?上曰,依爲之。邁修曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。邁修曰,晉州牧使及海州牧判官,今當差出,而兩州俱以營下劇邑,物衆地大,素稱難治,不可不擇差。他道有聲績已準限未準朔守令,竝擬,何如?上曰,依爲之。邁修曰,日前因廟堂知委,受由上京守令,自臣曹催促下送,而淸州牧使尹守翼,身病沈重,時月之內,萬無還任之勢云,該邑之許久曠務,極爲可悶。罷黜,何如?上曰,依爲之。竝出擧條命吏·兵判先退,承史以次退出。
庚申十二月二十二日申時,上御誠正閣。科次入侍時,行左承旨鄭尙愚,假注書金,記注官金景煥,記事官洪奭周,奎章閣提學李晩秀,弘文提學尹行恁,對讀官檢校直閣金近淳,副校理李基憲,副修撰李東冕以次進伏訖。晩秀曰,雪後日氣稍寒,聖體,若何?上曰,一樣矣。晩秀曰,大王大妃殿氣候,若何?上曰,一樣矣。晩秀曰,王大妃殿氣候,若何?上曰,一樣矣。晩秀曰,惠慶宮氣候,若何?上曰,一樣矣。晩秀曰,嘉順宮氣候,若何?上曰,一樣矣。上曰,其題,何如?行恁曰,初元御題,甚爲宏遠博大矣,齋儒以爲,慈殿諺敎頒下後,尙无自首·自明者,義理未及闡明之前,不可冒赴場屋,多不入場,入場儒生,殆折半出去,臣等雖多端曉諭,終不入場,故限內收券,只二百十五張之小,而御題則多士莫不欽誦矣。考券方始,上曰,盡考編次後,入稟,可也。仍入就小次,晩秀等考券訖,請挾侍入稟,上還御。行恁曰,題則好矣,而無合作,只擢置四張,當取幾人乎?敎曰,從好爲之,書等,可也。行恁曰,魁券則當加批點。仍讀奏第一券,書等三下一,其下三券,以次書等,上取魁券親坼封,第二以下,命承旨坼封,尙愚讀奏諸券封內,命書傳敎曰,柑製居首三下一幼學洪遇燮,直赴殿試,之次三下二生員趙鎭翼,直赴會試,次上幼學尹錫永,進士徐淇修,竝給一分。又命書傳敎曰,入格儒生,明日待令。尙愚曰,庠製限內設行事,曾有飭敎,而〈西〉學敎授中,有在外者,限內將不得設行云矣。命退,諸臣以次退出。
上在昌德宮。停常參·經筵。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存呈辭,監察茶時之意,敢啓。傳曰,知道。
嚴耆啓曰,宣傳官來言,內吹軍案,修正次請出矣,敢啓。傳曰,知道。
傳于嚴耆〈曰〉,閫帥·守令·邊將留待。
傳于南公轍曰,吏·兵房承旨與閫帥·守令·邊將,入侍。
鄭尙愚啓曰,今十一日輪對官戶曹正郞徐有膺,司圃署別提鄭信民,二十一日輪對官都摠府經歷柳聖台,典設司別提尹德晦,刑曹正郞朴彝源,濟用監奉事趙國仁來待矣。傳曰,入侍。
傳于鄭尙愚曰,入格儒生入侍。
南公轍,以吏曹言啓曰,今此宗廟·永寧殿春享大祭大祝中,時無職名人員,令該曹口傳付軍職,何如?傳曰,允。
嚴耆,以壯勇營言啓曰,本營今庚申夏秋冬等及來辛酉春等試射時將官·將校·軍兵等各技優等人,別單書入之意,敢啓。傳曰,知道。
鄭尙愚,以成均館行大司成意啓曰,臣以陞補試取,方在泮宮矣,諸生不入朝食堂,仍有捲堂之擧,故招致諸生,問其捲堂之由,則諸生等書進所懷,以爲,伏以臣等,俱以無似,猥厠賢關,久沐先朝樂育之化,粗講平日義理之本,卽伏見慈聖殿下傳敎下者,辭旨懇惻,義理嚴正,臣等雙擎奉讀,不覺涕淚交逬。嗚呼,我大行大王義理之分,明如日月,秉執之堅,確如山嶽,至精·至微之際,錙銖不差,莫重莫嚴之間,尺度自在,可以建天地不悖,俟百世不惑,至於五月三十日筵敎而至矣盡矣。噫,彼凶徒逆黨,粵自某年,干犯大義,撑腸拄腹,都是翻覆之計,舞奸弄邪,全肆誑惑之術,矯誣聖德,歸諸不敢之地,訾毁聖躬,至及不忍提之境,以迄于今,而窩窟不破,根柢尙在,邪說悖論,螮蝀於太陽,凶肚逆腸,背馳於淸議。乃於筵敎之下,不惟不革舊染,乃反專事狡黠,構捏句語,漫漶本旨,以爲春秋之戰,本無義理,戚里之爭,不係淸議,究厥心腸,如見肺肝。噫,國家何負於渠輩,而譸張之說,愈往愈甚,聖德何孤於渠輩,而誣衊之語,彌出彌奇?誣衊之不暇,而至誣於筵敎,此蓋渠輩干犯之罪,終不免淸議之所斥,則急於自脫,而有此訾誣之擧,不自知其得罪義理而自陷大戮,噫嘻痛矣。古人有言曰,見無禮於君者,誅之如鷹鸇之逐鳥雀,見其無禮,尙且逐之之不容已也。況此誣衊之罔極,而其將拱手坐視,不思所以究覈,則是豈臣分之所安,而先王培養之澤,果安在哉?且伏念五月筵敎中有曰,一種淸議,尙有不泯者存,溯厥淸議之本,則卽故宰臣金龜柱壬辰一疏,是已。蓋其抗章陳辭,討獍心於蔘劑之不精,誅梟腸於松茶之不請,而以至奠安國本,磐泰宗社,則其直言正論,忠貞大節,不啻一柱支厦隻手擎天,而可以永有辭於後世者也。惟我先大王,以至正至明之德,洞察所執之本意,至有淸議不泯之敎,大聖人含弘之德,卽此筵敎,煥乎其褒奬之盛意也。嗚呼,古司諫臣朴致隆,幼學臣韓鍮等,竝蒙贈褒之典,榮及泉壤,有補世道,此莫非天地之德河海之恩,所以褒忠奬節,矜式四方,而今於義理之根本,未蒙兩臣之恩榮,此臣等所以敷陳請褒於今日,以光先朝之筵敎,而將使千古有志之士,欽頌聖德,扶植義理者也。臣等旣伏見五月筵敎,又伏見日前慈敎,剖析幾微之旨,昭布於字句之間,至誠惻怛之義,流動於辭氣之表,使之革面改心,咸與維新,自首·自明,偕底大道,而惟彼頑慝之類,自甘於不忠,無意於遷善者,今幾月矣,今幾日矣。夫如是而朝著之上,無一言對揚,無一辭究竟,殿下之股肱耳目,若此而猶可以爲國乎?搢紳旣如是含默,章甫又從以澆漓,紀綱之解弛,莫此爲甚,世道之淪沒,無復餘地,言念及此,寧不寒心?臣等罄竭愚悃,將欲陳疏呼籲也。柑製之命,特下此際,臣等豈敢不仰承恩頒,恭赴聖命,而區區之見,惟以窩窟未破,則聖誣未辨,聖誣未辨,則義理未伸,義理未伸則又無入場之路,旣無入場之路,則夫何敢以此情踪,晏然爲入堂之計哉云云。臣以聖廟捲堂,事體極爲未安之意,縷縷開諭,多般勸入,諸生等終不回聽,何以爲之?敢啓。傳曰,朝廷在焉,何至捲堂?卽爲勸入。
鄭尙愚,以成均館行大司成意啓曰,臣伏奉本館草記批旨,招致諸生,傳宣聖旨,更爲勸入,則諸生等以爲,臣等之捲堂,一伸分義,而聖敎至此,謹當還入云,故仍設食堂之意,敢啓。傳曰,知道。
申獻朝,以義禁府言啓曰,安州前牧使金孝建,雲山前郡守洪龍健等,令該府拿問勘罪事,傳旨啓下矣,金孝建·洪龍健,俱在任所云,依例發遣府書吏,竝拿來,何如?傳曰,允。
昌城尉黃仁點疏曰,伏以臣,見差於太廟春享大祭初獻官預差,而臣之素患貞疾,近添毒感,疼痛滋甚,手脚不仁,誓戒在於今夜,萬無擔曳運動之望,迫隘罔措,莫知攸爲,玆敢疾聲呼籲於嚴廬之下。伏乞亟命攸司劃卽變通,千萬幸甚。仍伏念臣,不但目下症形,有難自力,從前躝跚,不得行步之狀,卽通朝之所共知,自在先朝,屢蒙體諒之恩者,七年于玆矣。預差雖與實差有異,亦爲陞實之備,則莫重享事,每以癃廢不堪之人,苟然充數,輒致瀆撓,在臣私分,惶悶欲死。更伏乞聖慈,天地父母,俯加矜諒,特命銓曹,更勿塡差,以重祀典,以安賤分,不勝大願。臣無任云云。答曰,省疏具悉卿懇。疏辭,許令該曹付標。
庚申十二月二十三日午時,上御熙政堂。大王大妃殿垂簾,吏·兵房承旨與閫帥·守令·邊將·輪臺官·入格儒生入侍時,行都承旨南公轍,行左承旨鄭尙愚,同副承旨嚴耆,假注書金,記注官承膺祚,記事官洪奭周,全羅兵使曺命楫,安州牧使沈鏗,洪州牧使李日運,遂安郡守鄭最成,雲山郡守趙鎭井,瑞山郡守曺喜有,文川郡守吳鵬南,結城縣監南惠寬,玄風縣監李鼎秉,吉州牧使李晩遠,肅川府使金珠淵,茂山府使尹孝儉,豐川府使元永麟,仁同縣監金魯岳,明川府使閔行源,德源府使李秀林,長興府使南衡重,載寧郡守宋益鼎,草溪郡守李景德,高原郡守李仁達,義城縣令閔致謙,蔚珍縣令洪致復,江西縣令金基彦,泗川縣監康聖翊,平康縣監朴尙榮,鴻山縣監李羲淵,永同縣監尹光時,堤川縣監洪載淵,山淸縣監金健柱,開寧縣監金在昌,丹城縣監孔允東,楊口縣監金應一,鎭岑縣監李持淳,陰城縣監李允膺,熊川縣監張趾元,戶曹正郞徐有膺,司圃別提鄭信民,都摠經歷柳聖台,典設別提尹德晦,刑曹正郞朴彝源,濟用奉事趙國仁以次進伏訖。上命閫帥·守令進前,以次奏職姓名而退出,上敎耆曰,軍士房承旨出楹外,邊將五人式次次進立階下,問其職姓名後,出送,可也。公轍曰,雲山郡守趙鎭井,陰城縣監李允膺,奏對之際,做錯非細,推考,何如?上曰,依爲之。出擧條守令進奏訖,命輪對官以次進前奏職姓名·職掌·遺在·所懷訖,退出,耆曰,司圃別提鄭信民,奏對多有做錯,不可無警,推考,何如?上曰,依爲之。出擧條大王大妃殿敎曰,有下敎事,先出去之守令,竝令留待。賤臣承命出傳,上命入格儒生進前,幼學洪遇燮,生員趙鎭翼,幼學尹錫永,進士徐淇修以次進前。遇燮奏職姓名,上曰,爾之近族立朝者有誰?遇燮曰,典籍洪儀泳,卽臣之六寸大父也。鎭翼以下,次第進前,奏職姓名而退出。上命華城留守入侍,出榻敎賤臣承命出傳,與華城留守李晩秀偕入進伏,上命晩秀進前,敎曰,何日下去?晩秀曰,今日當下去矣。上曰,今日當不開講,須卽下去也。晩秀曰,正朝餕餘,臣當陪進上京,而初一日褒貶封啓相値,餕餘則令大祝陪進乎?上曰,依此爲之。仍命先退出,上曰,出去之守令,皆已待令乎?公轍曰,待令者十八人,其餘出去者,方令催促,次次待令矣。大王大妃殿敎曰,守令下直時,齊會未易,今日旣齊會矣,當下諺敎,承宣筵退後,咸聚守令於政院,讀此傳敎而洞諭,各別惕念奉行之意,更加詳諭,可也。公轍曰,傳諭後,自外退送乎?上曰,依此爲之。大王大妃殿下諺敎,耆讀奏曰,民生苦樂,係於守令,而不務保民·恤民,如欲潤屋肥己,浚民膏血,以求有餘,是豈朝家差送守令之意哉?況此時主上沖年,女君深居,爲國之心,愛民·恤民之意,雖有仰覩我英廟朝曁先王朝者多矣。旣無識見,當此罔極之時,所專恃者,惟監司與守令而已,鞏固國家,以致太平磐石之安,深有望焉。此意其勿有違。上命退,承史以次退出。
上在昌德宮。停常參·經筵。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存呈辭,監察茶時之意,敢啓。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,判義禁金文淳,知敦寧李益運,除拜後過三日不爲出肅,依定式竝推考警責,仍卽牌招察任,何如?傳曰,允。
傳于金近淳曰,右副承旨入侍。
南公轍啓曰,假注書呂東植,身病猝重,勢難察任,今姑改差,何如?傳曰,允。
呂東植改差,代以申緯爲假注書。
大王大妃殿,傳于南公轍曰,中批果非美事,有不得不爲之之時,何必膠守,不思所以通變之道乎?雖知近日朝廷之不好予中批,然當世道人心如此之時,豈可不以先王平日之所倚仗,托以心膂之臣擢用乎?吏曹判書徐邁修許遞,前參判尹行恁除授。
吏曹,吏曹判書單,尹行恁除授事,承傳。
嚴耆,以備邊司·左議政意啓曰,宗廟來辛酉年攝行春享大祭受誓戒,昨日三更四點,行于議政府,而初獻官預差鶴林君,謂有身病,不爲來參,係是崇品宗臣,不得請勘,不飭之該曹堂上,推考,何如?傳曰,允。
嚴耆,以壯勇營言啓曰,箭串牧場所放本營雌馬,以三雌一息,今庚申息雄馬十匹,雌馬三匹,合十三匹,自司僕寺,依定式歲末報來矣。添錄於元數,以爲憑考之意,敢啓。傳曰,知道。
豐寧君趙觀鎭疏曰,伏以,世室誕定,徽典載擧,聖孝冞光,群情少伸,臣得見前參判徐瀅修疏本,則語及臣先故者,至爲憯毒,極其危怖,臣看未半,而毛骨先竦,心肝欲裂,若其他聲氣之凌厲,指意之閃倏,有不暇言。嗚呼,臣以禍家餘喘,特荷英廟朝曁先大王,憫先臣之幽冤,軫先臣之危忠,乃於不肖如臣,曲加庇燾於覆巢之餘,俾得趨走於戚畹之末,所被恩造,與天無極。自臣家禍故以來,至今幾年,朝著章奏之間,無一語及臣先故者,不惟先臣心事,已昭晰於一世也,誠以所罹之禍,値國家至不幸之會,有所不忍言不敢提者故耳。臣身之至今生世,已極冥頑,而以臣草草疏語,彼所構誣先臣者,乃至於此,臣欲卽地溘然滅死而不可得也。彼家於臣家諸人,或周旋於堂郞,或擧擬於政注,至于近年,未嘗明以爲嫌,及夫瀅修前疏出,而隱頭藏尾,忽地拖引者,此何故也?抑其爲嫌,不宜引於前而始可引於今耶?是未可知也。拔望事,彼旣以大臣之分付銓曹,歸之屋下空言,可付一哂,而至於心絶一款,看得拶逼,遂移怒鋒,公肆誣辱,噫嘻痛矣。惟我先大王出天聖孝,貫徹神明,凡於事關某年者,竝以不忍言不敢提,爲敎,昭如日星,故凡我在廷之臣,毋敢語及此等事者,二十五年如一日矣。今我殿下,憧憧一念,惟在繼述,政令事爲之間,莫不以先大王之心,爲心,彼瀅修,雖急於構陷臣家,何敢以伊時事,毋難登諸章奏,略無忌器之嫌乎?況又數十年來,直斥瀅修家事者,非止一二,而曾不鳴辯,今始闖發,肆然敢售於聖上一初之廷,若謂事往時移,劫灰已冷,一世之公議不足畏忌者然,吁可怕矣,噫亦痛矣。臣之情私,雖極崩冤,何敢以不敢於先朝者,覶縷於嚴廬煢疚之中哉?此臣所以尤爲公私之隱通者也。且彼自引其嫌之不足,攙及不知名氏之數三世家者,抑又何也?臣之厠跡朝行,亦多年所,以禍釁之餘,臣所避嫌,固或有之,而未見世家之向臣稱嫌者,世安有素無形迹之可言而强以爲嫌者哉?亦可見其辭之到底詖遁,隨處破綻也。緣臣之不孝無狀,不能闡明志事之萬一,而反爲貽累罔測之歸,臣罪至此,萬死難贖,臣更以何顔,徊徨朝班,出入禁掖,粗伸區區之葵忱哉?伏乞聖慈,俯加矜諒,特許鐫褫臣爵秩,俾得退守先壟,跧伏窮山,頌祝先朝之遺渥,涵泳聖世之洪造,以畢餘生,不勝大願。臣無任云云。答曰,省疏具悉。卿其勿辭行公。
庚申十二月二十四日午時,上御熙政堂。右副承旨與勸講閣臣入侍時,右副承旨金近淳,假注書金,記注官承膺祚,記事官洪奭周,二直提學南公轍,以次進伏訖。上讀前受音一遍,仍讀新受音,自子曰愚而好自用,止吾從周,竝讀章句一遍。公轍解釋文義以奏,上讀十五遍訖。公轍曰,反古者,行古之謂也,行古之道,非不好矣,而此但指自用·自專者而言也。命退,諸臣以次退出。
上在昌德宮。停常參·經筵。
藥房都提調李秉模,副提調南公轍啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候,爲宜。大王大妃殿氣候,何如,王大妃殿氣候,何如,惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
嚴耆,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存呈辭,監察茶時之意,敢啓。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,行左承旨鄭尙愚,今日不爲仕進,卽爲牌招,何如?傳曰,允。
申獻朝啓曰,監察十三員內李燨·尹衡鎭·趙文錫·辛景愈未署經,今此正朝祭享,無以分排,在前如此之時,有未署經監察行公之例矣。今亦依此例,署前行公之意,分付,何如?傳曰,允。
備忘記,撫夷萬戶金殷達下直,長弓一張·長箭一部·片箭一部·筒兒一箇賜給。
傳于嚴耆曰,大臣·備局堂上引見。
大王大妃殿,以承傳色口傳下敎曰,今日入侍筵說,頒布朝紙。
嚴耆啓曰,卽者中樞府錄事來言,領府事李秉模以爲,名忝大臣,義無異同,惶懍震越,靡所容措,走伏金吾門外,恭俟處分云矣,敢啓。傳曰,勿待命事,遣史官傳諭。
嚴耆啓曰,卽者議政府錄事來言,領議政沈煥之,左議政李時秀,右議政徐龍輔以爲,罪在罔赦,震懍靡措,走伏金吾,恭俟嚴誅云,仍納命召,何以爲之?敢稟。傳曰,勿待命事,遣史官傳諭,仍傳命召。
申獻朝啓曰,卽者義禁府都事來言,領府事李秉模,領議政沈煥之,左議政李時秀,右議政徐龍輔,今方待命於金吾門外云,係是大臣去就,敢啓。傳曰,知道。
大王大妃殿,以承傳色口傳下敎曰,俄者下敎,不過警飭之言,豈至於待命?此時非如是之時,勿待命卽爲還第事,遣史官傳諭。
嚴耆啓曰,領府事李秉模,又使錄事來言,雖伏奉勿待命之敎,衷情轉益惶蹙,惟願威罰之遄加云矣,敢啓。傳曰,旣有慈敎,卽爲還第事,遣史官傳諭。
南公轍啓曰,領議政沈煥之,左議政李時秀,右議政徐龍輔,又使錄事來言,雖伏承勿待命之敎,衷情轉益惶蹙,惟願威罰之遄加云,仍納命召,何以爲之?敢稟。傳曰,旣有慈敎,卽爲還第事,遣史官傳諭,仍傳命召。
申獻朝啓曰,卽者義禁府都事來言,平安道暗行御史書啓中,令攸司稟處守令等拿來區別草記及咸鏡道放未放,當爲稟處,而判義禁金文淳未肅拜,次堂例不得擧行云,判義禁卽爲牌招,以爲擧行之地,何如?傳曰,允。
申獻朝啓曰,判義禁金文淳牌不進推考傳旨,今方捧入,而平安道暗行御史書啓中,令攸司稟處守令等拿來區別草記及咸鏡道放未放,當爲稟處,而如是違牌,不卽承膺,事甚未安。判義禁金文淳,更卽牌招,何如?傳曰,允。
申獻朝啓曰,判義禁金文淳再牌不進推考傳旨,今方捧入,而平安道暗行御史書啓中,令攸司稟處守令等拿來區別草記及咸鏡道放未放,當爲稟處,而連事違召,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
鄭尙愚啓曰,卽者校理李重蓮,副修撰任厚常,謂有情勢,陳疏徑出,原疏纔已退却矣。所當直捧禁推傳旨,而此與無端徑出,有異,推考警責,仍卽牌招入直,何如?傳曰,允。
鄭尙愚啓曰,校理李重蓮,副修撰任厚常牌不進罷職傳旨,今方捧入,而玉堂上下番俱空,事甚未安。應敎金銑,副應敎閔命爀,校理韓興裕,副校理洪受浩·李基憲,修撰李敬參·張錫胤,副修撰李東冕,竝卽牌招,以爲推移入直之地,何如?傳曰,允。
以校理李重蓮,副修撰任厚常牌不進罷職傳旨,傳于鄭尙愚曰,只推,更爲牌招。
以應敎金銑,副應敎閔命爀,校理韓興裕,副校理洪受浩牌不進罷職傳旨,傳于鄭尙愚曰,只推。
以全羅監司金達淳狀啓,魂殿山陵薦新橘柑,不爲封進,濟州牧使鄭觀輝,爲先罷黜,其罪狀,令攸司稟處事,傳于鄭尙愚曰,限六年蘇弊前,雖筵臣,無得請遞,先朝受敎截嚴,至今書付官案,則道臣豈可循例請罷乎?道臣越俸一等,該牧使勿罷,越俸三等。
以黃海監司鄭日煥狀啓,金川郡民家失火事,傳于金近淳曰,當寒失所可矜,別加顧恤之方,廟堂參酌分付。
鄭尙愚,以弘文館言啓曰,應敎金銑,副應敎閔命爀,校理韓興裕,副校理洪受浩,旣有只推之命,與新除授修撰張錫胤,一體牌招察任,何如?傳曰,允。
嚴耆,以都摠府言啓曰,副摠管兪漢謨,以同知義禁府事,本府坐起,晝仕出去之意,敢啓。傳曰,知道。
嚴耆,以訓鍊都監言啓曰,本局把摠洪百游,身病甚重,勢難察任,改差,何如?傳曰,允。
金近淳,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今年春等未婚男女書啓後,過婚形止,各部修成冊報來,故別單書入之意,敢啓。傳曰,知道。
申獻朝,以義禁府言啓曰,前留守徐有隣極邊遠竄事,承傳啓下矣。徐有隣咸鏡道慶興府極邊遠竄,而下去京畿抱川地云,以承傳內辭意,具罪目,依例發遣府都事,自抱川地執捉,仍令押送配所,何如?傳曰,允。
申獻朝,以義禁府言啓曰,禮曹參判金履翼絶島安置事,承傳啓下矣。金履翼全羅道珍島郡金甲島絶島安置,而以承傳內辭意,具罪目,依例發遣府書吏,押送配所,何如?傳曰,允。
禁府啓目,金川郡守李良會原情云云。傳旨內辭緣,泛稱遲晩,刑推得情,何如?判付啓除刑推議處爲良如敎。
判義禁金文淳疏曰,伏以,日前伏奉除旨,以臣爲判義禁府事者,臣固當聞命趨承之不暇,而臣於是職,竊有私義之不忍冒當者,從前叨濫,非止一再,而輒蒙先朝體諒之恩,雖値滚急之會,未效蹶之義,此實通朝之所共知也。到今處義,與前無異,而方以咸鏡道放未放啓本之未卽覆奏,荐承召命,蠢動無路,惶懍之極,罔知攸措,玆敢略陳短章,仰暴情實。伏乞聖慈,俯垂矜察,特許遞免,俾公務毋滯,私分獲安,千萬顒祝。臣無任云云。答曰,省疏具悉。金吾之任許遞。
知敦寧李益運疏曰,伏以,日月流邁,喬山之劍舄永閟,雲鄕之仙馭寢邈,於焉之間,歲色垂逼,伏惟我聖上孺慕如新,益復靡逮。仍伏念臣,祗伏奉敎旨,以臣爲知敦寧府事者,在臣蹶之義,固當不俟駕屨,祗肅恩命,而臣本無敦寧,揆以格例,自在當遞,召牌儼臨,坐犯違逋,玆陳短章,仰瀆嚴廬之下。伏願聖慈,俯賜監諒,亟命選部照例遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
戶曹判書李書九疏曰,伏以臣,不忠無狀,自速重戾,慈敎誕宣,辭旨截嚴,前席逬退,五內震剝,扣心抆血,求死不得。惟願早伏刑章,少贖通天之罪,不意我慈聖殿下,回明照於覆盆,垂深仁於入井,原情減律,恩言旋下,而曾未數日,遽承全宥之命,復叨特畀之恩。嗚呼,是豈臣此生之所敢期也哉?驚惶掩抑,疑夢非眞,百拜九頓,惟有感淚之被面而已。噫,臣罪臣自知之,昏昧之見,莫體簡心之盛意,褊隘之性,只顧蹊田之小嫌,遂以匹夫之微諒,妄效古人之陳言,而天奪其魄,死期將迫,竟自陷於無嚴罔測之科,倘非我慈聖洪恩大德,曲賜矜憐,求生於必死之中,則臣雖刳胸剚腹,將無以一暴此心於天地父母之前矣。臣旣奉此恩旨,惟當蹶趨承,以伸叩謝之忱,尙何敢仰首鳴號,重犯僭越之誅,而抑臣有至冤深痛,崩迫結轖,如不欲生者。嗚呼,臣荷先王罔極之恩,受先王特達之知,陶甄奬拔,致身至此,而朝夕左右,薰灸而講明之者,寔惟曰義理而已,先王命臣以一死,臣亦以一介微軀,獻之於昔日矣。今焉眞游渺然,萬事於乎,而危忠激昂,常願爲國家盡節,以效追先報今之義,斷斷衷赤,竊庶幾天日之鑑照,而忱誠淺薄,尙未能見孚於慈覆之下,責諭嚴重,有非臣子之所敢晷刻承聞。凡今日北面於聖朝者,厥或有顧瞻背馳於此箇義理,則已無以自免於金·木之誅,況以臣而負此罪,是誠覆載之所不容,神人之所共討。縱荷聖慈,不賜誅殛,伏惟我於昭陟降之靈,必將崇降弗祥,勦絶厥命矣,雖死之日,臣亦將以何顔,歸拜於雲鄕乎?興言及此,不覺失聲而長號也。且今十行慈旨,誕誥多方,追卒我先王之志事,則忠邪淑慝之辨,尤不可不嚴,如臣罪名,乃是千古宵小之極惡大憝,而尙逭斧鉞之誅,倖厠簪紳之末,竊恐忠邪混淆,淑慝無別,而天經地義,由此而益壞矣。此冤未白,此痛未伸,則復起爲人,已矣無望,臣雖欲感恩畏義,生死向前,釁穢滿身,將何以抗顔人世,自齒於橫目之列乎?冥然蹙伏,蠢動無路,叫叩涕泣,靡所因極,惶霣戰慄,冞增死罪,玆敢泥首城闉之外,冒萬死哀籲於嚴廬之下。伏乞聖明,俯賜鑑察,亟命有司將臣前後辜犯,嚴加勘斷,明正典憲,使天下後世之爲臣不忠者,知所警懼,千萬血祝。臣無任云云。答曰,省疏具悉。卿其勿辭行公。
副校理李基憲疏曰,伏以,皇天不吊,我先大王奄棄臣民,弓劍永閟,虞卒已畢,冤號罔極,率普同情,仰惟殿下孝思天至,哀慕日新,皇皇如求,靡有窮已。第玆世室之盛禮誕定,告布之縟儀載行,帀域如喪之慟,沒世不忘之思,庶幾少慰其萬一矣。臣聞大孝之本,繼志爲難,酌禮之情,得中爲貴,顧今悠悠萬事,豈有他哉?惟殿下,一以先王之心,爲心,勉抑至哀,俯就中制,以爲宗廟社稷,保護聖躬,以爲慈殿·慈宮,仰寬憂念,實微臣區區之望也。仍伏念臣,釋褐以後,逮事先大王,纔四箇月耳,屢叨簪筆,昵覲耿光,登筵則觸處生疎,而每荷誘掖之恩,奉職則無往非罪,而偏蒙曲庇之私,自謂此生,永有今日,自遭崩坼之變,五內如割,三魂失守,天地茫茫,誰因誰依?嚮在初元,重入堂后,數登文陛,親承玉音,大哉慈覆之天,臨頂踵而依舊,怳然宿趼之地,奉筆硯而如新,臣於是,且感且榮,有淚盈臆,只願以未及事先王者,事我殿下,以圖塵刹之報而已。適値親政之日,猥膺陞品之命,騎曹·臺省,次第歷揚,恩私偏隆,涯分已踰,奔走之地,雖效蹶之誠,耳目之任,輒犯逋慢之罪,臣方夙宵惶蹙,不知措躬之所,千萬不自意,玉署新命,又何爲而遽及臣身也?竊伏聞,宋臣程頤之言曰,君德成就,責在經筵,夫妙選文學,出入經幄,非爲一時之觀美而已。顧其責在乎成就君德,則其任之重簡之愼,自昔已然,而惟我列祖以來,尤重是選,苟非望實俱隆之士,無得與焉。況今嗣服無彊,春秋未盛,誠心典學,日月就將,啓沃之相須,惟此職是耳,掄選之至愼,莫今時若也。當世經學之士,在廷彙進之彦,亦何所擇而不可?若臣以學則不過功令末藝,而全昧經術,以人則只是儱侗賤品,而不識時務,乃於今日,猥忝是任,百爾揣量,萬不近似,誠莫曉其何以得此於聖明簡心之初也。且念臣,登第屬耳,驟躋華顯,雖使古之名碩當之,亦必逡巡退縮,未敢遽進,而況此匪據之地,不虞之寵,苟然備數,晏然忘耻,視作倘來之物,而不揆量入之義,則其爲辱淸朝而玷邇班,何如哉?召牌屢臨,雖未免章皇出肅,歷日彌多,終不可仍因蹲冒,玆敢悉暴衷懇,仰瀆嚴廬之下。伏乞天地父母,俯賜諒察,亟遞臣所叨館銜,以安私分,以重瀛選,千萬幸甚。臣於丐免之章,不宜及他,而願忠之誠,旣結於心曲,欲言之事,亦係於目下,玆敢贅陳焉。臣竊伏讀慈聖殿下十八日所下傳敎,縷縷千百言,劈破義理之頭腦,剖析忠逆之界分,正大光明,嚴截懇惻,有可以泣鬼神而化龍蛇,於是乎發明先大王五月三十日筵敎,無復餘蘊,正如圖書之互爲經緯,庸學之相與表裏,大哉,言也,讀此敎者,不流涕而沬血,則其可曰有人心乎,不挺身而自首,則亦可曰有臣分乎?臣之抱此憤慨,久矣,今於慈敎之下,不勝激切讚歎,敢請畢其素蘊,一陳於殿下之前焉。夫義理者,撑天地亘宇宙攧撲不破殄滅他不得者也。自三代以後,世降道衰,不絶如綫而逮我先大王,始集千聖之大成,直接精一之心法,凡諸施措絲綸之間,動合義理之正,雖使璁萼在傍,無所逞其奸,莽冀得勢,不敢肆其兇。于以日星乎昏夜,斧鉞乎口舌,而至若五晦筵敎,託聖意於獲麟之後,成末音於憑几之前,載在國乘,播之中外,凡有一分秉彝之天者,孰敢不奉如金石,信如四時,圖所以對揚休命,偕底大道也哉?臣曩在堂后,獲覩日記中本年六月條,則於十二日·十六日,又有兩度筵說,詳載首末,申明五晦之敎,益嚴三令之意,丁寧諄複。至有限三日自明之敎,於乎至哉,聖人好生之德也,先大王旣知其誰某,旣見其肺腑,旣令其自明,而特不露其姓名耳,斯豈非誘之掖之,欲竝生之之聖意也耶?臣固不敢知其人之的爲誰某,而伊時登筵諸臣,不止一二,則退而胥誨,有耳皆聞,豈獨不入於其人之耳乎,何其至今寂然無一人自明也?彼不自明於國哀之前者,尙可諉之於靜攝中不敢煩瀆也,彼不自明於公除之前者,亦可諉之於哀疚中不忍提及也,及乎公除旣畢,因山已過之後,側聽多月,而竝不自明者,何也?若以事屬稍久,不須更提,則此有大不然者,以當日未及自明之意,及今日聖上嗣服之初,上告先王之靈,下暴自新之忱者,豈不爲息黥補劓之道乎?藉使其人,眞箇革心易腸,而畢竟不一自明,則依舊自在黯黮不明之地而已,夫孰知其心之已革而其腸之已易耶?臣自覩堂后記注以後,中心憤惋,直欲號叫,竊以爲,先大王卄餘年牗俗之治,無不令行禁止,於變時雍,而獨於此事,未見一人之斯得,終成千古之末命,曾謂先大王日月之明,雷霆之威,不能使鬼魅自呈其情狀,蟄蟲自露其手足也哉?後之讀記注者,將以今日朝廷,爲何如世界也?此臣所以痛心飮泣,不能自已者也。抑又伏念,伊時兩日筵敎,聞之者不過筵臣,見之者只是承史,而此外傳聞之人,或得其一段·半段之語,亦不無以訛傳訛之弊,則其不能使一世,曉然發蒙者,亦無足怪也。伏願殿下,特將六月十二·十六兩日筵敎,頒示臣僚,俾知自明圖新之方,而毋至終陷大戾之科,則非但爲闡先朝之義理,明慈殿之苦心,而亦足爲牖俗習保世臣之一道,惟殿下,亟加察納焉。臣無任云云。省疏具悉。六月兩日筵本,頒示,好矣。
修撰張錫胤疏曰,伏以,因封之大禮奄過,世室之徽典誕定,八域如喪之痛,百世於戱之思,愈久愈新,仰惟聖上攀號靡逮之慕,當復何如哉?仍伏念臣,本以樗散,蚤登榮塗,猥厠講製之班,恒切尋摘之愧,往在乙卯夏,適叨言責,目見凶窩纔綻,而同惡自在,朝象方新,而習俗未悛,臣不勝憂憤,妄陳一疏矣。敎承匪怒,恩出不虞,諭之以念舊,申之以給暇,使之三年讀經於江外舊榭,無狀賤臣,何以得此?暇限未畢,嶺邑特畀,芻牧之責爲縻,桂林之讀未專,舊茫新昧,日就荒蕪,時對黃卷,未嘗不惕惕于中,而逖違一身,棲屑于江湖,遷轉于州縣,邇來六年于玆,北望雲天,徒切戀結,何遽崩坼之恫?乃在此際,九級彤墀,未趁反面之期,千里蒼梧,奄纏沒身之恨,惟江榭賜暇之日,卽微臣便訣之年,臣之痛慕,尤難自堪。微忱粗伸於奔哭,德容無路於復覿,頫昂穹壤,萬事都休,秪自瞻繼照之新輝,頌遍覆之慈德而已,千萬不自意,瀛館新除,至及臣身,臣誠惝怳踖踧,莫省攸措。其在追先帝報陛下之心,夷險燥濕,罔非盡分之地,而獨無奈才不足以論思,識不足以啓沃,雖欲策駑磨鈍,强所不能,豈不難哉?經筵爲任,雖在平時,固宜難愼其選。況今睿學月將,輔導之責,尤不容疎略,則必得知行兼備望實俱著者,然後庶可以橫經叩存,薰陶勵翼,以責其效,豈可使如臣空疎者,苟然備數於才俊之列,處虛名而負實責也哉?伏乞聖明,諒臣人器之不稱,亟令選部褫臣職名,以重公器,以安私分焉。恭惟我殿下,以周儲讓齒之年,踐夏后繼體之位,四百年宗社之重,數千里民物之衆,全付於殿下之一身,而天命之眷顧方新,人心之蘄向方切,此實端本正始自貽哲命之時,因時順理乘勢有爲之會,不獨殿下不可失之幾,亦國家盛衰治亂之分,皆決於此,可不懼哉,可不愼哉?臣謹按,在昔孝廟嗣服之初,因法講之間日開筵先正臣宋浚吉建言,以爲哀疚之中,玉候未健,天時又甚寒,固難頻御經筵,以致勞傷。然一念向學,如水注東,每於冬陽舒煦之時,夜氣淸明之際,延登宰輔,引接儒臣,使開陳善道,講劘治體,庶幾聰明日開,志氣日强,其於節宣之方,亦未必不大有所益也。夫孜孜勤學,宜若貽勞於玉體,而反謂之有益節宣,則先正豈欺我哉?今殿下之寶齡,未及於聖祖之初服,輔導之人,莫有如先正者,則其緝熙之工,尤切且急,資益之效,雖責經筵,積德之基,亶在自修,必須勿忘勿助,內外交養,實終始典學之要也。然爲學之道,必得明師·畏友,與共天爵,以成其德焉,世無其人則已矣,旣有其人,則豈不以此時羅而致之,輔我聖學乎?顧今兩儒賢邱樊樂道,天山蓄德,先朝之禮遇何如,士林之矜式何如,而敦召屢勤,遐心莫挽,豈非朝野之缺望乎?伏望益篤誠禮,亟加干旄,必使之羽儀王庭,成就君德,而在外經筵官,竝卽招來,置諸左右,以爲昕夕勸講之地焉。嗚呼,義理之辨,前後明諭,不啻縷縷,臣不必復事煩陳,而區區憂歎,有不容自已,玆敢仰復焉。恭惟我先大王,學貫天人,道接皇王,履中正以建人極,嚴忠逆以壹民志,丙申之初,乾斷斯赫,乙卯之後,國是大定,至仁精義,卓冠前古,訏謨宏圖,昭垂來許,而靖世道保世臣之苦心至意,可使豚魚知感,其奈一種怪鬼輩,爲邪爲逆,必欲變亂我國是,毁劃我彝典而後已?自乙·丙來二十餘年之間,逾出逾奇,莫非傳法於某年干犯,而流毒餘禍,迄于今未艾,吁亦痛矣。及夫國論大定,義理益嚴,則渠輩計窮而語塞,其龍斷罔利者有曰,我中立於春秋之戰也,兎窟占據者有曰,我無怨於彼此之人也,或自處以不入標榜,或自恕以不識裏面,此皆先入爲主,顧戀宿處,而姑爲此遁辭,以售其漫漶彌縫之計者也,夫天下事,無兩是雙非之理,入于此則出于彼,主乎甲則客乎乙,此必然之勢也。孳孳爲善,舜之徒,而今此孳孳爲利者,乃曰,我無適於舜與蹠之間,能言距楊·墨者,孔子之徒,而今此爲我兼愛者,乃曰,我無莫於吾道與異端之間,則其果成說乎?以此究之,此輩情狀,如見肺肝,而羸豕有漸,龍蛇莫馴,終未見已日乃革之期,此所以五晦筵本之特爲頒下,而奎墨未乾,弓劍永閟,痛矣魯經之絶筆,便成周几之末音,至誠惻怛,正大嚴明,雖彼當時詿誤之輩,正宜人人革舊,家家就新,率由我周行,偕造我康莊,而側聽閱月,尙無丕變之效。猗我慈聖殿下,爲是而懼,乃於垂簾之初,必欲闡大義而矯痼俗,所以有秋間兩度下敎及今番播告之脩也。恭惟慈聖,姙·姒海東,勛華女中,一念宗國,靡不用極,其憂之也深,故言之也切,慮之也遠,故說之也詳,明先王不忍言之端,發前日所未發之旨。凡可以牖迷破頑開示人生道者,無復餘蘊,承聆此敎而不流涕者,非忠臣·義士也,明諭之下,雖革卦之小人下愚,庶有一統會歸之美,而但易狃者人心,難醫者習俗。記曰,人藏其心,不可測度,苟或自謂革面,冀幸免罪,而一點病根,譬如火燒不盡,風吹又生,則亦難保日後之必無是慮,而其於義利之界,忠逆之分,自非見得之甚明秉執之有素者,決知非家諭戶說之所可喚醒也,亦惟明好惡嚴黜陟而已,何謂好惡?曰忠正可好,陰邪可惡也,何謂黜陟?可好陟之,可惡黜之也。如是而今日退一可惡,明日進一可好,使人曉然知不可以依違閃忽之態,介於其間,則群賢有彙進之喜,義理有快明之效矣。伏願聖上,炳幾杜漸,擧直錯枉,使忠邪無得以雜進,是非無得以竝行,痛革舊汚,迓續新休,則可以昭先旨於千秋,流慈徽於百世,宗社無彊之福,其基於此,惟殿下懋哉懋哉。臣無任云云。省疏具悉。所陳好矣。
庚申十二月二十五日午時,上御熙政堂。大王大妃殿垂簾,藥房入診,大臣·備局堂上引見入侍時,都提調李秉模,副提調南公轍,同副承旨嚴耆,假注書申緯,事變假注書閔德基,記注官金景煥,記事官洪奭周,檢校直閣沈象奎,領議政沈煥之,左議政李時秀,右議政徐龍輔,行上護軍金文淳,行刑曹判書趙尙鎭,禮曹判書韓用龜,行大護軍趙鎭寬,知訓鍊徐有大,刑曹參判申大顯,行護軍申大謙,校理李重蓮,醫官金孝儉·李敬培·朴春源·李惟鑑·玄必采·吳千根·朴烇·趙宗協以次進伏訖。秉模等曰,節氣雖過立春,而日候尙此寒冷,聖體候,何如?上曰,一樣矣。秉模等曰,寢睡·水刺之節,亦何如?上曰,一樣矣。秉模等曰,大王大妃殿湯劑進御後,氣候快復常度乎?上曰,差有勝節矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。秉模等曰,醫官旣已待令,診察,何如?上曰,置之。秉模曰,後日則入診詳察,恐宜矣。上曰,依此爲之,可也,上曰,次對爲之。大臣未及稟事,大王大妃殿敎曰,下敎洞諭,今幾日矣,而尙無自明·自首者,寧有如許紀綱乎?秉模曰,國之爲國,只是義理與紀綱而已。慈敎頒下,已至多日,而尙無一人自首者,先朝下敎中使之自首者,聖意則必有的知其譸張醞釀之爲誰某,而以渠凶頑,旣不自現於先朝敷諭之時,今於慈敎誕降之後,又復一味抵賴,義理之不能闡明,紀綱之不能振擧,莫非臣等之罪,臣俄與諸大臣,聚首憂憤,滿心惶懍,求死而不得矣。煥之曰,先王下敎之後,竟無自明之人者,已極痛惋,而今番慈敎,懇惻嚴截,義理益明,而于今幾日,亦無一人之自首,此莫非如臣無似,不能董飭之罪,惶懍愧恧,實不知所以仰達矣。時秀曰,日前慈敎,嚴正懇惻,實所以闡揚發揮我先大王五晦筵敎之遺意,而必欲使之自明·自首者,蓋出於欲竝生哉之聖意,雖或有愚頑迷惑之徒,亦庶幾怵然畏懼,怳然覺悟,而至今屢日,尙無一箇自首之人,究厥情狀,尤極憤痛,而玩愒伈泄,不能卽效鸇逐之忱者,莫非臣等之罪,實爲惶悚矣。龍輔曰,先朝下敎,若曰予之至于今,不爲處分,必欲使之自首者,蓋出於許其自新之意,如是布諭之後,若又一向梗化,以致自上處分,則渠當至於何境,爲敎,夫以先大王日月之明,譸張指使之自有其人,豈不洞燭,而不卽明正其罪,如是下敎者?誠以天地好生之德,求生於必死之中,俾得以革心改面,咸與維新也。渠若於其時,卽爲首實,則以我先大王至仁大德,必當許其滌垢圖新,而終始抵賴,無意率敎,已萬萬痛惋,而至若日前慈敎,縷縷數千萬言,嚴正之中,自有惻怛,惻怛之中,亦有嚴正,所以敷示義理,牖開生路者,眞與先大王前後下敎,同一其揆。苟使渠或有一分人心,豈不感恩畏威,明白自首,以俟處分,而今幾一旬,依舊頑拒,卽此一節,尤是覆載所不容之凶頑矣,此莫非如臣無似,忝據承弼之地,不能闡明慈徽,逆折亂萌之致,惶恐恧蹙,不知所以仰達矣。大王大妃殿敎曰,于今幾日,旣無一人之自首,而大臣尙無一言,實爲慨然矣。五月筵敎之時,旣已洞燭其奸狀,則予亦豈不知之乎?渠旣終始不爲自首,予豈不處分乎?仍下諺敎,命承旨讀奏,耆讀奏曰,大王大妃殿,傳曰,先朝金履載處分,卽所以明義理扶世道,極至之聖意也,其所關係,何等嚴重,其所憂慮,何等深遠乎?當初履載投疏之時,慫惥指嗾之情狀,自先朝,已察其奸狀而所洞燭者,非渠而誰?五晦筵敎後,必使之自明·自首者,蓋以此也。然則當日謂聖候沈篤,而頑不知畏,無意首實者,已是無君死黨之心,聖候之添重,亦由於此,念之及此,已不勝崩心痛骨。況日前諺敎,實出於追明先王之志事,以定今日之世道,則凡厥黨與輩,固當惕然悔罪,翻然革心,趁卽自首,思所以背陰面陽,變鬼爲人,而洞諭多日,尙此寂然無所聞者,明是甘心背馳血戰角勝之意也。此而置之,當使太阿無地可試,國勢無日可振,禮曹參判金履翼,爲先施以絶島安置之典。秉模曰,臣等伏覩金履翼處分之慈敎,朝廷之上,有如許凶頑之輩,而臣等之至今泯默,實是臣等之罪也,至於先朝聖候因此添劇之敎,臣等尤不覺腐心痛骨矣。先大王素有膈候,每見凶頑不率之輩,輒以添劇,爲敎,臣等至今追惟,益覺痛隕矣。大王大妃殿,敎曰,幾十年過用聖慮,以致膈氣之頻頻發作,寧不痛隕乎?又下諺敎,命承旨讀奏,耆讀奏曰,大王大妃殿,傳曰,乙未冬,渠以宗厦復出之凶言,肆然而發,又嗾人,俾不參聽政陳賀,則至今假息於覆載之間,得逃刑典,亦云幸矣。況拂拭他大釁累,擢置崇秩,先朝再造之恩,於渠何如,而今不思革心圖報之道?自榮賊敗後,渠乃肆然當國,兜攬朝權,爲群不逞逋逃之藪,其所以暗自譸張經營者,背馳義理,扶植賊邊,構陷善類,爲逆報仇之事,靡不用極,數十年間,陷溺人心,壞亂世道,國勢之駸駸入於危亂之境,久矣。是以,頃在先朝,淵鑑甚昭,渠之罪惡,觸處洞察,雖不卽加刑誅,每黜之外官,使不干與朝政者,卽聖人深惡痛絶不與同中國之意也,今當追先王志事,闡明義理之日,如渠凶魁,豈可置之輦轂之下哉?前留守徐有隣,爲先極邊遠竄。大王大妃殿,敎曰,大抵予之今日擧措,實出於萬不得已,五月筵敎,剖析義理,爲世道爲宗國之苦心至意,果何如也,而畢竟爲未究之志事,若以繼述先王之道,言之,則仍爲揜置,俾不得發揮闡揚,其可乎,其不可乎?若以爲可則已,若以爲不可,則主上方在沖年,前後事實,猶有所未盡經歷而洞燭者,有難以明白處分,以予今日地處,豈可不思所以闡明先王之志事乎?今日廷臣,孰非先朝臣子,而六月以後,于今半年,寂然無所聞,此予所以不得已而爲此擧措也,廷臣中,若果有能出死力辦得者,予亦何苦而爲此擧措乎?誠萬萬慨然矣。向日諺敎之頒下,今爲幾日之多,而漠然無自明·自首之擧,是不但慢侮予言也,此實蔑視先王之成命,而輕視我主上也。如是而大臣·臺臣,寂無一言,今日紀綱,胡至此極?觀今頭勢,則雖或有稱兵犯闕之變,亦皆將袖手旁觀,任其所爲矣。言念及此,寧不痛哭?昔我明聖大妃,以私親之事,猶且臨朝痛哭,今日之事,實是社稷安危存亡之所係,而予猶不能痛哭,以此言之,予實仰忝於明聖大妃矣。三司之任,實主言責,則尙無一語,此何道理?罪狀之尤極彰著,一世公議之所指目者,不待自首,而已有所處分矣。外此諸人,予亦豈不知一竝處分,而若如此,則三司便爲虛設之職,故姑且置之,以觀三司之模樣,今日三司,予欲直施以護逆之律,而十分安徐,姑觀來頭,此意,使之知之,可也。秉模曰,十行諺敎,明白嚴正,而簾前辭敎,又如是縷縷,誨責截嚴,臣等之不能董飭,致使淹日經時,終不自首者,莫非臣等罔赦之罪也。今我慈殿之所秉執者,非有別件義理也,卽我先大王平日所秉執之義理也,先大王所秉執之義理,亦非有他也,卽我慈殿所秉執之義理也,此箇義理,元無二致,正所謂間不容髮,吾無間然者也。惟此處分,實出於不得已之慈心,而非有一毫所激而然也,亦非有先朝志事外拈出之端也,卽不過發揮先王之末命,闡揚先王之大義而已,我先王,以爲宗國爲世道之苦心,前後辭敎之昭揭義理者,不啻一再,而及乎五月筵敎而至矣盡矣,無復餘蘊矣。聖意如是懇惻,必欲使迷不率敎之徒,咸與維新,偕底大道,慈聖又以先王之心,爲心,誕示欲竝生之德意,而一種凶頑如金履翼者,終不自首,以至於此,雖以天地好生之德,何以容覆乎?三司之臣,旣承今日之敎,亦豈無明目張膽之人乎?煥之曰,惟我慈聖,粵自垂簾之初,以闡明先王之義理,爲第一義,嚴正懇惻之敎,亦已屢下矣。至於日前,屢千萬言諺敎,劈破源頭,剖析精微,自此以後,義理之根本,庶幾可明,亂逆之窩窟,庶幾可破,以今日世道人心,不有我慈聖之如是闡明,國將何以爲國,人將何以爲人乎?顧彼金履翼之如許罪狀,臣等亦豈不略有所知於傳聞之際,而旣無目擊之證據,又無現捉之文蹟,尙且伈泄,一任其違拒於成命之下,此莫非臣等之罪也。抑臣等竊有所區區隱憂者,治賊之法,必先打破其窩窟,黨與雖或鋤治,而窩窟尙且依舊,則安知無種下生種,又致黨與之寔繁乎?且以向來嶺賊事,觀之,國勢之孤危,亦可推知,而今日簪紳之間,尙有自諉以不知義理者,亦或有不彼不此而中立於兩間者,人心之如是陷溺,世道之如是壞亂,職由於窩窟之尙在一邊,若不明白打破,以絶其根本,則其爲國家無窮之憂,實恐非細故也。臣以不肖無狀,猥叨重任,上不能對揚慈意,下不能董督百僚,致煩今日之縷縷辭敎,臣罪至此,萬戮猶輕矣。時秀曰,臣伏聞俄下諺敎中,聖候因此添劇之敎,實不覺五內崩裂矣。臣於伊時,屢登診筵,承聞聖敎,非止一再,今又仰聆慈敎,追惟昔日,只有嗚咽抑塞而已。先朝下敎,亶出於指示生道之意,則惟彼凶頑之輩,乃敢違拒於先王成命之下者,已是天地之所不容,而今於慈聖洞諭之後,尙且恃頑梗化者,尙可曰有臣分人心之萬一乎?臣等之不能對揚,致煩慈聖處分者,誠萬萬死罪矣。俄者僚相,已以打破窩窟,有所仰達,而若使窩窟未破,根柢自在,則義理將無闡明之日,世道實有難言之憂,區區之望,惟在於窮治其本,而以安宗國也。龍輔曰,堯·舜所以御世之刑政,亦惟曰眚災肆赦怙終賊刑而已。夫以堯·舜之至仁至聖,豈不欲竝容咸宥,而至於怙終之類不得不明示典憲,以爲勵世警俗之方?故曰,惟仁人,能惡人,又曰,聖人,以生道殺人,是知聖人之曰赦曰刑,均出於惻怛仁隱之心,俄者領府事所達,慈聖今日之下敎,卽先王平昔之義理云者,可謂深得聖人之精義矣。大抵金履翼當初罪犯,豈可曰眚災,而以先大王欲竝生之仁,必欲開其自新之路,故始則定以日限,旋又還寢其定限之命,使之明白自首,其所以積費造化曲爲之地者,可爲至矣盡矣,而渠乃頑然·悍然,終不自服,此則不惟怙終而已,卽是逆命也。雖在堯·舜之世,焉逭三苗之竄,而若在先大王之時,則所以處分之者,顧當何如耶?日前慈敎,卽先大王欲竝生之聖意也,今日處分,卽先大王折亂萌之聖意也。臣等之未卽早覷奸狀,先事摘發,雖極惶悚,而今而後,罪人斯得,王章庶伸,誠不勝萬幸矣。大王大妃殿敎曰,主上方在沖齡,予以一婦人,有何知識?國家之事,專恃卿等,而半年以來,迄未聞有闡揚先王志事之擧,諺敎頒下之後,亦已多日,而大臣·三司,尙無一言,俄亦已言之矣,而以今模樣觀之,則脫有安危緩急之事,其將袖手而坐看矣。今日朝廷,尙可曰設置大臣·三司乎?予以婦人,不免屢費辭敎,而追念先王之志事,予心當如何哉?煥之曰,我先王,以天縱之聖,洞見義理之大原,剖析之明,秉執之固,二十五年如一日,而若於懲討之際,或有所不忍言不忍道者,而此亦莫不有義理存焉。曁我慈聖殿下,日前諺敎之頒下,而我先王之所不忍言不忍道者,亦皆昭示明析,無復餘蘊,蓋其亂逆之源頭,實自某年之干犯,而一轉再轉,以至於六七轉,而爲乙·丙,爲丁酉,爲甲辰,爲丙午,爲壬子者,來歷脈絡,昭不可揜,而終始主張,專在於一箇窩窟耳。今此處分之外,亦必有徒黨枝葉之可以鋤治者,三司之人,自當次第致討,而若其窩窟之所在,未卽打破,則國家之隱憂,終無可紓之日矣。臣以無似,受恩罔極,平生藉手,惟是一段秉執,而至于今日,明義理討亂賊之際,實無一分之效力,至煩慈聖殿下之縷縷責敎,臣唯當歸身司敗,以俟嚴誅而已。仍逬出,秉模·時秀·龍輔,亦皆逬出,大王大妃殿敎曰,諸宰所見,亦果如何?文淳曰,十八日諺敎若今日處分,實出於明義理正世道之聖德至意,苟有一分秉彝之心,固宜感戴懍惕,卽當自明·自首,思所以革心改面,仰副維新之化,而爲日已久,寂然無聞,人心之頑悍,國綱之壞損,無復餘地,誠不勝萬萬駭惋,而臣於此,別有所痛心疾首永歎深憂者。顧今日義理之漸晦,世道之終溺,專由於窩窟自在,根柢未拔,苟不得打破鋤除,則國綱無可振之望,人心無底定之道,大臣·三司,必有對揚懲討之方,而臣之區區深遠之慮,專在於此矣。尙鎭曰,先大王秉執義理,大中至正,五月晦日筵敎,嚴截懇惻,而向日慈聖下敎,又若是嚴正諄複,實欲闡明先大王志事,許其自新·自明,以開生路,而惟彼不逞之徒,不知感悟,亦不知懲畏,冥頑恬然,無一自首者,國綱之墜壞,人心之陷溺,臣竊痛惋也。大僚俄以打破窩窟,有所建白,其言誠爲得當,窩窟未破,而枝葉徒治,則日益滋蔓,義理無以闡明,世道安得寧靖乎?一依大臣所奏,査得窩窟,鋤除根柢,爲今日急務也。用龜曰,今下慈敎,又若是嚴正惻怛,與五晦筵敎,前後一揆,雖木石豚魚之頑,亦必知畏知感,革心革面,而尙無自明·自首之人,豈勝痛惋?臣誠不忠無狀,受先朝之恩造,忝卿月之崇班,而旣不能明義而闡化,又不辨奸而致討,反與彼金履翼輩,聯武比肩於周行之間,不知其有此干犯之至凶至憯,自顧慙痛,罪合萬戮。今日處分,光明磊落,永有辭於天下萬世,臣不勝欽仰感泣,而竊伏念,討亂賊者,先治其黨與,雖是春秋之法,若使窩窟自在,根柢未拔,則世道無寧靖之時,義理無闡明之日,實有難言之慮無窮之憂矣。區區所望,惟在於拔本塞源,以明先朝之志事而已,他無可達之辭矣。鎭寬曰,惟我先大王,特以扶人紀靖世道之義,爰降五晦之筵敎,嚴如秋霜,靄如春陽,所以指示迷途,使之欲竝生於仁天之下者,靡不用極,而惟彼不逞不率之徒,頑不知變,自甘與義理背馳,伊後屢煩提飭,終不首實,及夫天崩地坼之日,益復跳踉無所忌憚,以至日前慈敎誕宣之後。全沒秉彝之心,必欲角勝而後已,則今此兩罪人之處分,非不嚴正,然而以已往之蹟,推之,世道之底定,未敢知其必然,莫非由於窩窟自在,根柢益深之致,區區枝葉之鋤治,未足爲拔本塞源之道。此而不除,則人無以爲人,國無以爲國,其所懲討之要,不越乎打破窩窟四箇字,伏望亟允大臣·諸臣之請,以祛亂本焉。有大曰,前後諺敎,丁寧懇惻,至嚴至正,雖木石豚魚,敢不知變,而凡懲討之法,雖先治其黨與,不得打破其窩窟,則終無寧靖之時,五月筵敎之後,自明·自首之說,迄無聞焉,每切痛惋之忱矣,今又承慈敎,闡揚先大王秉執之義理,更無餘蘊,大臣·諸臣,亦皆詳陳,臣則掩抑欽誦,不知所達矣。大顯曰,大臣·諸臣,旣已陳達,而臣亦具秉彝之性,復豈有異見,而先朝五月筵敎,及六月十二日筵敎,縷縷嚴明,今十八日慈聖所下諺敎,何等丁寧懇惻,而不逞樂禍之徒,終無自明·自首之事,愚衷所激,尋常駭憤矣,今日處分,尤極嚴正,自此凶徒窩窟,其將次第打破,臣無容更達矣。大謙曰,臣以武夫,雖無識見,而若不知忠逆是非,則將何以事君而事父乎?今番處分,光明嚴截,臣不勝欽仰,而大臣·諸臣,以窩窟之未破,已有所陳達,臣何容章皇更陳,而亟從群下之請,實爲區區所望也。公轍曰,臣雖無似,厚蒙先朝不世之眷遇,叨侍近密,今十年矣。言性與天道,雖不敢自謂得聞,而至於義理之至精至微處,是所承聆於淸燕者,較詳於他人,惟我先大王所秉之義理,未卒之志事,昭如日月,堅如金石,可以建天地俟聖人,而至於五晦末命,必欲使國是,大定於天下萬世,嚴正之中,有惻怛之意焉。彼若有一分人心,則自明·自首之擧,何敢時日遲延,而猶且冥然·頑然,違拒於成命之下?今於慈敎洞諭之後,恃頑梗化,愈往愈甚,臣等之與之比肩於平日,不自覺悟者,死有餘罪矣。俄者大臣·諸臣,亦皆陳達,而窩窟自在,則世道無可靖之日,禍本未拔,則隱憂無可紓之時,古人以治逆,譬之惡草之除去,今姑除去枝葉,不拔其根而曰我已除草,則其可乎哉?顧臣區區之憂,正在於此,惟願深加留意,亟賜處分焉。重蓮曰,先大王五晦筵敎,何等大義理,而此輩之終始背馳,固萬萬痛惡,而慈聖殿下,以先大王之心,爲心,連下諺敎,至嚴且正,使之自明·自首,則渠輩角勝朝廷,顧戀宿處,尙不首實,致有此慈殿臨筵處分之擧,臣之職忝三司,未效一言,誠極罪悚,而此必有根柢窩窟,一一鋤治打破,是臣之願。象奎曰,臣以閣臣,隨參診筵,而慈敎之下,旣有區區所懷,不敢不仰達矣。五晦筵本頒布之時,臣亦忝叨近密,親承聖敎,縷縷剖析之旨,諄諄指導之念,豚魚可感,鬼神可泣,而乃有一種凶頑之徒,如彼恃頑梗化,進而不知感恩,退而不知畏罪,畢竟自抵於刑章而後已,寧不痛惋之甚乎?惟我慈聖殿下前後下敎,今者處分,嚴截懇惻,明白正大,湮晦之義理,庶幾自此可明,壞亂之世道,庶幾自此可靖,而抑臣之區區所隱憂者,卽是俄者大臣所陳中窩窟未破之一端也。凡天下萬事,執已然之跡,以籌未形,就旣往之驗,以計方來,則不待明者,得失可知。蓋干犯於某年之凶逆,曾未窮治痛懲,故炎炎滔滔,流而益熾,燎原襄陵,宗國幾覆,一轉再轉,以至六七轉,爲乙未,爲丙申,爲丁酉,爲甲辰,以至丙午·壬子,一串貫來,踵生層出者,皆由於不曾鋤破根窩而然也。慈敎若曰,窩窟自在,不能正名而討罪,黨與略治,反使怨毒而致亂,其於已往旣然之跡與驗,亦已深悉而洞燭矣。然猶不爲鋤破之擧,則是豈除惡務本之道,而適足使其怨毒之益憯矣,以是而籌未然,以是而計方來,則其將更有幾轉之滋蔓,思之及此,寧不凜然,而國之危亡,可立而待也。惟願亟念國勢之岌嶪如彼,世道之詿誤至此,追先志事,光闡義理,痛破窩窟,窮祛根柢,使凶稔莫售,禍患無作,此實宗社之大幸,忠志之共祝也。耆曰,十八日諺敎,光明正大,亶出於闡義理明志事,特垂先甲之令,俾示向化之路,而暋不畏死,終不自首,乃至有今日處分,而若其窩窟根柢自在,則必多顧瞻之類,終無革心之期,伏願先治其本焉。上曰,諸宰則先爲退出。文淳等先退,耆啓曰,日前諺敎洞諭之後,言責之臣,無一人進參於賓對,事甚未安。兩司行公諸臺,竝推考,何如?出擧條上曰,依爲之。大王大妃殿敎曰,見李書九疏本,則其言似出於眞情,日前下敎中顧瞻他日背馳義理八字,抹去,今此承批而後,更有逡巡之擧,則斷不容貸,此意使之知之。仍命退,諸臣以次退出。
上在昌德宮。停常參·經筵。
嚴耆啓曰,今日壯勇衛戎器點考,進去下直之意,敢啓。傳曰,知道。
嚴耆啓曰,臣依定式進詣明政門月臺,壯勇衛戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
鄭尙愚啓曰,卽者檢閱洪奭周,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
備忘記,公州營將白泓鎭,洪州營將盧尙樞,三陟營將金㝡煥下直,各長弓一張,長箭一部,片箭一部,筒兒一箇賜給。
傳于金近淳曰,右副承旨入侍。
申獻朝啓曰,卽者義禁府都事來言,平安道暗行御史書啓中,令攸司稟處守令拿來區別草記及咸鏡道放未放回啓,當爲擧行,而判義禁未差,次堂例不得擧行云,判義禁未差之代,政官牌招開政差出,待下批仍卽牌招,何如?傳曰,允。
南公轍啓曰,吏曹判書尹行恁,參判曺允大,參議沈象奎,牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,參議只推,與判書·參判一體牌招。
南公轍啓曰,吏曹判書尹行恁,參判曺允大,參議沈象奎,再牌不進,推考傳旨及罷職傳旨,今方捧入,而開政命下之後,連事違召,不卽擧行,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
南公轍啓曰,吏曹判書尹行恁,參判曺允大,三牌不進,推考傳旨,今方捧入,而開政命下之後,連事違召,終不承膺,事體所在,誠甚未安。判書疏批未下,參判所當更請牌招,而係是一日四牌,何以爲之?敢稟。傳曰,待明朝牌招。
南公轍啓曰,吏曹判書尹行恁,疏批已下,卽爲牌招開政,何如?傳曰,待明朝牌招。
以吏曹參議沈象奎牌不進罷職傳旨,傳于鄭尙愚曰,只推。
以應敎金銑牌不進罷職傳旨,傳于鄭尙愚曰,只推。
南公轍,以吏曹言啓曰,今此正朝祭獻官執事中,時無職名人員,令該曹口傳付軍職,何如?傳曰,允。
嚴耆,以都摠府言啓曰,副摠管兪漢謨,以同知義禁府事,本府坐起,晝仕出去之意,敢啓。傳曰,知道。
嚴耆,以壯勇營言啓曰,本營牙兵等,私獵於楊州地矣。大虎一頭,捉得封進,而捉虎軍姓名,別單書入之意,敢啓。傳曰,知道。
嚴耆,以訓鍊都監言啓曰,本局軍色從事官尹命烈,今番都政,除拜京畿都事矣。軍色專管軍需,爲任緊重,且今各道價布,陸續入來,其所捧上,難付生手。在前請仍,亦多其例,尹命烈都事之任改差,仍任從事官,使之察任,何如?傳曰,允。
嚴耆,以御營廳言啓曰,本廳把摠尹恒儉,身病甚重,勢難察任,改差,何如?傳曰,允。
大司憲李敬一,執義高宅謙,司諫朴瑞源,掌令姜文會·閔慶世,持平安廷善·趙恒存,獻納金孝秀,正言李象謙等啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫惥恒·簡,爲渠羽翼,糾結厚·麟,自作窩主,待國洞執命之日,擬占臺府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。嘻,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆以不少之人何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人所作爲一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體之疎虞,寧不凜然?到今追究之道,惟在於親屬奴傔之及時訊鞫,而章疏之請,俱未蒙允。此雖出於先大王包涵寬假之至仁聖德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。嘻,彼恭賊,敢於鞫庭,提誦夏賊之凶書,乃以相議勸成納招,又發夏賊所不道凶言,則梟獍種子,腸肚相連,亦一夏賊,而特其逆節發露,差有先後耳。千剮萬斫,未足以洩輿憤,收孥瀦宅,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,六字刀割鉤覈之道,惟在於此賊之盤問,而不加究覈,不捧結案,遽爾用刑,只施應坐,而籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石,以年未滿循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆蘖之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰秘,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贜,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而嘻,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,萬萬極凶絶悖,而甚至於五月喪變之後,以平日不平之心,益肆凶陰之計,暗囑其兄,沮戲葬地,國言喧藉,情節莫掩。揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰秘,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛籍逆復之姻婭,八字刀割與同死生之說,旣已遲晩,顧瞻他日之計,明白納招,甚至於干涉善復自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二二〈而〉一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。噫嘻,痛矣。亂賊之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。嘻,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語?究其逆節,實有浮於麟·亮,而鯨鯢之戮未加,魑魅之形先滅,雖未及如法決案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻甥,參聞醫官可疑之說,而不卽直招,及與時皥面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉?惟我先大王所秉執之大義理,昭如日星,嚴於鈇鉞,使愚夫愚婦咸有以知入於此爲忠,出於此爲逆,則雖頑如木石,迷如豚魚者,度可同歸於導率之化,而尙有一種不逞之徒,顯售角勝之計,甘心背馳之歸。乃有不率敎之金履載者,闖呈一疏,計在嘗試,使莫重莫嚴之義理,敢欲漫漶之毁畫之,則其所設施排布,孰主張是,密勿慫慂,綢繆指嗾,一則履翼,二則履翼。嘻,彼履翼,本以陰譎之性,常懷不滿之心,必欲岐貳淸議,戕害善類而後已,其潛滋暗長之計,粧出履載之疏,昏夜往復之眞贜,自有所綻露者,則肝肺已入於淵鑑,魑魅莫逃於禹鼎。乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,廷拖時日。及至六月十六日以後,上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤。興言及此,不覺腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏斧鉞,而其奈梟性不悛,狼心無懼,洞諭多日,依舊頑忍。其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈。請金甲島安置罪人履翼,亟令王府,設鞫嚴問,快正邦刑。嘻,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而嘻,彼有隣,乃於乙未冬故相臣徐命善陳疏之時,以宗厦復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒。義理則期於背馳,善類則期於構陷,其所設心用意,專出於營護干犯,某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而滔滔末流愈往愈甚。逮夫壬子之間,交結異類,面腴背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行于其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不假,而依舊跳踉,無少懲畏。今幸慈殿處分,乃在神人積憤之餘,而惟此遠竄之命,於渠薄勘,以若窮凶之所犯,只施遠竄之薄勘,則刑政之失,猶屬細故,其盤據之窩窟,何以打破,其締結之徒黨,何以鋤治乎?請慶興府遠竄罪人有隣,亟令王府,設鞫得情,快正典刑。噫,彼金履載,卽一至奸至妖之物也。潛受履翼之指嗾,外託官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心,昭不可掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命。思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問。請彦陽縣投畀罪人金履載,亟令王府,設鞫嚴問,期於得情。答曰,不允。
大司憲李敬一,執義高宅謙,司諫朴瑞源,掌令姜文會·閔慶世,持平安廷善·趙恒存,獻納金孝秀,副校理李基憲,正言李象謙,修撰李敬參等啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。嘻,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之賊節,而根柢則此賊也,此豈容一日假息於覆載之間乎?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本。究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在目今則其在必報之義,尤不容一刻暫緩於三尺之律。請鄭致達妻,亟令王府,夬正典刑。嗚呼,先王朝昧爽以後申禁之命,雖出於天地好生之聖德深仁,而第其至凶至憯,罪關宗社,有不可一日容貸於覆載之間,而君讐未復,亂本未拔,倫綱之斁絶,殆無餘地,神人之憤鬱,容有極哉?惟是一段義理之不絶如綫者,賴有臺啓在耳。一自禁令以後,傳啓之未得仰徹者,于今幾年所矣。噫,有國有臣,豈可使此啓一日無於天地間哉?環東土含生之倫,孰不腐心痛骨,如不欲生,而臺廳之原啓,無日可徹,國家之禍本,無時可祛,古今天下,寧有是哉?今當我殿下嗣服之初,國勢岌嶪,群情震剝,其在杜禍亂明義理之道,決不容一刻少緩。請捧入未徹之臺啓,亟賜處分,俾王章伸而亂本拔焉。答曰,不允。
大司憲李敬一,執義高宅謙,掌令姜文會·閔慶世,持平安廷善·趙恒存等啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛卞,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也。且凡稟秩,乃尋常罪謪之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。當此鋤治黨與之日,此等背公死黨之類,不可薄竄於近沿而止。請泰安郡投畀罪人申耆,亟施絶島定配之典。命吉諸子散配之處分,嚴正光明,神人憤冤,庶可少洩,而散配分揀之命,遽下於未及發配之前。命吉旣已徑斃而未施孥戮之典,則其諸子散配,已失於從輕,而今則竝與從輕之典而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤,愈久愈深。請正法罪人鏔,亟施孥戮之典。嘻,治逆而先治黨與,春秋之法也。徐有隣之聚徒樹黨,凡幾人也,而豈有甚於李濟萬·朴聖泰者哉?俱已蟣蝨之類,自托灸手之勢,搖頭瞬目,交倡不敢之誣說,構虛捏無,力擠淸議之善類,其所背馳誑惑之習,可謂小人之無所忌憚者也。至於徐有聞,卽金履載之死黨也。渠於其時,適叨承宣之任,出入深嚴之地,俯仰之間,做作虛無,或示幾微,或通聲氣,隱映密勿,一與履翼同心合力,粧出履載之悖疏,其意將以履載爲奇貨,以圖構陷士類角勝義理之計也。人言至今狼藉,輿憤久而愈菀,如此黨惡之流,不可置之於輦轂之下。請前牧使李濟萬,副護軍朴聖泰·徐有聞,竝施屛裔之典。答曰,亟停勿煩。李濟萬·朴聖泰·徐有聞事,不允。
司諫朴瑞源,獻納金孝秀,正言李象謙等啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律不得施於此賊。萬一日後,有惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計。前後情狀,節節狡慝,而如金履白誕妄陰邪之類,又從而趨附使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠,及夫發告之共議,益見情跡之莫掩,與彝天一而二二而一者也。惟我先朝,大明中天,物無遁形,而特推欲竝生之化,俾躋咸與新之域,乃有酌處之命,而第念渠輩,雖是幺麽白徒,而亦簪纓之裔也。其詖陰之所漸染,心術之所陷溺,始乃誘人而餂貨,轉至捏妖而煽訛,一此不止,實有方來難言之慮。在聖人辟而止辟之政,決不可不嚴杜其漸,以示生道殺人之義,而不由王府,徑付秋曹,揆以獄體,極涉疎虞。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。德相·尙喆·國榮·九宗四賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶蘖逆種,晷刻偃息於覆載之間。請亟下回啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣結案正法,則孥戮之典,便是應行之法。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑菀,竝與其子屬而偃處城闉,殆若無故者然,此豈復君讐討國賊之義乎?請命吉諸子,依前下敎,施以散配之典。噫嘻,痛矣。今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云,逆景抵金行久書曰,邑中武弁之自京來者言,蔡弘遠陳疏請鞫醫官云,所謂武弁,卽張羽成也。羽成之招,雖爲發明,逆景之書,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞫醫官,則逆醫之請討,乃是一國之公憤。弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊明矣,不可以已結之案,置而不論。請放送罪人權龍度·張羽成,亟令王府,拿鞫得情。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言無難傳說於推覈之時,看作能事,節節頑惡。論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫嘻,痛矣。李漌之罪可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京師,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜雖未知何等說話,而恐其吐出,丁寧申囑者,其間必有情節,不可加刑發配而止。請拘囚罪人李漌,嚴鞫得情,施以當律,私書往復之人,一一査出,施以刑配之典。答曰,不允。末端五件事,亟停勿煩。
義禁府啓目,海州前判官鄭述仁原情云云。問目辭緣,泛稱遲晩,刑推得情,何如?判付啓,除刑推議處爲良如敎。又啓目,康翎縣監崔祥岳原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
吏曹判書尹行恁疏曰,伏以臣於病伏㱡㱡之中,忽伏奉慈聖下敎,諭先王心膂之托,進天官冢宰之任,臣驚惶震懍,四體投地,茫然不知攸措也。臣不敢以他道進而出自先帝之意,卽宋臣蘇軾之掩泣酬答於宣仁簾帷之前者,豈意無狀小臣,冥頑不死,猥承曠古之恩言,若是乎隆且摯也?瞻望喬山,有隕如㵼,若其萬萬不敢當之實,萬萬不可强之病,言涉備例,迹近飾讓,有未暇及,亦未敢煩,而中批果非美事。慈敎揭如日星,臣感激莊誦,有以仰淵衷穆覽,度越千古。苟使廷臣,凡有特旨除拜,迫於嚴命,怵於義分,依阿淟涊,左右拘攣,不思所以量而後出之方,而徒知奉令承敎,可幸無罪,則是豈我慈聖彰信兆民,厥孚交如之懿範昭軌也哉?臣嘗朝夕我先王,粗聞君子之大道,艮其趾旡咎,易也,旣明且哲,以保其身,詩也,罔以寵利居成功,書也,卑己尊人,以聽天命,禮也。臣於此嘗所訢慕,三復興歎,竊自期允蹈斯言,無負我先朝作成之盛德,而事乃有不然者,特地馳驟,不次寵擢,一歲中裒然爲六卿之長,則其視昔日之訓,不啻墮棄如弁髦,而臣將何以保首領以沒,得拜先王於地下也?蓋君臣之際,如父子耳。父之育子也,衣服而必菲,食飮而必淡,以其愛之也切,故儉其身,將以惜其福也。子之事父也,疾痛而必呼,憂畏而必號,以其親之也至,故疾其聲,將以䕤其憐也。今殿下,於臣父也。踰分之榮,理必無幸,則呼號自不得緩,殿下其可不錫之福而垂之憐耶?屢違天牌,情窮勢蹙,瀝血哀籲,言不知裁,欲望聖慈,仰稟東朝,特收新命,以卒終始生成之澤,不勝懇禱。臣無任云云。答曰,省疏具悉。卿其勿辭行公。
大司諫金啓洛疏曰,伏以光陰不留,因封奄過,仰惟聖慕,皇皇如求,益復靡洎,而世室誕定,縟儀載擧,少慰薄海臣民於戲不忘之思,攢祝之餘,曷任哽咽?卽伏見大王大妃殿下傳敎下者,以金履翼·徐有隣至凶絶悖之罪,處分赫然,辭旨嚴正,明陰陽淑慝之分而皎如日星,辨忠逆邪正之別而嚴於鈇鉞,蓋將以章大義而折姦萌,壹民志而矯頑俗。猗歟,大聖人闡明扶植之至意,溢於辭表,臣不勝欽仰讚誦之至。噫,彼履翼之不容於淸議,厥惟久矣。以渠陰譎之心,每懷覬覦之計,初旣慫慂投疏,潛售嘗試之習,末乃角勝血戰,甘歸死黨之科。邦有常刑,渠焉敢逃,而尤所腐心而痛骨者,五晦筵敎,丁寧惻怛,而渠乃頑然力抗,終不首實,以致淵衷之貽惱,聖候之沈篤,思之及此,萬剮猶輕。至若有隣,又何等凶魁也?十數年來,專執朝權,狐媚之態,簸弄一世,蜮射之毒,戕害善類,人心之陷溺,世敎之壞亂,義理之眩幻,苟究厥由,職有隣爲之戎首耳。渠以丙·丁漏網之蹤,不體先朝再造之恩,譸張背馳,爲群不逞淵藪,忘君負國,胡至此極?凡厥凶徒之至今爲梗者,實非一朝一夕之故也。蓋自戊巳以後,凶逆層生,誅討非不行矣,而惟其根柢未拔,窩窟尙在。疑亂之計,敢眩於莫嚴之禮,矯誣之說,至及於莫重之地,以窮凶罔測之言爲操切脅持之圖,熒惑詿誤,駸駸然莫之救藥,而痛矣凶醜,式繁有徒,寧得罪名義而甘心黨逆之誅,乃至有履翼·有隣之犯分干紀,全沒忌殫者,罔非洪樂任爲之窩主而然矣。此而不打破頭腦,大加懲創,則亂賊有滋蔓之憂,世道無底定之期。伏願廓揮乾斷,亟令設鞫得情焉。日前慈聖下敎,以欲竝生之德,軫咸與新之道,誕發絲綸,諄複懇惻,以開其自首自明之路。雖梟獍之腸,豚魚之頑,尙可以革心孚化,而渠輩乃敢終始悍然,少不知懼,則其包藏凶圖,讐視國家之叵測情節,不可不嚴覈而得情。臣謂金甲島安置罪人履翼,慶興府遠竄罪人有隣,竝令王府,設鞫嚴問,夬正典刑,斷不容已。且以金履載事言之,闖呈凶疏,旨意閃忽,回互之習,狡黠之態,有不忍正視。今於履翼罪狀彰著之後,其漫漶義理,同歸賊邊之罪,不可以竄配薄勘,置而不論,亦令亟施拿鞫之典焉。且臣於見職,旣有自來情勢,而哀遑之時,未敢言私,冒沒肅命,亦旣有月,而嚴廬之下,煩瀆是懼,尙此虛縻,徒事違傲,居常愧懼,如集于木。況今大論方張,誅討是急,而自陷含默之科,荐被截嚴之敎,震懍惶隕,靡所容措。伏乞聖明,俯垂鑑諒,亟遞臣所帶臺銜,以靖私義,仍治臣素尸之罪,以肅朝綱焉。臣無任云云。答曰,省疏具悉。東朝已處分矣,卿之本職,依所請許施。
行都承旨南公轍,行左承旨鄭尙愚,行右承旨申獻朝,左副承旨崔獻重,右副承旨金近淳,同副承旨嚴耆聯名疏曰,伏以卽者時·原任大臣聯劄,有封還之命,臣等驟首相顧,竊不勝愕然失圖之至。噫,此非獨大臣之言也,卽國人共公之論也,乃我先大王二十五年至精至微昭如日月守若金石之義理,而特以言不欲詳之聖意,姑且隱忍,於焉之頃,竟成千古之志事,則顧今日繼述之道,豈容如此?日昨賓筵,慈敎千百言,嚴正惻怛,體我先王未卒之大義,闡我先王憑几之末命,以至全保世臣之至誠苦心,可以泣鬼神而孚豚魚,乃有昨日不得已之處分,懲討若可以少行,憤冤若可以少洩。然其頭腦自在,禍本未拔,神人之痛惋,厥惟久矣,宗社之憂虞,可勝言哉?惟彼逆魁,粵自丙·丁以來,失志蓄怨,構誣聖躬,則譸張至不道之凶言,誑惑人心,則打成群不逞之逋藪,以典禮一事,交相倡和,期於必成乃已。罪名欲脫,藉某年之復讐,而精神所注,專在於善類之網,十手所指,衆口喧傳,而今日大臣之劄,直陳姓名,請以國法斷之,兪音顒俟,大小同情,而忽有封還之擧,此豈殿下義理則隨處闡揚,志事則隨處繼述之盛德至孝也哉?魑魅以陰氣相聚,鴟鴞以惡音相呼,而所恃而爲歸宿者,窩窟與林藪也。今使頭腦自在,禍本未拔,而欲其世道之寧靖,則此與治水而不塞其源,除草而不鋤其根,何以異哉?且況大臣聯劄,事體自別,而不賜批旨,徑使封還,其於敬大臣之道,尤何如也?聖上方講中庸,何不深體九經之義而有此擧也?臣等職在出納,自不禁憂愛之忱,聯陳短章,以效匡救之故事。伏願聖上,穆然深思,還入劄本,明賜允兪,俾亂賊懼而世道靖焉。臣等無任云云。答曰,省疏具悉。予豈不知敬大臣之道?仰承慈敎而爲之者也。
應敎金銑,副應敎閔命爀,校理韓興裕·李重蓮,副校理洪受浩·李基憲,修撰李敬參·張錫胤,副修撰李東冕·任厚常等劄曰,伏以嗚呼,自有天地以來,便有義理,義理者,萬古如一日,千聖同一揆也。惟我先大王,以唐·虞心法之傳,接孔·朱道統之正,凡係義理上頭腦,咸造精微底工夫,處往牒所無之變而金秤乎常經,以南面無樂之心而日星乎大義,一言之發,動合典謨,一事之行,自成規範。猗歟,大哉。我先王卄餘年陶鑄之治,不外乎義理二字而已。至若五月三十日筵敎,痛末俗之不率,溯源流之有自,懸禹鼎於魑魅之藪,揭麟筆於榛蕪之塗,雨露霜雪,無非敎也,日用飮食,使易知也。凡爲當日臣子者,苟有一分不泯之彝性,孰敢不感激流涕,改心易慮,思所以對揚休命,偕底大道也哉?嘻,先王伊日之敎,非全爲一金履載而發也。履載嘗試之擧,非渠所能自辦也,慫慂指嗾,自有其人。以先王日月之明,豈不洞燭其情狀,昭見其肺肝乎?特以好生之德,全保之念,開視生道,不欲索言,而若其十手十目之所覩指,一世萬口之所喧藉,卽金履翼是已。噫嘻,痛矣。履翼之罪,可勝誅哉?渠本賦性陰險,行己鄙悖,平生伎倆,背馳義理,本來面目,變換陰陽。國是之所定,則必欲角勝,士論之攸在,則甘心仇視,以至弁髦我彝典,滓穢我太淸,撑腸拄腹,無非嫁禍士類之計,攘臂使氣,專是兜攬名利之習,其爲淸議之所共棄,聖鑑之所深燭,厥惟久矣。由是而怨毒之心,愈往愈甚,末乃嗾得履載,裝出一疏,敢爲閃弄之計,而其奈大明中天,陰謀莫逃,太阿如水,常刑自有,而尙荷先大王包容之德,反覆曉諭,俾開生路,則爲履翼者,所當銜恩畏威,洗心易腸,一暴自明之忱,以圖維新之方,是尙可以息其黥而補其劓也。渠乃無意自首,謂聖聰之可欺,頑不知變,致玉候之添重,思之及此,直欲口臠而手磔。逮夫慈聖殿下,誕降數千言絲綸,闡明先大王義理,無復餘蘊,使之自首自明,毋淹時日,丁寧懇惻,秋殺春生,有足以泣鬼神而孚豚魚,則雖彼頑然梗化之類,庶可有油然知感之心,變鬼爲人,化龍爲子,只是一轉移間事,而奈此狼性難馴,鴞音莫懷,側聽多日,寂然無聞,於是人心滅而臣分絶矣。至若徐有隣,本以凶譎之性,濟以側媚之態,經營排布,惟利是趨,出沒跳踉,無所不至,卽渠自來心腸,而至於宗厦復出之說,斷案已成,陳賀不參之嗾,眞贜莫掩,則尙今戴頭於覆載之間,暇息於輦轂之下,已是失刑之大者,而幸蒙先大王包荒之大度,匿瑕之洪恩,逋藪之盜,認以爲子,漏網之魚,寬不察淵,拂拭終身之累,擢置崇顯之秩。之恩之德,於渠罔極,其在報效之道,固當悛厥舊習,率我聖化,以爲一半分自新之圖,而乃反辜負鴻造,益肆虺毒,背馳義理,讐視國是,簸弄朝權,戕害善類,謂聖德可誣,謂一世可欺,譸張誑惑,煽動構捏,訿訿,泯泯棼棼,自作威福,廣植徒黨。自己·庚以來十數年之間,世道之詿誤,人心之陷溺,朝象之泮渙,士氣之蕭索,國脈之斵喪,莫非渠招權賣勢之致,而挾乃弟之狡黠,爲群凶之主張。始焉附榮賊而入腹,末乃與浚逆而同心,凡可以忘君背國爲賊報仇之事,挺身擔當,惟日不足。吁,亦痛矣。此在渠猶屬細故,動搖國本之計,傳襲有自,疑亂典禮之說,異趣同歸,必欲使英廟朝授受之光明,先大王秉執之精微,閼而不章。究厥罪惡,一則某年干犯也,二則某年干犯也。粵自金履載處分之後,大義益明,奸狀莫逃,則苟有秉彝者,孰不感化,而渠則晏然息偃,依舊躑躅,了無驚懼革面底意。此其罪固已萬戮猶輕,而雖以今番對疏言之,託以自辨,血戰公議,滿紙噴,全不顧忌,氣豪意健,隱然有恃者,小無異於曩日藉勢之時,而其指意之叵測,情態之閃忽,至於將取姑與之說而極矣。此與履翼,傳神護法,打成一片,筵本中所敎賊邊也,不忠也,小人也者。苟求其本,則非渠而誰?有賊如此,尙今共戴,此實臣等玩揭之罪,而今於凶魁斯得,處分旣下之後,有不容一刻緩聲,而絶島遠竄,不足以勘其罪也。若其窩窟之自在,黨與之寔繁,不可不究覈鋤治。臣等謂島配罪人金履翼,遠竄罪人徐有隣,設鞫嚴問,期於得情,斷不可已。噫嘻,此輩此習,蔽一言曰,有所恃而然。所恃者,非窩窟而何?蓋其窩窟,始于代理之初,迄于今日,憑依戚里之勢,敢爲士類之敵,顯之則豕突䲭張,隱之則狐社蜂稷。巨魁之臥斃,已極神人之憤,而種下生種,滋蔓難圖,終至於莫可救之境。忘君讐國者,視以附麗之奇貨,冒利無恥者,遂作攀緣之奧逕。彼履翼·有隣輩,特其羽翼也爪牙也,而若其所謂窩窟者,卽洪樂任是已。今若一味假貸,任其醞釀,則將不知何樣禍機,伏在何處。朝夕呼吸之憂,容有旣乎?且伏念聖人命討之權,不以恩掩義,不以私廢公。況其窩窟未破之前,雖日鋤其枝葉,日剪其羽翼,將不勝其誅,而尙無補於拔本塞源之道。臣等謂洪樂任,亟令王府,設鞫得情,夬正典刑,宜矣。嗚呼,窩窟根柢之亟宜懲討者,旣如右所陳矣。外此黨與之盤據幽逕,如鬼如蜮,固難一一指的,而就其中爲世指目,昭不可掩者,玆先附陳焉。噫,彼徐有聞,性本奸黠,行又詭秘,東西閃跡,陰陽化身。先朝之恩造何如,而不思報答之道,專售背馳之計,國言之喧騰,淸議之唾罵,厥惟久矣。自處近密,妄度天意,畢竟釀出履載之一疏,其甘心死黨之習,亦不可不明正其罪,以示好惡。臣等謂前承旨徐有聞,亟施屛裔之典,恐不可已矣。取進止。答曰,省劄具悉,東朝已有處分矣。徐有聞事,風傳也,不允。
檢閱洪奭周疏曰,伏以臣於日前,冒犯擅離之罪,獲蒙賜暇之恩,得以歸護臣母,少伸情私,且惶且感,不知所喩。顧臣母病,積有原委,非可以時日望其蘇完,而由限旣滿,庚牌儼臨,臣怵畏分義,雖不敢不抑情就直,而方寸之煎灼,未嘗少須臾或弛。卽又連接家信,聞其當寒觸冒,有加無減,積氣之衝亘,旣是本症,而外感之闖作,又添一倍,貼席呻痛,寢啖俱廢。臣旣聞此報,懇迫之情,愈難按抑,又不得不冒昧陳章,徑出禁扄。伏乞聖慈,亟命鐫遞臣職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
庚申十二月二十六日辰時,上御熙政堂。右副承旨與勸講閣臣入侍時,右副承旨金近淳,假注書金,記注官金景煥,記事官金珍恪,二直提學南公轍,以次進伏訖。上讀前受音一遍,仍讀新受音,自王天下有三重,止蚤有譽於天下,竝讀章句。公轍解釋文義以奏。上讀新受音十五遍訖。公轍曰,此云在此,卽本諸身之謂也,在彼,卽在乎人之謂也。君子初非有意於干譽,然本諸身而無厭斁之意,在乎人而無怨惡之端,則令聞自然彰著於天下也。命退。公轍先退。近淳曰,迎勅時御帖,從前或有還納之時,或有自政院洗草之時,今番亦自政院洗草乎?上曰,依此爲之。承史以次退出。
上在昌德宮。停常參·經筵。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善·趙恒存陳疏,監察茶時之意,敢啓。傳曰,知道。
鄭尙愚啓曰,來初一日輪對日次,而宗廟春享大祭齋戒相値,頉稟之意,敢啓。傳曰,知道。
備忘記,慶州營將李海範,牛峴僉使徐仁喆下直,各長弓一張·長箭一部·片箭一部·筒兒一箇賜給。
傳于金近淳曰,右副承旨入侍。
南公轍啓曰,吏曹判書尹行恁,參判曺允大牌不進推考傳旨,今方捧入,而開政命下,已至經宿,終不承膺,事體所在,誠極未安。判書陳疏入啓,參判更卽牌招,何如?傳曰,允。判書批下,一體牌招。
以吏曹參議沈象奎牌不進罷職傳旨,傳于南公轍曰,只推。
南公轍啓曰,吏曹判書尹行恁,疏批已下,參議沈象奎,旣有只推之命,一體牌招,何如?傳曰,允。
南公轍啓曰,吏曹判書尹行恁,參議沈象奎牌不進,參判曺允大再牌不進,推考傳旨及罷職傳旨,今方捧入,而開政命下之後,連事違召,不卽承膺,事體所在,極爲未安。判書更卽牌招,參判所當更請牌招,而係是一日三牌,何以爲之?敢稟。傳曰,東朝特畀之下,此何道理?再疏過矣,況五違乎?傳旨勿施,仍以前牌催促。違牌勿爲呼望,參議只推,與參判一體牌招。
有政。吏批,判書尹行恁進,參判曺允大進,參議沈象奎進,行都承旨南公轍進。以兪岳柱爲大司諫,尹光普爲禮曹參判,李祖源爲判義禁,朴萬榮爲軍器判官,沈繼之爲禮賓主簿,李基憲爲東學敎授,金㙆爲京畿都事,校書著作單李種德·趙亨基,副正字單李顯相,軍器直長單申益文,奉事單全萬昌,副奉事單朴光瀷,參奉單申益大,兼春秋三單曺喜有·吳鵬南·蔡弘直。
兵批,判書李祖源病,參判兪漢謨病,參議金觀柱病,參知尹益烈入直進,同副承旨嚴耆進。大護軍徐邁修,護軍金啓洛單付。
申獻朝啓曰,判義禁李祖源牌不進推考傳旨,今方捧入,而平安道暗行御史書啓中,令攸司稟處守令等拿來區別草記及咸鏡道放未放回啓,當爲稟處,而如是違牌,不卽擧行,事甚未安,更卽牌招,何如?傳曰,允。
申獻朝啓曰,判義禁李祖源再牌不進推考傳旨,今方捧入,而平安道暗行御史書啓中,令攸司稟處守令等拿來區別草記及咸鏡道放未放回啓,當爲稟處,而連事違召,不卽承膺,事體所在,誠甚未安。所當更請牌招,而係是一日三牌,何以爲之?敢稟。傳曰,待開門牌招擧行。
大王大妃殿傳于南公轍曰,嗚呼,予之今日擧措,豈是得已而不已者?不過痛國勢之綴旒,憂人心之渙散,特追大行王數十年志事之寓於末命而不得已者,思所以闡義理扶宗社之計也。今聞大臣諸臣之齊聲仰請者,則莫不以窩窟尙在,禍根必除爲言,予亦豈不知此言之十分是當?況自在先朝,非不知窩窟之在是,然猶費積年商量,忍而不加之罪者,蓋以燭其罪全其恩,兩行不悖之故也。今予當此地處,其所以處此者,不得不以先朝之心爲心而已。諸臣所請,雖知出於慮遠之意,而予之不聽,亦或合理,須悉此意,更勿煩聒。如是全恩之後,罔念知懼之道,萬一更有一毫跳踉之習,見於事爲者,則豈待廷臣之言乎?至於今日北面者,承此全保之命,謂以窩窟自如,而作爲依賴之逋藪,則斷當以春秋先治之律施行,大小臣僚,竝須知悉。
以吏曹參議沈象奎牌不進推考傳旨,傳于南公轍曰,提問之後,始付白籤,極爲駭然。當該中官,令內侍府嚴勘。
鄭尙愚,以弘文館言啓曰,本館上番副校理臣李基憲,以宗廟春享大祭祭官,今日議政府肄儀時,晝仕出去之意,敢啓。傳曰,知道。
嚴耆,以壯勇營言啓曰,今十二月二十八日·二十九日年終放砲時,次知將官·將校及別破陣火箭軍姓名·器械數爻,別單書入之意,敢啓。傳曰,知道。
申獻朝,以義禁府言啓曰,咸鏡監司李秉鼎狀啓內,厚州前僉使李健秀罪狀,令攸司稟處事,啓下矣。李健秀,以外營別將,時在京畿水原府云,依例發遣府書吏,拿來,何如?傳曰,允。
吏曹啓目粘連,觀此知敦寧李益運上疏,則以爲,臣本無敦寧,揆以格例,自在當遞,亟命選部,照例遞改亦爲白有臥乎所,旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
吏曹判書尹行恁疏曰,伏以臣猥控血懇,冀蒙睿燭,及承聖批,遂失所圖,良由辭旨淺拙,未足以動悟宸聰,不敢不更煩披瀝,重犯干冒,情固可哀,罪實難貰,伏地戰栗,靡所容措。第伏念天官上宰,其爲任也至重,故其擇人也至愼。歷選國朝以來四百有餘年,提衡握銓,進退當世之人物者,誠多矣,一朝超擢出於輿望之外,未有如臣之甚者。臣雖欲貪榮懷祿,晏然爲冒出之計,其於累初政而駭物情何哉?臣有因此而仰復者,聖人御世,如春工之化物,除非不率敎不循軌,未可與同中國者,收攬東西南北,而康而色,會極歸極,均齊方平,無一人不得其分,無一事不得其宜,無一方不從其化,寅協輯睦之風行而乖戾爭奪之俗息,上有以迓續景命,下有以導迎和氣。朱子所謂天下享壽富康寧,朝廷見平平蕩蕩者是已。如臣不肖,矢於心藉於手,處乎今日之位著,亦不過如斯焉已矣,然有不必然者何也?卽惟曰義理明,然後公道可行焉。記昔臣於戊午初夏,侍我先王于燕閒,先王手圈朱子書,至忠邪之分,察之有未明,消長之戒,信之有未篤,而又以一身利害之私,參錯乎其間,則今所謂持平者,乃所以深助小人之勢,以爲君子之病。先王掩卷太息,顧謂臣曰,爾其識之,朱子此言,豈不爲今日準備語乎?義理者,天下之公也,不可以私而掩公。公便是仁,仁人能惡人,人有可惡而不能惡,則非人也。予於義理上,竊嘗毫分縷柝,自辛·壬至乙·丙,惟精微是守,罔敢或私焉。臣退而書諸紳,式至今不敢墜失。及覩日前東朝聖敎數千百言,以典謨之辭,兼誓誥之體,明天理淑人心,義例森嚴而亂賊懼,則魯聖之筆也,象彙布羅而魑魅莫遁,則夏后之鼎也。如是爲忠,如彼爲逆,不待百年而定,有如分朔南而辨黧晳。臣擎讀再四,涕泗交頤,怳然若迎春前席,復聆先王之玉音也。噫,慈聖之所播告者,先王之所秉執也,先王之所秉執者,慈聖之所詒謨也。環東土方六千里,凡有血氣含生之倫,孰不知從,則常分貳爲悖德,而伐木者,不剪本則蘖芽附焉,治水者,不疏源,則沙礫壅焉,故拔本塞源而後,始可以食悠久之效而休滋蔓之憂,前轍昭然,不可誣也。虞書天秩,在乎天討之先,周官邦刑,列乎邦禮之後,則當殿下沖年嗣服,休養生息之時,相臣諫臣,何苦而爲此尙法之論,以溷恭默之聽哉?蓋有甚不得已之故,存乎其間,誠以不如此,則人不人國不國而然耳。夫君君臣臣,民彝物則,爲天下萬世大經大法,而一有犯於此者,國可以用常刑矣,人可以致聲討矣。今乃不然,華居而貊道,儒號而墨習,旣不能彰善,又不能癉惡。家刑名者,折孟氏之仁義,祖權譎者,掩子思之中庸,則豈所以對揚慈聖之明訓,發揮先王之大義,丕慰我忠臣志士荷戈執殳北首爭死之意哉?臣謹按有唐之考法,其目有二十七焉。其一曰獻可替否,爲近侍之最,其一曰揚淸激濁,爲考校之最。臣以先朝近臣,又承見職新命,雖積誠陳懇,以祈鞶帶之裭,顧盡忠畢愚,每在琅函之封。伏乞聖明,寬臣狂妄之罪,諒臣震越之忱,亟賜察納,以靖世道,仍許遞改,以全微諒,千萬幸甚。臣無任云云。答曰,省疏具悉。卿其勿辭,斯速開政。
大護軍李祖承疏曰,伏以臣見差宗廟春享大祭亞獻官,臣之一分自效之道,惟在於筋力奔奏,隨處殫竭,則病若可以黽勉强策,豈敢爲此時煩瀆之計,而第臣本以虛脆之質,近添積瘁之祟,寒感猝劇,頑痰中痞,夜睡則全未交睫,食飮則苦不調下,宛轉床玆,今已七八日矣。日前受誓戒時,以此病狀,萬無自力趨造之望,而姑且擔曳,往住於政府門外,以待禮成而歸,更欲稍費調治,如有毫分可强之勢。今日肄儀,丕擬入參,數日症形,有加無減,頭疼身熱,晝宵叫痛,房闥之內,尙不免須人轉側,束帶將事於肅雝駿奔之地,初非可論,玆不得不倩人構疏,仰請變通。伏乞聖慈,俯垂矜憐,特令該曹,趁卽付標,千萬懇禱。臣無任云云。答曰,省疏具悉。疏辭,許令該曹付標。
大司憲李敬一,執義高宅謙,司諫朴瑞源,掌令姜文會,掌令閔慶世,持平安廷善,持平趙恒存,獻納金孝秀,正言李象謙等疏曰,伏以明義錄一部,卽我東之春秋也。春秋作而亂臣賊子懼,明義錄行而奸萌逆節杜,此卽我先大王御極二十五年一治之會也。建天地而不悖,與日月而齊光,永有辭於天下後世,則夫孰敢螮蝀於太陽,自干於天誅,而一自干犯某年之義理,其元惡大憝貫盈之罪,轉而至於乙丙而極矣。根柢盤據,脈絡貫通,生出許多變怪,爲世道無窮之害者,洪樂任是已。渠以麟賊之姪,幸逭應坐之律,偃息覆載,醞釀禍胎,其千妖萬惡,已載於明義錄中,而試以近日世變言之,通天之罪,可勝誅哉?噫,至精至微,致謹於不貳本之義,莫重莫嚴,持守於得經權之中者,乃是先大王所秉執之大義理,則惟彼釁累之蹤,自知罪關罔赦,敢生翻覆之意,顯售背馳之計,潛通異類,作爲死黨,慫慂俗流,誘以利害,而敢藉莫嚴之典禮,創出不敢之訾毁,威脅誣罔,無所不至,而種下生種,寔繁其徒,一脈淸議,構陷無餘。其爲隱憂遠慮,擧將入於洪水猛獸之域,而何幸?乙卯以後,人方拭目於淸明之治,而至於人心之陷溺,世道之壞亂,猶夫前日者,蓋以自來窩窟之尙在故耳。今於慈聖殿下處分之下,懲討雖及於黨與,嚴誅未加於逆窩,神人之憤鬱莫伸,國是之底定無期,寧不凜然而心寒乎?臣等昨日詣臺,未及周旋,不卽聲討,退而循省,按住不得,玆敢相率齊籲。伏乞聖上,亟降明命,快正王法,以洩輿憤焉。第伏聞昨日相劄封還之命,臣等死罪竊以爲,此是殿下過中之擧也。大僚請討,實出於擧國共憤之論,則不惟不賜虛受,而反示訑訑之色,是豈臣等之所仰望於殿下者哉?伏願聖上,淵然深思,亟收封還之命,以光聖德,仍降允兪之音,以行天討焉。仍伏念臣等情踪,實難蹲冒於臺次,而急於誅討,冒沒暫出,因仍盤礴,斷無是理。伏乞亟命鐫遞臣等之職,以安私分,千萬幸甚。臣等無任云云。答曰,省疏具悉。昨已諭矣。
庚申十二月二十七日午時,上御熙政堂。右副承旨勸講入侍時,右副承旨金近淳,假注書申緯,記注官承膺祚·金珍恪,二直提學南公轍,以次進伏。上讀前受音一遍訖,上讀新受音,自三十章仲尼祖述堯舜,止三十一章故曰配天。公轍解釋文義以奏,上讀十五遍訖。仍命退,諸臣以次退出。
上在昌德宮。停常參·經筵。
藥房都提調李秉模,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如,王大妃殿氣候,何如,惠慶宮氣候,何如,嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
嚴耆,以都摠府言啓曰,今日入直內三廳武兼·禁軍及軍兵等,中日習射,請出標信,傳曰,知道。
申獻朝啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。在外許遞。
傳于金近淳曰,右副承旨入侍。
申獻朝啓曰,行大司憲李敬一,執義高宅謙,掌令姜文會·閔慶世,持平安廷善牌不進,持平趙恒存陳疏,監察茶時之意,敢啓。傳曰,知道。
申緯差祭,代以趙庭和爲假注書。
嚴耆,以兵曹言啓曰,來辛酉年各處頒給信漢符別單及文宰二品以上·武臣蔭官曾經摠管人員章標頒給別單,修整以入之意,敢啓。傳曰,知道。
嚴耆,以兵曹言啓曰,卽者有一人,擔負藁石,向于肅章門外,而觀其行止,旣非闕內各處所屬,故捉致問之,則以爲居在慶尙道固城縣,趙元範爲名人,而混入於今日本道朔饍進上入來之時云,多般詰問,則謂有獻芹之物,其所爲言,極涉屑越。門禁法意,何等嚴重,而有此闌入之擧,誠甚痛駭。趙元範,自臣曹嚴棍後,移送該曹,以爲照法重繩之地。臣之常時不能檢飭之失,惶恐待罪,而當該守門將,令該府拿問重勘,何如?傳曰,允。門將嚴棍,入直堂郞罷職,判堂越俸一等。
嚴耆,以兵曹言啓曰,參判臣金羲淳,以宗廟朔祭獻官,明日受香,而參議臣金履度未肅拜,參知未差,替直無人。參知未差之代,令該曹以在京無故人口傳差出,待下批,與參議一體牌招,以爲替直之地,何如?傳曰,允。未肅拜人許遞,亦爲差出。
吏曹口傳政事,以金觀柱爲兵曹參議,朴吉源爲兵曹參知。
嚴耆,以兵曹言啓曰,謹依下敎,敦化東挾門守門將金宗觀,嚴棍十五度之意,敢啓。傳曰,知道。
金近淳,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
崔獻重,以司譯院都提調意啓曰,漢學訓長,卽官生訓誨之任,而今方有闕,以前訓長金在和差定,依例付祿,使之各別勸課,何如?傳曰,允。
嚴耆,以壯勇營言啓曰,來辛酉正月當本營左司屬京畿一番水原軍兵逢點實數一百二十六名,今已點閱整齊,仍爲立番本營,舊軍放送之意,敢啓。傳曰,知道。
嚴耆,以訓鍊都監言啓曰,今十二月二十八日·二十九日年終放砲時,次知將官·將校姓名及兼別破陣等容貌·年歲·器械數爻,竝別單書入之意,敢啓。傳曰,知道。
申獻朝,以義禁府言啓曰,平安道暗行御史吳翰源書啓內,肅川前府使任長源,郭山前郡守尹弘心,宣川府使柳師模,价川郡守尹勉鎭等罪狀,令攸司稟處事,啓下,而取見其書啓,則肅川前府使任長源,首鄕之委任太過,倉監時所逋三百石,移徵於民間,任窠中工監八九人,納賂差出於鄕外,自取賣鄕之目爲辭,郭山前郡守尹弘心,街醉平民,濫施賊刑,壚坐村媍,勒定官婢,倉穀之加錄,至於每戶半石之多,吏校舞弄,無非藉官欺民之事爲辭,宣川府使柳師模,官庖狼藉,至及隣境爲辭,价川郡守尹勉鎭,山倉色之錢還作奸,矇然莫察爲辭矣。任長源·尹弘心,其所犯科,俱係法外,實難容貸,竝依前草記,發遣府書吏羅將,交代後拿來,柳師模·尹勉鎭所坐,比諸兩倅,合有輕重之別,當此軫恤西民之時,迎送之弊,亦不可不念,竝姑先從重推考,以責成效,何如?傳曰,允。
禁府啓目,粘連,咸鏡道放未放修啓冊子中,本府所管定配罪人未放秩乙良,竝依啓聞施行爲白乎旀,他餘罪人等,今刑曹,稟處,何如?判付啓,依允。又啓目粘連,平安道放未放修啓冊子中,本府所管充軍罪人未放秩,馬馬海里堡申綋,已自備局,依道啓置諸仍秩,自臣府更無擧論是白乎旀,他餘罪人等,令刑曹,稟處,何如?判付啓,依允。又啓目粘連,向前崔祥岳亦,營債請得,事在前官,限年了殺,付之該監,雖是前官節目,其不能察飭之失,亦不可無罪,以此照律,何如?判付啓,依允。以草記照律爲良如敎。又啓目粘連,向前李良會亦,觀其所供,支勅時有馬之濫數,一依營關擧行,馱價之漏落,亦是不入把之故,初不給價是如爲白乎,則參以事勢,別無可罪之端是白遣。雉鷄鷄卵之徵斂民戶,物旣瑣小,且非故犯,而不察之失,在所難免。今不可以價本之準數出給,有難容貸,以此照律,何如?判付啓,依允。以草記照律爲良如敎。又啓目粘連,向前鄭述仁亦,觀其所供,常平管餉,穀名差殊,取剩公下,未免襲謬,均穀作錢時,監色作奸,雖已懲治,難逭後時之責。至於城餉那移,旣已流來謬例,則此與創始身犯有異,而私還之付諸公穀,有違糴政兺不喩,支勅時浦漢之魚物添價,市井校輩之私相替行,俱未察飭。究厥罪狀,萬萬痛駭,以此照律,何如?判付啓,依允。以草記照律爲良如敎。又啓目,遂安前郡守洪達三原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,以草記議處照律爲良如敎。
持平趙恒存疏曰,伏以皇天不弔,我先大王奄棄臣民,日月如駛,因禮已過,虞卒且訖,仰惟聖慕,撫時愈新。仍伏念臣以庸愚賤品,早竊科名,而特被先大王陶甄之澤,忝在百官之列,于今八九年來,未有尺寸圖報,居常愧懼,若隕淵谷,揣分量才,進步榮途,斷無是望。不自意柏府新命,乃在鄕廬蟄伏之際,臣聞命驚惶,惟義分是懼,諭旨之下,黽勉登程,顚倒肅命,而冒沒行公,尤非自期。日前急於聲討,隨僚詣臺,而因仍盤礴,非所可論矣。伏乞聖上,特諒臣不可堪之實,鐫改臣虛縻之職,千萬幸甚。臣於乞免之章,不宜贅陳,而今於目下事,有萬萬憂憤者,不容泯默。嗚呼,惟我先大王,以君兼師之盛德至善,實千古帝王以來所未有之聖也。服事先大王之臣子,但當尊聖德明聖志,同歸於師道導率之敎化,而奈何俗習難矯,世故層生,闖生翻覆之計,敢售背馳之心者,凡厥幾徒,而試以今夏金箕殷事言之,卽不率敎不率化之大者也。渠以渺小之新進,已著趨赴之不正,而忽出不當之論,顯呈角勝之計,以我先大王包容之德,調劑之洞諭之,至有親臨試殿,屢費辭敎,而彼狡悍之性,猶不知畏,尙遲改悔,故及至六月靜攝之中,致勤淵衷之煩惱,申有筵敎之嚴截。其時近臣,無不親聆,則今於萬事靡逮之後,孰不以箕殷一事,亦爲遺恨之端乎?今此正朝享官塡差也,視同無故,肆然以箕殷爲順陵大祝官,噫,何至無忌憚無人心也?雖急於愛黨市恩之計,而獨不念先大王如昨之音乎?是可忍也,孰不可忍也?如此忘君護黨之流,不可置而不論。臣謂差祭該堂,捧現告亟施竄配之典,斷不可已也。臣無任云云。省疏具悉。竄配過矣,削職,答副應敎閔命爀疏曰,省疏具悉。已諭矣。原疏未下。
庚申十二月二十八日辰時,上御熙政堂。右副承旨與勸講閣臣入侍時,右副承旨金近淳,記事官金啓溫·金珍恪,記注官承膺祚,原任直提學尹行恁,以次進伏訖。上讀前受音一遍,又讀新受音,自第三十二章唯天下至誠,止無聲無臭至矣。行恁解釋文義訖。上讀新受音五遍,仍命退。諸臣以次退出。
上在昌德宮。停常參·經筵。
大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上過歲單子問安。答曰,知道。
申獻朝啓曰,行大司憲李敬一,持平趙恒存呈辭,執義高宅謙,掌令姜文會·閔慶世,持平安廷善傳旨未下,監察茶時之意,敢啓。傳曰,知道。
南公轍啓曰,行左承旨鄭尙愚,今日不爲仕進,卽爲牌招,何如?傳曰,允。
嚴耆啓曰,左邊捕盜大將李儒敬,以泰陵正朝祭獻官,今方受香出去矣。所佩命召及大將牌·傳令牌,來請還納,何以爲之,而在前如此之時,有他邊大將兼察之例,今番則何以爲之?敢稟。傳曰,仍佩往來,他大將兼察,牌招聽傳敎。
傳于崔獻重曰,傳香承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
傳于南公轍曰,發遣吏郞,諸執事淸齋與否,摘奸以來。
傳于南公轍曰,孝元殿正朝祭,當親行,該房知悉。
嚴耆啓曰,備邊司郞廳來言,今日賓廳日次,而孝元殿正朝祭親祭齋戒相値,不得來會云矣,敢啓。傳曰,知道。
備忘記,安義僉使車尙道下直,長弓一張,長箭一部,片箭一部,筒兒一箇賜給。
大王大妃殿,以承傳色口傳下敎于嚴耆曰,時原任大臣·金吾堂上,同爲入侍。
大王大妃殿,以承傳色口傳下敎于南公轍曰,吏判同爲入侍。
嚴耆啓曰,領府事李秉模,領議政沈煥之,左議政李時秀,右議政徐龍輔,判義禁李祖源,同義禁兪漢謨·尹東晩,依慈殿下敎來待矣。傳曰,入侍。
南公轍啓曰,吏曹判書尹行恁,依慈殿下敎來待矣。傳曰,入侍。
大王大妃殿,以承傳色口傳下敎于嚴耆曰,今日筵說,頒布朝紙。
南公轍啓曰,明日正朝祭親行時,承旨當爲備員,而行左承旨鄭尙愚牌不進,無以備員,更爲牌招,何如?傳曰,允。
嚴耆啓曰,明日親行正朝祭敎是時,入直禁軍·挾輦軍·槍劍軍除出,標信請出之意,敢啓。傳曰,知道。
南公轍啓曰,明日親行正朝祭敎是時,百官入參次,仁政左右挾門及敦化左右挾門開門,標信請出之意,敢啓。傳曰,知道。
傳于嚴耆曰,侍衛軍兵毛具。
傳于南公轍曰,政官牌招開政。
南公轍,以吏曹言啓曰,新除授尙衣院僉正林性運呈狀內,矣身素患痰癖之症,當寒添劇,時月之內,萬無供職之望,卽速入啓遞改云。其身病旣如是沈篤,則不可强令察任,改差,何如?傳曰,允。
南公轍,以吏曹言啓曰,新除授陰城縣監李允膺呈狀內,矣身素患痰眩之症,當寒越添,鎭岑縣監李持淳呈狀內,矣身素患積病,當寒闖發,楊口縣監金應一呈狀內,矣身素患痰癖之症,當此嚴寒,一倍添劇,時月之內,俱無赴任之望,卽速入啓遞改云。三邑守令之身病,旣如是沈重,則不可等待其差歇,竝罷黜,何如?傳曰,允。
有政。吏批,判書尹行恁進,參判曺允大差祭,參議未差,右承旨崔獻重進。以李義鳳爲大司諫,任厚常爲正言,宋煥箕爲知敦寧,李毅采爲兵曹佐郞,宋文述爲司僕正,金順行爲尙衣僉正,權玭爲郭山郡守,金熙華爲陰城縣監,李英章爲鎭岑縣監,李英裕爲楊口縣監,朴泰溫爲崇靈殿參奉,趙尙鎭爲謝恩使。
兵批,判書李祖源進,參判金羲淳差祭,參議金觀柱未肅拜,參知朴吉源入直,右副承旨嚴耆進。以李邦城爲內禁將,申惠周爲都摠經歷,尹商大爲武兼,大護軍李益運,副護軍兪岳柱,副司果姜俊欽,竝單付。
以執義高宅謙,掌令姜文會·閔慶世,持平安廷善,司諫朴瑞源,獻納金孝秀,正言李象謙牌不進罷職傳旨,傳于申獻朝曰,遞差,今日政差出。
再政,以韓興裕爲執義,李龜雲爲司諫,李安默·洪光一爲掌令,李重蓮爲持平,李東冕爲獻納,嚴思彦爲正言,李象謙爲副修撰,韓用鐸爲同敦寧,柳烇爲禮曹佐郞,李永老爲掌樂僉正,李重溫爲社稷令,李晩中爲北部令,韓命斗爲懿昭墓守衛官。
南公轍啓曰,行左承旨鄭尙愚,再牌不進,推考傳旨,今方捧入,而明日親祭,承旨不可不備員,所當更請牌招,而係是一日三牌,且拘於廳規,不得請牌,何以爲之?敢稟。傳曰,許遞,今日政差出。
傳于南公轍曰,夕上食當親行,該房知悉。
嚴耆啓曰,侍衛軍兵解嚴,標信請出之意,敢啓。傳曰,知道。
大王大妃殿傳于嚴耆曰,近日章奏間所論諸人,旣出於事發之初,則可知其爲凶徒中尤甚者,亦可見其論之出於公憤。予爲先王未卒之志事,宗社世道扶持之道,旣有此擧措,則豈可拂公議而持難於其間乎?諸上疏啓辭中所論人,竝施竄配之典,可也。
嚴耆啓曰,明日親行正朝祭時,承旨當爲備員齋宿,今日政新除授承旨,待下批仍卽牌招,以爲備員齋宿之地,何如?傳曰,允。
三政。以林漢浩爲承旨,金會淵·安廷善爲校理,吳翰源爲副修撰,崔時淳爲掌樂正,沈景文爲社稷令,李在純爲南部令,韓樂裕爲義盈主簿。
四政。以金燾爲肇慶廟令,李爔爲平市主簿,李象謙爲南學敎授。
五政。以高廷憲爲敦寧都正,成時柱爲西部令,韓樂裕爲監察。
南公轍,以內醫院都提調意啓曰,內醫金濟默,以臈參上下時不謹之罪,前都提調臣沈煥之,因醫官輩稟目除汰,而未及草記矣。久未塡闕,事甚未安,金濟默,以汰去施行,何如?傳曰,允。
金近淳,以戶曹言啓曰,今年內貧寒宗室子婚扶助數,別單書入之意,敢啓。傳曰,知道。
嚴耆,以兵曹言啓曰,今十二月朔各廳堂下武臣試射,依定奪勿爲設行之意,敢啓。傳曰,知道。
申獻朝,以刑曹言啓曰,因兵曹啓辭,攔入闕門之趙元範,移送該曹,照法重繩事,命下矣。取考律文,則大明律宮殿門擅入條有曰,凡擅入皇城門者,杖一百。趙元範,依此律,過齋後嚴杖一百放送之意,敢啓。傳曰,知道。
申獻朝,以義禁府言啓曰,時囚罪人崔祥岳議處公事判付內,依允,以草記照律事,命下矣。崔祥岳本府議啓內,營債請得,事在前官,限年了殺,付之該監,雖是前官節目,其不能察飭之失,亦不可無罪。以此照律罪,取考律文,則大明律不應爲條有曰,凡不應得爲而爲者,笞四十,名例有曰,凡私罪笞四十,附過還職,大典通編推斷條有曰,犯枉法受贓外,笞杖竝受贖矣。崔祥岳,笞四十收贖,附過還職放送,何如?傳曰,允。
申獻朝,以義禁府言啓曰,時囚罪人李良會議處公事判付內,依允,以草記照律事,命下矣。李良會,本府議啓內,觀其所供,支勅時有馬之濫數,一依營關擧行,馱價之漏落,亦是不入把之故,初不給價云,則參以事勢,別無可罪之端,雉鷄鷄卵之徵斂民戶,物旣瑣少,且非故犯,而不察之失,在所難免,今不可以價本之準數出給有難容貸。以此照律罪,取考律文,則大明律違令條有曰,凡違令者笞五十。名例有曰,犯私罪笞五十,解見任別敍。大典通編推斷條有曰,犯枉法受贓外,笞杖竝受贖矣。李良會,笞五十收贖,解見任別敍放送,何如?傳曰,允。
申獻朝,以義禁府言啓曰,時囚罪人洪達三原情公事判付內,以草記議處照律事,命下矣。洪達三,觀其所供,與繡啓節節相反,其在綜核之道,不可遽然照勘,令道臣詳覈,狀聞後,稟處,何如?傳曰,允。
申獻朝,以義禁府言啓曰,時囚罪人鄭述仁議處公事判付內,依允,以草記照律事,命下矣。鄭述仁本府議啓內,觀其所供,常平管餉,穀名差殊,取剩公下,未免襲謬,均穀作錢時監色作奸,雖已懲治,難逭後時之責。至於城餉那移,旣是流來謬例,則此與創始身犯有異,而私還之付諸公穀,有違糴政,支勅時浦漢之魚物添價,市井校輩之私相替行,俱未察飭,究厥罪狀,節節痛駭。以此照律罪,取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。鄭述仁,杖一百收贖,告身盡行追奪放送,何如?傳曰,允。如有功議,各減一等。
申獻朝,以義禁府言啓曰,慶尙道彦陽縣投畀罪人金履載,施以絶島安置之典事,承傳啓下矣。金履載,全羅道康津縣古今島絶島安置,而前罪目,添書今番罪目,依例發遣府羅將,自彦陽縣執捉,仍令押送于新定配所,何如?傳曰,允。
申獻朝,以義禁府言啓曰,副司果金履喬定配事,承傳啓下矣。金履喬,咸鏡道明川府定配,而以承傳內辭意,具罪目,依例發遣府羅將,押送配所,何如?傳曰,允。
申獻朝,以義禁府言啓曰,忠淸道泰安郡投畀罪人申耆,前牧使李濟萬,副護軍朴聖泰·徐有聞,竝施竄配之典事,承傳啓下矣。申耆,全羅道興陽縣竄配,而前罪目,添書今番罪目,依例發遣府書吏,自泰安郡執捉,仍令押送于新定配所,李濟萬,全羅道光陽縣,朴聖泰,慶尙道泗川縣,徐有聞,平安道渭原郡竄配,而竝以承傳內辭意,具罪目,依例發遣府書吏,押送于各其配所,何如?傳曰,允。
申獻朝,以義禁府言啓曰,鄭述仁,杖一百收贖,告身盡行追奪,照律草記批旨內,如有功議,各減一等事,命下矣。鄭述仁,五代祖維城,靖社原從功臣云,功減一等,杖九十收贖,奪告身四等之意,敢啓。傳曰,知道。
前持平蔡趾永上疏,伏以健陵之珠邱奄封,鼎湖之劍舄莫攀,疾聲冤號,直欲無生。顧今世道則乖亂日甚,義理則扶植無期,凶逆之䲭張,繼以訾誣,光明之志事,誰與闡揚,識者憂歎,志士憤泣。何幸聖明在上,追述我先王之心法,闡發我先王之義理,摠擧事實之首尾,洞察亂逆之肝肚,十八之諺敎,表裏乎五晦之筵本,劈破剖析,無復餘蘊,而猶彼梟獍之性,終不知悛,鬼蜮之徒,轉益肆毒,則乃有逆魁流竄之命。此雖出於追先王忍之又忍之聖德至意,而爲今日臺閣者,何無一言懲討於處分未下之前乎?臣竊慨之。噫嘻,痛矣。夫有隣·履翼之甘心誤國,角勝君父,其凶肚逆腸,人得而誅之,豈特島配遠竄而止哉?有隣之仇視義理,包藏禍心,厥惟久矣。干犯於某年者,何等凶逆,而渠乃一心和附,惟恐淸議之不泯。沮遏於乙·丙者,合置何辟,而渠乃挺身後殿,敢言宗厦之復出。丁酉以來,構誣之說,便成技癢,而甲辰以後,怨恨之習,尤無顧忌。丙午則締結奸黨,釀出慘禍,脈絡潛通於逆帥,壬子則嘯聚徒黨,聲氣相關於異類。及至乙卯以後,猶不革面,蜮射未已,虺毒潛吹,先朝末命,嚴於鈇鉞,終無一毫悛改之心。千古亂臣賊子何限,而豈有如有隣之至奸絶悖者乎?履翼,自是凶險之性,兼以狡猾之習,不思乃祖之忠義,甘作賊邊之黨好,肆凶作惡,無所不至,嗾出履載之疏,戚我先王之心,至有上候之添劇,人孰不欲食肉寢皮,而終不首明,自陷大辟。臣請有隣·履翼,竝許三司之請,以雪神人之憤焉。臺啓中黨與之請罪者,皆是通世之所齊憤者,則其所嚴討,宜不容少緩,而亦有兩賊之血黨死卒,煽動人心,眩惑義理,造爲飛語,構陷國邊者,至於李在學·金履度·沈象奎而極矣。在學則本以陰邪之性,綢繆於堣·夏之悖疏,譸張凶論,戕害善類,祖述於偉·簡之奸計,血戰公議,壞弄國是,和應逆魁,物論喧傳。履度則渠以凶逆之女婿,甘爲賊邊之血黨,自在弱冠,爲世指目,及夫釋褐以後,益肆麁氣,力主凶論。頃當五晦筵敎之際,凡厥儕類,或不無革面歸正者,則渠敢攘臂撑眼,猖狂叫嚷,誘之脅之,必沮乃已,背義梗化,看作能事,植黨戕善,把爲奇功。寔繁之徒,推以爲盟主,凡係凶謀,必待稟命而行,其爲壞世道而傷國脈,容有極哉?象奎則本以浮薄之姿,邪譎之性,染汚於姻親,媚好於逆魁,晝宵經營,背馳淸論,携手朋儕,㗖之以利,誘之以勢,專意黨惡,自謂能事。如此病國敗俗之類,不可置之輦轂之下。臣謂李在學·金履度·沈象奎流竄之典,斷不可已也。大抵此輩之設心造計,卽沈樂洙辛丑疏是也。樂洙潛受隣·簡之指嗾,要爲賊邊之報仇,士類謂以凶賊之資斧,必欲一網打之,而幸賴我先大王聖明之俯燭,一種淸類之保有今日也。顧此賊徒之熾盛,世道之陷溺,一則樂洙,二則樂洙也。臣謂沈樂洙,施以追削之律,以爲扶世道定人心之道焉。臣才識淺陋,百不猶人,而至於爲君父嚴懲討之義,一片愚忱,按住不得,雖不在言責之任,敢效沐浴之義,冒萬死仰陳於崇嚴之下。伏乞聖明,不以人而廢其言,特賜允兪焉。臣無任云云。省疏具悉。當問于大臣處之。
庚申十二月二十九日午時,上御熙政堂。時原任大臣·金吾堂上·吏曹判書同爲入侍時,同副承旨嚴耆,假注書趙庭和,記注官金景煥,記事官李存秀,領中樞府事李秉模,領議政沈煥之,左議政李時秀,右議政徐龍輔,判義禁府事李祖源,同知義禁府事兪漢謨·尹東晩,吏曹判書尹行恁,以次進伏訖。秉模等曰,日氣甚寒,聖體,若何?寢睡·水刺之節,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣。秉模等曰,朔望連爲親行,聖慕安得不然,而冒寒行禮,恐非節宣之道,此時保護爲第一義,而親行猶爲疎節。先大王春秋鼎盛之時,猶不得每朔親行,況今殿下沖年,安得每每親行乎?下情甚爲悶迫。上曰,當此時,安得不親行乎?大王大妃殿敎曰,何必每朔親行?必欲爲之,甚沓沓。大王大妃殿傳曰,予之近日處分,夫豈樂爲者哉?一則爲宗國,二則爲世臣。何以言之?今日朝廷,忠逆無分,邪正相爭,義理斁晦,人心陷溺,只知有逆魁,不知有君父。若使在上者一任其壞亂,不爲之明辨而致扶抑之權,則其勢必將邪以勝正,陰以剝陽,大亂斯作,宗國受禍。此則古今之明驗,予豈可明知其然而恬然坐視而已也?卽所以爲宗國,不得不有如許處分者也。且思之,今日朝廷之北面者,孰非國家之世臣。旣曰世臣,則本是予股肱棟樑,其所愛惜全保之心,豈有彼此之異?然古語有之,瘇之贅癰,雖是本身之肌膚,旣爲贅癰,則刮而去之而已,不去之則其將渾體受傷,必至於死,此眞善喩之言。今日朝廷一種背馳之類,亦豈本皆梟獍之心腸?不過爲凶賊之所誑誘,詿誤漸染而至於此境。旣至於此境,則卽一贅癰。若使爲君上者,一任其誑誘詿誤,不爲之嚴處,則其勢必日滋月蔓,止泊無所,盡誤我許多世臣,陷於凶逆而後已。是則以愛惜一贅癰之故,竟至於盡棄全體之境,豈不凜然憂懼,惻然傷痛乎?然則懲創其一二尤甚者,使渠輩惕然翻然,改心革面,圖所以畏威遠罪者,卽所以愛惜我世臣,全保我世家者,此所以爲世臣,不得不有如許處分者也。然渠輩,豈知予苦心血誠與斟酌之權度哉?凡欲懲創其尤甚者,則豈止於一二人,欲快施其當律,則豈止於竄配而已哉?然今玆處分,所以止於此者,不但仰體先朝全保好生之德意,以予與主上言之,今當一初之政,不有三令三甲之義,率然以誅戮爲事,則亦豈朝家政治之所當乎?予於此不得不有十分參量於心者。目下疏章間所出若干人,則特以黨逆助虐之心術,形跡狼藉難掩,爲一世之所共知,故詢問大臣,以爲從輕重處分之地。其餘黨與之無知覺而脅從之類,則姑置勿問之科,以待自新之路。自是以後,其勿煩聒,渠輩果能深體此意,渙然革心,棄舊圖新,則豈但渠輩之福,亦國家之洪休?不然而聽我藐藐,如水投石,則予豈得以坐視宗國之危亡,而不思大懲創之擧措乎?然事至於此境,則渠輩之自干天誅者,實無所惜,而以予平日思欲全保之苦心,豈但曰德薄而不能感人之爲可愧也而已?亦將拭淚而不堪其傷惻,是乃予敷告赤心之言。嗟,汝世臣,須體此意,深加惕念。大王大妃殿命承旨讀奏。耆奉讀訖。大王大妃殿敎曰,傳敎如此,大臣諸臣,引經據義,奏達,可也。秉模曰,臣等向陳聯劄,未奉批旨,乃於政院之疏,以慈敎爲敎,臣等雖不敢更以文字仰請,其於沬血懲討之義,則可謂蔑如矣。慈聖聖意,一以先王之心爲心,苟使洪樂任,少戢梟音,不肆蜮毒,則臣等亦豈不仰體慈心,而今乃不然,纔有一番幾會,便粧一層凶計,纔經一番事端,轉釀一番凶圖,而惟其根蒂也固,故枝葉無打破之望,源委也深,故派流有澒洞之憂。所謂其徒,初豈必盡有逆心,而一入其藪,所聞見者,皆是翻覆之謀也,所經營者,皆是誑惑之術也,駸駸然不自知其爲逆而同歸於逆。哀我世臣,將不知壞了幾家,寧不痛心?無其根則無其葉,無其源則無其流。臣等之請,實出於萬不獲已,以我慈宮睿哲之德,亦豈不洞見此義理也?往在丙申麟漢之處分也,先大王敎曰,入告慈宮,則慈宮敎以朝廷大義,吾何預焉,慈德甚盛爲敎。隨所處而義理在焉,豈有二致也?惟願仰稟慈殿,亟降允從焉。煥之曰,慈聖下敎,嚴正惻怛,臣固欽仰感歎。第今主勢孤危,國綱不振,朝象分裂,人志靡定,岌嶪之形,泮渙之慮,日倍一日,是皆因亂賊之本根自如,附生之枝葉寔繁。伺釁抵巇,計常出於壞百世之典禮,造訛惑衆,意則在於翻大案之關和矣。今我慈聖至意,爲宗社憂深慮遠,先除其黨與,俾戢其覬覦猖獗之計。然而窮寇之鬪,困獸之噬,亦必然之理也,寧不凜然而寒心乎?今雖除徐有隣·金履翼千百輩,留一樂任,則宗社綴旒之憂,無時可已矣。時秀曰,臣等聯劄而未承批旨,昨又伏奉慈敎,豈不知聖上處分,慈殿聖意,而樂任,卽窩窟也,根柢也。窩窟不破而根柢不拔,則詿誤之類,漸染之徒,終無畏懼圖新之望,以今岌嶪之國勢,豈不凜然而寒心乎?樂任之自來罪犯何如,而特蒙我先王寬假之恩,至今全保,猶不知戢,如是跳踉,此不但先王之罪人也。以我慈宮之睿德,念大義而割私恩,必不待臣等之言矣。今若煦濡,不爲嚴處,則人心世道,恐無底定之期矣。龍輔曰,聖上方講中庸,臣請以中庸篇中之義仰陳矣。中庸稱武王之孝曰,武王纘太王·王季·文王之緖,一戎衣而有天下,身不失天下之顯名。夫以文王之大德,三分天下有其二,然而猶不免於大統未集者,誠以所處之時與地然也。及乎武王,纘承文王之緖業,則時與地,異於文王,而四海之塗炭極矣,故遂不得不一怒而安天下。此乃所謂善繼人之志,而至今稱之以達孝者也。蓋文王之未集,武王之赫怒,均爲聖人之達道,而後王之赫怒,乃所以成前王之未集也。雖以武王之德之盛,如或苟安於未集而無一怒安天下之擧,則豈可曰善繼乎達孝乎?殿下試思之,今之時視先王之時,果何如哉?國勢之孤危,人心之泮渙,豈可比論於六月以前?一種陰邪不逞之徒,謂此時可乘,謂凶謀可售,譸張排布,煽動誑惑,無所不至,而其所以推爲窩主,恃爲淵藪者,卽日前聯劄所謂亂本是已。此本不拔,則雖日下曉諭之綸,日行鋤討之政,人心無底定之時,國勢無鞏固之望,此豈不大加凜然乎?先大王二十五年之間,所以明義理折亂萌者,何等嚴正,而嚴正之中,寓以惻怛者,非謂渠之罪惡,有一分可原也,誠以時與地之不得不如此也。今時則不然,譬則先大王之所處,文王之時與地也,殿下之所處,武王之時與地也,而凶徒之稔惡,又不翅自絶于天,則在殿下善繼之道,豈可無赫然一怒之擧乎?上曰,旣有慈敎,其止之。大王大妃殿傳曰,前持平蔡趾永所奏三人,雖曰風傳之語,無其實則必不出。如此世道,出於言者,非所愛惜,竝用竄配之典。沈樂洙事,諸大臣所奏之言,道得樂洙之斷案,蔡趾永所請之律施行,李東萬上疏則雖還給,今番疏啓所出之人,旣諭以竝用竄配之典,一體施行。命承旨讀奏。耆奉讀訖。煥之曰,臣等縷縷仰稟,而未承兪音,尤不勝抑鬱矣。時秀曰,臣之屢次陳達,極爲惶悚,而此時尤異他時,國勢孤危,人心波盪,若只以全恩爲主,而不思所以嚴正處分之道,則反恐有違於繼述之道矣。伏願仰稟慈殿,以拔本塞源之義,仍爲亟降處分焉。龍輔曰,臣誠萬萬惶悚,而俄者未畢之蘊,不敢不畢陳矣。俄以時與地之說及嚴正惻怛四字,只發其端,而惻怛二字,雖在先大王之時,自有用處。至於今之亂本,決無以恩掩義之理,況國勢之岌嶪如此,人心之波蕩如此,先大王若處今之時而當今之地,則所以處之者,顧當如何乎?伏況慈宮睿哲之德,臣民之所共欽仰,事有關於國家安危,而亦豈不割恩斷義乎?大王大妃殿敎曰,主上方在沖年,何以盡燭本末,而予以先大王聖心爲心,必欲終始曲保。卿等之言,皆以窩窟未破爲憂,予亦豈不知之,而其枝葉之附麗譸張,同惡相濟者,若次第鋤治,則彼所謂窩窟者,其勢自孤,亦無足憂。若終不知悛,更有嘯聚窺覦之漸,則雖以予全恩之念,亦不得不處分。卿等第姑俟之,而以先大王聖心爲心,一心竝力,使渙散之人心,有保合之效,予有望於卿等矣。秉模曰,慈敎縷縷,臣等豈不仰體,而我先王嚴正而惻怛之處,自有所在,此所以屈法而伸恩。至如樂任,自有漢家故事,當斷處,豈有不可斷之理也?觀於親鞫,可諦斯義,及其捧供諸條,鐵案無一掉脫,則以我先大王英武,何靳揮廓,而姑且全保,冀或感動,而幾年之間,愈往愈甚,世臣隨以胥溺,其勢滔天,不得已而有成鄭處分。好仁,大司馬也,忠臣之裔也。德雨,吏議也,儒賢之孫也。先朝豈不知諒此擧之萬萬重難,而赫然行之者,一則爲宗國也,一則爲世臣也。從此以往,其所開示義理也,無復餘蘊,則雖婦孺,亦豈不知太陽之爲太陽,而曾未幾何,又復跳踉。於是乎五晦筵敎降焉,若非此敎,已不知稅駕之所矣。惟我祖宗,至德配天,先大王秉執如日,決無不伸於天下後世之理,故默誘聖衷,有此末命。十六日筵敎,日前始爲得見,益不勝掩抑。以此事,前後積勞於聖心者,外廷豈能盡知,而榮衛之暗損,當如何也?思之到此,惟有憤泣而已。大抵窩窟未破,則雖日誅十輩,其憂自在,臣等安得不如此乎?煥之曰,伏承慈敎,以體先王之聖意,不忍致法爲諭,臣豈不感泣,而但今時,與先王之時不同矣。先王之德威,如天地之大,如霜雪之嚴,萬物無不竝育于中,而梟音猶有未改,狼性猶有未化,逆窩自在,其徒寔繁,式至于今,而況我殿下,沖年御位,德未及孚於群黎,威未及振於八域,而浮言之胥動,邪說之肆行,有倍於前日,蓋不逞之徒,謂有所依而無所畏故耳。先王如有照臨,豈可一任其包涵,不思所以打破之道乎?苟欲打破,當先破其窩窟矣。時秀曰,先大王洞見亂逆之源頭,筵敎中若曰,丙辰冬處分後,世道意謂少勝。今復若此爲敎,丁寧之音,宛如昨日,而不幸禍變之後,世道至此,先王若親見此時世道光景,則雖以先王惻怛之仁,必當嚴加懲治,不復寬貸矣。臣等之如是縷縷,實爲世道與國勢,乞垂察納,以爲早折奸萌之圖焉。行恁曰,拔本塞源之道,臣於辭疏,略有仰達者。漢之高帝·孝文,卽西京之興主也,韓·彭薄昭之事,爲我先王之所慨恨者,故如宇鎭者,不加一杖,東浚則施以隱典。國榮千罪萬惡,亘古所無,而謀害國母,圖移國祚,卽一莽·操·懿·溫也。孥戮之啓,終靳一兪,蓋聖人權度,自有精微之所寓,有非人人所可仰度者,然而後世則不可因此而或忽於懲討之大義也審矣。以此等處觀之,處分之有異於昔日今日,其可知矣。旣出言端,玆不敢不畢其說。國榮之逆而職名自如,故蠢蚩無識之類,不知爲極惡大憝,甚至有爲其子女而求婚者,世道人心,寧不凜然寒心?明年卽我聖上御極之元年也。繼述先志,修明舊章,罔不在於此時,如國榮之追奪,係是急先擧行者矣。煥之曰,今聞重臣所達,則國榮婚姻之媒成者,誠是變怪矣。俄伏見慈敎,疏章及啓辭中請罪者,旣有處分之命,當卽爲擧行矣。大王大妃殿敎曰,皆令今日內發配,可也。大王大妃殿敎曰,判義禁入來聽之,卽速擧行。煥之曰,有隣·履翼設鞫之請,臺啓,宜矣。其背馳義理角勝公議之罪,不可不依臺啓施行。至於李濟萬等三人,伏承慈敎後,可以擧行矣。大王大妃殿敎曰,設鞫何可爲之乎?煥之曰,臺啓又請申耆安置之典,而若以露出者言之,與金履載,雖似有差,肆然入履載於稟秩,誠甚可痛。置之湖沿,甚是不可,遠竄,似好矣。大王大妃殿敎曰,似然矣。煥之曰,趙恒存之疏,業已處分,而前銜臺疏中露出者處分,不露者使之自新,則人心可底定矣。大王大妃殿敎曰,金履載之事,其兄不知乎?煥之曰,其敢曰在家不知乎?大王大妃殿敎曰,金履喬不可仍置,定配,可也。命書傳敎曰,金履喬豈不知渠弟履載上疏之事?施以定配之典。大王大妃殿敎曰,金履載與履翼同律,絶島安置,可也。命書傳敎曰,彦陽縣投畀罪人金履載,絶島安置。煥之曰,謝恩正使望筒,旣入未下矣。行期漸近,事多窘速云,敢此仰達矣。上曰,以從一品中,更爲差出,可也。出擧條大王大妃殿敎曰,予今已洞諭於諺敎,又申申言之于筵席,卿等與登筵諸臣,誦而傳之,使之竝力共貞,可也。秉模等曰,先朝德意,孰不仰體?若非極惡大憝,則脅從之類,當置之勿問,使之自新。慈敎若是懇惻,臣等出而相告,期於共力,而若更有顧瞻不逞之徒,焉逭王章乎?煥之曰,蔡趾永上疏,姑未承批,而臣等見之乎?上曰,可矣。前銜疏章,何以處之乎?秉模等曰,前銜封章,蓋有其例,當觀其言之當與否而已。秉模曰,實錄摠裁之任,向於筵席,辭不獲命,將爲會同矣,大提學例爲主人,而見無時任文衡,令政院,過歲後稟旨擧行,何如?上曰,依爲之。出擧條煥之曰,故參判臣金龜柱壬辰一疏,所以討某年干犯之逆,而衛宗社之方危,扶倫紀於將墜。噫,其孤忠血誠,可以涕當時之志士,垂靑史而有辭矣。臣嘗侍先大王燕閑,仰聆聖敎,蓋已洞察其本心之斷斷爲國,而向値權奸用事,憚其在朝,構誣多端,終至南荒之瘐死,是固淸議之所共憐者也。乃蒙日月之回燭,特復其官,賜祭於鰲興國舅,諭以題面如新,十載冤枉,伸雪無餘。今當闢破凶窩,闡明義理之際,實合致侑褒忠,以慰九原之幽忱,敢此仰達矣。上曰,諸大臣之意,何如?秉模曰,故宰臣秉執之大義,素爲士類所推詡,不幸中間雖被權奸之構陷,以我先大王日月之明,豈有遺燭乎?以臣承聆者言之,則嘗論某年義理,仍敎曰,衛社之功,向國之忠,其惟南村戚臣乎?其時他大臣,同爲承聆,聖敎之昭晣丁寧如此,則但未及頒示於絲綸而已,今此致侑之請,實爲追述之政矣。時秀曰,先朝處分之後,絲綸之間,雖未有昭晣之敎,而曾於筵席,以扶士類而嚴懲討,有承聆聖敎者,故知其爲向國之戚臣。方當破凶黨明義理之日,首相所奏如此,臣豈有他見乎?龍輔曰,臣自丙申處分之初,出入近密,略知顚末。蓋其處分傳敎,凡有三案,而近年以來,或於筵席,仰承聖語,則此三案皆有昭晣之敎,又以其平日扶護士類嚴於懲討,每多奬詡之敎。臣之所承聆者如此,今於諸大臣所奏,無容他見矣,上曰,依爲之。出擧條煥之曰,故儒生韓鍮,泹臂討逆,至死靡悔,雖古之烈士,何以過也?臣昔在先王朝,以褒贈錄後之意仰陳,則下詢于僚相,以當贈亞憲爲對而蒙允矣。伊時擧條,雖未頒下,當此討亂賊闡義理之際,實合考出政院日記,分付該曹擧行,以爲樹風礪俗之方,似好矣,上曰,諸大臣之意,何如?秉模曰,僚相褒贈之奏,在於宮筵入侍,而先大王俯詢合贈之職,故臣以亞憲爲對,仍爲允下。在今道理,頒下擧行,恐不可已矣。時秀曰,先朝所已允許,固當卽爲頒下擧行矣。龍輔曰,褒贈之典,卽是先朝所已允許者,在今擧行,不過擧條之啓下而已矣。上曰,依爲之。出擧條大王大妃殿敎曰,重臣所奏,國榮之逆而官爵自如者,聞甚驚怪。承旨詳聞其言,考見府案,可也。耆曰,臣旣登筵席,有區區所懷,敢此仰達矣。日前諸大臣聯劄,卽爲國家嚴懲討而明義理,破窩窟而絶亂本,其關係之重且大,固何如,而殿下不惟不賜嘉納之批,至有封還之擧。今日右議政臣徐龍輔,奏語之際,又有姑置此事之敎,其在敬大臣之道,固不當若是,而且伏況殿下,沖年嗣服,所以倚賴委任者,不過數三大臣,而不思敬禮之道,其爲聖德之累,顧如何哉?且殿下,旣已賜批於諫疏堂劄,則獨於大臣之聯劄,乃有封還之擧,豈非輕重先後之倒置乎?伏願還入大臣之劄,特賜嘉納之批焉。上曰,命退。諸臣以次退出。
庚申十二月二十九日申時,上詣孝元殿。夕上食親行入侍時,行都承旨南公轍,行右承旨申獻朝,左副承旨崔獻重,右副承旨金近淳,同副承旨嚴耆,記事官金啓溫,假注書趙庭和,記事官李存秀·洪奭周,以次侍立訖。時至,左通禮跪啓請行禮。上具衰服,由齋殿出殿門,詣版位。引儀唱俯伏哭。上俯伏哭。引儀唱止哭興,四拜興平身。上止哭,四拜興平身,仍詣神位前。左通禮啓三上香。公轍奉香,耆奉爐,三上香訖。左通禮啓請執盞獻盞。獻朝等執盞獻盞訖。上還復位。引儀唱俯伏哭。上俯伏哭。引儀唱止哭。上止哭。左通禮導上還齋殿,諸臣以次退出。
