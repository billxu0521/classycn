上在昌德宮。停常參·經筵。
大殿,政院·玉堂·二品以上,□謁問安。答曰,知道。
大王大妃殿,政院·玉堂·二品以上,歲謁單子問安。答曰,知道。
王大妃殿,政院·玉堂·二品以上,歲謁單子問安。答曰,知道。
中殿,政院·玉堂·二品以上,歲謁單子問安。答曰,知道。
睦昌明啓曰,卽伏見咸鏡監司閔黯,正朝進上膳狀,則多有油□□處,殊無敬謹之意,咸鏡監司閔黯,推考。傳曰,允。
答贊成閔熙疏曰,省疏具悉。今玆□命,實非偶然,卿其安心勿辭□□□□□□□□□□李觀徵疏曰,省疏具悉。卿其勿辭,宜速察職。
右議政許積九度呈辭。傳曰,遣承旨敦諭。睦昌明啓曰,臣承命往諭于議政府右議政許穆,則以爲賤疾方重,從當以短箚仰陳云矣,敢啓。傳曰,知道。
答右參贊尹鑴疏曰,省疏具悉卿懇。今玆之命,意非偶然,卿其安心勿辭,宜速入來察職。仍傳曰,遣史官傳諭。
假注書權珪啓曰,臣承命往諭于議政府右參贊尹鑴,則以爲,臣之難冒之情勢,旣如前後陳暴,今日疾病之難强,又如昨疏所控,而降使傳諭,非再非三,乃至於此,臣誠惶怖震駭,不知所以仰達,從當冒萬死更暴危悃於聰明之下,以竢斧鉞之誅云矣,敢啓。傳曰,知道。
答同副承旨趙䃏疏曰,省疏具悉。爾其勿辭,上來察職。
兵曹口傳政事,右邊捕盜從事官,高啓元。
睦昌明,以司饔院官員,以都提調意啓曰,今日咸鏡道正朝進上封納時,王大妃殿所封,大口魚卵醢入盛兩缸,盡爲破碎,塵埃相雜,大殿所封,鰱魚醢四片,中宮殿所封,凍大口魚一尾,古刀魚體醢三尾,皆爲欠縮。此非但陪持人,不謹護來,亦不無偸食之弊,當該陪持人,令攸司囚禁重治,以杜後弊何如?傳曰,允。
李沃,以吏曹言啓曰,今此永寧殿宗廟春享大祭獻官塡差時,除有實病人員及實錄廳堂上外,無故之人,絶乏,不得已,刑曹判書通融塡差,而亞獻官豫差,亦以從二品書啓之意,敢啓。傳曰,知道。以上朝報
禮曹啓曰,丁巳正朝諸道方物,看品,則慶尙左兵使李重信,長劒一柄代,依前定式,當以弓帒筒箇一部封進,而以長劒一柄封進,全羅兵使白瑞翰,要鉤槍一柄代,依前定式,當封弓帒筒箇一部,一柄,則以本邑要鉤槍封進,而要鉤槍二柄代,竝封弓帒筒箇,誤封長釰及弓帒筒箇,今姑奉入,而此後,則一從定式封進之意,兩道兵使處,更爲分付。慶尙左水使申瀏,獐皮四張,鹿皮一張,不爲封進,慶尙右兵使鄭斗齊,所封钂鈀一柄,折柄,故不能捧入,還爲退送。莫重方物,不爲詳察,以致如此,殊無敬謹之意,李重信·白瑞翰·申瀏·鄭斗齊,竝推考,闕封方物及退送方物,使之追後封進之意,敢啓。傳曰,知道。以上禮曹謄錄
上在昌德宮。停常參·經筵。
巳時,日暈。
下直,定州牧使宋昌,益山郡守郭世健。
睦昌明,以司饔院官員,以都提調意啓曰,各道正朝進上,例於歲前來納,而今此全羅道正朝進上,限內不爲封進,曾所未有之事,極爲駭異,本道監司,從重推考,何如?傳曰,允。
李沃,以都摠府言啓曰,今日入直軍士,中日習射,請出標信。傳曰,知道。
答大司諫權大載疏曰,省疏具悉。卿其勿辭往來。
答大司憲李堂揆疏曰,省疏具悉。卿其勿辭察職。
答黃海監司丁昌燾疏曰,省疏具悉。藩臬承宣之任,不可人人授之,卿其勿辭,速往欽哉。
答右議政許穆箚曰,省箚具悉卿懇。已悉予勤懇之意於前諭之批,復何多誥?卿其安心勿待罪,臥閤論道,以副上下之望。仍傳曰,遣史官傳諭。
睦昌明,以漢城府言啓曰,京中五部諸色軍兵,虛位充定,例於歲末磨勘,而連値國忌,親政,限內不得開坐議啓之意,敢啓。傳曰,知道。
傳曰,明明日晝講,爲之。
獻納朴廷薛啓曰,臣本嶺外孤蹤,百無可取,而幸蒙洪造,屢叩匪據,尋常愧懼,若隕淵谷。今玆新命,又出於夢寐之所不及,臣之不似,臣自知之,物議不許,固其宜也。强顔出謝,亦知未敢,而一日苟帶,尤有不安,黽勉祗肅,慚恧實多,情迹臲卼,決難仍冒,請命遞斥臣職。答曰,勿辭。
李德周啓曰,獻納朴廷薛,再啓煩瀆,退待物論矣。傳曰,知道。
正言權震翰啓曰,獻納朴廷薛,引嫌而退云云之說,本非深意,則不可以此輕遞臺官,請命出仕。答曰,依啓。
李德周啓曰,臺官出仕事,命下矣。今已日暮,待開門牌招之意,敢啓。傳曰,知道。
右議政許穆箚子。大槪,陳情待罪乞遞事。入啓。
上在昌德宮。停常參·經筵。
謝恩,大司諫權大載,副摠管盧鏡,麒麟察訪蔡聖後,同知李枝遠,禮曹佐郞兪命哲,潼關僉使劉廷奭,訓鍊判官李錫·柳聖耆,主簿全繼祥,雲峰縣監鄭墅,興陽縣監李,典牲奉事李善淵,瓦署別提李晩雄,兵曹正郞金斗明。
獻納朴廷薛,就職。
右相許穆十度呈辭,入啓。傳曰,安心調理。
吏曹判書睦來善,兵曹判書金錫胄三度呈辭。入啓。加給由。
兵曹,今正月初五日,百官朝參何如,啓。依所啓施行。
以賓廳進不進單子。傳曰,過數日後,來待。
右副承旨李沃上疏。大槪,略陳所懷,以畢前席未盡之說,仍陳元朝六箴,以備睿覽事。入啓。答曰,省覽陳辭,恩缺一字所進冊子,嘉爾愛君之忱,可不留神焉?以上朝報
上在昌德宮。停常參,只晝講。
辰時,日暈右珥。
謝恩,黃海監司丁昌燾,獻陵參奉安瑞奎,護軍李晩輝,會寧萬戶鄭起寶。
吏曹判書睦來善上疏。大槪,臣之情勢病勢,俱無仍冒之勢,本職及兼任,亟命竝遞事。入啓。
判敦寧李正英辭職上疏。入啓。
答吏曹判書睦來善疏曰,省疏具悉。卿其安心勿辭,速出察職。
答判敦寧李正英疏曰,省疏具悉。卿其勿辭,調理察職。
晝講入侍,領議政許積,特進官金萬基,知事洪宇遠,承旨李沃,玉堂姜碩賓·柳命賢,史官李漢命·李玄錫,假注書權珪·李徵龜,宗臣昌平副守浚,洛西令秀胤。
右贊成閔熙上疏。大槪,分外誤恩,終不敢承當,病勢亦重,冒死更申危悃,乞遞本兼職名,以便公私事。入啓。
答右贊成閔熙疏曰,省疏具悉。已諭前批,更勿控辭,宜速察職。
今日晝講時,以領議政所啓,明日朝參停,二十五日爲之事,定奪。
吏曹參判李袤初度呈辭。入啓。給由。
今日晝講時,領議政許積所啓,辨誣陳奏使兼進賀使事定奪。
兵曹判書金錫胄上疏。大槪,敢陳危病實狀,冀解本職及兼帶諸職,歸以專意醫藥,以尋生路事。入啓。以上朝報
晝講入侍時,領議政許積所啓,新除授豐基郡守柳英立,爲人實合字牧之任,而居家雖在於安東地,其實則距豐基十五里許,且其子女兄弟,多在豐基云,居於治郡,必多拘礙難便,柳英立,似當改差矣。上曰,改差。又所啓,四品以上年滿八十者,堂上加資,乃國典也。至於堂上後加資,雖無法例,而以優老之典,特施恩命,亦已成例矣。戶曹參判金壽弘,年今八十云,恩典一事,雖非自下之所敢請,而若不啓知,則自上無由下燭其年滿八十,故敢此仰達矣。右副承旨李沃曰,若循例加資,則當爲嘉義,而事係優老之典,故自前亦或有變品加資之時矣。且壽弘,乃禮論字正之人,聖明之所嘗優待者,敢達。上曰,壽弘,有功於當初禮論,年且八十,餘日無多,特爲變品超資。以上禮曹謄錄
午時,上御熙政堂,晝講。座目見上上講前受音,自陳代曰不見諸侯,止妾婦之道何足道哉,訖。碩賓進講,自周霄問曰古之君子仕乎,止然則子非食志也食功也。仍釋之缺仍釋文義。命基曰,以孟子答周霄之言也。缺仕之理,所以致士者,專在君上之盡其缺曰,所謂惡不由其道者,非但於君子出缺事爲,莫不有當行之道,能盡其道缺光乎?碩賓曰,古之諸侯,所以耕缺勸農之意,今者親耕之缺四行,亦甚未審缺朝參,定於明日矣。趁此歲首出缺亦豈無瞻望之幸乎?然而日寒如此,缺乎?今月二十五日,亦是朝參之日,以此缺退行於二十五日,可也。積曰,親耕,非缺祈穀之意,則不必待太平之時,而我朝缺故人皆以太平盛事知之。今若曰,不恤生民缺太平之盛事云爾,則豈非可慮,然而老成大臣缺達,則亦安敢阻止也?沃曰,不但親耕,兼缺豈不盛歟?宇遠曰,畿甸之內,民困極矣。缺有造家之事,雖欲省弊,民豈不勞乎?不缺行親耕之禮,則未免文具之歸耳。積曰,缺不大段,麋費則頗多,至於遮帳諸具,當用缺亦爲不少,而任事之臣,必欲新改,後日戶缺更議定,而京畿則缺無所費,農牛二十隻,牽缺無他勞民之役矣。又曰,古人有新年獻賀之禮,缺上奉兩慈殿,聖體安寧,無任喜賀之至,仍念缺在常時,亦豈不勉而玆當歲首,尤可惕勵缺弛,幸甚幸甚。且帝王之學,不徒口習而已。缺吾身,無乃有私乎,此心,無乃有放乎,反覆缺之患,則極善矣。聞承旨李沃,作箴以入云,缺善察也。但爲嘉奬,而如無采用之實,則缺事,宇遠,以老臣,旣陳所懷,宜有所發缺此便民之政,予豈不勉?固當隨事行之缺意,今不可已也。積曰,聞王輔臣耿缺蒙古閣干部落擊破時,衙譯缺嘗進賀矣。此乃彼人之所大憂缺四行,而其緘辭,則缺東立,實爲買冊之人,而今旣身死矣。缺諉於死者,未知,如何?積曰,頃日吳缺故趙東立,及生存譯官一人,欲令當之缺可慮也。然其答,則當以不知根着之人,來缺可記得,而其所在之處,則從何得知云爾,則缺但被或窮問,或令定配,或令革職,則譯官缺比也。不能牢諱,而傳聞於彼中,則不無生事缺廣議于諸臣,更爲稟定耳。又曰,今此使缺物封進,其數不少,自前方物數多之時,則譯官缺而往來有弊,今姑除之。灣上軍官,則最要缺備糧馬而去,此則帶去缺一人,加率以缺上曰,灣上軍官一人,加率以往。積曰,臣有賤子缺率去,而渠是文官,啓請軍官,亦似殊常,缺疏請往,元斗杓亦上疏缺上曰,以軍官啓下,率去缺付軍門以置之,缺其一人,居在金川缺給送,而自其處給送爲可,故敢達。上曰,缺出身除防米收捧,旣有定限,而或有貧不能缺納之者,過限徵捧,何如?上曰,依爲之。
宇遠曰,小臣犬馬之齒,七十有三,已過古人致仕缺症,眼昏手戰,不能寫字,以此精神,其敢當缺自知不似,人謂斯何?且聞有物議,決不可冒昧缺一疏,仰達危懇,亟許遞免,千萬幸甚。積曰,宇缺而視聽未衰,精力尙强,此時此任,又無逾於缺人言,不過屋下私談,而亦不可取信,則何必以此缺曰,所任旣重,物論又如此,豈敢一日安意乎?命堅曰,缺莫重之事,而居今之世,安得如洪宇遠之人乎?所缺亦有聞,而竟是虛語,則豈可以此輕遞重臣乎?缺上曰,勿辭。命堅曰,如臣無狀,纔自缺無所裨,尋常愧懼,頃於親政時,敢陳缺批,益切惶悚,不敢更有所陳,而區區之忱,缺不達也。貂皮,乃缺之物,而前冬貿易,多至缺外間賞賜,必不至若是之多,未知更用於何處,缺過中人十家之産,而若或盡用於賞賜,則賞賜缺以銀器造成次,十分銀·八分銀百餘兩,入內云。缺之器,想必有儲,而新器之造,又至於此,恐有害於不念節儉之道乎?積曰,此事,臣亦得聞於賓缺支,同爲仰達,而度支之官,不爲入侍,故只陳節缺今有儒臣之言矣。自前雖有頒賜之典,而今年缺常時云,豈不有害於節儉之道乎?命堅曰,舜缺十人,漆器雖微,猶尙如此,人君之於一毫一物,豈缺之弊乎?積曰,一年所用,雖過常例,似不至大關缺長,則所損甚大矣。且命堅之言,亦有所不敢盡缺或慮聖明,過用私銀於近習,故今此陳達缺上曰,非內入之事,乃尙衣院造器之事也。缺亦經於承政院者,缺四行命堅曰,臣於當初,只聞內入之事,缺亦何傷乎?但或有一毫過濫之事,則其缺聞,不敢不達矣。積曰,玉堂,隨聞陳達,而自上有則改之,無則加勉,可也。不可以其言之或歸虛地,而缺之心也。碩賓曰,近聞外間之說,皆以爲殿下勵缺不如卽祚之初,雖不敢以某事某事,指摘爲缺經席大臣,旣已陳達,筵臣,亦累白矣。今此所聞,雖缺諸臣所達,皆出於愛君之誠,自上知其如此缺受之,則幸甚幸甚。且臣內局藥材帖下之數,缺前云,此雖一草一木之微,莫不出於生民之膏血,缺節矣。且用藥之處,何乃若是之多乎?如或近習缺濫用,則雖小事,亦甚可慮矣。且人君之學,以立志缺接臣僚,最有益,故臣等,曾以便殿召對事缺筵,誠難數開,而缺便殿便服,不時召對,則缺爲便易耳。上曰,近緣日寒,不得開筵於宣政缺殿也。積曰,玉堂所達,則此處亦爲凉冷,異於便殿,宣政殿則誠不可此時殿坐,此處,則旣設法筵,便服召對,則雖養心閤,亦無不可耳。碩賓曰,若缺見,則非但上下情義,不能流通,其在學問之道,不無一曝十寒之患矣。法筵則時或作輟,故敢此仰達矣。上曰,唯。碩賓曰,字彙,旣不刊行,則本冊當還入,而缺留置本館,何如?上曰,依爲之。碩賓曰,君臣缺准分送于兩南,卽爲刊板之地,何如?上曰,依爲之。經筵官出,宗臣入來。浚·秀胤,入侍。上曰,以次進。上曰,如有所懷,則達之。浚對曰,缺今年二十五矣。上曰,何宗室缺秀胤進前。上曰,缺四行對曰,今年五十矣。乃罷出。
吏曹判書睦來善上疏,伏以臣之所叨,非汗漫可曠之職,臣之所患,非旬缺疾,而三告加由,又非微臣之所敢承當。臣欲感恩缺病勢沈痼,不死自力,欲累日調治,則職務癏曠,缺臣之情勢,實爲狼狽,抑臣素以淺陋之人,無才學無人望,自知爲淸朝之一具臣,而誤蒙殊知,缺恩擢。邇來數年之內,再進資秩,超躐無漸,不惟缺若隕淵谷,人亦咸駭輕視名器,其爲傷於□則哲之明,復如何哉?況此天官之長,人物權衡,責任最重,雖才優望隆者,當之猶患難了,無不速辭,如臣萬不缺何敢貪權久授,以誤國事乎?臣藻鑑不明,用捨之缺公議,已多譏誚,此臣之所以深切憂畏,必欲乞免缺罪於聖明者也。臣之遜辭,實出肝膈,臣之缺本職及兼帶籌司經幄之任。缺二行
右贊成閔熙上疏,伏以臣,冒陳危迫之悃,實非尋常控辭之比,而徵缺反下,臣誠惶恐,益無容措也。顧臣情迹,久合屛缺抗顔遲回,樞府竊廩,亦愧素餐,尙何敢進陟缺廟堂之餘論也?矧惟官不必備,惟其人非聖經之缺有其人則授之,無其人則闕之,古道如斯,近例亦然,又缺充備員,有若□僚之推移塡差然哉,微臣續貂缺暇言,聖朝難愼之道,於玆有乖,此臣之俯仰缺不敢承當分外誤恩者也。況臣宿患蹇病未瘳,缺寒,症勢苦劇,方在人鬼之境,日復一日,住其虛帶缺班,及昨日賓廳之會,俱不得隨參,逋慢之罪,至此尤大,冒萬死更籲宸嚴。伏乞聖慈,諒臣進退之卼臲,病勢之沈痼,將臣本兼職名,亟賜倂遞,以安微分,不勝幸甚云云。
兵曹判書金錫胄上疏,伏以頃於親政後,賜醞之日,聖明憐臣缺不善飮,至有隨量勿勸之命,而缺二行蹌走出之後,御醫來守,診藥相繼,缺愛欲其生之慮者,又非庸陋如臣,所可以承當者,缺涕淚,以私自頌禱而已。臣之無狀,謬當重任,心竭力缺於此,始則憂病,病旣大作,終則憂死,死恐不遠,如非缺調此病,必無可生之理,而昨者三度請急之單,復有缺命。臣自承此命,尤切憫鬱,若添一病,夫掌兵柄不缺久當遞,都目,爲政官之瓜限,限滿當遞,兵政未缺除,才武未甄,萬夫致怨,此所謂溺職,溺職,又當遞缺如抱病危死之在臣身,爲最切事也。伏乞聖明,俯諒臣病重實狀,亟先遞臣本職及籌司·史局諸般要務,俾得專意將理,以尋生路。臣無任瞻天仰聖祈懇之至,謹昧死以聞。以上燼餘
上在昌德宮。停常參·經筵。
下直,茂長縣監朴守儉。
睦昌明啓曰,明日常參·經筵,取稟。傳曰,只晝講。
李沃,以都摠府言啓曰,今日入直軍士,中日習射,請出標信。傳曰,知道。
右議政許穆十一度呈辭。傳曰,安心調理。
李沃啓曰,事變假注書李玄紀,閱月供仕之餘,卒得傷寒,症勢極重云,不可等待其差復,李玄紀改差,他假注書差出,察任,何如?傳曰,允。以安如岳爲事變假注書。
睦昌明,以弘文館言啓曰,新除授修撰尹搢,時在忠淸道尼山地,經筵入番事緊,請斯速乘馹上來事,下諭。傳曰,允。
答左參贊洪宇遠疏曰,省疏具悉。已悉於昨日筵席之時,卿何固辭?卿勿更辭,宜速供仕。
李沃,以兵曹言啓曰,二所巡將閔衡國,巡將落點之後,私自出入,不知去向,巡廳書員等,終不得尋覓,卽今闕門,尙無形影,此是前所未有之事,極爲可駭。行司果閔衡國,爲先從重推考,單子中付標以入之意,敢啓。傳曰,今觀啓辭,事之可駭,莫甚於此,不可不懲治,以警後日,拿問處之。
左參贊洪宇遠上疏。大槪,老耄隆疾,情勢難安,本職兼帶,乞蒙鐫免事。入啓。
上在昌德宮。停常參,只晝講。
有政。
李宇鼎啓曰,明日常參·經筵,取稟。傳曰,只晝講。
鄭重徽啓曰,小臣先農祭壇摘奸事進去,下直。傳曰,知道。
李宇鼎啓曰,吏曹郞廳來言,承旨有闕,政事何以爲之?敢稟。傳曰,當日爲之。又啓曰,今日爲政事,命下矣。左承旨鄭重徽,先農祭壇奉審事出去,右副承旨睦昌明,以式暇出去,臣宇鼎,當入侍晝講,左副承旨李沃,兵批政廳進去,廳中,只有右承旨李德周,吏批政廳,無進去之員,何以爲之?敢稟。傳曰,兵批兼進。
又啓曰,卽今廳中,位甚不齊,承旨闕員,今日政,以在京無故人差出,卽爲牌招察任,何如?傳曰,允。
李沃啓曰,事變假注書安如岳,時無職名,依例付軍職,冠帶常仕,何如?傳曰,允。
答判敦寧府事李正英疏曰,省疏具悉。卿辭如此,摠管之任,今姑許遞焉。卿其勿辭,調理察職。
答判中樞府事姜栢年疏曰,省疏具悉。卿其勿辭,調理察職。
答兵曹判書金錫胄疏曰,省疏具悉卿懇。卿之箚意,似爲得宜,當問而裁處焉。
吏批,判書睦來善陳疏,參判李袤呈辭受由,參議李夏鎭進,左副承旨李沃進。吏批啓曰,判書睦來善陳疏,參判李袤呈辭受由,小臣獨政未安,何以爲之?敢稟。傳曰,只出緊任。以權瑎爲承旨,李壽曼爲豐基郡守,吳始益爲南陽府使,戶曹參判金壽弘,今超資憲。
兵批,行判書金錫胄陳疏受由,參判趙威明受由在外,參議鄭樸病,參知權瑎進,左副承旨李沃進。,以趙䃏·李東相·李晳·南得明·沈栻·尙歸周·南斗北爲副護軍,呂顔齊·高啓元爲副司果,安如岳爲副司正,洪柱石·金鼎昌爲副司勇。
傳于李宇鼎曰,領左相命招,使之來待。
李宇鼎啓曰,領議政左議政命招,來待賓廳矣,敢啓。傳曰,引見。
傳于李宇鼎曰,領左相引見,晝講前爲之。
傳于李沃曰,今日晝講時,聞永豐監翊所陳之言,情事可矜,令該曹,米布食物,從優磨鍊題給,以示顧恤之意。
答吏曹判書睦來善疏曰,省疏具悉。天官重任,不可久曠,卿其更勿爲辭,速出察職。
吏批啓曰,新除授沔川郡守崔後亮呈狀內,自少羸瘁,素抱痼疾,其中怔忡驚悸,眼病最爲深痼,前後除職,皆以病不得行公,閑官則間間肅謝,而劇務則無計察任,積病之中,今已衰老,沔川,雖非劇邑,病人精力,自知難堪,斯速入啓處置云,以調理赴任之意,累度題送矣。今又連呈不已,沔川,素稱近京便邑,本非厭避之地,而崔後亮之素抱痼疾,人所共知,不可等待其差歇,沔川郡守崔後亮,依近例罷黜,何如?傳曰,允。
權瑎,以禮曹言啓曰,今此大增廣別試,文科則元數三十三人外,加取七人,而武科則元數二十八人外,加取二十八人事,定奪矣。文武科加取,則雜科亦當一體廣取,譯科·醫科·陰陽科·律科覆試之數,竝依武科例加取,何如?傳曰,允。
又以禮曹言啓曰,今正月初四日晝講入侍時,以領議政許積所啓,辨誣陳奏使兼陳賀使,定奪矣。拜表擇日粘目中,依此改付標以入之意,敢啓。傳曰,知道。
又以成均館官員,以知館事意啓曰,今正月初七日,儒生上旬輪次,當爲設行,而春享大祭齋戒相値,不得設行,今月內無故日退行之意,敢啓。傳曰,知道。
午時,上御熙政堂,晝講。左議政權大運,同知事閔點,特進官鄭晳,參贊官李宇鼎,侍讀官柳命賢·權瑍,假注書權珪·李徵龜,記事官李漢命·李玄錫,宗臣坡平副令翼瞻·永豐監翊,入侍。上講前受音,自周霄問曰古之君子仕乎,止然則子非食志也食功也,訖。命賢進講,自萬章問曰宋小國也,止一薛居州獨如宋王何哉,仍釋之。上受而讀之,訖。命賢,仍釋文義。大運曰,論語旨義,多有蘊蓄處,若孟子,則反覆詳言,其義彰明,且聖學,已就不待陳說,皆已洞燭,則何必逐句解釋,有若擊蒙之爲哉?又曰,王政,以敬天愛民爲本,故能行王政,則他國之人,必將歸往,而不行王政,則至於國人,亦皆叛之,可不戒哉?瑍曰,自古人君,孰不欲行王政以致治,而鮮有能行之者,豈非以敬天而不能盡其誠,愛民而不能盡其實故也?我國雖偏小,能行王政,則四海之內,亦皆擧首而望之,欲以爲君矣,必須惕慮,自强不息,何如?晳曰,接賢士大夫之時少,親宦官宮妾之時多者,此古語也。須於燕閑之中,亦如接賢之時,則聖學必不間斷,而帝王之能事,畢矣。瑍曰,君臣成就,貴經筵,必須日日開筵,俾無作輟之患,幸甚。大運曰,開筵講學,乃帝王爲治之極功,而臣則待罪藥房,第切憂慮之忱,故敢有所達矣。隆寒盛暑,則有廢講之規,今雖開春,日寒如此,出御法殿,不瑕有傷乎?須於養心閤,時賜召對,則事甚便宜矣。上曰,養心閤,則有異於前,與內至近,言語相通,不可開筵矣。宇鼎曰,若値極寒之日,則不必開筵,雖召對,可也。瑍曰,臣旣仰達於前矣,雖在私家,亦有所處之溫堗,獨於講殿,豈可無溫堗乎?若爲溫堗,則雖値隆寒,不必停講矣。命賢曰,本館下番,卽今無入直之員,不得已以上番,姑降入直,而事甚苟簡,下番闕員,後日政,以在京無故人差出,以爲入直之地,何如?上曰,依爲之。點曰,臣頃以字彙之刊行不緊,以其分定紙,印出經書事,陳箚矣。自上有字彙,則姑勿印出,經書爲先刊出之敎,而移用紙地一款,旣無明白下敎,經書板本,旣在於成均館。如有紙地,印出非難,而校書館,無他可印之紙,以字彙刊出次分定紙與板,移給則經書印出外,緊關書冊,亦可次第或印或刊,故敢此仰達矣。上曰,移用,可也。大運曰,校書館,自前非無書冊,而每爲下吏之偸賣,不可不先防此弊。自今以後,本館所藏書冊,令提調或兼校理,着實句管,不令下吏輩,任自出納,然後可無閪失之患矣。上曰,依爲之。瑍曰,十六朝廣彙記,有速書以入之命,而本館甚爲狹窄,不能容多數寫書之人,似難趁時謄出,故敢達。大運曰,必趁使行未發之前,書之者,以其本冊入送之意也。此冊,雖入送,尙有李鳳朝之冊,則從容書入,似無妨矣。上曰,初卷,速爲謄書,其餘則從容書入。上曰,經筵官·宗臣入來。大運曰,宗臣入侍,亦在於開筵之際,日寒如此,引接移時,不瑕有傷乎?此與開講有異,今姑停止,稍待日暖,使之入侍,何如?上曰,依爲之。翼瞻·珝,入侍。上曰,以次進。翼瞻進前。上曰,有所懷則達之。翼瞻對曰,臣無知識,無所達矣。上曰,汝年幾何?翼瞻對曰,丁卯生也。上曰,汝兄弟幾人。翼瞻對曰,臣有一兄,乃坡興令斗瞻也。上曰,何宗室之子耶?翼瞻對曰,琅城守利忠之子,烏川君鍧之孫也。珝進前。上曰,有何所懷則達之。珝對曰,臣無所懷耳。上曰,勿以初見爲難,如有所懷,則畢陳之。珝曰,小臣素多疾病,不能居處冷堗,故出往十里外先壠之下,蟄伏窮村,旣無聞見,有何所懷耳?若以一身之寒苦,仰達則係是惶恐矣。上曰,一身之寒苦,如何?珝對曰,末裔宗室,只與一子,居在山所,艱苦之狀,何可盡達?上曰,何宗室之子耶?珝對曰,德新令鏡禮之子,長興君祥之孫,靈山君之曾孫也,靈山,卽成宗大王第十二子也。乃罷出。
判中樞姜栢年辭職上疏。入啓。
判敦寧李正英辭職上疏。入啓。
吏曹判書睦來善上疏。入啓。
上在昌德宮。停常參,只晝講。
夜一更二更,月暈。
權瑎啓曰,明日春享大祭齋戒,明明日正日,此兩日視事,頉稟。傳曰,知道。
又啓曰,右議政十二度呈辭,到院,而大祭齋戒,留院之意,敢啓。傳曰,入之。
右議政許穆十二度呈辭。答曰,連觀呈單,不覺愕然,無以爲喩。噫,卿以林泉耆德,學業重望,出入講席,討論經義,以匡小子之不逮,予日望之,不意玆者,丐閑之章,遽及於仰成之日,此豈予之所望於卿者?今遣近侍,更申至意,惟卿,亟斷來章,速出論道,以副朝野之望。仍傳曰,遣左副承旨傳諭。
鄭重徽啓曰,左副承旨李沃,右議政處傳諭事,命下矣。李沃,今日病不仕進,卽爲牌招,使之傳諭,何如?傳曰,允。
權瑎啓曰,來十一日,輪對及專經文臣殿講日次,取稟。傳曰,輪對,停,殿講,親臨爲之。
傳于權瑎曰,今下貂皮紗帽·耳掩,永豐監珝處,賜給。
以永豐監珝米布饌物題給單子,傳于權瑎曰,觀此單子題給之數,甚爲鮮少,以此數倍給,可也。
李德周,以兵曹言啓曰,判書金錫胄,呈辭受由,參判趙威明,受由在外,參知未差,臣樸,今方入直,而差宗廟春享大祭薦俎官,明當受香,他無替直之員,假參知差出,使之入直,何如?傳曰,允。
吏曹口傳政事,以柳時成爲兵曹假參知。
今日晝講入侍時,判義禁李正英,刑曹判書鄭榏,及憲府呈辭未肅拜人員,竝牌招察任事,定奪。
大司憲李堂揆啓曰,臣本庸陋,猥蒙洪造,曾所歷敭,無非忝竊,而至於風憲之長,責任尤重,非臣無似,所可承當,況臣曾忝近密,適當祔廟後,親臨頒赦之擧,有失議被推之事,而時未照勘,所當卽謝恩命,詣臺自列,而三冬沈痼之疾,入春猶痼,貼身床席,寸步難運,再陳危懇,見阻喉司,當遞之職,累日虛帶,惶愧悶蹙,益無所措。不意玆者,召牌遽降,分義所在,不得不忍罪出肅,而旣有應避之嫌,何可一刻仍冒?請命遞斥臣職。答曰,勿辭。
以大司憲李堂揆避嫌,傳于李德周曰,推考蕩滌。
李德周,以御營廳言啓曰,本廳下番中部前左司屬,忠淸左道七哨,京畿三哨,合十哨軍兵,來二月二十五日京中逢點,三月初一日,與臣番軍兵,當爲替代立番,兩道監兵使處,以此依前知委調送之意,敢啓。傳曰,知道。
權瑎啓曰,判義禁李正英,刑曹判書鄭榏,牌招不進矣。傳曰,更爲牌招。
又啓曰,判義禁李正英,刑曹判書鄭榏,牌招事,命下矣。刑曹判書,則卽爲牌招,而判義禁,則家在城外,日勢已暮,未及闕門,明日待開門牌招之意,敢啓。傳曰,知道。
午時,上御熙政堂,晝講。領議政許積,知事吳始壽,特進官李觀徵,參贊官權瑎,侍講官柳命賢侍讀官權瑍,假注書權珪·李徵龜,記事官李漢命·李玄錫,輪對武臣行副護軍柳星緯,入侍。上講前受音,自萬章問曰宋小國也,止一薛居州獨如宋王何哉,訖。命堅進講,自公孫丑問曰不見諸侯何義,止斯速已矣何待來年,仍釋之。上受而讀之,訖,命堅,仍講文義,至今玆未能請輕之章。瑍曰,小臣,仍此章,當陳所懷矣。去秋年分之時,不給陳災,故失業而民未得蒙惠,呼冤之聲,近猶不已,卽聞以給災之事,方爲事目,怨咨之民,庶蒙一分之惠,而曾於還上蕩減之事,終歸於無實,失信甚矣。此則各別施行,俾民得蒙實惠,何如?積曰,今方査覈,待其畢査而後,處之耳。瑍曰,守令旣已親自爲之,則何必更査乎?始壽曰,近來民心,亦甚巧詐,其可不査而直爲蠲役乎?積曰,昨日往見先農祭壇,則祭壇宛然,望耕臺,亦存,石物,或有傾圮之處,而此則不必書啓之事,只令禮官,分付各該司而已。但民田,多在於籍田所見處,而未及親耕之前,不得私耕云,特許耕種,俾無失時之患,而至於容入之物,戶判,方入侍,使之議定,何如?始壽曰,此事旣不在於五禮儀,又無明白可據之謄錄,而壇內遮帳,則不可不以靑色爲之,至於外幕,則不必用靑色矣。諸宰之意,皆如此,故敢達。積曰,司鑰房所備之帳幕,亦入數十同云,凡事必須省弊,而不必爲文具,壇內神位排設處,及行禮時褥席,只用靑色,其餘則皆以常時所用遮帳,用之似可矣。上曰,可以省弊,依此爲之。積曰,日寒如此,獄囚亦多久滯者,向以判義禁陳疏照律公事,不得爲之,判義禁,卽令牌招,使之疏決,而如或牌不進,則亦有令次官代行之規矣。上曰,判義禁牌招,可也。始壽曰,不但禁府典獄罪囚,亦甚可矜,而刑判久不行公,此宜有變通之道矣。上曰,刑曹判書,亦爲牌招。積曰,曾經史庫參奉之類,有降定軍役之擧矣。若納物校生,亦且考講而後定軍,則史庫參奉之中,亦豈無能文而願講者乎?上曰,使之考講,落講,則定軍,可也。始壽曰,號牌,自正月初一日爲始佩之事,旣已定奪矣。不但近甚多事,至於鑄出各官邑號,烙印之際,自致遲延,勢將以三月爲始佩之矣,敢此仰達。上曰,京中,則三月爲始,外方,則五月爲始佩之,可也。瑎曰,司憲府,久未開坐,推考緘答,多未照勘,憲府呈辭人員,竝爲牌招開坐,何如?上曰,依爲之。始壽曰,寶城士人梁禹成·任大年等兩人,當辛亥飢荒之時,自備私穀各百餘石,設粥於其家,賑救其近面飢民,所活甚衆,其時各官所賑飢民,死亡甚多,而獨禹成等私賑之民,無一人死亡者。臣於伊時,待罪本道,具由啓聞,則因備局回啓,有嘉善通政帖成給之命,而禹成等,以爲當初私賑,非有意於希賞,且自以儒生,不廢擧業,終始牢辭不受,至以帖文,來納於營門而退。臣又以其牢辭不受之意,具由啓聞,則有相當職除授之命,而該曹尙未擧行,如此之人,似當各別施賞,以爲激勵之地矣。積曰,臣於其時,亦忝備局回啓,禹成等事,臣能記得矣。該曹之尙未擧行,蓋緣前後除職,承傳數多,未及施行矣。此則各別調用,似當矣。上曰,此人等,待窠收用之意,言于該曹。始壽曰,臣待罪湖臬之時,適當辛亥賑政,賑資旣盡,計無所出,貸出各邑軍布,且出營中布物,使本營千摠宋時彬,轉販賑穀,則時彬,盡心拮据,存本取利,貿得萬餘石穀物,各邑賑資絶乏之處,以此分給,得以畢賑。時彬之功,不貲,其時具由啓聞,則有相當職除授之命,而該曹尙未擧行,似當與梁禹成等,一體施行矣。積曰,時彬,其後武科出身,方爲武兼,臣觀其爲人,果是可用者矣。上曰,相當實職除授事,言于該曹。上曰,經筵官出,輪對武臣入來。星緯進前。上曰,告汝履歷。星緯對曰,臣以庚子出身,爲宣傳官,軍器主簿,江華都事,訓鍊哨官,郭山郡守,鐵山府使,公州營將,釜山僉使,內禁衛將,三陟營將矣。上曰,所經處,有弊端,則達之。星緯對曰,臣待罪三陟鎭時,杉船一隻,措備以置矣。自江陵以上,至歙谷等邑,亦宜造此船以置之矣。積曰,蔚珍·平海,則自前有杉船運穀,而江陵近地,波浪甚駛,似難運用,而或有兵亂,則不無運穀之事,退與備局相議,備置之意,分付,何如?上曰,依爲之。星緯曰,嶺東編伍軍,善射放,耐飢寒,可用之軍,而貧賤特甚,若頻數操鍊,則有呼冤之弊,若不頻數操鍊,則難見成效矣。三南束伍,則有給復之規,而嶺東則田結甚少,人民且稀,不得給復,煙戶雜役,特爲除減,庶可少慰軍情矣。積曰,雖不得與下三道,一體給復,煙戶雜役,除減,似當矣。上曰,依爲之。星緯曰,臣待罪釜山鎭,慣見倭情,則雖甚無形,亦甚巧詐,待之之道,必在我無失,然後可無見侮之患,而釜山鎭底之民,自經飢饉之後,爲其糊口,雇役取食於倭館改造之時,有違當初約條,自朝廷更爲申飭,何如?積曰,有一水界限,我國之人,不得越去,倭國之人,亦不得越來者,當初約束也。今將移館,移館之後,更爲定界,毋使違約,可也。上曰,唯。乃罷出。以上燼餘
成均館啓曰,今正月初七日儒生上旬輪次,當爲設行,而春享大祭齋戒相値,不得設行,今月內無故日退行之意,敢啓。傳曰,知道。又啓曰,今正月初七日儒生上旬輪次,當爲設行,而春享大祭齋戒相値,不得設行,今月內無故日退行事,曾已入啓蒙允矣。今二十四日設行之意,敢啓。傳曰,知道。以上成均館謄錄
上在昌德宮。停常參·經筵。
備忘記,傳于李德周曰,史官二員待命,騎馬六匹立之。
李德周啓曰,二員待命事,命下矣。史官不備,宣傳官一員代送之意,敢啓。傳曰,知道。
又啓曰,右議政箚子,到院,而以大祭齋戒,留院之意,敢啓。傳曰,入之。
答右議政許穆箚子曰,省箚具悉卿懇。旣已備盡於昨日之批矣。卿何不諒予意,至於此耶?卿辭雖懇,斷無允許之理,速出論道,以副予望。仍傳曰,遣史官傳諭。
李德周,以都摠府言啓曰,今日入直軍士,當爲中日習射,而春享大祭齋戒相値,不得爲之之意,敢啓。傳曰,知道。
又以備邊司言啓曰,兩銓之長,俱不可久曠,而吏曹判書睦來善,兵曹判書金錫胄,呈辭三度,加由命下之後,一向陳疏,不爲行公,金錫胄,則身病,未及快愈,姑待其差復,而睦來善,則爲先牌招察任,何如?傳曰,允。
權瑎啓曰,吏曹判書睦來善,牌招不進矣,敢啓。傳曰,更爲牌招。權瑎啓曰,吏曹判書睦來善,更爲牌招事,命下矣。日勢已暮,家在城外,明日待開門牌招之意,敢啓。傳曰,知道。
李德周,以備邊司言啓曰,兵曹啓辭,今秋冬等下三道營將巡營試才等事,當依例擧行,而放射得中俵賞之資,留布旣盡之後,今無可繼之策,令廟堂考據前例,稟處,何如?傳曰,允事,傳敎矣。下三道營將巡營試才之時,施賞之資,他無辦出之路,依近例以各其道奴婢身貢之應納戶曹者,用下後,其代則以平安兵營所在本司所管之木,計償於戶曹,何如?傳曰,允。
權瑎,以禮曹言啓曰,朝因司饔院所報,濟州牧,去十月令宗廟薦新金橘柑子,未及上來,故以先來進上柑橘薦新事,入啓,輸送該寺之後,本州所封薦新金橘柑子,今始上來,此則令司饔院捧入之意,敢啓。傳曰,知道。
謝恩,南陽府使吳始益,豐基郡守李壽曼。
右議政許穆箚子。大槪,冒萬死更陳危悃,乞遞職名事。入啓。
上在昌德宮。停常參·經筵。
夜三更,月暈兩珥。
下直,義城縣令李壽德,江西縣令金龜萬。
謝恩,判中樞姜柏年,博川郡守丁誠一,敦寧參奉鄭錫后。
獻納朴廷薛三度呈辭,入啓。遞差。
吏曹參判李袤三度呈辭,入啓。遞差。
左贊成閔熙,副提學柳命天初度呈辭。入啓。給由。
京畿監司書目,廣州呈,以修撰趙宗著,病重上去不得事。啓遞差。
右議政許穆十三度呈辭。入啓。傳曰,安心調理。
兵曹判書金錫胄辭職上疏。入啓。答曰,省疏具悉卿懇。本兵之任,不可久曠,安心勿辭,宜速察職。
傳曰,明日晝講爲之。
吏曹啓曰,臺諫有闕,政事,取稟。傳曰,當日爲之。以上朝報
禮曹啓曰,昌陵·恭陵丁字閣俱爲重建事,曾已定奪,而昌陵,則有非一二年內時急之事,姑爲退定,恭陵,則腐傷剝落處,不可不及時重建,待開春,卽令始役事,竝爲啓下矣。當此時兩處大役,似難一時竝擧,昌陵,則待秋擧行,恭陵丁字閣,則不可不及時重建,重建廳堂上,令該曹依例豫爲差出,以爲前期料理,趁祭前完役之地,何如?傳曰,允。
有政。
吏批,柳命堅爲獻納,李光鎭爲沔川郡守,金世弼爲司評,李堂揆爲吏曹參判,韓後相爲義禁府都事,呂聖齊爲戶曹參判,黃鎰爲尙衣院主簿,李觀徵爲大司憲,朴廷薛爲軍資正,成虎德爲通禮,韓翊周爲司藝,鄭晳爲工曹參判,朴世堂爲副修撰。
兵曹判書金錫胄疏曰,伏以臣,伏蒙缺繼,伏蒙聖批,以調理察職,毋曠史事,與兵務爲敎,臣及承此命,益切惶悚,不知所以自措也。臣之得此病,醫藥將於已旬有餘日矣。雖幸賴天地隆恩,以僅免於危死,而精神,尙今昏眩,如墜雲霧,氣力尙今澌頓,如壓山岳,纔步房缺一字肥體自掉,小接賓僚,語言先短。臣素氣虛薄,平生累經大病,前春所患,亦當危惡,而然未有如今病之最甚摧敗,無形色者也。此非特感傷甚重,抑亦眞元耗瘁,漸覺不逮於小壯之年也。六部之中,兵政爲殷,而臣旣無作氣力理事務之望,設令臣病得稍歇,精神得稍收拾完健,至於紬閱記籍,纂點文字,實有不可以時月期者,聖明,亦何難於擯退一箇抱病濱死之臣,而使莫重史缺耶?伏願聖明,察臣危病,矜臣苦情,將臣本職及實錄纂修之任,亟先遞改,俾臣得以弛重。以上缺批答見上
初更,上御熙政堂,夜對,參贊官權瑎,侍講官柳命賢,侍讀官姜碩賓,假注書鄭煥,記事官李漢命·李玄錫,入侍。
侍讀官柳命賢,重講綱目,自秦大飢,至秋七月秦蝗癈令一字缺入粟拜爵,音一遍。上受而讀之,命賢又釋文義,至市租皆入幕府。姜碩賓曰,中原,則行軍之際,皆有交市之事,故云市租也。權瑎曰,右北平,今永平府也,蓋遼東等郡,皆我國接界處也。便宜置吏云者,與所謂願勿拘臣以文法,得便宜從事之意,同,乃制變之道,得爲魏王否也云者,與所謂吾以爲啓父使乃項王使之意,乃譖間之道也。上曰,國之安危,軍之死生,係於將,將不可不擇也。命賢曰,將在外,君命有所不受,蓋臨陣,則運機變於呼吸之間,而拘於文法,受節制於千里之外,則缺而輿尸之凶,所不免也。此所以便宜置吏,而不拘缺制閫之才,則亦難審擇缺二行雖以秦皇·漢武之威,終不能缺未嘗無者也。姜碩賓曰,無敵國外患者,國恒亡缺蓋欲警飭中國,而不使怠荒之意也。命賢曰,便缺此說矣。瑎曰,凶奴與中國竝生,無代無之,而中國之有道無道缺夷之以格以侮,亦在乎內修而已。碩賓曰,長城,國之藩籬,缺不可不築,而亦不可以此爲禦敵之長策也。瑎曰,衆心成城。又曰,如得長城,古之哲王,以人和爲城,又以得將爲城,而未嘗以長城爲城,蓋長城之城,不可恃,而人和之城,長子之城,正是國之之屛之翰,願殿下,以得人爲先,以擇將爲務。上撤講掩卷後,權瑎進曰,臣有區區所懷,敢達矣。爲國之道,得人心爲上,自古未有失人心,而能爲國者也。臣等,乙卯歲,奉命廉問,其時深山窮谷之民,擧皆欣欣相告曰,聖明卽位,吾屬其蘇矣。且所顒望者大矣,近聞民不信國,多有愁怨之聲云,聖上之於恤民,可謂盡心焉矣,民怨,猶且如此,臣實未知其故也。上曰,民之愁怨者,何事耶?瑎曰,民怨之興,固非一端,而以近日畿甸事言之,以當初事目不給陳之故,樹木成林之地,蘆葦連天之處,盡入於收稅之中,民怨,以此大興矣。幸賴廟堂,有更査之擧,而但聞議者,以爲久遠陳荒之地,則固當給陳,今年陳,則不必給之云,此雖出於恤經費之意,然此則有不然者。雖一年陳荒之地,其不耕不獲,而無所收,則與久陳,無間焉,有王政而責稅於陳田者乎?且其損於上,無多,而爲惠於民,則大矣。毋論舊陳今陳,盡爲許給,然後庶爲實惠,而民怨自消矣。親耕籍田,所以勸農祈穀也。若無實惠之及民,而徒行親耕之禮,則未免爲虛文之歸,而無勸農祈穀之效矣。上曰,承旨言,誠是,當與大臣及度支,議而處之。柳命賢曰,臣等俱以蔑裂之姿,待罪經幄,當此逐日開筵之時,不能有補聖學之萬一,惟期殫所知竭所懷,而缺引見之日,參於末端,晝講之時,亦以久爲殿座,有未安缺不能矣。凡爲國之心,願忠之志,不在於職秩之高下,言之可用缺豈可以下僚而無也?史官等,逐日入侍,而只以越俎之嫌,缺陳,實有欠於敷納以言之道,缺二行侍之時,若使之各陳所懷,則缺一二可採者矣。瑎曰,講官之言,是矣。聖人用言缺,史官,職親地近,逐日入侍前席,而不敢陳懷則缺避出位之嫌,若蒙特使進達,則安敢不盡所懷乎?缺對,異於法筵,以家人父子之禮,而臨臣,當此時,若不各陳所懷,缺待何時乎?請令史官等前對,如何?上曰,承旨·玉堂,各爲敷奏所懷,可也。碩賓曰,古人曰,愼終于始,又曰,靡不有初,鮮克有終,蓋人情,久則怠,怠則玩揭柔靡之患,至矣。若不奮發振作,恒懷惕慮,則其不至於有始無卒者,幾希矣。願聖明之留心焉。瑎曰,碩賓之言,可謂切實矣。禹之戒舜曰,無若丹朱傲。舜之聖,豈有丹朱之傲?而禹之猶以是爲戒者,蓋臣之戒君,無所不至,恐或小有怠荒之心,則漸染成習,不可復救故也。故以無遑今日耽樂,周公,陳戒於成王矣。上曰,承旨·筵臣之言,誠是矣,當惕念焉。瑎又曰,殿下,則臨御之初,銳意圖理,裁決衆務,曾不少滯,大小臣民,感仰睿缺之出天矣。近日竊瞷公事判付之際,政目落點之時,或不如曩日之明白,臣等,區區之慮,恐或漸怠於終也。且人君於辭令之間,不可不詳審也,一言之發,而群下之聳聽焉,一令之出,而四方之傳誦焉,必以簡重爲主,不可以誇張爲也。此皆臣等之過慮,而殿下,若不以人而廢言,則其於施措政令之間,亦不無小補矣。上曰,唯。上仍宣醞。下敎曰,爾等,皆隨量安心醉飽。權瑎進曰,夜對宣醞賜饌,雖是祖宗朝舊事,而當此民窮愁怨之日,不可一如豊亨豫大之時,似當略設,不必如是盛備矣。柳命賢曰,宣廟大王,每以家人父子之禮,待臣,臣之事君,固當莊敬,而君之待臣,必有如家人父子之時,然後可以曲盡下情,恢廣言路矣。仍伏念人主於用人之際,不可不十分詳愼也,故孟子曰,國人皆曰賢,然後察之,雖知其人之可用,必須難愼,不可遽以爲賢,而輕易超拜也。且於奬諭之批,亦不可太過其辭矣。碩賓曰,今此入侍之臣,皆三百年來世缺也。其爲國之心,愛君之情,豈嘗小弛?況今咫尺缺禮數,旣醉以酒,又導之使言,此實曠世洪私,苟有所懷,缺負我殿下如天之恩乎?臣竊念殿下,剛毅明缺於卽位之初,首辨李敏章橫行缺一行豪右之徒,克知缺紀綱大振,人情稱快矣。近來漸至解弛,或有犯罪之人,缺王法,何由而嚴,國綱,何由而振乎?臣竊惜之。命賢曰,碩賓缺之說,誠中今日之弊矣。近來或有贓吏,見捉於御史者,亦缺釋,王法,誠可謂不嚴矣。瑎曰,此言,是矣。近來贓法,果有不嚴,缺見捉文書,狼藉之人,亦卽蒙宥,貪汚之吏,益無所忌憚矣。外人,皆以爲不如初不遣御史也。碩賓曰,御史之任,誠難矣。必須得其實狀,然後可以褒貶,而實狀鉤得極難,或出入村落窮谷,或探餂官府近處,而不惟蹤迹之難祕,抑且毁譽之難信,故聞其言而察其倅所行之事,察其行而驗其氓所傳之言,又必參以己意,使毁譽不相蒙,可也。臣頃奉命廉問,費盡心力,故蓋知此任之難矣。生民休戚,係於守令之賢否,而廉問褒啓者,必是可任之人,似宜擢拜,而近來州牧被薦之人,或不以此輩,誠未可知也。上曰,褒啓中治績之最著者,則亦有收用之事矣。命賢曰,御史廉問,不可謂無益矣。但有治裝之敎,則旋卽傳播,守令輩,仍爲斂戢,雖有貪濁之人,終難得其汚躅,祖宗朝,或命招入直之員,不意出送,誠如是,則守令輩,無由聞知,未及掩覆其所行矣。瑎曰,親民之官,不可不擇送,向日自上於守令下直時,頻數引見矣,近日久不引見矣。上曰,近緣日寒,頗有感冒候,不得引見,此後則當引見矣。瑎曰,若但引見而已,則亦無益矣。必須問其履歷,且詢其所歷官司郡邑之弊,以觀其爲人,尤甚不似者,罷黜而不遣,則政官,亦不敢以不似者,擬望矣。命賢曰,瑎言,是矣。引見之時觀其容貌擧止,似不堪任者,罷而不遣,則銓官,亦必畏戢,不敢苟充矣。瑎曰,容止不似,而續續罷黜,則亦有弊矣。臣等,每每入侍,而天威咫尺,惶恐踧踖,不敢盡其所懷,況守令之曾未入侍者,或不無失措之事,而然其爲人,亦可知矣。命賢曰,夜對宣醞,從容詢問,和顔色而缺同慈父之命子,臣等,俱以碌碌,獲忝邇列,得覩千載盛缺臣聞祖宗朝,或引小宦,親臨弘文館,與入直缺乃罷,至今傳爲盛世事,不圖今日,復覩此盛缺醉飽,豈不欲盡缺一行不勝惶恐。上曰,隨量以飮,毋辭缺酒何敢辭?第臣素不飮,不能飮而强之,則必到缺天顔咫尺之地,則不惟臣心之惶悚,其於事體,亦未安,缺以飮,旣多不可復,上竝諭以勿辭醉飽。碩賓曰,缺賜酒,臣等,固是君臣同歡之意,而酒是狂藥,喪德喪邦,皆由於此,人君之最可戒者也。瑎曰,昵侍咫尺,堂陛無間,凡有所懷,安敢不盡於此夕乎?比來玉體未寧之時,頻數,臣恐自上於學問上工夫,有所未盡而然也。苟能從事於治心之功,莊敬自持,則玉候自健矣。淸心寡欲,不但爲學問上切要工夫,且有益於調養之方矣。上曰,然矣。瑎,以姜碩賓·柳命堅醉而失儀,請推考。上曰,酒後雖或失儀,何可爲罪?其勿推。命賢又曰,使史官各陳所懷,實有光於好問之盛德矣。瑎曰,誠然矣。命賢曰,史官中奉敎李漢命,年雖少,頗有計慮,若賜下詢,則言必可採矣。上曰,李漢命,進前陳所懷。漢命起拜曰,臣年少新進之蹤,猥忝密通之任,出入咫尺之地,缺豈無愚計淺慮?而越俎有嫌,不敢陳達矣。今承曠世之恩數,特擧臣名,使之前對,豈不欲罄竭所懷?但臣旣醉止,不無錯亂失次之可慮,雖有所達,抑恐聖明,必以爲醉裏狂言,而不槪於心也。人臣勸戒之道,太上君德上耳。臣竊瞷殿下,勤學之德,缺古昔哲王,固無間然,而但深宮燕閑之中,幽獨隱微之處,則非外臣之所敢知,果未知無愧於屋漏否也。以其發於事者言之,則褒貶爵賞之際,小欠愼重之道,願殿下,更加留念焉。國之所恃者,民也,民弊不祛,則無以聊生,而邦本日搖矣。君缺民弊也,又其次,外憂也。又其次,經費也。卽今民弊之可祛者,邊憂之可慮者,經費之可憂者,固非一端,而夜飮厭厭,宮漏已沈,不可一一陳達,謹當退而疏陳矣。命賢曰,還上之弊,甚多,臣亦當退而陳疏矣。瑎曰,李漢命所言,切實,令退陳疏章,可矣。上曰,唯。姜碩賓大醉,柳命賢陳達,請令先爲退出,缺留,與之偕罷。命賢累達,令先出,毋致大失儀。上令內侍扶掖先出,諸臣亦次第罷出。以上燼餘
上在昌德宮。停常參·經筵。
辰時,日暈兩珥。
下直,統制使尹天賚,魚川察訪姜錫圭,春川府使元相。
謝恩,正言孫萬雄,承文博士吳道一,正字鄭煥。
去夜,傳曰,夜對爲之。入侍,承旨權瑎,玉堂柳命賢·姜碩賓,史官李漢命·李玄錫,假注書鄭煥。
右參贊尹鑴上疏。入啓。
傳曰,統制使及下直守令,留待。
副提學柳命天再度呈辭。入啓。加給由。
左承旨鄭重徽,楊州地掃墳呈辭。入啓。給由。
傳曰,晝講,停。
明日熙政堂親臨文臣殿講時,考官三,洪宇遠·鄭晳·吳始復,參考官四,鄭樸·權脩·柳命賢·睦林陽。
答右參贊尹鑴疏曰,省疏具悉卿懇。予意已悉於前後傳諭之批,復何多誥?至於月廩一款,尤無可避之嫌,而卿之固辭,乃至於此,予甚缺然,無以爲喩,卿勿更辭領受焉。傳曰,遣史官傳諭。
今日引見時,明日專經文臣殿講,命官爲之事,郭山郡守金世器遞差事,副提學柳命天改差,後政差出事,榻前定奪。玉堂下番窠闕二員,後政,以在京無故人差出事,定奪。政院啓曰,明日仁政殿,專經文臣殿講時,命官,何大臣進去乎?敢稟。傳曰,領相進去。
權瑎,以禮曹言啓曰,今此增廣缺文武科覆試日,則次次進定,武科殿試日,則榻前定奪矣,元粘目中,改付標以入之意,敢啓。傳曰,知道。
缺以都摠府言啓曰,副摠管李弘淵,漢城府坐起,除標信進去之意,敢啓。傳曰,知道。
右參贊尹鑴疏曰,伏以臣,猥將微忱,仰瀆天威,輒蒙聖慈,不以爲罪,反降溫綸,委臨使价,臣是何人,蒙被隆寵異數,乃至於此,臣實惶愧憂遑,不知措躬之所。臣非不欲卽日仰首申籲,而亦恐上煩聖慮,重勞嚴命,所以趑趄踧踖,縮伏累日,臣之情勢,亦可謂窮矣。新除之命,臣不敢知,殿下,特欲假臣名寵,以榮其身耶,抑將進其身而用其言也耶?位曰天位,祿曰天祿,職曰天職,非人君之私器也,人君之所以與賢者共焉,不宜假之不肖之臣,以苟榮其身而已。如欲以進其身,而用其言也,則臣之道,固將以治世,如孔子順之云也,臣之心,固已許吾君驅馳,如諸葛武候之言也。顧臣才疏識淺,學未通方缺以格天,行無能以服人,立朝一年,所陳說於前者,返累缺惟蒙聖上,優假而寵綏之,抑其所終始設用,使得缺臣之職者,又何幾乎哉。跋前寁後,動得諐尤,招嗔缺狼狽出走,是則正古人所謂陳力就列,不能者止也。庶幾及行缺未遠,而復修吾初服,此乃臣之今日,所以保守行持,上不怨下不尤,缺沒齒欲無傷,聖上之明者也。設使臣蒙恥冒詬,復進於缺所言者,皆前日之言也,所行者,皆前日之事也。臣有以知殿下聰明知勇,亦不能獨觀於三軍萬姓之所不言而同心者,缺行之於群下百官之所不欲之外者也。其得罪而走,又將前日也,缺卽位也,發號施令,群工振肅,進賢退邪,衆志咸服,國事凜凜有方進之會,而臣猶且不能以隻手障東流之勢,況今上志不立,而彝倫將斁禮義晦蝕矣。德威斬缺而賢缺壞敗矣,黎民塗炭,怨詛方興,而邦本且蹶矣,缺滋,而國勢動搖矣。若涉大川,其無津涯缺初服,天意人事,實不知稅駕缺一行殺身沈族,亦將無救於危亡之際,缺鉞之誅,而不敢冒受黻冕之榮者也。至如缺情悃於聰明之下矣。今不敢復有說辭,而缺施爲仁,臣若有一毫宜受之義,則固當再拜缺以仰體朝廷之德意,追法前賢之遺躅,亦何庸違禮缺恩明,而自速不恭之罪哉?惟其知義不可而冒爲之,非聖上缺臣之道,而亦非愚臣之所以仰體吾君之盛意者,玆敢三辭,累缺知止,欲望聖明,亟收新舊除授之職,且寢月廩之命,以缺不勝大願。批答見上
記注官李日三書啓,臣承命往諭于右贊參尹鑴,則以爲,臣蒙被恩私,不識缺懇於天威之下,而降使諭誥,愈往愈勤,乃至於此,缺震怖駭慄,失其所對,雖萬死,有不足以贖此褻慢缺稽王命之罪矣。至於月廩之典,反復思惟,實臣分之所宜缺有不敢每每煩擾,以重瀆擾之誅,不得不從有司辭之,寧得罪於邦憲,而終不敢叨竊賢廩,以辱朝廷云矣,敢啓。傳曰,知道。
鄭重徽啓曰,傳曰,曾前臺諫,有請罷王子大君之事乎?政院卽爲考啓事,命下矣。宣祖朝缺君珏,作弊民間,臺諫累度論啓,此則縉紳間傳說之語,而且缺日記,今無餘存,不得考出。取考缺日記,則戊子正月,仁豐君瑛箚曰,身罹關郞,名騰白簡云,所謂白簡,乃是臺啓,而臺啓無載錄處,世宗朝大司憲元肅等,以讓寧大君褆,擅聚里人,輸石治家,而缺燒酒,以傷人命等事,請下攸司鞫之,此則見於缺朝古實,此外亦必有古事之可據者,而本院日記,缺未能遍閱,且臣聞見孤陋,姑先以此,敢啓。傳曰,缺
午時,上御熙政堂,引見大臣及備局堂上。領議政許積,左議政權大運,工曹判書柳□□,知事閔點,吏曹判書睦來善,禮曹判書李之翼,行副護軍申汝哲,大司諫權大載,執義朴純,校理姜碩賓,承旨缺,假注書鄭煥,事變假注書安如岳,記事官李漢命·李玄錫,入侍。缺五六字日氣甚寒,伏未審聖候,若何?上曰,無事。又問缺上曰,安寧。大運曰,明日文臣殿講,有親臨之敎,固知缺親攬衆務,不勝喜幸,而第日寒此極,殿座移時,缺下情,敢此仰達。許積曰,文臣殿講,異於儒生之講,皆進缺其中旣缺一字者,絶無僅有,而亦是試所,故必備宿衛,不可於此缺之,當殿座於法殿,法殿,卽仁政殿也,仁政殿四面敝豁,受風缺寒氣易襲,當此春寒未解,上候纔安之時,可以非缺之道也。聖上,若欲一者親試,則稍待和暖爲之,缺稍待日氣和暖,當親臨爲之,明日,則命官爲之,缺往事,可也。頃者大提學閔缺四行,竊念寒節設科,誠有所難缺登程事勢缺閔點之言,亦有所見,而但缺擧子,或有登途而中路狼狽者,反有缺事勢,文武科覆試及生進放榜缺試覆試,則依前定日行之,宜缺遠方擧子,不無還歸之患耳。積又曰,今此先農祭,缺已稟定矣。當依禮文,以亥日爲之,而上亥,則乃二月缺釋不可以耕,日氣尙寒,亦不可終夜於幕次,中亥,則缺相値,其欲退行於下亥二十八日。但先農祭,必行缺今以親耕之故,退行於仲春將盡之時,似涉太晩,其所缺年,例以上亥日,遣官設行先農祭,下亥日親耕,缺以盡祈穀之意,似可矣,下詢於諸臣而爲之,何如?權大運曰,缺春則日氣必寒,決難親耕,而二十八日,則先農祭,果爲太晩,缺遣官設行,而二十八日親耕時,更設別祭,固無不可,今日諸臣入侍,可以詢問處之耳。閔點曰,親耕時節目甚多,其間若缺事,則未免臨時狼狽之患矣。蓋親耕,大禮也,必可備缺且當雨水之節,若値大雨,則必有沾濕而難以備儀,且缺樂而齋戒,其日則不可動樂,此日,則不可行也。必須有豫差缺可以臨時推移進退矣。至於遣官行先農祭,而親耕缺上曰,日之寒暖,天之雨晴,何可豫知耶?缺半丈科覆試,曾缺擧動相値,故生進放榜及文武覆試,通一日以定缺拘礙之患,故依前定日以用矣。之翼曰,謁聖缺恐有臨時或雨下,不得設行之患,故更今詳涓,則缺云,初八日,雖或有故,不得設行,前後皆有吉日,可以缺上曰,殿試前行謁聖,似好矣。然期亦不遠,以此定行,可也。缺
上在昌德宮。停常參·經筵。
右議政許穆十四度呈辭。入啓。傳曰,安心調理。右贊成閔熙再度呈辭。入啓。加給由。
今日專經文臣殿講時,參考官權脩病,代李夏鎭改落點。
傳曰,明日晝講爲之。
昨日引見時,行大司諫權大載所啓,崇善君,冒點柴場於楊州海東村,至使其處人民,馱載輸入,貧賤之民,牛馬未備,未卽運入,則侵虐無比,其作弊之狀,與他宮家,少無異同。靈豐君㵓等,旣被罷職之罰,則不可獨免,崇善君,請命罷職。上曰,不允。又所啓,諸宮家穀物柴草輸運之時,必定京江人民之船隻,責立格軍,無論遠近,勒令載來,又使車夫馬夫等,運入於京中,少或遲緩,則其所侵督,罔有紀極。坊民之役,本來偏苦,而諸宮之侵責,又至於此,不勝支當,怨苦徹天。請令漢城府,一切禁斷,此後如有犯者,入啓請罪,囚治宮奴,以除防民一分之弊。上曰,依啓。又所啓,博川郡守丁誠一,本以卑賤之人,且無履歷,雖以邊將時軍器修補,有守令除授之承傳,不可驟陞郡守,西路完邑,人器亦甚不稱,請命遞差。上曰,依啓。又所啓,監察,乃武弁之極選,不可不擇,新除授監察張鵬翼,門地卑賤,不合殿中之任,請命遞差。上曰,依啓。執義朴純所啓,文川,乃是北路殘邑,屢經匪人,官事幾至蕩敗,新除授郡守金是榮,爲人疏拙,未諳事務,字牧之任,決非所堪,除目之下,物情皆以爲不合,請文川郡守金是榮,遞差。上曰,依啓。
大司諫權大載啓曰,措語見上請崇善君罷職。長興府使朴長源,爲人麤濫,曾爲海西守令,多有鄙貪婪之事,闔境之民,至今怨罵,長興爲邑,吏猾民頑,號稱難治,近因邑倅之數遞,官事殆不能收拾,今不可付之貪吏之手,重貽凋弊,請長興府使朴長源罷職。答曰,毋庸更煩。末端事,更加詳審處之。
校理姜碩賓所啓,新除授副修撰朴世堂,時在京畿楊州地,經筵入番事緊,請斯速乘馹上來事,下諭。上曰,依啓。
昨日大臣·備局堂上及下直守令引見時,上曰,魚川察訪姜碩圭,爲人不似,似難堪任,遞差。
記注官李日三所啓,臣承命往諭于右參贊尹鑴,則以爲,臣蒙被恩私,不識嚴畏,每瀆微懇於天威之下,而降使諭誥,愈往慇懃,乃至於此,臣於此,震怖駭慄,失其所對,雖萬死,有不足以贖此褻慢天威,逋稽王命之罪矣。至於月廩之典,反覆思量,實非臣分之所宜得,而有不敢每每煩籲,以重瀆擾之誅,不得不從有自辭之,寧得罪於邦憲,而終不敢叨竊賢廩,以辱朝廷云矣,敢啓。傳曰,知道。
昨日引見時,南別殿重建時,堂上·郞廳差出事,定奪。
吏曹啓曰,守令有闕,政事,取稟。傳曰,明日爲之。
專經文臣殿講,沈極·金是鉉易略,金玉鉉易粗,金斗明書粗。
備忘記,殿講居首正郞沈極,博士金是鉉,各半熟馬一匹賜給。昨日引見時,領議政所啓,先農祭,兼行於親耕事,曾已稟定矣。當依禮文,以亥日爲之,而上亥,則乃二月初四日也,地凍未釋,不可以耕,日氣尙寒,亦不可經夜於幕次,中亥十六日,則與國忌齋戒相値,勢將退行於下亥二十八日,而但先農祭,必行於初亥日,例也。今以親耕之故,退行於仲春將盡之時,似涉太晩,有所未安,臣意則依常年例,以上亥日,遣官設行先農祭,而下亥日親耕時,設行別祭,以盡祈穀之誠,似可矣。左議政曰,二月初四日,則日氣必寒,決難親耕,二十八日,則先農祭,果爲太晩,初四日,遣官行祭,而二十八日親耕時,更設別祭,固無不可,今日入侍諸臣之意,皆如此,以此擧行宜矣。上曰,先農祭,則上亥日,依禮設行,親耕時,則別祭設行,可也。上曰,南別殿酌獻禮,當行於親耕之前,令禮曹,以此擇日擧行。禮曹判書李天翼所啓,南別殿今番重建,而臣於頃日差祭時,奉審則處所,在於閭閻周匝之間,喧囂煩聒,誠不淨潔,且其基址卑濕,後岸遍仄,每當潦水之節,則易致傾頹之患,且殿宇則東向,而奉安則南向,向背相左,亦爲未安,今若移建於壯義洞等空闊淨潔之地,則似爲合當矣。領議政曰,南別殿,卽宣祖大王經亂還都後,初建之處,臣之初不欲移建者,意有所在,而地形卑濕,閭閻遍近,喧聒不潔,誠如李天翼之言,移建淨潔之地,以爲合宜矣。上曰,奉安坐向,旣有未安,間於閭閻,又未淨潔,先擇於仁慶宮舊基移建,而其地若無可合之處,則擇定他可合之處,可也。領議政所啓,太白山史閣,地形不便,建置於絶壁之下,後簾天去絶壁纔一尺,水石交下後簾,而壓碎者,數矣,而解凍之時,特甚,不可無變通之道,頃年道臣,亦以此上聞,而謂無移建可合之處,尙今仍循,頹壓之患,不可不慮,令史官一人,趁此未解凍前,往審基址後,變通,似可矣。禮曹判書李天翼曰,臣爲史官時,不曾見其處矣。地形甚不便,每當解凍之節,潦雨之時,水石滾下,不但後椽,多有壓碎之時,至於大石,有時躍越史閣,而墜落閣前者,頹壓之患,誠極可慮,移建之擧,似不可已矣。領議政曰,實錄曝曬,今年亦當次,史官之再度往來,不無其弊,史官往審基址後,雖非夏月,仍爲曝曬,似爲便當矣。上曰,依爲之。又所啓,三南監司,除挈眷事,吏曹判書睦來善,曾已陳達矣。三南監司,本無挈眷之規,而曾在先祖,以監司一周年內,不能審察其內物情,而有所施措,故欲以二周年爲限,而特軫其客宦之苦,遂命挈眷,以盡體下之道矣。一自挈眷之後,弊端隨生,其中湖南,則減省全州府尹,雖有除弊之事,至於嶺南,則大丘,本以一小邑,旣有監司挈眷,又設判官,本邑之民,尤不能支堪。湖西,雖有營需米劃給之事,以一邑,接待監司·判官兩處衙眷,民弊甚多。臣意,則以爲先罷嶺南湖西兩道監司挈眷,更定一周年之限,而其中如有善治者,特令仍任,似可矣。左議政曰,嶺南湖西監司之挈眷,誠爲有弊,若有善治者,仍任未爲不可,如其不治,則久任,反有其弊,罷其挈眷,定以周年,宜矣。不特臣等之見,如此,入侍諸臣,皆以爲當罷矣。上曰,湖西嶺南監司,罷其挈眷,更定周年之限,可也。以上朝報
義禁府啓曰,擊錚罪人朴仁香,以出身捧傳旨來囚矣。今日下吏輩相語之間,其何榜出身,則自言非出身,始考其紙牌,則以壯武隊書塡,此必兵曹下吏。當初執捉時,不能詳問之致,朴仁香,則移送該曹,莫重啓下罪人,初不詳問,以致如此,極爲痛駭。當該兵曹色吏,令該曹囚禁治罪,何如?傳曰,允。又啓曰,本府囚人徐文尙,病重之狀,月令醫員再次手本,以相當藥物,救療事,題送矣。數日間,症勢尤重,死生可慮云。姑爲保放,以待結末,何如?傳曰,允。
卯時辰時,有霧氣。
疊書睦昌明,以義禁府言啓曰,擊錚罪人朴仁香,以出身捧傳旨來囚矣。今日下吏相語之間,問其何榜出身,則自言非出身,始考其紙牌,則以壯武隊書塡,此必兵曹下人,當初執捉時,不能詳問之致,朴仁香,則移送缺莫重啓覆罪人,初不詳問,以致如此,極爲痛駭。兵曹當該色吏,令該曹囚禁治罪,何如?傳曰,允。出燼餘
上在昌德宮。停常參,只晝講。
下直,淸安縣監趙爾翰,麒麟察訪蔡聖後。
謝恩,掌令金邦杰,軍器直長張萬枚,奉事盧以有,礪原守柱。
傳曰,下直守令,留待引見。
咸鏡監司書目,今此增廣,加取三人,用乙卯增廣已行之例,姑勿爲拔去,以爲定式遵行事,令廟堂稟處事。
右議政許穆箚子。大槪,上經說一卷,東事一卷,以申勸戒事。入啓。
晝講入侍,左議政知事洪宇遠,特進官鄭晳,玉堂姜碩賓·權瑍,承旨睦昌明,假注書李徵龜·鄭煥,史官李漢命·李玄錫,武臣李聖賚。
大司諫權大載啓曰,再昨榻前,論監察張鵬翼也,除授旣久之人,誤以新除授啓達,昨日論長興縣監朴長源也,不覺長興之降號爲稱,而啓草中,以府使書之,前後論啓,具有不察之失,不可仍冒,請命遞斥臣職。答曰,勿辭。
獻納柳命堅啓曰,昨以長興縣監朴長源罷職事,論列,而長興降號爲縣令,未記得,以府使誤書傳啓,臣之不察之失,著矣,何可仍冒?請命遞斥臣職。答曰,勿辭,退待物論。
司諫金興啓曰,昨日本院之論啓長興縣監朴長源也,臣亦同參矣。今者同僚,以不覺長興之降號,而誤書府使,引避,不察之失,臣亦有之,何可晏然仍冒?請命遞斥臣職。答曰,勿辭,退待物論。
今日晝講入侍時,修撰李聃命,牌招察任事,榻前定奪。
答右議政箚曰,省箚具悉卿懇。所進冊子,無非切實,予當置諸座右,而時時觀覽焉。仍傳曰,遣史官傳諭。
謝恩,舍人姜碩賓,修撰李聃命。
晝講時,左議政權大運所啓,內局進上靑大竹,近來甚爲疲細,蓋緣兩南守令,切不培植,官家竹田,取用於民間所養之竹,民以其弊,亦不養竹故也。日後進上靑竹,將至絶乏,各邑官竹田,自今各別修治,而如有不遵朝令,不勤培養者,則監司,以此殿最,御史亦爲廉問,以爲黜陟之地事,捧承傳申飭,何如?上曰,依爲之。上曰,近來進上之物,反不如市上之貿得者,享上之道,不當如是矣。大運曰,事極驚駭,詳知某日之所封,某道之所進,然後當該監捧官,及封進官,可以推考申飭矣。上曰,姑勿推考,此後則申飭,可也。侍讀官權瑍所啓,新除授副修撰李沆,時在全羅道扶安縣任所,經筵入番事緊,請斯速乘馹上來事,下諭。上曰,依爲之。
有政。
吏批,李沆爲副修撰,鄭善弘爲尙瑞直長,黃鑌爲監察,柳松齊爲魚川察訪,鄭好信爲郭山郡守,柳星三爲奉常正,趙聖輔爲文川郡守,吳挺昌爲副提學,李命彬爲博川郡守,權恒爲直講,柳英立爲扶安縣監,禹鼎基爲引儀,李瑞雨爲宗簿正,李袤爲大司成,李喜年爲工曹正郞,李命殷爲典籍,李聃命爲修撰,金繼敞爲典籍,姜碩賓爲舍人,權偉爲尙瑞副直長。
院前啓,措語見上崇善君,請命罷職,除目之下,物情俱駭,有何更爲詳察之事乎?請長興縣監朴長源,罷職。竝引嫌而退,旣有誤書之失,難免不察之歸,揆以臺體,不可仍在,大司諫權大載,獻納柳命賢,司諫金興,請竝遞差。答曰,不允。朴長源事,及處置事,依啓。
權瑎,以禮曹言啓曰,先農祭,二月初四日,依例遣官行祭,而二十八日親耕時,則別祭設行事,旣已定奪矣。先農節祭,以二月初四日,前已啓下,當遣官設行,而二十八日親耕時,別祭,則以親臨行禮磨鍊之意,豫爲分付擧行,何如?傳曰,允。又以禮曹言啓曰,今正月初十日大臣·備局堂上引見入侍時,上曰,南別殿酌獻禮,當行於親耕之前,令禮曹擇日擧行事,傳敎矣。酌獻禮吉日,令日官推擇,則來二月二十二日午時,爲吉云。以此日時,設行事,知委擧行,何如?傳曰,似爲太晩,以望前無故日,改擇日以入。
右議政許穆箚曰,伏以臣,耄荒沈綿,病積久,旣無用於世矣。缺國大缺終無以報缺二十言易·春秋·詩·書·洪範九疇·禮樂刑政·時令缺虞夏殷周古經·齊魯月令·夏小正·左·國語諸書,其言,皆古聖人賢人之言,其法術,皆古聖人賢人之法術,臣八十年篤信勤學者,此也。企勉古人事殿下者,其義亦此也。當今之時,進言者,皆以功利爲意,臣之此書,固知迂闊而不可,然殿下,深思而試用之,此三代之法也。臣雖在九原之下,是殿下用臣也。又作東事二十二,蓋東方始缺古缺后建國,大小二十二,爲方外別國,其書荒怪,不缺其傳後世者,僅十一二,山川區別,風氣不同,其聲音缺頌各異,論其治,則檀君淳厖之治,以箕子八政之敎,各缺財物,拓地數千里,暴得暴亡,肅愼氏缺高句麗强大之治,傳國七百,修强暴好缺國且先亡,新羅忠厚之治,缺蓋列國之缺一,而爲缺葆澤漑,田貊之耕山,歲易百代,不改缺常稅之來總於地利物貨,禮義善俗,東缺嗇好禮讓,大體皆然。古人有言曰,循俗而治者,缺而不偸,黑齒靺鞨,其政俗傳道致納,皆在我之治缺殿下,深念而孰察之。取進止。批答見上
午時,上御熙政堂,晝講。座目見上上讀前受孟子滕文公下篇,自公孫丑問曰不見請候,止戴盈之曰什一去關市之征章,音一遍訖。侍讀官姜碩賓進講,自公都子曰外人皆稱夫子好辯,止能言拒楊·墨者聖人之徒也章下註,又釋大文後,上受而讀之,碩賓,又進釋文義。權瑍曰,有氣化之或然者,缺之當然者,或盛或衰,而治亂,以之一得一失,而興亡判焉。缺不已,反復相仍,而在上者,若能修人事之當然者,缺氣化之或然者,古之當衰而興,當亂而治者,皆修人事缺太茂·武丁,尤其最著者也。當今內則民困,外有缺苟能修德,則可以克配上帝,而缺二行人君不言命。權大運曰,缺之來取法者,是爲王者師也。鄭楷曰,以日月食缺則當食不食,亦人事,勝氣化之驗也。權大運曰,缺災異以警時君,若天意已絶,則或昏亂之極,而亦缺德之事矣,此乃人君之最當體念處也。姜碩賓曰,天缺蓋欲警時君,而使之恐懼修省也。失道之君,與天隔絶,缺應常遲,故楚莊王,以無災爲憂曰,天何久不生災。瑍曰,洪水降,堯時之災,而舜曰,警予者,亦聖人反己之意也。宇遠曰,洪水之災,全由於氣化,而舜之以警予爲言者,不惟聖人自反之意,亦人君不言命之意也。至孔子懼而作春秋。瑍曰,在天曰春秋,在人曰仁義,在上曰賞罰,在下曰是非,名以春秋者,賞象天之春生,罰法天之秋殺,孔子假二百年王者之事,以寓千萬世不易之法,人君若能法春秋褒貶之義,則可以明勸懲黜陟之道,而其於致治乎,何有?故朱子曰,是亦一治也,孔子之知我罪我云者,知其討亂賊之心,而罪其僭王者之權也。大運曰,韓愈曰,孟子之功,不在禹下,當戰國之功,若無孟氏之辟邪說尊聖道,遏人慾存天理,則義理晦塞,異端橫行,而後世之人,亦無以知仁義之可行矣。然當時之人,或以好辯目之,其後,亦不知其書之爲貴,惟韓愈尊敬之,列於聖傳,而竝爲缺書矣。臣入北京時,見唐板冊,則至今猶有列於諸子之書者矣。瑍曰,異端之中,佛氏之害,尤甚,其言,以慈悲好生爲意,其道,以幽明報施爲主,以爲恕動誣惑之計,故愚民之敬信而尊崇者,滔滔皆是,子程子於論語註,已詳論而痛斥之矣。當今之世,尤盛,人君,若不明示斥黜之,則恐邪說侵侵,無時可息矣。佐相權大運曰,方今佛氏之害,果爲甚盛,八道之內,僧徒太半,游手游食,盡逃於版籍之中,誠可惡也。至於人之缺甚於食色,而不聚不葷,髡首燃肥,猶恐或後於知缺誣世之已極,而有識士夫,亦或有供奉之者,頃以缺則益可知矣。宇遠曰,孟子一篇,皆是遏慾存理缺重,旣正其心,則事無不正,正心,深有望於聖明也。缺人心,萬化之源,心旣正,則萬事皆正,缺二行皆失其道,雖事事而更之,後復有其事缺幽獨之中,只是立於敬,則此乃正心上工夫矣。宇遠曰,缺値大無之年,所當特軫民瘼,一切以撫恤爲事,缺事或有不合時宜者,外方亦不能奉行其惠鮮,缺邦本日搖,脫有緩急,則恐難收拾人心矣。豈不大缺大運曰,當新化之初,民之所喁望者,大矣,而別無省缺或有新設之擧,人心之咨怨者,以此矣。瑍曰,擧措不得其宜,則人心不服矣。上撤講掩卷後,權大運進曰,寒暖不適,朝晝異候,伏未審聖體,若何?兩慈殿氣候,亦何如?上曰,兩慈殿氣候,安寧,予亦無事矣。
權大運又曰,藥物內用,因勳戚有病,而下敎固知陳達之惶恐,而但此亦用民力者也。不可無標識,而有中間虛疏之弊,故敢此仰煩矣。前日,則踏啓字於所錄藥物之紙頭,故有所準信矣。今則只以帖紙缺內入,雖於月終粘連,都踏啓字,而終不如小啓字之缺前,續續踏小啓字,而進入,則必無中間疏漏之弊矣。上曰,依爲之。上曰,武臣來前。李聖賚進對。其缺歷。對曰,臣於壬寅年出身,拜宣傳官,以都摠都事缺經歷,而外方,則錦山·甲山·安岳矣以下缺出燼餘
上在昌德宮。停常參·經筵。
夜一更二更,有霧氣。
謝恩,尙端直長鄭善弘,兼引儀禹鼎基,兼養賢奉事金德濟,承文正字成碩藎。
右議政許穆十五度呈辭。入啓。傳曰,安心調理。
傳曰,史官一員待命,騎馬三匹,卜馬二匹,立之。
右贊成閔熙三度呈辭,國忌齋戒,留政院。
吏曹啓曰,臺諫有闕,政事,取稟。傳曰,國忌後爲之。
兵曹啓曰,謁聖吉日,禮曹,以三月初八日,旣已推擇啓下,武科初試吉日,令日官推擇,則來二月初六日爲吉云。以此擧行,而額數,則依前例分兩所,各取五十人之意,敢啓。傳曰,知道。
禮曹啓曰,以南別殿酌獻禮吉日,來二月二十二日午時推擇事草記。傳曰似爲太晩,以望前無故日,改擇日以入事,命下矣。更令日官推擇,則同月十一日午時爲吉云,以此日時,分付擧行之意,分付,何如?傳曰,允。
備邊司啓曰,兵曹判書金錫胄,病勢雖已向歇,行公則未易,以致軍職陞降,未免過時,不可無變通之道,前亦有次官代行之例,陞降開坐及祿都目政事,令政官擧行,何如?傳曰,允。
備邊司郞廳,以領議政意啓曰,今日本司之坐,許多堂上中,進參者,只二員,事甚未便,無故不參之員,竝推考警責,何如?傳曰,允。
上在昌德宮。停常參·經筵。
謝恩,禮曹參議崔文湜,博川郡守李明彬,扶安縣監柳英立,監察黃鑌,兼春秋尹鼎和,學正尹邦憲,典籍李命殷。
章陵忌辰,祭所內摘奸。以上朝報
摠戎廳啓曰,廣智宮入直,壯抄三運軍兵,今已準番當爲下送,依前例與訓鍊都監軍兵,明日還爲替代之意,敢啓。傳曰,知道。
上在昌德宮。停常參·經筵。
下直,靈光郡守李善龍,全義縣監李天三,報恩縣監嚴纘,西生僉使李允吉,在德萬戶全致亨,於蘭萬戶田機。
謝恩,工曹正郞李喜年,司評金世海。
右議政許穆十六度呈辭。入啓。傳曰,安心調理。
兵曹判書金錫胄辭職上疏。入啓。答曰,省疏具悉卿懇。本兵重任,不可一向癏曠,卿其安心勿辭,速出察職。
傳曰,明日晝講爲之。
備邊司郞廳,以領左相意啓曰,慶尙忠淸兩道監司,除挈眷更以周年,定其瓜限事,已爲定奪矣。旣令除挈眷,則減其兼任差出,府使·牧使,雖當自在其中,臣等於其日,未及明白稟定,該曹必不敢徑先擧行。監司,則減其兼任府使·牧使而改下批,大丘府使·公州牧使,別爲擇差,兩邑判官,亦爲革罷事,分付該曹,何如?傳曰,允。
傳曰,下直守令,引見。
奉敎李漢命上疏。大槪,日者詢問,特出格外,而夜深前席,不敢畢說,猥將未盡之餘蘊,以備採納事。入啓。
右贊成閔熙三度呈辭。入啓。加給由。
府啓,淸州牧使權世經,到任以來,專事剝割,各項所納,收捧太濫,聽斷詞訟,一循私意,至於行用八結作夫之後,各面書員處,勒捧隱結,以爲私自捧用之地。其他虐民肥己之事,不一而足,闔境嗷嗷,如在水火,不廉不治之聲,傳播遠邇。如此貪鄙之人,不可使一日在官,以貽一日民害,請淸州牧使權世經,罷職不敍。新除授伊川縣監崔孝述,爲人貪鄙,且無行檢,其行已悖戾之狀,不忍掛諸牙頰,而曾爲迎日縣監時,虐民肥己,罔有紀極,怨讟之聲,久而未已。已試見敗之人,決不可更畀字牧之任,請伊川縣監崔孝述,遞差。答曰,不允。遞差事,依啓。
平安監司書目,臣病重辭職上疏上送事,啓。答曰,省疏具悉。卿其勿辭,調理察職。
下直,靈光郡守李喜龍。
有政。
吏批,柳命天爲大司諫,李煦爲司諫,姜碩耉爲獻納,尹商伸爲章陵參奉。
辰時,上御熙政堂,下直守令引見時,同副承旨權瑎,假注書鄭煥,記事官李漢命·李玄錫,靈光郡守李喜龍,報恩縣監嚴纘,全義縣監李天三,入侍。李喜龍進曰,小臣,靈光君守李喜龍也。上問莅歷。權瑎曰,喜龍,曾經臺侍矣。上曰,曾經外任耶?喜龍對曰,曾爲安州判官矣。上問七事,喜龍卽誦之。上曰,七事之外,亦必有可爲者,須努力爲之,勿爲善事,務去民瘼,生民休戚,係於守宰也。喜龍聽敎訖,退伏。嚴纘進曰,小臣,報恩縣監嚴纘也。上又問莅歷。纘對曰,臣以南別殿參奉,仁宣王后國恤時,以魂殿都監郞廳,陞品遷轉矣。頃爲義禁府都事,拜此職矣。上命誦七事後,復敎曰,愛民去瘼等事,已言於缺爾與同聽矣,盡心爲之可也。纘仍小退,天三又進。缺姓名。上問其莅歷。對曰,臣拜假監役,上年缺陞出六品矣。上又命誦七事後,敎曰,恤民之事,與李喜龍·嚴纘,同矣。復敎曰,本縣有弊瘼云耶?對曰,臣尙未到任,到任後,若有可革之弊,則當報道臣啓聞矣。上曰,全義大邑耶?權瑎曰,殘邑矣。上曰,殘邑尤難缺蘇殘去弊,以盡撫摩之責。仍爲罷出。
兵曹判書金錫胄疏曰,伏以臣,一自失血之後,眞陰頓虧,虛火逆上,逐日熏爍頭面之間,精神如醉,言語如癡。因再昨日氣稍暖,試出戶外,又復添感,腦風大作,牙骨連痛,叫呼宛轉,有若垂絶之候,投藥施灸,兩皆不效。似此症狀,本由勞損,苟非將理,歲缺無復起爲人之望,而臣欲遵聖諭,姑專調理,則時事關念,倍切憂鬱,爲牽公務,强事經理,則病體增困,輒至澌頓,臣心益苦,臣病益進,不得不更此哀籲於君父之前。伏乞聖明,俯垂矜察,特許遞臣本職及兼帶史局·籌司諸任,以爲微臣生死肉骨之賜,萬幸。批答見上出燼餘
上在昌德宮。停常參,只晝講。
奉敎李漢命,實錄曝曬事,慶尙道出去。
下直,龍津萬戶邊孝胤。
謝恩,魚川察訪柳松齊,文川郡守趙聖輔,尙瑞副直長韓世臣,兼春秋金斗明,全豐守楧。
吏曹啓曰,守令有闕,政事,取稟。傳曰,明明日爲之。
答奉敎李漢命疏曰,省疏具悉。爾之所陳之言,予深嘉焉,當令該司稟處焉。
晝講入侍,領議政許積,特進官金萬基,知事洪宇遠,承旨李德周,玉堂柳命賢·李聃命,假注書鄭煥·李徵龜,史官李玄錫,兼春秋尹鼎和。
府啓,措辭見上請淸州牧使權世經,罷職不敍。新除授司諫李煦,時在江原道春川地,獻納姜碩耉,時在忠淸道瑞山郡任所,請竝斯速乘馹上來事,下諭。
今日晝講時,兩司未肅拜,及呈告人員,竝牌招開坐事,榻前定奪,視事縕繹間,姑停事,榻前定奪。
答府曰,權世經事,更加詳察處之,末端事,依啓。
謝恩,大司諫柳命天。
院前啓,日暮姑停。
府啓,請淸州牧使權世經,罷職不敍。上同
晝講時,領議政許積所啓,平壤府尹黃道光,昨日政,移拜大丘府使。道光,有善治之聲,銓曹之擬望,蓋出於擇差之意,而但平壤,地大民衆,名雖庶尹,爲任甚重,至於大丘,則雖曰府使,而反不如平壤之煩劇。且平壤之於大丘,道里稍遠,遷送之際,夫馬之弊,誠爲可慮,合有變通之道矣。上曰,黃道光,平壤庶尹仍任,而大邱府使,則改差,可也。又所啓,年分事目,漏卜十負以上,則敬差官都事,卽爲罷黜其守令,乃是定法,而一道之內,只罷其一二邑守令,亦成謬例,故曾於壬子年間,朝家爲慮田政之虛疏,自戶曹書送字號,使之一從戶曹所書送者,逐字覆審,而又慮罷黜之太多,勿爲直罷,待其文書之上來,自戶曹回啓,而計其漏卜之多少,以爲從輕重論罪之地,別爲定奪,故戶曹,必待八道文書之畢到,一時回啓之際,自不覺遲延,試取上年事觀之,則覆審文書,時未回啓矣。九月間漏卜見捉之守令,知其當罷,而尙今在官,抛棄官務,至於累月,誠爲可慮。且監司之罷其守令也,急急封庫,意有所在,而此則以當罷之官,久無封庫之事,尤極不當。今番,則令戶曹隨其文書之來到,趁卽回啓,勿爲等待其畢到,此後,則依前例令敬差官都事,直爲啓罷,何如?上曰,依爲之。領議政許積所啓,玉堂之官,近甚苟簡,卽今入直三員,皆是實錄廳都廳,史事之不能着實,亦由於此矣。新錄,趁卽爲之事,頃者亦已下敎,而尙不奉行,副提學吳挺昌,雖有咽喉之病,亦豈至於不能暫出,而充定新錄事,吳挺昌牌招,使之趁卽圈點何如?上曰,玉堂官員,推考,吳挺昌牌招,卽爲新錄,可也。侍講官柳命賢所啓,本館新錄,事體重大,必盡備僚員,然後可無孤陋之患,卽今應敎一員,校理一員,副校理二員,有闕,後政,盡爲差出,牌招察任,以爲同參新錄之地,何如?上曰,依爲之。同知事洪宇遠所啓,實錄廳堂上一人,旣爲加出,前頭之事,庶幾着實,而第李觀徵,方爲大司憲,不能專一於史事,誠爲可悶矣。大提學閔點及小臣,頃有勿擬都憲望之敎,李觀徵,旣是實錄堂上,則與臣等無異,故敢此仰達矣。上曰,李觀徵本職遞差,使得專意於史事,而此後,則實錄完畢,皆勿擬望於煩劇之任事,分付該曹,可也。
夜一更至四更,月暈。
午時,上御熙政堂,晝講。座目見上上讀前受好辯章,音一遍訖。侍講官柳命賢進講,自匡章曰陳仲子豈不誠廉士哉,止章下范氏註音,又釋大文,上受而讀之。命賢又讀註而釋文義曰,戰國之時,以士爲名者,率皆奢縱無忌,而仲子,能知自守,可謂廉矣,然其行隱僻而不近於人情,故亞聖,恐其惑世誣俗而力排之。許積曰,仲子,當戰國之時,能忍欲强情,而自守如此,不可謂不善矣。然道以中庸爲至,矯激固必之行,君子之所不與,故孟子,以巨擘稱之,而斥其行之僞也。講論缺上掩卷。許積進曰,近來日氣頗溫,聖體,若何?上曰,無事矣。缺雖向暄而耳掩脫着,恐太早矣。上曰,唯。金萬基曰,小臣,頃以畿邑馬兵事狀啓,啓下備局,備局回啓,以爲從自願或仍屬或降定云,卽當分付各邑,而未知各邑之着實擧行。且本廳從事官,當於來初巡歷,欲待其下去而爲之,故尙未分付矣。蓋摠戎馬兵一千五百人,其數也,當依備局回啓,從自願或降定砲手之役,或仍屬騎兵之列,仍屬者,則當更爲啓聞,而但慮或可合騎射而厭避馬兵者,或不能跨鞍而亦欲步兵者,今若從自願爲之,則似尤可無用之卒矣。且元數一千五百人內,亦可言其額數,而減省,必無太多太少之弊矣。體察使大臣,今方入侍,可以下詢處之,故敢此仰達。積曰,我國馬兵,有名無實,蓋國家於七百禁軍,亦不能盡給馬匹,或有無馬禁軍焉,至於外方,絶無可合戰馬者,而勒令被抄者,私自立馬,故不得已以疲癃無用之馬,寒責立之,而亦稱騎兵,誠爲無實,而民甚苦之。然其爲役,亦異於砲手之勞賤,故不無願屬者,缺自官汰去,則此輩,亦不能無怨,故備局之初以從自願回啓者,缺來閤門外,聞萬基之言,則其所謂或有仍屬而無用者,或缺惜者,今若從自願爲之,則必無用者仍屬,可惜者降缺宜矣。令本廳詳査,若可合騎兵,則雖願降定,而勿缺降定者,則雖願仍屬,而亦勿聽許,一以精抄缺二行謂全無所用,不爲過爲汰降,太縮其數也。定其額數缺一千五百人內,仍存一千數,而五百,則汰去降定,可也。然臣不可獨缺與諸臣,會議而定之,何如?上曰,唯。
金萬基又曰,摠戎廳缺巡歷時,軍士賞格之資,例自備局題給矣。今春等巡歷時,缺綿·箭竹,亦自備局題給,何如?上曰,依爲之。
積曰,三南束缺賞格之例矣。新設營將之後,欲爲慰悅之擧,始有試才行賞之規,缺卯歲,以新推刷奴婢之貢,賞之矣。今則新推刷之奴婢,則稱以死亡,而全未徵貢,不得已令戶曹除出三南奴婢身貢,使之賞給,而以關西軍木償之矣。關西軍木,亦且垂盡,難以恒繼,故敢達矣。
積又曰,南別殿,久爲妥靈之所,猝然改建,事體重大,故臣自初持難,頃於榻前,亦以此意仰達矣。今日閤門之外,金萬基,言於臣曰,南別殿建自宣廟以來,尙無移建之擧,而今猝改建他所,不但事體重大,且地道尙靜,一朝遷動,尤爲未安云,其言,誠爲有理矣。萬基曰,臣何敢言國家之事,只以所懷,與首相私語耳。臣非參聞朝廷末議,而人臣何敢言國家重大之事乎?積曰,萬基,私語於臣,而所言者是,故臣敢陳奏於榻前耳。上曰,南別殿,乃宣廟還都永建之處,久爲妥靈之所,固知改建之未安,而地形湫隘,而間於閭閻,喧聒不可奉安云,故欲移建矣。洪宇遠曰,南別殿奉安,幾累十年,或爲卑濕頹傾之處,而似當仍舊重修,不必興土木之役於民窮財竭之時也。積曰,此言是矣。上不答。
金萬基曰,凡掌軍務之人,或以管下人微細功勞,輙卽啓稟請賞,臣固以爲未安矣。然全無勸奬之道,則亦非與同國事之義,而不能興起其勤仕之心矣。摠戎廳焰焇,例於春秋兩等,煑取,一朔恒定,一百四十斤,如或加數煑納,則其監官,自前有論賞之事矣。監官,四時十二朔內,煑納焰焇之數,至於五千一百餘斤之多,以本廳定式計之,則三千四百餘斤,乃加數也。如此勤事之人,合有勸奬之道,令該曹考例稟處,何如?上曰,言于該曹,相當賞典,考例稟處。出擧條
積又曰,假農作之規缺之,固是祈穀之意,而今於久廢之餘,復爲設行,不缺事,故敢達矣。假農作之時,所入空石草芚·長木·偶人缺甚多。至於草薍,幾至一百二十餘馱,前頭國用草芚缺來,留置各邑者,而解氷之前,不可船運,若以馬牛缺二行必役使民夫,然後可以運致云。以無用之事,而貽弊缺雖微細,而不可不達,伏望體念焉。上曰,所達之事,誠宜矣。缺念焉。
積又曰,臣以私情切迫之事,每每陳達,極知惶恐,而臣缺率去軍官,一則以臣賤息,啓下率去,一則以臣庶弟許稜缺稜,則職品,猥至嘉善,則不敢循例啓請,故敢達於榻前矣。上曰,唯。上又曰,領相赴京時,御醫一人,鍼醫一人,定送可也。積曰,聖上之軫念篤,至於此極,惶隕感激,罔知攸措。第赴京之時,一人一馬,甚爲有弊,醫官一人,足矣,何必帶去二人乎?上曰,年老之人,將有萬里之行,驅馳之中,慮有疾病,故特爲定送,卿其勿辭焉。
李德周曰,新除授監察未署經者,至於六員,兩司呈告之員,竝卽牌招開坐,何如?上曰,允。德周又曰,溫繹間,視事,頉稟。上曰,知道。
積曰,兵曹判書金錫胄,身任本兵劇務,而又兼史事,不能專一,每言於臣,臣亦念本職,旣是劇地,史事,亦不可遲緩,此後或有陳情之事,自上下察處置,何如?洪宇遠曰,史事一日爲急,不可輕遞,姑遞本職,以爲專一缺待後完畢,復任戎務,有何不可乎?上無發落,因遂罷出。出燼餘
上在昌德宮。停常參·經筵。
辰時,日有左珥。
下直,巨齊縣令白如圭,興陽縣令李,延豐縣監朴文道,知世浦萬戶李天雄。
謝恩,右贊成閔熙,禁府都事韓後相,廣興副奉事南得輿,北部主簿金鳳錫,承文副正字李善傅,鶴城副守淡。
全羅監司書目,全州呈,以前掌令李彙晉,正月初七身死事。
備邊司啓目粘連,咸鏡監司狀啓云云,加取二人事,自禮曹行會,加取三人,其數至於八人之多,有違啓下本意,該曹啓請拔去,監司,備陳前後曲折,將爲仍存其拔去者,旣知其非,則不可再誤,依前日啓下公事,仍爲拔去之意,回移,何如?啓依允。
禁府,李翊,果川良才驛,徒二年定配。啓。
右議政許穆十七度呈辭。入啓。傳曰,遣承旨傳諭。
兵曹判書金錫胄上疏。大槪,病勢情勢,俱難供職,所帶修史之任,懇乞速賜處置,本職守禦諸務,亦許次第解免事。入啓。答曰,省疏具悉卿懇。卿辭雖懇,予無允許之理,而第念卿之所帶職務,無非煩劇之地,必不專一於史事,故本兵之任,今姑勉副,卿其安心焉。
府啓,淸州牧使權世經,到任以來,專事剝割,各項所納,收捧太濫,聽斷詞訟,一依私意,至於行用八結作夫之後,各面書員處,勒捧隱結,以爲私自捧用之地。其他虐民肥己之事,不一而足,闔境嗷嗷,如在水火,不廉不治之聲,騰播遠邇,士夫之自南來者,無不傳說,此非泛然風聞之比,有何更加詳察之事乎?如此貪鄙之人,不可使一日在官,以貽一日民害,請淸州牧使權世經,罷職不敍。
院啓,新除授南兵使李旰,曾任北兵使時,貪贓物件,狼藉於御史書啓之中,至被拿推矣。未及數年,旋授其道南閫,其何以懲戢貪夫,而殫壓一道乎?如此貪猾之輩,決不可復寄重鎭,請南兵使李旰,〈□□〉德山縣監鄭世杓,爲人庸騃,殆不省事,言辭擧止,不似官員貌樣,雖曰,籍蔭入仕,如此之人,豈畀以字牧之任乎?迎送之弊,亦不可慮,請德山縣監鄭世杓,遞差。前啓,崇善君罷職事,停啓。答府曰,衣啓。答院曰,不允。末端事,依啓。
禮曹佐郞權恒,西道各陵摘奸後,入來。
禮曹,去丙辰秋冬等褒貶,記事官趙宗著·李善傅,宗廟副奉事朴崇阜,以上,中。
禮曹啓曰,今此西道三陵修理處摘奸時,敬陵·貞陵·順懷墓·昭顯墓,兼爲抽牲摘奸,則入直參奉·別監,及守護軍,竝無頉云,敢啓。傳曰,允。
巳時,日暈兩珥。未時申時,日暈兩珥。
上在昌德宮。停常參·經筵。
下直,忠淸兵虞候崔承鎭。
謝恩,吏曹判書李堂揆,章陵參奉尹商紳。
副提學吳挺昌上疏。大槪,昨緣嚴召,不得不扶曳出肅,舊症之外,新症倂劇,決無供仕之望,懇乞遞免事。入啓。
政院啓曰,右副承旨李沃,同姓五寸叔進士李麟徵妻孺人洪氏,身死,服制已行四日,出仕,何如?傳曰,允。
同副承旨權瑎所啓,臣承命往諭於議政府左議政,則以爲惶恐不知所達,當陳短箚矣,敢啓。傳曰,知道。
答副提學吳挺昌疏曰,省疏具悉。陳中所謂拜謁太廟,以伸追慕之情者,誠甚得宜,當令禮曹,稟旨擧行,而畿內蠲役事,曾已言於大臣矣。南別殿移建,雖知其未安,而因地勢之狹隘,閭里之櫛比,出於不得已也,有何傷哉?爾其勿辭,從速察職。
領議政許積,請對入侍。
謝恩,副校理李聃命。
院啓,前晉州牧使李翊,薄其爲州,必欲圖遞,不報道臣,擅棄官次,遠處於五十里山峽之間,牒訴酬應,一切揮却,有同秦越之視,其輕視朝廷,放肆無嚴,甚矣。及其拿問論罪,則定配於畿內咫尺之地,使之偃息自便,適足以中其願,非所以罪其罪也。此而不爲重究,人臣之自擇燥濕,馴其成習,日後之厭避守令,無以懲戢。請前晉州牧使李翊,依邊地厭避之律,科罪。
今日領議政引見入侍時,兵曹判書金錫胄仍任,實錄堂上改差,定奪。
上曰,明明日,晝講爲之。
上曰,宗廟展謁,當於正月內爲之,兼行酌獻禮事,分付該曹。
謝恩,應敎姜碩賓,副校理柳命賢,校理金奐。
答院曰,不允。末端事,依啓。
右議政許穆箚子。大槪,因宣諭待罪陳情事。入啓。
院啓,請南兵使李旰,遞差。
掌令金邦杰啓曰,前伊川縣監李孝述,前任延日時,不治不廉,臣所詳知,而其行已悖戾之說,搢紳之坐,亦多傳說,故臣於請遞之啓,竝及之矣。今聞物議,以罪罰不相稱,爲非,臣之擬律乖當之失,著矣。何敢晏然苟冒?請命遞斥臣職。答曰,勿辭。
右議政許穆箚子。大槪,因宣諭待罪陳情事。入啓。以上朝報
戶曹啓曰,諸道災傷覆審啓本,齊到後,應罷守令,別單書啓,例也,而平安道,因都事身死,覆審啓聞,尙不來到,故不爲覆啓矣。因領議政許積所啓,隨其文書之來到,輒卽回啓,勿爲等待其畢到事,命下矣。取考各道覆審啓本,十負以上應罷守令及已遞守令應爲罷黜之類,別單書入,而各邑未滿十負守令及罷黜邑鄕所·色吏·監官·委官·書員·佃夫·地色·勸農等,令攸司,竝爲依例照律,處置,何如?傳曰,允。
下直,全羅兵使閔昇。以上朝報
有政。
吏批,鄭東卨爲大丘府使,柳命堅爲副校理,申㶅爲兵曹佐郞,姜碩賓爲應敎,趙益剛爲瑞山郡守,李聃命爲副校理,金道鳴爲伊川縣監,李縝爲德山縣監,尹鑴爲大司憲,金世泌爲司議,李晸爲淸州牧使,尹梅爲戶曹正郞,金奐爲校理,申以華爲司評,金是榮爲典籍,洪萬恢爲戶曹佐郞。
午時,日暈。申時,日有重暈。
李沃,以恭陵缺二字廳言啓曰,本陵丁字閣重建之役,趁農前完畢事,啓下矣。解凍卽時,當始役,而所入材瓦雜物,不可不豫爲措備。臣晳,臣文湜,今日會同缺齊陵重建時例,別單書入,而臣等,當與監役官,帶率事知工匠,爲先進去奉審之意,敢啓。傳曰,知道。
李德周,以備邊司言啓曰,今正月十六日晝講入侍時,特進官金萬基所啓,摠戎廳全無物力,故巡歷時,軍士賞格之資,例自備局題給矣。今春等巡歷時賞格所用木綿·箭竹,亦自備局,依前例題給,何如?上曰,依爲事,命下矣。箭竹,則分給西北之外,遺儲無多,題給一萬箇,綿布,則以本司所管餘丁木五同,依例題給,何如?傳曰,允。
李沃,以弘文館言啓曰,本館下番四員內,修撰李聃命,今日政,陞拜副校理,修撰尹搢,副修撰朴世堂·李沆,在外未上來,他無入直之員,不得已以上番姑降入直之意,敢啓。傳曰,知道。
李沃,以禮曹言啓曰,今正月十八日引見時,上曰,宗廟展謁,當於正月內爲之,兼行酌獻禮事,分付該曹事,傳敎矣。宗廟展謁及酌獻禮吉日,令日官推擇,則今正月二十九日爲吉云。以此日擧行,而曾在先朝己酉年,宗廟展謁時,永寧殿,亦得缺禮,自上旣行宗廟酌獻禮,則永寧殿缺大臣,攝行酌獻之禮,永寧殿展謁及酌獻禮,缺乎?敢啓。傳曰,永寧殿,則遣大臣攝行,缺二行不可無拜謁之擧,展謁太廟酌獻禮後,永寧殿,則只行拜謁事,磨鍊缺子,似爲太晩,使之進定,可也。
辰時,上御熙政堂,引見。領議政許積,左承旨鄭重徽,假注書鄭煥,記事官尹鼎和·李玄錫,入侍。
許積進曰,春日向暄,而夜氣尙寒,聖候,若何?上曰,無事。積曰,今日請對,別無大段稟定事,卽來備局,見吳挺昌疏本,則欲於正月行展謁禮,歲首展謁,固是美意,而但於大祭時親行,以盡展謁之誠,則誠是矣。若不然,則稍待向暖拜謁,設行別祭,似宜矣。春享大祭,每當初旬,日氣甚寒,決難達夜親行,夏享,則非但日字頗遠,亦當溽暑之節,恐勞傷聖體矣。大缺朔望祭有異,節文頗多,自致達宵矣。吳挺昌之意,蓋以旣定親耕與謁聖之日,不先展謁太廟,而先此二者,缺必欲行之於其前也。聖上於祔廟時,親行,而此則與歲首缺上曰,祔廟時達夜將事,別無疲困之事,蓋達夜缺知憊也。積曰,聖上春秋鼎盛,氣力康寧,甚爲缺也。上曰,展謁時行祭所,予爲世子時,展謁太廟缺二行無行祭之事矣。積曰,缺展謁而已,則恐缺似爲妨矣。上曰,可分付禮曹也。積曰,吳挺昌疏中,有缺則曾已定奪者也,吳挺昌,不知而有此言也。卽今未捧缺收米,而親耕之後,不可無慰悅畿民之擧,故頃者榻前缺收米,而臣等,以自下稟達,而除租,則是恩澤,非出於上也。若於缺之後,自上別有下敎,令蠲今年收米,則田壠愚氓,皆知聖澤之所極,故曾以此意定奪,而退矣無擧行現出之事,故挺昌,不知而有此請矣。自上賜批之際,亦不覺察而答矣。今若更以蠲役事,曾已言於大臣,爲批則好,故臣朝來備局,見其疏批,通於政院,今姑勿出於朝報,袖入其上疏矣。上顧謂承旨曰,以蠲役事,曾已言于大臣,改書下批。重徽,承命改書于挺昌疏尾。積曰,以太白山史閣移設便否,旣已遣史官往審,而卽聞宗簿提調吳始壽之言,則璿源錄閣,在於其側,亦有傾頹處云。當遣本寺郞員,摘奸而一處奉審,二星陸屬,非但無益,亦恐有弊,令下往史官,奉審以來,爲當云,此言誠是,令春秋館急速行會,何如?上曰,唯。趁卽行會。積又曰,頃以摠戎牙兵減除事,有所仰達矣。退而與諸臣相議,則其所謂馬兵,誠無用,而一千五百名中,水原軍六百名,可惜云,減除五百名,而仍存一千名之意,敢達。上曰,唯。積又曰,昨日兵曹判書金錫胄辭職之疏,有許遞本職之批,無乃以頃日臣所仰達於榻前之言,而有此敎耶?日昨臣之所達,蓋以錫胄,旣掌戎務,職事鞅掌,而又兼史局史事,亦意兩任,俱是劇務,不能專一,勞瘁奔走,以致或多積滯之患,故敢達於榻前矣。自上下燭其實狀,許遞史事,則可以專意於本兵之任,而明請遞某任仍某職者,亦非在下者之所敢指揮,故只以下察之意陳達而退矣。緣臣不能明白陳達,有此敎,不勝惶恐。錫胄,爲大司馬,久矣。將卒相熟,職事有緖,不可輕易遞易,付之生手矣。聖上,若以錫胄,已久此職而許遞,則臣固不敢更達,而若以臣之不能明白陳達,而有此批,則不可不更爲變通矣。上曰,日昨卿言,旣如此,洪宇遠缺不可許遞之意,縷縷陳達,故未免聽瑩而遞本職矣。積曰,缺錫胄本職,不可不仍也。惟且缺熟且小臣,今當赴京缺所輕重,而臣旣遠離,錫胄又遞,則付之生手,尤可慮矣。缺錫胄,仍任兵判,而遞史局之任,可也。
右議政許穆箚曰,伏以臣,伏遇隆眷太感,忘其死罪,請告太煩,殿下不加之罪,特遣近侍,溫諭加切,又非一再,臣惶恐感激,不知所云。習俗偸薄,政弊紊亂,殿下憂世之慮,至矣。臣下孰不爲殿下樂告以善道哉?登明黜幽,群下畏服,此在殿下人君之德,聽德惟聰,臨下克明,公明無私,朝廷自肅,治道自張矣。臣疏迂,不識世務,不能匡時善俗,臣罪萬死。臣年旣耄荒,死病沈綿,氣力消亡,朝夕且絶,危迫之命,醫不施技,人事萬分可憐,而誤恩益隆,殿下必慾勉起不置,臣益用惶恐隕越,措身無所。大臣者,名位其重,又安可食厚祿,負殿下蔑朝廷,偃息自便,自陷尸曠之誅也。今臣至死所望於殿下者,荷天地鴻私,特許謝事休官,以順歸化之正,雖在散地,一息未絶,不敢忘缺殿下之義,收拾未死之精力,以答聖德之萬一,固臣之大願也。臣無任死罪死罪,取進止。答曰,省箚具悉卿懇。曩日近侍傳諭之批,已悉予意,而誠意未孚,又上箚牘,必欲缺後已,予甚愕然,無以爲諭。卿辭雖懇,斷無允許之理,缺辭,臥閤論道,以副如渴之望。仍傳曰,遣史官傳諭。
行知中樞閔鼎重疏曰,伏以臣,於上年十二月二十九日缺聖旨,令臣勿辭調理上來者,臣病劇情迫,敢因縣官缺二行聖慈寬假,却其所辭,加賜恩諭,臣奉戴惶感,缺臣平生宿疾,人所共知。又自七八年來,症勢沈痼,長缺田里,專事醫治,而一縷僅延,百方無效,適當寒節,缺寢食俱廢者,已至多月,氣力澌敗,奄奄將盡,缺道,其勢末由。況臣迂疏愚妄,積負罪釁,被人論誣缺其所指斥者,無非人臣之極罪,士夫之深恥,惟蒙曠蕩之典,不欲永棄簪履之舊,自撫汚衊之蹤,豈容復廁熏沐之列?臣固無狀,不過齒數,然其所參職秩,不比微末,其所進退,豈宜自苟,聖主御下,砥礪廉隅,進人退人,皆有禮義,亦豈可使之枉其所守,以貽薦紳之羞也?伏乞聖明,哀臣疾病,察臣情勢,亟遞臣職,俾臣省愆知恥,安分畢命,實爲大幸。答曰,省疏具悉。卿其勿辭,調理上來察職。出燼餘
上在昌德宮。停常參·經筵。
謝恩,郭山郡守鄭好德,瑞山郡守趙益剛。
答右議政箚曰,省箚具悉卿懇。曩日近侍傳諭之批,已悉予意,而誠意未孚,又上箚牘,必欲釋負就閑後已,予甚愕然,無以爲諭。卿辭雖懇,斷無允許之理,卿勿控辭,臥閤論道,以副如渴之望。仍傳曰,遣史官傳諭。
忠淸監司書目,堤川呈,以知事閔鼎重上疏上送事。啓。答曰,省疏具悉。卿其勿辭調理,上來察職。
禮曹啓曰,傳敎矣。宗廟展謁及兼行酌獻禮吉日,令日官推擇,則今正月二十九日,爲吉云。以此日擧行,而曾在先朝己酉年宗廟展謁時,永寧殿,不行展謁之禮,自上旣行宗廟酌獻禮,則永寧殿,亦當有遣大臣攝行酌獻之禮。永寧殿展謁及酌獻禮,何以爲之乎?敢稟。傳曰,永寧殿,則遣大臣攝行酌獻禮,則不可無拜謁之擧,展謁太廟酌獻禮後,永寧殿,則只行拜謁事,磨鍊擧行,擇日日字,似爲太晩,使之進定,可也。
禮曹啓曰,傳敎矣。令日官更爲推擇吉日,則今月二十二日,無拘忌,而但不出祭祀,二十三日以後,則連有拘忌,皆不吉,二十九日外,無他吉日云,敢啓。傳曰,然則二十九日爲之。
政院啓曰,兵曹判書金錫胄,仍任事,定奪矣。政官卽爲牌招,開政下批,何如?傳曰,允。
院啓,措語上同請南兵使李旰,遞差。近來民生之大疾苦極冤痛,專在於隣族侵徵之弊,蓋甲辰以上逃亡奴婢指徵無處之類,曾因朝家分付,特令減貢矣。自乙卯年,還爲徵貢,與時存者,一體施行,各邑他無責出之路,一切徵捧於隣族,卽隣族旣應身役,又辦一族之役,不能支吾,從而逃散,則又爲分徵於隣族之隣族,一人見逃,十室受害,刻期嚴督,鞭楚狼藉,怨讟之朋興,流亡之相繼,勢所必至也。此誠流來痼弊,朝家非不矜念,而猶恐見欺於奸民,不欲率爾蕩滌,然而年久逃亡者,且經辛亥飢疫之後,安有生還故土之理,而若或有還巢者,則隣族之枉被橫侵者,何憚而不爲指告,自當其剝膚之苦乎?朝家,諉以無策變通,一向侵督於二十年餘逃亡之隣族,必將盡散其未散之民而後已,竊爲聖朝痛恨焉。請甲辰以上年久逃亡奴婢指徵無處之類,令該曹各別明査稟處,以除窮民一分之弊。答曰,不允。末端事,依啓。
右贊成閔熙針灸呈辭。入啓。給由。
右議政許穆箚子。大槪,冒萬死更陳危悃事。入啓。答曰,省箚具悉卿懇。予意已窮,而卿辭愈極,此無非誠禮未盡而然也,誠深慚赧,不知所以爲諭也。噫,大臣職責,不在於奔走勤勞,惟但臥閤論道,以濟國事而已。卿雖衰老,精力尙强,卿何辭焉?卿其安心勿辭,速出論道,以副予望。
戶曹,各道災傷差錯,十負以上各邑,抱川縣監許穚,萬頃縣令李舜元,伊川縣監李基定,淸安縣監李惇,咸寧郡守韓世弼,巨濟縣令張相瀛。
院啓,上同請南兵使李旰,遞差。以上朝報此條疊
備邊司啓曰,咸昌人李尙白上疏覆啓中,四面矗立之矗字,誤書轟字,判下之後,始爲覺察,不勝惶恐,元粘連,付標以入之意,敢啓。答曰,知道。
謝恩,護軍李觀徵。
有政。
吏批,兪命夔爲司僕主簿,安烒爲直講,鄭錫圭爲童蒙敎官,申命俊爲童蒙敎官,張善澂爲右參贊,李觀徵爲同知,金錫胄兼知春秋館,李益泰爲咸鏡都事,尹琠爲假引儀,朴徵爲萬頃縣令,鄭岐胤爲寧陵參奉,洪處湸爲抱川縣監。
上在昌德宮。停常參,只晝講。
辰時,日暈兩珥。
下直,丑山萬戶崔栢,恩津縣監任堂,鎭安縣監李義徵,利仁察訪李蕃。
傳于李沃曰,下直守令及邊將,留待。
右議政許穆十八度呈辭。傳曰,安心調理。
權瑎啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
李沃啓曰,明日常參·經筵,取稟。傳曰,只晝講。又啓曰,領議政許積,有稟定事,來詣請對矣。傳曰,晝講時,亦爲入侍。
吏曹口傳政事,以李瑞雨爲右通禮。
大司諫柳命天,正言孫萬雄啓曰,臣等,再昨論李翊來也,不書罪人,至以前晉州牧使,旣論李翊之罪,卽不爲弁論,金吾奏讞之非,物議皆以此爲失體,臣等不察之失,率爾之責,在所難免,何敢晏然仍冒於臺席乎?請命遞斥臣等之職。答曰,勿辭。
睦昌明啓曰,大司諫柳命天,正言孫萬雄,再啓煩瀆,退待物論矣。傳曰,知道。
權瑎啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
兵曹判書金錫胄上疏。入啓。
答曰,省疏具悉。今玆重授本兵之任,豈偶然而已哉。卿勿固辭,安心察職。
禮曹,今月二十二日宗廟·永寧殿展謁吉時,以辰時推擇。啓下。
晝講入侍,左議政權大運,特進官李弘淵,知事睦來善,承旨李沃,玉堂金奐·權瑍,假注書鄭煥·李徵龜,兼春秋尹鼎和,史官李玄錫。
謝恩,司議金世泌,伊川縣監金道鳴,戶曹正郞尹梅,佐郞洪萬恢,左通禮成虎徵,宣傳官李基夏,禮曹正郞李綸,同成均李觀徵,西學兼敎授李命殷。
禁府啓曰,以諫院啓辭傳敎矣。上項李翊,依厭避守令定配之受敎,定配之意,敢啓。傳曰,知道。
禁府,李翊慶尙道蔚山府邊遠定配,啓。
吏曹,增廣監試覆試時,小學·家禮考講試官二,柳星三·李濡,啓。
晝講時,領議政許積所啓,宗廟展謁,以今二十二日進定事,酌獻禮,則勿行,出還宮時,由以神門事,定奪。
吏曹判書睦來善所啓,通禮柳昊改差,其代,今日內口傳差出事,定奪。
吏曹口傳政事,左通禮李瑞雨·柳星三·李濡。
晝講時,今後晝講,則大臣勿爲入侍,待有稟定事,入侍事,定奪。
院啓,上同請南兵使李旰,遞差。竝引嫌而退,據法論罪,改配邊遠,已得臺體,不書罪人,不劾金吾,事非大段,請大司諫柳命天,正言孫萬雄,竝命出仕。答曰,不允。處置事,依啓。
右通禮落點,李瑞雨。
晝講時,同知事睦來善所啓,坡州牧使鄭載岱,累度呈狀,以奴婢十三口,在於本邑,不可赴任,爲言,而推考帳籍,則果是奴婢十餘口而,以其父故相臣鄭泰和爲其主名,臣曹,不可依法啓遞,故以斯速赴任之意,論退矣。連爲呈狀,尙不赴任,推考後催促發送,何如?領議政許積曰,該曹,則固當據法督送,而但其父母旣沒之後,便是載岱之奴婢,似當改差矣。上曰,改差,可也。晝講後,下直守令引見時,上曰,利仁察訪李蕃,丑山萬戶崔栢,爲人不似,竝遞差。
申時,日有左珥。
午時,上御熙政堂。上讀前受匡章曰陳仲子豈不誠廉士哉?止范氏註,音一遍訖。奐進曰,小臣,以上番當進講,而有喉病,不能成音,使下番進講,何如?上曰,唯。瑍進講,離屢篇首章,至章下註上受而讀之。瑍,仍進講文義曰,孟子七篇中,多所引而譬之者,猶詩之興,而欲人之以此度彼,解見之易也。此章主意,在於不以仁政一節,故先言不以規矩六律,則不能正方圓成五音,而引而喩之,欲時君之省察也。孟子所謂仁政,首篇已詳言之,人君者,能擧而行之,則治國,猶反手也。六律六呂,律有六,此陽也,呂有六,此陰也,分配十二月,而黃鍾爲至月,大呂爲臘月,亦陰陽相間之缺城郭不完,兵甲不多,非國之災也。左議政權大運曰,此章所以辭缺者,不可不修其城郭,繕其武備,而此言然者,蓋地利缺論語所謂不得已而去三者,則兵爲先之意也。瑍曰,缺二行至於此章,則交戒君臣,語意尤切,觀於范氏註,可知缺責難於君,謂之恭,陳善閉邪,謂之敬。李沃曰,恭敬缺臣,人君亦當盡者也,若能恭以接下,則可以來天下之善士,缺以基永命之道,豈非所可體念處也?瑍曰,此章言當法缺曰,欲法堯舜,當法祖宗,殿下,若能法祖宗治平之道而行之,則缺聖之訓矣。奐曰,大典,乃我祖宗垂法後孫者也。分職設曹,各有缺金科玉條,井井不紊,而今之廢墜已甚,各失其職,以致百弊俱生,豈非可嘆哉?瑍曰,奐言,是也。祖宗之良法美意,今皆廢壞,百職,皆失立法之意。至於備局設,而政府失其職,兩局大將設,而夏官失其官,宣惠廳設,而地部失其職,凡此數者,皆非祖宗設官分職之本意。至於屯田之多,而衙門專利,牙兵之衆,而良民偏苦,地部不知其入,騎省不省其數,豈非無益於國,而有害於民之甚者乎?趁速革罷,然後民可蒙澤,兵可得精矣。大運曰,方有革罷屯田減除牙兵之議,而瑍,未知有此言也。論難畢,上掩卷。權大運進曰,累日不得入侍,上候,何如?上曰,無事。許積曰,積雪未消,寒氣尙峭,此時感冒甚易,伏望將愼,如何?上曰,唯。積仍進曰,昨日入侍時,聖明,以宗廟展謁時,兼行酌獻事,下敎,小臣亦以無妨,仰達矣,退而相議,則有不然者,故敢此更達矣。宗廟展謁,古無是規,而然且自先朝已行之,展謁固無妨,而與南別殿有異,非時祼將,恐或不當。且若於宗廟,行酌獻禮,則於永寧殿,亦不可不行,永寧殿之遣官酌獻,尤有未安,依先朝近行之規,只展謁於神門外,似可矣。上曰,初以二十二日,欲展謁,而以兼行酌獻禮之故,謂其不出祭祀日,而退定於卄九日矣。今聞卿言,旣不當行酌獻禮,則以初定二十二日爲之,可也。大運曰,先朝,以聖候未寧,每不得參於大祭,故有所不安於聖懷,而別行展謁禮矣。若可參於大祭時,則非必別爲展謁矣。大運仍進曰,聞頃日領相入侍時,完定使事云,恐殿下,未深思也。臣固不如領相缺小臣留,則不但國事可慮,小臣之憂苦勞瘁,甚於燕行十倍,缺國事之艱虞,不可不遣臣而留領相也。下軫小臣之勞瘁,缺領相也。況國事,多決於首相,首相,豈可遠出乎?此事缺更加詳察焉。頃日領相,獨爲入侍,而小臣不得入侍,故缺半行完定之請,聖上亦不詳察事勢,而有此完定缺自上,旣以完定,何可更爲煩達耶?旣定之後,若更缺顚倒莫甚,若以體察使,爲難遠出,則尤恐不然,彼若聞知缺行,而以體察使中止云,則豈不有害於國,大矣乎?上曰,缺難,而左揆往返,未踰五六朔,年老大臣之頻頻遠行,恐致傷缺首台矣。大運曰,自上特念年老大臣之遠行,委官·醫官,使之護行,群下,孰不欽仰體下之盛德乎?白光鉉·李之誠,詳知領相病勢,遣此二醫,使之護行,何如?上曰,依爲之。積曰,晝講時,大臣入侍,雖非古規,而頃以聖上初卽位,春秋少,承慈聖下敎,故竝爲入侍矣。今則聖上,蓋明習國事,不必違古規入侍,自今以後,大臣,則勿令入侍於晝講,何如?上曰,年老大臣,每須趨詣,亦爲未安,自今依古例,勿參晝講,而若有稟定事,亦爲同入,可也。積曰,雖可如此,而年少能進之人,或於晝講入侍之時,爭有所達,便賜允兪,則末終或不無拘碍之事,此亦可念處也。若於晝講之時,或有進言者,察其言之可行與否,若不當行,則直以不當爲批,若有可行者,亦不可直令擧行,當以更議廟堂而處之爲敎,而使出於擧行條件,則臣等,可以與諸臣詳議而稟處,似無猝率擧行,掣肘變改之患矣。上曰,可。
睦來善曰,今宗廟展謁時,通禮,不可不備員,而通禮柳昊,受由下鄕,卽爲改差,口傳差出,何如?上曰,依爲之。筵臣暫退,下直守令,以次進伏。上令各言其職姓名,利仁察訪李番,進對,上老其年,問曰,年幾何?番曰,丁未生。上曰,履歷幾何?對曰,累度入仕見遞,頃以敦寧參奉,缺歷判官,拜此職矣。上問左右曰,利仁,何如驛耶?積對曰,大缺人,年旣衰耄矣。上曰,年旣衰耄,故問之矣,其遞差缺進對其職姓名,上曰,此則前乞郡者也。命誦七事後,缺非但七事,其他愛民去弊之道不一,須念予召見缺半行積曰,當受國厚恩,缺半行受蒙異恩,圖報罔極云。豈不缺退?鎭安縣監李義徵,進對職姓名。上問履歷缺陞敍於齊陵丁字閣重建之後,移拜司宰主簿,乃除缺誦七事後,復曰,非誦之艱,行之惟難,爾其勉力,毋替予面諭之意,缺事缺擧。積·大運皆曰,此乃故參判李應蓍之子也,應蓍淸白,出人缺莫及,而義徵,克遵家訓,不忝厥父,雖或有以太固執爲病者,而至於善事肥己,決非此人之所爲矣。義徵對曰,特命召入,面諭諄諄,臣雖不才,敢不盡力。仍退。丑山萬戶崔栢,復進對。上曰,爾曾經萬戶耶?對曰,不能以訓鍊習讀,拜此任矣。上曰,萬戶爲任,修飭軍器,亦非輕任,而崔栢,爲人不似,可以遞差矣。積曰,甚不似矣。必須引見時,擇其可不可,或缺最不合者,銓官推考,何如?上曰,唯。大運曰,聖上卽祚之初,招致吏判洪處亮,榻前,戒以守令·監司,若不擇差,則當有重郵云。其時人心,孰不肅然,而寢不如初,漸至解弛矣。卽今引見遞差之擧,甚好矣,而但如有最不合者,則銓官,可以推考矣。上曰,唯。遂罷出
兵曹判書金錫胄疏曰,伏以臣於日昨,伏蒙天地洪恩,得以遞免兵務,政如擔者之解千勻,熱夫之投淸泉,庶幾勞瘁稍紓,釁咎漸輕,以保積月之危喘,臣誠感激涕淚,不知所喩。曾不料兩日之間,復遽有仍授前任之命,此不但在臣情勢益苦,病狀彌㞃,將必有虛辱國恩,大壞職任之罪而已。其於聖朝發政施號之道,亦不宜變改如此,況今新化方茂,才俊竟登,其當晉塗,而缺一字稱職者,亦必有其人,則若臣者,多病匪才,已試蔑效,尤不缺國家心膂之托。伏乞聖慈,更運睿念,缺重任缺許遞改,以終始生成之大惠,臣無任激切祈懇延頸竢罪之至。出燼餘
上在昌德宮,停常參,只晝講。
謝恩,右參贊洪宇遠,兵曹判書金錫胄,護軍權大載,右通禮李瑞雨,兼南學敎授田,兼東學敎授裵正徽,部將黃聖龜。
大司諫柳命天,正言孫萬雄,就職。
全羅監司書目,松禾縣監申,今月初八日遭母喪事。
司僕正李濡,承文副正字姜銑·尹世紀,文臣朔試射時,稱病不進,依承傳罷職。
明日宗廟·永寧殿展謁時,初嚴,卯正一刻,二嚴,卯正四刻,三嚴,辰初三刻,開門,罷漏後。
晝講入侍時,同知事洪宇遠,特進官南龍翼,承旨權瑍,玉堂金奐,假注書李徵龜·鄭煥,兼春秋尹鼎和,史官李玄錫。
吏曹,今此增廣監試覆試,小學·家禮考講試官,南宮鈺,卽付標,啓。
知事閔點,請對入侍。
院啓,上同請南兵使李旰,遞差。答曰,貪汚之輩,朝家雖痛懲,而又有輕重之別,當初旣已參酌處之,則今玆復授南閫,是何傷哉,勿煩。
傳曰,雨雪如此,道路泥濘,明日擧動,不可不退定,令禮曹改擇日以入。
禮曹佐郞朴徵,東南道各陵摘奸後,入來。
謝恩,萬頃縣令朴徵。
大司成李袤上疏。大槪,病重乞遞,仍申前請,冀蒙裁察事。入啓。
吏曹啓曰,守令有闕,政事,取稟。傳曰,明日爲之。
大司成李袤疏曰,伏以臣,毋死須臾,復覩太平盛事,幸亦參政,天威不遠,天顔咫尺,恩沾濡首,感極次骨,猥陳迂言,誠切進儒,而聲隨氣短,語失倫次,退伏私室,祇自俟罪而已。纔承恩遞,更叨新命,師儒之長,此何等重地,賢士之所關也,敎化之所由也,禮樂之所出也,導率之,振作之,變化氣質,成就人才,當使老師宿儒,博通經術者責之,衰敗百無能之如臣,敢當萬不似之大任乎。國家之樂育菁莪,日饎養賢之鼎,豈徒然哉?臣本科儒,世業雕篆,旣得而旋抛,老作黃卷中一蠹魚,舊業漸荒,新知輒忘,有何藻鑑,勸奬課製,有何學識,講明通讀?徒取好爲之患,却昧在得之戒,知進而不知退,則其於四方之傳笑,何多士之嗤點,何汚名器羞淸世,何哉?仰首哀鳴,實缺曲,豈敢飾辭,欲竊能讓之虛名也?況臣今年,望八除二,缺一息奄奄,自歲前後,重得感冒,風寒襲背,冷如缺痿肺,聲若鼾睡,臥不貼席,眠不安枕,氣力漸盡,缺人之症,不比平人,醫藥莫效,差復無期,前頭焚缺決無陳力之望。伏乞聖慈,亟遞臣職,缺半行於疏末,更申前請。自古善爲治者,必以得人爲缺國,夫人之才,參三之一,有此天地,必有此人,才不借異代缺謂之世無人才者,非君子之言也。十室之邑,必有忠信,缺聖朝,地方千里,豈曰無野伏之賢乎?但患求之不誠,招之缺七人,或有孝廉,或有方正,或有才局,或有學行,積年於缺敎而興,雖謂之豪傑之士,可也。其中四儒,則嶺南人也。先正儒賢,皆出此道,東方之鄒魯,人才之府庫也。至若李玄逸者,拔萃出類,閉戶讀書,遯世無悶,聚徒講學,學問醇邃,不讓先輩,繡衣褒之,黃閣薦之,僅擬一微官而止,苟有薄卿相,甘陋巷菜羹者,誰肯染指於一鷄肋,而樂赴也哉?不幾於欲其入,而閉之門乎?伏覩聖明,求賢如渴,一善必錄,而何靳惜六七人之六品職,而不使遠近賢士,得以參錯於經席顧問之間乎?珠遺滄海,蘭老空谷,臣竊惜之,玆敢惓惓於始終。伏乞聖明,不以臣耄而廢其言,幸甚。啓下吏曹,同月二十二日吏曹回啓。觀此大司成李袤疏內辭緣,取考其所薦名,則參奉丁時翰·李雲徵,前參奉李玄逸,前敎官金輝世,生員權歆·裵幼章·李在雅等七人,而其中丁時翰段,右議政許穆所薦,李玄逸·金輝世·裵幼章等,領議政許積所薦,而金輝世·裵幼章等,亦是慶尙道巡撫使權大載所褒,而皆以收用事,啓下爲白乎矣,其中才行學問,必不無差等之別,而直擬六品之職,事係重大,就議大臣,可以超授六品職之類,別爲抄啓,以爲擢用之地,何如?啓依允。
午時,上御熙政堂。座目見上上讀前受離屢篇首章,止鄒氏註,音一遍訖。奐進曰,小臣有喉病,不能成音,使下番進講之意,敢達。上曰,唯。權瑍進講次章,自孟子曰規矩方圓之至也,止孟子曰爲政不難章下註,音一遍,又釋大文。上受而讀之。瑍曰,此章,亦承上章之意而言也。稱堯舜者,堯舜,爲人倫之至,堯之親九族,章百姓和萬邦,是爲君之至也。舜之五典克從,百揆時敍,四門穆穆,是爲臣之至也。五倫中,獨擧君臣而言者,戰國之時,君臣之道,缺立,言之亦不思,所謂君不君臣不臣之道也。至行有不得者,皆反求諸己,缺君子之學,必反諸己。卽今聖上之於懷保小民,可謂缺猶前,此是殿下反求諸仁之處也。至孟子曰,天下國家之本,在身。權瑎曰,此章曰,家之本在身,而言外之旨,則又以缺是一身之缺心旣正則身正,身正則天下國家,可得以正也。缺至不得罪於巨室章,瑍曰,巨室,世臣大家也。世臣大家,缺不知之,言行動止,若不合宜,則必有所嫌,然此乃得缺,及在野之臣,其於君上之擧措,固有不得以詳聞者,必世臣大家,缺以詳知其擧措,故云然矣。重言人君,不可不修身,修身而服人,缺而自治矣。洪宇遠曰,處置得宜,則人心無不服,雖缺手請降,況强臣乎?蓋孟子之時,臣强主弱,自外觀之,則必須缺命威刑施之,而孟子之言如此者,推本言,當時諸候之不能制其權臣者,專由於處置之失,而自得罪也。然此爲言君上擧措之不可不合宜而發,故其辭如此,若對爲臣者而言,則其言,必不如此矣。然此等言,皆明白切實,殿下,若着念比較於今日所行之事,則不但學問上有進益之效,於治國,有大益矣。上曰,唯。仍輟講,掩卷後,大提學閔點進曰,小臣,前此三月,受實錄纂修之任,而尙今未完,此則小臣之罪也。修史之任,是何等重事,而小臣,適當乏人之際,猥膺匪據之任,心常惶恐愧恧。且前大提學金錫胄,聰明過人,强記前事,於先朝之事,多所聞知,其未立於朝也,亦多聞見,方擬與共纂修之事,而本職多務,不能專一,固已爲悶矣。昨聞遞差史局之任云,此則大不可也。非但小臣聞見孤陋,難以無欠於纂修之事,以前大提學,而不得豫聞於修史之任,自古無是例也。本兵職任甚劇,若責以逐日仕進於史局,則固有積滯之患,如使之時時來仕,與臣相議爲之,則事有着實,而可以無欠於廣採衆議之義矣。且本兵之事,非是奔走勞力之事,可以坐而酬應,設令來仕史局,如有分付之事,則出坐外廳,招致郞員,使之商議於同僚而爲之,未爲不可。至於守禦之任,亦與從事官,在外廳,分付酬應,有何所難,而必爲遞改,以壞自古流來之體例也,臣實未知其故也。假令多事,難以專一於史事,亦不可無前大提學而修史也。天下之事,軼爲輕重,邊鄙有事,則戎務爲重,國家粗安,則史事爲急,審其輕重而處之,可也。若過六七月,則可以完畢史事,而當國缺之時,爲本兵,而遞史任,揆以事理,亦極未當。況兼察缺請勿遞金錫胄修史之任,使之仍察,何如?上曰,本兵,缺旣重且煩,難以專一於史事,亦未盡力於本任云,故缺曰,臣亦非不知戎務之重,而但事有緩急,若使缺之,終日修史,則固難矣,時時來仕,或相可否,有何難乎?缺時三分,以二分應兵務,以一分修史事,則可也。以月計之,缺聽戎政,以二分纂國史,亦可也。豈必局束於此,而專廢缺欲速完,而加出規外堂上,反遞前大提學,卽今藝文提學缺則其於事理,甚無謂也。古規無前大提學之不得窺見,此缺況旣是前大提學,而又是卽今藝文提學乎?伏乞金錫胄,仍察史事,使臣孤陋之見,得無欠闕於莫重之事,如何?上曰,非不知史局之重,而本兵亦大,參酌兩間,旣已遞差,今不可仍察矣。點曰,旣承下敎,固知再三煩瀆之不可,而未聞自古修史者,未必皆是無職之人也。況兵曹,有參判焉,有參議焉,有郞廳焉。大事則郞官,可以來問於史局,小事則次官,可以勘定,守禦廳,亦有從事官,若有事,則來問決定,豈有掣肘廢閣之患乎?此兩務,亦是國家之事,若有掣肘難擧之事,則臣豈敢專以史事爲重,而使之廢閣兵務乎?上,默然。洪宇遠曰,史事甚急,不可不速定也,史事甚重,不可不備員也。兵務,固亦重且大矣,而豈有如史事之急乎?頃日聖上,以史事爲重,而遞兵判者,固無不可,而旋則復遞史任,而仍兵判,其於國家事體,恐不當如是也。況且以戎務爲重,而必欲任之於金錫胄,則亦可待史事完畢,而復授之,可也。史事完畢,不過秋末,而輕遞史任,臣見其不可也。且兼戎務而察史事,旣無掣肘之患,尤不當遞之也。上曰,旣已仍授,蓋慮戎政之重也,有意存焉,勿復煩達。權瑎曰,展謁宗廟,定於明日,而雨勢如此,雖或得晴,道路泥濘,何以爲之?敢稟。上曰,日氣若寒,則似不至泥濘,而然當觀勢爲之矣。遂罷出。出燼餘
上在昌德宮。停常參·經筵。
未時,日暈兩珥,暈上有背,色內赤外靑。
下直,宜寧縣監朴來慶。
李沃啓曰,明日常參·經筵,取稟。傳曰,只晝講。
右議政許穆十九度呈辭。傳曰,安心調理。
李沃啓曰,右議政呈辭批答,當爲傳諭,政府無郞廳,遣史官傳諭之意,敢啓。傳曰,知道。
又以成均館官員,以知事意啓曰,今正月初七日,儒生輪次,當爲設行,而春享大祭相値,不得設行,今月內無故日退行事,曾已入啓蒙允矣。今二十四日設行之意,敢啓。傳曰,知道。
又以司饔院官,以監膳提調意啓曰,各殿濟州柑子進上十七運,十八運,今日未納,而全數杇腐,無一介完全者,海外所封,自前不無傷敗之獘,而未有如今日之所納,越海之際,以致腐傷,雖非人力之所爲,而莫重進上,旣如此,則不可無警責之道,濟州牧使尹昌亨,推考,陪持下人,亦令攸司推治,何如?傳曰,允。
李德周,以兵曹言啓曰,昨以禮曹啓辭,朝參退定事,命下矣。朝參,例於初五日,十一日,二十一日,二十五日爲之。二十五日朝參,旣不當爲,則似當來二月初五日啓下,而前日又有歲首爲之之敎,則令日官,於正月內,別擇吉日,亦合事宜,敢此仰稟。傳曰,今月內,擇日以入。
又以兵曹言啓曰,以本曹朝參取稟草記,傳曰,今月內擇日以入事,命下矣。令日官推擇,則今月二十九日,爲吉云,以此日定行,何如?傳曰,允。
鄭重徵啓曰,今日爲政事命下,而都承旨李宇鼎,病不來,代房承旨李沃,與政官有相避,吏批政廳,何承旨進去乎?敢稟。傳曰,都承旨牌招,使之進參。
吏批,判書睦來善進,參判李堂揆病,參議李夏鎭病,行都承旨李宇鼎進,以李瑞雨爲右通禮,李齊杜爲坡州牧使,李敏敍爲光州牧使,李夏卿爲松禾縣監,李元老爲知敦寧,尹彬爲利仁察訪,沈橃爲禮曹佐郞。兵批,行判書金錫胄進,參判趙威明進,參議鄭樸病,參知南天漢在外未肅拜,右承旨李德周進。
兵批啓曰,全羅右水使,今番差出,而擬望之人乏少,他道守令·營將中,曾前已擬閫帥之望者,竝擬,何如?傳曰,允。
兵批啓曰,新除授安東營將黃錡,時無加資之命,何以爲之?敢啓。傳曰,依例加資。
以黃錡爲副護軍。
以備忘記,傳于李沃曰,前參贊閔維重,放其門黜。
鄭重徽·李沃啓曰,臣等,伏見備忘記,有前參贊閔維重放其門黜之命,臣等,不勝駭惑焉。維重,乃賓廳會議之日,違拒先王之命,力主無倫之論,而及其公議旣發,邦禮旣正之後,猶敢投進疏章,贊頌罪魁。又敢提起四種之說,自謂忘嘗膠守,不覺悖謬,是以紊亂宗統之說,爲是也,其無忌憚,甚矣。當初削出,原其罪犯,亦云末減,今者遽有渙汚之敎,臣等,竊恐聖上,執德不固,懲罪不嚴,禮論,從此益解,負犯之輩,將無所顧忌也。臣等,忝在近密,敢陳區區之懷,敢此封還。傳曰,國家用人,猶匠之用木,取其所長,棄其所短,乃其道也。閔維重,雖有不以實對之罪,削奪門黜,已至三載,罪可懲矣,罰已行矣。且維重才局,不可終棄,滌瑕收用,有何所損,比爾等之覆逆,無乃大過乎?予未可曉也。毋庸煩擾。
答大司憲尹鑴疏曰,省疏具悉。卿之疾病,累月彌留,予用慮念。風憲之長,不可暫曠,卿其安心勿辭,調理入來,以副予望。仍傳曰,遣史官傳諭。
答右參贊洪宇遠疏曰,省疏具悉。滿紙陳弊,無非憂國愛民之意,予用嘉嘆。所陳弊瘼,當令廟堂詢問,商確處之焉。
謝恩,公州牧使李時顯,抱川縣監洪處湸,兵曹佐郞申㶅。
禮曹啓曰,傳敎矣。展謁吉日,卽令日官推擇,則今正月二十五日,二十九日,爲吉云,而二十五日,則與朝參相値,此兩日中,以何日退定乎?敢稟。傳曰,朝參則退定,以二十五日爲之。
大司憲尹鑴上疏。大槪,乞遞新授職名,以便公私事。入啓。
答大司成李袤疏曰,省疏具悉。卿才,實合國子之任,卿何辭爲?所陳之事,當令該曹稟處,卿其勿辭,從速察職。
兵曹啓曰,北兵使盧錠,今已箇滿,依近例令備邊司議薦,何如?傳曰,允。
傳曰,明日晝講爲之。
掌令柳榰啓曰,臣於去十九日,以會飮禁亂書吏·所由各一人,酉時出送,使之告課於翌日茶時矣。及到翌曉,禁吏來告曰,夜間窺伺,到一閭家,琴歌會飮,極其狼藉,而門閉不得入,渠則持牌在外,而使所由,踰垣而入,則會飮者多散,壯奴,結縛所由,蹴踏毆打,無所不至。渠以禁亂所由,不可毆打之意,高聲大呼,則初若不聞,良久開門引入,多饋酒食,約以只呈會飮,勿告結縛毆打之事,而事甚可駭,敢此來告云矣。臣卽招致推問,則乃譯官徐孝男奴子,而結縛歐打,乃孝男所使也。近來國綱解弛,禁吏毆打之事,比比有之,不可不痛懲,而孝男,雖譯官雜職,秩是二品,則不可自本府,直爲囚治,故只囚其奴,略施笞罰而放之矣。今聞大臣,招致府吏,以無牌出禁,責之,且觀本府所爲,當有處置之擧云。出禁之時,臣旣以禁牌,給付書吏,而書吏,持牌在外,則所由之無牌踰垣,勢固然矣,而大臣,旣有處置之言,臣何敢一刻苟冒乎?請命遞臣職。答曰,勿辭,退待物論。
右參贊洪宇遠上疏。大槪,區區不勝犬馬之誠,敢陳蕘言,冀蒙裁擇事。入啓。
院啓,昨承聖批,辭意丁寧,臣非不知聖意之有在,而李旰,曾經北兵使時,貪贓物件,多載於御史書啓之中,至被拿問,旋卽蒙釋,物情,皆以爲不快矣。未及數年,又授其道南閫,其何以懲戢貪失,而殫壓一道乎?揆以政體,殊未妥當,請南兵使李旰,遞差。答曰,已諭毋煩。
府啓,引嫌而退,結縛禁隷,在所重究,只施笞罰,有違臺體,請掌令柳榰,遞差。答曰,依啓。
兵批,以金壽弘爲知事,李堂揆爲都摠管,花善君湸爲副摠管,金光遠爲武兼,李槾爲五衛將,金東屹·白光玹爲同知,韓碩良爲南虞候,鄭弘敏爲丑山萬戶,梁義弼爲鎭東萬戶,姜萬石爲全羅右水使,李藕·李行周·南復圭·洪命興爲武兼,金晉明爲四山監役,鄭錫邦爲長木浦別將,金光斗爲武兼,李彬爲守門將,咸乙民爲雲頭里權管,李明遠·李弘郁·李英立·全瀚·李時宗爲副護軍。老職,以黃琦爲安東營將,金城爲副護軍。出燼餘
上在昌德宮。停常參·經筵。
下直,玉果縣監李萬程。
李沃啓曰,明日常參·經筵,取稟。傳曰,只晝講。
李宇鼎啓曰,吏曹郞廳來言,臺諫有闕,政事何以爲之?敢稟。傳曰,明日爲之。
李德周,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,卽接金虎門入直把摠許煒手本,則入直哨官李麗,自去夜,猝得胸腹痛,症勢極重,今方窒塞,不省人事云。聞其病勢,果爲十分危急,勢難仍在直所,不得已元單子中,改付標以入之意,敢啓。傳曰,知道。
以賓廳坐目單子,傳于李德周曰,大臣·備局堂上,引見。傳于李沃曰,今日晝講,停。
答左參贊張善瀓疏曰,省疏具悉卿懇。卿之疾病,予用慮念,卿其安心勿辭,調理行公。
傳于李德周曰,前監役宋奎輝,身死於京邸云,擔持軍參酌題給事,分付于京畿·忠淸兩道監司處。
今日大臣·備局堂上引見時,大司成李袤牌招事,及假注書鄭煥遞差事,榻前定奪。以李東郁爲假注書。
午時,上御熙政堂,大臣·備局堂上,引見。領議政許積,左議政權大運,兵曹判書金錫胄,吏曹判書睦來善,禮曹判書李之翼,行副護軍申汝哲,工曹參判鄭晳,同知權大載,承旨李德周,執義朴純,校理權瑍,正言權震翰,假注書李徵龜·安如岳,記事官李玄錫·尹鼎和,入侍。大運曰,積雪未消,日氣且寒,未審聖候,若何?上曰,無事。大運曰,兩慈殿氣候,亦何如?上曰,安寧。積,以李仁倜疏,進而白之曰,疏中所陳之事,皆其故父相臣李浣生時之所嘗言,而亦與臣相議者也。蓋浣,計慮過人,且有忠君憂國之誠,每言淸國之不久矣。今雖無事,豈無其虞?若見敗,而出據潯陽,則卽我國被害之日也。綢繆之策,不可無豫慮,而至於南漢,則入城之後,命令難通,保障之地,莫如江都。但其形勢,有異於前,沙土塡塞,絶無泥洳之處,沿江一帶,皆可泊船,必築城而後,可以守之,而如欲盡築其遺址,則周圍,幾至二百餘里,誠難矣,誠難矣。其所謂別築東西北三大城間置燉臺之說,殊甚便當,而非但物力浩大,猝難爲之,且自卽位以來,實惠未普,巨役先興,則民必呼冤,不堪其苦,必須豫備物力,稍待年豐而後,始役,似乎得宜,廟堂諸議,皆以爲然矣。且有詢問于訓·御·摠三局,各爲料理之語,而摠戎廳,則元無物力,只可出軍而役之,至於訓·御兩局,則大將,皆入侍,豫爲料理之意,分付何如?上曰,依爲之。積又曰,其所謂據險淸野之說,亦三韓之古制也。若使列邑,各有城池,則其在防守,可謂遠慮,而第未諳地形之如何,必使任事之臣,博詢廣採,知其某處之爲要害,某處之爲險截而後,可以議定,而關西,則在前多有山城,今不必更築,但當守護而已。然民間,若聞其修築之擧,則騷擾之患,亦甚可慮,卽今,則雖不可勞民興役,卽使兵判·兩大將,姑先聞見,以爲料理之地,可也。上曰,依爲之。積又曰,其所謂腰帒,最利於行師者也。訓局,則旣已備置,而摠戎廳,則無物力,似難辦備,令御營廳,依訓局亦爲措備之意,分付,何如?上曰,依爲之。積,又以洪宇遠疏,進而白之曰,宇遠,以老臣,憂國憂民,惓惓陳疏,意甚盛也。有曰,大臣不以爲憂,臺閣亦不敢言,臣誠老耄,不足報效其萬一,而亦豈敢忘國事哉?其曰,信而後勞民者,固古人格言,而所謂年分陳災之時,都事·守令之承望地部之風旨,惟以多得實結爲務云者,未必爲實狀也。甲戌量案,則結數甚多,其後田野之闢,漸優於前,而各邑報結之數,少無加焉,此不過守令·監色之不以實覈之之故也,何可反謂之承望風旨也?然其主意,在於春大同時,量減往秋陳田所捧之數,此則臣等,已與宣惠廳堂上相議,今方査覈,而欲爲移施者也。宇遠,或未及聞知,而有此言耶?大運曰,雖有移施之擧,不無不均之弊矣。積曰,此則爲民之事,當依此擧行矣。又曰,庶孽定役之事,臣旣啓達於前日者也。凡庶孽之類,合定軍役,而第避閑已久,猝然充定,則不無怨望之來,故業已變通,更定事目,未知更定事目之後,其怨如何,而槪近來國綱解弛,品官之庶孽,混以幼學入籍,故皆漏於定役之時,而惟士大夫之庶孼,皆以許通直書,故編定軍額,此亦致怨之一端也。當觀事目更頒後,人心之如何,而處之宜當矣。納物校生免講之事,曾於先朝,明有禁令,至於直定軍役,而今則殿下新卽位,故恐失人心,使之考講,而定之,更無可議之事,而但辛亥年納物之類,皆因朝家之令,而許之者也。此則明査免講,可矣。上曰,査覈處之。積曰,納粟除職之類,原是只榮其身,而第納粟之規,限以年六十以上,而各官不能奉行,至今年少者,亦入於除職之中,故有此疏耳。然此事,臣旣仰達於前日,有所變通,而想宇遠,未及聞之而言之耳。今姑置之,何如?上曰,唯。錫胄曰,僧人之納粟而後還俗者,亦勿許定役,此雖殊常,亦難定役矣。積又曰,萬科出身作隊之事,槪未知本意也。當初設科,蓋欲得戰士備不虞,而非特爲慰悅也。宇遠所謂慰悅云者,不亦謬乎?豈有二萬軍兵,不爲檢束,而任其自爲之理乎?至於除防之米,則曾前科擧,皆以鳥銃五柄納之,今此五石之米,實爲歇定,而且令從其自願,或赴或除,則亦非勒令納米也,反致怨國,曾所不料矣。大運曰,萬科之善處,實無良策,一家之中,至有五六人俱登者,緣其一時辦米之難,以致愁怨之興矣。上曰,作隊,今不可罷,而處之亦無良策矣。積曰,外方之責其戰馬軍裝服色云者,前日柳榰,旣以此上疏,今者宇遠,又以此爲言,臣實未知其由也。臣於當初節目中,不及此件事,故有一兵使,至以不備其戰馬爲問者,臣以爲貧寒之人,旣納防米,又辦戰馬,固未易也,況戰馬之可合者,安得二萬匹之多乎?慮有外方騷擾之弊,卽爲行關於監·兵使,以示勿備之意,而服色,則元不關,故使之勿責,軍裝,則不可無者,而但急時責出,亦難,故只以隨得自備之意,分付矣。未知緣何而有此言耶?且頻數點視之事,旣無本廳分付,豈有自各官擅自點視之擧乎?當分付于監司,使之廉問禁止,而至於春秋二時,兵使點閱,則亦何可已也?大槪登第者,幾至二萬,其中常漢,欲爲兩班,兩班欲得官爵,其弊無窮,而怨亦因此而起,當初臣等,不能善處,有此巨弊,今無善處之策矣。原疏,則下於備局,而臣旣面陳,更無回啓之事,故竝此仰達。上曰,唯。積曰,再昨臣等,多率地師,往相南別殿移建可合之地,則東平尉家舊基之後,卽古仁慶宮正殿基,而子坐午向也。地官輩,皆稱吉地,此殿異於宗廟,只取淨潔之地,不必拘於地理之如何,而地理亦好云,則以此地移建,宜當,而似聞外議,以不必移建爲言,臣意,則不設都監,以重建爲號,以柳赫然·吳始壽·李之翼爲堂上,使之主當,爲可矣。上曰,以其地移建,可也。始壽曰,移建之時,石物,當多入,而浮石之役,爲弊不貲,太平館舊基之石,所當取用,而但閭家之入於此地者,甚多,曳出之際,慮有毁家之弊,東平尉·興平尉兩宮舊基所有石柱及砌石,取用,則似便矣。大運曰,此乃許給宮家之物,故宮家,亦多賣用云,而當此移建之役,自國家取用,則宮家,亦何敢有捧價之念乎?始壽曰,但聞其中,或有已賣於他人,而未及運去者,此則買得人處,當給價取用矣。上曰,依爲之。始壽曰,移建時,所用材木,當待解氷後運來,而石役,則當爲先始,影幀,卽爲移安於慶德宮,以爲本殿材瓦移用之地,何如?上曰,依爲之。始壽曰,南別殿酌獻禮時,御齋室,則不可不若干修補,而其餘,則姑勿改修補,何如?上曰,依爲之。始壽曰,近來營建頗多,所用材木,每每分定於江原道,不但本道之民,勢難支堪,可合之材,亦且絶乏云,恭陵丁字重建時,所用材木,酌定容入之數,取用於忠淸道船材長養之處,椽木則取用於京山十里外,何如?上曰,依爲之。積曰,人日節製,欲設於明日,政府當合坐,而郞廳,只有司錄鄭煥矣。方爲假注書之任,不可無變通之道矣。上曰,鄭煥,假注書改差。積曰,明日節製時,大司成,當爲主當,大司成李袤,今日內牌招肅拜,何如?上曰,依爲之。積曰,今此使行時,辨誣文則閔點當製之,査奏文則金錫胄當製之,而査奏文,則問於其時使臣而後,可以製之,而書狀官李柙,時在罷職中,李柙中考蕩滌,付軍職冠帶常仕,何如?上曰,依爲之。積曰,虞候之於兵使,猶都事之於監司,而虞候赴任之時,無給馬之規,以私馬行到本道地方,自稱虞候而後,始爲接待,事體不當如是苟簡,今後則騎卜馬各一匹,給送,何如?上曰,依爲之。積曰,大興山城旣奪之後,不可無器械,至於大砲,則不必多設,今姑以五六坐,欲爲造置,所入生銅鐵及油蠟,令戶曹推移出給,何如?上曰,戶曹所儲雖小,不可不推移給之。積曰,造砲時物力容入之數,將至七八同木,此則忠淸全羅兩道兵使,皆體付軍官也,去時,當以某條覓送爲言,而至於工匠糧資,則可用百餘石,亦令常平廳給之,何如?上曰,依爲之。始壽曰,宣惠廳貢物復舊事,與大臣相議入啓矣。自上或有復舊者,或有仍減者,或有計分半減者,付籤以下,此固省弊之盛意,而但臣等之當初議定,皆酌宜爲之者也。所謂仍減者,於宣惠廳,則不無省弊之惠,而至於不得已而用之者,則自戶曹每給加用之價,其在戶曹,甚無益矣。破東補西,亦何利之有,仍令復舊,未知何如?積曰,自上特減,實爲措費之念,而但不得已而用者,則戶曹之加給,誠如始壽之所達矣。上曰,事勢如此,單子中所有,盡爲復舊,而原單子還入,改付標以下。始壽曰,頃因慶尙監司狀啓,有今年奴婢全減之命矣。辛亥以後,每每蠲減,而自乙卯,始爲收捧,則行關中,以乙卯丙辰,竝爲除員,改書以送,何如?上曰,自乙卯至丁巳,三年身貢,特爲全減。始壽曰,諸上司所用紙地,皆責於長興庫,故上司下人,憑藉操縱,當時進排之際,多般點退,捧甘來索之時,任意侵督,受賂之弊,罔有紀極,貢物主人,不能支堪,每每逃散,誠極可慮,不可不斯速變通。自今以後,諸上司一年所用紙地,容入之數,與大臣相議酌定,一時輸送,使無非時責出,受賂操縱之弊,則貢物主人輩,庶可支保矣。上曰,依爲之。始壽曰,市民之役,極爲煩重,至於諸各司破器之改備,祭享時器皿之磨滌,皆責於此輩,而下人輩,亦有因緣受賂之弊,難堪之狀,此亦可見矣。其他弊端,難以枚擧,此事,亦議于大臣,與長興庫紙地,一體變通,何如?上曰,依爲之。始壽曰,玉堂與政院,事體有異,而以白文捧甘,甚爲有弊,故公事成送後施行之意,曾於筵中陳達矣。向者玉堂官員,欲用祿牌紙,來索於戶曹,數張之紙,雖不關,旣無前規,故不爲給之矣。玉堂,稱以長興庫有謄錄,勒令捧之,臣使書吏,送言于玉堂,略及不可之意矣,玉堂,至杖其傳語之吏,此事,元非干涉於經筵者,而重治臣傳語之吏者,無非臣疲軟見輕之致,請遞臣職。瑍曰,臣於其時,適爲下問,此事顚末,未能詳知,而槪聞戶曹,則雖無前規,長興庫,則有謄錄,玉堂,旣無出處,例爲取用於該司,則戶曹之送言而辱之者,極爲不當,故若干治罪云矣。積曰,玉堂之取用祿牌紙於戶曹,雖是細微之事,旣無前例,則戶曹之不送,未爲不可,而玉堂之官,至杖戶曹判書傳語之吏,已爲不當,而權瑍,乃於榻前,爲同僚分揀,事涉未妥矣。始壽之以此辭免於前席,亦失事體矣。上曰,玉堂之官,旣失體例,權瑍,爲同僚分揀,尤涉不當,玉堂當該官員,推考,權瑍,從重推考。錫胄曰,忠淸道舟師火器,不但年久,制造不精,黃海道舟師,則元無火器,故上年稟定於榻前。忠淸道,則佛狼機一百三十六位,百字黃字等銃六十一位,子砲六百八十一門,黃海道,則佛狼機五十二位,百家黃字等銃二十八位,子砲二百六十門,今已畢造,誠爲多幸。前僉使申起立,自湖西,移往海西,一年監董,功勞甚多,似當有奬賞之擧,而起立,以南漢·江都火器監造之勞,已陞堂上,爲實僉知矣。上曰,申起立,熟馬一匹面給。錫胄曰,忠淸黃海兩道,舟師所用佛狼機鑄造時,冶匠三名,鑄匠四名,赴役最久,冶鑄精熟,不可不施賞。曾在先朝,江都軍器造成工匠等,亦有無納字空名帖成給之規,敢此仰達。此外,又有二名,與諸匠人,功勞一樣,而此則已受通政帖於江都者也。大運曰,雖有空名加資之規,而已受通政帖二人,則又陞嘉善,實涉過濫矣。上曰,有功勞工匠,則皆給通政帖,旣受通政帖者,則施他賞,可也。錫胄曰,甫乙下僉使金克立,以南漢軍器監官,察任六年,多有功勞,頃有僉使除授之命,故擬差邊將矣。山城許多兵器火器,常時典守之任,固已緊重,若有緩急,則分銃繼藥,奔走責應之事,專靠於監官,有非生疏不經事者,所能爲者,金克立,依軍門執事還任前任之例,甫乙下僉使改差,使之仍察軍器監官,何如?上曰,依爲之。錫胄曰,有趙廷彦者,爲禁軍別將,堂上軍官,且有言其可除邊將者,臣於上年六月大政時,擬望於坡地僉使,至受恩點矣。近聞武將之言,坡地,乃三甲要鎭,與甲山府使相抗,不可人人差遣,且聞廷彦,本是市井爲綿紬廛者云,不可仍置此任,趙廷彦,罷黜,何如?上曰,依爲之。錫胄曰,近來彈劾武將,相繼於臺閣之上,而風聞未必盡信,前長興府使朴長源,曾爲富寧府使,開市之時,不取一條黃毛,且於上年爲長淵府使,亦以廉謹見稱,及除本職,見彈於未赴任之前,武弁中,皆稱其冤抑矣。南兵使閔暹,與京試官吳始大,相遇於德源,體例之間,所爭頗多,至於排門直入,與之對坐,此則暹,固悖戾,而槪兵使,乃二品職也。文武雖殊,固不可壓倒,而始大之移文於監司,使之罪其營吏,以禁武夫驕橫之習云者,未免誤着之歸,而至於自手彈劾,亦豈非未盡處乎?仍念常時文官之凌踏武班,固已甚矣。然其受任邊閫之時,又與軍職散班不同,而近來各道都事,則稱以監司從事,京試官·敬差官,則稱以兼臺,以御史發遣之人,雖非當道,亦以御史爲號,故過爲尊大。令兵水使,或出入挾門,或驅出東房,或對坐西偏,事多駭異,不可不更考大典,中外使客相見之禮,且詢于大臣,以爲一定之式,俾無事體顚倒之失,何如?積曰,閔暹之稱以病故,不赴會試試官,而率妓飮酒,誠極非矣。節度使,與觀察使同品,而至於都事敬差官,亦爲壓倒,此實由於年少文官多不解事而然也。曾在宣廟朝,故相臣沈守慶,爲南道兵使時,李俊民,爲北道巡按御史,過南兵營,欲與兵使相見,守慶,以爲俱是奉命,當以本職品秩,爲南北坐,俊民,發怒不見而出,仍爲馳啓,則其時朝臣,皆以俊民爲非,宣廟,至以不擇御史,推考銓官,古事則如此矣。然此非榻前講定之事,退與諸堂上相議,定式分付,何如?上曰,依爲之。大載曰,錫胄所達朴長源事,卽臣爲臺諫時所啓者也。聞長源,爲長淵府使,秋捧之時,有親屬代捧云云之謗,故論啓蒙允矣。臣旣遞臺職,則雖不可以失實引避,適當入侍,聞此所陳,惶恐敢達。來善曰,今此使行之去,領左相相爭,自上以左相,則纔以往還,不許,而以領相之力請,許之,臣不敢容議,而但國事艱危,主上幼沖,當此時首揆之半載出疆,誠爲可慮。且領相,年迫七十,累經疾病,萬里行役之際,如有疾病,則其爲狼狽,如何如何?曾於改宗係遣使之時,不必以大臣差送,或有以崇品差送之時,今亦詳量處之,何如?積曰,臣則不欲聞如此之說,況行期已定,何容更疏?大運曰,首相之出疆,朝議皆以爲不可,此非特睦來善之意也。臣雖再往,何敢憚勞,請以臣代送,何如?錫胄曰,改宗係時,黃廷彧,以忠淸監司,差正使之任,得請而還,以此觀之,則不必送位高之人矣。頃日臣箚中所薦,王子·領相,雖以不可送爲言,其時之事,臣亦詳知,崇善君,則入於咨文中,而樂善君則不入,以此差送,似無所嫌,且以仁祖朝親王子入來爲言,則尤好矣。積曰,其時咨文,卽臣所製,樂善之不入,臣豈不知,第念樂善,雖不入於咨文之中,彼中豈不知樂善之爲崇善之弟也?此則決不可送之矣。來善曰,錫胄,雖有王子差送之言,而人臣分義,當以外朝送之,豈可以王子,每每送之乎?赫然曰,江都所置弓矢及器械之傷破者,甚多,自都監取來,旣以改造,而所塗之漆,他無可得之路,工曹所儲生漆三斗,取用,何如?上曰,依爲之。赫然曰,都監所送江都時在火箭,將至萬餘箇,而海氣所襲,年久傷敗,今雖多造,久則不用,徒費物力而已。精造數十箇以送,而不用火箭,還爲輸來于本監,徐徐改造,何如?上曰,依爲之。赫然曰,訓鍊院,有新出身免新收布之規,乃古今也。今番萬科時,亦爲收捧七十餘兩銀子,而及綿布十餘匹,任意私用,尤爲痛駭,所當請罪,而本院,非直爲請罪之衙門,故敢達於榻前矣。積曰,事極可駭,拿問定罪,宜矣。上曰,鄭時俊,拿推,可也。赫然曰,姑息苟且,爲今日國家之害,空名告身帖,名分所係,所得則甚小,而其爲損體則大矣。臣意,則欲爲截然禁斷,故敢達。積曰,此言,是矣。若有不得已而賣之之擧,則任事之臣,當啓達而後爲之,宜當。上曰,如非不得已,則一切禁斷。來善曰,當今國家多事,未有實惠,民擾日甚,紙牌猶足以狗束百姓,而又有號牌之令,外方愚氓,不知朝家之本意,而怨咨朋興,此非不得已之擧,詢問于諸臣姑爲停止,何如?積曰,紙牌中書以統首,未爲妥當,故改定以號牌,而限生進爲之,則有何民間騷擾之患乎?之翼曰,崇陵陵上莎草枯黃處,今春修改事,前已定奪矣。當初所報三處,皆不至大段,而頻數修改,事甚重大,姑觀前頭莎草生芽與否,更令本陵參奉,奉審牒報後,稟處,何如?上曰,依爲之。之翼曰,崇陵丁字閣前庭,爲水衝破處,鋪排莎草事,何以爲之乎?積曰,莎草鋪排,其役未易,雜草之自生者,不爲鋤除,則自然結根完固,勿鋪莎草,似宜矣。上曰,依爲之。錫胄曰,各陵莎草枯損之患,實由於陵上雜草不除之故也。臣祖父臣堉,爲議政時,因章陵奉審,箚陳此事,請令陵官與陵卒,上陵奉審,拔去雜草,雜草旣去,則莎草,自然根延葉交,易爲盛密,此與頻數改莎,旋致枯損,其效自別。日後朝廷奉審之時,亦以雜草之除不除,爲陵官之能不能,爲便云。孝廟朝,嘗以此箚,令該曹申飭各陵,今則各陵,似無着實之事矣。上曰,此事更爲申飭,可也。之翼曰,南別殿處所汚下,閭閻逼近,故敢達移建之意矣。儒臣疏中,有未安之言,朝議亦多有爲非者,更爲詢問于大臣,何如?上曰,南別殿,移建時,中使一人,當差遣次知,豫爲知悉。積曰,此事,臣已與相議者也。闕內,則有中使次知之例,此則與闕內有異,中使之差送,似爲未妥矣。上曰,曾於永寧殿,亦有中使次知之事矣。大運曰,重臣三人,旣爲堂上,而又使中使監董,則是不信重臣也,於事極爲未安矣。上曰,然則當勿令中使次知矣。純,進啓曰,臣於昨日,處置同僚,而辭意未瑩,有簡通追改之語,臣之做錯已大,今聞物議,皆以不當遞而請遞,爲非云。臣之昏謬又著,決不可仍冒臺席,請命遞斥臣職。上曰,勿辭。德周曰,執義朴純,再啓煩瀆,退待物論矣。上曰,知道。積曰,柳榰所謂大臣,卽臣也。禁史踰垣之事,漸不可長,故臣招致府吏而責之,所謂處置之言,卽處置下人之意,而柳榰誤聞,至於引避,還可笑也。震翰又啓曰,敎誨童蒙,其任甚重,自古必有以文學才望之人,擇差者,其意有在。新除授童蒙敎官申命儒,不但爲人庸闒,素不識字,全昧擧子業,如此之人,不可仍置,以淆官方,請童蒙敎官申命儒,遞差。上曰,依啓。上曰,孝宗朝,欲以江都,爲保障之地,自內備送木匹及綿紬等物於江都矣。非但年久致傷,且累經國喪,盡爲取用,今欲自內更爲備送,而無以措辦,自戶曹其可以準數備送耶?始壽曰,元數幾何?上曰,木布各七十同,白木二十同,綿紬十同矣。始壽曰,當以某條備送矣。德周曰,刑曹,乃詞訟重地,不可久曠,而參議崔寬,掃墳受由,還歸已久,而徒事呈疏,尙未行公,極爲非矣。刑曹參議崔寬,推考,使之趁卽行公,何如?上曰,依爲之。乃罷出。
謝恩,副摠管李堂揆,奉常正柳星三,坡州牧使李齊杜,長興縣監鄭燦漢。
判敦寧李正英初度呈辭。入啓。給由。
答掌令金邦杰疏曰,省疏具悉。疏辭,予已覽矣。缺邇者,當令攸司稟處焉,爾其勿辭察職。
權震翰進啓曰,南兵使缺連啓,而伏承聖批,辭旨丁寧,臣非不知缺而李旰,曾在北兵使時,貪贓物件,多入於御史書啓中,至被拿問,旋卽蒙釋,物情皆以爲不快矣。未及數年,又授北道南閫,其何以懲戢貪汚之習,而畏服一道之軍情乎?請南兵使李旰,遞差。上曰,不允。震翰又啓曰,臣伏見備忘記,有門黜罪人閔維重放釋之命,臣竊未曉也。夫維重,當初缺一字麗黨魁,違拒君父之命者,已是難貸之罪,而大禮旣正之後,乃敢以四種之說,爲無所悖謬,其不畏公議,更亂經禮之罪,尤可痛也。維重之罪,旣如此,則何可以有才局而逭之耶?維重,旣以踐履篤實,扶世大義等語,贊揚罪魁,是知有時烈,而不知有君父者也。設有才局,肯爲殿下用耶?渙汗之命,一下,人莫不驚駭,禮論,從此漸解,殊非細故也。請還收閔維重放釋之命。上曰,已諭於政院之批矣。維重之黜,已過累年,終身禁錮,似爲已甚矣。震翰又啓曰,凡臺諫之被斥於大臣,而引避者,非大段所失,在臺閣,則有立而無落者,所以樹臺風而自遠嫌也。昨者掌令柳榰,以治會飮譯官之奴,而重被大臣之責,引避,執義朴純處置之啓,初以禁牌有無,姑舍勿論,旣被大臣之責,不可仍在爲辭,而請遞政院,方欲正書入啓之際,又以結縛禁隷,在所重究,而只施笞罰,有違臺體,猝然簡通而改之,始以致大臣之責,爲咎,繼以不重究而施笞,爲非,兩款處置,如出於兩人之手,人之見之者,莫不捧腹,當立而落,處置失當,已極無據,前後變幻,擧措駭異,請執義朴純,遞差。上曰,依啓。
缺四五字臺諫論啓,雖或有風聞,其中着實缺半丈而不爲允許,故敢達矣。維重只知有時烈,缺投疏營救無比,則當初削黜,亦云末減,而缺放釋,物情皆以爲駭矣。如此之事,亟從臺啓缺聽不聽在我,不可以勸而聽之也。瑍曰,李旰遞差,缺而自上累日堅執,臣實未曉也。大運曰,旰,以會寧府使缺北兵使,及其還來之時,見捉於御史者,不過若干布疋,則兵使之只以此載歸,豈爲贓汚之歸乎?其時被拿也,自上亦有判付之事矣。積曰,其時外議,皆以旰被捉之物,反謂之情,而無貪贓之誚矣。瑍曰,御史所捉,元非風聞,旣得守令着署踏印之文書,而猶不之信,至令本道査覈,則本道査覈,每歸於無罪,該府奏讞之時,惟憑其査覈而論罪若此,則貪贓之輩,何所懲乎?上命留大臣及戶判,諸臣皆退出。
掌令金邦杰上疏,伏以臣,至愚極陋,百無一能,而濫被缺絲毫,虛竊廩祿,兢惶愧蹙,不知攸措。臣缺生諸般敗症,迭出侵凌,飮啖全廢,氣力澌乏,僵缺將一旬,冒呈辭單,見阻喉司,職名在身,曠闕缺勢,亦極狼狽。伏願聖明,天地父母,諒臣庸陋無用缺臣病㞃難冒之勢,極賜鐫改,以安微分,不勝幸甚。臣竊伏念愛君一念,無間賢愚,聖王之世,亦詢蒭蕘,臣雖無似,旣忝是職,則安敢無一言半辭,以負我殿下寵擢之恩哉?玆將瞽說,仰徹宸聽,惟聖明試垂覽焉。嗚呼,今日民生之困,尙忍言哉?酷吏暴胥而侵毒之,繁徭重賦而剝割之,顚連無告,愁嘆載路,而九重深邃,堂下千里,則日月之明,何能遍照於蔀屋之下乎?臣請以閭巷間所聞見者言之,今夫病民之弊,莫甚於防納,如歲幣上次及其人方物·諸色軍布·奴婢貢等木,各邑收捧之時,已極選擇,故民間,恐或見退,精潔備納,及其上納之際,自本官印標載送,而領來該色,潛與該司下吏,符同換易,弄奸分利,故所納之木,則雖印標宛然,而非其本色矣。各司之官,不知其所由然,以其麤短而點退,則該司下人,各自改色而納之,勒定其價,倍徵於民,窮殘之民,誠難堪命,而列邑守宰,則本不識中間弄巧之狀矣。只依本司回關,更加選擇,故民間之木品漸高,而下吏之奸習日甚,點退之患,防納之弊,歲加年增,罔有限極,若此而民安得不窮且困哉?臣嘗考國朝故事,此弊之起,始於燕山,其後累朝,雖未得盡革,而亦不至於太甚,然而當時進言之臣,咸以爲憂,處士曺植,至曰我國,以胥吏防納而已。噫,曺植此言,豫知有今日而發也。惟其如是,而大小官司,視爲故常,未嘗禁戢,不惟不禁,缺其爲幺麼鼠輩,固不足道,豈料士夫家,亦爭胥徒之利缺可痛者。列邑守令,或有假名防納者,而其實自缺時,或稱司果,或稱中房,而來在本邑,作弊萬端,缺何所不至哉?至若軍兵一事,則自庚辛兩年,缺閑丁絶小,軍額漸廣,纔離襁褓,尙徵缺半行行間,一身兩役者有之,閤家充伍者有之,缺軍裝戰馬之自備,其不破家蕩業者,幾希矣。缺所見不同,考閱裝束,各出新樣,每經巡點,必令缺嗜利無厭之徒,則科外撗徵,亦或有之,其爲怨咨缺形言,若是而敢望結親上死長之心,爲他日緩急之用也。缺紙牌之設,要使人民,自相統紀,自相維繫,俾無隱匿逃移之弊,則亦可謂善法矣,然而設立之初,只爲騷屑,而旣立之後,亦無實效,逃移者依舊,隱漏者如前,而未聞一張紙牌,有以統紀而維繫,臣未知此法之設,果爲有益於國,而在所不可已者乎?嗚呼,此等弊端之生,實由於紀綱之陵夷不振也。紀綱陵夷,則法令不行,法令不行,則百弊俱興,而民無所措手足矣。循私冒法,從慾行恣者,誅責不至,譴罰未加,故雖貪饕之輩,罪名彰露,旣囚而旋宥,纔罷而復敍,未過時月,除授依故,至於罪重難貸者,則不過近地徒配而已。臣不敢知刑罰如此,而亦可以肅頹綱而戢衆心乎?循此塗轍,不復變革,則弊政無日可祛,民困無日可蘇,而危亡之禍,必將隨之矣。噫,朝廷者,四方之腹心,四方者,朝廷之手足,而手足之病,至於此極,則腹心之地,豈無可言者乎?臣竊觀國家用人,專委兩銓,其爲任,豈不重且大哉?權衡稱量,當循至公,陞敍除拜,固宜難愼,而今者舌人之子,有以白徒而猝爲巨鎭僉使,進止忠義,亦以庸品而亦授寢園齋郞,除目旣下,物情未愜,若此而欲望官方之不淆,名器之不輕,難矣。殿下之所當惕慮而加飭者,其不在於此乎?至如史局重事也,旣擇一時之望,委以纂述之任,則擧國共公之論,固無異辭,而一種浮議,出於郞僚之口,使堂上不能自安,至陳辭疏,而我則晏然行公焉。士夫間廉節,不容如是,亦是以觀世變也。且夫王府議讞,事體至重,缺一毫私意參入其間也。今此徐文尙,帷薄不修缺則不可不明示邦刑,若無所犯,而柳晉三,白地缺覈得實,以正陷人之罪,而拿囚之後,該府缺晉三七十之年,乃以不得缺入啓,缺半行可掩,而啓目中所謂取考籍書,明知缺軟,晉三所供,刑曹推緘,該府原情,只以缺於私書,此不過縮情曲護,不欲明査之意也。缺是乎?此而不懲,則臣恐倫紀之變,構陷之習,自此缺之禁也。噫,軍民之困瘁,公道之壅閼,刑政之紊亂,若是,而任其言責者,含默不言,不敢糾劾,不知國家,其將付之無可奈何之地乎?臣伏見殿下,沖年卽位,勵精圖治,凡所以利民生而除民害,扶公道而整頹綱者,可謂至矣。一國之民,孰不拭目於新化之日,而及今實效之未著,衆弊之鱗生,實非常情之所料也。噫,此難坐於大小臣僚之不克奉承,而亦由於殿下立志之不固也。臣聞人有所猷爲志,必在前而爲之鄕導,故有其志,則成其事,無其志,則蔑其功,此志之所以爲一身之帥,而萬事之綱也。然而是志也,因循則不立,頹惰則不立,必須辦得賢愚,不要退轉,然後此志可立,而此事可成也。伏願殿下,奮發乾剛,卓立此志,直以整頓朝綱,革祛弊政爲期,如佛氏之所謂發大願,將家之所謂建大名,嚴束百僚,警飭朝端,怠官不職之人,一皆澄汰,犯罪者不貸,違法者罔赦,尤重贓吏之律,使之知所懲戢,而或詢該府,或議廷僚,急講其矯弊救民之策,次第變通斷然擧行,或有不急之務勞民之役,可已而不已者,悉皆停罷,以紓一分之力,則國家幸甚,民生幸甚。臣愚衷所激,不顧時諱,妄言及此,罪當萬死。臣不勝惶恐戰灼之至,謹昧死以聞。出燼餘
上在昌德宮。停常參,只晝講。
下直,阿山萬戶安國正。
工曹參判鄭晳,禮曹參議崔文湜,繕工假監役黃錫,恭陵丁字閣奉審事,出去。
謝恩,知事金壽弘,松禾縣監曺夏卿,五衛將李穆,護軍薛觀徵,同知白光弦,德山縣監李鎭,尙州牧使愼景尹,副摠管花善君瀼,鎭東萬戶梁義弼,禮曹佐郞沈橃。
判敦寧李昌庚再度呈辭。入啓。加給由。
右議政二十度呈辭。入啓。傳曰,安心調理。
黃海監司書目,長連縣監尹善慶,今月十七日遭母喪事。
備忘記,前監役宋奎輝,身死京邸云,擔指軍參酌題給事,分付京畿·忠淸監司。
平安監司書目,更申危懇,冀蒙遞改事,上疏上送事,啓。答曰,省疏具悉。別無可嫌之事,卿其勿辭,調理察職。
傳曰,下直守令及邊將,引見。
明日宗廟·永寧殿展謁時,出宮初嚴,卯正一刻,二嚴,卯正四刻,三嚴,辰初三刻,開門,罷漏後。
晝講入侍,知事吳始壽,特進官李之翼,玉堂權瑍·李聃命,承旨李沃,假注書李徵龜·李東郁,兼春秋尹鼎和,史官李玄錫。
持平吳始大啓曰,臣伏聞昨日筵前重臣之伸閔暹也,至擧臣名,大加非斥云,臣不勝駭然之至。臣奉使北路,自德源臨發之際,適與暹相値,無聚軍之事,而下馬放砲,旣有乖於相敬之道,相對之際,擧止之駭異,言語之愚悖,不一而足。與之相較,殊涉疲軟,而體例所在,亦難置之,故臣略將受侮之意,移文於道臣,而初旣,相接於房中,元無坐次相爭之事,中門正路,任其出入,又無一言半辭之呵禁,伊時曲折,不過如斯而已。坐次挾門之說,奚爲而至哉?若使臣所論,有一毫捃摭,則人言之來,固無足怪,而馱妓流連,貽弊殘邑,替送褊裨,點閱軍兵,則暹亦不敢自解,雖欲掩覆,其可得乎?今因風傳自明之說,至達天聽,有若挾憾構揑者然,今日臺閣之論事,吁亦難矣。不問所論之虛實,徒以其時所未有挾門坐次之事,臆逆侵攻,不遺餘力,爲暹之地則至矣,獨不念事體之傷損乎?臣論一武將,抛棄戎政,放肆無嚴之罪,不免爲蓄慍陷人之歸,臣何敢一刻抗顔於臺席乎?請命遞斥臣職。
答掌令金邦杰疏曰,省疏具悉。疏辭,予已覽矣。其中可以變通者,當令該司稟處焉,爾其勿辭察職。
院啓,臣伏見備忘記,有門黜罪人閔維重放釋之命,臣實未曉聖意之所在也。維重,當賓廳會議之日,附麗時烈之新議,違拒先王之明命,其護黨欺君之罪,固不可容貸,而逮夫宗統旣正,國是旣定之後,維重,猶且肆然陳疏,敢以四種之說,無所悖謬爲言,於乎,其亦甚矣。是維重,以時烈之貶降孝廟,不以宗統歸之者,謂不悖禮,而先王之原其禮,不以爲是,殿下之正其罪,反以爲非也。苟有一毫追先王而報殿下之心,必不敢乃爾也。削黜之罰,旣云輕減,而全釋之命,又出意外,殿下之討罪不嚴,執德不固,使奸細之輩,無所懲艾,邪穢之說,接迹而起,臣竊惜之。維重之罪,旣如此,豈可以小才細能,而貸之哉,亦豈以被罪之稍久,而原之哉?維重,旣以學問踐履,扶世大義等語,贊揚罪魁,是知有時烈,而不知有君父者也。設有可用之才,其肯爲殿下用,而效其才耶?若其小過微罪,或可以放黜之久而有所寬貸,至如維重之罪,雖使衣赭沒齒,固無所惜也。被罪久近,惡足論哉?殿下前後之敎,皆未免失言,而愚臣之惑,滋甚焉。王法,不可屈也,公論,不過遏也,輿情,不可拂也。請還收門黜罪人閔維重放釋之命。答曰,已諭於昨日筵中矣,毋煩。
自巳時至申時,日暈。
今正月初十日,大臣·備局堂上引見入侍時,領議政許積所啓,近以倭館移設事,嶺南之民,財力彈竭,將不能支保,此是他道所無之役,而偏苦至此,似當有別樣軫恤之擧矣。上曰,嶺南民力,果極偏重,庚辛逃散奴婢,自乙卯至丁巳年身貢,特爲仍減,以示軫恤之意。
有政。
吏批,金礪爲長連縣監,李碩寬爲掌令,張瑱爲靈岩郡守,柳命賢爲執義。
傳于李沃曰,武臣中可以備擬於承旨缺銓官矣。其後無一番備擬,此出於可擬之人缺耶?無乃不爲惕念擧行而然耶?未知其故,問于銓曹以啓。
傳于權瑎曰,晝講時,臺諫,親詣榻前傳啓之意,曾已下敎矣。其後小無擧行,是何道理耶?政院察啓。權瑎啓曰,察啓事,命下矣。臺諫傳啓,若與晝講相値,則當依下敎,使之入侍論啓,而近來臺諫入來,或早或晩,與晝講入侍之時,未能相値,故久未擧行矣。今承嚴敎,不勝惶恐,今後臺諫詣臺,若與晝講時相値,則使之入侍論啓之意,敢啓。傳曰,知道。
權瑎,以吏曹言啓曰,以大司成李袤所薦七人,就議大臣,可以超授之類,別爲抄啓事,本曹問啓,蒙允矣。就問大臣,別單分秩書入之意,敢啓。傳曰,知道。
李沃,以成均館官員,以領左相缺堂上意啓曰,今日臣等,依例乘曉來會於成均館,開坐旣久,儒生緩緩來到,至辰時而始爲入庭,士習之怠慢,已極可駭,而閉門良久,書題旣出之後,士子數百餘人,打破東邊夾門,一時衝突而入,使許多館下人禁止,則不但不止,其中,至有歐打禁止之下人者,叫呼奔走,成一亂場。此實前所未見未聞之變,不料士習之乖亂,至於此極也。今若仍爲試取,則日後科場紊亂之弊,有不可勝言,不得已不爲試取,臣等罷歸之意,敢啓。傳曰,知道。事甚可駭,首倡缺摘,爲先停擧。
權瑎,以漢城府言啓曰,今此增廣監試覆試試所,本府設行事,禮曹移文來到矣。所當依移文擧行,而卽今戶牌之役,方設於本府,各部各道紙牌戶籍憑考之際,許多戶籍,將有出入看檢之擧,況此工匠設役之處,時方營造於本府,移設他處,事勢難便,加以日期臨迫,倉卒移設之間,亦不無未及之患,極爲可慮。覆試試所,依造紙牌時例,移定於他處,何如?傳曰,允。
李沃,以禮曹言啓曰,宗廟展謁出還宮時,服色更爲考啓事,下敎矣。考見五禮儀,則凡大祀,車馬出還宮時,具遠遊冠·絳紗袍,宗廟展謁儀,則不載於五禮儀,而己酉年宗廟展謁時,以翼善冠·袞龍袍,磨鍊,故亦依此例,以翼善冠·袞龍袍,書入矣,敢啓。傳曰,知道。
丁巳正月二十四日午時,上御熙政堂,晝講。入侍筵臣見上。上讀前受,孟子曰規矩方圓之至也,止孟子爲政不難,不得罪於巨室,章下林氏註,音一遍。瑍,進讀孟子曰天下有道,小德役大德,止孟子曰桀·紂之失天下也章,音釋一遍。上受而讀之訖,瑍,仍進釋文義,至小國七年,瑍曰,小國之缺難者,勢也。然文王,方百里而起,苟修德政,大國缺矣,此人君之所當惕念者也。聃命曰,上言景公缺於吳者,非與之之辭,景公以齊之强,不能缺心事大,徒有涕出之擧,故孟子言此缺始壽曰,聃命之言,是缺以小事大,若徒爲事大而不思自强,缺地矣。瑍曰,自强之策,惟在修德缺上曰,內修外攘,是也。至如恥之,莫若師文王缺於凡人,豈有他事可恥者乎?傳曰,舜何人也,予何人也,以不及古昔聖王,爲恥耳。至侯服于周,瑍曰,上引缺者,以小事大,而終不能自振,故云。此言侯服于周者,以文王,以百里之地,能修德政,致殷士之歸服,故云,人君於此可以存監戒矣。至安其危利其災,沃曰,人心豈有安其危利其災者乎?苟陳言不從,終至於不可與言之地,雖斷之曰,安其危利其災,可也。至民之歸仁也,始壽曰,人君,雖有愛民之心,苟非仁政,則不能入人。孔子曰,節用而愛民,此其大要也。聃命曰,節用,實大要,始壽,方任度支,故以此上達矣。沃曰,愛民,雖在於節用,若以節用一事,爲之本,則似欠賅缺矣。上曰,然矣。一政一令,皆當愛民,可也。上旣掩卷。始壽奏曰,昨日下敎江都所送木布等物,艱難收拾,得充其數,而未缺送,當在何時耶?上曰,解氷後,卽當輸送矣。始壽又奏曰,大司憲尹鑴常祿,每不受去,朝廷禮待,雖無異於大臣,位非大臣,故常祿不受之事,戶曹,不敢上達矣。頃者大臣上達,請給月廩,去月月廩,則受去矣。今朔,則不爲受去,此則朝廷缺之物,異於常祿,故仰達矣。上曰,令倉官更爲輸送。之翼奏曰,臣待罪金吾上達矣。頃者金邦杰疏中云,柳晉三事,本府故爲缺金吾事,凡讞議重事,則必待判義禁行公時爲之,而判義禁李正英,久未行公,故未得爲之矣。邦杰,未知本府缺其言如此矣。頃者因忠淸道士人放缺本府回啓中,牙山定配罪人寧缺事文書,政院,退却不捧,缺半行之例,而今者不爲捧入,事雖已缺上曰,政院何故不捧入乎?李沃曰,缺雖未知曲折之如何,而大槪泗罪缺退却矣。上曰,自前王府文書,亦有退却之例乎?始壽曰,王府缺尊重,雖異於該司政院居出納之地,苟未充當之事,則雖王言,亦爲覆逆,況王府文書乎?上曰,宗廟展謁出宮時,當着何服?之翼曰,當以翼善冠·袞龍袍,出宮行禮時,則當着冕服矣。聃命奏曰,王者聽言之道,只觀進言,在所言之是非而可否,昨日筵中,有聽不聽在我,豈可從人所勸之下敎云,此言,微涉於拒諫,故敢達耳。瑍曰,昨日聽缺下敎未及論辨,退歸耿耿不勝私懇矣。人君聽言,進缺所言之如何,豈可先以聽不聽之權,決於聖心乎?瑍曰,頃日下敎,歷代人臣鑑,旣已校正,分送於西南,使之印出,多缺正,不當留置,以待印本,更加校正後,進上乎?上曰,缺筵臣旣退出。沃進奏曰,下直守令,因傳敎來待矣。上曰,輪對武臣及下直守令,一時入侍。入侍,南原府使吳始缺,阿山萬戶安國正,輪對武臣李相勛。上曰,武臣進前。相勛進伏。上曰,有所懷上達。相勛對曰,別無所懷矣。上曰,釜山,亦無弊端乎?以相勛前任釜山,故下問矣。對曰,缺時,見其船倉,歲久泥生,潮退之時,則不能運船缺地,甚爲可慮。非但釜山,左水營亦缺上曰,何以則可以變通乎?對曰,小臣缺上曰,言于備邊司缺半行上曰,知七事乎?缺上曰,七事外,惟以愛民爲心,虐民之事缺進伏。上曰,憮恤土兵,修正軍器,可也。皆退。出燼餘
上在昌德宮。停常參·經筵。
判敦寧李正英三度呈辭。入啓。只遞判事。
傳疊曰,武臣中,可以備擬於承旨者,備望之意,曾已言于銓官矣。其後無一番備擬,此出於可擬之人乏絶而然耶,無乃不爲惕念擧行而然耶?未知其故,問于銓曹以啓。
政院疊啓曰,傳曰,晝講時,則臺諫,親詣榻前傳啓之意,曾已下敎矣。其後頓無擧行,是何道理耶?政院察啓事,命下矣。臺諫傳啓,若與晝講相値,則當依下敎,使之入侍論啓,而近來臺諫入來,或早或曉,與晝講入侍之時,未能相値,故久未擧行矣。今承嚴敎,不勝惶恐,今後臺諫詣臺,若與晝講時相値,則使之入侍論啓之意,敢啓。傳曰,知道。
疊成均館官員,以領左相諸堂之意啓曰,今日臣等,依例乘曉來會於成均館,開坐旣久,儒生緩緩來到,至辰時而始爲入庭,士習怠慢,已極可駭,而閉門良久,書題旣出之後,士子數百餘人,打破東邊夾門,一時衡突而入,使許多館下人禁止,則不但不止,其中,至有毆打禁止之下人者,叫呼奔馳,成一亂場,此實前所未見未聞之變,不料士習之乖亂,至於此極也。今若仍爲試取,則日後科場悖亂之弊,有不可勝言,不得已不爲試取,臣等罷歸之意,敢啓。傳曰,知道。事甚可駭,首倡作拏人,摘發,爲先停擧。
大駕,詣宗廟。入幕次後,藥房·政院·玉堂問安。答曰,知道。
吏曹判書睦來善,兵曹判書金錫胄辭職上疏。入啓。
答吏曹判書睦來善疏曰,省疏具悉卿懇。旣有除職之敎,又有三年奔走之勞,則該曹備擬,有何失體。卿其勿辭,安心察職。
備邊司郞廳,以領左相意啓曰,今日將行査事,來會本司,應參諸官中,吏曹判書睦來善,疏批下後,則自當來參,而判義禁李正英,雖在呈告中,爲任最緊於査事,司憲府,則無故之員,只有掌令金邦杰,而以病不來,竝牌招同參,何如?傳曰,允。
正言孫萬雄啓曰,庸陋如臣,忝叨匪據,絲毫無補,日尋長單,雖微人言,常自愧懼,卽伏見重臣臺啓之疏,皆以含默不言,大加譏斥,其言誠是,實切慚恧。且臣前於李翊論啓之時,不爲竝及,金吾奏讞之非,厚招物論,不得不引避,而處置請出,出於意外,臣狼狽閔縮,累日引入矣。晩聞公議,以爲出仕後,又不陳啓,未免再失臺體,臣之前後做錯,疲軟不職之失,著矣。以此以彼,俱難仍冒,請命遞斥臣職。答曰,勿辭。退待物論。
掌令金邦杰啓曰,寢園齋郞,初仕之所當選者也。自前有名家生進擇差,意有所在,而章陵參奉尹商莘,爲人庸下,只以進止忠義監,授本職,物情莫不駭異,故臣等乞遞之章,略及之矣。今者銓長疏中,懸有議斥臣身之語,且諫臣,以重臣疏中臺閣不言之說,引避,當民瘼滋蔓之日,不言之失,臣亦有之,以此以彼,俱難仍冒,請命遞斥臣職。答曰,勿辭。退待物論。
答兵曹判書金錫胄疏曰,省疏具悉卿懇。惟卿,少無可避之嫌,安心勿辭察職。
完平副守洪□□上疏。大槪,不煩民力,重建法宮事。入啓。答曰,省疏具悉。章福宮,乃祖宗朝舊基,予欲重修,而但因民窮財竭,公私赤立,尙未果焉。爾辭又如此,當詢問廟堂而處之焉。
謝恩,護軍李柙。以上朝報
禮曹啓曰,以漢城府監試覆試試所移設事草記,傳曰,允事,傳敎矣。本府,旣設號牌之役,則試所不可不移定他處,一所則設場於成均館,二所則設場於東學之意,敢啓。傳曰,知道。
李沃,以禮曹言啓曰,以漢城府監試覆試試所移設事草記,傳曰,允事,傳敎矣。本府,旣設號牌之役,則試所不可不移定他處,一所則設場於成均館,二所則設場於東學之意,敢啓。傳曰,知道。
李德周,以兵曹言啓曰,昨日武臣兼宣傳官李馨述,呈狀於本曹曰,今日早朝,新出身軍官李缺,兼司僕李亨敏等,突入所宿之處,無數蹴踏,盡拔頰鬚,不勝駭然。缺問來打之曲折,則亨敏等,答以吾聞守門將張後良·鄭纘陳之言,後良,欲以吾兄弟,呼薦於守門將,而汝以同鄕先進,答以不知,終不得參,缺此憤,不可不雪云。臣等,聞來極爲驚駭,亨敏等,竝爲捉來推問,則馨述拔鬚之事,渠亦不得隱諱,雖自軍門竝爲決棍,而如此悍惡無缺不可不繩以重律,以爲懲戢之地,竝令王府,從重處之,何如?
正言權震翰啓曰,缺臺臣疏中,臺閣含默之言引避,近來民瘼缺有日矣。不言之失,臣亦有之,且缺故重被長官面斥,以此以彼,決難缺
李德周啓曰,正言權震翰,再啓煩瀆,退待物論矣。傳曰,知道。
大司諫柳命天啓曰,樸遬如臣,碌碌隨行,再長缺卽伏見右參贊洪宇遠疏,有臺閣無敢言缺含默之說。民生之弊,刑政之紊,皆朝家莫大之憂缺則臣固有咎矣。臣情勢之難安,又有大於此者,向缺不爲竝論金吾奏讞之失,物議頗以爲非,臣卽出缺出意外,情迹難安,賤疾且劇,呈單引入,已有日矣。今聞缺猶不劾正金吾,大失臺體,臣昏謬疲軟,前後做錯之失,又著。且朝者缺動時缺正言權震翰,暫聞申命儒論劾之由曰,命儒,頗有文翰之才,得缺小科目缺度,不可謂之素不識字,全昧擧業,以此實狀,略及之,元無一言半辭缺今同僚,不以風聞之缺引咎,而反以面斥等語,侵臣頗力,臣誠駭然。缺旣已被譏於物議,今又見輕於同僚,以此以彼,決難抗顔於臺席,請命遞斥臣職。答曰,勿辭。
李德周啓曰,大司諫柳命天,再啓煩瀆,退待物論矣。傳曰,知道。
吏曹判書睦來善上疏曰,伏以臣以無似,久叨銓衡,事多僨敗,罪固難容,前日固辭,實出肝膈,而終未蒙許,反承再召,在臣分義,不敢退伏,任差嗤點,冒沒就列,臣之罪亦大矣。臣伏見掌令金邦杰之疏,乃以缺義庸品,亦授齋郞,爲臣罪案,其言可畏。第念魂殿三年執事忠義,旣有除職之命,而曾未奉行,臣切未安,頃日之政,擬望受點,惟邦杰,以臺諫,能知其缺,而臣以銓官,獨不能知,不亦惛乎?臣旣無藻鑑,專昧擇人,注擬淸凡,未愜物情者,豈持忠義之齋郞哉?官方之淆,名器之輕,實由臣始,罪合萬死,決不可仍冒銓席,厚招人言。伏乞聖明,亟命鐫削臣職,以謝人言,不勝幸甚。批答見上
兵曹判書金錫胄上疏曰,伏以臣,卽伏見掌令金邦杰疏本,其缺當循至公,而舌人之子,有以缺半行惶駭,不覺汗之沾背也。其所缺洪汝舟,而洪汝舟,固是譯官,洪缺曾爲障門鎭召募別將,及陞缺屬兵曹堂上軍官,經衛將,付僉校,在軍門缺之首,且有五百鐵銃監造之勞,此固當除職者也。大缺日引對之時,諫院之官,又有申飭西銓,必使久勤無怨,爲請者。臣於前日之政,其所注擬,悉案各衙門久勤之簿,循例而擬之,而至於汝舟,階是折衝,又不可降爲萬戶權管,則其擬僉使者,亦事例然也。臣久叨重任,累經大政,常竊念武職久缺其類旣夥,而猥瑣齷齪,復多相雜,比諸文官,尤難揀擇,惟缺以所識居先,有勞居後,庶幸免行私病國之罪矣。前誤缺人言,用趙廷彦爲僉使,今又因久勤調遷,以洪汝舟而取缺臣誠愧恧,無以對人稱量不當,已宜黜免,苟涉不公,尤缺辜,至於再昨筵席進達之語,蓋出於欲存文武相敬之舊缺因及臺臣,在北路事矣。繼見臺臣引避之辭,則乃謂缺臆逆侵攻,此其言,過矣。然又臣竊念,黨比掩覆,擧缺皆是,今容臣一人,使得以聖上之所不得聞者,時時而缺亦未必不爲今日國家之福也。臣旣被兩臺諫之斥,聖明,亟命有司,明議臣罪,以澄官方,以謝人言。臣無任惶怖祈懇之至,謹昧死以聞。批答見上出燼餘
上在昌德宮。停常參·經筵。
下直,黃澗縣監李世亨,陽德縣監任萬起,昆陽郡守崔元泰,黃海兵虞候盧世挺,惠山僉使李尙立,豐基郡守李壽曼,咸平縣監南弼星,咸安郡守魚壽一,坡州牧使李齊杜。
謝恩,長連縣監金礪,南虞候韓碩良,全羅右水使姜萬碩,光州牧使李敏敍。
下直,花梁僉使方萬元。
戶曹判書吳始壽針灸呈辭。入啓。給由。
傳曰,下直守令·邊將,留待。
傳曰,明日晝講爲之。
吏曹啓曰,命下矣。本曹,非敢不爲缺一字念,前後銓官,廣議可擬之人,而武臣堂上中,絶無才望俱備,可擬承旨之人,故尙未擧行,致勤聖敎,惶恐敢啓。傳曰,知道。
藥房啓曰,伏未審夜來,聖體,若何?殘雪猶在,春寒未解,而昨日太廟展謁時,趁早出宮,勞動玉體,不瑕有傷乎?兩慈殿氣候,此時亦一樣安寧乎?臣等,無任區區之慮,敢來問安。答曰,兩玆殿氣候,安寧,予則無事矣。
右議政許穆二十一度呈辭。入啓。傳曰,遣承旨傳諭。
傳曰,下直守令·邊將,引見。
備邊司郞廳,以領左相意啓曰,今日會査時,判義禁李正英,掌令金邦杰,牌招同參事,啓請蒙允矣。李正英,則承牌詣闕,聞有臺諫之備斥,還爲退去,此則出於事勢之固然,而金邦杰,則不肯來會,徑先引避,殊涉不當。吏曹判晝睦來善疏批旣下之後,猶不來會,亦甚未便,睦來善,推考宜當。刑曹參判崔寬,旣是刑官,尤不可不參,受由下鄕,還朝之日,欲以病陳疏,旣能自鄕入來,則可見其病勢之不至難動,而今日再三送人,終不來會者,偃蹇自恣之狀,極爲可駭,崔寬罷職,以懲其怠慢之習,何如?傳曰,允。
玉堂箚子。大槪,請持平吳始大出仕,正言孫萬雄,掌令金邦杰,正言權震翰,大司諫柳命天,遞差事。入啓。
答大司憲尹鑴疏曰,省疏具悉。風憲之長,不可一日曠官,卿其安心勿辭,宜速入來,以副予望。
京畿監司書目,南陽府使吳始益,金浦郡守吳始泰,通津縣監吳始謙,今月卄六日遭母喪事。
吏曹啓曰,守令有闕,政事,取稟。傳曰,明日爲之。
答玉堂箚曰,依啓。當初論啓,旣不必失實,則逐條自明,未免苟且,亦失體例,吳始大遞差。
辰時巳時,日暈兩珥。
大司憲尹鑴辭職上疏。入啓。
正月二十六日,上御熙政堂,下直守令及邊將引見。入侍,承旨睦昌明,注書李徵龜·李東郁,記事官李漢命·李玄錫。惠山僉使李尙立,坡州牧使李齊杜,黃海兵虞候盧世缺,豐基郡守李壽曼,昆陽郡守崔元泰,咸安郡守魚壽一,花梁僉使方萬元,咸平縣監南弼星,黃澗縣監李世亨,陽德縣監任萬紀。
惠山僉使李尙立進伏。上曰,僉使之職,當撫恤土兵,修擧軍政矣。尙立旣退,坡州牧使李齊杜進伏上問七事,齊杜伏而誦之。上曰,七事,不但誦之而已。當留心修擧缺七事爲之乎?齊杜對曰,臣以賦役缺上曰,守令者,親民之官也。愼勿缺旣退,黃海虞候盧缺上曰,虞候者,兵使幕下缺豐基郡守李壽曼,進伏。上問七事,壽曼伏而誦之。上曰,已諭於前守令矣,須勉爲之。壽曼旣退,昆陽郡守崔元泰進退,上問七事,元泰伏而誦之。上曰,已諭於前守令矣,勉力爲之。元泰旣退,咸安郡守魚壽一進伏,上問七事,壽一伏而誦之。上曰,已諭於前守令處,須勿泛聽,十分勉爲之。壽一旣退,花梁僉使方萬元進伏,上曰,撫恤土兵,修擧軍政,可也。萬元旣退,咸平縣監南弼星進伏,上問七事,弼星伏而誦之。上曰,已諭於前守令處,須勉爲之。旣退,黃澗縣監李世亨進伏,上問七事,世亨伏而誦之。上曰,七事之外,須以恤民祛弊爲本而勉爲之。旣退,陽德縣監任萬紀進伏,上曰,已諭於前守令處,須勉爲之。皆退伏,上命內侍,賜惠山僉使李尙立,弓矢一部,引見守令,皆退。上曰,承旨進前。承旨睦昌明進伏,上曰,歡慶殿,曾設魂殿,故多毁撤處,依前修補事,分付該曹。出燼餘
上在昌德宮。停常參,只晝講。
下直,別害僉使劉椀。
謝恩,執義柳命賢,監察尹尙卿。
應敎姜碩賓辭職上疏。入啓。答曰,省疏具悉。爾其勿辭,救護母病。
左參贊張善澂初度呈辭。入啓。給由。
傳曰,下直守令·邊將,引見。
傳曰,明日晝講爲之。
右承旨李德周所啓,臣承命往諭于右議政許,則以爲,連遣近侍,不勝感泣,當進短箚以達云矣,敢啓。傳曰,知道。
執義柳命賢啓曰,臣頃忝玉堂,與同僚伴直,適以四張紙不卽進排之故,招問該曹書吏,而該吏,諉無前例,終始牢拒之際,同僚覈出長興庫進排前例文書,出示該吏,臣亦痛其當初欺瞞之狀,略以皮鞭施罰矣。伊時曲折,不過如斯,豈料事竟輾轉,上達天聽?今玆縷縷陳辨,則有同自明,徒傷事體,臣不欲爲此也。但念臣雖疲軟,所叨者,論思之任也。因四張紙而笞一吏,謂有過中之擧,至令重臣辭職,同僚被推,亦不無慨然於心者也。惶懼俟罪之中,又叨新除之命,旣不敢陳章暴悃,又不當虛帶縮伏,而顧臣適患狗馬之疾,症狀危惡,今始舁病祗謝,而旣有推緘,理難晏然。且臣以玉堂新錄之遲延,曾有問備之命,兩度被推,俱未照勘,以此以彼,尤不可一刻仍冒臺席,請命遞斥臣職。答曰,勿辭。退待物論。
判敦寧李正英箚子。大槪,賤疾旣重,且有難安之勢,乞先亟遞金吾之任,以謝人言,以更調治事。入啓。
晝講入侍時,知事洪宇遠,特進官鄭榏,承旨權瑎,玉堂權瑍·李聃命,假注書李徵龜·李東郁,兼春秋尹鼎和,史官李玄錫。
玉堂箚子。大槪,請執義柳命賢,遞差事。入啓。答曰,依啓。
右議政許穆箚子。大槪,陳情待罪,乞遞事。入啓。
答判敦寧李正英箚曰,省箚具悉。臺閣之所論,不必深嫌,身有所患未赴,召命,別無所嫌,卿其勿辭,調理察職。
答右議政箚曰,省箚具悉卿懇。予之前後諭卿,不翅縷縷丁寧,今上箚牘,必欲釋負者,此乃誠未孚禮未盡而然也,予深慚恧,不知所以爲諭。惟卿,深體至意,安心勿辭,亟斷來章,臥閤論道,以副予望。仍傳曰,遣史官傳諭。
下直,淸道郡守韓鼎相。以上朝報
備邊司啓曰,因諫院啓辭,逃亡奴婢身貢侵徵隣族之弊,自前人莫不言之,朝家亦非不知,而稱以逃亡者,一倂減貢,誠有許多不便之勢,凶年飢歲,間或蕩滌,而本不仍以爲例於常年矣。近來朝家,不計經費之匱乏,特用寬大之典,辛亥以上逃亡奴婢,身貢全減,至於四五年之久,誠前所未有之大惠也。何可仍爲永減,以啓無窮之弊乎?人心不古,巧詐百出,以生爲死,以存爲逃者,滔滔皆是者,至姑避咫尺之地,往來作農於本土,備給身貢於隣族,而稱以逃亡,以冀凶歲之蕩滌,以圖子女之落漏。故奴婢結案中,物故逃亡,十居八九,奸僞日益滋蔓,公賤日益耗縮,事之寒心,孰有甚於此者。其中無去處逃亡,害及於隣族,如臺啓之爲者,亦復何限,不問逃亡虛實,徒以歲月久近,許令蠲免,則時存奴婢,必將盡爲逃亡而後已,誰肯不姑避於咫尺之地,而獨應其役乎?苟欲明査變通,則推覈之外,實無他策,而推覈,最是擾民之政,今難猝擧,徐議處之,何如?答曰,依啓。以上備局謄錄
禮曹啓曰,本曹近甚多事,郞廳不可不備員,而佐郞權恒親病,受由下去湖西,上來遲速,未能豫知,今姑改差,其代及未差正郞,以在京無故人,差出,何如?傳曰,允。以上吏曹出錄
有政。
吏批,柳命天爲刑曹參議,鄭載岱爲南陽府使,姜碩老爲金浦郡守,朴泰長爲通津縣監,柳榰爲正言,金粹五爲忠淸都事,金衡重爲司饔奉事,朴廷薛爲掌令,李袤爲大司諫,裵正徽爲禮曹佐郞,李正源爲童蒙敎官,李觀澂爲大司成,柳宜河爲義興縣監,金是鉉爲禮曹正郞,沈檀爲兵曹正郞,安命老爲直講,成道章爲光陵參奉,尹搢爲執義,李天翼爲齊陵參奉,柳星年爲典籍,康邃學爲持平,丁時翰爲司饔主簿,禹昌夏爲司饔參奉,柳星三爲正言,柳命賢爲司僕正,李尙悌爲監察,黃玧爲軍資判官,黃烒爲黃州判官,李堂揆兼同知成均館,朴純爲濟用正,洪茂爲原州牧使,鄭樸爲承旨,李瑞雨爲淸州牧使,禹昌績爲兵曹參議。
上在昌德宮。停常參·經筵。
下直,雲峯縣監鄭堥。
權瑎啓曰,明日朝參擧動,三十日國忌齋戒,二月初一日國忌正日,此三日,視事,頉稟。傳日,知道。
傳曰,明日朝參時,承旨,不可不備員,今日內口傳差出。
李宇鼎啓曰,承旨口傳差出,事體未安,政官牌招,開政何如?大臣之意,亦如此,故敢此仰稟。傳曰,知道。
有政。
睦昌明啓曰,行大司憲尹鑴,掌令李碩寬未肅拜,執義尹搢,掌令朴廷薛,持平康邃學在外,持平宋挺濂受由在外,今日以監察茶時之意,敢啓。傳曰,知道。
以備局坐目單子,傳曰,大臣·備局堂上,引見。
右議政許穆二十二度呈辭。傳曰,安心調理。
答校理金奐疏曰,省疏具悉。爾其勿辭,救護母病。元疏在下。
答判敦寧李正英箚曰,省疏具悉。卿其安心勿辭,調理察職。元疏在下。
答兵曹判書金錫胄疏曰,省箚具悉卿懇。卿其安心勿辭,調理察職。
李德周啓曰,大臣·備局堂上引見事,命下矣。兩司無行公之員,未肅拜人員,牌招入侍之意,敢啓。傳曰,知道。
李宇鼎啓曰,兵曹判書金錫胄,牌招不進矣。傳曰,知道。
睦昌明啓曰,大司諫李袤,牌招不進矣。又啓曰,大司憲尹鑴,牌招不進矣。傳曰,知道。
權瑎啓曰,兵曹郞廳來言曰,闕內各處入直軍士,夜巡檢云矣,敢啓。傳曰,知道。
李宇鼎啓曰,明日朝參時,承旨,不可不備員,今日政,新除授承旨,卽爲牌招察任,何如?傳曰,允。
吏批啓曰,新除授淸州牧使李晸,戶奴呈狀內,奴矣上典,今年六十八歲,依年限定式處置云。臣曾未知其年限之已過,而備擬受點矣。堂上守令,例以六十七歲爲限,則李晸之事,今已過限,依例改差,何如?傳曰,允。
弘文館啓曰,校理權瑍,今日政,移拜持平,臣聃命,獨爲入直,在外僚員中,應敎姜碩賓,以母病陳疏受由,校理金奐,又以母病陳疏入啓,副校理柳命堅,以其家間有可疑之疾,亦不欲入來,而聞其出避,已過累日,副校理柳命堅,卽爲牌招入直,何如?傳曰,允。
睦昌明,以義禁府言啓曰,睦林奇·柳星耆·禹瑞圭·朴亨龜·李觀國·洪時中·鄭履祥·申履壯·李倜·朴燂·金梲·朴思敦·閔就魯·李玄成·尹就五·李台老·李弘述·辛錫五·李䎙等,拿問事,傳旨啓下矣。睦林奇·柳星耆·禹瑞圭·朴亨龜·李觀國·洪時中·鄭履祥·李倜·朴燂·朴思敦·閔就魯·李弘述·辛錫五等,時在城內,卽爲拿囚,而申履壯,病親呈辭,京畿驪州地下去,尹就五,覲親呈辭,平安道中和府下去,李玄成,闕內入直,李台老·李䎙,左右巡廳監軍,方在直所,金梲,家在城門外,申履壯·尹就五等,依例府羅將,發遣拿來,而李玄成·金梲,待開門拿囚,李台老·李䎙,待納牌後拿囚之意,敢啓。傳曰,知道。
未時,上御熙政堂,大臣·備局堂上,引見。大運曰,春寒未解,聖體若何?上曰,無事。大運曰,水刺寢睡,何如?上曰,如常。大運曰,兩慈殿氣體,如何?上曰,安寧。大運曰,瞻望玉色,似不如冬間耳。積曰,今日雖非日次,而査事議定爲急,故來會賓廳矣。頃日備局査覈時,其時正使福平君㮒,以爲吾旣自當,不須更問,惟在製述奏文之如何,但去番使臣,旣以買得於中前所,爲言,此則當入於奏文中云,而書狀官李柙,則有重難之意,臣等,曾以此非死罪,重則定配,輕則削職,不至大段之意,言及矣。會査時,柙,自書其所欲言而來,臣等,取見其書,則都是病症,而使臣雖買來,以病重之故,不得知之,其後始聞買冊之事云云。臣等,以爲其後始聞云者,似甚矇矓,不可不明言所聞之地云,則終始持難矣。福平君㮒,與金錫胄,出而開諭,則始以到牛家庄得聞,爲言,而此亦不得已而改之者也。牛家庄之於中前所,相去甚遠,其間萬無不言於書狀之理,淸人,若以此詰問,則答之極難,而渠旣持難,亦不可驅迫矣。上曰,國家事,固當死且不避,而如此之事,猶不擔當,至於逼迫之後,始爲略改,若有大於此者,則其將奈何?人臣之義,豈容如是,事極駭愕矣。積曰,此事,今玆無事結抄,則好矣,而若於査奏之際,言語有隙,以致更爲詰問,則必送査使,淸人甚凶,査辨之時,對答極難矣。上曰,淸人凶譎,非如我國之人也。積曰,若勅使出來問之,則柙之爲人,無形,難保其無弊對答矣。上曰,李柙事,極駭愕矣。如此小事,豈可厭避乎?積曰,雖然,不可徑先罪之矣。若以書狀,不肯擔當而罪之云,則甚煩聽聞,恐害於事機矣。彼人於査問之時,若有說話不明處,則抑勒敦迫,甚矣。到牛庄始聞之說,終有可疑之端,寧以書狀不知,爲言,則似勝,而但只使上使及罪譯官一人當之,副使旣罪,書狀不知云爾,則事極虛疏,彼必不信矣。大運曰,正使貿來,而終不言於書狀云者,極爲不實矣。上曰,副使與書狀,拔之,只令上使一人當之,則甚不實矣。積曰,李柙,非必欲負國者,而恇㤼昏迷,不欲自當,事甚難處,試問于入侍諸臣,何如?赫然曰,彼人査覈,若得言語之有隙,則必爲鉤問,極難於對答耳。今觀李柙之氣色,若有査擧,則必爲生事,臣意,則若云買冊之後,以禁物之故,恐煩耳目,不敢發言於行中,而渡江後,始言于書狀云,則於李柙,更無詰問之瑞,而柙亦不至驚㤼失措矣。大運曰,此亦有一事,若謂不示其冊云,則猶之可也,而買冊一事,全不言及於同行之書狀云者,似不近理,奈何?來善曰,李柙納供之際,臣未見其辭色,而今日始得見其文字,此事果爲難處矣。嘗見其爲人,甚爲虛疏,不能堅固,今必惶㤼而然耳。柳赫然之言,甚好矣。若曰,牛庄始見云爾,則彼必曰,書狀,當檢一行,何不知其時執告犯禁之譯官乎云爾,則柙必不能善對矣。渡江後,始聞之云,則似無害於柙矣。大運曰,此則答之甚易,若曰,旣見其冊之後,驚心痛骨,與上使無異,何忍執告云,則可矣,而柙必不辨此,是可慮矣。積曰,柙本來㤼夫,恐有差錯耳。來善曰,如是云,故欲以渡江後始見爲言,使柙無擔當之慮矣。赫然曰,人情天理,豈有不言於同行之人乎?以此爲問,則甚難其對矣。大運曰,冊則煩弊,雖不可出示於行中,而累日同行,不爲言及之說,誠不近理。彼若曰,何故不爲言及云,則無辭可答矣。之翼曰,上使獨當,而書狀,則不入,寧有是理?上曰,書狀不入,則非便矣。大運曰,李柙,亦豈不慮一身之利害乎?積曰,臣亦言於柙曰,此事必不至死,重則定配,輕則革職而已,若終不當之,則朝家,亦豈無罪罰乎?再三開諭,終不回聽矣。之翼曰,臣與李柙相親,出而私問,則柙以爲,若國家使之擔當,則雖死,豈敢厭避乎?槪柙,初不知國家之所問,而意以爲大臣之私問也。今若更爲開諭,則庶有覺悟之端矣。上曰,不知此是朝命,則其人事之不明,可知矣。晳曰,書狀,則不可拔也。牛家之於中前所,相距五六日程,則柙雖有病,豈於其間,有不知之理乎?若以近處聞之,而渡江後始見云爾,則似好矣。大載曰,臣得見柙所書,則有若全然不知者,及至諸臣多般開諭之後,始以到牛家聞知爲言,大凡査事,雖十分無隙,尙慮有鉤問之端,而今至於此,甚爲難處矣。卽聞之翼之言,則似有回悟之端,令大臣招問于私室,更爲開諭,似好耳。宇鼎曰,臣於先朝李時術査事時,親往見之矣。淸人,例爲觀人氣色,鉤問難答之事,而昨見李柙辭色,則恇㤼特甚,若有不意更査之擧,則生事可慮矣。上曰,雖重,豈至於死乎?不過如李景奭白馬山城事耳。大運曰,不在多言,彼之詰問,困難對答,而至於開諭李柙,則豈不易於答彼之難乎?某條開諭,使之覺悟,可矣。宇鼎曰,彼若不問,則大善,而若所問出於意外,則奈何?臣意,則上使獨當,而書狀,則病重不知云爾,則似可矣。積曰,更問于李柙,若以雖不見所買之冊,而買來之事,則聞知云爾,則似好矣。瑍曰,李柙之事,寒心極矣。渠之恇㤼,實由於畏彼之詰問,則獨於我國,亦豈無可畏之心乎?渠以世臣,受國厚恩,若小知人事,則於國家事,安敢若是持難乎?書狀之不可拔,誠如諸臣之所達,若以上使買來,而書狀亦預知爲言,則甚好,雖有査問之擧,答之有辭,李柙處,更問處之,似可矣。積曰,瑍言,則誠正論,而其爲人,實爲難處矣。聃命曰,拔去書狀,甚不可也。若謂義州搜檢時,始爲得見,如柳赫然之言,則比諸元不知之者,似優,而此以李柙之惶㤼,故出於下策也。更爲開諭,使之預知於初買之時云爾,則乃上策,而柙之爲人,必爲持難,若曰上使買來,而於中路出示云云,則雖近飾辭,言亦有理,然此則亦慮柙之恇㤼,而出於中策者也。宇鼎曰,李柙之如是持難,實是慮不到也,而兩司之所陳,皆以循例人情而言之者也。初豈料事之難處,至於此乎?聃命曰,今以諸臣所達之言,竝與臣言,而列爲上中下三策,使大臣更爲招問而開諭,何如?大運曰,中策,則臣等之言,而渡江後,始知者,實爲下策也。大運曰,下策,則不必言之於渠也。柙若聞之,必從下策也。瑍曰,臣意,則招問於榻前,爲宜矣。諸臣曰,事體未妥,而聽聞亦不好耳。上曰,諸臣奏事之時,多起坐而言之者,此亦由於體統之壞也,事極寒心。榰曰,柙亦豈以不知答之乎?渠當從朝廷處置而已。臣意,則更爲開諭,似可矣。積曰,自此無未盡之事,則可保無虞,而若有更査勅出之擧,則柙必生事矣。上曰,予在春宮時,柙爲兼司書,見其爲人,有同土塊矣。今乃徑先出㤼,可異矣。積曰,臣等,當招問于私室,更爲開諭而議處。上曰,惟。積曰,頃日節製時,士習極可駭矣。上曰,無前可駭之事耳。積曰,其日士子,最晩來到,閉門出題,則已過巳時矣。入場之士,甚多,而追後來到,未及入場者,亦無數,蓋聞有賜柑之擧耳。出題之後,有自外至者,打破東邊挾門,一陣進來,混入於先入擧子之中,臣等,不勝驚駭,招集館下人,使之執促,則首倡之類,旣已相雜於庭士,無路辨別,其所捉來者,皆從入之徒也。使之懸頉,而更捉他儒之際,先懸者,自解而走,臣等,慮其紛擾,只令奪其正草冊袱,而錄其姓名,得十九而後,不復執捉,日勢雖未暮,已成亂場,故不果試取而罷歸矣。上曰,賢關士子之風,豈如是乎?積曰,首倡,則極甚駭愕,而至於追後入之者,或不知破門闌入之事,而從他混入,則此與首倡者,有間,而亦有數三人退坐不入者,此則可尙也。旣不得首倡,只罪從入之類,事未妥當,故不爲施罰矣。昨因玉堂之啓,至有囚治之命,此輩所爲,雖不可以待士之道,待之,至於囚治,則不可,只施儒罰,何如?上曰,首倡,則拿推,其餘書名者,停擧宜當。首倡,其可摘發耶?積曰,館下人,無不知士子之面目,窮問,則可知耳。十九人,雖已書名,旣非先入者,當初又不許白衣之混入,而及其亂入之後,白衣甚多,若執其白衣,則可知其亂入,而似涉擾亂,不之果耳。上曰,雖以儒爲名,而今番之變,前古所無,首倡,則不可不囚禁科罪,令本館嚴明査出。積曰,首倡,則査出,而其餘書名者,置之,何如?上曰,依爲之。宇鼎曰,當初旣不得首倡,而到今査覈,或有曖昧混入之擧,則不可矣。上曰,若得首倡,則以其罪罪之,而如非首倡,則見其原情而處之耳。積以完平守洪疏,就議曰,祖宗法宮,廢棄已久,重建之議,豈不宜矣?曾在先朝,亦欲重建,其時各衙門,頗有所儲,而慮眞擾民,不之果耳。今則累經國恤,物力蕩盡,各司所有,又不及於其時,似難輕易新設矣。大運曰,其疏,有不費物力,而營布還上取用之說,而營布還上,亦旣國家之所需,則豈可謂之不費物力乎?當此民窮財竭之時,決不可重建矣。上曰,稍待年豐,徐議處之,今姑置之。積曰,宣傳官之被拿,甚多,此亦完平守之所達,而臣於其時,引古事仰陳者也。宣傳官之事,誠非矣,而至於十九人之一時竝拿,似未妥當,堂上宣傳官睦林奇,則乃其薦主,而當其圈點之時,有一人勾故,其後,則雖有欲圈之人,亦不得圈點,例也。宗室子孫,雖曰庶派,自是金枝玉葉也,渠安敢塞其薦乎?勾去之人,極甚可駭,而以一人勾去之故,全數被拿,豈非太過乎?上曰,竝爲拿問者,欲知其曲折耳。大運曰,若使行首宣傳官,査出,則可知其勾去之人,竝爲拿囚,似不當矣。赫然曰,聞其勾去,在於七人旣圈之後,則査出不難矣。上曰,然則竝可放送,而勾去者,査覈囚治,可也。仍問許積曰,判義禁落傷輕重,何如?積曰,正英,非但落傷頗重,乃是一品宰臣,而以金吾之事,累被臺諫之侵斥,則固難在職,久不行公,以致本府議讞之積滯,亦甚可慮矣。上曰,判義禁李正英,遞差。積曰,都目政時,應遷四館,必經承文院褒貶,吏文或漢語,九處講而後,遷轉六品,例也。去冬褒貶,以臣狗馬之疾,限內不得磨勘,頃又出令,而亦以提調之有故,尙未開坐,四館積滯,殊甚可慮。應遷之類,則雖未經講,六品遷轉,亦有前例,今亦依此爲之,何如?上曰,依爲之。積曰,以洪宇遠所啓,有實錄廳堂上擇差之命,而堂上四員,亦非前例也。頃緣金錫胄,以本兵之劇務,不能全一,故加出一員矣。今則三員旣備,竝皆着實,何必加出乎?上曰,勿爲加出。積曰,都廳郞廳等,皆以弘文館員,近緣本館之位不齊,或入直於本館,或進參於晝講,實錄之役,不得着實矣。上曰,本館新錄,其已爲之耶?聃命曰,以新錄遲延之故,至有推考之命,而時無亞長,姜碩賓又以母病受由,故未及議定耳。上曰,其前何不爲之乎?聃命曰,前則非但長官不備,碩賓受由,雖在數昨,而以其母病,不仕則久矣。且有等待之事,尙今未果耳。積曰,推考之後,亦不卽爲者,誠極可駭,而卽今,則副提學吳挺昌,方在服制中,待其出仕,卽爲新錄事,分付,何如?上曰,過其服制後,卽爲之,可也。積曰,都廳兪夏益,以金邦杰之疏斥,不得行公於實錄廳,久矣。向者洪宇遠之辭免,亦以此也,而臣於其時,旣達其虛語耳。不但都廳之任爲難,若遞夏益,則宇遠,亦必不安,使之催促行公,何如?此事曲折,都承旨李宇鼎,詳知,而金邦杰,則未免誤聞,何必爲嫌乎?宇鼎曰,當初夏益,來到臣家,語其纂修之事,別無侵及於堂上者,而適有傍聽,傳之爽實,宇遠,則至於乞免於榻前,夏益亦呈旬耳。頃日宇遠,問及於臣,臣以其爽實答之,宇遠,則卽知其虛語,而不復爲嫌矣。上曰,別無可嫌之事,分付政院,催促察任,可也。積曰,李正英之不安一節,乃李翊定配事也。當初臣亦以只論李翊改配之事,而不及金吾奏讞之非爲非矣。其後見其公事,則金吾擬律,別無所失耳。李翊,初無棄官之事,雖有不告監司,擅離官次之罪,而亦能擧職,頗有民譽云,此與厭避有異,邊遠充軍,似爲過當矣。問于左相,議處,何如?大運曰,宜論擅離之罪,而不可繩以厭避之律矣。上曰,旣非厭避,則不過擅離官次之罪,依前近邑徒年定配,可也。聃命曰,以李翊,不爲厭避云者,過矣。不告監司,擅離官次,則究厥本情,是亦厭避也。今改成命,則竊以爲不可也。積曰,自先朝,已有遷其邑居之議矣。李翊去時,來問于臣,臣以果有此議,下去後,與方伯相議,移居之意答送矣。其後不告監司,擅離官次,乃其罪耳。聃命曰,大臣,旣以議于方伯爲言,則不告擅離,豈非厭避者乎?積曰,金邦杰,善人也。但以鄕人,不知妙理,且或誤聞,而慨然陳疏,至斥兩銓,而尹商莘,則旣是門閥,且有除職之命,豈可以進止忠義,而不得擬於齋郞乎?若論遞其人,則或可,而竝及銓官之不公,甚不可也。大運曰,雖論兩銓,元非深斥之意,相規之道,亦何傷乎?上曰,進止忠義,旣有除職之命,則豈有不擬於齋郞之理乎?積曰,洪汝舟,雖是舌人之子,旣以久勤當遷,則備擬邊將,例也,而金錫胄,以其見侵之故,至請啓罷,罷黜則太過矣。上曰,勿爲罷職,可也。積曰,頃日筵中,武臣李相勛,以釜山船滄事,陳達,令備局後日登對時,稟處事,下敎矣。臣曾任慶尙監司時,見其船滄,而權大載,爲巡撫使時,見其塡塞,使李相勛,從便掘去云,大載,方爲入侍,下詢,何如?大載曰,臣爲巡撫使時,到釜山,其船滄,詳細看審,則永嘉臺北邊,則沙泥塡塞,而西邊,則不至於塡塞,本鎭兩戰船,開雲浦·豆毛浦等戰船,足可容莊,但港口戰船出入之處,沙嘴漸生,潮落之時,則不得任意出船,殊甚可慮,而沙嘴掘去之役,不至浩大,本鎭土兵及開雲·豆毛兩浦土兵,從便調用,則足以掘去,故臣以此意,分付相勛,則相勛,以依分付掘去,爲答矣。今以榻前所達,觀之,則臣上來之後,終不爲擧行矣。上曰,相勛,旣不擧行巡撫使之分付,而今乃陳達於榻前,有若自出意見然,極爲駭愕,從重推考。自備局分付于釜山僉使,使之從速掘去,可也。積曰,左水營船滄,亦爲港塞已久,每於監·水使下去時,以從便變通之意,言送,而無策可施矣。頃年閔昇,爲水使時,以木柵鋪之,得免泥塞之患,甚爲良規,而厥後水使,無一遵行者。今後則以閔昇木柵之規,各別擧行事,當自備局行會申飭矣。上曰,賓廳開坐,則兩司未肅拜官員,固當牌招,而及其引見旣下之後,始請牌招,以致日晩,當該承旨,推考。積曰,賓廳開坐,循例日次,則政院當請牌招,而今日,則非日次也。先爲取稟,而後牌招,可也,而直請牌招,有違定式,此可推考矣。上曰,然則以此推考,可也。積曰,曾在先朝,如非日次,則兩司不爲入侍矣。臺官之預議於入侍,雖甚宜當,而若有時急事,則牌招之際,必致日晩,是可慮耳。上曰,當其時參酌爲之。上曰,南別殿移建事,旣已議定矣。更思之,則此殿,旣是宣祖大王還都後所建,且妥靈已久,一朝移建,有所未安,因舊基改建,而堅築地臺,以防雨水傾圮之患,可也。來善曰,近日待罪銓衡,每患乏才,郡守以上,則擬望之際,極爲苟簡。考見官案,則除有罪者外,由未出者,甚多,抄出可用者,幾至三十餘人。卽招戶曹算員而問之曰,由使上來,而未及出者,幾人,由吏未及來者,又幾人耶?答以由吏上來者,其數不多,而或拘於諸各司,未卽出之云。蓋算員輩,例於由吏之來,操縱受賂,以致遷延,此弊誠極可駭也。今後,則分付戶曹,使之速出,亦令分付各邑,速出前官之由,何如?上曰,申飭戶曹及外方,使之催促,可也。積曰,解由之未出,蓋由於守令之不善治也,而不但算員之操縱,至於諸各司,莫不皆然,亦可戒飭耳。上曰,亦爲申飭,使之速出。大運曰,守令可合人之乏少,雖非卽今銓官之失,全由於初入仕之不擇也。筮仕之初,雖似徵米,數年之後,皆出六品,便作臨民之官,初入仕之人,若能極擇,則仕路之混淆,守令之難得,非所患也。自上每每戒勅銓官,使之極擇初入仕之人,宜矣。上曰,初入仕,必爲極擇事,各別申飭。積曰,新除授原州牧使洪茂,頃日作宰,而以司僕寺啓辭,仍任判官矣。今日政,又授本職,此由於州牧可合之人乏少而然也。大運曰,洪茂,爲人淸簡,勤於職事,實合於郞署之任,而但頗傷於察察,似難臨莅大邑矣。上曰,然則洪茂,原州牧使,遞差,仍任司僕判官,可也。大運曰,原牧擬望之時,副望之人,實合首望,而來善,以引嫌之故,不果首擬,此則避嫌之太過也。來善曰,年限之法,已有成規,今不可變通,而年滿之中,或有治績顯著,精力尙强者,而國法如此,故不敢備擬郡守以上,備望之際,每患苟簡,誠可閔慮矣。頃者尹鑴爲吏判時,亦以此事,陳達定奪,而但名下,只以年滿懸錄,而治績之善不善,則不爲懸錄,似欠擇用之意,故臣欲更加稟議,而爲之,下詢于大臣,何如?上曰,年限雖滿,旣有治績,精力且强者,則勿拘年限事,曾已定奪矣。大運曰,定奪之時,雖嚴明爲之,年滿之類,謂以國家變通,不無奔競之患,爲吏判者,雖聰明,豈能遍知乎?其流之弊,有不可勝言者,一定之法,不可撓改矣。積曰,奔競之患,例出於年滿之類,蓋其年紀已滿,餘日無幾,故圖得一宰,若將不及,試以小臣之才,言之,雖不合於此任,至於治郡,則優矣,而顧其精力,必不堪大郡之務矣。旣過年限之後,則或有筋力剛强者,而精已消亡矣。且此路一開,則奔競之類,必多於前,莫如膠守國法耳。上曰,年限雖過,亦有精力强健者,若能擇而用之,則好矣,而旣難詳擇,且關後弊,此路不可開也。赫然曰,軍門可合任事之人,雖差外任,啓稟仍任事,曾已定奪矣。訓鍊都監,軍務解事之人,其數不多,其中數人,方爲借屬於他衙門,而今者持彀官金鳴立,又拜潼關僉使,軍門多事之時,不可無解事之人。金鳴立,依前定奪,潼關僉使,改差,仍屬都監,何如?上曰,依爲之。赫然曰,軍器寺正與副正,減除已久,判官二員中,亦減一員矣。近來武士,漸多,而調用之路,不廣,問于大臣,判官一員,復舊,何如?積曰,軍器寺,殘弊莫甚,而近因提調李浣·柳赫然之相繼收拾,物力稍完,一員復舊,亦可支堪,判官一員,復設,宜矣。上曰,依爲之。之翼曰,諸邑復戶,非自己田畓,則不爲給復,有該廳事目,而曾在先朝,因各陵參奉所報,守護軍,則貧殘無田畓,受食復戶者,甚多,若依他役,而不給應給復戶,則萬無資生使役之勢,仍前給復事,自本曹入啓蒙允。頃日獻陵·宣陵·靖陵參奉,相繼牒報,守護軍等,自前受食復戶中,他人田畓,不爲許給,陵卒等,不能支保,勢將逃散云。此必本官,不知先朝定奪公事,一依他役,不給他人結卜之致,三陵守護軍等,雖是他人田畓,仍前復給,使之應役事,分付該廳,何如?上曰,依爲之。瑍進啓曰,臣之忝在玉堂也,以本館新錄遲延之故,有持難之命,頃日入侍前席,因一微事,略陳經幄體例,而辭不達意,反爲救解同僚之歸,又被推緘,兩度問備,俱未照勘,不可苟冒,請命遞斥臣職。上曰,勿辭。都承旨李宇鼎曰,持平權瑍,再啓煩瀆,退待物論矣。上曰,知道。
兵曹判書金錫胄上疏。大槪,病勢更苦,懇乞亟遞本職及兼帶諸任事。入啓。
判敦寧李正英箚子。大槪,冒萬死更申前懇,兼帶判義禁,乞先遞改,以便公私事。入啓。
校理金瑍辭職上疏。入啓。
謝恩,正言柳榰·柳星三,掌令李碩寬,持平權瑍,同成均李堂揆。
上在昌德宮。停常參·經筵。
謝恩,參知禹昌積,監察李尙悌,金浦郡守姜碩老,引儀蔡時欽,坡僉使朴尙元,護軍田時問。
大司憲尹鑴上疏。大槪,冒萬死復申危懇,請寢月廩之命,且治臣承召不赴之罪事。入啓。
左參贊張善澂再度呈辭。入啓。加給由。
昨日引見時,實錄都廳郞廳兪夏益,催促察任事,榻前定奪。
被拿宣傳官等,盡爲放釋,宗室子孫塞薦人,詳覈摘發後拿問事,榻前定奪。
前上土僉使洪汝舟,勿爲罷職事,榻前定奪。
節製時,作拏儒生見捉書名者,十九人,今姑置之,首倡儒生,令本館推問於守門下人處,嚴明査出後,囚禁科罪事,榻前定奪。
實錄廳堂上三員外,勿爲加出事,榻前定奪。
答大司憲尹鑴疏曰,省疏具悉卿懇。今玆月廩輸送之命,意非偶然,卿何固辭乃爾,卿其安心領受,亦勿待罪。
府啓,新除授執義尹搢,時在忠淸道尼山地,掌令朴廷薛,時在慶尙道醴泉地,請竝斯速乘馹上來事,下諭。答曰,依啓。
持平權瑍所啓,臣之忝在玉堂也,以本館新錄遲延之故,有特推之命,頃日入侍前席,因一微事,略陳經幄,依例而辭不達意,反爲救解同僚之歸,又被推緘,兩度問備,俱未照勘,不可苟冒,請命遞斥臣職。上曰,勿辭。退待物論。
正言柳榰所啓上仝,請還收門黜罪人閔維重放釋之命。上曰,毋煩。又所啓,爵命,人君勵世之大柄,一資半級,不可人人而輕授,至如八座崇班,尤不可不難愼也。新除授漢城府判尹申汝哲,以年少武人,別無可記之功勞,而致位宰列,不非不足,今玆特陞之命,出於人望之外,除目一下,物情俱駭,請還收漢城府判尹申汝哲特授之命。上曰,勿煩。又所啓,持平權瑍之引避也,臣未諳依例,徑先處置,難免不察之失,請命遞斥臣職。上曰,勿辭。勿爲退待。
正言柳榰啓曰,昨於登對,有定配罪人李翊減等徒年之命,而臣倉卒之際,未及論列矣。今聞物議,皆以臣不卽據法請寢,爲非,臣何敢晏然於臺席乎?請命遞斥臣職。答曰,勿辭。
院啓上同,請還收門黜罪人閔維重放釋之命。請還收漢城府判尹申汝哲,特授之命。請還收李翊徒年之命,仍前定配。竝上仝前掌令金邦杰,頃於辭免之章,略及兩銓用人之失,此不過同朝相規之事也,而兵曹判書金錫胄,非徒不能平心自反,其疏中取辱等語,顯有凌輕臺官之意,固已非矣,而末端所謂黨比掩覆,擧朝皆是,容臣一人,使殿下時時得聞其所未聞,豈不爲國家之福也云者,噫,是何言耶?黨比掩覆,雖未知指爲何事,而苟有之,則所當明白直陳,而乃爲此藏頭隱語,欲以疑惑聖聰者,措辭用意,殊甚不佳,請兵曹判書金錫胄,從重推考。答院曰,亟停勿煩。李翊事,予有所不然者,凡朝家處置得宜,然後乃服其衆心,當初論罪之時,以遷離官次,爲其罪案,則邊遠充軍,實涉過中,毋庸堅執。末端事,曩日疏中之說,不過語言薄過,啓辭中措語,似欠和平,予未知其穩當也,不允。
大司諫李袤上疏。大槪,昨承召牌,病未祗赴,乞罷臣職,仍治臣罪,兼陳所懷事。及刑曹判書鄭榏上疏。大槪,情勢病勢,俱難仍冒,懇乞亟賜鐫罷事。入啓。以上朝報
禮曹啓曰,取考本曹文書,則辛卯·辛丑兩年謁望時,皆行酌獻禮,今亦依此擧行,何如?取稟。傳曰,依例擧行。以上禮曹謄錄
訓鍊院啓曰,下番別隊後部後司屬,軍兵等賞格試才,從分數多寡,本營所儲木綿,面給後,別單書入之意,敢啓。傳曰,知道。
正言柳榰啓曰,府啓,引嫌而退,兩度推緘,在身,俱未照勘,揆以臺體,勢難在職,請持平權奐遞差。新除授執義尹搢,時在忠淸道尼山地,掌令朴廷薛,時在慶尙道醴泉地,請竝斯速乘馹上來事,下諭。答曰,依啓。
上在昌德宮。停常參·經筵。
辰巳時,日暈兩珥。午時未時,日暈。郞廳白鴻擧校正。日記郞廳權達國〈書〉。
上在□□宮。
停常參·經筵。
謝恩,護軍權儔,淸州牧使李瑞雨,黃山察訪金鼎壽。
以監察茶時,傳曰,每以監察茶時,事涉未妥,呈告人員,牌招察任。
傳曰,明日晝講爲之。
政院啓曰,定配罪人李翊,近邑徒年定配事,命下矣。臺諫方以仍前定配,論啓,傳旨不得捧之之意,敢啓。傳曰,知道。
謝恩,兵曹參議柳命天。
大司憲尹鑴命招,病不進。以上朝報
備邊司啓曰,今日坐起,許多堂上中,進參者只二員,無故不參之人,竝推考警責,何如?答曰,允。
上在□□宮。
停常參,只晝講。
下直,茂朱府使兪檢,郭山郡守鄭好信。
謝恩,靈巖郡守張瑱。
大司憲尹鑴上疏。大槪,旣不能承月廩之命,又不得趨牌招之下,惶恐待罪,冒死陳悃事。入啓。
慶尙監司書目,梁山郡守尹選,正月二十一日遭母喪事。
京畿監司書目,楊州呈,以副修撰朴世堂,病重上去不得事。啓遞差。
傳曰,下直守令,留待。
傳曰,明日晝講爲之。
右議政許穆二十四度呈辭。入啓。傳曰,安心調理。
左參贊張善澂三度呈辭。遞差。工曹參議權脩再度呈辭。入啓。遞差。
明日增廣別試監試覆試一所試官二,閔點·鄭晳,參試官三,金□臣·沈檀·李倫,二所試官二,南龍翼·趙威明,參試官〈三〉,姜碩賓·朴純·睦天成。
禮曹啓曰,增廣監試覆試試官,方爲磨鍊,而二品以上及堂下無故可擬之人,乏少,依近例每望,以二員備擬,而實錄廳郞廳,亦爲擬望以入之意,敢啓。傳曰,知道。
晝講入侍,特進官柳赫然,知事睦來善,承旨鄭樸,玉堂李聃命·姜碩賓,假注書李東郁·安如岳,史官李玄錫,兼春秋裵正徽。今日晝講時,正言柳命賢,入侍。
答大司憲尹鑴疏曰,省疏具悉卿懇。風憲之長,不可久曠,今姑勉副,卿其安心勿待罪。
傳曰,留待守令,引見。
今日晝講時,玉堂闕員,後政差出事,榻前定奪。
謝恩,濟用正朴純,學錄李東郁。
下直,尙州牧使愼景尹。
試官金錫胄·李殷相·李弘淵,牌不進。
晝講時,侍講官姜碩賓所啓,新除授修撰朴世堂,時在京畿楊州地,經筵入番,請斯速乘馹上來事,下諭。上曰,依啓。
吏曹啓曰,四館積滯,依例春別遷,何如?傳曰,允。
吏批啓曰,新除授利仁道察訪尹彬,頃日呈狀內,重患內傷外感之症,極其危篤,旬月之內,決無差復赴任之勢,卽爲入啓處置云,而斯速調理赴任之意,題給矣。今日又爲呈狀曰,病勢十分危極,決無起動之望云,本驛曠官已久,不可等待其差復,改差,何如?傳曰,允。
有政。
吏批,李雲徵爲廣興副奉事,李喜年爲原州牧使,柳命堅爲持平,李三錫爲軍資正,張善瀓爲判義禁,李杲爲英陵參奉,李雲林爲梁山郡守,朴世堂爲修撰,李三錫爲奉常正,李東根爲宣陵參奉,兪命益爲工曹正郞,柳星年爲利仁察訪,李行夏爲掌苑別提,都擧元爲右通禮,李晳爲工曹參議,朴千榮爲直講。
上在昌德宮。
停常參,只晝講。
下直,慶尙右兵虞候文尙徹,慶基殿參奉崔柱國,黃海都事李堥。
謝恩,典籍許滌,利仁察訪柳星年,都摠經歷沈樸。
刑曹判書鄭榏,大司諫李袤,掌令李碩寬初度呈辭,入啓。給由。
吏曹啓曰,臺諫有闕,政事,取稟。傳曰,仍爲之。
傳曰,下直守令·邊將,留待。
左通禮成虎徵,試官牌不進,依承傳罷職。
政院啓曰,今丁巳年例守令薦單子,一百二十九張,邊將薦單子一百二十八張,捧入,而應薦不薦人員,令該曹察處,何如?傳曰,允。
兵曹,謁聖別試武科初試規矩,柳葉箭五矢百二十步一巡三中,片箭三矢百三十步一巡二中,騎芻一次三中三技取一技事。落點。
傳曰,明日晝講爲之
假注書李微龜改差,代尹世紀·姜銑·尹義濟
晝講入侍,知事洪宇遠,特進官李之翼,承旨李沃,玉堂金奐·李聃命,假注書李東郁·尹世紀,兼春秋裵正徽,史官李玄錫。正言柳星三,亦爲入侍。
今日晝講時,弘文館官員,後日政差出者,一倂牌招察任事,榻前定奪。
政院啓曰,未赴任守令,速爲辭朝之意,屢度分付於該曹,日新催促,而除授閱月,不爲下直者,尙多,致令遠道夫馬,久滯於京邸,殊甚未便。人馬已到,且已署經者,竝使之明日內發送,其中未署經者,則兩司呈告人員,竝卽牌招署經,而憲府,則除在外及呈辭受由外,只有持平柳命堅一人,待明日政,大司憲差出,一時牌招,使之開坐署經,而未赴任閫帥,亦令該曹催促辭朝,何如?傳曰,允。
正言柳星三所啓上同,請還收門黜罪人閔維重放釋之命。上曰,毋煩。又所啓同上,請還收漢城府判尹申汝哲特授之命。上曰,已諭,毋煩。又所啓,請還收李翊徒年之命,仍前邊遠定配。上曰,邊遠充軍之律,與罪不相當矣,亟停勿煩。又所啓,請兵曹判書金錫胄,從重推考。上曰,不允。
兵曹,右邊捕盜大將,柳炳然。
御營廳郞廳,以都提調意啓曰,大將臣申汝哲,去夜遭其母喪矣。將兵重任,不可暫曠,其代,令廟堂卽爲差出,何如?答曰,允。
晝講入侍,同知事洪宇遠所啓,今年太之不實,八路中,京畿·忠淸道爲尤甚,京畿,則還上之太,旣許代納,而忠淸道,則元無還太代納分付,至於田稅太,民間,皆願以米代納,而戶曹不許云。蓋不實之太,初不成形,若以好太,責納稅太,萬無備納之路,民情,皆以爲悶云。其中稍實處,則以本邑徵捧,而尤甚不實處,則許以米代納,則民情庶可慰喜矣。上曰,分付戶曹,使之稟處云云事,命下矣。京畿稅太,因本道監司狀啓,旣許代納,太之不實,諸道同然,旣許代納,則經費經用,殊甚可慮,忠淸道,請以米代太,而不許矣。其後計營遺在稅入之數,則忠淸一道稅太,雖許代捧,猶可支用,故自願代納之邑,自本道直許事,前已行會於本道監司處,今無別爲擧行之意,敢啓。傳曰,知道。
假注書,尹世紀落點。
晝講時,上曰,執義尹搢,雖未知其疾病之如何,而累度除拜,終不上來,推考警責,可也。參贊官李沃所啓,臺諫,以試官望,不爲擇擬,請推該曹堂上郞廳,而禮曹判書李之翼,不待緘答,徑先陳辨於榻前,其在事體,殊甚不當,禮曹判書李之翼,推考,何如?上曰,依啓。
上在昌德宮。
停常參,只晝講。
下直,甲山府使李浚明,大靜縣監李升來,伊川縣監金□鳴,舒川郡守權愈,黃海監司丁昌燾。
謝恩,南陽府使鄭載岱,掌苑別提李行夏,原州牧使李喜年,五衛將李漢雄,京畿水使金東屹,護軍李行益。
大司諫李袤,掌令李碩寬再度呈辭。入啓。遞差。
都承旨李宇鼎上疏。大槪,酷被擊錚人醜辱,不可抗顔仍冒於近密之地,亟命遞斥臣職事。入啓。
傳曰,下直監司及守令,留待。
備邊司啓曰,守令之頻數遞易,未有甚於今日,守令之遲徊不卽辭朝,亦爲卽今之痼弊。致令人馬,留滯京邸,東西丐貸,聞見甚可矜,而吏曹及政院,無意催促,殊甚未便。未赴任守令,竝令嚴督下送,其中未署經者,則亦令政院稟處,何如?傳曰,允。
政言柳星三啓曰,掌試之任,其選極重,必擇文望俱備,持心公正者,畀之,然後選擧公,而人才可得。今此監試·會試試官,多不擇人,成虎徵之不文,李倫之無人望,通朝之所共知,至於李殷相,則曾前主試,多有人言。況以論禮,得罪公議,而遽議於試官之望,物情皆以爲駭,請禮曹當該堂上郞廳,推考。上曰,依啓。郞廳,則本不干豫於擬望之時,勿推,可也。
前啓,金錫胄從重推考事,停啓。傳曰,明日晝講爲之。
右議政許穆二十五度呈辭,入啓。傳曰,安心調理。
下直,義興縣監柳宜河。
備邊司啓曰,義禁府,久無判義禁,刑曹判書·參判,俱在呈告中,以致刑獄之稽滯,事甚可慮。刑曹判書鄭榏,則纔已受由,而判義禁張善澂,刑曹參判吳始復,竝爲牌招察任,凡干獄囚,趁卽疏決,何如?傳曰,允。
答都承旨李宇鼎疏曰,省疏具悉。卿無可嫌,勿辭宜速察職。
備忘記,國綱之漸弛,百隷之怠職,未有甚於今日,曩日刑曹判書鄭榏,投疏自明,略施警責而已。今乃偃然呈告,使獄訟久滯,事甚駭然,從重推考,使之牌招察任。
晝講入侍,知事閔熙,特進官李觀徵,承旨權瑎,玉堂吳挺昌·金奐,假注書李東郁·尹世紀,兼春秋尹鼎和,史官李玄錫。
政院啓曰,都承旨李宇鼎陳疏,右承旨李德周式暇,廳中只有臣樸,左副承旨李沃,右副承旨睦昌明,同副承旨權瑎,兵批政廳,則睦昌明,以該房當爲進去,吏批政廳,何承旨進去乎?敢稟。傳曰,都承旨疏批已下,牌招使之進去。又啓曰,都承旨李宇鼎,牌招不進,吏批政廳,何承旨進去乎?敢稟。傳曰,更爲牌招,使之進去。
謝恩,判義禁張善澂。
都承旨李宇鼎上疏。大槪,再召之下,不得不趨詣闕外,而以臣所遭,決不可抗顔仍冒於近密之地,玆敢冒萬死更瀆宸嚴之下,伏乞聖慈,先遞臣職,仍治臣再度違命之罪事。入啓。
院啓,齋郞之任,官雖微末,其選極重,不可人人而濫授也。孝陵參奉鄭斗瑞,本以不學無識,行己悖惡之人,猥授本職,物情之駭笑,固已久矣。至今在職,亦極可怪,斗瑞,聞常漢朴貞久家,有未嫁女兒,遽生㤼奪之計,公然借宿於其家,恐喝貞久,欲爲作妾,而貞久不許,則乃以已作妾等語,構誣呈狀于刑曹。刑曹,知斗瑞之無狀,方囚其奴子,其爲設心誠極痛駭,如此之人,不可一日留諸衣冠之列,請孝陵參奉鄭斗瑞,削去仕版。關東各驛中,銀溪,尤甚凋弊,必須擇人以送,庶可蘇殘,而察訪鄭來慶,到任以後,抛棄馬政,日事酗酒,可笑可駭之事,不一而足,且沈惑春川官妓,二日之程,頻數載去,驛卒不堪其苦,驛馬亦難支保。如此麤悖不職之人,不可一日在官,重貽殘驛之弊,請銀溪察訪鄭來慶,罷職不敍。成均館直講朴千榮,爲人麤戾,持心不正,其行身處事,爲世唾鄙,見棄於人流久矣。如此之人,不可齒在衣冠之列,而濫授師儒之任,物情,大以爲駭,請成均館直講朴千榮,削去仕版。
禮曹當該郞廳,推考事,停啓。
院前啓,請還收門黜罪人閔維重放釋之命。請還收判尹申汝哲特授之命。請還收李翊徒年之命,仍前定配。啓。
參贊官李沃所啓,臺諫,以試官望,不爲擇擬,請推該曹堂上郞廳,而禮曹判書李之翼,不答緘答,徑先陳辨於榻前,其在事體,殊甚不當,禮曹判書李之翼,推考,何如?上曰,依啓。
答都承旨李宇鼎疏曰,省疏具悉。卿其勿辭察職。
謝恩,大司憲吳始壽,持平柳命堅。
答院曰,不允。鄭來慶,削去仕版。
大司憲吳始壽啓曰,臣待罪冊禮都監堂上時,儀仗未整齊,被推未勘,何可冒居臺席?請命遞斥臣職。
答曰,勿辭,推考蕩滌。
正言柳星三啓曰,臣以鄭來慶罷職不敍事,與同僚相議論啓矣。伏承聖批,以削去仕版爲敎,臣之擬律太輕之失,在所難免,請命遞斥臣職。答曰,勿辭,退待物論。
下直,義興縣監柳宜行。以上朝報
吏批啓曰,親耕時,奉常寺正,例爲執事,而奉常寺正李三錫,在外,勢習儀時,勢未及上來,今姑改差,何如?傳曰,允。
吏批啓曰,新除授大丘府使鄭東魯,呈狀于政廳曰,素患疝症,浹旬彌留,忝得感冒危惡,尙未肅謝,無路赴任,斯速入啓處置云。本府,非厭避之地,而如是呈狀,似是實狀,不可等待其差復,鄭東魯,依近例罷黜,何如?傳曰,允。
吏批啓曰,兩司闕員,今當差出,而擬望之人,乏少,外任竝擬,何如?傳曰,允。
吏批啓曰,水原府使有闕,依近例令備邊司擬薦,何如?傳曰,允。又啓曰,廣州府尹有闕,依近例令備邊司議薦,何如?傳曰,允。
有政。
吏批,柳炅爲奉常正,權瑍爲副修撰,崔俊衡爲軍資正,吳始壽爲大司憲,鄭洙碩爲大丘府使,金厦梴爲掌令,權愃爲司藝,朴世堂爲應敎,沈梓爲大司諫,朴純爲右通禮。
上在昌德宮。停常參·經筵。
謝恩,司饔參奉禹昌夏,校書著作許垕。
傳曰,近日各司之怠慢,已成痼弊,豈不大可寒心哉?今觀大司憲避辭,以前推未勘引避,此乃上年十月被推之事,而今已歲飜,尙無照勘之事,憲府所爲,如是其懈怠,而其何能糾正庶僚乎?事極駭然,政院各別嚴勅,俾無怠慢之習。
全羅監司書目,昌平縣令沈梓,與兵使閔昇,同姓四寸妹夫,法當相避,令該曹照例處置事。
都承旨李宇鼎初度呈辭。入啓。給由。
傳曰,明日晝講爲之。
左尹李弘淵辭職上疏。入啓。答曰,省疏具悉。卿其勿辭,從速察職。
明日謁聖別試武科初試時,試官三,呂聖齊·李樸·金鏡,參試官三,鄭徽·柳星老·李萬徽,二所試官三,鄭之虎·李衡鎭·申伉,參試官三,田·金明郁·尹就商。
昨日晝講時,上曰,義興縣監柳宜河,昏耄不似,本職遞差。
吏曹啓曰,守令有闕,政事,取稟。傳曰,明日爲之。
備忘記,凡用罰之道,無所懲於前,則無所警於後日,頃日臺啓中,前淸州牧使權世經,不治貪鄙之聲,明白狼藉,而世經,旣被罪罰,則誤薦之人,亦難免其罪,薦主罷職。
備忘記,生民之休戚,係於守令之治不治,可不愼擇哉。近日下直守令引見時,觀其爲人,或有所不似,難堪其任者,此必銓曹注擬之時,不爲爲官擇人而然也。事甚駭然,吏曹堂上,竝從重推考。
兵曹判書金錫胄上疏。大槪,亟治臣罪,以謝人言事。入啓。
兵曹啓曰,武臣嘉善以上,甚乏,今此謁聖初試試官望,無以備擬,不得已堂上中,擇擬,而文臣嘉善以上,無故可擬之員,亦爲乏少,依近例每望,以二員備擬以入之意,敢啓。傳曰,知道。
前淸州牧使權世經,薦主罷職。薦主,前領相金壽興,領中樞府事鄭致和。
傳曰,今日晝講,停。
府啓,竝引嫌而退,當初擬律,亦出參酌,揆以臺諫,別無可遞,請正言柳星三,司諫李煦,竝命出仕。新除授掌令金厦梴,時在忠淸道韓山郡任所,請斯速乘馹上來事,下諭。答曰,依啓。
答兵曹判書金錫胄疏曰,省疏具悉卿懇。年少過激之言,不必深嫌,卿其安心,勿辭察職。
政院啓曰,左相權大運,吏曹判書睦來善,來詣請對矣。傳曰,引見。
司諫李煦,正言柳星三,就職。
謝恩,副修撰權瑍。
今日,左議政權大運,吏曹判書睦來善,請對入侍時,當日爲政事,及大司憲吳始壽改差,戶曹判書仍任事,前通禮趙嘉錫,前直講李鳳徵,前掌令李鼎,前正言朴鎭圭敍用事,掌令朴廷薛,持平宋梃濂改差。今日政,以在京人差出,卽爲牌招,守令署經事,榻前定奪。
右議政許穆箚子。大槪,陳情請罪,乞罷事。入啓。答曰,省箚具悉卿懇。予意已盡於累度諭批,復何多誥,臥閤論道,共理國事,自是大臣之職,卿何以年紀之衰老,精力之不逮,强爲撝謙哉?卿其安心勿辭,亟斷來章,以副至望。
備忘記,實錄堂上勿擬於煩劇之任事,曾已下敎,而日昨試官望單子中,以閔點備擬,禮曹之不念史事之爲重,泛然備望,事甚駭然,禮曹堂上,推考警責。
知事李殷相,試官牌不進。
謝恩,大司憲李之翼,掌令趙嘉錫。
大司憲李之翼啓曰,臣以萬萬無似,猥蒙寵擢,忝在八座之列,涯分已踰,愧懼恒切。不意玆者,復叨風憲之長,聞命惝怳,罔知攸措,嚴召繼降,不得不趨詣祗承,而第前後六度推緘,竝未照勘,而伏見備忘記,則以實錄堂上,擬望試官,又下特推之命,而辭旨極嚴,臣尤不勝惶汗之至。監試覆試掌試之任,必以主文之人擬望,自是規例,故臣不覺史事之爲急,泛然備擬,其昏謬不察,莫甚,身帶推緘,今至七度,不可暫刻冒居憲職,請命亟罷臣職。答曰,勿辭。仍傳曰,推考蕩滌。
下直,長興縣監鄭燦翰。
司諫李煦啓曰,鄭來慶罷職不敍之啓,臣亦同參,擬律太輕之失,與同僚無異,何敢晏然仍冒?請命遞斥臣職。答曰,勿辭,退待物論。
院啓,請還收門黜罪人閔維重放釋之命。請還收判尹申汝哲特授之命。竝上同齋郞之任,官雖微末,其選極重,不可人人而濫授也。孝陵參奉鄭斗瑞,本以不學無識,行己悖惡之人,猥授本職,物情之駭笑,固已久矣。至今在職,亦極可怪,斗瑞,聞常漢朴貞久家,有未嫁女兒,遽出㤼奪之計,公然借宿於其家,恐喝貞久,欲爲作妾,而貞久不許,則乃以已作妾等語,構誣呈狀于刑曹。刑曹,知斗瑞之無狀,方囚其奴子,其爲設心,誠極痛駭,如此之人,不可一日齒諸衣冠之列,請孝陵參奉鄭斗瑞,削去仕版。成均館直講朴千榮,爲人麤戾,秉心不正,其行身處事,爲世唾鄙,見棄於人流,久矣。如此之人,不可齒在衣冠之列,而濫授師儒之任,物情大以爲駭,請成均館直講朴千榮,削去仕版。答曰,不允。末端兩件事。依啓。前啓李翊事。停啓。
有政。
吏批,沈檀爲持平,李之翼爲大司憲,趙嘉錫爲掌令,尹博爲金堤郡守,李恢爲韓山郡守,李日三爲昌平縣令,權德潤爲義興縣監,張善瀓爲禮曹判書。
假注書安如岳改,代安圭落點。
上在昌德宮。停常參,只晝講。
下直,通津縣監朴泰長,利仁察訪柳星年,黃山察訪金鼎壽。
謝恩,禮曹判書張善澂,知敦寧李元老,黃州判官安烒。
都承旨李宇鼎再度呈辭。入啓。加給由。
同知洪宇紀上疏。大槪,敢陳十條時弊,冀蒙裁擇事。入啓。
備忘記,噫,先王實錄,何等重事,而設局纂修,已逾三年,尙未過半,此實前古所未有之事也。莫重實錄,豈可一任其怠慢乎?事甚可駭,堂上郞廳,從重推考,今後,則大段疾病·公故外,逐日進參,期於完了。
弘文館啓曰,新除授副應敎朴世堂,時在京畿楊州地,經筵入番事緊,請斯速乘馹上來事,下諭。傳曰,依啓。
傳曰,下直守令,留待。
右議政許穆二十六度呈辭。入啓。傳曰,安心調理。
戶曹判書吳始壽上疏。大槪,已試蔑效,旣遞還任,自揣分量,決難復居,冒陳危懇,冀收成命事。入啓。
晝講入侍,知事睦來善,特進官李堂揆,承旨李德周,玉堂權瑍·金奐,假注書李東郁·尹世紀,兼春秋尹鼎和,史官李玄錫。
傳曰,晝講後,領·左相引見。
傳曰,留待守令,引見。
昨日左議政·吏曹判書請對時,左議政所啓,長興縣監鄭擎翰,爲人庸孱,不似莫甚,而長興,今雖降號爲縣,本是府使,素稱難治,近因數遞官事,蕩敗蘇殘之責,不可望於此人,改差,何如?上曰,爲人不似,則改遞,可也。又所啓,卽到闕下,得見備忘記,以淸州牧使權世經不治之罪,有薦主罷職之敎,其於警責之道,誠爲允當,而但世經,雖曰不治,未必盡如臺諫之所論。且其薦主,卽領府事鄭致和,前領議政金壽興,以守令薦主之大臣罷職,似爲未安矣。上曰,不可無警勅之道,故薦主罷職矣,然則領府事鄭致和,勿爲罷職。前單子中,改付標以入。
吏曹判書睦來善所啓,乏人之患,近來尤甚,兩司有闕,則無以備擬,每有外任竝擬之啓,殊甚未妥矣。卽今憲府闕員,當以在京無故之人,差出,絶無推移之人,誠爲可悶矣。左議政曰,來到閤門外,聞來善之言,則臺諫擬望之人,果爲絶乏,不可無變通之道,上年試官,以掌試不察之失,方在罷職中,科場事體重大,固不可不罷職,而事出無情,罰已行矣。今玆特爲敍用,則其中有曾經臺諫之人,可以推移備擬矣。上曰,然則其時試官趙嘉錫·李鳳徵·李昇·朴鎭圭等,敍用,可也。左議政所啓,近來雖曰乏人才,不借於異代,則初豈無可用之人哉?銓曹擬望之際,每以外任啓請,已極苟簡,而至有罷散人啓請敍用備擬之擧,尤甚未安。常時不能收拾人才,以致如此,不可無警勅之道,吏曹判書睦來善,推考,何如?上曰,依爲之。吏曹判書睦來善所啓,前頭擧動日子不遠,而新除授左通禮都擧元,時在全羅道,及時上來,姑未可知,且其人,老且聾,似難堪任,改差,何如?上曰,然則改差,可也。又所啓,乏人之患,莫此時甚,臣屢以新通淸,速爲完定之意,言于郞官,而論議不一,尙未完定,卽今郞廳,只有兪夏益,而夏益,亦以侵斥實錄堂上事,爽實傳播之言,情勢不安,亦不行公,極爲可悶矣。上曰,以不關之事,尙不行公,事極未妥,兪夏益,姑先從重推考,使之速爲行公。又所啓,近來乏人,不特三司爲然,至於通禮奉常正,可擬之人,亦且絶少,取考前謄錄,則如此乏人之時,勿論文武蔭,罷散中罪名稍輕可用之人,獻議大臣,別單抄啓,付標敍用之規,今亦依此爲之,何如?上曰,議于大臣,抄啓,可也。
右副承旨睦昌明所啓,明日謁聖武科初試開場時,臺諫,當爲進去,而憲府無故行公之員,只有持平柳命堅一人,其餘皆在外,而大司憲,今又改差,一二所,無推移進參之人,何以爲之?左議政曰,大司憲,當開政差出,而在外臺官,亦當有變通之道矣。上曰,掌令朴廷薛,持平宋挺濂,竝遞差,今日政,以在京無故人,差出,卽爲牌招,可也。
兵曹判書金錫胄上疏。大槪,更陳危懇,乞治臣罪,以爲人臣逋慢溺職者之戒事。入啓。
答戶曹判書吳始壽疏曰,省疏具悉。卿其勿辭,從速察職。
答兵曹判書金錫胄疏曰,省疏具悉。卿勿更辭,安心察職。
今日領左相引見時,待姜碩賓罷場出來事,下敎。以領議政許積所啓,權世經薦主,領議政金壽興,勿罷事,榻前定奪。
下直,金浦郡守姜碩老。以上朝報
義禁府啓曰,慶尙道監司啓本,前宜寧縣監朴世址,掌隷院啓目,前主簿柳斗章等,以刑曹粘目,移本府處置事,允下矣。朴世址,方待命於本府,柳斗章,以擊錚之罪,時囚典獄署,卽爲拿囚之意,敢啓。傳曰,知道。
上在昌德宮。停常參·經筵。
未申時,日暈兩珥。三更,月暈。
下直,抱川縣監洪處湸。
謝恩,戶曹判書吳始壽,奉常正柳炅,金堤郡守尹博,義興縣監權德潤,西學訓道南鵬翼,丑山萬戶鄭弘敏。
都承旨李宇鼎三度呈辭。入啓。遞差。
禮曹啓曰,親耕習儀時,兩司長官,依禮文進參事,啓下矣。初度習儀,當行於今日,而大司諫沈梓,獻納姜碩耉,正言柳榰,在外,司諫李煦,正言柳星三,武科一二所進去,習儀時,無他進參之員云。雖無諫院,仍爲行禮之意,敢啓。傳曰,允。
答同知洪宇紀疏曰,省疏具悉。陳辭,予已覽矣。其中可以體念者,予當留神焉。
昨日晝講時,上曰,近來下直守令,連爲引見,其中不似者,特爲遞差,亦以守令擇出之意,警勅銓曹,臺諫,亦於署經及下直時,觀其爲人,如有不合之人,隨卽論劾爲可,此意分付兩司。
昨日領相引見時,領議政所啓,實錄纂修,一日爲急,而實錄廳堂上閔點·洪宇遠,俱以經筵官,頻數入侍晝講,不能專意纂修,史事遲延,誠甚可慮。閔點·洪宇遠,限實錄完畢間,許遞經筵之任,俾專修史之事,何如?上曰,限實錄完畢間,姑爲遞差。又所啓,實錄廳堂上李觀徵,以特進官,頻數入侍筵席,未得專意史事,限實錄完畢間,勿爲入侍,何如?上曰,然則李觀徵,姑勿入侍,可也。
知事李殷相辭職上疏。入啓。答曰,省疏具悉。卿其安心勿辭,調理察職。
吏曹啓曰,承旨有闕,政事,取稟。
右議政許穆箚子。大槪,陳所懷事。入啓。
刑曹啓目,前縣監朴世祉,係是朝官,移義禁府處置,何如?啓依允。
禁府,朴世祉·柳世章拿囚。啓。
都體府啓曰,各道落講校生,移送體府而區處,或充定牙兵,或定江華水軍事,自備邊司啓下,移送體府矣。全羅道乙卯條考講時,代講現露者,當代身,竝十六人,忠淸道納物校生考講時,代講現露者,當代身,竝十三人,同道丙辰條考講時,代講現露者,當代身,竝六人,則依啓下公事,當自兵曹,充定江華鎭堡水軍。忠淸道納物免講校生中落講者六十四人,呼不者十七人,自不者二百七十三人,合三百五十四人,固當自本府定役,而但聞兵曹有廳軍,其數甚少,每於立番之時,不成貌樣云,不可無變通之道,故別爲移送兵曹,以爲自兵曹充定有廳軍之地。忠淸道恩津縣,納物免講校生中,代講現露者,當代身,竝十六人,用奸落漏於講案中,而現露者,五十二人,所當依他例充定江華水軍,而備邊司,旣請特用寬典,充定本府牙兵,而蒙允,本府不敢有所撓改,依啓下公事,充定牙兵。此外全羅道乙卯條落講校生九十二人,京畿納物校生中落講者一百十一人,呼不者三十人,丙辰條落講者五十八人,呼不者十五人,江原道丙辰條落講者十六人,納物中落講者十二人,呼不者一人,黃海道落講者六十二人,納物中落講者二十四人,呼不者十三人,自不者三十三人,合七百六人,竝爲定役,而名之以體府武學,自上年條,每年收捧正木各二疋,以爲立番旗鼓·巡令手等,衣資題給之地,何如?答曰,允。
禮曹啓曰,從耕庶人,初以二十磨鍊,啓下矣。今日初度習儀,依此數試耕,則所見稀疏,耕亦遲緩,牛人具三十,更令京畿加定上送,而原事目中,付標以入之意,敢啓。傳曰,知道。
上在昌德宮。停常參·經筵。
卯時,日暈。辰時,日有重暈。
答右議政疏曰,省疏具悉卿懇。所陳數條,切中於今日之弊,予深歎服,後日筵席,當面議處之焉。仍傳曰,遣史官傳諭。
下直,扶安縣監柳英立,靈巖郡守張瑱。
謝恩,司僕判官洪茂,護軍魚震翼。
領府事鄭致和上疏。大槪,亟罷臣職,以正臣罪事。入啓。
右議政許穆二十七度呈辭。入啓。傳曰,安心調理。
傳曰,明日,常參·晝講爲之。
監試覆試一二所出榜,詣闕。
謝恩,持平沈檀,右通禮朴純。
答鄭領府事疏曰,省疏具悉卿懇。當初旣已區別處之,卿其安心勿辭焉。
明日常參正時,辰初二刻,開門差早。
持平沈檀啓曰,日者,臣以專經殿講不通,被推未勘,不可冒居臺席,請命遞斥臣職。答曰,勿辭,退待物論。
辰時,日有重暈,內暈有兩珥。自巳時至未時,日暈兩珥。申時,日暈,暈上有背,色內赤外靑。夜自一更,月暈,南方有氣如火光。二更三更,月暈兩珥。五更,流星出箕星上,入巽方天際,狀如鉢,尾長三四尺許,色赤。
上在昌德宮。停常參,只晝講。
下直,公州牧使李時顯,靈巖郡守張瑱,扶安縣監柳英立,魚川察訪柳松齊。
謝恩,昌平縣令李日三,長陵參奉羅祜。
去夜,外各司內摘奸。
去夜,政院啓曰,玉堂上番校理金奐,應敎姜碩賓,自試院入來,以爲碩賓,當入直,先爲出去,姜碩賓出榜之後,亦不入直而出去,卽今闕門已閉,終至闕直,殊涉駭然。應敎姜碩賓,校理金奐,竝從重推考,卽爲牌招,開門入直,何如?傳曰,姜碩賓·金奐之應爲直宿,而終不入直,以致闕直,此無非紀綱之解弛,事之可駭,莫此爲甚,竝拿問處之。
武科二所差備官,以試官意啓曰,今此謁聖武科,初試時日字,擧子朴尙志·朴尙淳等,皆爲呼不,已過兩日之後,差備官武兼宣傳官朴挺益,稱以三寸姪,相避,欲爲移送於一所,凡相避之規,開場卽時,相考單子,移送,例也。朴挺益,以差備官,非不知其姪子等,錄名於本所,而及其呼不之後,欲爲移送者,此不過試官未察,其呼不,泛然移送,則冒赴欲射於一所之意,其爲情狀,誠極痛駭。近來科場不嚴,如此之輩,奸僞百出,若不隨見科罪,則無以懲戢,擧子朴尙志·朴尙淳,差備官朴挺益等,令攸司依律處置,何如?傳曰,允。
江原監司書目,原州牧使康邃學,從民願仍任事。
傳曰,下直守令,留待。
今日常參時,左水運判官韓斗相遞差,今日政,以在京無故人,差出事,及兵曹佐郞李后定遞差事,南別殿酌獻禮退行事,榻前定奪。
春川生員李梲等上疏。大槪,請以故參判李廷馨,文簡公趙絅配享文岩書院事。入啓。答曰,省疏具悉。疏辭,當令該曹稟處焉。
今日常參時,大司憲李之翼所啓,牙山定配罪人,泗以宗臣入侍筵席,陳其所懷,而言涉大臣,遂被遠謫,後因大臣陳達,量移中道,而泗,是末裔宗親,不干於朝著之間,則其心,必無偏係之私,而其言,一出於公矣。且殿下,以親親之義,接見宗臣,旣出之言,又從而罪之,恐非聖人包容之道也。凡人臣進言,或有過激者,或有犯諱者,而明君,未嘗罪之者,或慮因此而有妨於言路之意也。自泗偏配以來,物情久而猶鬱,請牙山罪人泗,放釋。上曰,泗之所言,元非公正,而事涉大臣,今無大臣請釋之事,徑先放釋,殊涉未安,不允。又所啓,臣,以宗室泗,進言獲罪,恐有妨於言路,敢請放釋矣。大臣,以罪人直請放釋,事體不當,大加非斥,不可仍冒臺席,請命遞斥臣職。上曰,勿辭,退待物論。
晝講入侍,知事金錫胄,特進官權大載,承旨李沃,玉堂李聃命·權瑍,假注書李東郁·尹世紀,兼春秋尹鼎和,史官李玄錫。
右議政許穆箚子。大槪,乞赦泗流配事。入啓。
傳曰,留待守令,引見。
今日晝講時,今日政,差出憲府之官,竝卽牌招事,及左承旨鄭樸遞差事,前郡守李聖賚敍用事,定奪。
侍讀官李聃命所啓,引嫌而退,推緘在身,勢難仍在,請持平沈檀遞差。上曰,依啓。
謝恩,左承旨睦昌明,右副承旨權瑎,修撰權瑍,同經筵李堂揆。
答右議政許穆箚曰,省箚具悉卿懇。泗之侵轢儒賢,略無顧忌之罪,固不可輕易饒改,而卿辭如此,許令放釋,以安卿心焉。仍傳曰,遣史官傳諭。
謝恩,持平睦天成,工曹佐郞金益華。
大司憲尹鑴,牌不進。以上朝報
禁府啓曰,罪人徐文尙,以身病危重之故,啓請保放矣。今則病勢稍歇云,還爲囚禁之意,敢啓。傳曰,知道。以上禁府共錄
有政。
吏批,李袤兼同知經筵,權瑍爲修撰,兪命哲爲兵曹佐郞,愼祉膺爲長興縣監,鄭晳爲承旨,李之翼爲左參贊,崔俊衡爲通禮,尹鑴爲大司憲,吳得天爲刑曹正郞,鄭載岳兼京畿左道水運判官,李堂揆兼同知經筵,李宇鼎爲知義禁,朴叔英爲孝陵參奉,權震翰爲兵曹正郞,韓垽爲掌樂正,金益華爲工曹佐郞,金以載爲直講,尹鼎和爲禮曹佐郞,申㶅爲持平,李宇鼎爲工曹參判,田爲銀溪察訪,金始重爲直講,李正英爲漢城判尹,趙師錫爲承旨,睦天成爲持平。
上在昌德宮。停常參·經筵。
謝恩,右承旨李沃,兵曹佐郞兪命哲,左水運判官鄭載岳,鷹牌頭尹漸。
下直,瑞山郡守趙益剛。
右議政許穆二十八度呈辭。入啓。傳曰,安心調理。
備忘記,製述居首承旨李沃,貂皮紗帽·耳掩,之次副校理李聃命,禮曹佐郞裵正徽,各織毛馬粧一部,校理金奐,假注書李東郁·尹世紀,待敎李玄錫,各草注紙三卷,筆七柄,墨三笏賜給。
政院啓曰,新除授同副承旨趙師錫,以前任黃海監司,旣已交代,而時未上來,斯速乘馹上來事,下諭何如?傳曰,自當上來,姑勿下諭。
備邊司啓曰,本司武郞廳宣傳官李䎙,武臣兼宣傳官李弘勣,奔走勤仕,已滿十五朔,依例六品遷轉事,捧承傳施行何如?傳曰,依啓。
武一所監試官柳命堅,外任,代睦天成,改落點。
傳曰,明日晝講爲之。
行都承旨鄭晳上疏。大槪,銀臺之長,決非臣所可承當者,懇乞極賜遞改,以安私分事。及戶曹判書吳始壽上疏。大槪,大臣箚論罪名,至嚴且重,有難仄迹於職次,乞罷臣所有職名,仍命有司,以正臣罪事。入啓。
答戶曹判書疏曰,省疏具悉。卿其安心,勿辭察職。
大司憲尹鑴上疏。大槪,叨冒之下,更違召命,惶恐待罪事。入啓。答曰,省疏具悉卿懇。風憲之長,不可一日曠官,卿其安心勿辭,宜速上來,以副予望。
吏曹判書睦來善上疏。大槪,臣之罪名,甚重,斷不可容廁於朝端,亟命先削臣本職及兼帶諸任,仍下司敗,以治臣罪事。入啓。
傳曰,明朝,大提學命招。
未時,日暈。
睦昌明,以兵曹言啓曰,當日私奴上祿稱名人,自金虎門入來,差備門外擊錚,極爲駭愕,令攸司囚禁治罪,同門守門將閔銓,常時不能禁斷雜人,以致闌入,亦爲非矣,推考,何如?傳曰,允。
睦昌明,以兵曹言啓曰,以政院啓辭,今丁巳年例,邊將不薦應薦人員,察處事,允下矣。邊將應薦不薦人中,除老病在外及未肅拜者外,無緣不薦人員,別單抄啓之意,敢啓。傳曰,知道。
權瑎,以禮曹言啓曰,昨以下敎之意,卽使郞廳,問于右議政許穆,則以爲播種後,還御大次一款,添改誠缺宜。且儀禮集傳曰,五耕一墢,班,三之,庶民,終于千畝。又曰,王歆大缺班,嘗之,庶人,終食,是日也,司寇,乃命其旅,田徇,農師一之,農正再之,稷三之,司空四之,司徒五之,太保六之,大師七之,太史八之,宗伯九之,王則大徇。註曰,大徇者,師公卿大夫,親行農也,古今官制不同,缺與此禮節,不同,農官田徇之後,上師公卿大夫,親行農,似合於古禮云,而古禮雖如此,五禮儀,不載,意有所在,臣曹,不敢擅便,擧行當否,問于大臣,何如?傳曰,允。
吏曹判書睦來善疏曰,伏以臣,猥以無狀,濫叨重任,素蔑才識,言多僨敗,辜恩負謗,死有餘罪。前後懇乞,必欲罷免者,實出於區區血忱,而惟以聖明,不賜矜察,非惟不許,曲加恩諭,在臣分義,不勝惶感,從他笑罵,冒沒就列,人之非議,自知難免。臣於頃日,果被憲臣之疏斥,其心也公,其言也正,臣安敢呶呶而力辨哉?畏恥之心,臣亦有之,不得不略陳情悃,未蒙允命,乃敢抗顔而復出,臣之罪,固已大矣。臣本迂疏,只守常分,凡朝著間論議,不欲聞不能知,至於大小疏章,亦不求見缺未聞大臣疏中峻攻之言,而昨日冒進常參之列,仍詣政廳缺聾瞽缺還,可哀也。原疏未下,莫知其詳,而今者始聞缺有以文缺才,多是私恩,舊好姻婭·親屬·市井·族種,爲缺之漸云,缺驚慄震悸,不覺駭汗之沾背,而直欲伏斧鑕而彰臣之罪也。臣雖被罔赦之罪名,亦何可無一言於聖明之下哉?臣之家世,本非鄕人冷族,顧今朝紳之間,豈無姻婭親屬之人哉?上自宰列,下至庶官,果多其人,而旣無相避,則隨才調用,國有常法,故臣於注擬之際,不敢不詳愼,而涉於親故者,亦豈一二人哉?臣只知其人之可用,而不避嫌迹之罪,雖萬被誅戮,固所甘心,若其私恩舊好市井族種云者,反復思惟,莫究其迹。噫,爲銓官者,從己恩怨,取捨其人,則特是權奸之甚者也。臣方叨是職,蒙此斥目,曷敢一刻容廁於衣冠之列乎?伏乞聖慈,亟命先削臣之本職及兼帶諸任,仍下司敗,以治臣罪,不勝幸甚。臣無任惶怖伏地懇祝之至,謹昧死以聞。
戶曹判書吳始壽疏曰,伏以臣,伏聞大臣,箚論臣罪,極其嚴峻云,臣不勝瞿然之至。原箚未下,雖未知措語之如何,而所謂土薄歲易之地,卽峽邑之山火田也。有陳於此,必耕於彼,更休地力,復墾舊畝,自前結負無常者,誠以此也。豈有一定常稅,無籍之田,與元田絶異,稅入多少,未定其常,一任郡縣之爲,而郡縣私賦之數,什倍於稅入者,間或有之,其間難保無取嬴之弊,相臣所聞,抑由於此耶?案付元田之徵賦者,幾至參半,而朝家過用益下之政,猶不得査徵其稅缺田之賦,容亦有常,而相臣之箚,如此,臣安得自解前時無缺事,剝膚飢民等語,尤益森嚴,臣何敢負此罪名,而一日廁迹於職次乎?伏乞聖慈,爲先鐫罷臣職名,且命有司,亟正臣罪,公私幸甚。臣無任惶悚戰灼之至,謹昧死以聞。批答見上
行都承旨鄭晳疏曰,伏以臣,以萬萬無似,過蒙洪造,濫躋宰列,負乘之懼,常切于中,不意玆者,新命遽下,益自感愓,不知所出,竊念銀臺之長,地淸任隆,苟非一時人望所推者,莫宜居之,臣是何人,缺承當哉?揆分揣量,從有所不敢冒進者,不得不仰暴情悃,言非飾外,懇實由中。伏乞聖明天地父母,俯賜諒察,亟許鐫改,使名器得重,私分護安,千萬幸甚。臣無任兢惶隕越之至,謹昧死以間。答曰,省疏具悉。卿其勿辭察職。
行大司憲尹鑴疏曰,伏以臣,纔忝本職,旣以情勢之難冒,疾病之難强,三缺籲呼,再次違牌,而得蒙恩遞,方收召魂魄,鎭安支體,庶幾奉戴恩私,循省諐尤,以送殘年矣。不科今者銓曹,復以臣玷穢注牘,聖上亦不諒臣之前言,出於肝膈,而復有此叨冒之命,臣實震隕惶惑,罔知攸措。再昨憲府,以臣缺不進之故,問備索答,臣方具緘對未了,此缺牌召,適缺以身病如前,醜狀如故,終不能起身應命,臣罪於此益倍,惶怖益增,罪死無赦矣。伏願聖明,亟削臣職,缺罪,以爲臣子逋慢違命者之戒。臣無任惶恐待罪之至,謹昧死以聞。批答見上出燼餘
上在昌德宮。停常參,只晝講。
初昏,流星出天中,入乾方天際,狀如鉢,尾長三四尺許,色赤。夜二更三更,月暈。
下直,萬頃縣令朴徵,文川郡守趙聖輔,松未縣監曺夏卿。
謝恩,都承旨鄭晳,左承旨李德周,左參贊洪宇遠,右通禮崔俊衡,別害僉使崔涉,訓鍊副正閔聖重,潼關僉使閔海楫,學諭南鵬翼,長興縣監愼祉膺,禮曹佐郞尹鼎和,副摠管李枝遠,副修撰李沆。
答吏曹判書睦來善疏曰,省疏具悉卿懇。卿其安心勿辭,別加愓念詳愼焉。
刑曹啓曰,新除授本曹正郞吳得天,時在咸鏡道安邊地,上來遲速,未可豫料。詞訟重地,曠廢可慮,吳得天,今姑改差,令該曹以在京無故人,擇差,何如?傳曰,允。
傳曰,下直守令,留待。
政院啓曰,連日監察茶時,事甚未安,持平申㶅,牌招察任,何如?傳曰,允。
政院啓曰,大提學閔點,命招來詣矣。傳曰,書題書入。傳曰,右副承旨與大提學,偕往泮宮,儒生等製述以來。
兵曹判書金錫胄上疏。大槪,亟命有司,明覈臣罪事。入啓。
判敦寧李正英辭職上疏。入啓。答曰,省疏具悉卿懇。詞訟煩劇之地,不可久曠,卿其安心勿辭,宜速察職。
持平申㶅,謝恩後啓曰,如臣無狀,濫廁記事之班,出入近密,殆過一年,頃於親政,又蒙超遷,榮寵已極,愧懼深切矣。今玆新命,遽出意外,臣誠惶隕,不知所爲,辭疏見阻,召牌臨門,嚴畏分義,黽勉祗謝,人器不稱,姑置勿論,日者臣以殿講不通,被推未勘,不可仍冒臺席,請命遞斥臣職。答曰,勿辭。仍傳曰,推考蕩滌。
答兵曹判書金錫胄疏曰,省疏具悉卿懇。卿其安心勿辭,各別愓念焉。
晝講入侍,同知事李堂揆,特進官趙威明,玉堂李聃命·李沆,承旨睦昌明,假注書李東郁·尹世紀,兼春秋金斗明,史官李玄錫。
傳曰,下直守令,引見。
謝恩,同副承旨趙師錫。
政院啓曰,今日儒生賜柑製述三百三張,旣已收募以來矣,大提學閔點,弘文館提學金錫胄,藝文館提學洪宇遠,卽爲牌招,使之課次之意,敢啓。傳曰,知道。
吏曹口傳政事,兼春秋尹鼎和。
弘文提學金錫胄,藝文提學洪宇遠,牌不進。傳曰,更爲牌招。
藝文提學金錫胄,再牌不進。
午時,上御宣政殿晝講入侍時,同知事李堂揆,特進官趙威明,參贊官睦昌明,侍讀官李聃命,檢討官李沆,假注書李東郁·尹世紀,記事官李玄錫。下直守令,文川郡守趙聖輔,萬頃縣監朴徵,松禾縣監曺夏卿,追後入侍。上讀前受孟子曰中也養不中,至徐子曰孔子亟稱於水章下鄒氏註,音一篇訖,聃命進讀,自孟子曰人之所以異於禽獸者幾希,至孟子曰可以取,可以無取,音釋一遍訖,上受而讀之,訖,聃命,進釋文義,至人之所以異於禽獸者缺異於禽獸者,以其有五倫也,若不知五倫,便是禽獸也。至舜明於庶物,沆曰,明於庶物,察於人倫,乃知行工夫之次第也。至不泄邇不忘遠,威明曰,在邇者,人所易狎,而不泄者,敬心存也,在遠者,人之所易忘,而不忘者,誠心存也。至其義則丘竊取之,堂揆曰,歷敍群聖而繼以孔子之言者,明其道統之傳也。至君子之澤五世而斬,堂揆曰,如孔子之澤,萬世不斬也,此乃張南軒之言也。至可以與可以無與,聃命曰,可以無與,與則財者,有限之物也,若於無與之時,與而可與之時,不與,則豈不害於惠乎?堂揆曰,伊尹,一介不以與人,一介不以取諸人,君子受授之際,其義如此,不可不愼也。上曰,私淑諸人,雖是孟子自謙之辭,亦可見道統之在己也。諸臣曰,然矣。聃命曰,禹,惡旨酒,好善言,禹以大聖,猶不自足,聞人之善言,則至於拜受。自上亦能察群臣之言其善者,如禹之拜受,則誠爲缺矣。威明曰,不但酒之害人甚矣,耗穀,亦甚矣,缺其錢,猶有所歸之處,至若酒,則缺市廛皆用之,此爲傷財,甚矣。聃命曰,缺常有不足之心,然後可以成就進德矣,文王,望道如未見,此乃後世人君之所則處也。上曰,上章,亦言人之患,在好爲人師,此亦自足之患也。諸臣曰,然矣。聃命曰,非知之難,行之難,故周公仰思而有得,則坐以待朝,自上誠能如此,則雖衰替之時,豈難振作乎?昌明曰,下直守令,招入。上曰,依爲之。假注書李東郁退出。招入,文川郡守趙聖輔進伏,上問履歷,聖輔奏對訖。上曰,已經屢處守令,必能知治民之道,七事之外,惟以愛民爲本,可也。聖輔退伏,萬頃縣監朴徵進伏,上問履歷,徵奏對訖,上問七事,徵伏而誦之。上曰,依七事爲之,必以愛民爲本。徵退伏,松禾縣監曺夏卿進伏,上問七事,夏卿伏而誦之。上曰,七事非但在前誦之而已,行之宜矣。夏卿缺宗室入侍之意,分付矣。自今以後,每缺諸臣,以次退出。
府前啓,牙山定配罪人泗,放釋,停啓。
備邊司啓曰,宿衛重任,不可久曠,而御營大將李汝發,方在前任水原府,必待交代,然後方可上來,水原新府使柳命堅,令政院催促發送,何如?答曰,依啓。
禁府啓曰,朴廷益原情公事,姑爲停刑,與入門官一處面質後,稟處事,判下矣。移文試所査出,則入門官,鄭銓云,鄭銓,卽爲拿囚之意,敢啓。傳曰,知道。
傳曰,大提學命招,書題書入。賜柑。
李沃啓曰,明日常參·經筵,取稟。傳曰,只晝講。
又啓曰,來十五日儒生殿講日次,取稟。傳曰,親臨爲之。
權瑎啓曰,小臣,以儒生製述事,成均館進去,下直。傳曰,知道。
權瑎啓曰,連日監察茶時,事甚未安,持平申㶅,牌招察任,何如?傳曰,允。
趙師錫,以禮曹言啓曰,曹啓辭,昨以下敎之意,卽遣郞廳,問于右議政許穆,則以爲播種後,還御大次一款,添改,誠爲得宜。且儀禮集傳曰,王耕一墢,班三之,庶民終于千畝。又曰,王歆太牢,班嘗之,庶人終食。是日也,司寇,乃命其旅,田徇,農師一之,農正再之,稷三之,司空四之,司徒五之,大保六之,大師七之,太史八之,宗伯九之,王則大徇。註曰,大徇者,帥公卿大夫親行農也,古今官制不同,雖與此,禮節不同,農官田徇之後,上帥公卿大夫親行農,擧行與否,問于大臣,何如?傳曰,允事,傳敎矣,問于大臣,則領議政許積,左議政權大運以爲,大徇,固是古禮,而不載於五禮儀,有難率爾變改,後日登對時,當面稟定奪云矣,大臣之意,如此,敢啓。傳曰,知道。
睦昌明,以都摠府言啓曰,今日入直軍士,中日習射,請出標信。傳曰,知道。
兵曹判書金錫胄疏曰,伏以臣之無狀,久處銓要,官人失方,缺言中諱,臺疏諫劾,交謫未止,而晩聞同知洪宇紀十條疏中,復有西銓不擇人之語,繼又聞右議政許穆疏,竝斥兩銓,而論臣,尤喫緊云,兩疏,俱留中未下,雖未能細得其詳,耆宰之論,已類彈紏,廊廟之言,復極嚴畏,此誠非偶然而已,伏乞聖明,夬賜睿斷,亟命有司,將臣前後所犯,一一明覈,得其罪,則鈇銊鼎鑊,惟聖明所缺罪也,亦願缺使臣,得以守先人丘墓,以俾濱死之命,缺不勝兢缺席藁竢命之至,謹昧死以聞。批答見上
判尹李正英疏曰,伏以臣,前授本職,以老病不可堪任之狀,三告得蒙恩遞,從此可以須臾無死,方私自以爲幸矣,不意玆者新命,又下,聞命驚感,不知所以自處也。臣之參是任,前後凡五次,今又遞缺旬而復叨,雖曰乏人,官豈爲臣設也?況臣治京兆,無一擧缺都民之撓法者,不能止,市廛之不齊者,不能整,大路日狹,而不能闢,西山日禿,而不能禁,何可委之於綱紀不振,有所拘碍,一向尸居而不知止乎?然此則不過臣之不可冒之之意,而臣落傷腰痛,至今尙未見差,行則扶杖,坐亦酸痛,差祭非一而不能行,特進累請而不能入,如此而避劇就閑,徒以爲養病之地,於分,可乎?伏願聖明,察臣情勢病勢,無一可堪,臣所帶本兼諸任,竝命亟賜遞改,以便公私,不勝大願。臣無任祈懇之至,謹昧死以聞。答曰,省疏具悉卿懇。詞訟煩劇之地,不可久曠,卿其勿辭,缺宜速察職。出燼餘
上在昌德宮。停常參,只晝講。
下直,丑山萬戶鄭弘敬。
謝恩,水原府使柳命堅,左通禮朴純,兼春秋尹鼎和,成均博士金尙夏,護軍金敬祖,漆浦萬戶李之英。
政院啓曰,來十五日儒生殿講,取稟。傳曰,親臨爲之。
今日晝講時,今後晝講,宗室入侍事,下敎。
禮曹佐郞裵正徽,兼春秋減下,其代,口傳差出事,定奪。
去夜,大提學閔點啓曰,黃柑試製之文,翼日科次,乃是古例,蓋以當日科次,事勢不及也。頃年群議,以旣製經夜,爲未安,遂定卽日科次之例,而定時所製,來篇無多,故夜深之後,僅得畢考,上年黃柑之製,三更畢考,卽其一也。然上年,則所製者箴,句數不多,且於夕時,始考,故畢考於夜分後。今日成篇之數,多至三百三張,而句數,又非箴之比,提學之承牌入來,亦在閉門時,燭下始考,完了於一夜之間,事勢之所不能,夜深燭短,心眼昏迷,則雖欲勉强,難免眊䁋,今姑退出,待明早來考,庶無造次間遺才之患,如何?經宿私家爲未安,則臣等二人許,入別省記,直宿於闕中某司,自明朝始考,亦似便當矣。臣纔經監試覆試之官,終日科次,不過二百張,長日如此,短宵可推,選才之道,不合忽忽若是,惶恐敢啓。答曰,科次,雖是前例,事勢如此,則不可無變通之擧。直宿於闕中,待其明早等第以入。
右議政許穆二十九度呈辭。入啓。傳曰,安心調理。
晝講入侍,知事閔熙,特進官吳始復,承旨權瑎,玉堂李聃命·權瑍,假注書李東郁·尹世紀,兼春秋尹鼎和,史官李玄錫,宗臣延陵副令季胤,文城監希福。
兵曹判書金錫胄上疏。大槪,亟先削臣職名,仍治累違召命之罪事。入啓。答曰,省疏具悉卿懇。身有所患,未赴召命,有何所嫌,安心勿辭,調理察職。
忠淸監司書目,扶餘縣監鄭壽俊,無一善政,而民怨亦多,罷黜事。又書目,禮山縣監洪柱文,身病,果是不可一任其調病,久廢公務,罷黜事。
傳曰,留待守令·邊將,引見。
今日晝講時,政官牌招開政,玉堂闕員差出事,定奪。
今日晝講時,武科兩所進去臺官,未開場前,開坐,守令署經事,定奪。
黃柑儒生,幼學李寅賓,生員李同徵,幼學李慶茂·鄭煒·沈得元,以上三下。
吏曹判書睦來善上疏。大槪,旣負重罪,且違召命,亟削臣職,仍治臣罪,以爲人臣逋慢者之戒事。入啓。
下直,沔川郡守李光鎭。
備忘記,今觀備局回啓中,平安監司狀啓,到於乙卯歲末,而今至三年,偃然回啓,其怠慢之習,漸不可長,事亟可駭,有司堂上,從重推考,以懲日後。
有政。
吏批,姜獻之爲監察,柳命賢爲應敎,李久會爲禮山縣監,鄭樸爲兵曹參議,金是榮爲工曹佐郞,朴尙質爲監察,南宮鈺爲扶餘縣監,洪璡爲刑曹正郞,李挺晩爲兵曹佐郞,李猶龍爲兵曹佐郞,白瑞翰爲楊州牧使。
權瑎啓曰,兵曹判書金錫胄,吏曹判書睦來善,牌招不進矣。傳曰,知道。
睦昌明啓曰,卽見慶尙左兵使李重信軍兵歲抄啓本,則兵曹判書金錫胄,只書姓字,殊甚不察,請推考。傳曰,允。
李沃,以實錄廳言啓曰,都廳郞廳姜碩賓,因事罷職,今日內,口傳付軍職,依事目,冠帶常仕,何如?傳曰,允。
上在昌德宮。停常參·經筵。
下直,長連縣監金礪。
謝恩,獻納姜碩耉,兵曹正郞權震翰,刑曹正郞洪璡,司饔奉事金衡重,鷹牌頭徐裕履,應敎柳命賢。
答吏曹判書睦來善疏曰,省疏具悉。卿其勿辭察職。
備忘記,製述居首,幼學李寅賓,直赴殿試,之次,生員李周徵,進士沈得元,幼學李慶茂·鄭煒,各給一分。
備忘記,今觀備局回啓,其中平安監司狀啓,到於乙卯歲末,而今至三年,偃然回啓者,怠慢之習,漸不可長,事極可駭,有司堂上,從重推考,以懲日後。
昨日晝講時,上曰,今聞文城監希福之言,母死草葬,已過十年,而家貧無資,尙不得永窆云,情理可矜。葬需,特爲從優題給,造墓軍,亦爲參酌定給,且其衣冠藍縷,衣資亦爲題給事,分付該曹。
禁府,朴世址,連山平川驛徒二年半,定配。啓。
獻納姜碩耉啓曰,臣之譾劣,濫蒙洪造,前後忝竊,無非不似,而半年爲郡,再叨言責,今此召命,又復遠降,臣誠惶感,罔知攸措。治任登道,重感風寒,稍待小歇,僅僅前途,今始祗謝於多日之後,稽緩之責,安敢逃乎?且臣與司諫李煦,有婚家應避之嫌,尤不可仍冒,請命遞斥臣職。答曰,勿辭,退待物論。
傳曰,明日晝講爲之。
領議政許積箚子。大槪,乞削臣職,仍治臣罪,以勵群工事。入啓。答曰,省箚具悉卿懇。別無可嫌之事,卿何辭爲,卿其安心勿辭焉。答行司直洪處湸疏曰,省疏具悉。卿其勿辭,安必上來。
左議政箚子。大槪,先罷臣職,仍治臣罪事。入啓。答曰,省箚具悉卿懇。於卿別無可嫌之事,卿何辭爲,卿其安勿辭焉。
弘文館五點李鳳徵·閔就道·睦天成,四點李昇·金聲久·沈檀·權是經·睦林儒·吳始□·吳始大。
下直,德山縣監李縝。
行司直洪處亮上疏。大槪,臣於前冬,旣受亡妻歸葬之由,病勢猝劇,仍久沈綿,不得辭朝矣。葬時寒凍,未成墳形,今將涓吉,築土排莎,乞解本職及兼帶醫司提調,舁疾下去,以完封築之役事。入啓。
府啓,請還收門黜罪人閔維重放釋之命。引嫌而退,相避之法,在下當避,請獻納姜碩耉,遞差。答曰,不允。處置事,依啓。
辰時,日有左珥。
李沃啓曰,明日常參·經筵,取稟。傳曰,只晝講。
權瑎啓曰,備邊司郞廳來言,今日賓廳坐起日次,而親耕二度習儀進去,故不得爲之之意,敢啓。傳曰,知道。
鄭晳啓曰,小臣與左承旨李德周,右承旨李沃,親耕二度習儀進去,下直。傳曰,知道。
權瑎,以都摠府言啓曰,都摠管李枝遠,以侍衛,除標信,先農壇所親耕,再度習儀進去之意,敢啓。傳曰,知道。
又以兵曹言啓曰,今日親耕習儀時,武臣兼宣傳官金缺其婢夫於御幕至近之地,雖出於無知妄作,事極缺宣傳官金鎰,姑先推考,何如?傳曰,允。
權瑎啓曰,獻納姜碩耉,再啓煩瀆,退待物論矣。傳曰,知道。
持平申㶅啓曰,門黜罪人閔維重,放釋還收事,諫院之爭執,已久,而兪音尙閟,臣不勝慨然之至。維重,當賓廳會議之日,旣附麗邪論,違拒明命,而必欲角勝於君父,及乎典禮已誣之後,又以四種之說,無所悖謬之語,肆然投疏,略無顧忌,而猶以爲不足,則又嗾弼明更皷邪說,情狀盡露於按鞫之日,其前後罪犯,狼藉無餘。使維重,苟有一毫追先王報殿下之心,必不至此,削黜之罰,亦云末減,而放釋之命,出於意外,臣於此,竊恐殿下之執德不固,而無懲後日詖邪之說也。殿下,縱以維重,爲有才而欲用之,維重一念,惟在壞宗統,亂國是,扶時烈而已,則其肯爲殿下盡其能乎?況以言其才則小,以言其罪則大,何可見其小而廢其大,使輕重舛施,用舍乖宜,輿情拂鬱,公議益激也哉?請還收門黜罪人閔維重放釋之命。獻納姜碩耉,引嫌而退,措語見上相避之法,在下應遞,請獻納姜碩耉,遞差。答曰,不允。處置事,依啓。
領議政許積箚曰,伏以臣,伏見備忘記,以備局覆啓稽滯之故,有有司堂上特推之命,辭旨峻截,責礪嚴重,至有缺然怠慢,所不可長之敎,臣聞命震惶,罔知置身之所也。臣本駑下,加以衰耗,固無左酬右應,裁決庶務之望,而臣數三年來,不被人侵攻,則輙患死病,不得安意缺常缺半,此則聖明之所下燭也。加以兼帶諸司缺緊缺各有事,至於體府文缺繁,臣雖竭盡心力,每患其不逮,案牘之積滯,不但此缺也。臣出疆之期,只隔二十日,必欲盡決於其外,或至夜以繼日,而前忘後失,隨事茫然,藁旣成而復毁者,數矣。此無非臣自知不能,而亦不敢自止之罪也。臣何敢以臣之罪,歸之於下官,而晏然而已乎?伏乞聖明,將臣職名,亟賜鐫削臣職,仍治臣罪,以厲群工,以振頹綱,公私萬幸。取進止。批答見上
左議政權大運箚曰,伏以疏迂如臣,久叨匪據,無小俾補,恒懷愧懼。伏見備忘記,以備局覆啓稽滯之故,有有司堂上推考之命,尤用悚慄,不知置身之所也。噫,聖明旣以勵精圖治,而責礪群工,又如此,此實國家之福也。凡在臣隣,孰不欽承而愓慮乎?如臣才智,加以衰老,尸居不職,致勤聖敎,臣罪至此,而無所逃矣。覆啓遲延,責在相臣,而臣旣居其位,則何敢歸咎於有司之臣,而以獨免爲幸乎?伏乞聖明,亟罷臣職,仍治臣罪,以爲人臣怠慢者之戒,千萬幸甚。取進止。批答見上
司直洪處亮疏曰,伏以臣於上年冬末,以缺歸葬,呈單受由之後,送喪門外,仍欲辭朝,追往看葬,中寒甚重,仍久沈綿,人鬼關頭,殆六十餘日,以此旣蒙恩暇,竟未發行矣。缺當窮冬嚴沍,未成墳形,今將涓吉排莎,而入地之日,旣未見掩土,情理到此,十分切迫,舁疾下去,以完封築之役,乃臣區區至願,而受由以來,歲翻日久,不敢仍爲辭朝,冒萬死更申至懇。伏乞聖慈,特垂體下之仁,將臣本職及兼帶醫司提調,竝許遞改,以便公私,千萬幸甚。臣無任激切祈懇屛營之至,謹昧死以聞。答曰,省疏具悉。卿其勿辭,安心往來。出燼餘
上在昌德宮。停常參,只晝講。
辰時,日暈左珥,白氣出左珥,長三四丈,廣尺許,良久乃滅。自午申時,日暈。
下直,淸州牧使李瑞雨。
謝恩,戶曹參議鄭樸,司僕主簿兪明夔,楊州牧使白瑞翰,兵曹佐郞李挺晩,廣興副奉事李星徵,護軍龍起沼,扶餘縣監南宮鈺。
吏曹啓曰,臺諫有闕,政事,取稟。
傳曰,下直守令,留待。
傳曰,政事,明日爲之。
吏曹判書睦來善初度呈辭。入啓。給由。
晝講入侍,同知事李堂揆,特進官柳赫然,承旨李德周,玉堂柳命賢·李沆,假注書李東郁·尹世紀,兼春秋尹鼎和,史官李玄鍚,宗臣興平副守瀛·丹川監良憲。
右參贊李之翼初度呈辭。入啓。給由。
明日宣政殿儒生殿講,親臨殿座正時,卯正三刻,開門差早。
明日儒臣殿講時,考官,領議政許積,左議政權大運,張善澂·李堂揆·禹昌績·吳挺昌·李沆·沈檀。
右議政許穆三十度呈辭。入啓。傳曰,安心調理。
傳曰,留待守令,引見。
晝講時,持平申㶅,亦爲入侍。
工曹參判李宇鼎上疏。大槪,被人構誣,罔有紀極,決不可抗顔於職次,伏乞聖慈,將臣本職及兼帶金吾·備局等任,一倂遞改,以安微分事。入啓。答曰,省疏具悉。卿其勿辭察職。
今日晝講,明日開政時,吏曹判書睦來善,牌招事,定奪。
午時,上御宣政殿。晝講入侍時,上讀前受,自逄蒙學射於羿,至孟子公行子有子之喪章。音一遍訖,命賢進讀,自孟子曰君子所以異於人者,至章子豈不歎。章下註,音釋一遍訖,上受而讀之訖,命賢,進釋文義。至以仁存心,堂揆曰,所謂存心者,與存心養性之存字,不同,如曰,以仁禮處其心云耳。至又何難焉,沆曰,我旣有仁有禮有忠,而彼之待我橫逆,則乃天下誕妄之人耳,又何足與校哉?命賢曰,君子雖遇橫逆,而不能先自反於其身,則彼雖誕妄,我之自處,非君子之道矣。至於舜而已,堂揆曰,古之聖人,多賢,而以舜爲言者,舜遇人倫之變,而善處,故孟子言,君子遇橫逆,自反之道缺舜之事,繼之,其意可見矣。至章子豈不欲有夫妻子母。命賢曰,此孟子惻隱章子而發也。豈以章子無罪而云也。堂揆曰,章子之所遭,可矜,而處身,則有過於人矣,故孟子哀憐,而不忍絶之也。至思天下由己溺者,沆曰,洪水淊天,下民昏墊,故禹,視民之溺,由己之溺也。命賢曰,此言,實是後世人君之柯則,殿下,固當留心而體認處也。至鄕隣之鬪,命賢曰,孟子,闢楊·墨之道,此蓋爲楊·墨而發也。墨氏兼愛,鄕隣之鬪,被髮而救者,墨之道也。楊氏爲我,同室之鬪,閉戶而坐者,楊之道也。蓋聖人之道,時中,故無此弊也。堂揆曰,顔子·禹·稷之道,乃時中也。命賢曰,以仁存心,以禮存心章,自上固當留念耳。經傳文字,或有字同而意異者,不可不深究其義也。舜何人也,我何人也,君子自待,不以古聖人爲難及,而必當以舜爲法也。禹·稷之事,亦當留念處也。一夫一婦,不得其所,人君,當以禹·稷之心,爲心也。上曰,由己溺之者,非如己溺也,似是由我溺,由我飢之意耳。聃命曰,聖敎,至矣。赫然曰,江都弓箭火藥,有改送事,木同,有留置者矣。今已廢棄,新木改送,欲充千同,而不得充數,厪得百同,當送郞廳,而江都之事,有缺聞卽爲下直,直爲發送,何如?上曰,依爲之。命賢曰,江都之事,臣有所欲達,而未果矣。前秋往見江都形勢,實是天府金湯,爲我國缺取軍器軍糧,亦多留置者,而尙無堅守之方略,日後脫有不幸,大駕親幸,則似無可慮,而海賊甚畏,四面無防守之處,若不守而去,以此軍器軍糧,爲籍寇之資,此實無限之憂矣。三朝,常以此爲慮,而尙未有方略,可惜也。頃聞以故相臣李浣之遺意,其子陳疏云,因此機會,若得鞏固,則實爲幸甚也。堂揆曰,臣爲守禦從事官時,故相臣李浣,言于臣曰,江都,四面受敵之處,賊若渡泊,則無可防之策,其中三處,有築城之處,三處若果築城,則賊雖渡可,有何泊慮云,故臣嘗聞之矣。命賢曰,陸賊,似不深慮,而長江四面,雖難盡爲築城,其施設,則任事者議定,惟在從速區劃耳。堂揆曰,雖陸賊,乘船下泊,則無防遏之計,築城之言,誠爲有理矣。柳赫然曰,臣曾與故相臣李浣,卽於固國之策,靡所不用其極矣。李浣,不得見江都,故欲請沐浴之行,而往見矣。仍徐必遠長江足恃,雖前所築,可毁,況更築之說,李浣,竟不得見,有所辭免矣。江都大勢,船泊之處,四面皆有,故臣之今送三郞廳之意,亦在觀其形勢,而文水缺不然,則燕尾亭前積石,有兩處,欲爲運來矣,而事涉重大,當與諸大將相議爲之矣。命賢曰,自前憂慮,而尙未就緖者,無他,以其言主張也。李浣之遺意,欲委任三大將云,此言似好耳。赫然曰,三大將之說,有由也,而兩局及摠戎處,而摠戎廳物力,䔽竭云矣。上曰,摠戎廳,則物力果爲板蕩矣。愈曰,然矣。赫然曰,有若干屯田矣。堂揆曰,築城,則莫如僧軍矣。命賢曰,僧軍,則騷擾,不可調發矣。上曰,若用御營軍,則可,而至如僧軍,決難調發矣。命賢曰,用軍與用民大異,軍兵則有紀律,故作事甚易,若以大興山城之役,而觀之,則可知矣。赫然曰,凡事,必因事機而成之,若卒然爲之,則事不成,而怨興矣。南漢山城,始役十年,然後乃就,其時雖多怨言,而以有城,故其後國家,得力矣。上曰,南漢,乃一片孤城也。江都,則以水路四通,故有變則可幸之地也。後日御營大將,相議從容爲之。赫然曰,倭館之設,乃卽其嶺南之大弊,萬科,亦一大弊,當此之時,有所興作,似甚難便,當料理後從容爲之矣。上曰,倭館之設,民弊甚多,誠爲可悶也。命賢曰,弘文錄,昨日爲之,而弘文錄規例,必經銓曹議政錄,然後用之,而有故未爲磨勘,未知何以爲之?上曰,吏判,今日呈辭矣。卽爲牌招,可也。命賢曰,明日開政時,牌招,何如?上曰,然則明日牌招。
傳曰,丹川監良憲,衣冠襤縷,貧窶特甚,令該曹衣資從優磨鍊,題給。
府啓,請還收門黜罪人閔維重放釋之敎。上曰,此論,何至於兩司俱發乎?毋煩。申㶅又啓曰,頃者常參之日,右參贊李之翼,以大司憲缺二字罪人泗之定配,而其言曰,泗是末裔宗室,不干於朝著之間,則其心,必無偏係之私,而其言,一出於公。噫,是何言也?若謂妄缺誣,有不足責,旣已懲罪,似當寬恕云,則猶之可也。今乃謂其心無偏係,其言,出於公,自編配以來,物情久而猶鬱,有若以直言獲罪者然,吁亦畏矣,且論人之道,當觀其言之是非邪正而已。何可以其不干於朝著,而認爲必無偏係之心乎?況直請放釋,尤非臺閣論思之體,其爲謬妄,莫此爲甚,請右參贊李之翼,從重推考。上曰,依啓。申㶅又啓曰,守令未辭朝前,下直於臺諫者,其意有在,而文川郡守趙聖輔,德山縣監李縝,終不下直於臣家,其偃蹇慢忽之狀,殊涉未妥,請文川郡守趙聖輔,德山縣監李縝,推考。上曰,依啓。申㶅,起而更伏曰,臣有區區所懷,何敢隱忍,而不陳於君父之前乎?臣以年少新進,識見蔑劣,其於事君進退之義,亦不解曉,若得數年之暇,退修文學,粗知古人出處之方,然後出而從仕,庶無愧恧,惶恐敢達。上曰,臺諫在外辭職者,則有之,榻前陳達所懷,則曾未之聞也。申㶅啓曰,臣於前席,妄陳區區之懷,而辭不達意,致勤嚴敎,無非臣新進生疏,未諳臺體之致,請命遞斥臣職。上曰,勿辭。
李德周啓曰,持平申㶅,再啓煩瀆,退待物論矣。上曰,知道。
柳赫然曰,前頭鐵物缺用處,前所經營者,盡用於大興城役,似當有更爲料理變通之事矣。上曰,退出相議,更爲陳達,可也。上曰,近日連遣別監,往見實錄堂上郞廳進不進,則辰時,無一員來會者,申時皆以罷出云,卯仕酉罷之意,安在哉?參贊官李德周曰,史事莫重,自上申飭之後,如是解弛,缺矣。請實錄堂上郞廳,竝推考。上曰,依爲之。假注書李東郁,缺出,招入輪對宗臣及下直守令。上曰,宗臣,以次進。興平副守瀛進伏。上曰,有所懷則陳達。對曰,臣無見識,有何陳達之事乎?上問,年幾何?對曰,二十六也。上問,誰之子乎?對曰,眞陽君之子也。上問,何大王子孫耶?曰,中宗大王四代孫也。瀛退伏,丹川監良憲進伏。上問所懷,對曰,別無所懷。臣本窮寒,辛亥年,得蒙國恩而生活,乙卯年,亦以國恩生活,此後雖飢餓而死,實無所憾矣。淸州牧使李瑞雨進伏。上曰,已經臺侍,百里之任,必能善爲,而須盡心爲之。對曰,敢不竭心奉行。上曰,若有弊端,雖未赴任,上達,可也。對曰,雖有弊瘼,而未得聞知,似當往見後可知矣。瑞雨退伏。李德周啓曰,文宣王廟修改時,移還安告祭前例,只於文宣王位,有祝文,而四聖位,則無之矣。今此告祭,五聖位,各有祝文,殊非前例,自前有如此缺之事,則罷祭,其不用祝文,火燒於香室,例也。今亦依此爲之,香室官員及守僕不察之罪,不可不懲,當該官員,推考,守僕,令攸司囚治,何如?上曰,依爲之。諸臣,以次退出。
工曹參判李宇鼎上疏,伏以臣,本孤危之蹤,驟蒙缺之恩,愧蔑圖報之效,恐招過福之災,不意千萬夢寐之外,以前後眛眛之事,猝逢李箔面辱,又被廷說之構誣,而其所醜詆,不啻狼藉,橫逆之來,人或不免,白地缺豈有如臣今日所遭哉?無中之說,指虛爲實,暴成罪案,極其巧慘,而緣兄及弟,一擧兩中,張皇詬辱,有不忍見者,缺謂廷說,以鄕曲微品,自稱不文,則援古證今,致缺若是密也。自遭此變,心骨俱痛,弟兄相對,悚縮缺聖度包容,不卽加以有司之法,亦不待該曹缺新除恩命,疊下於一日之內,如臣無狀,缺異數於聖明之下哉?此所謂援之於缺地,推躬感德,實不知免所也。名缺陳章乞免,亦有所不敢,故徊徨缺覈得廷說輩,誣罔構揑之罪,缺業已聖明之所洞燭,缺人,加我以不測之名,我乃自缺冒進,則貪戀之誚,縱恣之謗,缺臣者,不有甚於今日乎?水部亞官缺如臣受衊者,何可承當。伏乞聖明,缺之情,察臣臲卼之迹,將臣本職及兼帶缺任,一倂遞改,以安微分,不勝幸甚。臣無任祈懇屛營之至,謹昧死以聞。批答見上出燼錄
上在昌德宮。停常參·經筵。
一更,月暈左珥。四更,月暈。五更,月暈。有霧氣。
下直,水原府使柳命堅,黃州判官安烒,長興縣監愼祉膺。
謝恩,判尹李正英。
兵曹判書金錫胄初度呈辭。入啓。
昨日晝講時,持平申㶅所啓,守令未辭朝前,下直於臺諫者,其意有在,而文川郡守趙聖輔,德山縣監李縝,終不下直於臣家,其偃蹇慢忽之狀,殊涉未妥。請文川郡守趙聖輔,德山縣監李縝,推考。上曰,依啓。又所啓,臣於前席,妄陳區區之懷,而辭不達意,致勤聖敎,無非臣新進生疏,未諳臺體之致,請命遞斥臣職。上曰,勿辭,退待物論。上曰,近日連遣別監,往見實錄廳堂上郞廳進不進,則辰時無一員來會者,申時,皆已罷去云,卯仕酉罷之意,果安在哉?參贊官李德周曰,史事莫重,自上申飭之後,如是解弛,殊甚非矣。請實錄廳堂上郞廳,竝推考。上曰,依爲之。
吏曹判書睦來善,牌不進。傳曰,更爲牌招。
大司憲尹䥴上疏。大槪,敢陳危悃,乞削職名,且治臣罪事。入啓。
儒生殿講,進李應蕃,幼朴東葛,易粗,幼裵舞和,詩通,進朴徵晩,大略,幼李松齊,書略。
吏曹判書睦來善,再牌不進。傳曰,更爲牌招。
備忘記,居首,進士裵舞和,直赴殿試,之次,幼學李松齊,直赴會試,生員朴徵晩,給一分,進士李應蕃,幼學朴東葛,各紙五卷,筆五柄,墨三笏賜給。
玉堂箚子。大槪,持平申㶅,遞差事。入啓。
武科一二所出榜,詣闕。
謝恩,銀溪察訪田。
答大司憲尹鑴疏曰,省疏具悉卿懇。卿之爲國敢言,予實嘉納,其中姑寢戶牌一事,予意亦然,今詢咨於諸宰。辨誣一款,乃國家莫大之擧,必欲準請而後已,今欲更議,卿其安心入來,以副予望。
吏曹判書睦來善,身病出仕。
京畿監司書目,楊州呈,以知事閔鼎重辭職上疏,上送事。啓。答曰,省疏具悉卿懇。予意,已悉於前後疏批,卿之强嫌,奚至於此,更勿固辭,宜速上來察職。
司諫李煦,正言柳星三,就職。
正言柳星三啓曰,定配罪人李翊,還收徒配之命,仍前定配事,累日論列,未蒙允兪,一向爭執,亦涉煩瀆,與同僚相議停啓矣。物議,皆以輕停爲非,率爾之責,臣實難免,卽當引避,而以武科初試監試官,進去武所,今始來避,臣之所失,尤大,不可一刻仍冒,請命遞斥臣職。答曰,勿辭,退待物論。司諫李煦啓曰,同前請命遞斥臣職。答曰,勿辭,退待物論。
府啓上同,請還收門黜罪人閔維重放釋之命。竝引嫌而退,還收之請,旣循公議,强爲引避,辭意苟且,累啓停論,亦出參酌,揆以臺體,別無可嫌,正言柳星三,司諫李煦,出仕。答曰,不允。處置事,依啓。
院前啓,日暮姑停。
禮曹啓曰,本曹郞廳六員內,金時鉉,妻母歸葬,受由下鄕,鄭民獻,順陵改莎草進去,李倫,以病呈旬,佐郞沈橃,文科覆試考講次分差,裵正徽,出使,尹鼎和,兼春秋入直,本曹多事,比他司尤甚,卽今亦多有時急之事,無以推移。正郞李綸,改差,今日政,以在京無故人差出,卽爲察任,今日仕上直,則假郞廳一員,差出,使之察任,何如?傳曰,允。
吏批,閔就道爲持平,柳命賢爲舍人,李日井爲獻納,沈檀爲禮曹正郞,安命老爲奉常僉正。
上在昌德宮。停常參·經筵。
夜自三更至五更,月暈。
下直,義興縣監權德潤。
謝恩,廣州府尹李端錫,兵曹參議南天漢,梁山郡守李雲林,禮山縣監李文會。
右議政許穆三十一度呈辭。入啓。
吏曹啓曰,臺諫有闕,政事,取稟。
藥房啓曰,伏未審近日來,聖體,若何?寢睡·水刺,別無加減乎?昨日早臨法殿,終朝試講,不瑕有勞傷耶?春日向暖,而朝晝異候,衣襨脫着,最宜謹愼,區區下情,未嘗少弛。兩慈殿氣候,亦一向安寧乎?臣等,無任憂慮,敢來問安。答曰,兩慈殿氣候安寧,予則無事矣。
傳曰,政事,過國忌後爲之。
右參贊李之翼再度呈辭,國忌齋戒,留政院。
右議政許穆三十一度呈辭。傳曰,安心調理。
奉敎李漢命,實錄曝曬後,入來。
院前啓,國忌齋戒,今明日姑停。
自昧爽至辰時,有霧氣。
上在昌德宮。停常參·經筵。
下直,京畿水使金東屹,光州牧使李敏敍,楊州牧使白瑞翰。
謝恩,舍人柳命堅,奉常僉正安命老,禮曹正郞沈檀,監察朴尙質。
兵曹判書金錫胄再度呈辭,國忌,留政院。
明日生進放榜時,開門差早。
上在昌德宮。停常參·經筵。
夜一更二更,乾方有火光。四更五更,雷動電光。自昧爽至卯時,有霧氣。辰時申時,日暈兩珥。
謝恩,持平閔就道。
吏曹判書睦來善辭職上疏。入啓。
兵曹判書金錫胄,右參贊李之翼再度呈辭。入啓。加給由。
京畿監司書目,楊州呈,以副應敎朴世堂,病重上去不得事,啓。遞差。
答吏曹判書睦來善疏曰,省疏具悉卿懇。卿其安心,勿辭察職。
都堂弘文錄薦,睦天成·吳始大,司諫李煦,獻納李日井·申厚命·金聲久·沈檀·李鳳徵·閔就道·權是經·睦林儒·李湜·吳始壽。
府啓,新除授獻納李昇,時在京畿楊州地,請斯速乘馹上來事,下諭。依啓。
政院啓曰,推勘之積滯,未有甚於近日,而連仍憲府官員之有故,久未開坐,憲府未肅拜及呈辭人員,竝卽牌招,從速開坐之意,敢啓。傳曰,知道。
謝恩,持平沈橃,副校理吳始大,副修撰閔就道。
府啓,請還收門黜罪人閔維重放釋之命。答曰,毋煩。
全羅道生員楊夢擧等上疏。大槪,請追削故相臣鄭澈官爵,以爲培養正氣事。入啓。以上朝報
備邊司啓曰,慶尙左道軍兵,合操於安東地,仍爲防川之役事,曾已稟定分付之後,左兵使李重信,亦以大丘·慶州·安東等鎭軍兵,定期會,將爲合操於安東云矣。卽接本道監司金德遠狀啓,則大丘鎭,則上年禿用山城修築時,旣已七八日赴役云。到今又令赴役於安東,則兩時疊役,果有偏苦之弊,依狀啓,大丘鎭,則許令行操於本鎭,只以慶州·安東兩鎭,稍加赴役日字,完築之意,監·兵使處,竝爲急速知委,何如?答曰,依啓。以上備局共錄
禁府啓曰,本府都事十員內,三員,文科會試赴擧,一員,病親呈辭,受由下鄕,一員,身病受由,餘存,只是五員,而本府當直四員,公事,都事各一員,今此文武科三所禁亂都事各一員,當以六員分差,而一員不足,無以推移,假都事一員,令該曹差出,何如?傳曰,允。以上禁府共錄
兵曹啓曰,濟州山監牧官金大振,封進馬二匹上來,禾毛色,別單書入,以爲依例留養內廏之地,而體小才劣,一匹,則且有病處,其不謹擇養之狀,殊爲未便,監牧官金大振推考,以爲警責之地,何如?傳曰,允。以上馬籍〈?〉其錄
吏批啓曰,玉堂及臺諫闕員,今番差出,而擬望之人,乏少,相避外任竝擬,何如?傳曰,允。又啓曰,今此親耕別祭時,掌樂正,例差協律郞之任,而新除授掌樂正韓陞,在鄕病重,上來未易,今姑改差,何如?傳曰,允。
有政。
吏批,閔就道爲修撰,吳始大爲副校理,金鼎祥爲高原郡守,李鳳徵爲副修撰,洪藘爲咸興判官,柳命賢爲司僕正,金萬成爲戶曹正郞,柳星三爲掌令,趙嘉錫爲掌樂正,沈橃爲持平,權瑍爲校理,尹爾霖爲刑曹佐郞,權恒爲兵曹佐郞,金璁爲修撰,申㶅爲正言,李三錫爲軍資正,安燦爲司評,韓濙爲戶曹佐郞。
上在昌德宮。停常參·經筵。
自昧爽至辰時,雷動電光。
謝恩,掌令柳星三,司僕正柳命堅,掌樂正趙嘉錫,戶曹正郞金萬來,護軍李聖賚,校書正字南以道。
去夜,傳曰,夜對爲之。入侍,承旨權瑎,玉堂吳始大·閔就道,假注書尹世紀·李漢命·李玄錫。傳曰,同副承旨趙師錫,亦爲入侍。
右參贊李之翼三度呈辭。入啓。遞差。傳曰,明日,晝講爲之。
禮曹,親耕三度習儀,今日當行,而雨勢如此,勢難行禮,來二十一日退行,何如?啓依所啓施行。
政院啓曰,領·左相,有稟定事,來詣請對矣。傳曰,引見。
掌令柳星三啓曰,臣於昨日,重得毒瘧,頭部如碎,不省人事,召牌臨門,竟未祗赴,臣誠惶恐,罔知攸措。雖緣病故,而旣違召命,逋慢之罪,在所難逃,不可一刻仍冒,請命遞斥臣職。答曰,勿辭,亦勿退待。
全羅道生員楊夢擧上疏。入啓。答曰,省疏具悉。多士之言,雖如此,事之是非,姑舍勿論,曾在仁廟朝,參酌議定之事,到今年歲已久之後,不可更爲撓改,爾等,退修學業。
今日領左相請對入侍時,領議政許積所啓,實錄廳堂上郞廳,勿擬於試官事及在外臺諫,大司憲尹鑴,執義尹搢,大司諫沈梓,獻納李日升,正言柳搢,今姑遞差,掌令柳星三,亦爲遞差。明日待開門開政事,榻前定奪。上曰,親耕日,更爲進定,而自二十五日,至二十八日間,吉日推擇以入之意,分付該曹。
前掌令柳星三,牌不進,推考傳旨,下禁府。
今日領左相請對入侍時,今此增廣會試時,臺諫相避擧子幾人,單子中懸錄事,定奪。
府啓,請還收門黜罪人閔維重放釋之命。答曰,毋煩。
上在昌德宮。停常參·經筵。
謝恩,宣陵參奉李東松。
兵曹判書金錫胄三度呈辭。入啓。加給由。
弘文館啓曰,新除授修撰金璁,時在慶尙道禮安地,經筵入番事緊,請斯速乘馹上來事,下諭。傳曰,允。
禮曹啓曰,傳敎矣,更問于日官,則自二十五日至二十八日,其間,只二十七日,爲吉云矣,敢啓。傳曰,知道。
昨日,領左相請對時,右承旨李沃所啓,臣以該房承旨,待罪,今於親耕之禮,有所仰達矣。大享之禮,多有糜費,雖不可猝行,耆民,皆是八十以上老人,而其數,只四十人,若令有司,題給酒肉,以示德意,則庶不失大享之遺意,而亦合於歲首優老之典矣。領議政曰,此乃臣等之意,而承旨亦陳之矣。耆民,固當以酒食餉之,而其日耕田之民,其數亦爲不多,依犒軍禮,設若干酒食,仍留戶曹判書及中使一人,使之主管饋之,宜當矣。上曰,以此意分付。領議政所啓,試官擬望之人,與擧子有相避,則每有牌不進之擧,故頃年增廣時,臣以試官擬望人,勿令牌不進之意,定奪施行矣。今番亦以此意申飭,使之不得不進,而政院,亦不敢以牌不進啓達事,分付,何如?上曰,此事,仍爲定奪施行,可也。又所啓,北虞候李夏蕃,赴任之後,宿病轉劇,方在死生中,故頃者北兵使狀啓罷黜,則筵臣,以事關後弊,陳達勿施矣。聞其病勢危劇,實非謀避之計云,李夏蕃,罷黜,何如?上曰,依爲之。上曰,以擊錚人闌入事,守門將,每被推考,此事,何如?領議政曰,擊錚者,變服潛入,守門將,誠難覺察,只以無章標人,不得禁斷之故,循例推考,以一人之身,被推甚多,憲府之照勘未易,推緘未勘之前,不得受祿,貧寒武夫,誠爲矜惻矣。上曰,予意亦然,故問之矣。今後,則守門將之以擊錚闌入,被推者,雖未勘之前,特爲給祿事,分付,可也。
兵曹啓曰,武臣嘉善以上,乏小,今此增廣覆試試官望,無以備擬,不得已堂上中擇擬,文臣嘉善以上,無故可擬之人,亦甚乏少,依近例文武試官,每望以二員,備擬以入之意,敢啓。傳曰,知道。
晝講入侍,知事閔熙,特進官鄭之虎,承旨趙師錫,玉堂吳始大·閔就道,假注書李東郁·尹世紀,史官李漢命·李玄錫,宗臣錦平令濟,菁原監敬行。
明日增廣覆試武科一所試官三,吳始復·李枝遠·李璞,參試官三,鄭徵·河重應·韓輔,二所試官三,李宇鼎·申瀏·梁禹復,參試官三,沈極·閔誠重·李惠疇,文科會試試官三,南龍翼·權大載·呂聖齊,參試官四,吳捉昌·趙宗著·李挺晩·李命殷。
禮曹,親耕三度習儀,今二十一日爲之事,啓下矣。雨雖開霽,田野泥汚,勢難行禮,以二十二日退行事,知委,何如?啓依啓施行。
禮曹啓曰,今此增廣別試文科會試試官三望,以從二品以上備擬,參試官四望,以堂下官,備三望以入,自是規例,而除實錄廳堂上郞廳外,無故可擬之人,乏少。依近例試官及參試官,以堂上官通融,每望以二員,備擬以入之意,敢啓。傳曰,知道。
晝講時,視事,縕繹間,姑停事,定奪。
謝恩,兵曹參判權大載,工曹參判李宇鼎,正言沈檀·申㶅,大司憲李袤,掌令金斗明。
政院啓曰,再明親耕習儀,奉常寺正,有執事之事,而新除授奉常寺正宋挺濂,在外,合有變通之道,卽爲改差,令該曹口傳差出,何如?傳曰,允。
謝恩,大司諫趙威明,持平李后定。
持平李殷相上疏。大槪,召牌之下,不得不忍死趨詣闕下,而症勢添劇,呼吸不通,終不能運步入番,叫號縮伏,恭竢嚴譴,伏乞下臣司敗,以正臣前後違牌之罪事。
吏批啓曰,兩司多官,今當差出,而在京無故之人,乏少,無以備擬,外任竝擬,何如?傳曰,允。
夜五更,月暈。
禁府,柳星三拿囚。啓。
左議政權大運,觀象監提調鄭榏,禮曹判書鄭之悌,順陵陵上改莎草事,出去。
吏曹口傳政事,奉常正安命老。
府啓,請還收門黜罪人閔維重放釋之命事。入啓。答曰,亟停勿煩。
大司憲李袤啓曰,臣自歲初,重得寒疾,彌留數月,有加無減,伏枕呻吟,久絶人事之中,新命又降,召牌繼至,揆以分義,一縷未絶,則固不敢復言病,强束殘骸,扶曳趨詣,精神茫昧,阿楮昏障,如在煙霧之中,而且念頃忝諫長於危劇之時,承牌未赴,又以亞銓時,雲峯縣監望單子誤書之故,兩度推緘在身,決難仍冒,請命遞斥臣職。
掌令金斗明啓曰,臣以眇末後進,獲玷言地,又是陞除之大驟者,愧恧駴憟,不知攸措。況本府,方以閔維重放釋還收事,累日論啓,臣則以爲維重之被罪,已至三載,聖上,以其先朝之素所倚任,才局之不可終棄,特許放釋,則兩司之紛紜爭執,必欲還收者,不但爲已甚之論,亦非仰體聖朝念舊憐才之至意也。臣之此見,有難强回,決不可䝱從縱臾,與之苟同,何敢一刻苟冒?請命遞斥臣職。
院前啓,日暮姑停,前啓申汝哲事,停啓。
府啓,引嫌而退,還收之請,實循公議,挺身立異,語意謬戾,請掌令金斗明,遞差。答曰,依啓。以上朝報
禮曹啓曰,今此親耕時,黑牛,以靑布袱衣蓋撘草記,監都事進參事,竝爲磨鍊啓下矣。更考禮文,則如無靑牛,代用黃牛,以靑布袱衣蓋撘云,而旣用黑牛,則蓋撘一款,當爲刪去,五禮儀,只畿內邑守令,立於田畔,別無監事進參之文,而當初節目磨鍊時,不能詳察,以致如此,不爲刪去。親耕事,旣以二十七日進定,告廟,不爲進定於二十五日,原節目及單子中,付標以入之意,敢啓。傳曰,知道。
備邊司啓曰,今日待開門趁卽開政事,昨日下敎,不啻丁寧,而開政之晩,無異於前,事甚怠慢,吏曹當該堂上·郞廳,竝推考警責,何如?答曰,允。
政院啓曰,伏見試官擬望,則其中有不能精擇者,殊非昨日大臣稟定之意,故因欲啓達改之,而此無前例,故姑爲捧入矣。頃者大臣,送言院中,責以不能覺察,且謂試官中,其老昏及不文無名者,不可不改擬云。臣待罪該房,不能趁卽稟議,不勝惶恐,該曹當該堂上,推考,望單子,還爲出給,使之改擬,改付標以入,何如?傳曰,允。
有政。
吏批,李后定爲持平,趙威明爲大司諫,李命殷爲禮曹佐郞,李袤爲大司憲,金斗明爲掌令,朴純爲執義,沈檀爲正言,睦天成爲獻納,柳炅爲右通禮,鄭道成爲兵曹正郞,權大載爲兵曹參判,宋挺濂爲奉常正,安命老爲奉常正。
上在昌德宮。停常參·經筵。
辰時,有霧氣。午時,日暈左珥。夜五更,月暈。
下直,原州牧使李喜年。
謝恩,右通禮柳炅,奉常正安命老,孝陵參奉朴時英。
吏曹判書睦來善初度呈辭。入啓。給由。
吏曹啓曰,臺諫有闕,政事,取稟。傳曰,明日爲之。
知事李殷相辭職上疏。入啓。答曰,省疏具悉。卿其勿辭,調理察職。
政院啓曰,以臺諫有闕,政事明日爲之事,命下矣。第念常時擧動習儀,則雖無憲府之官,監察代行,例也。明日親耕三度習儀,則與初·二度,有異,凡干節目,不可不一依正日例習儀也。兩司長官,當執耒助耕,長官有故,則有次官代行之規,而卽今憲府之官,分進文武科試所之外,只有執義朴純,掌令金厦梴,而皆在外,憲府闕員,今日差出,然後方可進於明日習儀,敢此仰稟。傳曰,在外臺諫,今姑改差,今日開政差出。
去夜,政院啓曰,試官望單子,改付標啓下之後,依例出牌,則副護軍權脩,副司直姜碩耉,數日前下鄕云,監試官執義朴純,昨日下鄕云,校理權瑍,承牌來到門外,而卽遭同氣之感,武科試官知事李殷相,亦來門外,而病重不得入來,副護軍金萬重,來到闕外,而病勢甚重,卽爲舁還云,來到闕外,終不入來之類,雖緣病故,其實,同歸於不進,而旣有昨日定奪之事,故望單子中,不敢以牌不進懸錄之意,敢啓。傳曰,知道。
政院啓曰,今日政,差出憲府官員,除在外人員外,卽爲牌招肅拜,使之進參於明日習儀,何如?傳曰,允。
兵曹啓曰,本曹郞官八人中,或在外,或身病,或以文武科覆試試官分進,無故者,只有二人,而又爲差祭擧動時侍衛,將未免有苟簡之患,正郞鄭道成,病難供職,佐郞李猶龍,時在遠道,爲先改差,以在京無故人,今日政差出事,分付吏曹,何如?傳曰,允。
政院啓曰,昨日試官,幾不得成樣,事極寒心,該曹擬望之際,謂其在京無故而擬之,出牌之後,始聞下鄕,試場迫近,任意下鄕,終歸於厭避之迹。旣已承牌詣闕,而稱以病重,竟不入來,症勢緊歇,雖難的知,而終歸於不進之科,似不可全然置之。請昨日試官中,下鄕之員,從重推考,來到闕門,病不入來之員,以牌不進施行,今後,則臨時有實職軍職之人,竝不許任意下鄕事,定式施行,何如?傳曰,允。
護軍權脩,司直姜碩耉推考傳旨,下禁府。
護軍金萬重,試官牌不進,依承傳罷職。
院前啓,無城上所,姑停。以上朝報
備邊司啓曰,全羅道暗行御史書啓覆啓中,黔毛浦之黔字,兩度皆以默字誤書,殊涉不察,原粘目中付標以入,而不察之所吏,不無其責,下吏,則自本司治罪,郞廳,則推考,何如?答曰,允。
有政。
吏批,朴世堂爲執義,柳挺輝爲禮曹正郞,朴相馨爲掌令,權大載兼知義禁,李齊泰爲禁府都事,韓垽爲濟用正,李碩寬爲掌令,李綸爲兵曹佐郞,李國華爲兵曹正郞,沈樸爲三和縣令。
上在昌德宮。停常參·經筵。
下直,廣州府尹李端錫。
謝恩,副修撰李鳳徵,兵曹佐郞李綸·權恒,奉常僉正金斗明,上土僉使崔良弼,左通禮崔俊衡,掌令李碩寬。
護軍沈梓,廣州府尹遞來。
右議政許穆箚子。大槪,眩疾甚重,今日親耕習儀,不得進參,惶恐待罪事。入啓。答右議政箚曰,省箚具悉卿懇。卿病,予用慮念,從容調理,則自可差愈,卿其安心勿待罪,益加善攝。仍傳曰,遣史官傳諭。
副校理李聃命初度呈辭,入啓。給由。
兵曹判書上疏。入啓。答兵曹判書疏曰,省疏具悉卿懇。卿其安心勿辭,調理行公。
辰時,日有重暈。
院前啓,無城上所,姑停。府前啓,日暮姑停。
全羅道生員楊夢擧上疏。大槪,更申前懇,請命退削鄭澈官爵事。入啓。
左議政權大運,觀象監提調鄭榏,禮曹參判鄭之虎,正郞鄭民獻,繕工監役黃錫,順陵改莎草後,入來。
上在昌德宮。停常參·經筵。
夜一更,艮方巽方,有氣如火光。
答全羅道生員楊夢擧等疏曰,省覽爾等之疏。予以爲太過也,事之當否,已悉於前批。但曾在仁廟朝議定之事,孝廟·先王兩朝,何往不辨,而到今五十餘年之後,何如是煩擾乎?予甚駭異也。
吏曹判書睦來善,副校理李聃命再度呈辭,國忌齋戒,留政院。
兵曹口傳政事,副摠管三,瀛昌君沈,蓬山君烱信,李宇鼎,柳炳然。
政院啓曰,領議政,禮曹判書張善澂,戶曹判書吳始壽,來詣請對矣。傳曰,引見。
今日領議政許積,戶曹判書吳始壽,請對入侍時,親耕日字,以前定二十八日爲之事,及謁聖還宮時,由弘化門事,定奪。
府前啓,國忌齋戒,今明日姑停。
上在昌德宮。停常參·經筵。
右議政許穆,身病出仕。
謝恩,兵曹正郞李國華,校書博士韓識,寧陵參奉鄭岐鳳,都摠管瀛昌君沈,副摠管李宇鼎。
武二所,出榜詣闕。
上曰,宣廟大王親公主,只有貞明公主一人,而年今七十五,不可無優異之典,宴需,令該曹從優題給。
禮曹判書張善瀓所啓,南別殿影幀移安時,自上有陪行之禮,而卽今痘患甚熾,群下之情,不勝閔鬱,勿爲陪幸宜當,故敢達耳。領議政曰,影幀移安時親幸,雖憑宗廟移安時例爲之,本不在於禮文,況今拘忌之疾,南別殿近處,最爲熾盛,酌獻禮,旣以此停止,則今此陪幸,決難爲之,秋間重建役畢,還安祭時,親幸行祭,情禮無欠矣。上曰,然則陪行,則姑停,還安祭親行,可也。
戶曹判書吳始壽所啓,頃者淸州牧使權世經,臺諫,以贓汚論罪之後,終有薦主罷職之命,此雖出於警勅之意,大臣一時現告罷職,有若庶官之爲,揆諸事體,已極未安。且臺啓,多出於風聞,而風聞之言,未必盡信,因此而罪及薦主,則臣恐自此以後,人必不肯爲守令薦主,殊可慮。臣意,則守令貪汚之狀,或入於御史書啓,或發於臺諫彈章者,査復其實,罪之以贓汚,然後罪其薦主,似可矣。領議政許積曰,小臣前日榻前,旣以此意仰達,而自上無發落,故不得出擧行條件矣。曾在孝宗朝,始倣古制,行薦主竝罪之法,而及至先朝申命此法之時,犯贓汚者,竝罪薦主事,更爲定奪,分付禁府矣。但國綱解弛,法令不嚴,守令雖有大貪汚者,未嘗有窮査其實,抵之於贓律者,薦主無可罪之時,今後,則犯罪被拿,至於受刑者,則竝罪薦主,似可矣。上曰,今後則依此爲之。又所啓,小臣,與權世經,曾無一面之分,雖未知其爲人之如何,必其善於治郡,則聞之稔矣。臣之家弟始大,適作宰於隣邑,故臣又聞其淸州事,大槪盡心職事,修擧廢墜者也。凡居官之道,修擧廢墜者,何有民謗,謗之以貪汚,則難於自解,故奸民之嫉其守令者,輒以不簡,謗之,臺諫之聞其謗而劾之者,固不害於風聞論事之體,而若因其修擧,得此贓汚之謗,則似冤矣。許積曰,權世經實狀,臣亦略陳於前日,而厥後聞姜碩賓之言,則碩賓,爲忠淸道御史時,行到淸州境,民或有毁之者,而詳察其事之顚末,則卽是盡心奉公者也。問於有識之人,則皆言其善治狀,而以其非抽牲邑,故不入於書啓矣。世經之治績,爲左道之最,而今反被貪汚不治之罪,極爲冤抑云。爲守令者,不可每人而悅之,則修擧官事之人,怨謗之來,實所難免,臺諫之風聞論啓,固不爲非,而今旣知冤抑之實狀,則特爲收敍,似可矣。上曰,臺諫所論,只是一人之風聞,而諸臣之言,皆以爲冤抑,權世經,特爲敍用,可也。
武科二所差備官,以試官意啓曰,今日開講之後,延安地字擧子金雲海,應講着名之際,頗有可疑之擧,前後着名處,筆劃不同,故慮有代講之患,招致保擧人李光著·趙天瑞·鄭道三等問之,則李光著·趙天瑞等,以爲果與金雲海,素有相知之分,故着名以給,而今此應講者,則非金雲海,而曾所不知人也。鄭道三,以爲與雲海,素無面分,而爲李光著所忌,循例着名矣。今聞代講的實云,更加究問於入講擧子,則渠是雲海之姪金淑,而爲其叔雲海,果爲代講云,其冒法用奸之狀,殊極駭異。保擧人,當初着名,或由於相識之義,或牽於知舊之情,而今旣直告於臨講代入,實非豫知之事,似無可問之端,而雲海等罪狀,令攸司考律科斷,何如?傳曰,允。
武一所,出榜詣闕。
午未時,日暈。
院前啓,國忌,今日姑停。以上朝報
禮曹啓曰,先農親祭吉日,進定於二十七日矣。昨日榻前,以前定二十八日仍行事,改定奪,齋戒單子中,付標以入之意,敢啓。傳曰,知道。
上在昌德宮。停常參·經筵。
夜一二更,艮方東方,有氣如火光。
謝恩,咸鏡都司李益泰,禁府都事李齊泰,司藝權愃,護軍許穭,學正崔紀,司評安燦。
傳曰,大臣·備局堂上,引見。
今日引見時,吏曹判書睦來善,兵曹判書金錫胄,牌招察任事,及陳奏使拜表,以三月十六日退定事,今文科覆試,卽爲罷場,改擇日復設會試事,榻前定奪。
右議政許穆箚子。大槪,臣眩疾方甚,不得進參諸臣會議之列,冒陳所懷事。入啓。答曰,省箚具悉卿懇。今日筵席,只罷會試事,旣以參酌處之,至於罷榜事,似爲過重,卿其深思焉。
吏曹判書睦來善,身病出仕,兵曹判書金錫胄,再牌不進。傳曰,更爲牌招。兵曹判書金錫胄,身病出仕。
吏曹判書睦來善,身病出仕。疊晝
兵曹判書金錫胄,身病出仕。疊書
文科覆試,罷場,詣闕。
謝恩,同義禁權□□。
持平李后定啓曰,今此試場,隨從亂入,實是無前之事也。凡場屋檢察,乃是監試官之任,而旣因濫入之擧,終至罷場,則臣難免不能檢察之失,臣何敢晏然仍冒乎?請命遞斥臣職。答曰,勿辭,退待物論。
正言申㶅啓曰,凡場屋檢察,乃監試官之任,而旣因濫入之事,至有罷場之擧,臣何敢晏然於臺席乎?請命遞斥臣職。答曰,勿辭,退待物論。
引見時,持平沈橃所啓,請還收門黜罪人閔維重放釋之命。上曰,毋煩。正言沈檀所啓,請還收門黜罪人閔維重放釋之命。上曰,毋煩。
有政。
吏批,李行夏爲禁府都事,柳楙爲禁府都事。
上在昌德宮。停常參·經筵。
吏曹口傳政事,禁府都事李行夏·柳楙。
謝恩,副摠管柳爀然,護軍尹鑴·申厚載,軍資正李三錫,高原郡守金鼎祥,禁府都事李行夏·柳楙。
刑曹啓曰,命下矣,幼學呂以振等十二人段,自本曹旣已囚禁,而羅州牧使尹以益,係是朝官,移義禁府,處置,何如?傳曰,允。
禁府,尹以益拿囚。啓。
昨日義禁府啓曰,今此親耕擧動時,本府都事,應爲差備者,多至十員,而都事韓後相,病親呈辭,受由下鄕,都事李象賢,方在囚禁中,他無推移塡差之路,韓後相,今姑改差,其代,及李象賢拿推代,令該曹,今日內,竝爲口傳差出,何如?傳曰,允。
禮曹啓曰,辨誣陳奏使拜表,退定於來三月十六〈日〉事,今已定奪,原粘目中,改付標以入之意,敢啓。傳曰,知道。
昨日引見時,持平沈橃所啓,新除授執義朴世堂,時在京畿楊州地,掌令朴相馨,時在忠淸道忠州地,請竝斯速乘馹上來事,下諭。上曰,依啓。
明日親耕時,出宮初嚴,巳初一刻,二嚴,巳正初刻,三嚴,巳正三刻。
兵曹判書金錫胄,請對入侍。
院啓,引嫌而退,不察闌入,責有所歸,在我無失,何必爲嫌,正言申㶅,請命出仕。答曰,依啓。
正言申㶅,持平李后定,就職。
禮曹,文科覆試,三月初十日,殿試,同月二十二日,雜科覆試,同月二十六日,文武科放榜,四月初二日卯時,雜科放榜,同月初八日辰時,改付標。啓。
護軍尹鑴箚子。大槪,以親耕日至,旣廁迹于郊民之列,敢陳所懷,冀備裁擇事。入啓。
答曰,省箚具悉卿懇。箚中所陳之事,令大臣商議稟處焉。
今日兵曹判書金錫胄,請對時,右承旨李沃所啓,親耕後宣敎一款,旣不載於五禮儀,則固難猝行,而臣意,則昔漢文帝,親籍後,下詔天下,誥以減祖務本之意,今亦依此作別諭文字,布告八方,使遐遠氓庶,皆知聖上爲民勤勞之意,似好,旣有所懷,敢此仰達。兵曹判書金錫胄曰,此言,是矣。承旨,固當承奉聖意,代述王言,頒告中外,而如京畿春大同減數之意,亦及於京畿外,諭文字,似可矣。上曰,依爲之。
以護軍尹鑴箚子,傳曰,使之趁卽回啓,而其中播種後,勿爲翻耕一款,爲先回啓以入。
府院前啓,閔維重事,親祭齋戒,今明日姑停。
上在昌德宮。停常參·經筵。
今月二十五日引見時,領議政許積所啓,今番文科會試擧子,率隨從闌入之事,實是前古所未有之變也。國綱之解弛,人心之奸巧,一至如此,其爲痛惋,有不可勝言,犯罪現捉之人,不可不十分痛治,以懲日後士習。至於初試,則別無雜言,生進會試,旣已放榜,武科會試,亦無可罷之事。況慶科,與式年有異,今若罷榜,則合七慶之大慶科,將爲落莫之歸,事體未安,如欲復設,則京外設場之弊,亦不可不慮。且仁祖朝,有罪在擧子,則罪擧子,罪在試官,則罪試官,勿爲罷榜之受敎,臣意,則只罷會試兩場,趁卽擇日,更設會試,似可,而此是大事,下詢於入侍諸臣後,裁處,宜矣。上曰,初試,則旣無人言,國家經費,亦不可不慮,仍以初試擧子,更設會試,可也。又所啓,科場隨從闌入之弊,不可不嚴禁,此後,則凡於會試殿試時,自五更頭,逐名照點入門,定式施行,何如?上曰,依爲之。又所啓,庚辛兩年以上,還上指徵無處者,則爲先蕩滌,其後兩年未收者,無論受食人之生存與否,又令蕩滌,而至於軍餉及京倉米太,則不許蕩滌矣。今見京畿監司所報,則陽川縣,以至殘之邑,還上未捧,多至四千餘石,而其中所謂江都米,初雖來自江都,旣非戶曹會付之穀,不係於軍餉。此外又有京倉南漢賑恤米太,指徵無處者若干石,所謂江都米,則其數,一千二百餘石也。此則特許蕩滌,以爲殘邑民人支保之地,似好矣。上曰,依爲之。
禮曹啓曰,卽伏見副護軍尹鑴箚子,以仄聞朝廷,於其日播種,雜以九穀,飜耕之不欲生長,不行耘耔,爲非古義,此則當初節目,旣無磨鍊,五禮儀,亦無所載,其所謂播種後飜耕者,未知何所據而云云也。無乃親耕前,再三飜耕,錯認爲播種後飜耕耶?反覆思惟,終不分曉,依前節目擧行之外,無容別議,此外勞酒之禮,已與大臣商確減去,元非臣曹之所敢擅裁,至於親蠶一款,尤係重大,以臣矇昧之見,不敢容喙於禮典,此兩款,議大臣定奪,何如?傳曰,允。
吏曹口傳政事,內醫,加設提調,洪宇遠。
傳曰,雨勢如此,出宮時刻,待晴差退。傳曰,雨勢,似不至大注,待晴單嚴入之。政院啓曰,雨勢一向不止,設令向夕少霽,日暮動駕,似涉苟簡,明日曉頭,出宮行祀,仍行耕籍禮,宜當,大臣之意,亦如此,故敢稟。傳曰,依此爲之。
明日擧動時,出宮初嚴,寅正初刻,二嚴,寅正三刻,三嚴,卯初二刻,開門,罷漏時。
禮曹啓曰,傳敎矣,議于大臣,則領議政許積,行中樞府事鄭之虎,左議政權大運,以爲親耕後,勞酒之禮,雖載於五禮儀,五禮儀,有曰,設會,如正至會之儀。正至之會,最是國朝之所重者,而廢而不行,已久,豈不以時有豐儉而然也?正至之會,亦廢而不行,則不必獨行於親耕之後,而猶以全廢爲歉然。耆老及從耕庶人,饋以酒食事,已爲定奪,此亦略倣勞酒之義也。至於親蠶,雖曰古禮,旣不載於五禮儀,五禮儀尙且不得盡行,況五禮儀所不載之禮乎?其中備內官一款,尤不當擧論於今日者也。伏惟上裁。右議政許穆,以爲親蠶與親耕,非一時竝擧之禮,待親耕禮畢後,徐有從容考禮獻議。伏惟上裁。領中樞府事鄭之虎,病不收議。大臣之意如此,上裁,何如?傳曰,親耕後勞酒,耆老庶民之禮,略倣大享之義,今不必更議,親蠶一款,古無已行之規,又不明白載錄於禮文,則不可率爾爲之,安徐議處之。
傳曰,雨勢如此,設令開霽,田疇泥濘,勢難親耕,許多侍衛將士,亦不可不念,令禮曹議大臣退定。
謝恩,護軍朴純。
上在昌德宮。停常參·經筵。
禁府,姜碩耉拿囚。啓。
傳曰,明日晝講爲之。
忠淸監司書目,靑山縣監洪濟亨,巧作名目,取歛無藝,蠱惑邑婢,請囑多門,罷黜事。
慶尙監司書目,仁同府使尹趾完,卒得中風之症,半身不收,病勢萬分危重,罷黜事。
平安監司書目,三和縣令韓厚明,不能擧職,罷黜事。
全羅監司書目,茂長縣監朴守儉,爲先罷黜事。
慶尙監司書目,敢陣痛迫之懷,乞解職名,歸見病母事。
忠淸監司書目,丹陽郡守李河岳,病重罷黜事。
副校理李聃命再度呈辭。入啓。加給由。
禮曹啓曰,傳敎矣,臣善澂,卽將傳敎之意,往議于領議政,則以爲雨勢,至暮而益甚,少無開霽之意,設令開霽於未明之前,田野泥濘,必至沒膝,莫重大禮,將不成貌樣,不但禮所謂雨沾服,不成禮而已,亦且有歉於祲盛之觀,其爲苟簡,有不可勝言,改擇吉日退行之外,毋容別議。行判府事鄭之虎,右議政許穆之意,亦然。左議政權大運,方在壇所,大臣之意如此,敢啓。傳曰,依議施行。
禮曹,親耕吉日,來三月初四日改。啓下。
吏曹啓曰,守令多闕,政事,取稟。
福善君,廣州地掃墳呈辭。入啓。給由馬,澆奠床備給。
府啓,請還收門黜罪人閔維重放釋之命。答曰,亟停勿煩。以上朝報
備邊司啓曰,崇陵莎草外堦,崩頹之事,出於千萬意外,不勝驚悚,奉審之擧,一刻是急,臣卽當與禮曹堂上,馳進奉審,而事出急遽,畿驛人馬,勢未及招集,不足之數,則以兵曹立待馬,推移充數。且臣兼帶觀象監領事,繕工監提調之任,兩處提調,則勿爲進去,以除倉卒間人馬難辦之弊,何如?答曰,允。
禁府啓曰,以全羅監司啓本刑曹粘目,前珍島監牧官李行涉,移本府處置事,允下矣。李行涉,方待命於本府,卽爲拿囚之意,敢啓。傳曰,知道。
上在昌德宮。停常參·經筵。
禮曹參議崔文湜,佐郞李命殷,繕工奉事宋世貞,孝陵陵上石物塗灰事,出去。
下直,銀溪察訪田。
去夜,傳曰,政事,明日爲之。
副校理李聃命三度呈辭。入啓。遞差。
政院啓曰,今日,大司憲李袤,掌令李碩寬,持平沈橃·李后定,皆呈告,監察茶時,事體未安,憲府呈告人員,竝牌招察任,何如?傳曰,允。
答慶尙監司金德遠疏曰,省疏具悉。母子情理,予甚哀憐,而嶺南一道,素稱難治,不可輕畀他人,卿其勿辭察職。
昨日禮曹啓曰,卽接崇陵參奉所報,則夜來風雨大作之時,陵上東西北三邊莎草,忽然崩頹,廣幾至三四圍,高幾至七八尺,北邊外階砌築土,幾至三四間,亦爲崩頹云,不勝驚駭。慰安祭,不卜日來二十九日設行,依前例大臣以下,卽爲進去奉審,而陵上及階砌蓋覆油芚,令該曹,星火急速進排之意,分付,何如?傳曰,允。
傳曰,崇陵莎草崩頹之變,出於千萬意慮之外,予心之驚悼罔極,曷可勝言?予當躬詣陵上奉審,不卜日擧行。親耕,今又退行,則民生春耕失節,今姑停止,以待明春。
政院啓曰,今日晝講爲之事,命下,而崇陵奉審相値,頉稟。傳曰,停。
傳曰,陵寢監董之役,是何等重事,而未過四五年,有此莎草崩頹之患,當初不能盡心堅封之狀,蓋可知矣。事極痛駭,其時山陵都監堂上郞廳及監董中使,竝拿問定罪。
掌令李碩寬上疏。大槪,冒陳所懷,仍乞許遞事。入啓。答曰,省疏具悉。科場之事,旣已處分,今不可更議,爾其勿辭察職。
政院啓曰,卽者,山陵都監堂上郞廳,以李正英·閔鼎重·李元禎·金徽,都廳李憲·任奎,郞廳尹梅·任弘望·南宮楀·權順善·愼景尹·李文著,監造官朴守儉·趙爾重等,現告,而堂上李元禎,甲寅八月十九日啓下,九月十五日拿囚,出代郞廳南宮楀,八月十九日啓下,九月十二日減下,尹梅,八月十九日啓下,九月十二日減下,□□□□□□□前此等始役前見遞之官,似不當竝捧拿推傳旨,何以爲之?敢稟。傳曰,未始役前,遞差者,勿爲拿推,可也。
拿推現告,山陵都監堂上李正英·閔鼎重·金徽,都廳李憲·任奎,郞廳任弘望·愼景尹·李文著·權順善,監造官朴守儉·趙爾重。
領議政許積,禮曹判書張善瀓,佐郞尹鼎和,繕工副奉事尹弘績,崇陵奉審後,入來。
藥房啓曰,連日大風雨,至有崇陵莎草崩頹之患,自上驚惶悚惕之餘,伏未審聖體,若何?臣等,不勝憂慮之至。今此陵上莎草之變,實出於千萬慮外,其爲驚愕,何可仰喩?自上將親行奉審,此出於誠孝之至,在下之道,固宜承順之不暇,而第自前陵上有變,必遣大臣而奉審,遣大臣而修改,亦所以重其事,曾未有親行奉審之時。至於先朝,親審寧陵之擧,蓋於屢遣大臣奉審之後,爲決仍封與遷改之當否,則亦非只爲親審崩損之輕重而已,今日之事,恐不可據此爲例。且伏念陰雨支離,春日未暖,閭閻之間,不無拘忌之疾,此時動駕,亦深難便。臣等,忝在保護之地,區區所懷,惶恐敢啓,請加三思,亟寢親行奉審之命。答曰,知道。今此陵上崩壞之變,出於意慮之所不及,豈可委諸大臣,而不爲親自奉審乎?卿等,勿以爲慮。
右議政許穆箚子。大槪,仍災變待罪,仍進言事。入啓。答曰,省箚具悉卿懇。今此陵上莎草崩頹之變,出於意慮之所未到,驚悼罔極之懷,曷可勝喩?此皆實由於寡昧凉德而然也。卿何辭爲,誡誨事,當留神焉。仍傳曰,遣史官傳諭。
禁府,李正英·徐後行拿囚。啓。
傳曰,領議政,引見。
政院啓曰,左議政權大運,禮曹判書金錫胄,請對矣。傳曰,引見。禮曹判書,亦爲入侍。
冬至使書目,臣等一行,本月初五日離發北京,十三日到山海館,留二日過搜檢,十六日仍爲前進事。
平安監司書目,冬至使一行,本月初五日,自北京離發,十三日到山海關,先來出來事。
義州府尹書目,冬至使先來軍官·譯官等出來事。
大司諫趙威明上疏。大槪,情勢之外,病勢亦劇,乞遞職名,仍陳所懷,冀蒙裁察事。入啓。崇陵內摘奸。
府前啓,無城上所,姑停。
備邊司郞廳,以領·左相意。
上在昌德宮。停常參·經筵。
禁府都事李迪□□□□□□楊州地出去。禁府都事金碩,金□拿來事,開城府出去。
□□金萬直,加資肅拜。
謝恩,掌樂僉正閔□,同知□□□□□世□,都摠都事李䎙,長興縣監李漢雄,□□縣令沈樸,□苑別提□□。
繕工副奉事尹弘績,崇陵丁字閣樑上塗褙事,出去。
吏曹,崇陵修改都監副提調判府事鄭知和,堂上□□□□張善瀓,□□□呂聖齊,郞廳趙嘉錫·申鼎華·洪受疇·李命殷。
判府事鄭知和上疏。大槪,冒萬死陳疏乞遞,□□□□調事。入啓。
禁府都事李迪吉,閔鼎重拿來後,入來。
答判府事疏曰,省疏具悉卿懇。朝者,以□□□提調之任,本出於重其事也,卿之痼疾,果如此,不可强迫,當勉副焉。
昨日引見時,領議政許積所啓,今此崇陵莎草崩頹之變,實□□萬萬意外。□□奉審之擧,情禮固然,而但自前陵上,致有如此之事,至於奉審,未嘗有親幸之時。且道路泥濘,人馬顚仆,若不修治,則決難動駕,而陵上修改之役,一日爲急。若待親自奉審後,始爲修改,則必不免累日遲延,似爲未安。且改封之役,固當多費民力,又重以急治道路,則民事亦爲可慮,若於改封之後,親行展謁之禮,則其於情禮,固爲合當矣。左議政曰,臣於藥房之啓,旣已仰陳所懷矣。不但陰雨連日,道路泥濘,閭閻之間,多有拘忌之疾之時,擧動極爲可悶。若於修改完畢後,卽爲親幸,則正當春耕之日,必有妨農之患,徐待秋間,親幸展謁,似當矣。上曰,陵上莎草崩頹之變,實爲罔極。必欲親往奉審矣,卿等之言如此,然則改封後,待秋擧行。上曰,今番欲爲親耕者,本出於爲民祈穀勸農,而親耕之後,仍欲減租,以示予軫恤畿民之意矣。不幸因雨,致有此陵上莎草崩頹之變,雖不得親行耕籍之禮,不可以不行親耕,而竝寢蠲租之擧,京畿□等,每一結田稅二斗收米二斗,特爲蠲減。上曰,文廟謁聖,雖已捧□封陵之役未畢之前,決不可爲之,觀陵上修改遲速,更稟可也。上曰,今觀冬至使狀啓,則方物中水獺皮,有縫造合幅處云,事甚可駭,且關後弊。戶曹當該郞官及該監當該官員,竝拿問處之,下吏,令攸司囚禁科罪。
吏曹,崇陵修改都監都提調左議政權大運。
政院啓曰,領左相,有所稟定之事,今日乃國忌齋戒,而來詣賓廳,請對矣。傳曰,引見。領左相請對時,上曰,封陵畢役間,經筵,停,過國忌後開政。守令拿推代,竝爲差出,除署經發送。長興縣監李漢雄,明日內辭朝事,榻前定奪。增廣各科會試及謁聖次次差退事,榻前定奪。
答大司諫趙威明疏曰,省疏具悉。閔維重,雖有不以實對之罪,被罪旣久,則不可終棄。況今玆放釋之意,不必全釋之意,不必固爭。只罷會試一事,當初旣已參酌定行,別無容議。疏末事,情甚可矜,當令該曹稟處焉。
吏曹判書睦來善辭職上疏,國忌齋戒,留政院。
府前啓,國忌齋戒,今明日姑停。
戶曹啓曰,內贍寺貢物主人□時□□□權減眞油貢物□□□出身柳虎,諱□□□□賜與田畓,依望呈賜給,內醫院針藥廳水工奴行敏等料布□□□呈上言,啓下本曹,而限內俱不現身,依例勿施行,如何?傳曰,允。
領議政許積,左議政權大運請對入侍時,領議政許積所啓,今此崇陵修改之役,正當農節,役軍不可調發畿內農民,如欲調用各道僧軍,則日子必至遲延,欲爲募軍,則不但經費之匱竭,烏合之卒,亦甚不實,役軍出處,誠爲可悶,故與柳赫然相議則以爲,訓局別隊,異於凡軍,乃是先朝設立,留意撫養之軍,渠輩亦必知感,若以此軍赴役,則似無怨言。別隊立番之數一千四百餘名,分出其半,且御營軍立番之軍十哨內,亦爲出用五哨,而別隊及御營軍,皆有其料,別無經用耗費之患,且各令其將官董役,則役軍亦必着實矣。移用軍卒於役軍,雖非其任,當此陵上有變,上下憂惶之日,一番調用後,勿以爲例,未爲不可。臣之所率旗鼓各軍等,皆當趨役,而其他各軍門軍兵,亦爲除出用之,似爲便當矣。上曰,事甚便當,依此爲之。訓局謄錄
辰時,日暈兩珥。申時,日暈左珥。酉時,日暈。
上在昌德宮。停常參·經筵。
未時,日暈。
禮曹正郞鄭民獻,寧陵標石塡紅事,出去。
下直,長興縣監李漢雄。
謝恩,副摠管吳始復,學錄黃戴仁,丹陽郡守朴世柱,司僕主簿蔡禹瑞,訓鍊判官宋時彬,古群山僉使河重圖,靑山縣監朴世雄。
禁府,尹梅·柳瑺拿囚。啓。
禮曹啓曰,本曹郞廳六員內,正郞金時鉉,以妻母歸葬,受由下鄕,鄭民獻,寧陵表石朱紅改塡,進去,佐郞李命殷,孝陵塗灰修改,進去,尹鼎和,南別殿重建廳郞廳,除本仕,正郞柳挺輝,在外,一員未差,時無見存之員,無以推移。正郞柳挺輝,今姑改差,其代及未差佐郞,令該曹,竝爲口傳差出,何如?傳曰,允。
獻納睦天成啓曰,臣頃叨憲職,差武科監試官,往返之際,馬仆墜傷,指脚俱破,危重之狀,人所共見。陳疏乞免,終阻喉司,旋忝本職,召命繼下,分義是懼,扶曳出謝,又差於武科試所。不敢言病,强疾往來,而風寒所襲,瘀症添劇,胸脇牽痛,叫苦難狀。以此病勢,萬無供職之望,冒昧呈單,一味惶霣,昨日筵中大臣,以兩司一時呈告,大加非斥云。臣之呈告,實出病勢之危苦,而累度尋單,□□□日,則大臣之斥,惡得免乎?不可晏然仍冒,請命遞斥臣職。
正言沈檀啓曰,臣之庸陋,固不足以冒居言地之狀,姑置勿論,臣曾忝騎省郞官也,有做錯之失,見塞淸選,幾至半年,不意玆者,復叨薇垣。適當科試,嚴召繼下,分義所在,不得不抗顔出肅。罷試復命之後,又値親耕迫近,不暇言私,悶縮度日,而顧臣情勢,終有所不可自安者,到今尋單,亦云晩矣。伏聞昨日筵中大臣,以兩司多官一時呈告,大加非斥。臣於此,尤不可一刻晏然,請命遞斥臣職。
持平李后定啓曰,臣於前月,墮馬重傷,症情不惟十分危苦,曾以監試官時,不能檢察之失,引避退待,則處置請出,出於意外,狼狽悶縮,猥尋辭單矣。昨日筵中大臣,以臺官之一時呈告,深加非斥。以此以彼,決難一刻仍冒,請命遞斥臣職。
正言申㶅啓曰,日者臣以監試官,待罪試院,遽有罷場之擧,不能檢察,在所難免,詣臺自列,終未見遞,臣之情勢,誠有所不安。且素患胸痛之症,近來添劇,尋單請遞,實出於萬不獲已,而見阻喉司,方切惶悶,伏聞昨日筵中大臣,以兩司之引入,大加非斥云。臣於此,尤不可一刻仍冒,請命遞斥臣職。
吏曹口傳政事,禮曹正郞任以道,佐郞韓濙。
昨日領左相請對時,領議政許積所啓,史官李漢命,以實錄曝曬事,頃往太白山史閣矣。聞其所言,則世宗朝實錄中,有一張漏缺十數行文字,故其某卷某張落漏處,考出書來云。雖不可以此,委遣史官,搜考他處實錄,此後凡曝曬及因事考出實錄時,使其進去史官,詳考謄來,以爲補入之地,何如?上曰,依爲之。又所啓,崇陵丁字閣左右鋪排磚石處,臣於今番奉審時見之,則山水流入於磚石之下,被其衝破,皆不完固。若爲隱溝數處,以爲水道,則似無此患,今番陵上修改時,竝爲擧行,何如?上曰,依爲之。
掌令李碩寬啓曰,臣於前冬,落馬重傷,左足違骨,蹣跚行步之狀,擧朝之人,無不知者。近因夙夜奔走,曾所落傷之處,轉加疼痛,須人起動,故不得已冒呈辭單,而至於疏末,亦陳此狀,懇乞恩遞,猶未得情,彷徨悶縮之際,旋被大臣之斥,則瀆擾之失,在臣尤大。不可一日仍冒,請命遞斥臣職。
持平沈橃啓曰,臣新進空疏,最居人下,千萬夢寐之外,濫叨言責之任。雖緣嚴畏分義,未敢一控私悃,而自顧譾劣,萬不肖似,黽勉行公,實靦顔面。適以武科監試官,晨夕往返,重感風寒,毒痢兼發,症情彌留,十分危篤。長單請遞,出於萬不獲已,而非爲自便之計也,仄聞昨日筵中大臣,以兩司多官一時呈告,峻加非斥,臣不勝惶愧怵愓之至。臣以新除,未效塵露,賤疾卒,徒事呈告,則瘝曠之罪,臣實當之,何可一刻仍冒臺席乎?請命遞斥臣職。答兩司曰,勿辭,退待物論。
崇陵修改都監都提調左相權大運,堂上張善澂·柳赫然·呂聖齊,都廳趙嘉錫,郞廳申弼華·洪受疇,始役事,出去。
大司諫趙威明啓曰,臣頃忝本職,持論謬妄,見非淸議,疪謗蝟集,久而靡已。適會乏人,更玷淸班,嚴召之下,抗顔出肅,仍値親耕,黽勉行公,惶蹙之極,賤疾且劇,尋單請遞,實非獲已。伏聞昨日筵中大臣,以兩司多官之引入,大加非斥云。臣之情勢病勢,雖有倍於他人,而一時呈告,曠官惟均,大臣之責,不亦宜乎?臣之難冒,更加一層,何敢晏然?請命遞斥臣職。答曰,勿辭,退待物論。以上朝報
崇陵修改都監郞廳,以都提調意啓曰,今此修改時軍人,除出各軍門軍兵以用事,已爲榻前定奪矣。訓鍊都監別隊七哨,御營軍五哨,守禦廳牙兵一哨,摠戎廳吹鼓手五十名,體府旗鼓手一百名,依都監期會調送事,分付各軍門之意,敢啓。傳曰,知道。又啓曰,上番別隊七哨軍兵,崇陵赴役軍,旣已定奪矣。千摠李穦·金世器,把摠洪夏相,當次哨官七員,領役旗牌官七員,調送之意,敢啓。傳曰,知道。
兵曹啓曰,崇陵修改都監啓辭,今此修改時軍人,除出各軍門軍兵以用事,命下矣。進善門入直別隊,旣已赴役陵所,而精抄軍上番三哨中一哨,又將赴役,一哨,入直於建陽門,又一哨則外軍堡二十七處及本營分直,旣無餘軍。御營軍十哨內五哨,赴役陵所,三哨,分入東營·集春營,所餘只是二哨,而本營及興德新營,亦必有留直之軍,無他餘軍之可以入衛於闕內。設令以餘二哨入直,又無內外輪番推移之勢,似當以砲手定入。令訓鍊都監擧行,何如?傳曰,允。
有政。
吏批,韓濙爲禮曹佐郞,任以道爲禮曹正郞。
上在昌德宮。停常參·經筵。
自辰時至申時,日暈。
謝恩,禮曹佐郞韓濙。
戶曹判書吳始壽辭職上疏。入啓。
吏曹判書睦來善辭職上疏。入啓。護軍尹鑴上疏。入啓。兵曹參判權大載上疏。大槪,臣燕行已迫,且値節日,乞遞職名,俾得往省父母墳事。入啓。
兩慈殿·中殿,藥房問安。答曰,知道。
藥房啓曰,春雨支離,伏未審夜來,聖體若何?連日霢霂,久陰作寒,此時節宣興居,最難適宜。兩慈殿氣體,亦復如何?臣等不勝區區憂慮之至,敢來問安。答曰,知道。兩慈殿氣候無事矣。
大司憲李袤啓曰,竝引嫌而退。或有疾病,或緣情勢,一時呈告,在所不已,則引入之斥,何必爲嫌?不可以此輕遞多官,請獻納睦天成,正言沈檀,持平李后定,正言申㶅,掌令李碩寬,持平沈橃,大司諫趙威明,竝命出仕。答曰,依啓。
以領議政積,病患猝重,啓達事,傳曰,遣御醫金萬直,差愈間不離看病。
成均館官員,以知館事意啓曰,今三月初三日,儒生課試,當爲設行,而崇陵修改相値,不得設行,今月內無故日,退行之意,敢啓。傳曰,知道。
答吏曹判書睦來善疏曰,省疏具悉。卿其安心勿辭,調理察職。答戶曹判書吳始壽疏曰,省疏具悉。不察之失,自有所歸。卿無可嫌,勿辭察職。
答兵曹判書權大載疏曰,省疏具悉。卿其勿辭往來。
吏曹啓目粘連,觀此行大司諫趙威明上疏,則家貧親老,菽水不繼,願得一邑,以伸其烏鳥之私情。有此陳籲懇惻切迫之意,非但尋常乞養之比是白乎矣,但以事體言之則趙威明,方爲諫長,因其情願,遽補外郡,實涉未安,疏內辭緣,勿施,何如?啓觀其上疏,其爲情理,實涉矜惻,依願施行。
謝恩,副校理睦天成。
府啓,請還收門黜罪人閔維重放釋之命。答曰,勿煩。
院啓,請加三思,還收門黜罪人閔維重放釋之命。新除授丹陽郡守朴世柱遞差。答曰,不允。
禮曹,文科會試,今三月十六日,謁聖三月二十六日,殿試四月初二日,雜科覆試同月初十日,文武科放榜同月十二日卯時,雜科放榜同月二十四日辰時,改推擇,啓。
吏批啓曰,慶州府使任奎,拿來之後,當以堂上官差送,而可合擬望之人乏少,未赴任守令,竝擬,何如?傳曰,允。
實錄廳郞廳,以摠裁官意啓曰,都廳郞廳李聃命,身病彌留,不能供仕。今姑改差,其代,以弘文館修撰李沆差下,使之察任,何如?傳曰,允。
實錄廳啓曰,本廳謄錄郞廳元數十五員內,或爲外任,或爲罷散,卽今見存之員,只是六人,不可不依前例備員。奉常寺僉正金斗明,兵曹正郞李國華,禮曹佐郞李命殷,副司直柳星三,副司果朴鎭圭,承文院正字李善傅,司勇姜銑·安如岳·朴慶信,謄錄郞廳差下,令該曹依例兼春秋啓下,以爲察任之地,何如?傳曰,允。
戶曹啓曰,郞廳六員內,正郞金萬成,兼差南別殿重建廳郞廳,佐郞洪受疇,兼差崇陵修改都監郞廳,竝皆除本司,正郞李國憲,以軍兵放料事,別營進去,佐郞洪萬恢,以大散料放下事,別庫進去,正郞尹梅,就理,時無一人行公者。多事之地,不成貌樣,殊甚可慮矣。今日政,新差佐郞金千鎰,時在慶尙道居昌地,決不可等待其上來,正郞尹梅,佐郞金千鎰,今姑改差,以在京無故有聲績者,卽爲差出,亦勿頻數遞易,以爲收拾劇務之地,何如?傳曰,允。
有政。
吏批,南龍翼爲開城留守,洪萬最爲新昌縣監,睦天成爲副校理,尹理爲鏡城判官,李三錫爲尙州牧使,兪槮爲宗簿主簿,李熙采爲社稷令,金千鎰爲戶曹佐郞,李志雄爲刑曹正郞,金玉鉉爲監察,吳始大爲獻納,洪鍚龜爲羅州牧使,尹鑴爲左參贊。
上在昌德宮。停常參·經筵。
巳未時,日暈。申時,重暈左珥。
繕工假監役黃錫,恭陵丁字閣雨漏處修改事,出去。
下直,南虞候韓碩良,咸鏡都事李益泰,禮山縣監李文會。
謝恩,五衛將薛觀德,實錄兼春秋朴慶後,長水縣監趙宗冕,新昌縣監洪萬最。
答護軍尹鑴疏曰,省疏具悉卿懇。親耕一事,非不欲行之,而陵寢莎草崩頹之變,出於意外,予心驚惶,未遑他事,今姑停止,以待明春矣。卿其安心勿待罪。
傳曰,史官三員待令,騎馬九匹立之。
吏曹啓曰,臺諫有闕,政事取稟。傳曰,明日爲之。
禁府,洪濟亨·李春成拿囚。啓。
假洼書李東郁病,代朴慶後。
府啓措辭見上,請還收門黜罪人閔維重放釋之命。答曰,亟停勿煩。
院啓措語見上,請加三思,還收門黜罪人閔維重放釋之命。請丹陽郡守朴世柱遞差。禮山,乃湖西殘邑,累經匪人,官事蕩然。不可不擇差,而新除授縣監李文會,衰敗昏耗,決不合於蘇殘興弊之邑,請禮山縣監李文會遞差。答曰,不允。
禁府,李藼拿囚。啓。
京畿監司書目,楊州呈,以執義朴世堂病重,上去不得事。啓遞差。
右議政許穆箚子。大槪,國家多事,因疾閉臥,廢事積多,惶恐待罪事。入啓。
禁府都事金碩,金徽拿來。
外各司內摘奸。
傳曰,政事,明明日爲之。
夜自一更至五更,東方,有氣如火光。
上在昌德宮。停常參·經筵。
答右議政箚曰,省箚具悉卿懇。領揆所患,猝發於意外,予心慮念,可勝云喩?卿之年老衰病,予之所洞知,不得入侍陳請,有何所嫌?卿其安心勿待罪,益加靜攝,臥閤論道,以副朝野之望。仍傳曰,遣史官傳諭。
謝恩,獻納吳始大,尙州牧使李三錫,天安縣監李緻,軍資判官李源,西學兼敎授禹鼎九,實錄兼春秋李國華·朴鎭圭,開城留守南龍翼,學錄金世衡。
謝恩,實錄兼春秋李命殷。
備忘記,今觀摘奸單子,刑曹所囚罪人,至於百餘名之多。不可無恤囚之道,令各衙門趁卽疏決,俾無滯獄之弊事,分付。
獻納吳始大啓曰,人器不稱,姑且置之,疊遭史局之推,猶有未盡照勘者,決不可仍冒於臺席,請命遞斥臣職。答曰,勿辭,退待物論。
禮曹參議崔文湜,佐郞李命殷,繕工奉事宋世貞,孝陵石物塗灰後,入來。
都承旨鄭晳請對入侍。入侍時,陳奏使拜表吉日退定事,及明日南別殿移安後,差晩開政事,榻前定奪。上曰,今觀右相箚子,欲陳所懷,而病未能云。卽遣史官于右相處,問其所懷以啓。
繕工副奉事尹弘績,崇陵丁字閣樑上塗灰後,入來。
崇陵修改都監郞廳李命殷,出去。
右參贊尹鑴上疏。大槪,乞遞職致仕,以送餘年,且近日天戒非常事。入啓。
備忘記,當初辨誣使,以大臣差遣,本出於重其事也。卽今領相所患之症,雖或差愈,年老大病之餘,必不能跋涉於數千里之程,行期已迫,不可無變通之道。左相才已北廻,其於待大臣之道,決不可復遣,領相使价之任,改差,以福昌君差送。
都承旨請對時,上曰,有時急詢問定奪事,斯速上來事,左相處,下諭。
左議政權大運,兵曹判書金錫胄引見時,明日義禁府開坐,次官照律事,定奪。
行都承旨請對時,都承旨鄭晳所啓,辨誣使行期已迫,而領相病患如此,似當有變通之道,而左相大運,往山陵,右相許穆,又有病患,不得稟定,故小臣待罪近密,不得不請對陳達矣。臣於昨日,往見領相病患,則口眼果爲喎斜,言語亦甚蹇澁,左邊手足,全不運用,明是中風也。以此情勢觀之,則差歇遲速,未可以期矣。上曰,領相病患,意外如此,此必山陵奉審時,冒雨往返之致,極可慮也。雖速差愈,年老大病之餘,似難卽爲遠行,日字已迫,不可無變通之道。拜表吉日,令該曹退定,可也。又所啓,增廣會試試官,拘於擧子相避,前日擬望,未免苟簡,事極不當矣。且增廣會試,與他科有別,主文之人,不可不入,而以修史方急之故,不得擬望。然會試考試之際,日字不多,今番則毋論相避,大提學及兩館提學,使之擬入,其餘試官,以有文望者擇擬,堂下試官,亦以出入三司能文之人,極擇擬望,以重科場事體,何如?上曰,誠有如卿言者,然實錄纂修爲急,大提學,雖不可擬望,其餘試官,則各別極擇擬望,可也。
府啓見上,請還收門黜罪人閔維重放釋之命。司宰監主簿韓舜錫,本以賤孽,行己悖惡,往年僞造御印,奸狀發覺,按驗不實,幸免顯戮,人皆憤惋久矣。如此凶慝之人,不可一日齒在衣冠之列,請司宰監主簿韓舜錫,削去仕版。
院啓見上,請還收門黜罪人閔維重放釋之命。請丹陽郡守朴世柱遞差。請禮山縣監李文會遞差。引嫌而退,被推未勘,在例當遞,請獻納吳始大遞差。答曰,不允。處置事,依啓。答府曰,無煩。末端事,依啓。
右參贊尹鑴上疏。大槪,乞遞職致仕,以送餘年,且陳近日天戒非常事。入啓。以上朝報
禁府啓曰,尹以益·李春成等,所當照律,而其隨從林梓·崔海遠·楊萬祥等,方在該曹刑推究問之中。待其結末,照律以入之意,敢啓。傳曰,知道。
禮曹啓曰,左議政權大運,兵曹判書金錫胄,請對入侍時,使臣望單子,辨誣二字,減□事,榻前定奪。
未時,日暈。申時,日暈兩珥,暈上有背,色內赤外靑。酉時,日暈。
上在昌德宮。停常參·經筵。
自辰時至未時,日暈。夜一更,月有重暈。
下直,尙州牧使李三錫,昌平縣令李日三,長水縣監趙宗冕,鎭東萬戶梁義弼。
謝恩,北虞候禹弼漢,兼東學敎授許滌,刑曹正郞李志雄。
答右議政箚曰,省箚具悉卿懇。使价之任,旣已福昌君差定,卿其安心勿辭焉。仍傳曰,遣史官傳諭。
答右參贊尹鑴疏曰,省疏具悉卿懇。滿紙所陳,無非戒誨寡人之意,深用歎服。予當留心體念焉。
吏曹判書睦來善辭職上疏。入啓。答曰,省疏具悉。天官之長,決不可久曠,卿其安心勿辭,從速察職。
政院啓曰,本院日記趁速修正事,前後申明者,非一非再,而恒患延拖,自上年十月以後,或有十數日未及修正者,或有一朔未及修正者。當該注書,今方刻期催促,使之修正,而臣竊念國家故實,如有憑考之事,則史乘旣祕,不可容易閱覽,惟本院日記,可以考出,而近來修正,如是遷就,未免疏漏之患。如筵中說話,初不能詳記,而日久之後,始爲追思記出,故多有爽實之處,間或有元不載錄者。臣於乙卯閏五月十九日,以副校理,初入講席,頃者披見日記,則當日晝講說話,漏而不載。此則固當催督入錄,而其他疏漏之處,推此可知也。如疏章之類,當有回啓者,皆下於各該司注書,而推來載錄,例在於回啓之後,間間閪失,終未免不載之歸,政院日記疏濶,類如此。請自今,日記筵中說話,三日內使之修寫,入侍承旨,次知捧之,凡疏章批下之後,使之卽爲謄出一本,以爲趁時入載日記之地等事,定式施行,而日記修納,限三朔爲期,過限不納之當該注書,罷職,時在罷散人員,則勿書於前年例歲抄事,一依仁祖朝戊寅年受敎,更爲申明擧行,何如?傳曰,允。
院啓措語見上,請加三思,還收門黜罪人閔維重放釋之命。生民休戚,實係守令之賢否。如不得其人,則非但生民之無以支保,新舊交替之際,夫馬往來之弊,亦甚不貲。守令下直時,臺官之審察而進退之者,良以此也。同前請丹陽郡守朴世柱遞差。請禮山縣監李文會遞差。答曰,不允。
府前啓措語見上,請還收門黜罪人閔維重放釋之命。答曰,無煩。以上朝報
吏批啓曰,判書·參判,俱以病不來,小臣獨政未安。何以爲之,敢稟。傳曰,只出緊任。
禁府啓目,云云事,傳敎矣。例於次官代行照律,則諸堂上,必須齊會後,相議照律,同知事李弘淵,身有病患,今日不得參□。姑待李弘淵差病,齊會照律之意,敢啓。傳曰,在囚之人甚多,不可久滯,仍爲照律以入。
有政。
尹源爲戶曹正郞,朴純爲執義,李鼎爲獻納,蔡時龜爲長城府使,李鳳朝爲戶曹佐郞,李禎來爲監察。
上在昌德宮。停常參·經筵。
下直,新昌縣監洪萬最,扶餘縣監南宮鈺,金堤郡守尹□,靑山縣監朴世雄。
謝恩,副摠管申瀏,戶曹正郞尹源,實錄兼春秋安如岳·金斗明,宗簿主簿兪槮,社稷令李熙采,奉常副奉事金德濟,茂山僉使成允童。
禁府啓目,山陵都監堂上李正英·閔鼎重·金徽,都廳李瑩,中使徐後行等矣,陵寢監董之役,是何等重事,而未過四五年,而有此莎草崩頹之患,當初不能盡心堅封之狀,蓋可知矣。罪,李正英等段,各杖八十,贖,奪告身三等,李瑩·徐後行段,各決杖一百,徐後行段,年七十,贖,竝只告身盡行追奪,啓。
陵上莎草崩頹之患,非當初不能盡心而然也。才經寒沍,尙未解凍之餘,又値無前之風雨,以致莎草頹落,則容有可恕之道,竝罷職放送。
禁府,權順善·李文著拿囚。啓。
拿推現告,歲幣色郞金萬成。
禁府,朴守儉·金萬成拿囚。啓。
府前啓措語見上,請還收門黜罪人閔維重放釋之命。答曰,無煩。
院啓措語見上,請還收門黜罪人閔維重放釋之命。新啓,科場事體,至嚴且重,如有一毫濫雜,則其爲淸朝之累大矣。今此文科會試,隨從現捉,至於十二人之多,此出於國綱之頹廢,士習之奸巧。朝廷處置,所當竝罷初試,以嚴選擧,而今乃因其初試,再設覆科,此實國朝以來所未有之擧。堂堂聖朝,設科取人之道,豈容如是?況初試設場之時,易書圖改之人,旣有現露而被罪者,其爲冒濫,已極狼藉,而及其會試,又有此可駭可愕之擧,則其所當罷,豈但在於會試而已?今若以此初試,再行選取,則終未免爲苟且之歸,有志之士,必將羞入試場,其國體之損傷,後世之譏議,惡得免乎?人心拂鬱,公議愈激,請增廣文科初試,亟命罷場。前啓,丹陽郡守朴世柱,禮山縣監李文會遞差事,停啓。答院曰,無煩。只罷會試,仍存初試,實念經費之罄竭,今不可撓改矣。以上朝報
禮曹啓曰,伏見崇陵修改都監狀啓,則陵上改封,則初九日可以完役,而外堦補土,則畢役當在十日,十一日間,還安祭祝文,以初十日,十一日兩張下送,臨時觀勢設行,宜當云。依狀啓,還安祭祝文兩張,書送之意,分付,何如?傳曰,允。
宣惠廳啓辭內,本廳所管各司權減貢物中,可以復舊者,付標啓下矣。其中仍減半減分數裁減之類,全減復舊事,已爲定奪於榻前,故元單子中,依此付標以入之意,敢啓。傳曰,知道。
禁府啓曰,以朴守儉元情公事,罷職放送事,判下矣。朴守儉,以前任茂長縣監時,枉殺人命之罪,當爲推覈,今姑仍囚之意,敢啓。傳曰,知道。又啓曰,以尹梅等議處公事判付內,尹梅·柳瑺,姑爲仍囚,歲幣色郞廳,一體拿推事,命下矣。戶曹正郞金萬成,方待命於本府,卽爲拿囚之意,敢啓。傳曰,知道。
自巳時至申時,日有重暈,內暈有兩珥,暈上有冠,暈下有履,色皆內赤外靑。酉時,日暈。夜一更,月暈。
上在昌德宮。停常參·經筵。
下直,全羅右水使姜萬碩,韓山郡守李恢。
謝恩,五衛將鄭良纘,護軍柳星三,都摠經歷林翼喬。
福昌君楨上疏。大槪,冒死陳情,乞遞專對之任,以重國事。以安私分事,入啓。答福昌君楨疏曰,省疏具悉卿懇。當國家莫重莫大之事,何可以小嫌,强爲引避哉?卿其安心,勿辭往來。
大司憲李袤上疏。大槪,病重乞遞,仍陳所懷事。入啓。
繕工假監役黃錫,恭陵丁字閣修改後,入來。
禁府,鄭洙明拿囚。啓。
答大司憲李袤疏曰,省疏具悉。陵上莎草崩壞之變,出於意外,驚悼之懷,曷有其極哉?疏中誡誨事,予當體念。監董論罪一事,旣已詳悉於禁府之批,卿可想矣。紙牌五家統,設立已久,今不可更議,庶孽定役之事,當令備局,商確稟處,卿其勿辭,調理察職。
院前啓,請加三思,還收門黜罪人閔維重放釋之命。科場事體,至嚴且重。上同臣之此論,實出於此,而昨承聖批,以仍存初試,實念經費之罄竭爲敎,是則有大不然者。莫重試取,旣知其苟簡,而只爲經費之罄竭,仍存不罷,則國體之損傷,至此益甚,此不可使聞於人者。人心拂鬱,公議愈激,請增廣文科初試,亟命罷榜。答曰,不允。
府前啓措語見上,請還收門黜罪人閔維重放釋之命。臣等,取見忠淸兵使金益勳牒報備局之狀,本道監司,於體貌之間,雖不無所失,而兵使乃以管下,條陳上官之失,馳報廟堂,有若數罪者然。近來綱紀大壞,體統不嚴,無識之輩,不有上官,暴怒使氣,略無忌憚,做出如此無前之擧,事之可駭,莫甚於此。此事一俑,後弊難防,其愚濫放恣之狀,不可不懲。請忠淸兵使金益勳罷職。忠淸監司李溟翼,習操之時,多失體貌,厚招下官之侵侮,其虧損體統,大矣。請忠淸監司李溟翼,從重推考。答曰,不允。推考事,依啓。
自辰時至午時,日暈。以上朝報
傳曰,今月十四日,貞明公主壽宴云,一等賜樂。
禁府啓曰,以忠淸監司啓本,刑曹粘目,前尼山縣監鄭洙明,移本府處置事,允下矣。鄭洙明,方請命於本府,卽爲拿囚之意,敢啓。傳曰,知道。
上在昌德宮。停常參·經筵。
巳時午時,日暈。夜一更三更,月暈。
謝恩,英陵參奉李果,護軍康邃學,戶曹佐郞李鳳朝,都摠經歷李萬徹,直講金始重,實錄兼春秋姜銑。
大殿,政院·玉堂問安。答曰,知道。兩慈殿·中殿,藥房問安。答曰,知道。
藥房啓曰,暮春將半,餘寒尙峭,伏不審數日來,聖體若何?當此日候不調之時,衣襨脫着之節,尤宜加愼。兩慈殿氣體,亦復何如?臣等無任區區憂慮之至,敢來問安。答曰,知道。兩慈殿氣候無事矣。
持平李后定啓曰,臣於今日茶時罷歸之路,忽逢左參贊洪宇遠於交衢狹隘之地,雖卽回避,急遽之際,未及隱身,致有下人招問之事。臣何敢晏然仍冒?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
府前啓措語見上,請還收門黜罪人閔維重放釋之命。請忠淸兵使金益勳罷職。引嫌而退。重臣犯馬,在例當遞,請持平李后定遞差。答曰,不允。金益勳,從重推考,遞差事,依啓。以上朝報
禁府啓曰,以慶尙監司啓本,刑曹粘目,前蛇梁萬戶金致明,又啓目,出身崔起顯等移本府處置事,允下矣。金致明·崔起顯,方待命於本府,卽爲拿囚之意,敢啓。傳曰,知道。
傳曰,政事,明日爲之。
以兵曹缺傳于睦昌明曰,鳥銃三發五中人武藝別監金缺直付殿試。
持平李宇定啓曰,臣於今日茶時缺忽遇左參贊洪宇遠於交衢狹隘之處。雖缺,急遽之際,未及隱身,致有下人招問之事。臣何敢晏然?請命遞斥臣職。答曰,勿辭。出燼餘
上在昌德宮。停常參·經筵。
下直,開城留守南龍翼,天安縣監李緻,坡知僉使朴昌元。
謝恩,咸興判官洪藼。
同副承旨趙師錫,全義地加土呈辭。入啓。給由。
大司諫趙威明,副提學吳挺昌,禮曹參議崔文湜初度呈辭。入啓。給由。
福昌君楨,吏曹判書睦來善上疏。入啓。
冬至使書目,臣等一行,本月初三日午時,無事還越江事。義州府尹書目,冬至使一行,本月初三日,無事還渡江事。
江原監司書目,三陟呈,以交柯驛北邊,有一水田,黃黑兩色蟾,無數遍滿,相戰多死,事係變怪事。
傳曰,明日晝講爲之。
政院啓曰,忠淸兵使金益勳推考事,命下矣。臺諫方以罷職論啓,推考傳旨,不得捧之之意,敢啓。傳曰,知道。
答吏曹判書睦來善疏曰,省疏具悉。卿辭至此,本職當勉副焉。
答福昌君楨疏曰,省疏具悉卿懇。予意已悉於前批,而卿辭又至於此,無乃其太過乎?卿其安心,更勿爲辭焉。
江原道原州進士李㙊,京畿楊州幼學李濟聖等上疏。大槪,請差退謁聖,先詣陵寢,躬展慰安之禮,兼陳亟從臺臣罷榜之啓事。入啓。
吏曹啓曰,吏曹判書有闕,政事,取稟。
院前啓措語見上,請加三思,還收門黜罪人閔維重放釋之命。請增廣文科初試,亟命罷榜。答曰,無庸堅執。以上朝報
吏批啓曰,判書陳疏,參議病不來,小臣獨政未安,何以爲之?敢稟。傳曰,仍爲之。
有政。
吏批,承得運爲典籍,睦林儒爲副修撰,睦來善爲漢城判尹,李德昌爲禮賓主簿,朴廷薛爲奉常正,朴奎爲司宰主簿,鄭必達爲奉常僉正,徐文緯爲司饔主簿,李鳳徵爲持平,李紳夏爲軍資判官,安命老爲錦山郡守,金斗明爲司藝,閔昀爲工曹正郞。
福昌君楨疏曰,伏以臣,猥將危悃,仰瀆缺察,反承溫批,臣誠惶感震惕,罔知攸措。缺承命之不暇,而顧臣滓穢之蹤,重貽缺班之羞,而感激天眷,奔走起居之班,居常屛蟄,危懼缺不敢出入,已作聖世之一棄物。今日朝廷,雖曰乏人,使如臣汚衊之人,膺是選於人望之外,以駭中外之視聽,缺至於査事,尤涉難便,弟在勘罪之中,而兄爲査奏之缺國體決不當苟簡若是。何可委以小嫌,而不爲之深慮乎?缺所以尤不敢承當者也。伏乞天地父母,曲察微臣缺危迫,又念陳奏事面之至重且大,極收專缺國事,以安私分,不勝萬幸。臣無任祈懇之至,謹昧死以聞。批答見上
吏曹判書睦來善疏曰,缺伏念長銓之席,決不可一日缺不可一刻仍據,而尙未鐫去,公私之鬱缺臲卼,日加一節,臣安敢虛帶銓官之命,延引時日,缺以重臣之罪戾乎?進退路窮,辭意已竭,伏乞缺憐察,速賜鐫削,以幸國事。臣無任惶恐隕越之至,謹昧死以聞。批答見上
上在昌德宮。停常參,只晝講。
大司諫趙威明,副提學吳挺昌,禮曹參議崔文湜再度呈辭。入啓。加給由。
答原州進士李㙊等疏曰,省疏具悉。爾等之言,誠爲合意,當令廟堂稟處焉。
輪對官落點,儀賓都事李翰衢,判校朴昌文,廣興守任允錫,社稷令李熙采,東部主簿姜鈺。
傳曰,同副承旨趙師錫加土時,澆奠床備給事,分付該道。
傳曰,明日晝講爲之。
崇陵修改都監都提調權大運,堂上柳赫然·呂聖齊,都廳趙嘉錫,郞廳洪受疇·申弼華·李命殷,畢役後入來。
政院啓曰,右議政,有所稟定事,請對矣。傳曰,晝講時入侍。
晝講入侍,右相權大運,知事閔熙,特進官李宇鼎,玉堂睦天成·閔就道,承旨睦昌明,假注書尹世紀·朴慶後,史官李漢命·李玄錫,宗臣長溪副令藎胤,帶安監重胤。
傳曰,左議政及都監堂上,竝於晝講入侍。
傳曰,政事,明明日爲之。
晝講時,正言申㶅入侍。
今日晝講時,崇陵展謁,以今月望後念前擇日事,定奪。
持平沈橃啓曰,頃者同僚,以韓舜錫削去仕版事發簡,以御寶僞造爲罪,臣聞之駭然,遂參論啓矣。今聞物議以爲,舜錫之用奸倖免,人無不唾罵,如此之人,固不當置諸仕版,而但治獄之時,事不發覺,則謂之按驗不審,旣非實狀,且其僞造云者,乃印信而非御寶云。臣之臨事不審之失著矣,何其晏然於臺席乎?請命遞斥臣職。答曰,勿辭,退待物論。
兵曹判書金錫胄箚子。大槪,更陳情病危苦之狀,乞賜解免職名事。入啓。答兵曹判書箚曰,省箚具悉卿懇。卿之昔疾,復發於公務多事之餘,予心慮念,可勝云喩?卿其安心勿辭,調理行公。
晝講時,正言申㶅所啓,措語見上請加三思,還收門黜罪人閔維重放釋之命。上曰,毋庸瀆擾。又所啓,國家不幸,先王陵寢,有莎草崩圮之變,聖心驚惶,曷有其極,而一國臣民,孰不震懼?此實由於當初封築不謹之致,其時監董諸臣,不可不重究,以示警惕之意,而按獄之臣,只請奪告身,有若論薄過細愆者然,擬律失當,已極可駭。聖明特下罷職放送之命,臣等尤不勝愕然,而今日筵中,又有依該府讞議,改以告身施行之敎,而臣意猶以爲不然也。經寒解凍,疾風暴雨,無處不然,而凡人塋域,亦未聞有崩頹之事,獨於新陵,有此意外之變,其封築不謹之罪,少無可恕之道。請其時山陵都監堂上·郞廳,竝命定配。上曰,予固知陵寢事重,而今此莎草崩頹之變,未必由於人功之未盡,故初止罷職矣,群議以爲太輕,故依該府奏讞照斷,而才已停當,至於定配則過矣。不允。又所啓,山陵莎土崩圮之變,出於意外,其時監董諸臣,不可不從重科罪,而按獄之臣,擬律太輕,只請奪告身,讞議失當,莫此爲甚。請禁府當該堂上推考。上曰,依啓。又所啓,禮曹正郞任以道,當仁宣王后服制改付標時,以本曹郞廳,同參被罪矣。及今復除本職,物情皆以爲駭,請禮曹正郞任以道遞差。上曰,依啓。右議政許穆所啓,山陵莎土之崩圮,此固變異之大者,而以監董諸臣被罪之太輕,外議皆以爲非矣。卽聞左相權大運之言,當初封陵,非不堅築云,則今此崩圮之患,雖非諸臣不盡力之致,何可但諉之災異,而不責之人乎?事係陵寢,用罰太輕,恐非日後警勅之道也。左贊成閔熙曰,監董之人,非不致力於封築之際,而國家不幸,旣致如此之變,則將歸咎於何地?其在重其事之道,不可不從重科罪,以示警惕之意,而罷職之命,又輕於該府讞議,外議以此不快矣。左議政大運曰,臣固知聖明之意,必欲原情定罪,而係是陵寢重事,且物議如此,則只罷其職,似涉輕歇矣。上曰,予亦知陵寢事重,而此非諸臣不盡心之致,故只命罷職矣,今者卿等之言如此,依該府奏當,施行可也。正言申㶅所啓,請加三思,還收門黜罪人閔維重放釋之命。上曰,無庸瀆擾。左議政權大運所啓,以原州儒生李㙊等上疏,有令廟堂稟處之敎矣。國家取人之道,但以科擧爲重,而今者科場之事,如是雜亂,則豈可以經費爲慮,而爲此苟且之事乎?初試時,亦有易書圖改而見捉者,士習之不美,莫此時爲甚。今若不罷初試,再設覆試,則國體之損傷,無大於此,後世之譏議,亦必難免,聖明之世,豈可爲取譏議損國體之事乎?臣之本意,則竝罷生·進及武科,然後乃爲得體,而生進·武科,別無人言,生進則且已唱榜,今雖不可竝罷,文科初試,決不可不罷矣。右議政許穆曰,左相所陳之言,誠是也。若仍存不罷,則誠有損於國體,而且無以懲日後之士習矣。上曰,當初爲慮經費,只爲罷場矣,今更思之,事體苟簡,且關後弊,文科初試罷榜,令該曹更爲稟定設行,而生·進則放榜已久,武科亦無可罷之事,竝仍存可也。左副承旨睦昌明所啓,承文院判校朴星文,輪對官受點,而本以衰老之人,病勢且極,不得進詣云。受點之後,不爲來參,則不可以老病而置之,推考,何如?上曰,依啓。上曰,長溪副令藎胤,帶安監重胤,衣冠濫縷,貧寒特甚,誠爲可矜。分付該曹,衣資特爲題給,可也。以上朝報
晝講入侍時,戶曹參判呂聖齊所啓,北路城池,無一可恃,其中吉州,尤是要衝之地,而其城,以雜石築之,且多頹廢,誠爲疏虞矣。本州牧使金煥,以一州民力,祛其雜石,因爲修築,作一堅固之城,其功無異於新築。監董之人,合有論賞之事,而此則姑觀前頭霖雨時,頹圮與否,處之似當,而無論所築之堅否,其民力之勞苦則固已多矣,似當有蠲役酬勞之擧矣。左議政權大運曰,一邑民力之勞苦,誠爲不少,不可不減其徭役,以爲勸激之地,經潦之後,加無頹圮之患,則主管城役之人,亦不可無賞矣。上曰,民役則令廟堂相議蠲減,俾蒙實惠,而經潦之後,頹圮與否,令該道監司,從實啓聞,以爲論賞之地,可也。
正言申㶅啓曰,日者,臣以丹陽郡守朴世柱,禮山縣監李文會遞差事,論啓者,至三至四,而終不蒙允。累日爭執,殊涉瀆擾,與同僚相議,停啓矣,今日入侍罷出之後,始伏聞以遽爾停啓,未及允從,爲敎云。臣之率爾之失著矣,何可晏然仍冒?請命遞斥臣職。
午時申時,日暈。
司饔院官員,以都提調意啓曰,缺一半則掘取於原州,一半則掘取於瑞山,缺道船及水站,船運至分院,瑞山缺則自缺而海船,不得上到分院,故曾前則自缺曹載上來缺曹郞官,陳達於榻前,自本院載於所屬漁夫船缺改定規例,而所謂漁夫船,伏在水下,水上船則不過缺猶小,或腐破,不任載土,逐年雇載,非但苟簡莫甚,運土稽遲,本院亦甚爲悶,瑞山土二百五十石,納計十隻船運,而水上船之往來京江者,其數極多,今年爲始,缺歸船,趁卽運致分院,俾無莫重燔缺失時之弊,何如?傳曰,允。
李沃,以禮曹言啓曰,今三月十一日晝講時,崇陵殿謁,以今月望後念前擇日事,命下矣。崇陵展謁吉日,卽令日官推擇,則今三月十缺此三日中,以何日定行乎?敢稟。傳曰,缺。
午時,上御宣政殿,晝講,又引見諸臣。座目見上上讀前受音一遍,侍讀官睦天成,進講自萬章問曰舜往于田,至人少則慕父母章及章下註,上受而讀之。上曰,聞臺諫旣已詣臺,史官缺注書尹世紀,承命引入,正言申缺睦天成,仍釋文義。熙曰,怨字缺四行所遷,而不失其本然之性矣。缺大運進曰,小臣累日在外,久缺氣體若何?上曰,無事矣。大運曰,兩慈殿氣候,亦復何如?上曰,安寧矣。大運曰,小臣於在陵所時,旣已狀啓上達矣。昨日缺陵時,陵上封裹之物開見,則陵內別無大段缺今此崩圮之患,槪非人功未盡之致也。莎草着根於舊土,不如新土之易以着根,故欲以好品新土,以爲莎草從速着根之地,而人或爲言,新土爆燥,則旣封之後,闖斷可慮云。故以新土小許,交合舊土,仍以封築莎草,似當易爲着根,而高下缺二字之後缺墳形,則高下亦似適缺上曰,隱溝何以爲之耶?大運曰,隱溝若缺功役浩大,似難猝擧。今姑以土堅築,缺待秋造成爲計,而第丁字閣稍後左右,多有缺取土堅築,而猶多濕氣,此固未審矣。右邊則有井,故全無水氣。此必有井,而使水氣會於一處,則又於左邊鑿井,似好矣。工曹判書柳赫然曰,缺無,不無地家之拘忌,廣問後處之何如?上曰,此言是矣。問于地官,知其當否而爲之。上問右相許穆曰,病患近復如何?對曰,臣之所患,非猝發也。缺差,尙未完復,而今日請對,蓋因儒生疏,欲缺陵幸事也。當初幸陵之敎一下,下情莫不缺人君擧措,出於至當,則臣民之心,自不得缺止之擧,雖緣形勢之非便,而缺幸慰安之擧,似不可已也。缺四行日,行幸則可矣。熙曰,當缺而右相之必欲親行者,事理缺上曰,其時則封陵始役方急,故勉從大臣之言,缺而今則旣已封陵,不可不親幸,從速擇日,可也。缺。
申㶅又啓曰,羅州,乃湖南雄府,物衆地大,素稱難治,苟非聲譽未著者,難以彈壓。新除授牧使洪錫龜,以世累,不廁朝端,人之唾鄙,固已久矣。且年衰病痼,怠棄缺屢典州郡,皆稱不治。其任長城也,閤門養病,聽缺廢,大小政令,一委下吏,因緣作奸,罔有紀極,怨缺傳播遠邇。如此之人,豈可復畀以大州,重貽缺下,物情駭異,請羅州牧使洪錫龜缺上曰,不允。啓畢,㶅復起而言曰,臣有區區所懷,敢此仰陳。缺四行出,宗臣及輪對官·史官引入,缺敢稟。上曰,大臣姑留,可也。缺盡出之前,徑先出來。昌明曰,缺理睦缺推考,何如?上曰,新進生疏之致,勿爲推考。世紀,承命出去,引入宗臣及輪對官。上問昌明曰,輪對官一人,何爲不入耶?昌明所對見上大運曰,禮曹判書張善瀓,以身病,未及同時復命矣。上曰,唯。仍敎曰,宗臣進來。長溪副令藎胤,進前俯伏。上曰,有所懷,陳之。對曰,臣不學無識,今無可陳之辭矣。上曰,年幾何?對曰,甲寅生也。上曰,誰之子耶?對曰,龍城副令之子也。上曰,何大王子孫耶?對曰,成宗大王缺上曰,兄弟幾何?對曰,只有兄武陵令之胤,而今也則亡矣。上曰,退。一人又爲進來。帶安監重胤,進前伏。上曰,誰之子耶?對曰,蓮恩都正應虎之子也。上曰,有所懷則陳之。對曰,臣本無知曉,今無可陳者矣。上曰,何大王子孫耶?對曰,中宗大王子孫也。上下敎于睦昌明曰,出擧條見上
輪對官廣興倉守任胤錫,進前伏。上命昌明曰,職姓名問之。胤錫,起拜而對之。上曰,本倉有何弊乎?對曰,臣缺百官頒祿,而別無可陳之弊矣。上曰,然缺都事李翰衢,前對職姓名,缺曰,無所達者矣。上曰,退缺前對職姓名。上曰,有弊則陳之。缺四行一二,而其中缺稱以給價缺等役,不時分定於坊民,此本缺稱冤,自前例以各處把定軍許缺之,不足者則又以京下番騎步兵補用缺有京下番補用之事,而該曹常其不足缺坊民,坊民之稱寃益甚,似當有變通之道矣。上曰,言于該曹,變通可也。昌明曰,固有所欲陳者,而缺入侍事,未果仰達矣。人君之置臺官,爲其耳目之有所不逮也。自上引見下直守令,乃欲見其人,可者送之,否者罷之之意也,固是美意,而今胡缺不如初,臺臣論執,而至有三四啓不允之時。如遞缺輕罰,豈有如是持難之理乎?大運曰,睦昌明所陳之言,蓋指頃日臺臣所論,丹陽郡守朴世柱,禮山縣監李文會事,而其言誠是也。遞差未赴任之守令,乃是至輕者也。臺論之一二啓而不允,雖欲加詳審,而至於三四啓而不從,似爲未安矣。上曰,一二啓而允從,似爲太速,故頃者不從,欲觀缺啓而聽之矣,臺官仍爲停止。初非不欲允之意也。遂罷出。
江原道原州進士李㙊,京畿楊州幼學李濟望等疏曰,伏以先陵因山未缺防墓之變,出於千萬意慮之外。伏惟殿下,孝心缺泫然疚缺興悲,宵晝罔極之狀,溢於辭表,則臣民痛迫之情,當復如何?躬展慰安之祭,情禮則然,而權停之請,實出於保護聖躬,則臣固知出於忠赤,而斷無他也。第念謁聖推擇,在今缺親臨試士,盛擧也,放榜賜樂,大慶也。陵墓改封之後,聖駕缺祭所,而赫臨芹宮,徑行盛擧大慶,則殊非至當底道理,而揆以情禮,實涉未安。此固識者之歎惜,而臣等之竊嘗慨然者也。誠願殿下,躬幸陵所,先展慰安之禮,以自薦聖孝,而至缺般之弊,則不當暇缺也。議者,以拘忌之有缺多士之缺臣等之意,則竊以爲不然也。頃設親耕之盛儀,缺之避,前後有異,差退一二日字,旋缺不可以是爲虞,而停此天理人情之缺四行皆罷榜缺未曉者也。惟願殿下,亟下缺不以人廢之,是臣等之至望也。臣等缺謹昧死以聞。批答見上出燼餘
上在昌德宮。停常參,只晝講。
下直,高原郡守金鼎祥,別害僉使崔涉,上土僉使崔良弼。
謝恩,司藝金斗明,典籍承得運,兼養賢直長崔紀,禮賓主簿李德昌,護軍林英馥,德浦僉使金渭,承文博士李宏,著作鄭煥。
大司諫趙威明,副提學吳挺昌三度呈辭。入啓。遞差。
禮曹啓曰,命下矣。崇陵展謁吉日,令日官推擇,則今三月十六日,十七日,十八日,皆吉云。此三日中,以何日定行乎?敢稟。傳曰,十七日定行。
院前啓,增廣文科初試罷場事,停啓。
傳曰,下直守令·邊將,留待。
禮曹判書張善瀓辭職上疏。入啓。答曰,省疏具悉卿懇。卿之疾病,猝爾如此,予用慮念。卿其安心勿辭,調理察職。
傳曰,今此崇陵展謁後,健元陵·穆陵·顯陵展謁事,分付該曹。
正言沈檀啓曰,丹陽郡守朴世柱之爲人闒庸,禮山縣監李文會之衰病昏耗,俱不合於字牧之任,故臣於頃者,發簡於同僚,竝以遞差論啓,爭執累日,竟未蒙允。臣以爲,守令請遞之啓,固非持久瀆擾之事,與同僚相議,停論矣。伏聞昨日筵中,自上有遽爾停啓,未及允從之敎,然則臣之率爾之失著矣。同僚旣以此引避,臣何敢晏然仍冒?昨緣日暮,今始來避,所失尤大,請命遞斥臣職。答曰,勿辭,退待物論。
禁府,愼景尹拿囚。啓。
晝講入侍,同知事李堂揆,特進官吳始復,承旨李德周,玉堂睦天成·閔就道,假注書尹世紀·朴慶後,史官李漢命·李玄錫,宗臣益平副守澈·完昌令榏。
傳曰,留待守令·邊將引見。
掌令李碩寬啓曰,臣頃見同僚發簡,則乃韓舜錫削去仕版事也,臣之所聞,大略相同,故同參爲啓矣。昨者持平沈橃,以論事不審,引避。噫,舜錫交結奸黨,行凶作惡,及其事覺之後,黨首金文爀等,皆爲杖斃,而獨舜錫者,幸而得免,至今人皆憤惋矣。此則同僚避辭,亦已言之,而其所謂,非御寶也,乃印信云者,設或有輕重之差,而其爲僞造則一也。至於治獄時不發覺者,實由其時究覈之不嚴,則謂之按驗者,臣未知爲可避之嫌也。然同僚旣以此引避,臣何獨晏然於臺席乎?昨患霍亂,今始來避,所失尤大,請命遞斥臣職。答曰,勿辭,退待物論。
晝講時,今觀益平副守澈,衣冠甚爲藍縷,衣資特爲題給,完昌令榏,聞有老母,食物從優題給,以示予親親之意。左承旨李德周所啓,高原郡守金鼎祥,七事次序錯亂,一事又爲落漏。推考,何如?傳曰,允。
權瑎啓曰,大司憲李袤,掌令李碩寬呈辭,執義朴純缺未肅拜,掌令缺相馨在外,持平缺今日以監察茶時之意,敢啓。傳曰,知道。
缺以禮曹言啓曰,今此崇陵展謁後,健元陵缺展謁事,分付該曹事,命下矣。自前陵幸時缺一山之內,缺有展謁之禮,故先朝辛丑年缺寧陵陵幸時謄錄,則先詣顯陵,次詣健元陵,次詣缺陵,次詣寧陵,行展謁禮,蓋因其地勢便順,不拘於先後之次也。今此陵幸節目,何以磨鍊乎?敢此仰稟。傳曰,依例爲之。
以忠淸監司李溟翼,重被下官之誣,辭職事狀啓,傳于李沃曰,卿其勿辭察職,回諭。
權瑎,以禮曹言啓曰,今三月十七日,崇陵展謁出宮吉日,令日官推擇,則同日丑時寅時辰時爲吉,此外缺非吉時云,而丑時則太早,辰時則太晩,以寅時擧行,何如?傳曰,允。
又以刑曹言啓曰,長城府使洪錫龜,進來缺送照律公事,誤粘於已爲啓下,海州牧使鄭時亨缺事,而昨日入啓時,因公事浩多,未及致察矣。啓下之後,覺其誤,本啓目,改粘以入,而不察之失,在所難免,缺下吏,囚禁重治之意,敢啓。傳曰,知道。
又以兵曹言啓曰,今日宣傳官·武臣兼宣傳官及各廳將官朔試射時,宣傳官李調,武臣兼宣傳官任壽昌·洪萬濟·李馨·李興祥·姜弼周·沈光澤·李行周等,皆未滿四中,武臣兼宣傳官韓以蔓,不中。竝依例汰去,何如?傳曰,允。
又以兵曹言啓曰,今日宣傳官·武臣兼宣傳官及各廳將官朔試射時,訓鍊院主簿南級,上廳執冊,多有不謹之事,缺,何如?傳曰,允。
同副承旨趙師錫疏曰,伏以臣,伏蒙恩暇,得遂修缺之願,其在私悃,已極感幸,而況玆澆奠床備給之命,實出缺之外,顧臣職末,何以獲此?榮賁泉壤,寵溢缺驚惶隕越,但有涕淚。第臣先壠,道里頗遠,往返之間,缺旬望,而所帶之職,旣非閑漫出納之地,不宜久曠。不得不冒死仰籲,伏願聖明,亟許遞改,千萬幸甚。臣無任兢惶祈懇之至,謹昧死以聞。批答在下
禮曹判書張善瀓疏曰,伏以臣,以修改都監堂上,進往崇陵,再昨畢役,昨日與都提調以下諸臣,所當復命,而自去夜,猝患外感,寒戰大作,移時寒止熱作,左右頭疼兼發,症情危惡,通宵叫呼,忍痛舁疾,缺病勢添劇,不得與諸臣,一時復命。臣誠缺伏願聖明,亟賜鐫改臣職名,以缺臣無任隕越屛營之至,謹昧死以聞。批答缺
午時,上御宣政殿,晝講。座目見上上讀前受音一遍。侍讀官睦天成,進講自萬章問曰詩云娶妻,至敢問或曰放者章及章下吳氏註,俱缺上受而讀之,至不告而娶。天成曰,人必有室家,然後缺承祖先,成其人倫,而告之則必不許,不娶則將無後,故不得已不告而娶也。上曰,然。古語亦曰不告缺曰,小註亦曰,萬章此言,未必眞有是事缺如此也。至舜不殺象,堂揆曰,缺亦不留之心上,小間便釋缺二行書益多疑處矣。雖在舜旣死缺在象爲兄嫂,則豈象所可使治缺不如無書,蓋爲此等事而發也。堂揆曰,萬章缺故先儒言,此謂舜遭此逆境,故設難問答而缺道如此也。又曰,孟子一書,皆是遏人慾存天理也。象缺肆舜則全其天理之常,此亦見其遏慾存理之意也。上曰,此外無可聞文義耶?僉曰,無大段可陳者矣。上曰,然則史官出去,宗臣及下直人員,招入可也。尹世紀,承命出去引入。上曰,宗官進來。益平副守澈,進前。上曰,有所懷則陳之。對曰,年少識蔑,無可陳者矣。上曰,汝年幾何?對曰,臣今十九歲矣。上曰,誰之子耶?對曰,缺君之子,河源君之孫也。上曰,何大王派耶?對曰,中宗大王四代孫也。上曰,退。一人進來,完昌令榏進前。上曰,有懷則陳之。對曰,臣本不學缺無所陳達者矣。上曰,年幾何?對曰,乙丑生也。上曰,誰之子耶?對曰,臣父漢陽守世胄,而今已亡矣,只有老母矣。上曰,何大王子孫耶?對曰,中宗大王後也。上曰,無以初見君顔爲嫌,雖一身疾苦,盡數告達。對曰,臣往見畿內,目缺石之地,皆薄甚矣。況凶歲連仍,賦役煩重,民不堪苦,呼冤多矣。上曰,退。下直守令·邊將,以次進來。上土僉使崔良弼進前。上曰,履歷幾何?對曰,臣初爲宣傳官,缺落,又爲都監將官,陞六品後,仍爲孟山縣監·咸從縣監·藍浦縣監·寶城郡守,而由訓鍊副正,今爲上土僉使矣。上曰,汝到鎭之後,撫愛軍士,盡心職事。良弼承敎而退。上曰,鱗次進來。別害僉使崔涉進前,上曰,履歷陳之。對曰,臣以部將陞六品,爲缺判官,而今除是職矣。上曰,汝可缺。涉承命而退。上曰,餘一人。缺二行是任矣。上曰,七事誦之。鼎祥缺又落一事,上曰,誤誦矣。然缺爲之事,汝其到官,盡心職事。毋侵虐爲。缺敎而退。
德周曰,高原郡守金鼎祥,七事非但錯誦,缺推考,何如?上曰,依爲之。上命小宦,賜弓矢于崔良弼等處,涉,跪而受之。輪對宗臣及下直人員,皆退出。以上燼餘
上在昌德宮。停常參·經筵。
禮曹參判鄭之虎,佐郞韓濙,繕工監役金翊夏,厚陵石物塗灰事,出去。
下直,乶下僉使柳必粲。
謝恩,學諭金益九。
禮曹參議崔文湜三度呈辭。入啓。遞差。
慶尙監司書目,老母累日行役之餘,宿病添劇,情理煎迫,不得不疾聲更籲,伏乞聖慈,下詢廟堂,亟賜遞免,俾卽歸救母病事。
忠淸監司書目,習操時失期不參兵使金益勳,爲先罷黜事。
京畿監司書目,果川呈,以同副承旨趙師錫辭職上疏,上送事。
以忠淸監司李溟翼,被下官之構誣,辭職事狀啓,傳曰,卿其勿辭察職事,回諭。
禮曹啓曰,今三月十七日崇陵展謁出宮吉時,令日官推擇,則同日丑時巳時辰時爲吉,此外寅卯兩時,非吉時云,而丑時則太早,辰時則太晩,以巳時擧行,何如?傳曰,允。
刑曹啓目,大靜罪人俊伊押送時,不爲多定軍人,致有中路見失之弊。刑吏,依法代配,當該振威縣令楊廷藎,從重推考何如?啓依允。莫大罪人,不能嚴勅押送,以致見失,事極可駭。楊廷藎,先罷後推。
以監察茶時,傳曰,每以監察茶時,事極不當,執義朴純,持平李鳳徵,竝牌招。
答同副承旨趙師錫疏曰,省疏具悉。爾其勿辭往來。
傳曰,大臣·備局堂上引見。
政院啓曰,大臣·備局堂上引見事,命下矣。兩司當爲入侍,而諫院則大司諫未差,司諫李煦在外,正言沈檀·申㶅,避嫌退待。獻納李后定,牌招肅拜,使之入侍乎?敢稟。傳曰,牌招入侍。
謝恩,獻納李后定,執義朴純,持平李鳳徵。
前知事閔點上疏。大槪,新授職名,萬不近似,召牌再降,不敢承命。亟賜鐫改,仍治臣違慢之罪事。入啓。
今日引見時,丹陽郡守朴世柱,禮山縣監李文會,竝爲遞,今日政差出事,及司僕判官洪茂,戶曹正郞金萬成,竝爲改差,其代,以廉謹著名人,今日政差出事,及楊州牧使白瑞翰照律公事還入事,榻前定奪。同副承旨趙師錫,今姑改差,其代,今日政差出事,及崇陵展謁後還宮時,除揷羽事,定奪。
答吏曹判書閔點疏曰,省疏具悉卿懇。天官之任,非卿其誰?卿其安心勿辭,宜速察職。
司憲府,楊州牧使白瑞翰照律公事,還入,只贖,改啓下。
慶尙監司辭狀,啓下備局。
判尹睦來善箚子。大槪,病難陳力,本職及籌司經幄之任,竝賜鐫改事。入啓。答曰,省箚具悉卿懇。卿其安心勿辭,調理察職。
謝恩,同副承旨禹昌績。
引見時,左議政權大運所啓,自前陵幸時,例以訓鍊都監御營廳軍兵扈駕,留都則以京畿五營中一營爲之矣。今番則不但日勢已迫,且當農節,軍兵徵發,誠爲有弊,以訓鍊都監軍兵扈駕,以御營軍留都,京畿軍兵,勿爲徵發,則似爲便當。諸議如此,敢此仰稟。上曰,農時軍兵,不可徵發,依此爲之。
刑曹啓目,陰竹縣監李一舟矣,莫重啓覆罪人李阿只,不謹救療,致有徑斃罪,杖六十,贖,奪告身一等,私罪。啓依允。
兵曹啓曰,本曹正郞權震翰,重患寒疾,症勢苦劇,實無旬望間起動之望云。陵幸迫近,本曹郞官,不可缺員,權震翰,姑爲改差,今日政,以在京無故人,差出,何如?傳曰,允。
吏批啓曰,卽接奉常寺牒報,則今此崇陵親祭時,正與僉正,當爲典祀官實豫差,而正朴廷薛,僉正鄭必達,皆在外,以在京無故人,變通差出云。奉常寺正朴廷薛,僉正鄭必達,竝姑改差,何如?傳曰,允。
吏批啓曰,新判書命招,同參政事,何如?傳曰,允。又啓曰,玉堂長官及闕員,今當差出,而擬望之人乏少,承旨·外任·相避人員,竝擬,何如?傳曰,允。
有政。
吏批,柳命天爲副提學,柳命賢爲應敎,沈柟爲禮曹正郞,柳星三爲奉常正,閔挺栢爲振威縣令,李倫爲兵曹正郞,金始重爲奉常僉正,李宇鼎爲大司諫,權脩爲刑曹參議,鄭重徽爲禮曹參議,韓公佖爲陰竹縣監,閔重魯爲司僕正,崔宙爲刑曹佐郞,吳始大爲副校理,李湜爲兵曹佐郞,洪柱震爲禮山縣監,柳千之爲丹陽郡守,李熙采爲戶曹正郞,禹昌績爲承旨,安燦爲司僕判官。
以拜陵出還宮儀註,傳于缺曰,仁政門外乘馬,改以乘輦,至城門外下馬,改以下輦事,分付該曹。
權瑎,以兵曹言啓曰,當日魏得萬稱名人,自宣仁門入來,差備門外擊錚,極爲駭愕。令攸司囚禁治罪,同門守門將金勉哉,常時不能禁斷雜人,以致闌入,亦爲非矣,推考,何如?傳曰,允。
睦昌明,以戶曹言啓曰,吏曹之差各司書吏,乃所以差定公幹,非爲堂郞之使喚,而其流之弊,罔有紀極,婚喪烻燔侍陪,常時使喚等役,形形色色,名目甚夥。本曹實料書吏,不過三十八名,而卽今分差於實錄廳·重建廳,餘存應役者無幾,非但常時使喚苟簡,吏曹缺下疊到之時,米布重地,出納文書,亦不得趁卽修正。曾於孝宗朝丙申年間,故相臣洪命夏,爲本曹判書時,援引古例,具由入啓香陪·易書·都監分差等公役,故侍陪使喚稱役,切勿侵責事,捧承傳,不啻明白,而法久解弛,缺舊套,至於今日而極矣。書吏之差役,雖似微細,若不變通,則煩劇之地,廢務可慮,依丙申年承傳,施行,何如?傳曰,允。
禹昌績,以禮曹言啓曰,今此陵幸出宮時,乘輦下輦缺侍臣節次,及還宮時,除揷羽一款,原節目儀註中,付標以入,而但戎服輦坐,有違於已行之儀註。輦坐則當以翼善冠·袞龍袍磨鍊,至城門外下輦後,則改以戎服磨鍊,似爲宜當,竝此仰稟。傳曰,事有掣肘之弊,缺以駕轎磨鍊以入。
權瑎,以司僕寺官員,以提調意啓曰,今此陵幸時所把馬匹數,別單書啓,入把之意,敢啓。傳曰,知道。
行知中樞府事閔點疏曰,伏以臣,於千萬夢寐之外,忝叨不似之任,一味驚惶,措躬無地。朝廷之上,如有公議,駁正之擧,缺今朝,屛縮以竢,亦非臣之慮及,而召牌再降於俄頃之間,非近日所有之事,亦似有乖於養臣以廉恥之道,豈聖明偶未之思耶?天官之長,爲任最重,雖在前輩望重缺亦且苦辭,不獲而後,乃肯出肅,非爲貌讓,事理缺獨何缺自古通行之事,徒以趨走承命爲缺違缺寔出懇迫,逋慢之誅,亦所難逭。伏乞聖明,亟遞臣職,仍治臣罪,以重名器,以安私分,公私萬幸。臣無任惶悚隕越祈懇之至,謹昧死以聞。批答見上
午時,上御熙政堂,引見。左議政權大運,兵曹判書金錫胄,戶曹判書吳始壽,漢興君李汝發,左副承旨睦昌明,執義朴純,獻納李日井,校理權瑍,假注書朴慶後·安圭,記事官李漢命·李玄錫入侍。大運進曰,春日甚不和暖,不審聖體若何?上曰,無事矣。大運曰,今日是賓廳坐起日次,而首相有病不參,別無大段可陳之事,而只是陵幸迫近,故有定奪事來會矣。戶曹判書吳始壽曰,在前亦以植炬,爲有弊,或有用行缺之時矣。上曰,春耕方急,役民治道,其弊果如所缺道路勿爲修治,植炬事,亦依所言,分付可也。
大運曰,楊州牧使白瑞翰,才授本職,而以前任時事,有罷職之命矣。楊州之以武弁差出,其意有在。遞此之後,又難其人,而所犯之罪,不至大段,已過之事,不無可恕之道,還爲仍任,何如?上曰,許多公事,不能致察,有此罷職之命,白瑞翰,今姑仍任,而前下司憲府公事,還缺改判付,可也。
兵曹判書金錫胄曰,頃者陵幸時,駕後侍衛,甚爲紛沓,致勤聖敎,極爲未安矣。臣取考自前謄錄,則班行次第單子書入,有定式遵行之規。今亦欲依此爲之,而內侍數多之故,尤甚缺隨駕內侍,比前稍減,而任事者,先爲出送,只以侍衛者,駕後陪往則好矣。上曰,唯。大運曰,今此陵幸,不幸而遭陵上之變,專爲慰安之道,則固有異於常時展謁之行矣。凡事務從簡略,服色亦宜減缺以示怵惕之意,可矣。如還宮時揷羽等事,亦減之,何如?上曰,予意亦然,儀註中,付標以入。大運曰,丁字閣下鑿井事,問議于地官,則乃缺未知此言之爲是,而似難率爾鑿之缺爲隱溝,而廣詢於名地師,處之,何如?缺。
校理權瑍所啓,缺筵臣亦悉之矣,而臣亦有所懷,敢此仰達。缺之學,而有補於斯世名敎者固多,故先正臣缺其文集,而多有景仰之言矣。歷累朝而尙無缺之事者,豈不爲士林之所惜,而盛世之欠典乎?上曰,非欲不從也,蓋爲重其事而使之收議也。大運曰,權瑍坐次差遠,未詳聞下敎,而更有所陳也。又啓曰,今日政,以閔點爲吏判,而有牌招之擧。一番命招,前例亦然,似不容已也,然職是重任,固難輕出,而一招不進,至於再招,則殿下之待臣僚,不亦近於驅迫乎?其在責以廉隅之道,恐未妥當矣。上曰,唯。
始壽曰,臣欲陳玆事,蓋久而未果矣。缺則已有定奪事,故今亦爲自辟,臣曹之煩劇缺之所關,而非但數易,全不擇差,臣欲陳者久,而惶恐不敢矣。今因大臣所陳,有定式施行之敎,臣誠爲多幸矣。錫胄曰,兵曹軍色之多事,與戶曹郞廳無異,而不爲擇差,頻數遞易之弊,尤有所甚者,事多可慮矣。軍色郞廳與戶曹郞官之擇差,而勿爲數易事,一體捧承傳施行,可矣。上無發落。遂罷出。
上在昌德宮。停常參·經筵。
謝恩,奉常正柳星三,兵曹佐郞李湜,應敎柳命天,副摠管趙威明,忠淸兵使睦林奇,司宰主簿朴奎,學錄金德濟,兼養賢奉事黃戴仁。
下直,會寧萬戶鄭□□。
昨日引見時,上曰,陵幸時道路,以舊路爲之事,旣已定奪,今聞左相之言,此路別無大段修治之處。且當此春耕方急之日,役民治道,其弊不貲,道路勿爲修治,植炬亦勿爲之,可也。左議政曰,聖敎誠爲允當矣,然出宮時刻太早,炬火不可全闕。十里外則勿爲植炬,皷巖以內,則令其人依例植炬,而皷巖以後,天猶未明,則用行炬事,分付,何如?上曰,依爲之。戶曹判書吳始壽所啓,頃因副校理李聃命所啓,嶺南各道濟用監納正布價,多少懸殊,就議廟堂,一切定式事,命下矣。正布一疋價,作紙役價竝,五升木三疋酌定,則可防任意刁蹬之弊,故先問便否於本道,則十六邑民情,以三疋定式爲便,而其他諸邑,皆欲仍遵舊例。所謂舊例,或以本色,或以銀貨,或以米石,或以麤木,隨所得折價計給也。隨其所得,折價計給之際,致有該監下人操縱之弊,以五升木織造爲不便,不欲定式之邑甚多,而自願之邑甚少,係是民情,有難强拂,似當從多施行,而非臣曹所可擅便,敢此仰稟。上曰,不願定式之邑,如是之多,依舊例施行,可也。左議政所啓,故參判臣周世鵬,乃中宗·仁宗·明宗三朝名臣也。經術孝行特異,至今爲儒林之所景仰,而以官在從二品之故,沒後無贈謚之事,士林頗爲缺望。今聞其子孫,有以此事陳疏者,而政院,以違例退却云。爲其祖先,至請恩典,則其疏固不可捧入,而但念如此名臣,自前有特施易名追奬之典。今若追施恩命,以示褒德尙賢之意,則可以聳動士林矣。兵曹判書金錫胄曰,周世鵬學行,非但見重於一時,而創建白雲洞書院,以爲縫掖後學之所,我東之有書院,始此,其有功於斯文,甚大矣。左副承旨睦昌明曰,德淵書院,乃爲享周世鵬之所,而前仍儒疏陳請,亦旣賜額矣。上曰,贈職贈謚等事,相議于時任及原任大臣處,可也。戶曹判書吳始壽所啓,右參贊尹鑴處,曾有月廩,令倉官輸送之敎,故使之每朔輸送,則固辭不受,已至於三朔,而事體與大臣有別,旣不敢循例草記,亦不可每每輸送,後朔月廩,何以處之乎?左相權大運曰,以月廩爲名,故不敢安而受之,若以周急爲名,特令輸送,則似無可辭之義,而萬機之中,亦難每每命送,使該曹間朔周急,則似好矣。上曰,以周急之義,間月輸送,可也。又所啓,本曹職務,最爲煩劇,郞廳可合之人,固難多得,雖得稱職之人,亦因數遞,事多虛疏。今後則必以廉謹著名之人擇差,亦勿遷動,何如?左議政曰,臣曾經是任,備知戶曹及郞廳數易之弊,誠如吳始壽之所達。不可不擇差久任,故自前戶曹判書,或薦其可合之人,而銓曹多不施行,又從而數遞,多事之地,誠爲可慮。自今以後,竝令銓曹,必擇本曹之自辟而差除,其中能於擧職者,則勿爲數遞事,奉承傳施行,何如?上曰,依爲之。
吏曹啓曰,臺諫有闕,政事,取稟。傳曰,當日爲之。
禮曹啓曰,今此陵幸,出宮·乘輦·下輦·侍臣節次,及還宮時,除揷羽一款,原節目儀注中付標,而但戎服輦坐,有違於已行之儀注,輦坐則當以翼善冠·袞龍袍磨鍊,至城門外下輦後,則改以戎服磨鍊,似爲宜當,竝此仰稟。傳曰,事有掣肘之弊,出宮時,以駕轎磨鍊以入。
昨日引見時,執義朴純所啓,措語見上請還收門黜罪人閔維重放釋之命。上曰,無煩。又所啓,竝引嫌而退。旣參其啓,復引小嫌,未免苟且之歸。當初論執,實爲合宜,別無可避之嫌。請持平沈橃遞差,掌令李碩寬出仕。答曰,依啓。前啓,忠淸兵使金益勳罷職事,停啓。獻納李日井所啓,措語見上請加三思,還收門黜罪人閔維重放釋之命。上曰,無煩。又所啓,先王陵寢莎土崩頹之變,出於意外,此實由於封築之未盡善也。監董諸臣,理宜重究,而該府議罪,已從輕典,特命罷職,尤拂輿情,日昨筵中,雖有更依該府奏讞照斷之敎,而臣則以爲不可也。若諉之解凍未久,驟遇風雨,固非人工未盡云爾,則此有不然者。凡人塋域,其封植之堅,土石之工,固不敢比擬於陵寢,而未聞有崩頹者,獨於新陵,乃有此變,則人工之未能盡善,亦可知矣。且該府之官,旣以擬律失當,被推,則仍用其奏讞,尤無是理。請其時山陵都監堂上·郞廳,竝命定配。上曰,已諭無煩。又所啓,羅州,乃湖南雄邑,苟非聲績未著者,不可輕畀。新除授牧使洪錫龜,年衰病痼,怠棄職事,屢典州郡,皆無治效。其任長城也,闔門養病,聽斷全廢,大小政令,一委下吏,因緣作奸,罔有紀極,怨罵之聲,傳播遠邇。如此之人,豈可復授大州,以貽民害乎?請羅州牧使洪錫龜罷職。上曰,依啓。又所啓,竝引嫌而退。未及蒙允,徑先停啓,率爾之失,在所難免,請正言申㶅·沈檀,竝遞差。上曰,依啓。
禁府,趙爾重拿囚。啓。
院前啓措語見上,請加三思,還收門黜罪人閔維重放釋之命,請其時山陵都監堂上·郞廳,竝命定配。答曰,無煩。
吏批啓曰,判書未肅拜,參判服制,小臣獨政未安,何以爲之?敢稟。傳曰,只出緊任。又啓曰,兩司闕員,今當差出,而擬望之人乏少,外任竝擬,何如?傳曰,允。又啓曰,昨日政,禮山縣監李文會遞差之代,以洪柱震,擬望受點矣。今聞李文會,雖未及赴任而遞,新除授縣監洪柱震,與前日縣監洪柱文,爲同生兄弟云。交代相避,載在法典,而未及致察,不勝惶恐。禮山縣監洪柱震,改差,何如?傳曰,允。
兵曹啓曰,今此陵幸時,所把馬匹數,別單書啓,以此整齊入把之意,敢啓。傳曰,知道。
有政。
吏批,吳挺昌爲兵曹參知,金摠爲正言,李后定爲持平,李斗元爲禮山縣監,金邦志爲正言,睦來善兼同義禁。
巳時午時,日暈。
李德周啓曰,今日望闕禮習儀進去,下直。傳曰,知道。
李德周,以都摠府言啓曰,缺吳始復,除標信,刑曹坐起進去之意,敢啓。傳曰,知道。出燼餘
上在昌德宮。停常參·經筵。
京畿監司慶㝡,道路橋梁摘奸事,出去。
謝恩,大司諫李宇鼎,判尹睦來善,刑曹參議權脩,禮曹參議鄭重徽,正郞沈柟,司僕正閔興魯,判官安燦,工曹正郞閔昀,戶曹正郞李熙采,參知吳挺昌,副校理吳始大,副修撰睦林儒,潼關僉使鄭健立,司饔主簿徐文緯,黔毛萬戶金泰興,訓鍊主簿文弼道。
禮曹啓曰,傳敎矣。議于大臣,則行判中樞府事鄭知和以爲,故參判周世鵬學行,爲士林之所宗仰久矣,其有功於斯文,亦大矣。賜諡崇奬,實合激勸之道,伏惟上裁。右議政許穆以爲,故參判周世鵬,文學德行,固可表於百代,爲士林所宗仰久矣。先儒文集中,亦可見有功於斯文,特宜賜謚崇奬,以激勵士風,不得不已者也,伏惟上裁。領議政許積,領中樞府事鄭致和,病不收議,大臣之議如此,伏惟上裁,何如?傳曰,依議施行。
大司諫李煦啓曰,臣本無似,濫荷鴻造,涓埃蔑效,隨事生疣。頃因備局回啓稽滯之事,旣有特推之命,又以金吾奏讞失律之故,至被臺章之請推,愧懼一念,方切于中,意外新命,適及此際。陵幸迫頭,黽勉祗謝,而前後推緘,尙未照勘,在例應遞,決難苟冒,且本院方有崇陵監董諸臣定配之啓。臣旣以擬律乖當之人,當此公議峻發之日,尤不可一刻晏然於首席,請命遞斥臣職。答曰,勿辭,退待物論。
兵曹判書金錫胄箚子。大槪,猝患疹,病狀苦劇,亟先遞臣本兵·太僕兩任事。崇陵親祭齋戒,留政院。
吏曹啓曰,臺諫有闕,政事,取稟。傳曰,過齋戒後,爲之。
院啓,引嫌而退。旣被推緘,勢難仍在,請大司諫李煦遞差。答曰,依啓。
府院前啓,崇陵親祭齋戒,今明日姑停。
夜一更,月暈左珥。自二更至四更,月暈。
上在昌德宮。停常參·經筵。
下直,忠淸兵使睦林奇,德浦僉使金渭。
謝恩,吏曹判書閔點,副提學柳命天,持平李后定,兵曹正郞李綸,奉常僉正金始重,錦山郡守安命老,振威縣令閔挺杓,刑曹佐郞崔宙,宣傳官趙世雄·黃銓。
領議政許積箚子。大槪,將臣職名,乞竝遞改,俾得釋負於未瞑之前事。入啓。
禮曹啓曰,謝恩·進賀兼陳奏使拜表吉日,令日官推擇,則來四月十九日爲吉云。方物封裹,以同月十七日改付標,辨誣·陳奏,旣已減下,則方物當隨減去,原單子中,亦爲付標以入之意,敢啓。傳曰,知道。
明日崇陵展謁擧動時,出宮初嚴,丑正初刻,二嚴,丑正三刻,三嚴,寅初二刻,開門,四更一點。
答領議政箚曰,省疏具悉卿懇。卿之疾病,猝爾如此,予心之憂悶,曷可勝喩?神明所扶,勿藥有效。卿其安心勿辭,從容調理,以副予望。仍傳曰,遣史官傳諭。
吏曹口傳政事,內醫加出提調,洪宇遠。
兵曹正郞鄭徵,道路摘奸後,入來。
睦昌明啓曰,明明日視事,當爲取稟,而上候勞動,視事頉稟之意,敢啓。傳曰,知道。
又啓曰,領議政箚子到院,而以視缺留院之意,敢啓。傳曰,入之。
李德周啓曰,兵曹判書金錫胄,身病猝重,不得隨駕云,何以爲之?敢稟。傳曰,缺官隨駕。
睦昌明,以內醫院官員,以都提調意啓曰,缺本院提調一員,例爲留待院中矣。今此崇陵缺以禁官,仍爲隨駕,副提調鄭晳,以缺提調金錫胄,自再昨,瘡疹遍身,痛勢頗重,旣無隨駕之路,又無入直之勢。令該曹,提調一員缺加出,以爲入直藥房之地,如何?傳曰,允。出燼餘
上在昌德宮。上幸崇陵,卽日還宮。
大駕詣晝停入幕次後,藥房·政院·玉堂問安。答曰,知道。
大駕詣崇陵入幕次後,藥房·政院·玉堂·二品以上·六曹問安。答曰,知道。
崇陵展謁後,藥房·政院·玉堂·二品以上·六曹問安。答曰,知道。
備忘記,今下虎皮一領,令京畿監司慶㝡處賜給,今下弓箭,楊州牧使白瑞翰處賜給。
還宮時初嚴,午初初刻,二嚴,午初一刻,三嚴,午初二刻。
傳曰,自陵所至皷巖,捧上言。
大駕詣晝停入幕次後,藥房·政院·玉堂·問安。答曰,知道。
大駕還宮後,藥房·政院·玉堂·二品以上·六曹問安。答曰,知道。
府院前啓,日暮姑停。
缺一丈仍詣陵上,伏地哭,鄭晳·睦昌明竝進缺年內陵幸時有異,哭泣非禮缺冷地俯伏,移時,恐有所傷,抑情止哭,以慰群下之心何如?上不答。仍哭移時後止哭,仍奉審陵上,乃下至丁字閣後缺一字砌上。顧謂左議政權大運曰,是水氣常濕處耶?對曰,然。濕氣如此,致令堦石每每頹圮,誠爲可悶,故有隱溝造成之計矣。上曰,形勢誠如此,隱溝不可不造成,待秋更議爲之,可也。缺入小次,小頃又至丁字閣,行祭禮畢,又缺又出次,至缺行辭陵禮,仍缺
睦昌明啓曰,左右通禮前缺有失儀之事,請竝推考。傳曰,此是缺急遽所致,勿爲推考。
傳于李德周曰,缺幕次壅鬱,而水刺已進,不必久留,缺二行陵奉審。政院進前固諫曰,日旣高缺崇陵行禮,勞動固多矣。今又上陵,必缺爲之也。上不從,乃進詣一步地,玉堂諸臣缺曰,日氣此熱,行禮已多,今又上陵,致缺日缺儀注中不爲磨鍊,上陵之事,今欲缺甚矣。體例所在,不當如是也。上曰,下情如此,今姑勉從。仍詣健元陵於紅門外,行望陵禮,次詣穆陵,於紅門外行望陵禮,乃入顯陵前幕次,易服。
禹昌績,問安於兩慈殿,而還啓以安,則傳曰,知道。
大駕將發,李德周啓曰,內乘來言,捲窓,取稟。傳曰,捲窓。
李德周啓曰,大駕,以小輿將詣三陵之際,缺宣傳官輩,先爲登馬,事極可駭。數多之缺摘發科罪,而兵曹當該郞廳,不免其責,請命推考。傳曰,允。
政院啓曰,今此陵幸,與常例有異,故至如揷羽等事,亦旣不爲,而今此軍樂,有違初意。大臣之意如此,故敢此仰達。傳曰,卽者軍樂,循例請之,故予亦不思,而循例知道矣,今觀所啓,予亦覺其未安矣。勿爲之,可也。
李德周啓曰,大駕替馬時,內乘,不爲啓請,只令書吏稟達,事極可駭。兩內乘,竝爲推考,書吏,令攸司囚禁治罪,何如?傳曰,允。
缺啓曰,今日晝停出次時,司僕寺輦直李大民,缺御前,極爲驚駭。李大民,令攸司囚禁治罪,何如?傳曰,允。
大駕在陵所,下備缺二行馬時,司僕寺正閔重魯,又不缺司僕寺正閔重魯,請推考。傳曰,允。出燼餘
上在昌德宮。停常參·經筵。
下直,梁山郡守李雲林。
謝恩,禮山縣監李斗元,陰竹縣監韓公佖。
大殿,政院·玉堂·二品以上·六曹問安。答曰,知道。
掌令李碩寬,副校理權瑍初度呈辭。入啓。給由。
忠淸監司書目,臣誤聞前兵使金益勳,曾以臣陣前乘轎事,構誣狀啓之說,率爾上達。伏乞亟罷臣職名,仍下臣司敗,以治臣誤聞妄達之罪事,上疏上送事。
藥房啓曰,伏未審夜來,聖體若何?昨日乘曉動駕,奉審陵寢,登降行禮,勤勞已多,而還宮之時,展謁三陵,不瑕有勞傷之患乎?臣等無任區區憂慮之至,敢來問安。答曰,知道。氣候無事矣。
政院啓曰,來二十一日輪對日次,取稟。傳曰,爲之。
兵曹判書金錫胄辭職箚子。入啓。答曰,省箚具悉卿懇。卿之疾病如此,予用慮念。卿其安心勿辭,調理察職。
答忠淸監司疏曰,省疏具悉。卿其勿待罪,宜速察職。
左承旨李德周上疏。大槪,昨日擧動罷後,還家之際,前患吐血之症復作,旬月之間,蘇醒難期,亟賜遞改,以尋生路事。入啓。
大司憲李袤上疏。大槪,病勢沈痼,一向危劇,旣不參陪從之班,又未參迎送之列,乞罷臣職,仍治臣罪事。入啓。答曰,省疏具悉。卿其安意勿辭,調理察職。
冬至使吳挺緯,副使金禹錫,書狀官兪夏謙,入來。
謝恩,知事吳挺緯,僉知金禹錫。
傳曰,冬至上·副使·書狀官,留待。
慶尙監司書目,昌寧呈,以掘其父塜罪人山伊等罪狀,令攸司處置事。
吏曹,全羅道推考敬差官金斗明。
吏曹啓曰,承旨有闕,政事,取稟。傳曰,明日爲之。
傳曰,冬至上副使·書狀官,引見。
府前啓措語見上,請還收門黜罪人閔維重放釋之命。答曰,無煩。
院前啓措語見上,請加三思,還收門黜罪人閔維重放釋之命。請山陵都監堂上·郞廳,竝命定配。新除授正言金邦杰,時在慶尙道安東地,正言金璁,時在禮安地,請竝斯速乘馹上來事,下諭。答曰,無庸瀆擾。下諭事,依啓。以上朝報
吏批啓曰,判書·參判,俱有服制,小臣獨政未安,何以爲之?敢稟。傳曰,只出緊任。
有政。
吏批,元振澤爲羅州牧使,沈檀爲修撰,沈梓爲大司諫。
刑曹啓目粘連,全羅監司啓本云云,茂朱罪人禮仁,淫奸其嫡子守紀,節次旣已承服。係是綱常,發遣敬差官,啓聞後稟處,何如?啓依允。
吏曹,推考敬差官金斗明。
上在昌德宮。停常參·經筵。
右參贊尹鑴初度呈辭。入啓。給由。
刑曹判書鄭榏上疏。大槪,臣於陪從之時,落傷甚重,痛勢苦劇,乞遞職名,及時調治,俾尋生路事。入啓。
掌令李碩寬再度呈辭。入啓。遞差。
咸鏡監司書目,二月二十六日以,二十九日至,雨雹連下,幾至三尺,各陵殿松木,摧折顚仆,不計其數,事係變異非常,春耕失時,民事可慮事。
答刑曹判書鄭榏疏曰,省疏具悉。卿其勿辭,調理察職。
假注書尹世紀以病改,代柳壽芳。
政院啓曰,近日廳中,位甚不齊,出納之際,事多苟簡,新除授左副承旨柳命天,卽爲牌招,察任,何如?傳曰,允。
傳曰,崇陵修改都監都提調以下,竝書啓。
謝恩,左承旨李沃,右承旨睦昌明,左副承旨柳命天。
府前啓措語見上,請還收門黜罪人閔維重放釋之命,新除授掌令朴廷薛,時在慶尙道醴泉地,請斯速乘馹上來事,下諭。
院前啓見上,請加三思,還收門黜罪人閔維重放釋之命。請山陵都監堂上·郞廳,竝命定配。答曰,無煩。答府曰,亟停勿煩。下諭事,依啓。以上朝報
吏批啓曰,判書·參判,俱有服制,小臣獨政未安,何以爲之?敢稟。傳曰,只出緊任。
有政。
吏批,朴廷薛爲掌令,金始重爲金山郡守,柳命天爲承旨。
上在昌德宮。停常參·經筵。
謝恩,大司諫沈梓。
下直,黔毛萬戶金泰興。
大司憲李袤初度呈辭。入啓。給由。
備忘記,崇陵修改都監都提調左議政權大運,鞍具馬一匹賜給。提調禮曹判書張善瀓,工曹判書柳赫然,戶曹參判呂聖齊,都廳掌樂院正趙嘉錫,竝加資。郞廳正郞申弼華,佐郞洪受疇·李命殷,領軍將官訓鍊都監千摠李穦·金世器,御營別將金世翊,各熟馬一匹。都體府軍官康胤長,把摠洪夏相·朴宣興,各半熟馬一匹。雜物差使員楊州牧使白瑞翰,旗牌官金時重·李時賢,哨官李尙植·姜相同·鄭健立·金鼎成·孟時興·李受恒·金世亮,旗牌官韓弼榮·黃翼聖·朴時健·鄭弘錫·李以峻·崔繼寔·洪飄鳳·朴忠蕃,御營哨官盧瑱·李瀞·吳時亮·禹弘明·李廷彬,敎鍊官張萬瞻·崔徵·尹雄·石宇柱·景龜瑞,守禦廳哨官朴長世,敎鍊官崔英達,精抄哨官李公傑,敎鍊官金是暉,摠戎哨官柳厚興,各兒馬一匹。軍官兪命誨·李尙俊,各弓帒筒箇一部賜給。中使李舜春,加資。相地官柳廷翰,本衙門高品付祿。別監崔承曹,司鑰除授。入直後工匠等,令該曹米布分等題給。
宗簿寺官員,以提調意啓曰,宗班中不參公會之員,自本寺常加檢飭,非止一再,而今番陵幸時,陪從每品,自宗親府抄送本寺,啓下之後,靈林君翼秀,無緣不進,揆諸事體,極爲可駭,不可無懲勵之道,靈林君翼秀,罷職,何如?傳曰,允。
全羅兵使書目,務安縣監南垕,不有體例,構揑上官之狀,極爲可駭,爲先罷黜,莫重軍器抛棄不修之罪,令該曹處置事。
傳曰,明日晝講爲之。
政院啓曰,啓下上言二百四十五張內,違格四十三張,還入,啓字爻周之意,敢啓。傳曰,外方之人,不識規例之致,仍下該曹。
禮曹參判鄭之虎,佐郞韓濙,繕工監役金翊夏,厚陵陵上塗灰後,入來。
左相權大運箚子。大槪,恩命過濫,不敢冒受,乞蒙還收,以重賞典事。入啓。
明日輪對官落點,典獄主簿李夏徵,西活人別提李應斗,歸厚別提鄭厚僑,西學兼敎授禹鼎九,中部主簿閔文蹇。
答左議政箚曰,省箚具悉卿懇。今玆賞典,實循舊例,卿辭何若是太過乎?卿其安心領受焉。
院前啓見上,請加三思,還收門黜罪人閔維重放釋之命。請山陵都監堂上·郞廳,竝命定配。答曰,毋庸瀆擾。
府前啓措語見上,請還收門黜罪人閔維重放釋之命。答曰,毋庸堅執。
明日輪對官落點,典獄主簿李夏徵,西活人別提李應斗,歸厚別提鄭後僑,西學兼敎授禹鼎九,中部主簿閔文蹇。
自昧爽至卯時,有霧氣。
上在昌德宮。停常參,只晝講。
卯辰時,日暈。申時至酉時,日暈兩珥。
直講兪夏謙,兼持平減下,肅拜。
下直,北兵使柳斐然。
謝恩,護軍李宇鼎,金山郡守金始重,修撰沈檀。
大司憲李袤再度呈辭。入啓。加給由。
右參贊尹鑴再度呈辭。入啓。加給由。
藥房啓曰,春序已暮,日氣和暖,伏未審聖體,如何?兩慈殿氣候,一樣安寧乎?伏聞內殿誕彌之期,當在五月云,自前産室廳,前期三朔排設,例也,今亦依例。分付各該司宜當,臣等敢來問安,竝此仰稟。
傳曰,北兵使留待。
傳曰,明日晝講爲之。
答藥房曰,兩慈殿氣候安寧,予則無事矣。産室廳排設事,知道。
假注書安圭出使,代姜銑。
兵曹謁聖武科殿試規矩片箭一巡三矢二中,落點。
晝講入侍,知事金錫胄,特進官趙威明,承旨柳命天,玉堂睦天成·閔就道,假注書朴慶後·柳壽芳,史官李漢命·李玄錫。宗臣靈海副令昉,平城監孝閏,大司諫沈梓,亦爲入侍。
傳曰,北兵使柳斐然,引見。
福昌君楨箚子。大槪,臣冒受使事,終有所不便國事者,請詢廟堂,更賜處分事。入啓。答福昌君箚曰,省箚具悉卿懇。卿辭至此,當令廟堂稟處焉。
吏曹啓曰,臺諫有闕,政事,取稟。
獻納李日井啓曰,臣昨於路上,猝逢禮曹判書張善瀓,旋馬於廛肆之間,未及隱身而避,至於捉去陪吏,詰責拘留,何可晏然仍冒乎?請命遞斥臣職。答曰,勿辭,退待物論。
晝講時,行大司諫沈梓所啓見上,請加三思,還收門黜罪人閔維重放釋之命。上曰,無煩。又所啓,賞罰得中,然後臣工勸而人心服矣。今此山陵修改之後,不過改覆莎草,補其虧缺而已。功役不至重大,爲役未滿一旬,而援用山陵都監賞典之例,物情皆以爲過濫,請還收成命,施以相當之典。上曰,參考前例,則丁字閣重建之時,亦有加資之事,今此陵上修改之役,比丁字閣則尤有所重,故旣已斟酌施賞矣。不允。又所啓,隔等犯馬,在例應遞,請獻納李日井遞差。上曰,依啓。前啓,山陵都監堂上·郞廳定配事,停啓。
輪對入侍時,歸厚署別提鄭後僑所啓,本署一年所貿棺板元數十部,而每部價米十二石八斗內,三石五斗,除給貢物主人,使之責應勅使時雜役,及科擧時應辦,及本署諸般雜役,只以九石三斗之米上下,棺槨廛人,貿納棺材,而其價不多,板品不高矣。近來公翁主,大臣之喪,連有棺材賜送之命,必以極品棺材進排之,故一部之價,少不下銀子三十餘兩,以九石三斗之米計之,則其價至於數三倍,以此市民,不能支當,太半渙散,必有變通,然後市民可以保存矣,敢此仰達。上曰,言于該廳稟處。
宣惠廳啓曰,命下矣。今此歸厚署貢案時,棺材一部價米,當初以八石五斗定式矣。頃因本署提調權大運所啓,添給三石十斗,則今不必又爲加數,而近來品好棺材之難得,衆所共知,亦不無隨時變通之道,每部價米,限十五石式題給,何如?啓依允。
傳曰,明日晝講爲之。
上在昌德宮。停常參,只晝講。
夜二更三更,艮方,有氣如火光。五更,月暈。
下直,咸興判官洪藼,三和縣令沈樸。
去夜,傳曰,政事明日爲之。
大司憲李袤三度呈辭。入啓。遞差。
刑曹判書鄭榏上疏。大槪,更申危懇,冀蒙恩遞事。入啓。
禮曹參判鄭之虎初度呈辭。入啓。給由。
昨日晝講時,知事金錫胄所啓,出身李亨植·李亨敏等,以歐打李馨遠之罪,旣已受刑遲晩,今當照律,而問諸律官,則不過爲徒二年云。亨植等,因自已塞薦之嫌,至於歐打先進,援其頰鬚,此事極爲駭愕,且關後弊,不可不從重科罪。且曾在仁廟朝,亦有如此事,其人至於杖斃獄中,則亨植之罪,不可但依律文處之,竝不限年邊遠充軍,以爲懲後之地,宜當矣。大臣之意亦如是,故敢此仰達。上曰,依爲之。
傳曰,下直守令,留待。
持平李鳳徵初度呈辭。入啓。給由。
答刑曹判書鄭榏疏曰,省疏具悉。卿之疾病如此,則劇務之地,不可久曠,本職當勉副焉。
忠淸監司書目,忠州呈,以掌令朴相馨病重,上去不得事,啓。傳曰,調理上來事,回諭。
傳曰,史官四員待命,騎馬十二匹立之。
吏曹,前掌令權震翰身死,曾經臺侍,別致賻。
晝講入侍,知事金錫胄,特進官李宇鼎,承旨鄭晳,玉堂睦天成·沈檀,假注書朴慶後·柳壽芳,史官李漢命·李玄錫,宗臣帶陽監枝胤,夏山監璋。
左議政,禮曹判書張善瀓,吏曹判書閔點,請對入侍。
傳曰,留待守令引見。
今日左相權大運請對入侍時,連日監察茶時,事甚未妥,憲府呈告及受由人員,明朝竝牌招,使之察任事,榻前下敎。以北道各陵奉審事,禮曹參判鄭之虎遞差,今日口傳差出事,定奪。
忠淸監司書目,臣旣受下官之構誣,又被重臣之厚斥,決不可晏然行公,彈壓一道,伏乞亟削臣職,以謝人言事,上疏上送事。啓。答曰,省疏具悉。疏辭予已覽矣,卿其更勿爲辭,宜速察職,俾無官事久滯之弊。
右議政許穆箚子。大槪,病重乞遞職任事。入啓。答曰,省箚具悉卿懇。卿之疾病如此,予心之慮念,可勝云喩,從容調理,則自可差愈,卽其安心勿辭,益加善攝。仍傳曰,遣史官傳諭,遣御醫金汝器看病。
兵曹啓曰,今二十六日謁聖武科畢試後,春塘臺觀武才,在前除初試人員等,爲先許試事,已爲定奪於榻前矣。武科則自有試官,而觀武才則本曹專掌擧行,堂上不可不備員,參判未差之代,今日內,口傳差出,何如?傳曰,允。
兵曹觀武才規矩,六兩三矢百二十步,柳葉箭五矢一巡三中,片箭三矢一巡一中,騎蒭一次三中,鳥銃三柄一巡三中,落點。
吏曹口傳政事,兵曹參判呂聖齊,禮曹參判趙威明。
院前啓,無城上所,姑停。以上朝報
備邊司啓曰,安東防江,以慶州·安東兩鎭軍兵,聚會完築事,兵使李重信,領軍始役,而猝遇大雨,停役放軍,待秋起役事,慶尙監司金德遠,馳啓矣。觀其狀啓結語,則無更會安東鎭所屬軍,略爲修治之語,故泛然回啓矣。更考其狀啓牒報辭緣,則有開拓基址,曳入木石之時,涯峯頹躢,有若新土,若値大水,頹圮及甚,不可不略加遮築等語,不但事勢誠然,且與兵使相約云。趁農前,招集本鎭近處軍人,略爲築土,以防水患,使排立之木柵,不至漂失,水道之直衝者,暫殺其勢,在所不已,依本府府使孟胄瑞所報施行事,監司及左兵使處,分付,何如?答曰,允。
左議政權大運,禮曹判書張善瀓請對時,今此文廟酌獻禮後,自上詣春塘臺,文武取人,而武科畢射後,觀武才除初試之類,使之試射,觀武才則別爲擇日爲之,以文臣庭試對擧事,榻前定奪。
禁府啓曰,李文著·權順善·朴守儉等元情公事還入,與李藼一依施行事,改付標啓下矣。似當依判付擧行,而但李藼則當初照律時,功議付標,功減一等矣。今此李文著等三人,則未及照律,元情公事,有此別判付,本律杖一百,旣不減等,則決杖猶存,決杖次,還爲拿囚,何如?傳曰,勿爲決杖。
吏批啓曰,判書·參判,俱有服制,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,相避竝擬,何如?傳曰,允。
有政。
吏批,李尙悌爲務安縣監,朴世堂爲校理,姜碩範爲司評,鄭樸爲慶尙監司,吳始大爲獻納,權大載爲大司憲。
上在昌德宮。停常參·經筵。
辰時,日暈兩珥。
謝恩,獻納吳始大,禮曹參判趙威明。
藥房啓曰,伏未審夜來,聖體若何,內殿氣候亦何如?臣等無任區區之慮,敢來問安。中殿,藥房問安。答曰,知道。
弘文館啓曰,新除授校理朴世堂,時在京畿楊州地,經筵入番事緊,請斯速乘馹上來事,下諭。傳曰,依啓。
持平李鳳徵,身病出仕。
昨日引見時,禮曹判書張善瀓所啓,南別殿重建工役,極爲浩大,舊殿才已撤毁,而雇立役軍,只是一百五十名,甚爲不足,霾雨前勢難畢役,前頭到防軍,限二日赴役,何如?上曰,依爲之。左議政權大運所啓,前正言權震翰,文辭操行,見稱於嶺南,其在臺試,頗有敢言之風矣。不幸身死於旅邸,斂襲諸具,亦無措辦之路云,事甚矜惻,合有愍恤之典矣。上曰,別致賻,纔已爲之,喪需令戶曹亦爲題給。兵曹判書金錫胄曰,嶺外行喪,運柩亦難矣。上曰,下諭于三道監司處,使之題給擔軍,護送,可也。吏曹判書閔點所啓,實錄廳纂修之役,漸至遷延,欲於六月前畢役,而諸人所撰草本,臣方更加刪節,故臣則未暇於纂修,本廳堂上,只有臣洪宇遠·李觀徵,而金錫胄遞差之後,尙未出代,堂上一人,卽爲差出,宜當矣。且都廳·郞廳,書役亦急,除本司之類,竝勿入直本司,以爲趁時繕寫之地,何如?上曰,依爲之。
兵曹判書金錫胄所啓,瑞興·平山·金海等三邑,土疾熾甚,武夫中可用者,一經此邑,則便作病廢之人,誠爲可惜。其在體下之道,似當變通,而但武夫與文官有異,無移拜內職之路,堂上官之三年瓜滿,雖不可更減,堂下官之六十朔,則或減其朔敎,勿令久在病鄕,似可矣。上曰,堂下官朔數,依堂上官例,以三年爲限,可也。上曰,夏山監璋,母死而未得永葬,帶陽監枝胤,有八十老母云,夏山監則題給葬需,帶陽監則食物題給事,分付該曹,且兩人衣裝,亦甚襤縷,衣資亦爲題給。
昨日引見時,今此謁聖之行酌獻禮後,文武擧子試取,則設行於春塘臺事,定奪。
府院前啓,國忌齋戒,今明日姑停。
禁府,任奎拿囚。啓。以上朝報
禮曹啓曰,自前謁聖時試官,例爲官供,卽今此謁聖節目中,依此磨鍊啓下矣。儒生試取,則移設於春塘臺,則試官似無官供之事,此一款,付標以入之意,敢啓。傳曰,知道。
上在昌德宮。停常參·經筵。
謝恩,宣傳官李聖賚·缺星漢,司評姜錫範,務安縣監李尙悌,學諭金繼興。
兵曹啓曰,觀武才初試吉日,令日官推擇,則今月二十八日爲吉云,以此日擧行之意,敢啓。傳曰,知道。
上在昌德宮。停常參·經筵。
謝恩,大司憲權大載,兵曹參判呂聖齊,護軍李德周·李承祿。
實錄廳郞廳,以摠裁官意啓曰,都廳堂上金錫胄之代差出事,旣已定奪。其代,以吏曹參判李堂揆差下,今日內,令該曹,兼春秋口傳下批,使之從速察任,何如?傳曰,允。
大司憲權大載啓曰,臣才窾識湮,無一可取,而猥被顯遘,甄庸非常,前後忝竊,無非逾分,御戢雖深,愧懼實切。風憲新命,又出意外,以臣無似,決難承當,封章蘄允,見阻喉司,不敢稽謝,黽勉祗肅,而臣於頃日備局之坐,病不進參,金吾之讞,未免失當,兩度推緘,俱未照勘,不可仍冒臺席,請命遞斥臣職。
明日謁聖武科試官三,閔熙·吳始壽·睦來善·李堂揆·柳赫然·李枝遠。參考官三,沈柟·閔重魯·李日井·李綸·兪命哲·權恒·李萬徹·禹瑞奎·李惠疇。
答大司憲權大載曰,勿辭,退待物論。
兵曹啓曰,謁聖武科參試官,嘉善以上擬望之人乏少,每望各二員擬入矣。且在前謁聖參試·參考等官,則文臣一員,武臣二員,觀武才參試·參考等官,則文臣二員,武臣一員,而今番觀武才,當以謁聖試官,仍爲察任,武臣亦皆應射之人,故各以文臣二員,武臣一員,擬望之意,敢啓。傳曰,知道。
明日文廟酌獻禮時,出宮初嚴三更四點,二嚴四更一點,三嚴四更三點,開門三更一點。
謝恩,實錄兼春秋李堂揆。
吏曹啓曰,臺諫有闕,政事,取稟。
明日文廟酌獻禮正時,五更二點。
府院前啓,謁聖親祭齋戒,今日姑停。
明日謁聖時,讀券官十,領議政許積,判府事鄭知和,右議政權大運·閔熙·張善瀓·金錫胄·吳挺緯·閔點·睦來善·洪宇遠·吳始壽·李袤·趙威明·李觀徵·李宇鼎·李堂揆·吳始復·呂聖齊·李弘淵。對讀官,吳挺昌·金禹錫·李夏鎭·李德周·鄭重徽·權脩·申厚載·魚震翼·柳命賢·閔重魯·兪夏益·李湜·李沆·兪夏謙·李聃命·朴鎭圭·睦天成·柳星三·閔就道·沈橃·李日井·李命殷·趙嘉錫·崔俊衡·沈檀·李國華·睦林儒·李挺晩·金得臣·李綸·尹鼎和·韓濙·柳炅·兪命哲。
府啓,引嫌而退,推緘未勘,勢難在職,請大司憲權大載遞差。答曰,依啓。
上在昌德宮。停常參·經筵。
大駕詣成均館後,藥房·政院·玉堂問安。答曰,知道。行酌獻禮後,藥房·政院·玉堂問安。答曰,知道。還春塘臺後,藥房·政院·玉堂問安。答曰,知道。
春塘臺殿坐正時,卯初初刻。
落點,讀券官十,左議政權大運·金錫胄·吳挺緯·閔點·洪宇遠·趙威明·李觀徵·李堂揆·吳始復·呂聖齊。對讀官二十,金禹錫·李夏鎭·李德周·鄭重徵·申厚載·魚震翼·閔聖魯·兪夏益·李湜·李沆·兪夏謙·柳星三·閔就道·沈橃·李日井·趙嘉錫·沈檀·李國華·李挺晩·韓濙。武科試官三,睦來善·柳赫然·李枝遠。參考官三,沈柟·李萬徹·禹瑞奎。
吏曹啓曰,新恩政事,取稟。傳曰,明日爲之。
上在昌德宮。停常參·經筵。
夜五更末,有星似彗,有偏指之尾,色蒼白,長尺餘,見於艮方天際所在宿,以月光不得看候。啓。
大殿,政院·玉堂問安。答曰,知道。
中殿,藥房問安。答曰,知道。
藥房啓曰,伏未審夜來,聖體,若何?昨日犯夜動駕,行禮聖廟,還臨帳殿,終日試才,不瑕有勞損之患乎?兩慈殿氣候,一樣安寧,而內殿氣候,亦復何如?臣等無任區區之慮,敢來問安。
昨日榻前,獻納吳始大所啓,措語見上請還收門黜罪人閔維重放釋之命。請還收堂上·郞廳加資之命。又所啓,國綱之解弛,體統之不嚴,未有甚於近日。黃海都事李墅之行過長湍也,推論本府失體之事,則府使羅萬葉,遽爾發怒,多發軍牢,捉致墅之帶率,恣意棍打,少不顧。,墅之推論本府設或過當,別星,旣無彼我道之別,則爲守令者,何敢乃爾?此而不治,上下官體面,將無以收拾,請長湍府使羅萬葉罷職。上曰,不允。又所啓,工曹參議李晳,爲世所棄,不齒仕版久矣。驟叨本職,物情固已不快,頃於山陵祭班,沈酗顚頓,擧措駭異,其蔑禮失儀之罪,不可置而不論,請工曹參議李晳罷職。上曰,依啓。
答藥房曰,知道。兩慈殿氣候安寧矣。
右議政許穆箚子。大槪,視學大禮,老病不得侍從,待罪乞罷事。入啓。
政院啓曰,吏曹郞廳來言,今日爲政事命下,而判書閔點,參判李堂揆,服制未盡,參議李夏鎭,亦遭服制,時未成服云,政事何以爲之?敢稟。傳曰,判書·參判,牌招開政。
以文廟酌獻禮時,香爐不爲豫設,當該廟司推考傳旨,下禁府。
當該廟司,直講兪夏謙。
答右議政箚曰,省箚具悉卿懇。卿之疾病,予已知之,卿何辭爲,安心勿辭,從容調理,臥閤論道,以副予意。仍傳曰,遣史官傳諭。
右參贊尹鑴三度呈辭。入啓。加給由。
慶尙監司鄭樸辭職上疏。入啓。加給由。
慶尙監司鄭樸辭職上疏。入啓。答曰,省疏具悉。卿才允叶此任,卿其勿辭,速往欽哉。
左副承旨柳命天上疏。大槪,曾任秋曹時,有重被上言人之構誣,亟命先削臣職,仍治臣罪事。入啓。答曰,省疏具悉。李箔構誣之說,不必爲嫌,爾其勿辭,從速察職。
平安監司書目,德川郡守李後望,受由歸家,還任無期,罷職事。
謝恩,務長縣監裵正徽。
以政院啓辭,副護軍魚震翼,試官受點後,來在闕外,終不入來事,推考傳旨,下禁府。
禁府,魚震翼·兪夏謙拿囚。啓。
兵曹口傳政事,副司直鄭之虎。
院啓,措語見上請加三思,還收門黜罪人閔維重放釋之命。請還收堂上·郞廳加資之命。請長湍府使羅萬葉罷職事。答曰,毋庸瀆擾。罷職事,依啓。
持平李后定所啓,見上請還收門黜罪人閔維重放釋之命。上曰,無煩。
此條疊書院啓,請還收門黜罪人放釋之命事,長湍府使羅萬葉罷職事,入啓。答曰,無庸瀆擾。罷職事。依啓。府啓,請還收門黜罪人閔維重放釋之命。答曰,無庸堅執。以上朝報
戶曹啓曰,全羅道南原居贖良梁雲澤,以聖堂倉漕船色吏不騎船罪定配,稱冤事。茂長居幼學金萏等,以乾防築耕食海澤築堰處,役軍題給事。京畿豐德居幼學閔好曾,以其祖先賜牌祭需米,守墓軍復舊事。高陽居扈衛廳軍官李廷豪,以田畓混入於逆賊光弼籍沒中事。江原道平康居校生李興生,以逃亡奴婢諸色軍保身役徵侵事,各自稱冤,上言啓下,而俱不現身於限內,依例不爲回啓之意,敢啓。傳曰,知道。
此條疊錄政院啓曰,吏曹郞廳來言,今日爲政事命下,而判書·參判,服制未盡,參議亦遭服制,時未成服云,何以爲之?敢稟。傳曰,判書·參判,牌招開政。
有政。
吏批,吳始復爲大司憲,李晩雄爲監察,李之翼爲刑曹判書。
上在昌德宮。停常參·經筵。
夜五更,流星出匏瓜星上,入貫索星下,狀如鉢,尾長五六尺許,色白,艮方天際尾星之變,雲陰不得看候。啓。
繕工奉事尹弘績,寧陵丁字閣塗灰事。出去。
下直,陰竹縣監韓公佖,柒浦萬戶李三英,古群山僉使河重圖。
謝恩,慶尙監司鄭樸,軍資判官李紳夏。
備忘記,今下馬裝一部,司僕僉正洪萬熙處,賜給。
政院啓曰,左副承旨柳命天,昨又陳疏,批下之後,今日又呈單,不爲仕進,殊涉未便,卽爲牌招察任,何如?傳曰,允。
行副司直鄭榏上疏。大槪,重被上言者之構誣,亟罷臣職,仍治臣罪事。入啓。答曰,省疏具悉。李箔構誣之說,卿不必强嫌,勿辭察職。
左承旨李沃上疏。大槪,陳疾病狀,乞遞事。入啓。
右參贊尹鑴上疏。大槪,更申前疏休致之請,且乞寢周急之命,以安愚分事。入啓。
答左承旨李沃疏曰,省疏具悉。爾其勿辭察職。
禮曹參判趙威明,咸鏡道各陵奉審事,出去。
慶尙監司書目,金泉察訪鄭東岳,遭母喪事。
府前啓,見上請還收門黜罪人閔維重放釋之命。答曰,毋煩。
院前啓,見上請加三思,還收門黜罪人閔維重放釋之命。請還收山陵修改都監堂上·郞廳加資之命。答曰,無煩。以上朝報
訓鍊院啓曰,下番別隊右部前司五哨,及左部前司二哨軍兵等,賞格試才,從分數多寡,本營所儲木棉面給後,別單書入之意,敢啓。傳曰,知道。
上在昌德宮。停常參·經筵。
五更末,彗星見於艮方奎星下,星體如奎大星,尾長尺許,西轉東行,色蒼白,所在宿度及去極度數,以曙光不得測候。啓。
謝恩,宣傳官朴壽彪,五衛將成玧,昌樂察訪都處亨,典籍朴泰輔,瓦署別提金尙。
答右參贊尹鑴疏曰,省疏具悉卿懇。頃日周急之命,意非偶然,卿之避辭,何若是其太過乎?更勿爲辭,安心領受焉。
刑曹啓曰,新除授判書李之翼,時在京畿富平地,依例乘馹上來事,下諭,何如?傳曰,允。
京畿監司書目,富平呈,以刑曹判書李之翼辭職上疏,上送事。啓。答曰,省疏具悉。卿其安心勿辭,從速上來察職。
又書目,三月二十七日,楊根龍門山,下雪事。
開城留守書目,今月二十六日夜半,至二十七日午前雨澤,及二十七日下雪於天磨山,幾至三四寸,事係變異事。
政院啓曰,竊惟天人之際,間不容髮,政失於下,謫見于上,甚可畏也。日者大風以雨,崇陵莎土崩圮之變,已是可愕,而北關陵樹摧折之報,又踵而至,且當暮春和暖之節,有此畿甸下雪之異,日氣凜冷,有似凉秋,此何景象也?況昨日似彗之變,又出於淸臺之奏,其爲驚心,尤有不可勝言者,仰惟殿下,沖年御極,勵精圖治,勉勉於典學,勸勤於恤民,其他注措云爲,未嘗有大拂於人心者,而奈何上天不享,災孽沓至,臣等不敢知何樣禍機,伏於冥冥之中,而天之譴告,至此極也。臣等聞應天以實不以文,實者,誠之謂也,至誠而不動者,未之有也。伏願聖明,惕然大警動于心,常若上帝儼臨乎上,勿肆於幽獨之地,勿怠於造次之頃,發一政行一令,惟恐未合於天心,愛民則自節用始而務施實惠,尙儉則自宮闕先而丕變侈靡。凡事涉虛文末節者,竝一切停罷,仍且責勵群工,痛祛循私之習,廣求直言,俾陳朝政之闕失,則庶可回天心獲冥佑,而轉災爲祥,玉成于治矣。臣等忝居近隣之地,目擊非常之災,區區所懷,惶恐敢啓。答曰,昨觀彗星之變,心甚驚愕,罔知攸措,此必由於寡昧之凉德,不能上格天心而然也。今觀啓辭,誡誨之意,溢於辭表,予當留心省察焉。
府院前啓,國忌齋戒,今明日姑停。以上朝報
禮曹啓曰,發遣本曹郞廳,康陵抽栍摘奸,則入直參奉及守護軍,竝無頉云,敢啓。傳曰,知道。
備忘記,本司坐起進不進單子,稱病不進頗多,事極未安,竝察之,以爲警責之地。
上在昌德宮。停常參·經筵。
未時至酉時,日暈。夜五更,雲陰,彗星所在不得看候。啓。
謝恩,監察李晩雄。
領議政許積箚子。大槪,病勢深重,萬無供職之望,將臣本職及兼帶摠裁之任,亟先遞改,以便公私事。入啓。
備忘記,古人云,變不虛生,必有所召,予自忝位以來,天災地異,無歲無之,恒切憂懼,寢食不安。再昨妖星之見,尤是可驚可愕之大者,此無非寡躬之否德,大有咈於天意而然也。靜思厥由,咎實在予,惶愧何言,其於恐懼修省之道,予當另加惕慮,承旨代予草敎,廣求直切之言,且進方正之士,以匡不逮,大小臣僚,亦爲務盡寅協,以答天譴。
政院啓曰,臣等,伏見備忘記,祗畏天戒,求助臣隣之意,溢於辭表,聖旨懇惻,誠意藹如,有足格天心而消災殄者。臣等奉讀未了,方寸自激,凡在臣民,孰不感泣於綸綍之下哉?今此聖敎,辭意備至,無以加焉。以臣等蕪拙之文,恐不足以仰達明旨,導宣德意,以此備忘,直爲布告中外之意,敢啓。傳曰,文短意拙,未能通暢,代草宜矣。又啓曰,感動人心,惟在誠意,而近侍代撰,未免文具,應天以實之道,恐不當如是,況此十行天札,辭旨懇惻,成湯之六責,景公之三言,亦無以過之,臣等雖欲依樣撰述,何能行拂其萬一乎?以此備忘,宣諭中外,允合事宜,臣等不避煩瀆,惶恐敢啓。傳曰,知道。
答領議政箚曰,省箚具悉卿懇。卿之此疾,累日沈綿,尙未快愈,予之慮念,曷有其極?宜有神明默佑之效,何乃苦辭若是?卿其安心調理,臥閤論道,以濟時艱。仍傳曰,遣史官傳諭。
傳曰,明日晝講爲之。
左議政權大運箚子。大槪,冒萬死乞賜斥黜事。入啓。答曰,省答具悉卿懇。妖星之變,專由於小子之德薄,誠未能感格天心而然,於卿有何所嫌?箚中誡誨事,予當另加惕念,觀武才,本出於乍悅將士之心,天譴此酷,今姑停止焉。以上朝報
訓鍊院啓曰,別隊右部前司五哨,左部前司二哨軍,兵旣已準番矣。來四月初一日,進善門入直軍兵,依例以御營軍替代後,放送之意,敢啓。傳曰,知道。
御營廳啓曰,來四月初一日爲始,本廳軍一哨,將官率領,依前兵曹啓下節目,與訓局別隊,進善門,當爲替代入直矣。第與習陣日次相値,應入軍兵,一體調用,罷操後,使之替入任地,而每於中日試才時,亦依節目,除標信出用之意,敢啓。傳曰,知道。郞廳白鴻擧校正。日記郞廳權達國書。
上在昌德宮。停常參·經筵。
自辰時至酉時,日暈。丁未夜五更末,雲陰,彗星所在不得看候。啓。
下直,茂山僉使成胤童。
謝恩,護軍權大載。
大司憲吳始復辭職上疏。入啓。
護軍李宇鼎上疏。入啓。
傳曰,明日晝講爲之。
政院啓曰,連日監察茶時,已極未安,時推人員,至於八十餘人之多,而尙未照勘,守令亦有未署經者。憲府呈告人員,竝卽牌招開坐,何如?傳曰,允。
答大司憲吳始復,護軍李宇鼎疏曰,省疏具悉。李箔構誣之說,不必爲嫌,卿其勿辭,從速察職。
京畿監司書目,富平呈,以刑曹判書李之翼辭職上疏上送事,啓。答曰,省疏具悉卿懇。秋部劇務之地,長官決不可累日癏曠,卿其勿辭,宜速上來察職。
傳曰,今日晝講,停。
玉堂箚子。大槪,因災進言,冀蒙裁察事。入啓。答玉堂箚曰,省箚具悉。妖星之見,專由於寡昧凉德而然,愧懼何言?箚中縷縷誡誨,出於愛君之誠,可不留心而體行?徵布及屯田定限,山田勿禁等事,當令廊廟,商議稟處焉。
傳曰,大臣·備局堂上引見。
京畿監司慶㝡,東南道各陵奉審後,入來。
禁府,任弘望拿囚。啓。
今日引見時,文武曾經二品實職人員及三司之官,來初二日竝牌招,來會賓廳,使之各陳弭災之策,仍爲別薦事,定奪。
謝恩,護軍李萬枝。
引見時,行大司諫沈梓所啓,上同請加三思,還收門黜罪人閔維重放釋之命。上曰,無庸更煩。又所啓,請還收山陵修改都監堂上·郞廳加資之命。上曰,已悉於日昨晝講時矣,勿煩。執義朴純所啓,上同請還收門黜罪人閔維重放釋之命。上曰,無庸堅執。
工曹判書柳赫然所啓,慶尙道方物,本道民力,已盡於倭館之役,故旣已特令減除,而湖南方物價米,則依例劃給本寺,以爲軍器打造之事,定奪蒙允。其後戶曹權減單子,以權減啓下,打造機械等事,勢將中止,何以爲之?上曰,依前例分付劃給,可也。
訓鍊都監啓曰,江都留置各樣物件,點視次,軍色郞廳下送事,榻前定奪矣。郞廳弘文館副修撰睦林儒,今月初二日發送之意,敢啓。傳曰,知道。
弘文館啓曰,本館上番見存,只有三人,應敎柳命賢,以實錄廳,除本仕,校理朴世堂,在外未上來,臣睦天成,獨爲入直,而亦以亡妻歸葬事,受由發行之期,且在不遠,而無他替直之人,後正上番闕員,以在京無故人,盡數差出,趁卽牌招肅拜,以爲推移入直之地,何如?傳曰,允。
上在昌德宮。停常參,只晝講。
晝講入侍時,講孟子,自萬章問曰,止載自亳。
夜五更,流星出室星下,入巽方天際,狀如拳,尾長三四尺許,色赤。至昧爽,彗星獨見於婁宿度內,艮方天際濁氣中,而□色及尾迹,以曙光,不得分明案候。啓。
下直,振威縣令閔挺栢,潼關僉使鄭健玄。
謝恩,東學訓導李世益。
成均館官員,以知館事意啓曰,今三月初三日,儒生課試當爲設行,而崇陵修改相値,不得爲之,今月內無故日退行事,曾已入啓矣。政府有故,限內不得設行之意,敢啓。傳曰,知道。
傳曰,下直守令·邊將,留待。
中殿,藥房問安。答曰,知道。
藥房啓曰,伏未審夜來,聖體若何?遇災警惕之餘,昨日引接臣僚,酬酢移時,不瑕有傷乎?兩慈殿氣候,一向安寧,而內殿氣候,亦復何如?臣等無任區區之慮,敢來問安。答曰,知道。兩慈殿氣候安寧,內殿氣候,亦爲無事矣。
謝恩,大司憲吳始復,護軍李袤。
大司憲吳始復啓曰,以臣無似,忝叨匪據,人器不稱,姑置勿論,伏聞昨日筵中,大臣,以擊錚人尹廷說定配事,有所陳達云,臣於此,不勝瞿然之至。秋曹議啓之時,臣以佐貳同參,廷說招辭中證援之人,一一推覈,則與其所供,節節相左,前後反覆,奸狀目露,該曹之定配廷說者,只在於誣罔一款,元非與時傑同科之意,其間曲折,俱載文案。伏想聖明,亦已俯燭其情僞,臣何必縷縷陳卞,以傷事體乎?然旣被大臣之非斥,決不可晏然於風憲之長,且臣有秋曹公事不察之失,至被推緘,尙未照勘,以此以彼,尤難仍冒,請命遞斥臣職。答曰,勿辭,退待物論。
領敦寧金萬基箚子。大槪,不敢昧分趨命,伏地俟罪事。入啓。
晝講入侍,同知事睦來善,特進官沈梓,玉堂睦天成·閔就道,承旨禹昌績,史官李漢命·李玄錫,假注書朴慶後·柳壽芳,宗臣西昌令炯彬,豐山監哲贇。
忠淸監司書目,身病決難醫治,乞遞職名事。啓。傳曰,勿辭調理察職事,回諭。
晝講時,持平李后定,亦爲入侍。
答領敦寧金萬基箚曰,省箚具悉卿懇。箚辭予已知之,卿無可嫌,卿其安心勿辭焉。
副護軍李宇鼎上疏。大槪,臣之情勢,一倍臲卼,嚴召之下,竟未祗赴,伏乞聖慈,先遞臣職,仍治臣罪事。及行司直洪處亮上疏。大槪,重患毒痢,委頓枕席,召牌之下,末由趨命,逋慢之罪,在所難逭,亟罷臣職,仍治臣罪事。及右參贊尹鑴上疏。大槪,召牌之下,不得祗赴,請正逋慢之罪,且乞寢周急之命事。及行副司直鄭榏上疏。大槪,脚骨違動,尙未運身,不得祗赴於嚴召之下,惶恐待罪事。及吏曹判書閔點上疏。大槪,賤疾危重,未赴召牌,臣罪萬死,臣本職及兼帶文衡之任,竝賜遞改,以幸公私事。入啓。
傳曰,留待守令·邊將引見。
昨日引見時,上曰,當此遇災修省之日,宜以節用爲愛民之本,凡各處營繕,大段緊急不得已者外,限今年姑爲停罷,以示節損之意。
護軍權大載所啓,上雖有至誠愛民之心,而下不能奉行,則民不被其澤矣。親民之官,莫如守令,今後各別擇差事,申飭銓官宜當矣。左議政權大運曰,銓曹雖欲擇送守令,而蔭官初入仕,旣不擇人,故循序陞遷守令者,多有不合之人,欲擇守令,必須先擇初入仕之類,臣曾以此意,累次陳達,至出於擧行條件矣。初入仕及守令極擇事,更爲分付銓曹,何如?上曰,竝各別擇差事,更爲申飭。上曰,各衙門屯田病民之弊,人皆言之,不可不變通矣。各道屯田査覈之報,前已來到者,當待領相出仕後,回啓定奪,而此後切勿加設之意,分付各衙門各道。
戶曹判書吳始壽所啓,京畿上年田稅,旣有蠲減之令,而令前盡數輸納之邑,亦或有之,今不可還爲分給於民間。已納之邑,則所減田稅,計減於來秋田稅收捧之時,以爲便當,民願皆如此,故敢此仰稟。上曰,依爲之。
右議政許穆所啓,吏曹判書閔點,其孫慶宴時,至於兩界官妓上來,物論藉藉,此近古所未有之事,請咸鏡監司閔黯,平安監司閔宗道推考。上曰,竝推考。
工曹判書柳赫然所啓,頃日觀武才時,守禦哨官許時遇,柳葉箭貫一中,邊三中,臣等,詳細記得,而今者考閱試冊,則邊一中一矢,不錄於試冊,貫一中一矢封標,無臣謹封三字,且不着署,當該都廳及參試官,難免不察之失,請推考,而許時遇所中矢數,一從文書載給乎,何以爲之?上曰,莫重科試不察之失。不可推考而止,當該都廳及參試官,竝先罷後推,許時遇四中矢數,特爲載給,可也。
賓廳,行判中樞府事鄭知和,左議政權大運,右議政許穆啓曰,臣等,承牌來詣賓廳,依昨日榻前定奪,文武二品以上及三司之臣齊會,使之各陳所懷,別紙書啓,凡二十度。昨日入侍諸臣,則若干所懷,已陳於榻前,玉堂之官,亦已陳箚,更無別樣可達之語,故不得書啓,而其所薦之人,別單書入之意,敢啓。傳曰,知道。
判府事姜栢年上疏。大槪,老病垂死,添得新症,委席奄奄,嚴召之下,未得祗赴,罪合萬死,懇乞鐫削職名,仍治臣逋慢之罪事。入啓。
答行司直洪處亮·鄭榏,判府事姜栢年疏曰,省疏具悉。卿其勿辭,調理察職。答右參贊尹鑴疏曰,省疏具悉卿懇。已諭於前批中矣,卿其安心領受,亦勿辭焉。
答吏曹判書閔點疏曰,省疏具悉。史事方急,卿其勿辭,速出察職。
答護軍李宇鼎疏曰,省疏具悉。卿其勿辭,從速察職。
領議政箚子。大槪,更申前懇,冀蒙罷免事。入啓。
京畿監司書目,楊州呈,以校理朴世堂病重,上去不得事。啓遞差。
罷推現告,參試官都摠經歷李萬徹,都事禹錫圭,禮曹正郞沈柟,都廳監察朴尙質。
晝講時,大司諫沈梓所啓,措語見上請加三思,還收門黜罪人閔維重放釋之命。請還收山陵都監堂上·郞廳加資之命。上曰,已諭於昨日之批矣,不允。持平李后定所啓,上同請還收門黜罪人閔維重放釋之命。上曰,勿煩。又所啓,引嫌而退,當初議配,旣有曲折,大臣之言,不必爲嫌,而推緘未勘,勢難仍在,請大司憲吳始復遞差。上曰,依啓。西昌令炯彬所啓,大王五代庶孫,則宗室之當代庶子也。國法,以璿源之派,爲設宗親衛口傳,年壯後,立番於禁中者,固異於凡軍衆庶,而今則自十一歲,徵捧番布,身死後,使出物故立案,未出立案者,則未免白骨徵布,有若凡軍賤役者然,殊非族親衛設立之本意也。若依年壯後立番之舊式,定其年限,而收捧番布,則庶免兒弱徵布之弊,而且物故立案一事,亦須變通,與凡軍賤役,稱有區別,以存璿源後裔優恤之意,何如?上曰,言于廟堂,使之稟處。
傳曰,遐方之人,裹足上來,累日遲待,廢棄農業,故遠道上言,先爲啓下該曹,意實有在,而連觀回啓,則京畿上言,徑先回啓,殊非予之本意,事極不當,政院,分付該曹,俾無如前。
上在昌德宮。停常參·經筵。
夜五更以後至昧爽,艮方,遊氣遮蔽,彗星所在,不得看候。
謝恩,監察李禎來。
答領議政箚曰,省箚具悉卿懇。妖星之變,必由於寡昧之凉德,於卿別無所失,何庸過辭?卿其安心勿辭,益加善攝,以副上下之望。
晝講時,大司諫沈梓所啓,奢侈之弊,近來滋甚,至有賄賂公行之說,雖未知某人行賂,其人受賂,而旣以節儉躬率之意,進戒於上,則仍以勉勵諸臣之意,仰達於前者,只欲君臣上下,一意警飭而已。所達之語,不過如斯,而今被儒臣之斥,何敢晏然?請命遞斥臣職。上曰,勿辭,退待物論。上曰,北道儒品作隊事,因道臣狀啓,令廟堂稟處矣。似聞北關人心,以此爲不便,但念儒品,猝然作隊,亦涉冤抑,當此天災孔棘之日,不可仍爲作隊,一向召怨,分付本道,趁速停止,以爲慰悅邊民之地。上曰,豐山監哲贇,衣冠襤縷,貧寒特甚云,衣資及食物題給事,分付該曹。
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。
以備邊司粘目,統制使狀啓,古阜郡守李斗熀,扶安縣監柳英立,興德縣監金礪,竝拿問處之事。承傳。
今日引見時,獻納吳始大所啓,引嫌而退,泛論所懷,亦無不可,則儒臣之斥,不必深嫌,請大司諫沈梓出仕。上曰,依啓。
吏曹啓曰,明日政,玉堂闕員差出時,副修撰之副字,望單子中,未免落漏,以修撰下批,不勝惶恐,望單子,改付標以入之意,敢啓。傳曰,知道。
引見時,行兵曹判書金錫胄所啓,功臣子孫之欲免身役,上言者甚多,而未知某人爲某朝功臣,故自本曹移集於忠勳府,欲爲謄取功臣案,則本府以爲,功臣案中,有兩朝御諱,不爲謄送。事理誠然,令該府都事,謄書列朝諸功臣案,送于本曹,以爲藏置考閱之地,何如?上曰,依爲之。
上在昌德宮。停常參·經筵。
下直,昌樂察訪都處亨,禮山縣監李斗元,錦山郡守安命老。
謝恩,刑曹判書李之翼,護軍金二老。
傳曰,明日晝講爲之。
左副承旨柳命天辭職上疏。入啓。答曰,省疏具悉。爾其勿辭,從速察職。
慶尙監司書目,弘文館下送君臣鑑,刊本有錯字,還上送事。啓。傳曰,今觀狀啓,歷代君臣鑑中,多有錯字云,當初不能詳細校正之狀,殊甚駭然,其時玉堂官員,竝從重推考,以爲警責之地。
昨日引見時,左議政權大運所啓,別薦人中,前府使趙遠期,以前任春川時事,方在罷職中,而所居官,以廉簡見稱云,前都事李象賢,以試所禁亂官時事,亦在罷職中,而諸臣皆以剛方薦之。此兩人,雖不入於別單草啓之中,亦皆可用之人也,似當有收敍之道矣。上曰,竝敍用。又所啓,武臣具翧·禹瑞圭·李萬徹等,亦入於別薦中矣。具翧,曾經守令,頗稱廉潔,武夫之以廉潔得名,可尙,陞用宜當。禹瑞圭,則以備郞,任使已久,孰不知之,實是年少武士中拔萃者也。李萬徹,則爲人甚好,且有才局,人多稱之,此兩人則令該曹,依不次之例,各別擢用,似可矣。上曰,依爲之。又所啓,別單所抄九人,今當分別而稟定矣。洪世亨,已爲守令,不須更論,而鄭東益·丁時翰,雖陞六品,皆不從仕,鄭東益之不仕,未知其意何居,而丁時翰則有八十老母,故不忍離側而從仕云,其情固然也。今若差送一邑,使之一以治民奉職,一以便養其母,公私實爲便當矣。其餘未仕者,令該曹調用於相當之職,不必一循積仕遷轉之例,而漸次陞用,宜當矣。右議政許穆曰,鄭東益,亦有年過八十之母矣。副護軍權大載曰,鄭東益,亦有老母而不仕,則調用之道,似當與丁時翰一體矣。上曰,依所陳爲之,而丁時翰·鄭東益,令該曹,守令擬望,可也。副護軍權大載所啓,當此聖上過災修省之日,博求正直之士,前承旨李同揆,前掌令韓垽,皆剛方正直之人也。李同揆,則近日退處畿鄙,久不除職,韓垽,則累拜臺試,而謙退不出,此兩人,俱有學識,使之出入經筵,講論文議,則其於輔導之道,必多裨益矣。上曰,李同揆,曾已出入經筵,除職則自可入侍,韓垽,使之出入經筵,可也。
右議政許穆所啓,注書之爲任,雖曰難矣,然頃日筵臣中所陳之言,其時入侍注書,構草示臣,而多有變實處,一入日記,當爲信史,則如是失實,事極不當,不可無警責之道,請推考。上曰,當該注書,推考,可也。
領議政許積箚子。大槪,更申血懇,冀蒙恩遞事。入啓。答曰,省箚具悉卿懇。再昨勉諭之意,實出於誠信,豈可文具虛禮爲哉?實錄事體莫重,亦不可付畀他人,卿其安心,勿以爲慮,從容善攝,以副予望。仍傳曰,遣史官傳諭。
府前啓,上同請還收門黜罪人閔維重放釋之命事。忠淸監司李溟翼,政令多舛,黜陟頗謬,且失體面,見侮下官,固不足彈壓一道,而又爭前兵使朴新胄率畜之妓,多有可駭可笑之事,人皆傳道,莫不譏侮,不可仍畀方伯之任,請忠淸監司李溟翼罷職。答曰,不允。李溟翼事,更加詳察處之。
左副承旨柳命天辭職上疏。入啓。答曰,省疏具悉。爾其勿辭,從速察職。
上在昌德宮。停常參,只晝講。
有政。
睦昌明啓曰,昨日國忌齋戒,明日正日,此兩日視事,頉稟。傳曰,知道。
夜四更五更,南方有氣如火光,彗星所在,則雲陰不得看候。
禹昌績,以都摠府言啓曰,副摠管柳炳然精抄中軍,除標信,能麼院坐起進去之意,敢啓。傳曰,知道。
又以備邊司郞廳,以左右相意啓曰,吏曹判書閔點,呈告引入,今已累日,不但史事爲急,銓曹長官,不得行公久矣。曠官亦且可慮,閔點,亦爲牌招察任,何如?傳曰,允。
鄭晳啓曰,啓下京中上言一百三十九度內,一百二十六丈,分下各該司,而其餘猥濫六丈,違格七丈,外方違格之類,旣因特敎,不得拔去,而此則皆是京居之人,與遐方人不知規式者不同,猥濫違格竝十三度,還入,啓字爻周之意,敢啓。傳曰,知道。
備忘記,傳于睦昌明曰,近日安山魚箭,物種甚爲零星,進上葦魚,亦甚不精,事極未妥,殊無設官之意,監捉官推考。
禹昌績,以義禁府言啓曰,以全羅監司啓本,刑曹粘目,前南原府使洪錫箕·韓聖輔等,移本府處置事,允下矣。洪錫箕,時在忠淸道淸州地,韓聖輔,時在靑陽地,依前例府書吏羅將發遣,拿來,何如?傳曰,允。
備忘記,傳于禹昌績曰,今日政,獻納吳始大,移拜校理,而望單子中,以獻納書之,不察之失,在所難免,吏曹當該郞廳推考。
禹昌績,以備邊司言啓曰,今初二日晝講入侍時,知事睦來善所啓,嶺南民力,殆盡於倭館之役,而統營築城之役,雖姑停止,以先作城門之故,至有他道石手赴役之擧。且巨濟城石運來之際,貽弊不貲,當此農節,民怨必多,此非時急之事,趁卽停罷,以示畏災恤隱之意,宜當矣。上曰,令廟堂稟處事,命下矣。統營築城,不可與倭館之役,一時竝擧,故特爲停止,而巨濟城石,豫爲運來,及南門先造築役,自本營隨便料理,擧行事,分付矣。當此農節,他道石手,連來赴役,必有其怨,且倭館之役,旣不知當畢於今年,則本營築城,亦不知當在於何時,而遇災恐懼之日,起此之役,果不緊急,筵臣所達,實有意見。城門造作,姑待農歇,巨濟運石,以入防之軍所造之船,勿爲刻期,隨力運入,以爲不撤之功,則似或得宜,以此分付統制使,何如?傳曰,依啓。
吏批,判書閔點,參判李堂揆,參議李夏鎭,都承旨鄭晳進,以李袤爲大司憲,李宇鼎爲戶曹參判,李元禎爲刑曹參判,李元祿爲戶曹參議,申命全爲長湍府使,鄭弘佐爲德川郡守,黃錫爲繕工監役,朴賢爲廣興副奉事,曺海叟爲命課學敎授,金元燮爲成均博士,成碩藎爲承文著作,李善溥爲承文正字,朴身之·李宏·金是鉉爲典籍,李雲麟爲刑曹正郞,鄭興胄爲監察,李沃爲副提學,李日井爲副修撰,吳始大爲副校理,吳始復爲工曹參判,崔槅爲海南縣監,李宏爲監察,李玄逸爲掌樂主簿,崔日隆爲禮曹正郞,洪柱震爲工曹佐郞,兪傳爲繕工假監役,李昌震爲金泉察訪,薛貫道爲童蒙敎官,吳相玉爲順陵參奉,李允諧爲光陵參奉,李鎭長爲齊陵參奉,尹邦憲爲學正,禹䤡爲校書博士,安爲北部參奉,許瑀爲軍資主簿,徐順民爲社稷令,李碩寬爲軍資正,李沆爲兼校書校理,金斗翼爲奉常僉正,李宇鼎爲同義禁,李聃命爲校理,李沆爲獻納,金元燮爲典籍,金禹錫爲右承旨,濬源殿參奉尹以復,南別殿參奉金大任,相換。
兵批,行判書金錫胄進,參判呂聖齊病,參議南天漢進,參知吳挺昌病,同副承旨禹昌績進,以吳挺緯爲副摠管,邢汝蓍爲忠壯衛將,趙宗著爲文兼,南益熏爲文兼,金南斗爲景福宮假衛將,柳星老爲都摠經歷,邢浹爲知中樞,方崦爲花山監牧官,鄭後諶·奏彦珪·柳時成爲僉知。
待敎李玄錫疏曰,新除授副提學李沃,卽臣之同姓四寸妹夫也。兼帶春秋,法當相避,伏乞亟命該曹,考例處置幸甚。啓下吏曹。吏曹啓目粘連啓下,曾前翰林與副提學,有相避者,非一非再,或遞翰林,或減副提學之兼春秋,元無一定之規,卽今翰林,僅有二人,若遞下番,則左右史未滿,經筵入侍,事甚苟簡。副提學李沃,例兼春秋,姑爲減下,下番翰林李玄錫,仍令察任,何如?上曰,依允。
午時,上御宣政殿,晝講。同知事李堂揆,特進官權大載,參贊官李沃,侍講官睦天成,檢討官沈檀,假注書朴慶後·柳壽芳,記事官李漢命·李玄錫,持平李后定入侍。上讀前受音一遍。天成進講,萬章問曰或謂孔子於衛,至可謂賢者爲之乎,訖。仍釋之。上讀新受音一遍,天成仍釋註義,至尹氏註。天成曰,戰國時人,皆急於功利,不知君子出處之義,故孟子有此言之。沃曰,萬章,親煑於孟子,而猶尙如此,故反覆言之耳。大載曰,百里之去虞,非謂其君不能而去也。戰國時,天下一君,故韓愈之言曰,於魯不可去之齊,於齊不可去之衛云云耳。檀曰,人君常時取信於臣,然後臨難而有諫爭之臣,百里之不諫,在於虞公之不能取信故也。大載曰,若以他人言之,知其不可諫而去之,則是不忠也。人臣事君之議,當以宮之奇爲正也。天成曰,虞公,貪屈乘垂棘,故百里,知其不可諫也。檀曰,百里之奏,使其君,顯於天下,豈不在於人君之用與不用乎?上曰,在用與不用,聽與不聽耳。至於衛主顔讎由。沃曰,人君觀臣之道,當觀其所與親者,此等處,當爲留念省察耳。以下缺
觀象監官員,以提調意啓曰,命課學兼敎授金鼎昌身死,代曺德叟,曉解術業,兼敎授差下,使之付軍職,冠帶常仕何如?傳曰,允。
吏批啓曰,長湍府使,今當以武臣差出,而近例,皆以曾經閫帥人差送,可合之人乏少,隣道守令,竝擬何如?傳曰,允。
又啓曰,玉堂長官及闕員,今當差出,而擬望之人乏少,承旨及相避人員,竝擬何如?傳曰,允。
上在昌德宮。停常參·經筵。
夜三更,巽方,有氣如火光。自五更至平明,艮方天際,有黑雲,或遮或開,而彗星所在,終不得看候。
文貞王后忌辰齋戒。
鄭晳啓曰,左承旨金禹錫,未肅拜,左副承旨柳命天,式暇,右副承旨權瑎,連日呈單,不爲仕進,廳中位甚不齊,式暇外,竝牌招使之察任,何如?傳曰,允。
睦昌明,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以義禁府言啓曰,以全羅道推考敬差官啓本,刑曹粘目,淫奸罪人禮仁,移本府處置事,允下矣。依前例府都事發遣,拿來,何如?傳曰,允。
權瑎,以備邊司言啓曰,今四月初二日晝講入侍時,西昌令炯彬所啓,大王五代庶孫,則宗室之當代庶子也。國法,以璿源之派,爲設族親衛口傳,年壯後立番於禁中者,固異於凡軍衆庶,而今則自十一歲,徵捧番布,身死後,使出物故立案,未出立案者,則未免白骨徵布,有若凡軍賤役者然,殊非族親衛之本意也。若依年壯後立番之舊式,定其年限,而收捧〈番〉布,則庶免兒弱徵布之弊,而且物故立案一事,亦須變通,與凡軍賤役,稍有區別,以存璿源後裔隱恤之意,何如?上曰,言于廟堂,使之稟處事,傳敎矣。凡軍士應役者,必自十六歲爲始,而近因閑丁難得,雖未滿十六歲者,皆爲定役徵布,民之怨苦,莫甚於此,雖欲變通,不得善策矣。今此宗室之庶子庶孫代盡者,乃爲族親衛,則與凡軍有間,而若自十一歲徵捧番布,則其所呼冤固宜。今後則必須年滿十六歲後,或立番或徵布,以爲稍別於凡軍之例宜當,而至於物故立案,則卽今人心多詐,若無立案,奸僞必多,後弊有所難防。雖欲區別,以存優恤之意,似難施行,依此擧行事,分付該曹,何如?傳曰,允。
領議政許積身病初度呈辭。不允批答。王若曰,謙退非其時矣,勉諭才宣,巽章又何至耶,牢讓太過。予言不再,人望難孤。念寡昧幼沖之年,承列祖艱大之業。履位惕若,曷堪時勢之艱虞,臨事茫然,只恃老成之區劃。非山斗之重望,則何以鎭俗,非蓍龜之先見,則何以決疑。故小子眷注之深,追先王托付之意。待卿猶手足心膂,誠意交孚,視卿若麴蘖鹽梅,匡救是賴。久置之於首揆之任,作楷範於百僚,復畀之以體察之權,摠節制於五道。以至於大小謀猷,內外機務,實藉乎夙夜經理,終始周旋。寸心則可質於日星,至誠則可貫於金石。卜行期於燕塞,不憚原濕之勞,忙往還於喬山,仍罹霜露之疾。憂慮自切,若癏痼之在躬,神明所扶,冀朝夕之勿藥。接御醫診疾之報,漸喜差完,當諸僚引對之時,益切思想。夫何丐閑之請,遽及仰成之辰?凡大臣燮理之規,不可徒責以筋力,況君子進退之節,其亦有闕於安危。試看今日之屯艱,殊非治世之氣象。妖星遽見,邈天意之難諶,惠澤未宣,亦民怨之斯極。必須小心而修省,庶或弛災,如非大段之更張,何以拯溺?議兵田之施罷,須待卿言,送僚相而咨詢,可想予意。倚毗若是,去就奚輕?於戱,漢諸葛之盡忠,何嘗言病,周尙父之已耄,猶未告歸。卿可深思,予不多誥。所辭宜不允。故玆敎示,想宜知悉。
上在昌德宮。停常參·經筵。
文貞王后忌辰。
夜五更,下霜。自五更至平明,天氣淸明,衆星呈露,而彗星所在,不得看候,更看數日,則可知其存沒。
柳命天啓曰,明日常參·經筵,取稟。傳曰,只晝講。
又啓曰,來十一日,文臣殿講日次及輪對日次,竝爲取稟。傳曰,停輪對爲之。
又啓曰,領議政再度呈辭到院,而國忌留院之意,敢啓。傳曰,入之。
以領議政許積再度呈辭,傳于柳命天曰,不允批答。
以咸鏡道各陵內摘奸單子,傳于柳命天曰,有頉處察之,智陵火巢之事,極爲無據,令禮曹趁卽稟處。
柳命天啓曰,以咸鏡道各陵摘奸書啓,有頉處察之事,命下矣。智陵火巢稍近陵所,殊涉未安,而此則該曹當爲稟處,和陵丁字閣窓戶紙,間間裂破,舖陳色偸,安陵丁字閣朴工蓋瓦頹落,而本道監司,旣已啓聞,該曹當推擇修改之日,似無可論之事。但智陵外白虎火巢內,斤斧斲破之松,至於十二條之多,事極可駭。守護軍則自本道雖已治罪,本陵參奉,當時不能禁斷之責,在所難免,當該參奉,推考,何如?傳曰,允。
上在昌德宮。停常參,只晝講。
夜五更末,流星出艮方天際,沒於乾方,狀如鉢,尾長三四尺許,色白。自五更至平明,天氣淸明,衆星呈露,而彗星所在,終不得看候。
藥房都提調權大運,提調金錫胄,副提調鄭晳啓曰,小雨之餘,日氣凉冷,伏未審聖體,若何?兩慈殿氣候,一向安寧乎?臣等無任區區之慮,敢來問安。答曰,兩慈殿氣候安寧,予亦無事矣。
中殿,問安。答曰,知道。
睦昌明,以義禁府言啓曰,以左邊捕盜廳啓辭刑曹啓目,出身許巒,移本府處置事,允下矣。許巒,方待命于本府,卽爲拿囚之意,敢啓。傳曰,知道。
鄭晳啓曰,左議政權大運,來詣請對矣,敢啓。傳曰,晝講時,入侍。
金禹錫,以戶曹言啓曰,卽接廣興倉所報,則今夏等頒祿時,祿牌受來次,倉官,進去領議政許積家,則以爲方在呈告中,祿牌不爲出給云,依例令倉官輸送之意,敢啓。傳曰,知道。
鄭晳,以成均館官員,以知館事意啓曰,經書校正官洪贊元,時無職名,付軍職,冠帶常仕,何如?傳曰,允。
金禹錫,以漢城府言啓曰,號牌事目中,老職納粟課式區別之際,不無窒礙難行之勢,稍加變通之意,自備局曾已稟定於榻前,元啓目中,改付標以入之意,敢啓。傳曰,知道。
權瑎,以祔廟都監儀軌廳言啓曰,祔廟·奠崇·冊禮三都監儀軌,及別三房儀軌,今已畢修正,御覽件,粧䌙內入,而其餘二十三件,則依例分送各處之意,敢啓。傳曰,知道。
以備忘記,傳于權瑎曰,今觀李永敷上疏,藉以求言,詬辱卿宰,敢爲罪魁,極力伸屈,有若災沴由是而作者然,其蔑視君父之狀,不忍正視也。所當亟施罪罰,而旣以應旨托名,今姑置之,原疏留中,政院知悉。
權瑎啓曰,卽者廣州儒生李永敷者,託名應旨,投進一疏,雖假借時弊,弁之於首,而要其一篇主意,不過宋時烈及其黨與救時烈而抵死者,自賓廳諸臣,以至於崔愼·鄭祥龍輩,無不遍擧而請釋,此外醜辱朝廷,罔有紀極,其用意之陰慘,遣辭之凶險,有不忍正視者。夫宋時烈壞亂宗統之罪,固神人之所共憤,而罪止竄逐,偃息至今,實出於聖度之寬仁。其他諸人,或欺誣先朝,或疏伸罪魁,背公死黨之罪,誠王法之不少貸,而今之進言者,乃反以此輩之被譴,爲能干天和而召災沴,有若眞有冤屈者然。此蓋時烈餘黨,懷懟怏怏,窺釁伺隙,未得其便,適値遇災求言之日,乘時闖發,以售其熒惑之計,一皆以伸釋誤禮之罪人,爲弭災之第一策,其幸天災,以逞其私者,豈不痛甚矣哉?如此之疏,所當退却不捧,而渠旣以應旨爲名,且是非邪正,莫逃於天鑑之下,故姑爲捧入,以俟睿裁,區區所懷,竝此仰陳。傳曰,知道。
傳于權瑎曰,明安公主祔馬揀擇事,言于該曹。
權瑎,以兵曹言啓曰,陵幸時隨駕宣傳官及吹螺赤·交龍旗捧持人·扶軸驛子等犒饋酒饌,自戶曹定價,輸送本曹,無事行饋之意,敢啓。傳曰,知道。
金禹錫,以戶曹言啓曰,內贍寺貢物主人庾時元等,以權減眞油貢物復舊事,出身柳虎瑞,以其高祖父賜與田畓,依望呈賜給事,內醫院鍼藥廳水工以敏等,料布題給事,呈上言,啓下本曹,而限內俱不現身,依例勿施,何如?傳曰,允。
領議政許積身病再度呈辭。不允批答。王若曰,自聞卿病,若有恫癏于身,連見巽辭,如失左右之手。安危所係,去就奚輕?念卿先朝受知之深,肆予沖年注意之篤。每遇難斷之事,如卜蓍龜,若論相須之恩,豈翅魚水?夷險一節,何嘗擇事而安?廊廟十年,素著盡悴之志。勉從燕行之自請,莫奪貫日星之忠,言念原濕之載驅,尙慮致陰陽之寇。頃屬園寢之往返,不幸榮衛之感傷。一病遽纏於暮年,驚憂曷已?三接久隔於晝日,思想冞增。顧藎臣夙夜之勞,覺太醫起居之狀。轉成無妄之疾,漸喜勿藥有期云。胡仰成之辰再陳釋負之懇。予衷已悉初諭,無乃誠意之未孚,民虞未若斯時,豈容輔相之永退?矧玆乾文之示警,重以節序之乖和。今其命吉凶,實是難諶者天意,獨使憂社稷,亦豈自安於卿心?艱危日深,消弭無策,機務雲委,利病何居?蓋庶政靡不待卿,固一日未可舍我。疾病人所未免,縱難束帶而造朝,休戚義當與同,正宜臥閤而論道。何恙不已?所恃神明之扶持,多誥若玆,庶諒沖渺之眷倚。毋爲謙退之計,益愼節宣之方。於戱,心腹是敷,罔曰一套虛禮,股肱如視,惟冀共濟時艱。亟斷來章,庸副至意。所辭宜不允,故玆敎示,想宜知悉。
右參贊尹鑴疏曰,伏以人事失於下,則天變作於上,上帝疾威,則下民喪亡,天人之相感,上下之推盡,理之常也。自殿下卽祚之後,天垂異,地吐怪,變異之作,蓋不可累數,而至於近日耕籍之日,天乃疾風暴雨以敗之,以至山陵崩壞而扆幄破裂,若天之動,或以片之,陽和方暢而積雪盈壑,朱夏已至而氣如凜秋,日月蒙翳而氛氣充塞,是又見陽道衰薄之甚而陰道太縱也。乃者彗發於奎婁而出於大昕,有符於與日爭明之象,此乃於唐懿·宋徽,群小壞亂,禍敗將至之時者。星經亦有曰,大兵大飢,宗廟不嚮。嗚呼,古人有言曰,不見其形,願察其影,臣愚未知此何兆影,而乃出於聖明之世也。聖上卽祚之初,雖天地變動,而所賴者,上志奮勵,民心翕然於新政之淸明,雖桑穀雊雉之異,竝生於殷王之世,太戊·高宗,實有轉移感通之機,上志所以格天,民心所以測天,天可無虞也。今則上志宴安,非復曩昔,民心愁怨,日以益甚,大綱小紀,九顚八倒,而上天之威怒,宗社鬼神之不我顧歆如此,將相·大臣,恐無足以堪此憂患,而輔拂我沖王昭子,以迓天永命者,若濟大川,其無維楫,悠悠國事,實不知稅駕之所,天道不替,而命實難諶,失有不及追,禍有不可逭,臣實畏之,臣實憂之。顧臣受恩深厚,致位致此,豈不念粉身磨頂?以報聖上之殊遇,而才疏慮淺,言計迂闊,千計一無可以當聖上之心者,殿下亦旣厭棄而怠忽之矣。至于今側席之日,雖念竭誠殫智,獻忠陳謨,亦無以出於前日已陳之言,而爲今日應變之圖者,所以含口難舌,俯首抑心,旣不能趨造於會議之辰,又不敢應旨於求助之下,臣罪至此,死有餘誅矣。況政府非臣養病之坊,官資寵祿,又非如臣無庸者之所可虛帶長冒者。伏願聖明,諒臣終始之懇,允臣斥退之請,以便私圖,以通賢路。重念向者周急之賜,固知出於聖慈,恤窮憂罪之意,而乃臣之所不敢輒當,有如前後所陳者,累疏煩擾,益增惶怖,又敢徒有司辭之,以全匹夫如僞如慢之志,此又臣違命犯禮之一罪也。臣無任惶恐待罪之至,謹昧死以聞。答曰,省疏具悉卿懇。噫,天人一理,顯微無間,人事有失,上天示警,日者陽春積雪,彗星呈妖,實由寡人之薄德,愧忸無言。當此之時,卿乃棄予長往,淊淊不返,予心缺然,曷有其已?周急之命,意非偶然,往日疏批中,已悉安心領受之意,而今又再三陳疏,辭而不受,予以爲過也。卿其更勿固辭,安心領受,亦勿待罪,宜速入來,以副予望。
副提學李沃疏曰,伏以臣,待罪銀臺數月,職無所稱,病日益痼,而犬馬本性,依依戀主,亦不敢遽自引退。不意自銀臺移玉署,畀以論思之重,寇之群彦之列,夫吐經綸而補袞職,登法筵而襯龍光,儒者爲榮,仕家爲達,而揣其人器,思其職責,則臣不覺悸慄駴懼,直念循墻而走也。臣早世占科,壯日抱病,不事經籍,空疏蔑劣,要其歸宿,只是聖人之罪人耳。臨文講音,隨釋論註,不堪難事,亦不能如人,況其進於此者乎?臣之叨榮祿而忝名班者久矣。過福之災生,匪人之誚興,今又處之以侍從之選,講僚之首,臣身從此而罪益積,則哲之明,從此而有所損,同列文學之士,無所勸也,臣竊愍焉。方當聖明之世,亦多災怪之見,是天警漢文,念定吉凶之辰也。十行綸綍,至誠求助,凡爲臣子情地,何如?固當灑泣敷對之不暇,而臣急於弱者解負,渴者救飮,未敢一二言,臣罪大矣。伏惟聖慈仁覆,天地父母,毋謂臣例讓,亟改臣本職,得安愚分,得免公議,則豈但微言之幸,亦朝家處置之宜也。臣不勝激切屛營之至,謹昧死以聞。答曰,省疏具悉。爾其勿辭,從速察職。
工曹參議李同揆疏曰,伏以臣,決難復進之意,已悉於前日疏章,而近因遇災修省,收用人才之擧,分外隆命,竝及於已試無能之臣,環顧瞿瞿,益增愧慄,不知處身之所也。臣少有莫洗之累,老無可聞之稱,而殿下始以一二人之偏辭單言,進而用之,固非國君如不得已之道,而及蒙任使,愚鈍不職,數月之間,罪戾山積,殿下之察見其不可則審矣。何可又以一人之譽,復可拂拭乎?況臣之蒼黃去國,實由於虹貫之變,至今思之,心骨俱驚,奈何復以虛僞已敗之人,反爲應天弭災之具乎?一人之身,不可乍愚而乍賢,上天之心,必不前怒而後喜,臣恐災沴因臣益多,正士因臣遠避,殿下之淺深,因臣而爲人所能窺也。且臣昧於知言之方,暗於相時之機,而至痛之私,結於終天,執迷之見,猶夫前日,內無懺悔之念,外無遷改之行,雖念希合當世,更叨爵祿,亦不可得也。噫,國運尙迍,天心未豫,園陵崩剝,彗孛光芒,聖情兢惕,綸音懇測,雖遐外草野之人,莫不竭知盡慮,以答聖上求言之至意。以臣之世受國恩,身當盛際,自幼至老,涵濡於聖澤之中,而適以私慽,來在都下,宜先效犬馬之忱,以畢糜粉之願,而子喪未葬,神思荒塞,操筆失意,臨紙忘書,只暴私情,徒事瀆擾,臣罪至此,又萬死矣。伏乞聖慈,天地父母,察臣無可復用之狀,憐臣不敢更進之情,亟遞臣新授職名,永賜罷退,以終餘生,千萬幸甚。臣無任惶隕戰灼之至,謹昧死以聞。答曰,省疏具悉爾懇。爾之文學才識,予已試之,當此遇災求賢之日,爾何辭退耶?宜勿更辭,速爲入來,出入筵席,講論旨義。
木川居幼學權都等疏曰,伏以孝者,百行之源也。是以求忠臣,必於孝子之門,而世有矜式之典,故表表可著者,仰瀆於冕旒之下,伏願聖明,留神焉。故士人崔大建,木川人也。自在稚童,逈異凡人,純孝之心,得於天分,生歲十一,母得浮病,常在枕席。大建,遍求醫藥,以極其方,嘗糞禱天,以極其誠。凡諸轉倒之際,輒以流涕,刺痛之時,必以號泣,及其沒也,以童稚之兒,而負土擔石,備極營葬,日常拜墓,以終喪制。遠近見聞者,莫不感歎,咸曰大建之誠孝,非世人之所及,雖古之善居喪者,亦不過此。稍長而事於父也,冬溫而夏凊,昏定而晨省,靡一日怠,隆冬盛寒,體無全衣,而親極滋味,父嘗得髮際瘡,幾至危境,吮其瘡毒,數日入瘳。父又得咽喉症,大建,先嘗蚓汁以進,而經夜卽差,父又得寒疾,思食川魚,偶得雙鯉,膾進得愈。父且病劇,奄絶氣息,渾舍哭躄,而大建,引刀斷指,以血瀉口,血盡,復斷以進,則半日許復蘇,二日後快復,壽至百歲而終,大建時年六十餘矣。自初喪至禫,其顔色之戚,哭泣之哀,極盡喪制,三年之內,啜粥終喪,祭祀之需,親自辦備,廬墓而不離頃刻,而尤有異事,汲水樵薪,親執其勞,身雖嬰病,猶不廢輟。所居廬舍,水路頗遠,忽於庭際,淸泉湧出,汲之不渴,三年後,井泉自涸,此實誠孝之感天者也。旣家而孝,又移於忠,往在仁祖·孝廟之恤,不食酒肉,服喪三年,其時鄕論大張,本縣枚報,道臣啓聞,至於給復,優典旣及於生前,則身死之後,豈無旌閭之典乎?此臣等之所以跋涉道途,來叫九重者也。世之以孝旌閭者,方之此人,不無大小之別,而式蒙天恩,旌棨煥爀,而大建則埋光泉裏,旌美不及,此豈非聖世孝理之一欠事乎?伏願聖明,俯察臣等之論,表其孝旌其閭,則非但孝子洞里,雨露新沾,過之者式之曰,我殿下孝理也如此,大建之誠孝也如此,人皆知孝於親,以大建爲法,則我國數千里地,化爲誠孝之俗,而忠君殉國之臣,必有出於其中矣。臣等不勝屛營之至。傳曰,下該曹,粘連啓下是白有亦,觀此木川幼學權都等疏辭,則故士人崔大建,自幼稚,誠孝備至,嘗糞禱天,以救母病,擔負經營,自盡葬祭,其父之病,斷指續命,壽至百歲而終,及其死也,啜粥終喪,凡諸養生送死之道,至今如一。且有孝感泉湧之異事是如爲白乎,至於兩度國恤,不食酒肉,服喪三年。因道臣之枚啓,已蒙給復之典是如爲白有置,其操行卓異,鄕閭稱頌,如是陳籲,則其在激勸之道,宜有褒崇之典是白乎矣。旌閭之擧,事係重大,有難輕施,令本道廣採公論,據實啓聞後稟處,何如?啓依允。
午時,上御宣政殿,晝講。左議政權大運,請對入侍。知事金錫胄,特進官鄭之虎,參贊官權瑎,侍讀官李聃命,檢討官缺,持平李后定,假注書柳壽芳,記事官李玄錫,入侍。上讀前受音一遍訖,缺講,孟子曰伯夷目不視惡色,至太和元氣之流行於四時也,訖。上講新受音一遍,聃命,又釋義。檀曰,伯夷雖淸,而孔子曰不念舊惡,然不但主於淸也。柳下惠雖曰和而以三公不易其介,則不但主於和也。聃命曰,若但主於淸與和,而不如是則何以曰聖乎?錫胄曰,伯夷不能爲下惠之事,下惠不能爲伯夷之事,故曰,偏也。上掩冊後,大運進曰,日氣已爲夏節,而午後則凉冷,聖體,若何?上曰,無事。大運曰,今日無稟定事,而査奏事,前日不知領相之意,故不能稟決矣。臣缺領相則以爲,初旣諉於趙東立,而今若更爲缺人,則似不可,而彼亦不信云耳。上曰,然則以趙東立缺送,可也。大運曰,兵屯停罷事,臣往問於領相,則以爲不能一日決斷,若送文書,則病裏或時搜覽缺故以此遲延之意,敢啓。上曰,唯唯。大運曰,今番缺合有別樣齎去之物,而使臣之卜駄,七匹也,何以爲之?上曰,然則加給。大運曰,前日福平君去時,亦加送銀兩,而今行亦異於他行,當有加給之擧,而此則當議于廟堂以進耳。上曰,唯。大運曰,醫官不必多聚京中,而海美地,有李行敏者,能診脈知病根云,招來京中,先試士夫之病,若有效,使屬大內醫院,何如?上曰,然則招屬于內醫院,可也。大運曰,然則給馬乎?上曰,給馬上送事,分付于該道監司。后定進啓閔維重放釋之命還收事。上曰,毋庸瀆擾。又進啓,務安縣監李尙悌,爲人陋劣,缺不合於字牧之任,而自知物議缺不敢下直,遠地夫馬,久留京中,缺請務安縣監李尙悌。此下多缺不能入錄
上在昌德宮。停常參·經筵。
夜自一更至三更,月暈。申時,日暈。
禹昌績啓曰,明日常參·經筵,取稟。傳曰,只晝講。
權瑎,以都摠府言啓曰,今日入直軍士,中日習射,請出標信。傳曰,知道。
禹昌績,以禮曹言啓曰,傳曰,明安公主駙馬揀擇事,言于該曹事,命下矣。駙馬揀擇單子,自某歲至某歲,捧單子乎?且京外當爲知委,而京中,來五月初五日,外方近道,同月二十日,中道,同月二十五日,遠道,六月初五日定限,捧單上送事,發馬行會,而自今日,依例禁婚嫁事,分付,何如?傳曰,自十歲至十五歲捧單,而外方定限,在於六月初五日,日字似爲太晩,五月念前,更爲定限,可也。
以兵曹中日單子,傳曰,柳葉箭連五中人內禁衛金震昌,邊將除授,遞來後,還屬禁旅。
權瑎,以兵曹言啓曰,今四月初十日,武臣賓廳武經七書講書日次,而政事相値,不得爲之之意,敢啓。傳曰,知道。
禹昌績,以禮曹言啓曰,以本曹明安公主駙馬揀擇人年歲,及外方定限取稟草記。傳曰,自十歲至十五歲捧單,而外方定限,在於六月初五日,日字似爲太晩,五月念前,更爲定限可也事,傳敎矣。京中今四月二十五日,外方近道同月二十九日,中道五月初五日,遠道同月初十日,次次進定日限,捧單上送事,發馬行會,何如?傳曰,允。
吏曹參判李堂揆疏曰,伏以臣,父母墳在楊州,距京三十之地,今春雨水,不幸有頹圮之變,將以本月十四日,修改莎草,而臣猥當史事,一日爲急,循例請由,有所不敢,徊徨怵惕,終不任崩迫之私,玆敢仰籲於孝理之下。伏乞聖慈,曲軫體下之仁,特賜二日之暇,俾伸至情,千萬幸甚。臣不勝祈懇隕越之至,謹昧死以聞。答曰,省疏具悉。卿其依願往來。
持平李后定啓曰,請還收門黜罪人閔維重放釋之命。上同答曰,亟停勿煩。
咸興出身朴晉素疏曰,伏以太陽不求葵藿之嚮,葵藿自嚮,春風不求鶬鶊之鳴,而鶬鶊自鳴,聖人不待乎愚夫之言,而愚夫亦有以獻其言。於戱,言路缺情必達,匹夫匹婦,咸獲自盡者,乃聖世之事,缺邈邈其廳,人皆諱言,朝野噤默者,乃衰世之事。今臣,昧昧然一武夫也,乃敢以陳腐淺陋之說,仰徹冕旒之下,祈嚮乎四聰之聽者,不亦妄乎。聞之者必駴,見之者必笑,臣亦惕然而自沮,惶然而自蹙,始焉而自訟,終焉而自解曰,方今聖明在上,群言輻湊,內自廷缺外及草野,凡有所懷,悉陳無隱。上有省覽之勤,下無壅蔽之歎,則顧臣言雖迂遠,辭雖蹠盭,而欲言不言,欲進不進,徘徊前却,若將獲罪,則其何以彰我缺后能容能恕,含弘光大之盛美也。於是拜手缺惶汗聳兢,卽獻蕘說,仰瀆宸嚴,伏願殿下,勿以臣身之賤遠而廢其言也。臣伏覩殿下,沖年睿德,中道若性。聲律身度,動合準則。自强不息,勵精圖治。遊心於三王之治,發軔於堯舜之路。庶政一新,衆務偕擧。動於晉接而咨詢日廣,精於察納而批決如法。深憂民事而念切稼穡,尤蠲逋負而澤洽困窮。百代所未遑之擧,千聖所未發之政。件件井井,鱗次設施,環東土數千里,有目有耳者,莫不延頸跂踵。觀德聽風,足蹈手舞,交慶相賀,杳然如在三代之上,灑然如覩堯舜之事,豈不盛哉?雖然,竊觀古昔聖明之世,君無失德,朝無闕事,而在下者,交相進戒,以虞舜之聖,而皐陶戒其無若丹朱傲,以夏后之聖,而伯益戒其無怠無荒,自常情觀之,似乎過矣,而當時不以爲罪,後世傳之爲法,蓋人臣進言,其意當然也。以殿下之明聖,憂勤宜無有可缺臣言之贅絮,而食芹者不自知缺自知愛君之忱,則臣之區區之缺伏願殿下留神焉。缺則退人主之心,不勤則怠缺至矣,而猶以爲未也。治已缺業業警慄,日加一節,缺無退步,明益明而聖益聖,缺不敢荒寧,書稱其美缺鮮克有終,詩人所歎,良以有缺爲難也。今我殿下,德合乾坤,而無自滿之色,道高三王,而無自足之意,常存謙挹,益加悚惕,一日二日,新而又新,我國家泰寧之福,無疆之休,缺伏願殿下,克念愼終之道,而永思其艱焉。缺成就在乎學問,于以警發於義理之缺之言,惕悟於百代得失之幾缺以之而日廣睿智,以之而。此下五六行缺伏念紀綱者,國家之元氣也,苟非紀綱,其何以爲國也?今也體統不嚴,人心懈弛,恬不畏法,弊習已痼,雖不可一朝痛革,而轉移之機,亦在殿下,惟殿下,思所以振肅之道焉。臣竊伏念,中庸曰,位天地,位天地者,卑高定位,巨細定分之謂也。下而凌上者有之,賤而僭貴者有之,此雖非湫湫岌岌之憂,而所關非細。伏願殿下,使萬物各得其所,庶品各守其分,以下訐上者,處之以重律,以賤凌貴者,懲之以峻罰,犯分者必獲其罪,僭名者必伏其法,則名分不紊,而天地可位矣。臣竊伏念,殿下非不留心於用人之公,而異數未逮於疏遠,此所謂天地之大也,人猶有所憾者也。關西與嶺北,素稱遐遠之域,而國家之所以軫念者,蓋出於一視同仁,故遐遠之人,仰恃於殿下者,旣深且切,而春前大政之時,未聞兩西人物牧用之敎,臣竊悲之。殿下照管萬機,一事無遺,而獨不興懷於此者,豈不以西北之人,不足錄用而然耶?顧惟嶺北,係是國家肇基之地,缺然山川猶帶聖迹,可謂周之岐陽,漢之豐沛也。惟其人物渺然,不可侔擬於南中,其中亦豈無可用之人乎?求其儇利工巧者,誠不易得,而求其純實原慤者,自不乏人,只無形勢之可藉,故決科出身者,類皆老於田野,有才者未見奬拔,爲善者下入甄錄,則是宜殿下矜軫而視遠爲近者也。夫地利有區域之別,人品無彼此之殊,而國家以地之遐遠,賤棄北方,北方之人,亦爲南遷者頗多,而㤼於刷還之法,伏蟄空老,此北方之人,尤所慨然於心者也。若以地之遠近,有所取捨,則自今以後,特除刷還之法,俾遂遷喬之意焉。臣以嗤嗤武夫,敢此露章,非不知駴世駴俗,而惟臣從事文墨十有餘歲,屢忝鄕貢,終未抒願,幸玷武科,來入都門,則瞻五雲,楓陛不遠,耿耿所懷,自不能抑,敢冒僭越之誅,遂陳愚妄之說。臣不勝惶汗戰慄激切屛營之至,謹昧死以聞。答曰,覽爾疏辭,爲國之誠,不下於恒人,予深嘉悅,北道人中,可以修錄者,當申飭兩銓,敍用焉。
上在昌德宮。停常參·經筵。
初昏,流星出天中,入巽方天際,狀如鉢,尾長三四尺許,色赤。夜五更,流星出立星上,入南方天際,狀如鉢,尾長三四尺許,色赤。
下直,茂長縣監裵正徽。
有政。
柳命天啓曰,明日常參·經筵,取稟。傳曰,只晝講。
傳于柳命天曰,今日晝講,停。
權瑎,以兵曹言啓曰,昨日內三廳將鬼被薦者,試講之際,黃州出身金顯哉,厭其詰難文義,辭色悖慢,拜起不遜,如此之類,若不隨現重治,則將來之弊,必至於犯分慢上,無所節制。日後都試時,從重決棍之意,敢啓。傳曰,知道。
鄭晳,以吏批言啓曰,新除授忠淸道都事宋光淵,已至四旬,無意上來,宿病加減,連無聞知,而都事乃人所厭避之任,循例遞改,適足以中其願。宋光淵,罷黜,何如?傳曰,允。
吏批,判書閔點,參判李堂揆實錄廳進,參議李夏鎭進。都承旨鄭晳進,以柳命賢爲執義,梁侙爲平山縣監,兪命哲爲務安縣監,趙汝耘爲天安縣監,李星齡爲井邑縣監,朴純爲濟用正,兪命夔爲慶山縣令,李元禎爲大司諫,李日井爲校理,李德周爲忠淸監司,李重蕃爲軍資主簿,柳挺輝爲直講,邊四達爲監察,李命殷爲兵曹佐郞,韓濙爲忠淸都事,南天漢爲承旨,權大載爲刑曹參判,李堂揆爲司導提調,吳始復爲瓦署別提,朴振文爲順陵參奉,尹世休爲司僕主簿,李益華爲幽谷察訪,朴身之爲分差中學敎授,金元燮爲分差南學敎授,朴純爲兼執義,李沆爲副修撰,洪禹績爲校書著作,權珪爲承文正字,李玄紀爲承文副正字,李東郁·任道三爲學錄,李日井爲獻納,申厚載爲兵曹參議。
兵批,行判書金錫胄進,參判呂聖齊呈辭,參議南天漢病,右副承旨權瑎進。趙師錫爲僉知,李元楨爲都摠管,金夏爲吾叉浦萬戶,權瑎爲都摠經歷,車憲爲訓鍊僉正,曺挺夏爲訓鍊主簿,林夏濡·芮德劉爲武兼,李弘勣爲都摠都事,孫萬雄爲文兼,沈梓·朴純·李奎齡爲副護軍,朴世堂付副司直,金弼相付副司果,趙遠期付司直,洪贊元付副司勇,睦昌明付副司直,金吾山城別將張仁伯今加折衝,兼司僕趙廷元·李時和·吳瑞弼,前司果林希逸今加折衝,李觀徵付副護軍。
傳于禹昌績曰,今觀李煦上疏,其父母之年歲,皆至八旬,不可無優老之典,令該道衣資食物,從優磨鍊題給。
禹昌績,以兵曹言啓曰,禁軍都試,當於明明日開場,而參判呂聖齊,方在呈辭受由中,只有參議·參知兩員,一員又當入直,內司堂上之不備,已極可慮。今者參知吳挺昌所患寒疾,漸覺苦劇,亦難仍在直所,新除授參議申厚載,卽爲牌招察任,且爲直廬輪遞之地,何如?傳曰,允。
又以戶曹言啓曰,軍資判官李紳夏,以身病累度呈狀,而意謂偶然感傷,每以調理察任題給矣。今又呈病,察職無期云,雖未知其病勢輕重之如何,而忠淸道牙山倉田稅,旣已上來云,分倉捧上,一日爲急,百官班祿,又値此際,不可等待其差復,今姑改差,以在京無故人擇差,何如?傳曰,允。
福昌君楨疏曰,伏以臣,猥承專對之命,辭陛之期,今已迫近,念辭父母,生父母墳塋,少伸私情。伏乞聖明,許臣數日恩暇,俾遂至願,千萬幸甚。臣無任惶隕祈懇之至,謹昧死以聞。答曰,省疏具悉。卿其安心往來焉。仍傳曰,給由馬,澆奠床備給。
大司成李觀徵疏曰,伏以臣,庸才魯質,最居輩流之下,而所帶史局之任,國子之長,乃極選也,重任也。雖素號文學方正之士,猶不遽進而當之,況空疏樸遬,無所似之臣乎?瀝血陳懇,未蒙恩遞,史事爲緊,不敢久曠,黽勉行公,已過數朔,然潤色而粧栝之,要待主文之臣·摠裁之官,而至於賢關之職,臣爲之長,日赴史局,所急在此,力有不瞻,莫能竝察,虛帶華銜,作一廢司。況前頭儒生製述,亦甚緊急,而末由進參,此尤爲趁速變通處也。況右參贊洪宇遠,入史局而遞國子,已有前例。伏乞聖慈,亟遞臣本職,以爲專爲史事之地,不勝萬幸。臣無任惶悚祈懇之至,謹昧死以聞。答曰,省疏具悉。史局纂修,不容一日少緩,國子之任,當許遞焉。
領議政許積三度呈辭。不允批答。王若曰,懇諭再宣,想予心之已諒,巽辭三至,胡卿意之未回?伊輔相進退之奚輕?實社稷安危之所係。念寡躬之嗣服,今已四年于玆,顧時事之多虞,若將一日不保。非不念銳意圖治,而不知致治之要,非不念竭誠愛民,而未施安民之政。試看今日之災沴,益恐上天之難諶。季春之載雪載霜,已是非常之變,妖星之乍見乍隱,詎忽克勤之心。不料卿榮衛之愆,適當此際,若失予左右之手,誰濟斯艱?尙幸神明之扶,庶賴夾輔之力。以言乎時勢之殆,則此誠危急存亡,以言乎倚毗之隆,則不翅舟楫霖雨。庶務多滯,不妨臥閤而論,昔疾漸瘳,寧可奉身而退。倘元老必念釋負,而小子於何仰成?相亦有終,宜弼臣之自勗,公無困我,尙國事之可爲。或未深思,玆用申誥。於乎,體召公之勵翼,益勉共貞,效武候之鞠躬,惟思盡瘁。庸副至望,亟斷來章。所辭宜不允,故玆敎示,想宜知悉。
持平李后定啓曰措辭見上,請還收閔維重放釋之命。答曰,亟停勿煩。
上在昌德宮。停常參·經筵。
午時未時,日暈。
柳命天啓曰,來十五日,儒生殿講日次,而國忌正日,頉稟。傳曰,知道。
又啓曰,明日常參·經筵,取稟。傳曰,只晝講。
以領議政許積四度呈辭,傳于鄭晳曰,安心調理。
鄭晳啓曰,右承旨南天漢,今日不爲肅拜,揆以廳規,殊涉未安,卽爲牌招察任,何如?傳曰,允。
權瑎,以義禁府言啓曰,以慶尙道監司啓本,刑曹粘目,前宜寧縣監李琨·李舜岳,前咸安郡守李碩馪等,移本府處置事,允下矣。李琨,時在京畿廣州地,李舜岳,時在忠淸道淸州地,李碩馪,時在全羅道茂朱府配所。依例府羅將發遣,拿來,何如?傳曰,允。
傳于柳命天曰,今日晝講·輪對,停。
鄭晳啓曰,啓下上言一百九十張內,大段違格十七丈,尤甚猥濫六丈,此與前日爻周之類一樣,故竝爲還入,啓字爻周之意,敢啓。傳曰,知道。李晟上言內辭緣,條陳今時之弊瘼,似非違格之類,仍下該曹,以爲採施之地。
禹昌績啓曰,右承旨南天漢,今日入直矣。猝被趙嘉錫之疏斥,陳疏出去,右副承旨權瑎,所當卽爲牌招入直,而拘於廳規,不敢直請,何以爲之?敢稟。傳曰,卽爲牌招。
又啓曰,卽者掌樂正趙嘉錫,託以應旨,來呈一疏,而滿紙張皇,無非詖遁之說,固不足一一辨破,而其中救解時烈之言,尤甚無據。擯斥忠言,必欲角勝者,至於十六年之久,則其把握一世,壞亂宗統之罪,實是神人之所共憤,而今乃費辭訟冤,有若一時差謬者然,言之背理,胡至於此?至於金壽恒,則心懷怨懟,不念國家之厚恩,抵隙投箚,誣聖朝以不測之名,爲人臣子,是可忍乎?罪止竄逐,亦從寬典,而今乃極力分疏,有若全無可罪者然,其心所在,灼然可見。況配一事,實循公議,趙絅之文學德望,不但爲一代藎臣,當禮論乖舛之日,堂堂一疏,實扶國脈,眞所謂以言事君者,配食廟庭,捨此其誰,而今乃以爲不當享,其語無倫脊,莫甚於此,藉此一款,侵辱儒賢,不一而足,亦可見用意之不美也。噫,一自典禮釐正之後,爲時烈之徒者,惟懷死黨之心,雄雌迭唱,自速罪辜,朝廷處分,初非得已而不已,而不思悛改,含怨益甚,至于近日而極矣。當此遇災求助之日,自以爲機會可乘,陰防可售,宰臣唱之於前,永敷唱之於後,而嘉錫,今又從中而起,其經營嘗試之態,尤不忍正視也。彼旣以應旨爲言,故不得不捧入,而區區所懷,竝此仰陳。傳曰,知道。
醴泉居幼學李達漢疏曰,臣本布衣,僻居嶺外,懵無知識,其於時務之緩急,政事之得失,何敢容議,而區區犬馬之不能逭諸胸中,構疏欲進,則人或止之曰,位高而望重者,所言未必皆是,而主上虛納,時人艶視,人微而位卑者,所言未必皆非,而聞者必曰彼有何所見,敢有所道,不以爲愚人,則必以爲猥濫,主上亦不採施,與其言而無施,徒取哂於人,曷若括囊之爲愈。臣亦然其言,撫然而止者久矣。今者有彗星之變,殿下能引過自責,廣開言路,十行丁寧,無非君人之格言,臣誦讀再三,愚衷自激,玆敢論列六條。一曰盡心愛民,如保赤子也。二曰至誠應天,以禳災異也。三曰躬先儉素,以祛奢侈也。四曰極擇正直人,差送暗行也。五曰各鎭軍布勿捧,而使其當身立番也。六曰慶尙左道兵使,移營新寧地花山也。噫,書曰民惟邦本,本固邦寧,此眞至言也。我殿下,以聰明睿智之姿,沖年御極,宵衣旰食,都兪一堂,莫非恤民保民之策,而近年以來,水旱荐臻,歲不廩食,庚炎之呼,無告之歎,日以益甚,將至於難保之域,此外細瑣疾苦之事,臣所目覩,而有不能枚擧條陳,況殿下,深居九重,何得以知之?伏願殿下,繼自今益加懷保之策,各道監司及守令處,特別申飭,使之輕徭薄賦,則黎民庶有支保之路矣。噫,人君,德必修而後,能導率禳災也。古人云,上天不虛應,今日彗星之現,下雪之災,適出於休明之盛世,意者,仁愛之天,欲使殿下,益加修省之功也。昔殷湯,遇七年之旱,而反躬自責,得以弭災,齊景公,遇熒惑之變,而三省格言,亦以弭災。湯之聖德,不可尙已,至於齊景,可謂誼辟,而有此災異之現,則今日雪星之變,蓋無足怪矣。伏願殿下,繼自今益加憂懼之心,克盡應天之實,則天災物怪,亦可轉移而爲祥矣。夫奢侈,人之所當深戒者也,而十餘年間,上自朝廷,下至閭巷,崇奢斥儉,靡然成風,卿大夫之家,非綵錦則不服,非珍錯則不食,一身所飾,無非珠翠,日用器皿,盡是金銀。至於市井之輩,亦尙效之,奢侈之事,無所不至,鄕曲常漢,皆着紬衣,冠絲笠,帶絛帶,奢華之風,未有甚於此時者也。百物之騰踊,皆由於此,欲祛其弊,是在殿下。伏願殿下,繼自今躬先節儉,示以朴約,使尙儉儒臣,的定卿大夫·儒生·庶人衣冠之規,下令各道,則民皆不日而趨令行之矣。夫國家設廉問之擧,豈偶然哉?然而所謂御史者,承命出行,廉察列邑之際,不以公而以私,不以實而以僞,如有形勢攀緣者,則雖越視官事,貪婪自恣,專事肥己,民不支堪者,置而不問,或孤蹤冷族,則雖盡心居官,補助民役,有可稱之政,無犯科之罪,而輕擧泛然風聞,啓聞罷黜,以爲塞責之地。噫,晏然循私,豈容如是?伏願殿下,繼自今極擇正直無私之人,差送御史,使之十分詳察,明知其善惡,從實啓達,果其罪犯明白,則必以重典繩之,如或罪目不實,而無可貶黜之事,反罪御史,則非但爲守令者,畏懼而戒謹,爲御史者,亦不敢循私隱惡,錯聞之矣。至若兵水營僉·萬戶各鎭所屬之軍,散居列邑,故輪次立番,乃是不易之成規,而今也不然,軍士一名處,勒捧細木三疋,只以一疋,雇立鎭下所居之人,而其餘二匹,則兵水使·僉·萬戶,入爲私用。非但貧寒之軍,備納爲難,所謂雇立之輩,老弱相雜,脫有不虞之患,則勢不及徵聚納布散居之軍,而使雇立烏合之人,猝然應變,則莫重備邊之械,必至於無何之境。伏願殿下,繼自今勿令捧價布,循次立番事,下敎各鎭,使之惕念擧行焉。至若慶尙道左兵使,留住蔚山沿海之一涯,距京師絶遠,臣以爲甚不可也。何者?兵使所統軍兵之所居,或二三日程也,或五六日程也。如有意外之變,則必不能趁期聚兵,以防賊鋒,莫若移營於中道,以均聚軍之路也。臣嘗觀壬辰錄,倭兵突至,有未暇聚軍交戰,此所以爲鑑戒者也。新寧官十里許,有一處,名曰花山,險阻已極,道路亦均。伏願殿下,速令本道監司·兵使,相與論確,移建兵營,以便緩急應敵之勢,幸甚焉。凡此六條,謀雖淺近,效必深遠,伏願殿下,勿以人廢言,逐條循省,終始念玆。古人云,求言不難,聽言爲難,使臣言獲蒙採施,小有裨益,則雖被罪譴,萬萬無恨矣,臣重繭嶺路,刳肝瀝血,仰叫天閽,不勝激切屛營之至,謹昧死以聞。啓下備邊司,省疏具悉。爾之所陳六條,或戒寡人,或陳民瘼,無非切實,予當體念,而其中可以議處事,當令廊廟商確稟處焉。粘目是白有亦,上項李達漢,以嶺外儒生,疏陳六條,而言多可採,極爲可嘉是白置,其一曰,盡心愛民,如保赤子也,政莫大於愛民,愛莫大於安保,聖明臨御,視民如傷,細氈之上,便民是講,而蔀屋之下,惠澤未究,連歲不登,民無恒産。今宜益修惠鮮之政,俾無難保之意是白在果,盡除科外之侵徵,奉宣朝廷之德意,莫如近民之官是白去乎,仰體聖上懷保之意,必擇廉謹循良之吏,使民支保,惟在銓曹,別爲申飭宜當爲白乎旀,其二曰,至誠應天,以禳災異也,人事失於下,天變應於上,而聖明勵精求治,未有失德,天必眷佑,休瑞乃至,而近來靑臺報警,式日斯生,妖星之變,尤極驚慘,天意所在,雖不可知,自上若益務厥德,勤恤民隱,寅畏之念,恒如遇災之日,對越之心,不弛幽獨之地,則至誠不動者,未之有也,仁愛之天,必將轉災爲祥是白乎旀,其三曰,躬先儉素,以祛奢侈也,奢侈之害,甚於天災,而近來儉約掃地,侈靡成風,傷財害民,莫過於此,識者之寒心,固已久矣,設法嚴禁,在所不已,而祛奢從儉,是在導率。古語云,宮中好大袖,四方全匹帛,是誠至言也,自上躬行儉約,爲一國先,則風行草偃,不令而行是白乎旀,其四曰,極擇正直之人,差遣暗行也,別遣繡衣,廉問列邑,欲知守令之賢否,民間之弊瘼是白乎矣,毁譽爽實,所聞或誤,無罪者,或因一事之差謬而被黜,貪饕者,或因所聞之不及而見漏,雖不可謂專出於御史之循私黜陟,有時而乖宜,所易新吏,未必皆賢,則民未蒙惠,反受其弊是白在乎,自上特爲留念,極擇御史,必得其人,以時發遣,各別申飭,俾無此弊宜當爲白乎旀,其五曰,各鎭軍布勿捧,而使其當身立番也。槪以論之,則各營鎭軍卒,咸聚信地,輪回立番,皆習操舟,則臨急調用,必爲便益是白乎矣,許多水軍,不可盡定於沿海乙仍于,無論海邊陸邑,竝皆分定,收其番布,雇立營鎭所居之民,謂之土兵而立番,其來已至累百餘年,非不知貧寒之民,備納之難而爲之也,事勢有不得不然者是白置,邊將之減布雇立,入己私用,朝家非不嚴明禁斷,御史亦且廉問,隨現重治爲白在果,準給代布,別爲申明宜當爲白乎旀,其六曰,慶尙左兵使,移營新寧地花山也。兵使僻在海隅,軍卒散在遠地,猝遇事變,將卒各在,極爲可慮是如,人皆言說爲白乎矣,皆以爲,若果移營,則永川最好是如爲白如乎,此人段,以爲新寧花山,地勢險阻,道路亦均,移營於此地爲當是如爲白在果,移設營門,事係重大,不可以一人之言,率爾稟定,徐議處之,何如?啓依允。
司諫院司諫李煦疏曰,伏以臣,頃蒙恩暇,歸省母病,母子相對,攅手感祝。旣見之後,趁卽上來,分義當然,而第母病發於積傷,經年沈痼之中,添得時令,閱月彌留,人子情理,不忍離側,而臣所忝竊,不比庶官,一向遲留,實所不敢,猥將一疏,仰陳危悃,見阻喉司,情未上達,狼狽轉甚。黽勉就道,而由限已過,違越法例,逋慢之罪,實無所逃,臣何敢晏然仍冒於言責之地乎?且臣之情勢,萬萬有切迫者,不得不仰籲於仁覆之下,惟聖明垂憐焉。臣父今年七十九歲,臣母八十一歲,夕照如飛,反哺無幾,每念古人事君日長,事親日短之語,未嘗不三復悲咤,而臣身係職事,地且遙遠,不得任意歸見,烏鳥至情,曷有其極?老母夙病,根委已深,沈綿床席,氣息如縷,今臣上來之時,未見向歇之效,辭別之際,所言有不忍聞者,臣心折魂迷,惝怳難狀,雖以天地廣覆,日月普照,而安知螻蟻之銜悶,至於此哉?顧臣情勢,斷無一刻離親從仕之望。伏乞聖慈,俯察至懇,遞臣職名,特許歸養,俾得專意救護,以昭孝理之化,不勝幸甚。且臣於陳情乞免之章,固不敢妄進贅語,而當聖上遇災憂遑之日,其可無一言以補萬一哉?臣竊伏念,應天之道,側身修行其實也。避居正殿,損膳撤樂等事,皆其文也。言可應行,不能採用,則求言亦文而已。今此聖旨之下,凡係消弭之策,在廷諸臣,已多言之,民瘼之痼,軍政之煩,屯田之弊,靡不畢陳。其中切實之言,採而用之,民役之可蠲者,軍額之可減者,屯田之可罷者,亟令廟堂,從長議處,無使諸臣所陳,終歸於空言無施,則可以舒民力而消民怨,愁歎之民,旣已慰悅,則仁愛之天,豈無感應之理乎?伏願殿下,修省以實,不以文具焉。臣聞,傳曰,信者,國之大寶。又曰,民無信不立,竊觀當今,失信于民者多矣。朝無一定之議,人無一定之見,朝出一令而夕改之,暮設一法而朝廢之,是非多端,變易無常,故民不適從,不信所令,怨咨由是而興,誹謗因玆而起。以近日之事言之,外方別隊,當初充定之時,任事之人,多般敎誘,謂之不徵番布,五歲再番,軍役最輕,未有若此,分付列邑,使之自募,愚蠢之氓,利其役歇,爭相願入,惟恐或後,旣定之後,立番徵布,無異他軍。至於告身募粟,初出於賑飢不獲已之擧,而閒遊之民,要免身役,罄竭貲財,競買帖文者,不但榮耀其虛銜而已。竊聞都案廳,査出此類,將補軍額,此等擧措,皆未免爲失信之歸,使此輩疾首呼怨,靡所不至,則此亦傷和召災之一端也。今若因循不改,一任其怨,則此後雖有便民利民之令,將安所取信而肯從之哉?伏願殿下,以實爲應天之本,以信爲得民之要。凡爲大小施爲,必深慮熟講而後行之,旣行之則堅定勿改,以示信於民,亦豈非消災之一道也?臣無任祈懇屛營之至,謹昧死以聞。啓下備邊司。粘目是白有亦,觀此司諫李煦疏內辭緣,則以爲,政令數變,失信已多,而訓鍊別隊之立番徵布,募粟告身之査補軍額,皆是失信之事是亦爲白有臥乎所,別隊之弊,言已久,而今因諸臣之陳達,減定軍額,革罷屯田事,將就議於首相而處置爲白乎矣,此別隊,亦當在於確議具奏之中是白乎旀,募粟而受通·嘉善帖者,則事目內,皆以年滿六十以上者給帖亦爲白有去乎,年滿六十者,今雖査出,必不得定役是白在果,冒年受帖者,自兵曹充定忠壯衛,亦無不可。諫臣之疏,無乃指此而言是白乎喩,令兵曹稟處,何如?啓依允。兵曹粘目是白有亦,募粟受帖之類,職非加設,年未六十,則只榮其身而已,未免其役,乃是法例,而本曹之不爲直定騎正兵,以忠壯衛口傳,與有蔭者,一體看待,便是朝家恩典是白乎旀,納價倍重者段,勿論年歲,許募免役,亦是近年流例,而査覈之際,少涉呼冤,則輒皆一一頉下爲白有在乙,事未結末,先自紛紜,實是習俗之弊,諫臣疏辭所論,似指此事是白在果,各處文報,今方連續上來,竝皆精査處之,何如?啓依允。
大司憲李袤疏曰,伏以臣,老病之臣,恃粥而行,闕庭趨班,十步九憩,蹣跚扶曳,顚蹶爲期,古人鞠躬盡瘁,死而後已者,形役云乎哉。塵露莫報,毁畫徒慙,日除月遷,福過災生,支離一疾,已經三春,頃辭憲長,幸蒙恩遞,未浹旬月,不遠而復,驚惶感激,涕泗交頤,以榮爲憂,憂國添病,自知心病,非藥石所瘳,呻吟僵伏,出謝尙稽,揆諸分議,於心安乎?況今天災孔棘,國是靡定,人心陷溺,如水益深,滄海橫流,隻手難障,至若先朝陶甄拔擢之人,勳舊外戚之臣,不念亂統誤禮之罪,上通于天,謂之冤枉文網者,獨何心也?宜邪論之踵起,而怨毒之酷,亦足以召災也,豈不大可懼哉?苟非風霜氣節,氷雹頰舌,謇謇匪躬,行行且避者,無以鎭服,如臣疲劣,襄朽病甚,烏帽欺人,白髮催年,市童憐惻,識者寒心,世安有八十都御史哉?不覺顔如甲而背汗之津津也。當此晝講方急之日,職兼經筵,仰瞻淸光,有懷畢陳,是臣之至願,而氣力澌盡,精神昏耗,螭陞翼如,牛喘短促,望若登天,致身無階,臣之情事,窮且戚矣。一身二任,決難承當,伏乞聖慈,思魯諭不能者之止,體中庸體群臣之仁,亟遞臣本職及兼帶,以安微分,以保餘生,不勝幸甚,臣無任祈懇屛營之至。答曰,省疏具悉。卿其安意勿辭,從速察職。
持平李后定啓曰見上,請還收門黜罪人閔維重放釋之命。上同答曰,毋庸瀆擾。
上在昌德宮。停常參·經筵。
夜五更,流星出大角星上,入坤方天際,狀如鉢,尾長五六尺許,色赤,光照地。
權瑎,以都摠府言啓曰,副摠管李枝遠,以御營中軍,除標信,興德洞中日坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
傳于柳命天曰,視事今明日,姑停。
權瑎啓曰,卽今時推之未勘,守令之未署經者甚多,兩司未肅拜呈告人員,竝卽牌招開坐,何如?傳曰,允。
鄭晳啓曰,右承旨南天漢,昨夕陳疏出去,今日勢難入來,而左承旨金禹錫,亦不仕進,多事之地,每患苟簡,金禹錫,卽爲牌招察任,,何如?傳曰,知道。右承旨南天漢,亦爲牌招。
又啓曰,假注書朴慶後,近患寒疾,僅得供仕,自昨症勢苦劇,不得入來察任。多事之地,不可等待其差復,卽爲改差,他假注書,差出,何如?傳曰,允。
假注書,李泰龜受點。
備忘記,傳于禹昌績曰,噫,自時烈被罪之後,怏怏失志之徒,益肆怨懟之心,雖得罪於一時,以有質於他日,皆不立朝,予之寒心,良已久矣。今觀嘉錫疏,託以應旨,簧皷邪說,而其中救護罪魁,攻斥及大臣儒賢,有若庶僚者然,予不勝駭然。時烈之貶君亂統,壽恒之救護時烈,離間王室,神人所共憤,投畀之罰,亦云幸矣,而賜環之請,猶恐不及者然,其心所在,誠不可測也。所當繩以重律,託名應旨,今姑置之,原疏留中,政院知悉。
柳命天,以兵曹言啓曰,當日忠義衛趙宗達,砲保李成達等稱名人,自宣仁門入來,差備門外擊錚,極爲駭愕,令攸司囚治。同門守門將張後良,常時不能禁斷雜人,以致亂入,亦爲非矣,推考,何如?傳曰,允。
金禹錫,以戶曹言啓曰,慶尙·忠淸兩道監司,旣罷其挈眷,則所當依舊例給祿,而前日罷眷事停當之時,給祿與否,不爲擧論,雖是應給之祿,臣曹有難擅便,何以爲之乎?敢啓。傳曰,依例給祿。
柳命天,以忠勳府言啓曰,江原道洪川居副司勇李如栢,京畿長湍居幼學李震華等上言多張,啓下本府,而限內終不現身,竝依例不得回啓之意,敢啓。傳曰,知道。
未時,大司憲李袤,執義柳命賢,持平李后定啓曰,請還收門黜罪人閔維重放釋之命。措語見上答曰,勿煩。
未時,司諫李煦,獻納李日井啓曰,請還收門黜罪人閔維重放釋之命。啓辭同前請還收山陵都監堂上·郞廳加資之命。同上答曰,勿煩。
右承旨南天漢疏曰,伏以臣以嶺外孤蹤,碌碌庸庸,最居人下,而濫蒙洪造,歷敭淸班,前後忝竊,罔非踰分。矧伊銀臺,職親地密,決非如臣老拙,所可承堪。雖嚴畏分義,黽勉供仕,若其不稱之譏,臣猶自知,何待人言。今玆趙嘉錫之疏,張皇闔捭,主意必欲爲時烈立幟,而歷擧臣姓名,淩藉蹴踏,不遺餘力,而所謂土偶菽麥等語,有甚於市童之詬罵。今若一一爭較,則殊涉呶呶,而其所謂替人入侍,使聖上,不得視容貌聽言語云者,吁亦慘矣。凡承宣入侍,雖是輪次,而有故隨資,亦是常例,故臣衰老多病,或嘗有同僚替入之時,此豈出於一毫掩蔽之意哉?久忝近密之地,得近咫尺之光者,前後非一,則臣之陋貌孱形,業已殿下之所親覩,而人之爲言,至於如此,亦可見其意則巧,其言則謬也。昨日陳疏出門,誠非得已,而聖明非但不許遞免,繼下特召之命,豈聖明猶有所不諒,而謂臣尙可以抗顔行公耶?臣誠駭惶,不知所出,迫於嚴召,不得不趨詣闕外,而竊伏念,臣於嗣服之初,適廁言官之列,目見國是之波蕩,心懷嫉惡之忠憤,果不無論列之事,寔出於愛君憂國之誠,有不能自已者,而時烈之徒,遂因此積怨,深怒於臣,其所以設機辟施陷穽,甘心魚肉臣者,無不用其極,縱賴日月之明,洞燭魑魅之奸,天地之恩,曲全螻蟻之微,得全性命,以至今日,而顧其恨毒日益深,機計日益密,伺釁相時,不中不已。伏願殿下,俯察危懇,特許臣鐫改職名,以快人言。且今臣得以歸死丘壑,不勝大幸,臣無任祈懇屛營之至。答曰,省疏具悉。爾其勿辭察職。
出身元世鳳疏曰,伏以臣,士生天地,不能忘世者,以其有君臣之義也。旣有君臣之義,則必欲得效死之地,以報其君,然而得其地然後,能盡其效,盡其效然後,乃成其功。是以遇峻坂而驥之能顯,遇盤錯而劍之利別。今臣,比則凡乘耳,無以得力於峻坂,比則鉛船耳,亦無以試用於盤錯,而顧以世代食祿之裔,許身武科,願忠欲缺之心,不後恒人,而生際昌辰,時無警急,缺只恐日月易邁,筋力易衰,溘先朝露,缺生無益於世,死無損於數,此臣缺慷慨不歇者也。臣有一得之愚,今敢缺聖心與否,而愚忠所激,缺湖西大洋中,有一島,俗稱嗚呼,而缺臣嘗聞此島,可爲國家之堡障,而缺之地,心常慨惜,每欲躬見其形勢,然後仰陳於天聽矣。丙辰秋,乘船而入,陟降周覽,則此島形勢,內與狐島·鹿〈島〉相望矣。入而漁採者,候風於兩島而至焉,其外則滄海無邊,接天一碧。若言其後,則層巖千尺,面面如削,足跡所不接,舟楫所不着,若言其前,則缺而長,如人擧其左右臂而欲抱者,海防所衝缺必由於是,延袤且廣,土宜五穀,缺國家置之度外,空曠缺爲今日無用之地,常時資其浦缺臣竊惜之,臣竊痛之。缺募民入居,且耕且漁,聽其自逸缺甲兵自多,糧餉自足,形勢與陸缺他鎭相連,眺望以時,烽火唯謹,然後永爲國家無窮之利矣。臣以新榜武夫,且無知識,妄論國家缺急之務,迹涉自試,人必非笑之。雖然,殿下試用臣言,且委臣此任,則駑馬或且先走,鉛刀亦有一割。伏願聖明,不以人廢言,更加三思,臣無任激切屛營之至,死罪死罪,謹昧死以聞。啓下備邊司。粘目是白有亦,觀此出身元世鳳疏內辭緣,則極言嗚呼島形勢之便好,土地之膏腴,願設一鎭爲白有在果,嗚呼島之形勢,國家非不知之,而遠在大洋之外乙仍于,設鎭儲穀,有所難便,不得爲之爲白有去乙,世鳳,亦願爲募民設鎭,自爲屯長爲白臥乎所以萬科出身人,不知其賢愚,而欲爲自衒之狀,殊甚猥濫。疏內辭緣,勿施,何如?啓依允。
上在昌德宮。停常參·經筵。
卯時,日暈。辰時巳時,日有重暈。自午時至申時,日暈。夜三更,流星出河皷星下,入東方天際,狀如鉢,尾長三四尺許,色赤。五更,蒼白雲一道如氣,起自坤方,直指艮方,長竟天,廣尺餘,漸進東方,良久乃滅。
有政。
藥房都提調臣權大運,副提調臣鄭晳啓曰,朝晝之間,日氣不適,伏未審聖體,若何?連日有停筵之命,無乃有不安節之候耶?兩慈殿氣候,亦復何如?臣等無任憂慮之至,敢來問安。答曰兩慈殿氣候安寧,予則別無大段所患矣。中宮殿問安。答曰,知道。
柳命天啓曰,十四日國忌齋戒,十五日正日,十六日地下月食齋戒,十七日方物封裏相値。此四日,視事頉稟。傳曰,知道。
又啓曰,泰安郡守兼防禦使張是奎,會寧府使鄭佐亮,慶尙左兵使李世選等,拿來事,允下矣。依前例交代後,拿來之意,敢啓。傳曰,知道。
柳命天,以弘文館意啓曰,本館僚員,多有實錄廳兼察之人,而皆以除本司,爲入直,副校理睦天成,受由在外,修撰閔就道,身病方重,未得行公,卽今上下番,只有臣聃命,臣檀二人而已。前頭疾病事故,有難豫知,而當此逐日開筵之日,事甚苟簡,今日政,本館闕員,隨窠差出,卽爲牌招察任,以爲推移替直之地,何如?傳曰,允。
權瑎,以兵曹言啓曰,當日幼學愼碩泰稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李世曾,常時不能禁斷雜人,以致亂入,極爲非矣,推考,何如?傳曰,允。
吏批,判書閔點進,參判李堂揆掃墳受由,參議李夏鎭進,都承旨鄭晳進。啓曰,新除授慶州府使南天澤戶奴,呈狀于政廳曰,上典,爲謝恩命,自鄕上京,而中路得病,舁載入城,病勢添重,醫藥無效,晝夜苦苦,水飮不得入口者十餘日,萬無起動肅謝之望,斯速入啓處置云。當此劇農之節,不可等待其差愈,南天澤,依近例罷黜,何如?傳曰,允。
又啓曰,新除授仁同府使黃儁耉戶奴,呈狀于政廳曰,上典,曾患水土之疾,轉成痞脹,痰火日熾,吐血無常,氣息如綫,有時昏倒,醫治無效,日漸危劇,雖欲運身上京,其勢末由,斯速入啓處置云,曾前呈狀,已至再度,遞易重難,使之調理赴任矣。今已呈狀不已,不但除授之限,已過四旬,方在原州,無意上來,本府官事之久曠,農時人馬之留滯,俱涉可慮,黃儁耉,依近例罷黜,何如?傳曰,允。以吳挺緯爲禮曹判書,沈梓爲兵曹參判,柳星三爲掌令,朴泰輔·李四翼爲禮曹佐郞,李榏爲奉常主簿,宋錫福爲軍資判官,尹義濟爲承文副正字,張善瀓復爲豐陽君,李沆爲校理。
兵批,行判書金錫胄病,參判未差,參議申厚載進,參知吳挺昌病,右副承旨權瑎進,以朴廷薛·鄭珽爲副護軍,呂聖齊爲副司直,禹瑞圭爲副司果。
以領議政許積五度呈辭,傳于柳命天曰,安心調理事,回諭。
答右議政許穆箚曰,省疏具悉卿懇。嘉錫之疏,語意巧慘,侵攻大臣,略無顧忌,予實駭然,於卿少無可嫌之事,安心勿辭,速出行公,以副朝野之望。仍傳曰,遣史官傳諭。
傳于權瑎曰,大臣·備局堂上,引見。
權瑎,以義禁府言啓曰,淫奸罪人禮仁,旣已拿來,事係綱常,依法例三省推鞫,何如?傳曰,允。
又啓曰,淫奸罪人禮仁,三省推鞫事,命下矣。委官,何大臣進去乎?敢稟。傳曰,左相進去。
又啓曰,三省推鞫爲之事,命下矣。兩司進參事,城上所牌招言送,何如?傳曰,允。
又啓曰,卽者,義禁府郞官,以委官意來言,三省推鞫爲之事,命下矣。判義禁府事張善瀓,豐陽君下批,未肅拜,同知義禁府事李宇鼎,本職兼帶,俱未肅謝,竝卽牌招肅拜,使之進參宜當云,敢啓。傳曰,知道。
又啓曰,同義禁李宇鼎,牌招不進矣。傳曰,知道。
又啓曰,小臣三省推鞫進去,下直。傳曰,知道。
禹昌績啓曰,右副承旨權瑎,今日入直矣,三省推鞫之坐,以該房進去。左副承旨柳命天,當牌招入直,而拘於廳規,不得直請,何以爲之?敢稟。傳曰,卽爲牌招入直。
答忠淸監司李德周疏曰,省疏具悉。卿其勿辭,速往欽哉。
午時,上御熙政堂,大臣·備局堂上,引見。左議政權大運,右贊成閔熙,禮曹判書吳挺緯,吏曹判書閔點,刑曹參判權大載,大司憲李袤,右副承旨權瑎,司諫李煦,校理李聃命,假注書李泰龜,事變假注書姜銑,記事官李漢命·李玄錫,入侍。大運曰,節屆初夏,日氣不和,朝晝之間,寒暖各異,未審聖體,若何?近來連日停筵,臣等或慮玉候之不安,每以爲憂,朝承問安之批,則有安寧之敎,不勝喜幸之至。又曰,領相,時在病告之中,亦無大段稟定之事,而臣等適以日次,會于賓廳,有此入侍,故敢達。慶尙道左水營軍卒之縊死,極爲驚慘。因一貿易之事,至於三人致斃,自上拿問前後之水使者,實爲人命之至重,而不欲緩治也,遠外聞之,孰不□服?第臣自外聞之,則貿易一款,非今日創開之事,已自庚戌以前有之云,此路一開,孰非抑賣?事之無據,莫此爲甚,然而如欲盡罪其前後水使,則亦似太過,欲觀其緘答而後處之,故姑以罪犯之顯著者李世選·梁禹及等,請推矣。挺緯曰,貿易之弊,其來蓋久,則惟肆其侵虐,至令人自縊者,固當其罪也,不爲區別,而竝罪其前任之水使,則似涉過度矣。大運曰,李世選·梁禹及等所犯,旣已顯著,固當治罪,而鄭后亮·張是奎之一體拿問,似未穩當矣。上曰,侵虐軍卒,使之縊死,則其罪大矣。不可不拿問,而非軍人縊死時在任之人,則勿爲拿問,可也。大運曰,吳緯邦,爲高沙里僉使時,捉致採蔘人三名,而被捉之人,旣已梟示境上矣。若以近例言之,緯邦,似當論賞,而但此事在於事目之前,故時無論賞之事矣。今因回啓公事,只有加資之命,恩賞過濫,故敢達。上曰,勿爲加資,熟馬面給。大運曰,頃以呂聖齊所啓北道烽燧事,有令廟堂稟處之敎矣。六鎭形勢,臣所備諳,烽燧之雲暗中絶,每由於磨雲·磨天·鐵嶺等,峻嶺之遮隔也。今雖依呂聖齊所陳之言,令沿邊諸邑,各自擧火,而至於雲暗中絶之患,則亦必與前一樣,似不必更爲變通,非但臣意如此,備局諸臣之意皆如此,故敢達。上曰,然則仍前爲之,可也。大運曰,査奏使之行,不數日當發,福昌君,所當入侍定奪,而不得入侍,故敢達。甲寅年福昌君之往北京時,孫後暹,多有顧見之事,故其弟後正,欲爲帶去於今行云矣。上曰,後正率去,可也。大運曰,且以其弟後業,差書題之意,相約於其時云,而今行所幹之事,關係非細,境界亦且不順,入去之後,多有周旋之事,若使後暹,遂其所願,則渠必□□而盡力顧見云,故敢達。上曰,後業書題,待闕差下,可也。大運曰,待闕差下則誠好矣。若於發行之後差下,則不無後時之歎,未發行前,先爲差下,使後暹,得爲聞知則好矣。挺緯曰,臣之奉使也,亦以我國之弊端,言及於後暹,則如歲幣黃金蠲減等事,及辨誣之事,渠亦不無留念之意,今若依其所願,以悅其心,則足爲一助矣。大運曰,臣之入去時,亦見其爲人,則果爲伶俐矣。且上國之事,異於我國,彼輩不無用事於其間,而後暹則亦能見信於彼中云。今若慰悅其心,則似爲盡心於我國事矣。大運曰,前日福昌君之入去時,果有所約云,今若不得其請而去,則未免失信之歸矣。旣有差下之敎,必於拜表前有政,然後可以及之耳。大運曰,雖無作闕之事,只以數外差下,及於未發行之前,則似爲便好矣。上曰,不必作闕,以數外差下,可也。熙曰,頃者,校理李聃命,以慶尙道薦新天鵝事陳達,而有議于廟堂及宣惠廳稟定之敎矣。上年鄭重徽,爲監司時,尙州牧使柳潝,爲封進官,而本邑所納二首,則以生鵝得納,而其他金海·密陽等諸邑,以砲捉者來納之意,報于巡營,則監司以爲,期限已迫,不得已只以砲捉者封進。臣於其時,待罪禮曹,而其公事適到於臣之在藥房時矣,臣與領相,皆經其道監司,而其時則不知有天鵝之弊。蓋天鵝,自是肉厚之物也,溫煖之時,則每患色變,而至於砲捉者,其變尤易,故臣取來看品,則果色變不可用矣。兩湖則例有給價貿納之規,故使之聞見於兩湖貢物主人,則果得其封餘而納之,僅免生事,因以此意,移文于本道監司,使之一依湖南例,捧價以送矣。似聞天鵝之價,當初磨鍊,則其數甚優,而厥數漸至減省,卽今則只是十四石之米也,計以木丁,則不過爲三十疋矣。大運曰,如欲變通,則此言誠是也。以一鳥之價,而至於三十疋之多,則其數似過,然以其生事及弊端而言之,三十疋之木,果爲不關矣,以此定價則似好矣。上曰,依爲之。熙曰,奉常寺所納白茅草,卽祭享時蒸餠所用也,元無貢物進排之規,故例爲責出於畿邑邊將矣。近來仍成謬規,至令邊將,備價以納,事甚不當,今後則以京畿大同米,計給若干價,以爲備用之地,何如?上曰,依爲之。來善曰,臣待罪奉常寺,而有可以變通事,故敢達。粢盛所用黍米·稷米·糖米,每於勅使迎接館所,有進排之事,以祭享所用之物,而用之於勅使之所供,事甚未安矣。上曰,祭享所用之物,不當用於他處,今後則勅使時所用,自戶曹變通貿用,可也。來善曰,勅使時所用薏苡粥,亦以御用之物取用,而至令奉常寺下人,待令於館所,亦未安之甚矣。大運曰,如祭享之所用,則固不當用之於勅使之所供,而至於御供,則似不宜擧論矣。此則臣等,退而相議,更爲稟定於後日,何如?上曰,依爲之。挺緯曰,頃者,臣之復命時,以入京使行時,刷馬雇人輪回定送之事,陳達於榻前,而有詢問於廟堂,更爲稟定之敎矣。臣退而相議於領相許積,則以爲,前者亦有定奪之事,而無見存文書,姑難卒然變通,今行則依前例爲之宜當云,故敢達。上曰,今番使行時,則依前例爲之,可也。大運曰,義州人心,漸至叵測,每於使行之去也,有國家大小事漏泄之患,如欲禁止,莫如刷馬雇人之輪回定送,而第雇人等,締結彼中之人,情意甚密云。今若猝然變改,則不無生梗之患,甚是可慮矣。挺緯曰,以副使金禹錫所啓,銀貨切禁之事,有更爲稟定之敎矣。大運曰,此事則一切禁斷,豈非良法?第今番使行,則不能無慮,行中必有銀貨諸物而後,可爲彼中應求之資,而物力凋殘,行具未免草草,是可慮也。至於各衙門所儲,亦甚蕩竭,凡干需用之資,無可貸送之處,則一行銀貨之禁,今姑難施矣。熙曰,自祖宗朝,切禁銀貨者,豈非長慮?通貨之際,必與之相親,故事之漏泄,實由於此,至載於大典法,一切禁斷者,良以此也。第此法之廢却不行,已在於丙子以後,則今日之猝然禁斷者,不無生怨之端耳。上曰,然則今姑難行矣。挺緯曰,淸譯處作文嚴飭之事,前旣稟達,而似涉煩鎖,今姑勿爲之,何如?上曰,今姑勿爲之,可也。挺緯曰,自撥上不送朝報事,前旣陳達矣。此則一切禁斷,何如?上曰,一切禁斷,可也。聃命曰,以慶尙左水營軍卒之縊死,有前後水使拿問之命,而大臣以此陳達,故敢陳所懷。臣則未見其狀啓,其間曲折,雖未詳知,略聞其槪,則果是庚子以後創開之事云云。若曰,非理之事,而欲爲治罪,則創開之人,固當其罪也,只以其後之因循者罪之,則創開之類,皆可倖免,而將無以懲戢於日後,事甚不可矣。大運曰,此公事,還下已久,而不得善策,故以此回啓矣。創開無前之規,侵虐軍民,而其流之弊,至使人縊死,則當初作俑者,罪固難逭,而如以國法言之,則必顯著而後,其罪可治也,不爲區別,而一倂治罪,則其在事體,甚不可也。上曰,此言誠是也。如欲竝罪其前後水使,則問目之出,亦難矣。大運曰,臣以巡撫使,往來嶺南時,詳聞貿易之弊矣,非但左水營爲之,至於統營兵營卒,皆有之云,而且非始創於庚戌以後之事云爾,則前後在職之人,雖欲罪之,固不可勝罪。況罪狀未著,而勒加之罪,則其在法例,不當如是,不如隨其發覺者而重治之耳。聃命曰,天鵝之事,終爲民弊,故不得不更達也。上年封進之時,尙州爲都會官,而各邑,以砲捉者來納,則潝,只以本邑二生鵝封進,其餘則使之買納於京中養鵝之處,而似聞潝之婢夫家,果有所養,故指送各邑之色吏,使其婢食利云,潝之麤鄙,固不足以士夫責之,而因其時該曹之定奪,至有捧價之事矣。蓋慶尙一道,例以砲捉者封進,而近年以來,每有見退之患,非但事體之未安,至於捧米一款,亦有其弊,輸納之際,民怨不貲,故欲爲變通,而有所陳達矣。今聞廟堂之稟處,亦欲以木丁代捧矣,木丁亦有弊,始麤而漸細,則終未免罔民之歸,臣之所陳,非徒無益,而又害之,惟在聖明,量宜變通耳。挺緯曰,嶺南則異於兩湖,船路不通,運米之難,不言可知,代以木丁,則事涉便好,而外方亦以納木爲重難,不必自朝家勒定也,下詢於本道,探問其民間便否而後,處之似好耳。上曰,此言誠是也。姑不出於擧行條件,使本道問其便否而處之,可也。大運曰,以米捧價,則在遠之民,必以輸運爲難,此亦可慮處也。如以木丁代捧,則不無一分之除弊,而亦不可以勒定,使本道問其便否而後處之,實合事宜,臣等自外,當詢問於本道矣。袤進啓曰,門黜罪人閔維重放釋還收事,爭執已久,而兪音尙閟,臣不勝慨然之至。維重,當賓廳會議之日,旣附麗邪論,違拒明命,必欲角勝於君父,及乎典禮已定之後,少無悔悟之意,益懷怨懟之心,又以四種之說,無所悖謬等語,肆然投疏,略無顧忌。苟有追先王報殿下之心,必不至此,其才有無,不足論也,削黜之罪,亦云末減,放釋之命,出於意外,輿情之拂鬱,公議之益激,固也。日昨伏承聖批,維重之有罪,旣已明知矣,有罪者有罰,此是當然之理,未知維重,有何可恕之事,而殿下一向持難,至於此哉?請還收門黜罪人閔維重放釋之命。上曰,毋庸堅執。大運曰,自上只放其門黜者,非爲其更爲收用也,臣等豈不知聖意之攸在也?第討惡之典,固不可不嚴,而如是緩治,故一邊之人益無忌憚,今此趙嘉錫之疏,亦未必不由於維重之緩治也。臣意則必從臺諫之請,以示痛斥之意,然後可無日後紛紜之弊矣。上曰,門黜雖放,削奪尙存,非全然放釋矣。大運曰,當初誤禮之時,非獨時烈之自斷也,皆出於維重輩之指揮,則維重之罪,實不下於時烈也。殿下雖痛斥時烈,而維重則獨爲緩治,故如嘉錫之類,接跡而起,徒懷右黨之心,不知國是之爲如何,恣意營救,有若角勝者然,究其情跡,豈不寒心?今日臺閣之請,實公共之論也,其在懲惡之道,不可不亟從矣。聃命曰,誤禮諸臣,非不多矣,其中或有主張者,或有脅從者,而其時主張者,卽維重之兄弟也。禮旣正則主張者,烏得無罪?輕罰纔施,赦宥遽降,人情拂鬱,公議益激,亟從臺閣之請,以示痛斥之意,何如?大運曰,殿下非不知維重之罪犯,而猶尙緩治,非但群下之情拂鬱也,一邊之人,亦欲因此而探試上意,故邪說之來,若是其紛紜,所恃雖聖明之在上,而不能無日後之慮矣。袤又啓曰,臣伏聞掌樂院正趙嘉錫疏,臣不勝駭然之至。時烈之壞亂宗統,壽恒之離間王室,天地之所不容,神人之所共憤,而滿地張皇,無非爲兩罪營護之計,譸張眩惑,無所不至。至於故判府事臣趙絅,右議政許穆,參贊臣尹鑴·洪宇遠,其言行學術,爲國蓍龜者,走卒之所共知也。嘉錫,雖愚騃悖謬,豈不知四臣者之賢,而强爲此無倫怪鬼之言者,直以四臣之所扶護者宗統,所釐正者邦禮,時烈之罪,於是乎難逃,則時烈之徒,以四臣爲仇,無足怪也。討罪不嚴,春秋以爲亂堦,因隙售奸,兵法以爲上機,若以應旨,饒此大罪,則奸人伺隙之謀,將何以抑折乎?斷不可諉諸應旨而置之,請掌樂院正趙嘉錫,削奪官爵,門外黜送。上曰,予亦知其言之非,而求言之下,不可罪之,不允。袤曰,嘉錫之疏,語意兇慘,不但譏侮儒賢,不遺餘力,至於滿朝諸臣,皆斥之以護黨,殿下旣知其非,而猶未罪之,則今日廷臣,豈安其心?竊恐日後事機,將至於士林之釀禍,老臣之憂,不但在於嘉錫之罪不罪而已也。大運曰,渠輩前雖誤禮,今若改悟而自新,則其在寬典,容或可恕,而一向執迷,往而愈甚,此尤痛惡處也。又曰,凡疏章之留中者,其言如好,則爲其采用也,其言如秘,則惡其宣泄也。今此李永敷·趙嘉錫之疏,皆不正甚矣。殿下旣燭其奸狀,則留置宮中,似爲不可。曾在先王朝,有如此疏,則或有還出給之時矣。煦進曰,門黜罪人閔維重放釋還收之請,論列已久,天聽愈邈,臣竊惑焉。維重,當賓廳會議之日,附麗時烈之邪論,違拒先王之明命,其護黨欺君之罪,固不可容貸,而逮夫宗統旣正,國是已定之後,維重,乃敢肆然陳疏,至以四種之無所悖謬,又以純正精忠等語,贊揚罪魁,是維重,以先王釐正之大禮,敢以爲非,以貶降孝廟之罪人,反以爲是,苟有一毫追先王報殿下之心,則必不至此。維重之罪,雖使衣赭沒齒,實無可惜,王法不可終屈,輿情久而益激,請加三思,還收門黜罪人閔維重放釋之命。上曰,依啓。煦又啓曰,近緣國家之多事,已有賞僭之弊,識者之寒心久矣。今此修改之役,不過改覆陵上之莎草補完,外堦之缺土而已,功役不至浩大,監董未滿一旬,則山陵前例,決不當援用於今日也。以此等微勞,施此等賞典,則凡於改莎草董役之擧,亦將竝酬以此例耶?陵上事體,比之丁字閣雖重,莎草改覆,棟宇重建,功役有別,尤不當比而同之,物情皆以爲過濫,請還收山陵修改都監堂上·郞廳加資之命。上曰,勿煩。大運曰,小臣,亦入於蒙賞之中,固不當有所云云,而竊念君上,必以賞罰,激礪其臣工,則賞罰固不可輕施也,明矣。賞若過濫,則但爲君上之過擧也,受賞之人,亦不無不衷之災,事雖微細,關係甚重,不得不冒嫌仰陳矣。上曰,卿之所受,卽鞍具馬也。旣不與於此中,則有何所嫌也?大運曰,小臣則忝在相位,殿下雖欲施之以他賞,鞍馬之外,更無可施之地矣,聖敎至此,尤有所不安於心者,區區所懷,不得不畢陳矣。煦又啓曰,臣伏聞掌樂院正趙嘉錫,托以應旨,投進大疏,語意極其陰兇,原疏不下,雖未得其詳,而以喉司之啓,備忘之記見之,亦可知爲時烈訟冤,而其誣詆儒賢,僇辱朝紳者,無非乘時逞憾,冀售翻案之計,其心所在,誠可慘矣。夫時烈之貶降君父,壞亂宗統之罪,固神人之所共憤,天地之所不容,而聖度天廣,薄施流竄,則爲時烈之徒,所當感頌天恩,追愆自悛,而不此之圖,惟懷怨懟,百般抵隙,必欲報復而後已。此其故無他,實由於討罪不嚴,人不畏法而然也,可勝痛哉?噫,嘉錫亦人也,豈不知時烈之罪關宗社,豈不知聖上之末減定罪也哉?惟其甘心死黨,恐或後人,用意探試,手脚全露,此人情態,有不忍正視也。當初典禮歸正之後,罪厥巨魁,脅從罔治,則朝家處分,亦豈有竝黜一邊人之意,而爭相左袒,自觸邦憲,以立殿下之朝,爲渠輩第一羞恥事,於此亦可見。時烈之植黨之固,得人死力也,而今嘉錫之言,有若朝廷一倂排擯,無故而不用者然。試以金壽恒之事言之,壽恒,受國厚恩,位極人臣,而不思報國之計,惟懷右黨之心,爲臣子不忍聞之言,誣聖朝難可洗之名,其所竄配,乃其自取,若此之類,亦謂之無罪而護譴,則懲惡之典,將安所施也?且夫巖廊耆德,士林宗匠,聖上之所尊敬,一世之所景仰,而恣意凌侮,如報私讐,聊以叱辱自快,亦何傷於兩賢乎?趙絅之淸名直節,爲世所重,一封論禮之疏,萬古彝倫之扶,其退亦憂國,以言事君之功,豈可與奔走職事,積累勞勩者,同日語哉?從享廟庭,國論洽然,而乃敢追議於旣配之後,言之無倫,莫此爲甚。凡此數臣,或與時烈,角立於禮論,或請時烈壞禮之罪者,嘉錫,雖曰非時烈門徒,今所言出於公,誰肯信之哉?許多麤悖之中,兼蓄奸慝之術,適當天文示警之日,極稱其徒被譴之冤,謂天災由此而見,以動撓上心,又列諸臣之過,以疑亂天聽,用是爲伸救罪人,傾陷朝廷之一大機會,此豈嘉錫一人之計也?如此陰險之人,若不明正其罪,以懲其習,則奸細之徒,必接跡而起,請掌樂正趙嘉錫,削奪官爵,門外黜送。上曰,已諭於憲府之批,不允。煦曰,原疏未下,雖未詳知,略聞其槪,則不覺寒心,黨比之習,姑置勿論,而至以已正之典禮,爲不是,且以罪魁之時烈,爲無罪,其心所在,可謂叵測,若不深治,則此事終無了當之時,宜加三思,亟賜允兪矣。上曰,予亦知其非矣。在於求言之下,故不罪矣。大運曰,其言旣非,則豈諉於求言而不之罪乎?槪聞其疏意,不但詆斥諸臣,若以先朝釐正之禮,爲不是者然,語之無倫,莫此爲甚矣。聃命曰,臣見嘉錫之疏,極爲寒心,時烈誤正之禮,釐正已久,而乃敢曰誤則誤矣,不至於大段云,雖欲爲時烈救解,何其放恣如是乎?大運曰,時烈,非不知議禮之誤,而一向執迷,故終無悔悟之端矣。此輩亦非不知時烈之罪,而專意營護,久而愈激,黨惡之習,誠可痛矣。聃命曰,殿下旣已洞燭其奸狀,明言於備忘記,而只以應旨,不欲罪之,其意亦好也。然殿下所求之言,卽正直之言也,其言之陰險如此,而寧有不可罪之理乎?若論其罪,不止於削黜而止也。上曰,此輩,每以時烈之議禮爲是,情狀可惡矣。瑎曰,自上雖斥誤禮之罪,而惟討惡之典不嚴,故彼輩益無所忌憚,乘時逞憾,必欲報復而後已。頃者善瀓等,發其端,永敷,從中而起矣。未幾又有此嘉錫之疏,其間情態,昭不可掩,而尤可痛惡者,以今日天災時變,若由於時烈之得罪而致者然,此而不罪,將無所懲惡矣。袤曰,典禮旣正,國是大定,而一邊之人,猶且執迷,譸張眩亂,終無悔悟之端,臣意則欲招渠輩,以爲一番詳問之地耳。仍念渠輩亦有秉彝之天,非不知典禮之旣正,而乘間抵隙,若是紛紜者,其意無他,必欲翻案而後已,豈不痛哉?老臣,遭遇明時,聖恩罔極,而竊恐士林之禍,將至於糜爛也。惟在聖明,夬賜乾斷,亟施懲惡之道而已也。聃命曰,嘉錫之疏中,又言一邊人則不問是非,皆以逐斥爲言,尤可痛也。自禮論釐正之後,殿下之所斥者,皆誤禮之人,則今日被罪之人,皆自取之人也。殿下奚罪於無罪之人,而作言如是也,此宜聖明之痛斥也。瑎曰,留中上疏,還下之意,大臣陳達,而無發落,故敢達矣。上曰,唯。大臣以下辭退後,上招承旨曰,觀江華留守狀啓,則本邑舊基築墻,旣已完役云,其監役中軍及軍官等,似當有論賞激勸之道,言于該曹,擧行。
右議政許穆箚子曰,伏以頃者賓廳獻議,張善瀓·呂聖齊,極言被罪諸臣之無罪,以爲召災之本,今又趙嘉錫,託應旨進缺見其原疏,而傳者以爲,辭說累萬,而又以鄭太和黜配享缺不遺餘力云。近來朝廷風色不佳,一言相忤,罵詈詬辱,缺言,而至於臣以老妄,心無所主,專聽浮薄之言目之,則此獨忠厚之言,可謂善言老人者也。太和,以首相,怵於一時利害,曲爲保全之計,其心走卒皆知之爾。趙絅言尹善道,事當得罪,太和,何以爲有益於〈?〉無益於國家也。太和,以三朝耆舊,遭遇亦不可謂不深,配享之議,臣與領議政臣許積,私相酬酢,臣之意,蓋其遭遇之際,固無不可,而事或有不然者。及議啓之日,臣以病不參,僉議旣一之後,來問臣,臣心固有不然者,數三往復,領相之意,以爲不可,臣不與力爭,以老昏辭謝,然李沃·權震漢所爭直諫者之言,遂斷然指缺有遭遇之隆,而考其所行與事,則有不可撓者,不有缺覺悟,則使先王,終不免百代之議,警論不缺議之正常,取是而捨非,從善而去惡,又不可以缺取人,在其人賢能功業,不以寵遇爲高。臣惛耄之見,缺據匪據,譏疵旁午,人言之來,固所自取,王制七十許致仕,以盛世殊遇,先王制禮,何可違也?乞謝官歸田里,以終餘日,大聖人終始大恩,臣無任戰怖隕越之至。取進止。
忠淸監司李德周疏,伏以臣,空疏譾劣,百無一能,幸遭聖朝,不遺管蒯,過蒙剪拂之恩,歷敭華顯之地,榮寵有丘山之重,報效無絲毫之微,尋常愧懼,若隕淵谷。不意今者,濫授湖臬,噫,方面之職,遠視廣聽,糾察美惡,專一方之節制,任外臺之風憲,爲任極重,決非如臣仄陋者所可冒居。如使臣,或可以萬一勝此任,則惟當竭其魯鈍,盡悴圖報之不暇,而顧臣才分,方其盛壯時,猶患不及恒人,況此遲暮之境,精神筋力,尤有所不逮,如是而苟貪恩榮,以蚊負山,則一身罪戾,雖不足恤,其於國事何?目今屢經飢饉,財殫民困,雖使才智者當之,猶恐其或難於承宣王化,下究生民,況可委之於迂拙無能之臣,以速僨敗之患乎?伏乞聖明,諒臣實非虛讓,言出肝肺,特許遞改,以重方面之任,不勝幸甚。
生員李永敷疏,伏以臣,伏覩殿下,以聰明强毅之姿,履仁孝恭儉之德,沖年嗣服,聖化維新,凡所施爲,實合規則,惟我含生之類,佇見至治之盛矣。夫何數年以來,國事漸壞,百廢俱興,廟堂之上,作事無漸,而民怨朋興,朝廷之間,擧措乖當,而人心拂鬱,治安之策未見,危亡之兆已著,使殿下初服之政,未免有日失月亡之歎,豈不惜哉,豈不懼哉?於乎,今日之弊,可言者多矣,姑先以最切而急者論之,組練頻數,充額太急,而軍政有騷擾之患,年分不審,荒田徵稅,而賦斂有剝割之政,公道不行,私情益肆,而科擧有濫冒之弊,賢邪未辨,官方淆亂,而名器有不重之失,流放者不還,廢痼者莫敍,而赦命有不均之歎。凡此數者,莫非今日之痼弊,而下民之所共籲怨者,故臣敢冒萬死披瀝肝膽,仰叫於宸聽之下,伏惟殿下,恕其狂僭而少垂察焉。軍政有騷擾之患者,何謂也?夫兵者,衛國之良具也,平居之日,苟無訓習之方,則臨亂之時,難爲緩急之用,故私習於列邑,操鍊於都會,使之鍛鍊其器械,諳熟其紀律,人人不忘於親上死長之義也。雖然,古者講武之政,必有其時,而春蒐秋閱,皆在農隙者,不過使民服田力穡,本於食天,而能免凍餒之患,然後及於軍旅之事,此蓋兵農相寓之美意也。今則不然,守令之私習,頻頻無節,帥臣之組練,數數不時,追呼招集之聲,不絶於閭里,嬴糧馳走之徒,相望於道塗,遠村遐邑之民,或累日而不歸,或閱旬而作客,隆冬盛寒,凍死者有之,乏糧絶食,呼飢者有之。乃其父母之養,妻子之畜,皆不暇顧念,而春耕秋穫,亦失其時,則飢寒逼身,死亡立至矣。臣謂國家姑無警急之幾,則鍊習等事,稍加變通,以寬其騷擾勞動之弊,幸甚。至於庶孽之充定軍役,尤有所不忍者。夫鄕曲品官之孽生子枝,旣無門蔭,秩又卑賤,則定爲軍保,自是當然之事,而我朝立國仁厚,法令寬簡,此輩無役,不知幾年,熟習見聞,以爲固然矣,一朝猝有定軍之令,令下之日,衆心驚懼,群情騷動,怨咎之言,罔有紀極。臣聞年前忠淸道庶孽千餘人,相與聚會,欲上言于陵幸之日,而入京之後,聞兵曹將有變通之擧,遂爲停止矣。厥後兵曹,別無緩減之事,而令行如前,以此憤怨愈深,而思亂者多矣。夫國家之所以若是充定者,蓋爲其警急之時,能得其效死之力而已。今旣積失其心,咸有虐我之心,則是必不肯俛首甘心,調用於臨亂之日,縱得百萬豼貅,何以有益於國哉?且臣伏念,十室之邑,必有忠信之人,則此輩無慮千百之中,豈無曉解文字,而從事擧業者乎?豈無精習武藝,而可堪將校者乎?亦豈無向善志學,而行比一鄕者乎,而不爲區別,混然驅之於卒伍之列,其含痛懷憤者固也。在昔金謹恭·李仲彪,宋漢弼之類,俱以庶孽,勤苦學文,德業有成,爲當時學者之師表,作後世士林之矜式,則今此孽屬,亦安知無如此之人,而殿下徒以得一軍丁爲急,不以廢棄人才爲念,則此豈非可惜之甚者乎?此法必不得已,莫若各試其才,觀其能否,能者特免軍保,不能者降定賦役,而其中又有才行特異者,不但免役而已,又爲奬勵成就,則此輩必無怨恨之心,而朝家亦無廢才之患矣。賦斂有剝割之政者,何謂也?夫務本之民,孰不欲起墾播耘?望其有秋,而農作之際,力或不逮,而陳廢其田者有之,水旱之災,雖或不免,而損傷其穀者有之,故每年八九月,則列邑守令,親自踏驗,審其災實,朝家又遣敬差,抽栍看審,陳田則給全災,災損則給分災,以其實結,報于地部,則地部據其所報,徵稅於民,此實國家流行之古法,而不可廢者也。今則不然,地部之官,惟以多得結卜爲務,列邑之宰,亦以承順地部之意爲能,陳田災田,皆以實結磨鍊,而一切徵稅於民,至於壬癸量案之後,或有樹木成林處,或有浦落成川之地,而混入實結之中,竝收春秋之稅,追繫紛紜,鞭楚狼藉。下民於此,安得不疾首蹙頞,而有愁苦離散之心哉?於乎,殿下以今日之民生,爲安生樂業耶?庚辛兩年之凶,言之慘矣,飢饉癘疫之餘,僅存孑遺之民,而流離者未集,吟病者未起,田疇荒蕪,人煙蕭條。於此之時,爲民父母者,所當汲汲惠恤,蠲租省役,以舒一分之民力,而今乃陳災不食之地,及還上之久遠,徭役之逋欠者,竝皆一時催督,無少寬減,終至於推剝膚髓,殫竭田廬而後已。上年秋事,雖云稍登,而及今飢餒,無異荒年,去臘月初,因臺諫之言,始有査出陳災之令,而積雪滿野,田疇泥沒,則雖欲辨其災實,而必有不得其實狀者。且去秋大同,旣已收捧,則到此雖欲査出減省,而其勢亦不得蒙利於民矣。且臣於前春,伏見朝家事目,則久遠陳田,若有耕墾者,限以二年,不爲收稅,其恤民勸農之意,可謂至矣,而及至秋成年分之時,隨起載卜,亦徵其稅,則朝家之罔民極矣。下民於此,安得信服於上哉?於乎,殿下深居九重之內,賦斂之煩重,民生之困窮,何從而知之?此不過地部之官,剝民富國,以爲自己要譽之計,而使一國生靈之怨,全歸於上身,而莫之恤也。傳曰,寧有盜臣,不畜聚斂之臣,正謂今日地部之官也。臣愚以爲,自今以後,明勅該曹,抄出陳災,量其結卜之數,特除將來之稅,則旣怨之民心,庶可少慰,而遠近無不咸戴於殿下之仁恩矣。且臣曾居嶺東,備諳其地民瘼,故今又略陳焉。夫嶺東列邑,畓多田少,而土品之薄,視他尤甚,地介嶺海,而風霜之災,比比有之,若遇凶年,則地勢偏遠,嶺路險艱,轉賣無所,商賈亦罕,故民不得務遷而爲命,至其水陸所産之物,又多格外進貢之數,臣以他道徭役及進上物數見之,則未有如嶺東之頻數者。夫以疲殘浦民,薄少田結,每月進貢之魚藿,逐歲上納之皮蔘,竝皆擔當徵出,則其物膳之騰貴,應役之苛重,擧此可知矣,而朝家尙無變通之擧,此所謂海濱遐遠,不霑王化者也。亦願聖上,推一視同仁之恩,特令本道,詳査以聞,有所蠲減,則海隅無告之民,亦將歡舞於新化之中矣。科擧有濫冒之弊者,何謂也?夫設科選士之道,豈徒爾哉?上之所以取才需用,下之所以出身事主,莫不皆係於科擧,則科擧之有關於國家者,不其重且大歟。夫如是故,自祖宗朝以來,必擇明正公直善文之人,使知貢擧,考其文詞之工拙而取舍之,審其論議之正邪而黜陟之,一任公道而已,何嘗以一毫私意于其間哉?不幸近來,人心日以益巧,世道日以益偸,濫僞之弊,冒占之患,至于今日而極矣。乙卯增廣丙辰庭試,中選之人,率皆當路世家子弟,而寒心鄕曲之人,罕有得參於其中,未知彼皆拙於文詞,而此盡工於撰述而然耶?國言喧騰,人情駭憤,如臣微賤,未嘗目見其事,親聞其語,固不敢知某人之弄奸如此,某人之循私如此,而傳播之言,有不勝枚擧者矣。國家莫重公道,未免爲此輩私物,若使此輩,少有廉隅,則雖因此紆靑拖紫,寧無一端忸怩之心哉?前冬易書之吏,旣與士子,窺墻相語,情迹現捉,則揆以獄體,所當別加刑訊,期於現告所與陰謀之人,而略施栲掠,未及首實之際,遽以定配之律斷之。此不過所與謀者,皆是形勢之人,故渠輩怵於禍福,而不爲直告,獄官拘於顔情,而不爲深究耳。至於今科之濫入,尤有所痛駭者。夫科擧是何等大事,場屋是何等重地,而不有國法,敢生奸謀,潛率方外之人,冀得借述之力,其蔑禁制冒廉恥,莫此爲甚矣。其中尹以益,則身爲牧守之任,位在三品之列,而乃敢冒濫如此,其視凡儒,罪狀尤著,原其情理,當加深重之律,而攸司勘定,至於充軍而止,此何足以懲其罪而勵後人乎?國家因莫大之慶,設廣選之擧,京外糜費,不啻什百,而終爲以益輩所壞,群情之憤怨,公私之狼狽,豈非大可痛哉?朝家之削罷其榜,允合處事之道,則武科與生進,亦宜次第鐫去,宰執不以聞,臺諫不以言,臣竊未曉其意之所在也。無乃以爲生進武科,初無濫冒之事,因此罷彼,有所不可者耶?生進之試,雖無現露之事,濫冒之弊,殆有甚焉。嗤點之說,譏剌之言,已爲紛騰於閭里童丱之口,而獨殿下未之聞耳,而況旣罷文科,則武科生進,寧有獨存之理?而若欲更設,則自古及今,又無已行之規,曾不若竝罷之合於體例也。嗚呼,今科豈獨有人言而已哉?前月黃柑之製,亦不能無議焉。自古如此之科,例於當日內出榜,而今則不然,諉諸文多,經宿始考,若是而能免外人之疑乎?臣伏聞大臣於榻前啓曰,近年科擧之不公,甚於昏朝,又聞有一大臣啓曰,今番一榜之人,箇箇用私,夫豈以大臣之言,達於黈纊之下,其在事體,不輕而重,殿下置而不問,朝廷更無處置。故爲考官者,無以徵戢,用私愈甚,爲擧子者,無所忌憚,弄巧此極,其勢將至於滅絶國法,恣行己意而後已矣。擧子之濫冒,今幸摘發,而考官之用私,終未現覺,則此何足以防後日之弊哉?臣愚以爲,擧子之奸巧,亦由於考官之用私,考官若無一毫暗黯之事,則爲擧子者,必不敢肆然用術,以冀其僥倖矣。然則今日之弊,不可專責於擧子而罪之也。伏願殿下,申明法禁,勅勵群工,必擇公正無偏之人,使掌試選之任,一有循情之事,必以重律而繩之,則爲殿下臣子者,何敢不體殿下之意也?爲今日擧子者,亦豈敢生冒濫之心也?名器有不重之失者,何謂也?夫人君,奉若天道,建官設爵,則分人以事,授人以職者,人所以祿其躬而榮其身也,蓋將以代天工而治天職也。書曰,惟治亂在庶官,官不及私昵,惟其賢爵,罔及惡德,惟其亂世之爲人君者,苟不至於欲其國之亡也,則孰不欲得賢而任之,斥邪而遠之?顧是非易奪,賢邪易混,任用之際,一匪其人,則妨賢害能,蠹國病民,終至於亂亡者,前後滔滔,豈不痛哉?殿下於嗣服之初,春秋方富,學問未博,事之是非,容有所未盡知,人之情僞,容有所未盡察,廷臣之賢否,朝政之得失,尙難於明辨,況乎草野側陋之人,一國公共之論,又何從而周問而詳知之哉?然且除拜之命,獨斷於聖衷,遷擢之恩,不循乎公議,特旨累降於人望之所不到,加望每出於物情之所不及,彈冠數月,奄致卿相之秩者有之,釋褐數年,超陞宰執之位者有之,庸謬鄙屑之徒,盤據於槐棘之列,黃口乳臭之輩,翺翔於金貂之班,使朝廷命德之器,爲一人遂私之物。設使殿下所用之人,盡稱其所授之職,已非古人其難其愼之意,況乎偏聽獨任,有愧聖人正大公平之道,擧枉錯直,以致朝廷昏濁潰亂之弊也哉。至於銓曹之注擬,一視自己之親疏,而任其陞黜,臺閣之論議,惟看色目之同異,而定其是非,其所以晝夜思度,殫竭智慮者,唯以黨同伐異,爲能事爲急務,乃若國家之事,則置之相忘之域,而莫之恤焉。嗚呼,內乏自强之策,而徒取彼人之疑,喝强爲無益之辨,而反添國家之羞辱,經筵論思之地,作一醉酗之場,左右輔弼之人,惟務苟容之態。嗚呼,此何等擧措,此何等氣象耶?門蔭之弊,其來亦久矣。每論人才之賢否,但視門閥之高下,立於淸顯者,盡是權門之戚屬,列於內外者,無非右族之子弟,蟻掾虱附之徒,奴顔婢膝之流,盡通仕道,充牣朝廷,而寒門冷族之士,雖有瑰奇卓犖之才,忠誠懇惻之志,無以自拔於泥塗之中,而展布其畜積之才,則人才之不得,官方之不淸,蓋未必不由於此也。守令,民之父母也,守令之賢否,而一邑之休戚係焉,監司,國之屛翰也,監司之能否,而一方之輕重係焉,其不可不擇人而任之也明矣。今之爲監司爲守令者,鮮有忠公廉謹之人,率多貪暴無厭之徒,催科辯急,思衒幹能,妻妾服食,思極豐備,所事權貴,悅於貨賂,則思充其慾,所識窮乏,德於周急,則思得其心,橫賦暴斂,巧作名色,呑噬脧削,無所不至。以至閫帥邊將之輩,惟剝割侵漁之爲務,未聞有一人,憂國奉公,愛民恤士,仰體殿下之盛德,俯布殿下之仁恩者,以殿下父母斯民之心,豈忍擧吾赤子之命,付之於虎狼蛇蝎之口哉?昔李德裕,言於文宗曰,致理之要,在於辨群臣之邪正,齊威王,烹阿大夫而齊國大治,殿下苟能奮發乾剛,克恢离明,措心於蕩平廣大之域,而絶祛其偏黨私係之念,則今日廷臣之是非邪正,自莫逃於淵鑑之下矣。至於字牧之任,方面之任,亦宜申明其薦擧之規,嚴勅其殿最之法,必得缺悃愊之令任用之,其中尤貪殘苛暴者,繩以重律,如齊威王之爲,則其於重名器淸仕路之道,不能無小助矣。赦命有不均之歎者,何謂也?自前國家之以慶肆赦也,勿論京外囚徒,久近罪籍,詳覈啓聞,竝令放釋,則綱常死辟之外,孰非所當容者也?自殿下卽位之後,累因吉慶,每有赦命,滌瑕磢垢,八方均歡,伸枉理屈,一國與同,而至於前夏慈候之違豫也,特命廷尉,大開獄門,死罪以下,悉令放出,此實前古所無之盛典也。誠孝所在,孰不感動,而第議讞之時,或失於平反,原宥之際,不循乎公議,賜環之恩,不及於流放,開圄之命,獨加於京獄,此臣所以竊怪,而不能平者也。臣以草野下賤,蟄伏圭竇,其於朝家事,粗聞而不能細也,雖不敢知某人以某事未原,某臣以某罪不放,而無赦則已,有則竄逐廢痼之人,獨不被其大霈之澤者,何故也?嗚呼,在罪未原,抱冤莫白者,凡幾人歟?兩朝禮遇之臣,八袠衰老之餘,竄逐於嶺海之外,幽囚於棘籬之中,瘴毒侵攻,疾病纏身,屈指人間,餘日無幾,則以殿下好生之德,當今日累赦之時,豈無寬容量減之典乎?至於賓廳諸臣,只是所見之適然,廢痼不敍,陳疏儒生,不過爲師伸辨,而竄逐不還,林下藏修之士,尙在削版,先朝倚毗之相,旣放旋停,歲月已久,赦命屢頒,而尙閟均宥之恩,此亦聖朝之欠典也。其中最悶惻者,崔愼·鄭祥龍者也。夫祥龍,湖南之人,而竄於慶源,崔愼,北關之人而謫於泗川,各距其家數千餘里,人絶路殊,音聞永隔,其存其沒,家莫聞知,妻孥有凍餒之患,兄弟有孔懷之歎。兩人心事,尤有所不忍者矣,而況北塞風霜,南荒瘴癘,不習水土之輩,能無傷生之患乎?一朝溘死,不保性命,則將作窮邊之含冤一孤魂,而聖朝,亦不免以言殺士之累矣。噫,京獄大辟,俱在宥除之科,而今茲諸人,尙獨抱屈於覆盆之下,則臣未知此諸人之罪,反有重於大辟,而有不可容貸者耶?此臣所以不能無憾於天地之大也。嗚呼,方今陽和扇仁,雨露添澤,句萌幽蟄之物,莫不忻忻蠢動於和煦之中,則其所以轉一元於剝落之餘,生萬物於肅殺之後者,爲如何哉?今殿下,立天位代天工,生殺黜陟,皆法乎天道,則當此品彙昭蘇之時,豈無布澤宣仁之擧乎?伏願殿下,仰體天道,俯垂仁恩,使前後流竄廢痼之人,咸與維新於雷雨之解,則凡我邦域之內,孰不欽仰於殿下好生之德也?嗚呼,殿下有願治之志,而治效日邈,有憂民之心,而民瘼日滋,朝綱潰亂於上,惠澤壅閼於下,積傷和氣,天譴沓至,不忍言之災,大可懼之變,疊見層出於數月之內,歷觀前古災異之多且大,未有甚於近年者,天之所以警動於殿下,而欲扶持之全安之者,可謂至矣,而在廷諸臣,方且以昇平之樂,逸豫之說,日陳於左右,殊不知不測之變,難救之禍,不伏於冥冥,而已著於昭昭矣。大臣,徒事悠泛而無所建明,小官,相視怠慢而不爲修擧,加以數年以來,朝臣之以言獲罪者,不可勝數,儒生之投疏被竄者,腹背相望,一言觸諱,奇禍立至,故人心惴惴,以言爲戒,間有憂時悶俗之士,欲極言竭論,一有所陳,則或有父兄之所禁,或爲朋友之所挽,皆守言遜之戒,已成括囊之習,政令之得失,生民之休戚,殿下何由而聞之哉?臣恐物情之鬱,災異之來,亦未必不由於此也。殿下旣收廷臣之議,又求草野之言,欲聞弭災之策,以爲採用之地,其所以積誠動天,修德勝災之實,可謂無所不用其極也。臣以鄕曲微賤,無所知識,而目見危亡之象,不勝憂憤之忱,雖微聖敎,常欲一陳,今承求言之旨,正激愚臣之忱,則豈可含默不言,以負殿下之盛意哉?玆敢冒昧萬死,仰暴一二,而至於輕犯時諱,妄干天威,則皆不暇念。伏願殿下,恕其狂僭,特垂察納,不以蒭蕘而棄之,則國家幸甚,生民幸甚。臣無任慷慨激切之至,謹昧死以聞。
掌樂院正趙嘉錫疏,伏以國家有亂亡之兆,則雖草野疏賤之臣,稍有憂愛之誠者,必披肝瀝膽,思進忠言,況世蒙恩涯,曾居侍從之列者乎?噫,今日國勢,可謂岌岌乎殆哉。天怒於上,民怨於下,黨比成習,言路杜塞,私意橫流,公論不行,危亡之禍,迫在朝夕。臣以世祿之臣,過蒙榮寵,歷職臺省,磨頂放踵,亦難酬報,識淺才短,縱蔑涓埃之效,區區之誠,恒自不後於人。頃忝憲臣,略構一疏,未及封上,徑先遞職,旣去言職,越俎有嫌,緘辭耿耿,爲日已久,乃者聖上,遇災惕慮,夙夜憂懼,旣以消弭之策,俯詢於卿宰,遍諭中外,使之盡言,十行綸綍,辭旨懇惻,奉讀以還,感淚自零,天之疾威,雖至斯極,以殿下之盛德,一心寅畏,應之以實,則其於轉移也何有?有君如此,而臣若畏罪怵禍,寢其已成之蒿,而爲殿下不一言,則辜恩負聖,實合萬殞,猥陳瞽說,以應聖旨。伏願殿下,平心恕察,留神採納焉。於乎,殿下其以今日,爲安而治歟,危而亂歟?乾文示警,災異荐臻,陰虹貫陽,金宿晝見,黃霧埋日,流星失躔,其他可怪可愕之變,式月斯生,不可殫記,而今玆妖彗,報異尤酷,天怒可謂極矣。古人云,變不虛生,必有所召,又云,人事失於下而後,天文警於上。今若謂某變應於某事,則近於附會之說,臣不敢一一指陳,而歷觀古史,天之示警者,有一於此,未或不亡,況今兼有之者乎?臣聞,天文,王者之一鏡,古之明王,若遇上天之威怒,則惕然警懼,恒存對越之誠,修己行政,罔有懈怠之心。夫如是,故用能轉災爲祥,回亂爲治,其或反是,則日底亂亡,而無可爲矣,此實人主所當存心而警戒者也。民惟邦本,本固邦寧,邦本不固,而能致治安者,臣未之聞也。方今飢荒連仍,賦役煩重,惠鮮之澤,未究於窮閭,侵徵之患,偏及於隣族,生意索然,散而之四,催科令下,盻盻而視,愁恨之聲,不絶於村巷。惟其無恒産,故又無恒心,風俗漸敗,日趨於下,罪犯倫常者,接迹而起,寇攘殺越者,在在皆然,民生之失所如此,人心之大壞如此,土崩瓦解之患,不遠而邇,尙以望親上死長,而得賴其力乎?思之至此,骨驚心寒,雖使廷臣,一心寅協,共濟艱難,猶懼其不克,而今日廷臣,所汲汲者,惟是黨同伐異,以濟己私而已。政疵民瘼,置之度外,有若越人視秦人之肥瘠,殿下深居九重之內,豈盡知國勢如此其岌嶪也哉?若使識者觀之,則奚但止流涕痛哭而已哉?臣聞,人之將死,心腹先病,國之將亡,朝著先潰,目今朝著之間,氣象果如何也?殿下之責勵群工,恒在寅協之道,此實大聖人蕩蕩平平之盛意,而弊習日痼,罔或改圖,漸入於無可奈何之地,如是而盛意可副,國事可濟乎?今之執而爲言,以之操縱黜陟者,亶在於議禮一款,當初宋時烈,果誤其禮,則罪止其身,足快於時議,其後諸臣之獻議,兩造疑難,陳其所見而已。設有差謬,豈可深罪?況其初不與於禮論者,有何所犯,而一倂驅除乎?禮意深奧,未易曉釋,聚訟之比,古人所諭,而自昔名賢,亦或誤解,則時烈,雖是宿儒,斥以謬誤,固無不可,至以貶降君父等語,爲其罪案,必欲加之以不測之罪,則凡人聽聞,亦且驚心,平日交遊篤信之人,欲白其心事者,人情之所不免,而前後諸臣,或竄逐或廢錮者,凡幾人也?其他章甫之編配與削名者,又幾許人哉?此猶不足,追奪之罪,又及於旣骨之宋浚吉,噫嘻,亦太甚矣,今之進言者,苟或語涉於時烈,則殿下必以爲時烈之黨,疑而不信,而如臣者,旣非時烈之學徒也,又非其門客也。於其當路也,未嘗得其援引吹噓之力,情分邈然,論議不通,此擧世之所知也。臣於時烈,有何一毫愛惜私護之意哉?然而由一時烈,朝著日就於潰裂,此臣所以爲國家深長憂也。東·西分黨,其來已久,擧世之人,孰脫斯臼,而至於今日,抑有甚焉。所謂一邊人者,則指爲誤禮之黨,而勿論罪目有無,屛黜擯斥,猶恐或遺,所謂一邊人者,則推正論之類,而不問才之賢否,登崇超擢,惟恐不及。數年以來,被罪者擧皆一邊人,陞擢者又皆一邊人,人之善惡,初不繫於色目,則威賞之偏,不宜如此,何怪乎人才之見乏,國事之不濟也?臣聞,去河北賊易,去朝廷朋黨難,朋黨之難去,自古已然,而唐宋以來,邪正分黨,則是非易曉,而若乃本朝之朋黨,則始於宣廟朝,只是一時論議之有岐,初無大段邪正之有別,間有浮薄喜事之徒,欲售傾軋之計,而紀綱嚴公論行,故不敢螮蝀於大陽之下矣。逮于仁廟反正之後,名臣碩輔,多是以西爲目者,而上體聖心,秉議至公,勿論彼此,搜羅無遺,邦運不幸,屢値艱險,而同寅協恭,奠安無虞,聖祖之建極表率,至今照人耳目。及至孝廟,亦越顯考,克遵先志,常以平蕩之道,躬行於上,勸戒於下,而尙慮夫一盛一弱,每加扶弱抑强之意。其於用人之際,必須參酌而除拜,列聖相傳家法,豈非今日所當法者乎?聖上臨御,如日中天,明睿所照,物無遁情,而近年以來,黨同伐異,愈往愈甚,行私欺蔽,無所忌憚,朝而遷暮而擢者,無非同己之人,今日罪明日黜者,無非異己之人,豈所用者,擧皆君子,所擯者,盡是小人而然哉?此非殿下求賢去邪之本意,則黜陟之權,雖謂之不在上而在下,良不爲過也。噫,內而卿宰顯要,外而方鎭郡縣,未必皆得其人,而苟其同好,則倚依自恣,匿非相護,貪叨成風,賄賂公行,怙勢憑凌,侵及下戶。至於奢侈之事,荒縱之習,難以毛擧,輿儓市井之輩,無不唾罵,而朝廷之上,糾劾無人,惟恐其過,或入於殿下之耳。如是而乃敢曰不爲黨比云爾,則其誰欺天乎?今日當局之人,常以黨同伐異,指爲前人之罪案,而以今視前,果如何也?前日則彼此竝列,是非相規,今日則渾然一色,全無顧忌,然則伐異之風,專在於前,而黨同之習,獨無於今耶?前日之偏黨,若謂之誤國事,則今日之偏黨,獨不誤國事乎?一誤於前,再誤於後,比如頹波莫遏,西日漸傾,熏心於富貴者,縱快一時之偸樂,而三百年宗社,將置於何地耶?與言及此,涕淚無從,臣聞,蹴爾而與之,乞人不食,招之以旌,虞人不往,廉恥之於人,固不大歟?爲士夫者,不顧廉隅,惟知患得患失,蠅營狗苟,則此特冠裳而禽犢耳。今之擯棄之臣,孰無愛君之誠,願立之志,而枘鑿相違,形跡孤危,雖欲陳忠殫力,以死報效,而苟或少忤時議,則動輒深中,橫加醜詆,使不得接迹於朝端,稍有廉隅者,不忍回頭擾面,慫慂時好,彷徨中外,蹜踧靡騁,眼穿宸極,心懸魏闕,悲身世之棲遑,念王室而流涕,則情可慽而又可悲也。乃反以怨國罪之,憤世目之,至以不肯爲殿下效死等語爲言,果如斯言,眞是懷二心於君父者也。本朝士夫,非若列國時朝齊暮楚者也。不特君臣之分,無所逃於天地之間,自其乃祖乃父,食君衣君,學語小兒,亦皆知吾君之可愛,吾國之可殉,又何有一毫怨憤之萌於心者乎?含血噴人,先汚其口,爲此言者,其不知君臣之義乎?於乎,今之登庸者,豈皆英俊特達,才全德備者哉?其擯棄者,亦豈皆庸闇闒茸,心邪性惡者哉?登庸之中,豈無懷私背公,只爲身計之人哉?擯棄之中,亦豈無伏節死義,忘身殉國之人哉?只以禮論之故,偏取一邊,專棄一邊,若論其賢愚,則東人未優於西人,若言其多寡,則西人倍多於東人,而用舍之間,揚抑如此,則是徒使修隙報怨者,得售私計,而國家則坐失擧國過半之人才矣,玆豈擧措之得宜者乎?今日廷臣之務爲已甚之擧,終不暫弛者,此無他,蓋慮異己者或進,則在己黨不專也。其爲私黨計則得矣,於國家,可謂有利乎,有害乎?臣聞,國家之有言路,如人之有血脈,血脈壅滯,則人無不病,言路杜塞,則國無不亡,歷觀古史,嘉言罔伏,翕受敷施者,罔不興,以言爲戒,含默成風者,罔不亡,此不待譬曉而後可知也。缺毋論朝士與儒生,以言獲罪者,不知其幾人,缺掩蔽天聰,如有一言少拂之意,則缺人皆畏愼,莫敢發口,間有憂世慷慨之人,缺陳於君上,而或父兄呵責而禁之曰,何爲缺朋友諭告而止之曰,何爲如此無益之擧乎?缺計,而置世道於無復可爲之地,惟其如是,故皆守三緘之戒,已成括囊之習。孔子曰,邦無道,危行言遜,使士言遜,斯豈國家之福哉?古之聖王,道已至矣,德已盛矣。猶慮夫群情之或遏,言路之不恢,立誹謗之木,設進善之旌,賞諫者以來之,和顔色而受之,又使商賈議於市,行旅謗於道,惟恐其言之不得用也。未聞罪逐言者,如今日也。孟子曰,訑訑之色,拒人於千里之外,訑訑之色,尙且拒人,況罪罰之下,孰肯爲殿下盡言也哉?嗚呼,仰而觀之,則天災荐疊,俯而察之,則民生困窮,若其黨比之成習,言路之杜塞,致使朝著潰裂,氣像愁慘,國勢日卑,無復可恃,而廷臣,方且以爲治化淸明,政令無爽,太平之期,朝夕可致,而豐亨豫大之說,日進於黈纊,責難陳善之言,日遠於堂陛,朝廷得失,何由可聞,袞職有闕,何由於補?率是而無改,臣恐終至亂亡,而莫之或救,爲殿下計,莫如克從寬大之典,丕施曠蕩之澤,缺原赦而參互收用,缺草野之中,毋使缺擧世感德而效力,彼得意缺取舍公平,施爲得中,則寅協缺庶絶於朝著,杜塞之言路,可由此而恢缺而收用,而弭災救民之方,亦可自此而就,缺豈非今日之所當務者乎?噫,己卯士類,爲南袞·沈貞·洪景舟等所臧殺,乙巳士類,爲尹元衡·鄭順朋·李·林百齡·許磁·金明胤等所構害,時議所在,衆情齊發,則雖以中·明兩廟之大德至明,不得免陰雲之蔽日。況今被罪諸臣,才德讓於昔人,而見忤時議,比昔有倍,則其設計擠陷,固宜無所不至,諸臣之倖免刑戮,得保今日者,實是殿下天覆海涵之洪恩,而巧肆簧舌,勒加罪名,缺殿下恐不能洞燭其情狀也。缺壽恒之進箚,有以語關慈聖者,而至被流竄,缺慈聖動靜等說,又無洪宇缺等語,而壽恒有所云云,則雖謂之離間缺第壽恒箚辭,只是攻斥諸人之語缺無倫者,而今之持壽恒者,反以此爲其罪,缺天日之下,公肆欺蔽,投諸荒裔,行路猶悲,設有遣辭之間,過誤之事,豈可治以深文,而不加原恕乎?瘴海三年,被譴已久,且國家之待大臣,異於凡僚,殿下之特爲宥釋,固是盛德事,而兩司論執,竟至還收,恣意構陷,靡所不至,被誣遭揑者,自古何限,而豈有如壽恒之晻昧莫白者乎?殿下試取其箚本,而更加睿覽,則可燭其冤枉之狀矣。伏願殿下,勿撓媢嫉之讒言,快賜缺亟命放釋,毋使無辜之人,終抱覆盆之冤也。今缺賢而識時務者,惟一尹鑴,而鑴文才優長,語言缺過人,城府深密,故乃能欺一世盜重名,自外驟觀缺考其行事,則不但虛而無實也。悖理害義缺旣非一二,若其微賤時居鄕不善之狀,姑捨勿論,及至登庸之後,徒爲大言,假託大義,造車鍊兵,欲挑强胡,以我國之勢,不知其計之必不能成,又不知其計不成,則非徒無益,使我國立速覆亡之禍,則其才之非適用,而無可取,可知也。然此猶借重於秉義,臣不敢强加詆斥,而至若其爲憲官也,謂禁踰制之物,發遣禁吏於閭巷,有喪襲斂之處,下吏因緣作挐,多責賂物,罔有紀極,若其已爲入棺者,則或有斲開以驗者,痛迫恨苦之聲,遍於都城,致令厚怨,歸於國家,雖因多人之挽止,旋爲停罷,而考諸古今,法禁之無據,未有若此之甚者。使鑴知此法之不便於民,而猶且爲之,則是愚人也,妄人也,若不知其不便而爲之,則特一昏暗不解事之人也。聞鑴,嘗妄以管葛自許,而其當官處事,無謂如此,吁其可笑之甚也。此雖少事,亦可見其人之徒能言而無其實也。若乃玉果死囚之擅寢朝命,雖古之權奸,亦不敢爲之者,若非無君自恣,則安能乃爾?此非如薄過細故,所可容貸,而人不敢發言,此鑴之威勢,乃能使一世,莫敢矯其非,而聖明亦不覺悟也,竊爲聖明深惜焉。其他貪鄙瑣之事,可駭可異之擧,有口皆說,不勝其喧藉,所可道言之醜也。臣不敢載之於書,亦不敢盡信云云之說,而鑴,曾以儒逸,職經臺憲之後,攘奪松都人之葬地,接訟累年,未有決斷矣,其時故判書臣金佐明,爲京畿監司時,洞知其奸僞,卽決斯訟,常言其非理之狀,以此反隅,不能無疑於今日云云之說,儒賢之事,何其相近於詩禮發塜乎?鑴之行己,如彼其鄙悖,則心術之不正,從可知也,而自多才能,眇視一世,務樹私黨,覰得權柄,且又退處江外,時上疏章,探試天意,自衒求售,進退無據,心跡敗露,殿下何所取而尊禮終始,待以儒賢,而不爲遠斥而永絶之也?殿下授政而寵用,則實非國家之福,亦非鑴之福也,惟殿下念之哉。今日廷臣,徒以議論之慘劾,乃爲拔擢之堦梯,則彼一時無恥之輩,安得不尋聲逐臭,務爲怪惡之擧也?自中首功而稱賢者,乃南天漢,而天漢卽一土偶人也。語其爲人,則幾乎不辨菽麥,言其文辭,則不能書半行疏章,其人愚蠢,一見可知,故前後銀臺之直,替人入侍,不使殿下諦審其容貌,詳聽其言語,其爲掩蔽,亦可痛也。國家用人,專以科目,科場不嚴,則私意莫遏,而國不爲國。數年以來,擧子用奸,試官行私之說,中外喧傳,而査治無憑,人皆痛惋。及乎前冬易書之吏,與擧子相通,現發囚禁,則爲刑官者,嚴刑鉤問,得其正犯,照法科斷,事體當然,而犯法擧子,多是貴勢家子弟,故書吏旣不吐實,刑官又從而歇杖,遷延多日,罰止定配,竟不窮覈,而罪獨歸於無勢力朴商圭。國家三尺之典,一任刑官之弛蹤,則反不如初不設禁也,其爲欺瞞,殊極駭然。今春東堂覆試場屋,濫率闌入者,不翅十餘人,査點現捉,終至罷場,此實前古所未有之事,士習之怪愕,科場之不嚴,有不可言。臣聞麗末,王綱解紐,法禁不行,不得設科者,殆十數年,而麗仍以亡。古人云,與死人同病者死,傳曰,與亂同事,罔不亡,殿下其以科擧行私,至於罷場,爲等閑事耶?以今視麗,前事可徵,自後視今,未知以爲如何,臣不勝仰屋而長歎也。嗚呼,宗廟配享之臣,必擇其際遇於當朝者,若無契合,則雖其人,爲世所矜式者,不得與焉。不惟稽古卽然,實是國朝以來通行之規也。上年宗廟庭享臣揀擇時,諸大臣,會賓廳,以故相臣鄭太和,簡問可否於右議政許穆,則穆,初以爲可,而無異議矣。及至鄭載嵩,爲諫長,以其父太和,依國典定朞年之事,引避,則穆,聽其浮薄之議,猝變前見,忽然上箚,始言太和之不合從享,有若前後二人之言,無乃年紀踰耋,精神昏耗之致耶?何其中無所主,搖颺未定,至此之甚乎?太和,初若不合,則從享揀擇,是何等大事,初何苟同於簡問之時,而乃於載嵩引避之後,始言其不合乎?至於趙絅,則才德有無,姑置勿論,而先王,未嘗一接其面,絅,亦未嘗一造於朝,若此者,其可謂有際遇契合,而可合於從享乎?以太和之相業,比古賢相,則臣亦未果何如,而輔相三世,至於先朝,居黃閣者,亦踰十年,先王倚毗之重,際遇之隆,實罕其倫,使國家保安無事,亦不可謂非其殫誠效力之致,當先王之世,求可合於從享者,宜無過於太和者,許穆之先諾後改者,蓋有其由,臣請詳陳之。國家喪禮,自祖宗朝,當用五禮儀,故太和,當初定爲朞年之制,只從祖宗朝通行五禮儀所載之禮也。先王,亦燭太和當初所定之意,故厥後議禮時,亦以己亥定制,一從五禮儀,雖有論議多端,只是不用之空言爲敎,以此見之,則有何可罪太和之事乎?配享議定之後,載嵩引避,略言其父之事,及金壽恒還收之非,故大忤時議,群非迭起,罰延其父,竟去配享之列。載嵩避嫌之前,則太和爲可配之人,載嵩避嫌之後,則太和爲不可配之人,其爲論議,果可爲公是非乎?無際遇之趙絅,則以其時好所尙,不問事理之當否,無異議於從享之列,莫重莫大之事,擧措如此,而人莫敢發口言之,一時之威勢,雖可脅持於一時,後世之公議,其可阻遏於百載之下乎?德宗·元宗兩大王之追崇躋祔也,廟號·陵號·上諡徽號與夫玉冊儀物,一倣御極之列聖,無少差別,而獨無庭享之臣者,實由於君臣無際遇之事故也。今若不問際遇與否,惟擇其人,則祖宗朝以來,功德之炳耀者何限,而必擇當代之人乎?然則無際遇之臣,其得從享者,揆以事理,爲是乎,爲非乎?且列聖從享之臣,以一時之功德而揀選,其數多寡,雖曰不一,而元無大臣不與之時矣。今以太和見黜之故,先王廟庭,無一大臣從享者,此實祖宗朝以來所無之事也。常時車駕且行,大臣有故,則不得發者,蓋以人君,一刻不可無輔相之故耳。以此見之,先王觀德之庭,從享大臣,獨可闕乎?噫,今日黨論,可謂慘刻矣。一時異己之人,盡爲驅除,則斯快於其心,而此猶不足,終至於宗廟配享,亦以好惡有所予奪,以致當與者,不得與焉,不當與者,得與焉,又令不可闕者闕焉,聖明亦被欺誣,而不之覺察,太和,得罪時議,雖不可仍存,豈無他大臣之可合者乎?殿下,如以臣言爲不信,試取列聖配享功臣錄,詳加考覽焉。自太祖至孝廟,元無大臣不與之時矣。領議政許積之智,決非不知此者,非但重違許穆之意,又不得不動於時議,徒知以不可冒入之耆老所,力贊許入,而其關係宗廟,不可不言之事,則不敢有所陳白,使聖上恭承宗廟,思欲罔缺之感心,終致有闕典,其爲聖明之失如何,而大臣,烏得以逃其責乎?伏望殿下,試以微臣之言,更詢于大臣諸宰,其無際遇不當入者,亟令黜之,必擇可合從享之大臣,速卽追享,俾宗廟之事,毋少欠缺焉。嗚呼,親耕差穀之日,大風甚雨,連日不止,崇陵莎土崩頹之變,北路諸陵摧木之變,竝出於一時,此天之所以警告我殿下者切矣。比他災沴之作,最爲明著,況此有尾之星,暮春之雪,尤是變怪之孔慘者。伏願殿下,惕然恐懼,奮然改圖,毋謂變異之適然,毋忸目前之燕安,毋搖窾言之媚悅,毋信黨論之深刻,務開平蕩之道,恢弘忠諫之路,導迎和氣,迓續景命,無負祖宗付託之重,以保艱大無疆之業,則豈不休哉,豈不美哉?臣之家世,亦以西人爲目者也。今臣論斥者,皆是一邊之人,救解者皆是一邊之人,則殿下,必以臣言爲出於黨比,而臣本無似,性且缺曩於西人之當路也,臣未嘗追逐朋輩,俯仰時議,爲媒進榮途之計,故與世齟齬,半世抹摋,及今時人之得志也,一邊之人,幾盡驅除,而臣則以曩時困躓之故,乃於今日,備擬臺省,比諸前日名位,則可謂有加而無減矣。臣且竊覵近日,若有觸誤時論之言,則削黜竄謫之擧,語未終而隨之矣。噫,顯仕榮官,乃人情之所欲也,削黜竄謫,亦人情之所同惡也。臣若含默不言,則不但可保爵位,亦不無進取之路,若一發口,則縱殿下憐而不罪,廷臣之思欲廢錮臣身,禍戮臣身者,豈其微哉?臣雖愚昧,非不知此,而目睹時事之孔艱,又値天災之甚酷,且承求言懇迫之敎,安敢只顧身計,而不爲殿下明告也哉?殿下其以臣言,爲出於爲國貢忠之意歟,抑出於黨比營護之意歟?詆斥異己,殿下之所惡,論列時政,廷臣之所嫉,臣何必爲觸諱之言,以自取重辜哉?惟是憂愛之誠,根於秉彝之天,黨比之習,足以亡人之國,愚忠所激,不得不陳,首尾累千言,非止一事,而若論其槪,則不過深慮黨比之禍。蓋此而不破,則國之危亡,可立而待也。此臣之所以不顧一身之患,不避色目之嫌,縷縷言而不知止者也。伏願殿下,特加省察焉。愚臣所言,若或有補於塵露,則雖被大戮,固所不辭。臣無任激切兢惶屛營之至,謹昧死以聞。
上在昌德宮。停常參·經筵。
恭惠王后忌辰齋戒。
卯時,日有重暈,內暈有兩珥。午時,日暈。
禹昌績,以禁府郞廳,以委官意來言,今日國忌齋戒,明日國忌正日,十六日地下月食齋戒,以此三日,三省推鞫,不得爲之之意,敢啓。傳曰,知道。
柳命天,以宗廟望祭大祝,以獻官意啓曰,望祭塡祝時,奉審祝文,則章敬王后徽號宣昭懿淑之淑字,以叔字誤書,莫重祝文,不敢擅改,令政院稟處,何如?傳曰,祝文書寫之時,不爲致意,莫重徽號,如是誤書,極爲驚駭,書寫忠義,拿問處之,其誤書處,卽爲改書。
柳命天啓曰,以宗廟望祭獻官草記,莫重徽號,如是誤書,極爲驚駭,書寫忠義,拿問處之,其誤書處,卽爲改書事,命下矣。其誤書一章,卽爲改書傳送,而當該香室官員,難免不察之失,從重推考。臣以該房,代押之時,亦未及覺察,不勝惶恐待罪。傳曰,依啓,勿待罪。
持平李后定啓曰,本府,方論趙嘉錫假託應旨,譸張熒惑之罪,而槪聞其疏中一款,以臣外祖文簡公臣趙絅之配享,爲不合云。臣於此論,有不可同參之嫌,何敢晏然在職?請命遞斥臣職。答曰,勿辭。
禹昌績啓曰,持平李后定,再啓煩瀆,退待物論矣。傳曰,知道。
大司憲李袤,執義柳命天啓曰,持平李后定,引嫌而退,嫌不聯名,自有前例,不可以此,輕遞臺官,請出仕。答曰,依啓。
禹昌績啓曰,臺諫出仕事,命下矣。日已暮矣,明日待開門,命招之意,敢啓。傳曰,知道。
上在昌德宮。停常參·經筵。
恭惠王后忌辰。
夜二更三更,月暈。五更,月暈有兩珥。
權瑎,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
鄭晳啓曰,領議政六度呈辭到院,而以國忌,不得捧入之意,敢啓。傳曰,入之。
以領議政呈辭,傳于柳命天曰,遣承旨敦諭。
柳命天,以承文院官員,以都提調意啓曰,今此謝恩表文中,廓山藪三字,似未穩當,故改以涵河海。査奏文書,則不可不十分詳審,使無未盡之患宜當。故單子啓下之後,更加商確,則不無語意未妥處,故或有數行改之者,或有刪改之處。且有一字二字改下者,表文及奏文改下處,原單子,竝付標以入之意,敢啓。傳曰,知道。
禹昌績啓曰,臣承命往諭于議政府領議政許積,則以爲,臣不幸嬰疾,死亡無日,日籲宸嚴,惟冀釋負於未瞑之前,不意今者,近侍儼臨,諭以聖旨,臣拖紳奉讀,不覺感淚之交臆也。臣之所患,視當初雖似少間,七十風病,萬無更作完人之望,自昨日猝然添重,方在委頓之中,此實承宣之所目睹者也。當災異興,艱虞溢目之日,久帶虛銜,偃臥私室,誨諭備至,無由奉承,益切惶隕,不知所達云矣,敢啓。傳曰,知道。
禹昌績啓曰,右議政箚子到院,而以國忌不得捧入之意,敢啓。傳曰,入之。
傳于權瑎曰,典獄摘奸,輕囚放釋。
答右議政箚曰,省箚具悉卿懇。八十之年,筋力不逮,勢固然矣,臥閤論道,亦是大臣之職,卿勿以此爲嫌,安心行公,以副予之至望。仍傳曰,遣史官傳諭。
權瑎啓曰,臣承命馳往典獄署,在囚罪人等,一一點檢,則啓覆罪人一名,啓下罪人四名,各衙門所囚罪人六十八名內,刑曹所囚,仁同京主人姜龍妻業伊,大邱京主人金哲立妻禮還,梁山京主人崔業龍次知海一等,陳奏使路費不爲來納事也。沙工鄭士立妻日春,其夫逢授他人米太,偸食逃走事也。林士順妻正伊,其夫以司饔院漁父,日下生鮮不納事也。司饔漁父車莫山,日下生鮮不納事也。廉信榮,以司圃署書員,逃亡,今爲自現事也。趙嗣恒次知順化,成德望次知得連,鄭淵次知成業,尹以聘次知三龍,賑恤廳還上不納事也。私奴海德,饋酒宮家婢子,干請現露事也。司憲府所囚,書吏朴宗建妻禮伊,其夫作罪逃走事也。書吏金壽星,僞造官令事也。漢城府所囚崔有令妻正春,其夫他人銀子貸用逃走事也。書吏權博,相訟文書,逢授於監考,推諉不納事也。韓志愈,他人銀子,貸用逃走事也。訓鍊都監所囚,砲手徐世昌,以私賤,入屬軍門,現露之後,取食料布還徵事也。守禦廳所囚,金德男次知禮節,本廳所納銀子,趁不備納事也。朴承吉妻貴伊,其夫本廳所納正木二同,趁不備納事也。實錄廳所囚,尙衣院色丘自石妻桂春,其夫官令拒逆事也。堤堰司所囚,書員金滿載妻玉香,其夫繕工監阿膠,先上用下後,阿膠貢物價,不爲推給事也。書吏朴成俊妻叔伊,其夫以香陪下去海州,久不來現事也。尙衣院所囚,驪州京主人金他非妻業伊,柴炭載運船隻,旣定之後,已過累月,尙無形影事也。譯官朴斗俊次知夫業·旕德,趙時說次知七龍·仁義,朴世章次知任生·守雄等,貿易紗段,趁不納上事也。紫門監所守,木手崔開川·姜日春,蓋匠金得生妻承禮,其夫弘化門修改時,不爲現身事也。本院所囚,別監金斗翼次知春伊,金斗澤次知加也之等,不立番事也。以上三十四名,罪犯俱不至重大,至於刑曹所囚先男,以吏曹判書家呈納匿名書,書給指嗾之人,諱不直告之故,前後受刑,已至十一次。取考該曹文案,則先男,於當初備局廳推問時,以其上典權衍子弟之書封爲言,而及其該曹推覈時,則以爲,渠以權衍家奴子,正月十二日曉頭,其上典權衍之子,聞有賜柑之奇,使渠借馬於洞內人家。故行到南大門外四街,有一面不知人,出給一封書曰,我欲傳簡於吏曹判書家,而不知其門庭,爾若爲我傳給,則當解給所佩皮囊云。渠果信聽,一時進去判書家,傳納後出見,其人已不知去處,渠獨留待門外,遂被執捉,而當初納招於備局時,則迷劣之意,以爲,其上典權衍,與吏曹判書,有一家之誼。若以其上典子弟書爲言,則或有分揀之路,故如是飾辭,而其實則非權衍子弟之書,其書傳給之人,旣不詳面目,指嗾人姓名,無由現告云云。該曹,以其前後變辭,疑其有隱情,累次加刑,而每以前招無加減爲供,仍念先男所供,路人,使之傳納之說,若是誣飾,而其書果出於其上典,則旣呈書對之後,宜卽避匿,萬無留待現捉之理,執此究之,似有冤枉之端。設令其書封,眞出於其上典,而渠若吐實,則自可免刑,而今被十餘次之刑,朝夕且斃,猶不吐實,亦涉可疑,似不可一向加刑,以致隕命,故謹體聖上欽恤之至意,一倂放送。刑曹所囚,砲手金九鼎,打傷人物,辜限間囚禁事也。漢城府所囚,孫次一西民乭合,所生奴龍一婢方德等去處,査問現出事也。兵曹所囚,連山騎兵朴士明,軍布上納陳省中疋數,塗擦改書,移文本官,査覈間囚禁事也。右人等,或辜限未滿,或有査推之事,不可全然放釋,姑爲保放。忠義衛趙宗達,砲保李成達,幼學愼碩泰等,係是擊錚罪人,俱不得放送。此外諸般罪囚三十五名,或係殺獄,或係賊黨,或僞造御寶及印信之罪,或下吏奸濫現發之事,或有推覈未及究竟者,竝爲仍囚,令各該司趁卽疏決,俾無滯獄之弊,何如?傳曰,依啓。
右議政許穆箚,伏以老臣,年八九十,氣力漸微,昨不如昔日,今日不如昨日,心志耗倦,亦隨氣力漸盡。方天災示警,聖心爲之憂懼不寧,當此時,以奄奄垂死之氣,冒居大臣之位,一日二日,已至三年於此矣,尸官素饌,無恥甚矣。人之言,實自取,乞罷臣職,改卜賢良,以任扶顚之策,事體得宜,臣亦恬然瞑目,歸化於恩澤之中,無他望也。取進止。
上在昌德宮。停常參·經筵。
卯時辰時,日暈兩珥。自巳時至酉時,日暈。自二更至五更,月暈。
柳命天啓曰,領議政箚子到院,而以月食齋戒,留院之意,敢啓。傳曰,入之。
領議政許積箚,伏以臣,不避瀆擾之誅,日籲宸嚴之下者,豈其勢有可已,而不可已者也?誠以痼疾嬰身,死亡無日,欲得一日釋負於未瞑之前,而微誠未格,天聽邈然,至遣近侍,宣諭聖旨,十行恩綸,懇勉備至,臣雖無狀,寧不知感?奉讀未了,不覺涕淚之無從。臣之此病,非今初發,曾前累經於强健之日,今又復作於七旬之境,推之理勢,萬無更起爲人之望,矧此善變之疾,劇歇無常,雖以再昨之猝然添重見之,亦可知不能向愈之狀矣。聖敎中,臥閤論道,旣非庸調若臣之所敢承當者,而當此疾沴荐興,虞憂滿目之日,尙帶虛銜,一向偃臥,致令相府一席,公然曠闕,臣於垂死之中,其一念之兢惶悶縮,當復如何?至於先王實錄之累年未就,固已未安,今玆等待,必不可出,而臣又復延拖此歲,則其在國體,寧有是哉?籍令臣幸而不死,苟延數年殘喘,其不可陳力效勞於歲月之內,卽通朝之所共知,太醫之所嘗見者,臣不敢一毫圖便,以自速慢天之罪也。伏乞聖慈,俯賜照察,將臣本職及兼帶史局之任,亟先遞免,以幸公私,取進止。答曰,省箚具悉卿懇。予意已悉於昨日敦諭之批,復何多誥?雖有疾病,臥閤論道,有何所損,而卿之固辭,愈往愈切,予甚缺然,無以爲喩。惟卿須體至意,安心更勿爲辭,從容善攝,以副予意。仍傳曰,遣史官傳諭。
上在昌德宮。停常參·經筵。
自辰時至酉時,日暈。
禹昌績,以禁府郞廳,以委官意啓曰,判義禁張善瀓,所患猝劇,今日三省推鞫,不得爲之云,敢啓。傳曰,知道。
答司諫李煦疏曰,省疏具悉。爾其勿辭,救護母病。
答右參贊尹鑴疏曰,省疏具悉卿懇。嘉錫之乘時闖發,詆毁儒臣,略無顧忌,予實駭然也。如此之論,卿不必掛齒,卿其安心勿辭,宜速入來行公。
答戶曹參判李宇鼎疏曰,省疏具悉。卿其勿辭,調理察職。
答權瑎疏曰,省疏具悉。爾其勿辭,依願往來。
答判義禁張善瀓疏曰,省疏具悉卿懇。卿其安心勿辭,調理察職。
答左參贊洪宇遠疏曰,省疏具悉。嘉錫陰險之說,不足介嫌,安心勿辭察職。
鄭晳,以司饔院官員,以監膳提調意啓曰,今日供上捧上時,中宮殿日下生鮮,不合於御供,故累度點退,終不改納,不得已苟充捧入,事甚可駭。當該生鮮前進排人,令攸司囚禁治罪,以爲日後懲戢之地,何如?傳曰,允。
禹昌績,以訓鍊都監言啓曰,京中上言,啓下都監者二張內,北部居崔承文,以砲保忠順衛口傳,欲免砲保之役,而限內不爲現身,今姑置之。西部居老除砲手金鼎業上言,則問議于都提調,回啓以入之意,敢啓。傳曰,知道。
鄭晳啓曰,事變假注書姜銑,本以多病之人,近患胸腹之痛,症勢一向苦劇,不得入來察任,已至四日,不可等待其差復,卽爲改差,他假注書,差出,何如?
以權珪爲事變假注書。
柳命天,以承文院官員,以都提調意啓曰,今日會于議政府,正本査對,則謝恩表箋文頭辭,有軫小邦三字,而表文中,又有此三字,乃是疊文字,故以念敝藩三字,刀擦改書。謝恩表文中一處,奏文中二處,有先臣二字,而泛稱先臣,語不分明,故臣字,竝改以祖字,原單子,付標以入之意,敢啓。傳曰,知道。
金禹錫,以戶曹言啓曰,諸宮家各衙門,各廛市人物貨,先上取用後,久不給價,致令市民呼冤者,爲近來弊習,故摘發報知之意,常加申飭於該署矣。今因市民之上言,更爲査問於該曹,則故淸豐都正沃,擣鍊紬七疋,草綠紬二疋,藍紬二疋,紅紬一疋,去庚戌年取用,而尙不給價。淸興正瀗,禱鍊紬四疋,表紬三十尺,紫的紬二十二尺,辛亥年取用,而尙不給價云,事甚可駭,各其事知奴子,令攸司囚禁重治,各色紬價,刻刻徵給,以爲警衆之地,何如?傳曰,允。
答幼學蔡悌胤等疏曰,省疏具悉。疏中告廟一款,事未穩當,館儒之施罰,四學齋任,殊涉無據矣。
禹昌績,以義禁府言啓曰,頃日文科會試時,率入隨從罪人洪濟亨,定配於郭山宣沙浦鎭所矣。卽接平安監司所報,則宣沙浦鎭,旣已移設於鐵山椵島云,而郭山亦有凌漢山城,仍配本郡山城,原單子,改付標以入之意,敢啓。傳曰,知道。
柳命天啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,爲之。
金禹錫啓曰,小臣,方物封裹進去,下直。傳曰,知道。
柳命天啓曰,吏曹郞官來言,臺諫有闕,政事,何以爲之?取稟。傳曰,明明日爲之。
大司憲李袤啓曰,臣頃以掌樂院正趙嘉錫削黜,論啓於榻前矣。今聞物議,皆以擬律太輕爲非,昏謬之失著矣,臣何敢晏然?請命遞斥臣職。答曰,勿辭。
執義柳命賢啓曰,頃日趙嘉錫削黜之啓,臣與長官,相議擬律矣。卽見長官引避之辭,有擬律太輕之物議云,然則臣之所失,與長官無異,何敢晏然於臺席乎?請命遞斥臣職。答曰,勿辭。
獻納李日井啓曰,日昨趙嘉錫削黜事,同僚與臣,相議而陳啓於榻前矣。今者憲臣,以擬律之輕,物議之非,相繼引避,臣旣參其論,則擬律乖當之失,與憲臣無異,不可晏然仍冒,請命遞斥臣職。答曰,勿辭。
禹昌績啓曰,大司憲李袤,執義柳命賢,獻納李日井,再啓煩瀆,退待物論矣。傳曰,知道。
掌令柳星三啓曰,伏見掌樂院正趙嘉錫疏,不料人心世道之乃至此極也。向者釐正之禮,實天地之常經,百世俟聖人而不惑者也。當初時烈等,忘先王之恩,反擧四種之說,又引檀弓免子游衰之文,以訂嫡統之在他,以售貶降之計,此豈爲人臣子之所敢言哉?先王,惕然覺悟,考經而釐之,我殿下,繼志述事,聲其罪而迸竄之,國於是乎大定,神人載悅者,于今三祀矣。彼嘉錫者,不念尊君之大義,惟懷死黨之私心,謂罪魁可伸也,禮論可翻也,伺釁覘隙,未得其便,適値遇災求言之日,投進一疏,極其譸張,時烈之紊亂宗統,壽恒之離間王室,殿下之所痛心,臣民之所共憤惋,而乃敢恣意營救,歸之無罪,其放肆無憚,固已極矣。至以己卯乙巳之事,方之於今日,意其誰欺,欺天乎。在己卯乙巳之禍,善類之罹殃於凶杌者也,今日之事,纘先王之遺志,尊國家之大統,殛宗社之罪人,快一國之輿情者也。嘉錫,雖欲易置賢邪,熒惑是非,鬼蜮之態,安能逃於日月之明乎?至如故判府事臣趙絅,右議政臣許穆,參贊臣尹鑴·洪宇遠,其德望行誼,才猷學識,爲國蓍龜,不啻若靑天白日,嘉錫,若有人心,豈不知四臣之賢也?强爲鬼怪之說者,直以四臣之所扶護者,禮論,所痛斥者,罪魁也,則此屬之以四臣爲仇,無足怪也。因隙售奸,憸人之常態,討罪不嚴,春秋之所譏,若以應旨,饒此大罪,則益無所忌憚,而國不爲國,良可畏也。若此類,迸諸四夷,不與同中國,可也。請趙嘉錫亟命遠竄,大司憲李袤,執義柳命賢,獻納李日井,竝引嫌而退,次第加律,亦有規例,不可以此輕遞多官,請命出仕。答曰,趙嘉錫,削奪官爵,出仕事,依啓。
禹昌績啓曰,趙嘉錫,削奪官爵事,命下矣。臺諫方以遠竄論啓,削奪官爵傳旨,不得捧之之意,敢啓。傳曰,知道。
又啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。
司諫李煦疏,伏以臣,猥將私悃,仰瀆宸嚴,伏蒙天地父母,曲垂矜愍,特許恩暇,優老非常之典,又出於千萬夢寐之外,衣資食物,寵賚便蕃,臣伏地頌祝,繼以感涕,歸語父母,共沐恩私,非臣糜粉,所可圖報。第念臣之臨年兩親,疾迭作,而母病,自春加重,尙爾沈綿,老人氣力,非時月所可蘇完。臣之此去,雖見少差,離側上來,情所不忍。況臣所叨之職,旣非閑漫庶官之比,又非曠日虛帶之任,臣之忝竊,于今四朔,而只緣親癠,受由往返,徒費日月,癏曠之誚,固已多矣。豈宜仍復帶職而往,久滯鄕廬,以積逋慢之誅哉?玆欲必解本職而去,庶冀自安於心矣。得見鄕書,母病比來添劇,蒼黃呈單,適値國忌,不得入啓,徑先作行,臣罪至此,益無所逃。伏乞聖慈,俯諒危悃,遞臣職名,俾得專意救護母病,不勝幸甚,臣無任屛營之至。
戶曹參判李宇鼎疏,伏以臣,身已辱矣,名已衊矣。人誣愈酷,聖眷冞隆,譴罰不加,恩除荐降,如臣無狀,何以得此於聖明,惶隕感泣,不知置身之所也。顧臣所遭,實非等閑橫逆之比,羞朝廷辱名器,莫過於此。今若自謂無失,不恤人言而貪戀恩寵,靦然冒據,則其不幾於無所忌憚,頑喪廉隅者哉。區區伉拙之心,不忍以身蒙此垢也,況且人非已極,鬼責隨至。自月初,重患胸脇之痛,症情危惡,鍼藥無效,飮啖殆廢,疏單見阻,悶蹙方切,適於此際,召牌忽降,分義所在,所當趨謝,而臣之情迹,旣如彼臲卼,疾病,又如是沈綿,當此三省開坐之日,竟不能祇赴,逋慢之誅,實所難免。伏乞聖慈,察臣之懇,憐臣之病,亟遞臣本職及兼帶金吾備局等任,仍治臣違命之非,不勝幸甚,謹昧死以聞。
右副承旨權瑎疏,伏以臣,出疆之期已迫,而臣以夙夜供劇,旣未得一日在側,萬里之行,追送中路,實情理之所不可已者,而顧臣所帶之職,不容暫曠。伏乞聖慈,亟遞臣職名,俾伸私情,不勝幸甚,無任祈懇之至,謹昧死以聞。
豐陽君張善瀓疏,伏以臣,疾病沈淹,情迹臲卼,冒昧呈單,幸蒙恩遞,而惟是兼帶金吾之長,尙在身上,臣誠惶縮,措躬無所。不意省鞫之事,遽出此際,召命降臨,獄體重大,公議是急,私悃莫卹,黽勉强出,捐沒廉恥,嗤點之來,固其宜矣。臣於頃日賓廳會議之時,仰體聖上求助之至意,猥陳所懷,略效愚衷,言無裨補,只速訾謗,杜門屛伏,咋舌省愆矣。日昨得見政院啓辭,則有曰,宰臣倡之於前,永敷繼之於後,嘉錫從中而起,竝與一套而論之,有以臣身,若爲首尾相應者然。噫,永敷·嘉錫之流,何與於臣,而有此臆逆,橫加文致,至此之甚耶?臣實訝之,繼見相臣疏詞,則以臣獻議,極言彼罪諸臣之無罪,以爲召災之本云。臣於此,尤不勝瞿然駭惑之至。夫天道玄遠,災孽之作,古人亦所難諶,臣以嘗謂必由某事而然也。第觀自古遇災之時,人臣之告於其君者,莫不以修德宥罪爲言,國家講究消弭之方,輒行審理疏放之擧,爲此擧者,非以爲其人無罪也。雖有罪,一霈雷雨之澤,去死就生,則其皷舞懽忭之心,有足以薰釀和氣,感回天恕故也。臣敢以此意,仰答聖上之淸問矣,不料斯言,亦不得見恕於相臣之大度也。臣竊慨然,仍念臣,賦性疏戇,素有語言妄率,不識忌諱之病,缺二字犬馬之齒,亦駸駸乎止仕之年,衰疾日痼,瘡疣日增,已不堪復爲供仕也審矣。自昨夕,寒熱猝發,心腹俱痛,達宵叫苦,完轉欲盡,朝來元氣惙惙,欲起還仆,今日省鞫之坐,終不得致身,臣之罪戾,至此而益無所逃。伏乞聖明,察臣病狀,憐臣情勢,亟賜鐫免兼帶金吾,重建廳堂上之任,投之散地,優遊自在,俾臣孤危之蹤,得保桑楡餘景,則豈非天地父母終始生成之恩哉?臣無任祈懇之至,謹昧死以聞。
左參贊洪宇遠疏,伏以臣,犬馬之齒,今已七十有三,精神筋力,百不可堪,而猥以無似,忝在修撰之列,早暮役役,二年于玆,殆爲羸老之馬,重載涉遠,疲竭已極,僨覆在前,決不可更進一步地。莫重史事,尙今遲延,而斷無自力之望,臣誠惶悚,臣誠愧懼。且臣伏聞,掌樂院正趙嘉錫,投進大疏,營護罪魁,滿朝卿宰,無不被其醜詆,而臣之姓名,亦在其中,其用意之傾險,造語之陰慘,實非偶然,其在衰朽如臣,惟當奉身斂退,以避猜怨。伏乞聖慈,天地父母,哀憐垂察,遞臣本職及兼帶春秋·藝文等任,俾得收拾殘骸,歸死田園,不勝幸甚。臣無任祈懇之至,謹昧死以聞。
幼學蔡悌胤等十四人疏,伏以宋時烈之圍籬安置者,何罪也?卽壞禮亂統貶降君父之罪也。貶降之君,孝宗大王也,所亂之統,祖宗傳重之統也。孝宗大王之受貶降之辱,而邦禮之壞亂,是非之顚倒者,十六七年之久,威脅一世,使人莫敢開口,朝臣無敢異議,匹庶視爲當然,則孝廟之抑鬱於冥冥之中,而祖宗在天之靈,威怒不寧者,爲如何哉?今雖曰典禮釐正,而始焉論罪之時,臺諫草草論啓,大臣模糊爲說,積威約之餘,僅僅加罪而已,實不能恭行天罰,與衆棄之,有得於四罪而天下咸服之意也。反有若君臣上下,以其私喜怒私好惡,而致罰斥逐者然,不告之於宗廟,不諭之於邦內,則祖宗陟降之靈,何以知之,而快於輿情乎?而況顯考,旣明其典禮,將欲致討於誤禮亂統之臣,而未及行之,遽爾禮陟,必有所痛恨於冥冥之中也。殿下,善繼善述,克成先志,以其罪罪之,而告廟之典,尙今不行,則祖宗在天之靈,何以知天討之得行,而紓其威怒不寧之意也?以此前後儒疏之陳請者,非止一再,而語涉告廟,則殿下,不惟不允其請,必寢疏而不報,惟其如是。故時烈之黨,乃敢窺殿下之心曰,上心如此,告廟之擧,終必不行,而誤禮之罪,庶幾有得脫之日,敢生疑亂之計,前後獻說者,或有比之於追崇論議之異同,或有歸之於禮家聚訟之難斷,眩亂是非,疑惑君聽,此皆由於告廟之擧,不行而然也。惟殿下,深念焉。今又伏聞,趙嘉錫,投進一疏,肆言無嚴,奸凶之態,醜詆之言,聖明業已洞燭而明言之矣。臣等,固不足與之更辨,而且於嘉錫乎何誅?若夫右議政臣許穆,右參贊臣尹鑴,學問超詣,見識分明,立談而明禮文之本意,片言而折時烈之將心,使時烈等,雖得貶抑服制於一時,而更不得行胸臆貽禍亂於國家者,實是二臣之力也。儒賢之有益於斯世,豈不大哉?士林仰之如北斗喬嶽,而殿下之倚毗而親信之者,有同高宗之於傅說,昭烈之於孔明,際遇之隆,可謂至矣,而流俗躁進之輩,承望忌克之徒,顯加慢侮,相與排斥。聖上,亦不得不動於三至之言,有不承權輿之歎,遂使儒賢,或言不見聽,不安於朝,頻上乞還之章,或缺郊,不敢造朝,足見進退之難,媒孽伺隙之徒,百般覬覦。前焉而指嗾宗室之無識者,投進醜詆之疏,後焉而敎誘宰臣之承望者,敢救解泗曰,其言一出於公,必得放釋而後已,其如鬼如蜮之狀,有不忍正視者。且以頃年榻前,金萬重之詬誣儒賢,向日會議,張善瀓之救解罪魁,今者嘉錫之張皇醜詆,嘗試傾軋者而觀之,則戚里之自相朋比,斥正士害公議,足可見矣。此亦非國家之福也。且夫左參贊臣洪宇遠,亦以直節文學之人,曾羽翼於禮論,而往年一疏,亦出憂愛之誠,嘉錫,祖述壽恒之論,必論抉摘而爲咎,其言之陰慘,噫亦甚矣。至於文簡公臣趙絅,平生剛直之節,不但爲一代之所仰,當時烈亂禮之日,爲孝廟左袒,而堂堂一疏,已寒其權奸未死之骨,則謂不得際遇於先王之朝,而不宜配食云者,豈非悖理之甚乎?殿下倘能夬揮乾斷,亟行告廟之典,以嚴宗統,以一衆志,益加誠意,更篤尊賢之禮,以親儒賢,以杜群枉,則國家幸甚,士林幸甚。臣等俱以四學儒生,謹將此意,將欲上叫天閽,設疏廳於中學,而通文館儒,則館儒,承望委靡之論,欲爲遷就之計,以爲告廟之請,姑俟後日。游辭止之,而臣等,以多士已發之論,不可中止,措辭爲答,則館儒惡其論議之參差,遂生沮遏之意,始爲恐喝四學,勤令苟同,操弄脅持,無所不至,終爲施罰四學齋任,使不得接迹於學宮。夫士氣,國之元氣,雖以君父之尊,猶不得束縛之馳驟之,館儒之於四學,同是士也,而何敢乃爾,其爲擧措,吁亦異矣。四學齋任,雖已被罰,來會多士,亦已見逐,而已發之論,有不可停止者。臣等若干人,不避猥越,仰瀆宸嚴,伏乞聖明,亟賜裁察焉。謹昧死以聞。
右參贊尹鑴疏,伏以臣,以至愚極陋,蒙被殊遇,徒抱致君捐軀之志,適際倫綱道廢,邪說橫流之秋,猥忝當事之任,而不量已不度時,觸冒一世之怨怒,遘悶受侮,亦云不少矣。今聞趙嘉錫之疏,遂醜罵臣身,歷詆朝紳,文仲五鬼佞邪之目,胡紘十罪菜魔之劾,黃李沃請斬趙光祖之疏,亦不過是,有足令見者代慚云,臣於此,又不勝駭懼之至。嗚呼,此非嘉錫之能辱人,乃臣之所自取也。國必自伐而後人伐之,家必自毁而後人毁之,人必自侮而後人侮之,此非聖賢之明訓乎?臣之遭遇聖明也,旣不缺事大明是非,大行黜陟,分別幽明,斥遠邪佞,上尊缺民心,使死者愧而生者懼。至於今日,彝倫將斁,而國缺邪說益肆,而朝廷日卑,悠悠世道,已入於不可振之域缺也,而臣所自訟也,其又誰尤?至若區區罵臣之說,缺雖不類,亦不欲嫌忿辨置於斯,抑此非徒臣之自取詬辱,亦有以見人之侮弄君上,而辱及朝廷矣。臣聞燕樂毅之逃燕走趙也。曰離毁辱之謗,虧先王之明,傷足下之義,此臣之所缺也。古人之憂讒畏譏,狼狽顚覆,有若是者,是非其自爲身缺其身之故,而累及於君上也。其心誠悲,而其計亦缺實同於此,而亦無以處此身於毁辱之外者,惟缺休致之請,從臣廉愧之心,俾不久游於舁缺君臣終始之恩,此臣之所大願也。臣無任恐懼缺之至,謹昧死以聞。
上在昌德宮。停常參·經筵。
夜二更三更,月暈。五更,月暈。
柳命天啓曰,明日拜表相値,視事頉稟。傳曰,知道。
權瑎啓曰,卽者義禁府郞廳來言,三省罪人禮仁,旣已承服,所當趁卽處斷,而以判義禁引入之故,不得開坐,事體未安,判義禁府事張善瀓,卽爲牌招開坐,宜當云,敢啓。傳曰,知道。
又啓曰,判義禁張善瀓,牌招不進矣。傳曰,更爲牌招。
又啓曰,判義禁張善瀓,再招不進矣。傳曰,雖無判義禁,使之卽爲開坐。
又啓曰,雖無判義禁,卽爲開坐事,命下矣。同知義禁府事李宇鼎,時未出肅,卽爲牌招,使之進參於省鞫,何如?傳曰,允。
又啓曰,三省推鞫進去,請出推案。傳曰,知道。
又以訓鍊都監言啓曰,殺手等所授別造環刀五百柄,長槍一千柄,使軍官金元祥,監董打造,旣已畢役,見樣環刀五柄,長槍二柄,別單捧入之意,敢啓。傳曰,金元祥監董打造軍器,至於一千五百柄之多,不可無激勸之道,特爲加資。
柳命天,以弘文館言啓曰,本館上番臣聃命,以三省推鞫問事郞廳,今日晝仕,出去之意,敢啓。傳曰,知道。
推鞫廳啓曰,罪人禮仁,以朴世冠之妾,世冠嫡子守紀淫奸節次,旣已箇箇承服,結案取招,照律處斷,何如?答曰,依啓。
禹昌績,以成均館員,以知館事·同知館事意啓曰,臣等,卽聞守齋儒生,有捲堂之擧,不勝驚駭。馳詣館中,問知曲折,曉諭還入,則儒生等以爲,太學凡有疏擧,四學一齊來會參疏,乃三百年流來之規也。今者爲伸其儒賢受誣之事,今月十四日,入泮發論,而以來會之意,通文四學之後,至十五日向曉,而旣不來會,且無回報,欲問其由,招致四學庫直,更以依齋規來會之意言送,則猶且不來,頓無可否。又送人于四學,使之捉來四學庫直,則四學齋任,方齊會於中學,四學庫直,不惟不送,所送下人,拘囚溷室,牢鎖不出云。聞來驚愕,而其在愼重之道,所當詳問處之,故定送事知書員,詳探眞僞。且令捉來四學庫直,則捉來之際,要於中路,奪取以去,而牢鎖下人之說,果然不虛,駭異之事,不一而足,公論所在,不可無警責之道。故施以削罰,依齋規送付中學,則罰榜持去之人,聚集蒼頭,結縛拘留,此實古今所未有之事,士林莫大之羞也。蓋十四日發論之際,四學通文來到,而其意見,稍與太學不同,故以事有先後之意答送,而學儒之意若不同,則來會於泮中四學堂,商確可否,自是古規,而終不來會,做此怪擧之後,通文始到於施罰之際,其通文中辭語,不見可知,故不爲坼見,玆事顚末,如此而已。昨者已寫疏本,將詣闕下之際,得見學儒蔡悌胤疏批,則以館疏無據,至降嚴旨,旣承嚴旨,則陳疏自辨,事涉煩猥,含默晏然,情勢難安,退出泮村,而諸生亦皆不安,相繼而出,終至有捲堂之擧,不勝惶恐云。臣等,今方更爲開諭,而昨日四學之疏未所陳,沒其實狀,歸曲於人,致令太學多士,反被意外嚴批,其爲惶悚不安,事理之所當然,而以此至於捲堂,事涉過激,反覆丁寧,已至日午。諸生等,以未暴實狀之前,決難還入爲言,無意動聽於臣等之言,不知所以處之,敢此仰稟。傳曰,昨日四學儒疏之批,未詳曲折之如何,如是批下矣。今聞知館事之言,事非實狀云,使之勸入。
答刑曹判書李之翼疏曰,省疏具悉卿懇。卿其勿辭察職。
答右議政許穆疏曰,省疏具悉卿懇。嘉錫滿紙糊亂之說,無非傾軋朝著,攻斥大臣,救解罪魁,欲售翻案之計,其人情態,不忍正視。卿其安心勿辭,速出論道,以副朝野之望。
以備忘記,傳于權瑎曰,長番內官金善弼,當爲莫重公事,如是誤踏啓字,殊甚非矣,推考。
以慶州出身金是榮疏,傳于禹昌績曰,下該司。
答幼學宋光翼疏曰,省疏具悉。所陳之言,當令廟堂議處焉。
權瑎,以都摠府言啓曰,今日入直軍士,中日習射,請出標信。傳曰,知道。
禹昌績,以成均館官員,以知館事·同知館事意啓曰,臣堂揆,以親承聖敎之意,反覆開諭,而諸生等,辭以未暴情實,終不入來。本館草記批下之後,更招諸生,諭以聖批如此,不可不還入之意,則諸生等,始趁夕食堂還入矣。臣等,與司藝諸官,竝爲退歸之意,敢啓。傳曰,知道。
大司憲李袤,執義柳命賢,掌令柳星三,持平李鳳徵啓曰,請掌樂院正趙嘉錫亟命遠竄事上同。日者,星象之所警也,君臣上下,衋焉兢惕,召集公卿三司於賓廳,欲聞弭災之策,則其在臣子之道,惟當精白一心,仰答聖明求助之至意,而豐陽君張善瀓,以肺腑之親,位居崇班,其休戚與同之義,非凡僚比,而書進所懷,無一言及於民憂國計,乃以今日災沴之生,謂由於被罪諸臣之冤鬱。一則曰感傷天和,一則曰身罹文網,造意極密,下語無嚴,欲借進言之機會,恐動悶災之聖心,救解罪人,以售乘時濟私之計,其經營嘗試之狀,有不可掩者。況且臺官之疏,大臣之箚,歷擧其所陳之無倫,而偃然出肅,略無顧忌,輕朝廷而蔑公議,亦甚矣。請豐陽君張善瀓,罷職不敍。答曰,不允。
獻納李日井啓曰,請還收山陵修改都監堂上·郞廳加資還收之命事上同。臣伏聞,趙嘉錫,託以應旨,投進一疏,語意極其陰兇,專爲時烈訟冤,乘時逞憾,無所不至,其心所在,誠可慘矣。時烈之罪,神人所共憤,王法所不貸,而聖恩曲全,薄示流竄,爲其徒者,不思退愆之道,反懷怨國之心,百般抵隙,必欲脫時烈於罪罟之中。噫,嘉錫,爲時烈地則至矣。將欲置君父於何地,其亦急私黨,而忘大義也歟?大禮旣正之後,只治罪魁,則朝家處分,曷嘗有竝逐一邊人之意,而爭相死黨,自觸邦憲,以立殿下之朝,爲渠輩羞恥事,此實聖明素所痛惡,國人莫不寒心。今者嘉錫之言,有若無故而擯斥者然。試以金壽恒之事言之,壽恒,忘國厚恩,深懷憤懟,敢以不忍言之說,見之於章奏之間,編配之罰,乃其自取,若此之類,亦謂之無罪而獲譴,則懲惡之典,將安所施哉?兩臣負犯,聖明,旣已洞燭,而嘉錫,乃敢稱冤如此,至比於己卯士禍,是以名賢況時烈,而袞·貞辱朝紳也。何其言之無倫,一至此哉?且巖廊耆德,士林宗匠,或明斥時烈議禮之非,或力討時烈亂統之罪,而乃敢恣意僇辱,如報私讐。至如故判府事臣趙絅之淸名直節,爲範一時,抗疏論禮,有功當世,從享廟庭,國論洽然,而乃敢追訾於旣配之後,熒惑譸張之言,無非爲時烈立節,而一則曰,臣非時烈之徒,一則曰,臣亦西人,用意回譎,欲掩其迹,如此之人,固當投諸四裔,明示好惡,不宜諉以求言,姑施薄罰。請掌樂院正趙嘉錫,亟命遠竄。答曰,不允。
午時,上御宣政殿,晝講。特進官吳挺緯,同知事李堂揆,參贊官柳命天·李沃,檢討官沈檀,假注書李泰龜,記事官李漢命·李玄錫,宗臣濟興監枝胤,花陵監時憲,入侍。上講前受音一遍訖。沃,進講,自北宮錡問曰周室班爵祿也如之何,止其章章下註,仍釋之。上受而讀之訖。堂揆曰,此章問答之辭,別無文義之可達者耳。沃曰,古者有井田法,卽三代通行之規,而自秦始皇廢之之後,至于今累千年,無復行之者,其法遂不傳,甚可惜也。我國則異於中原,山川間之,無平原廣野,故雖欲行之,亦不可得也。上曰,我國山川,異於中原,故車制之難行,亦以其險阻而然也。沃曰,山川如此,故箕子於平壤,欲設井田法而試之而已,卒未之果云矣。堂揆曰,臣等,聞有館儒捲堂之擧,不勝驚駭,卽往泮中,以爲勸入之地,而儒生捲堂,事係重大,故與知館事,具由構草,方欲啓聞矣,臣適以晝講,先爲入侍,故敢達。命天曰,捲堂者,非空館也,卽不入食堂之謂也。館儒與學儒,疏意稍左,至於相較,而昨日學疏之批,有館儒無據之敎,故儒生等,不敢自安,不入食堂云矣。上曰,然則館儒之捲堂,因昨日學疏之批而然耶?堂揆曰,臣等,以捲堂未安之意,反覆開諭,則諸生等以爲,意外橫被學疏之斥,而至降嚴旨,故不敢自安,退出泮村,而實狀未暴之前,決難還入云矣。知館事以下,方在館中,一邊曉諭,以爲還入之地,一邊啓辭,以爲上聞之計矣。上曰,使之勸入,可也。命天曰,昨日批答中,館儒無據之敎,殊欠待士之道也。臣等,待罪喉司,所當啓稟,而館學相較,風色不佳,事之曲折,未及詳知,故未之果矣。追後聞之,則所爭之事,不無曲折,而至於捲堂,實是慮外,事之寒心,莫此爲甚。堂揆,亦同知館事也,晝講罷出之後,可以直往泮中,傳諭聖敎,卽爲勸入矣。挺緯曰,增廣文科及重試對擧別試,旣已擇日啓下矣。戊午式年大小科初試,亦當設於今年,而科擧之重疊如此,式年初試,則退行於明春之意,前旣稟達,而時無定奪之事,故敢達。上曰,式年初試,則退行於明春,可也。挺緯曰,以駙馬揀擇及禁婚事,命下矣。今方分付於京外,定期捧單,而第聞士夫之家,多有已定之婚,而雖年限已過者,亦不得行之云。故臣取考庚戌年駙馬揀擇時文書,則有國姓及他李姓,當代異姓親,大君公主異姓親,竝限八寸,寡家子女及後娶者,竝勿禁婚之令。此則因傳敎旣有事目,今亦依此擧行,而婚姻過時,亦不可不慮,則年限已過者,似當一體許婚矣。上曰,禁婚事,依事目爲之,而年過十六歲者,亦皆許婚,可也。挺緯曰,外方監·兵使·守令及僉·萬戶·鄕品人處,亦當捧單,而遠地捧單之際,往來有弊,監·兵使·守令外,僉·萬戶及鄕品人,則勿爲捧單,何如,大臣之意亦如此,故敢稟。上曰,依爲之。挺緯曰,外方人中,亦有流寓名家,此則一體捧單,何如?上曰,依爲之。沃曰,晝講時刻,定以午時矣。近來則日候漸熱,進行於巳正宜當,故敢稟。上曰,依爲之。挺緯曰,培養人才,有國之先務也。自祖宗朝,設置童蒙敎官,專責蒙養之方,故禮曹一月之內,三次考講,考其勤慢,而高下付祿,故爲童蒙者,爲其師之受祿而勤學焉,爲師者,亦不無因此而加勉矣。近來則此規之廢却已久,自兵曹視其親疏,而直爲付祿,爲考課勤慢之事矣。今後則依舊例,自本曹月三考講,視其勤慢之如何,移送于兵曹,以爲高下付祿之地,何如?上曰,依爲之。命天曰,恩典太過,近日上言者,多有加資之命,加資雖與正職有間,在朝家施賞之道,不無過濫之弊,故敢達。上曰,或因扈從,或因功勞,而願蒙恩賞,故特施之耳。命天曰,雖有功勞,自有相當之典,至於加資,決不可濫授也。賞如過濫,則反歸於褻慢,不可無詳愼之道耳。上曰,經筵官出,宗臣入來。假注書李泰龜出來,引宗臣以入。枝胤進前,以職與名對。上曰,如有所懷則達之。枝胤對曰,無所懷之可達者耳。上曰,汝年幾何?枝胤對曰,今年六十三矣。上曰,汝是何大王之派耶。枝胤對曰,臣是成宗大王之後也。時憲進前,亦以職與名對。上曰,如有所懷則達之。時憲曰,無所懷之可達者耳。上曰,汝年幾何?時憲對曰,今年四十八矣。上曰,汝是何大王之派耶?時憲對曰,臣是中宗大王之後也。上曰,退去可也。遂罷出。
刑曹判書李之翼疏,伏以臣,因一宗室請釋之事,累被諸臣之攻斥,無非臣昧於隨人俯仰,如桔槹之致,如臣齟齬孤危者,實合屛退田里,絶跡世路,而惟殿下,未盡燭臣之庸陋之狀,一月之內,降命再降,冒上辭章,未蒙見遞,嚴畏分義,黽勉赴召,抗顔供職,才過一旬矣。今者伏見蔡悌胤等上疏,則其中敎誘宰臣承望者,敢救解泗云者,卽指臣而言也。臣自少,出入庠序,未嘗有受人敎誘,投章護黨之事,立朝二十餘年,亦無承望人之意指,攻擊異己者,其所云云,不滿一笑也。所謂承望者,趨附氣勢之謂,臣未知今日氣勢,果在於失志之徒耶?以臣所見觀之,悌胤等之攘臂挪揄,難掩其承望之態,殿下亦必洞察矣。且殿下,旣因災異,下敎求言,則應旨所進之言,可用則用之,不可用則置之而已。若以觸忤時議,輒罪言者,則烏在其求言之意哉?臣曾忝憲職,請放泗者,亦出於勿罪言者,以恢納汚之聖度也。臣旣被疏儒之斥,決不可一日冒居職次,伏乞聖上,亟命鐫削臣職,使之隨分隨置,獲免齮齕,千萬幸甚。臣無任恐懼祈祝之至,謹昧死以聞。
右議政許穆疏,伏以臣老昏,泛聞趙嘉錫,辱朝廷數臣罪,臣恥與嘉錫辨,上箚自責矣。及嘉錫原疏下,始得詳覽,嘉錫,比臣等於袞·貞,又贅入臣曾祖行判書臣磁,厚辱臣先,臣不勝悚然之至。臣曾祖臣磁,在明廟初,李芑受密旨,與鄭順朋·林百齡,議及於臣祖,祖歎曰,事連良善,每按獄,與芑常相反。及定功行賞,上重其事,令元功子弟有功者,皆受封,臣祖,辭以無功,疏七上,上乃許。芑慍言曰,上待功臣,欲與共休戚,今不受者何也?後臣祖爲吏曹判書,閔齊仁,嘗力伸乙巳冤枉事,目爲黨逆,謫居公州,其弟齊英,得唐津,臣祖,心知齊仁困故也。芑已深怒於臣祖,以爲與罪人陰相厚,時陳復昌·李無疆,爲兩司,芑令毁論臣祖,託以憂國,陰護逆賊,與閔齊仁·宋純等,締結爲邪論。且引唐津事,文其罪案,竄洪原,憂懣死,玉堂,極言其無罪,上感悟復其官爵。宣廟時,追罪乙巳按獄諸臣,其時宰臣白仁傑·許曄·尹根壽等,皆以臣祖爲可宥而不可罪也。文定朝諸臣中,臣祖獨免追罪,此在國朝儒臣李滉文集·權橃行狀,及海東野言·東閣雜記·閑語諸說,東閣雜記缺權贊成橃,初以任·灌·仁淑之竄,謂受罪暗昧,上心頗不缺思翼曰,當大行大漸,臣謂橃曰,急迎大君,橃不答,及有缺且啓曰,有大臣在,臣不敢擅此事,罷出。許磁,瞠視思翼曰,當危疑之日,權公,以大義,力贊大計,無他意也,欲陷之者何也?思翼,面赤無以應,此出於先正臣李滉所撰權橃行狀,亦載海東野言。及任寶臣丙丁錄曰東崖南仲,俊邁有風度,爲儕輩所推重,嘗爲吏曹書,不受關節,區別賢否,小人多怨之,竟被搆陷,謫死洪原,平生好義,每受祿俸,計其用度,餘皆別藏,隣黨親舊,有喪則救之,有急則周之,身死之日,人皆憐之。東崖,臣祖別號也,南仲,臣祖字也。故相臣李元翼古事閑話曰元貳相混,以九十,宣廟每召見,問故事。混對曰明廟初,許磁,爲吏曹判書,臣爲參判,磁嘗上疏言陳復昌之奸,復昌,恃恩益恣,適北伯闕,復昌,試求之,欲觀磁之待己。磁曰初具壽聃,誤薦此人,乃竝擬之,復昌,實不意有此擬也,大恚恨之。磁曰旣求而反恨之,眞小人情態也。其剛正直氣,類如此云,臣之父死,李元翼,作哀悼文,其略,不忝賢祖考,浩然返丘壠,如是亦是矣。此皆信筆,臣先祖言行事業,爲後賢所贊美如此,安敢誣也?嘉錫,雖搆誣欺殿下,旣載之諸說,班班可見耳。臣無狀,逢彼盛怒,辱及臣先,然此不過臣之私也。以臣之故,緣及淸朝,詬辱至此,臣之罪也,臣安敢晏然居此位也?殿下亦久留臣,無爲也,乞罷臣職,以尊朝廷之體,幸甚。臣無任屛營之至,謹昧死以聞。
上在昌德宮。停常參·經筵。
自辰時至未時,日暈。
有政。
下直,丹陽郡守柳千之。
藥房都提調臣權大運,提調臣金錫胄,副提調臣鄭晳啓曰,近日凄風連吹,頗有旱徵,伏未審此時,聖體若何?兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予則夜間,微有煩熱之候耳。
中宮殿,藥房問安。答曰,知道。
藥房再啓曰,卽伏承問安之批,以自夜間有煩熱之候爲敎,臣等不勝驚慮之至。必因近日風氣凉冷,朝晝異候,有所感傷而然,不可不卽爲進藥,以收和解之效。臣等率諸醫入診,詳知症候,議藥以入,何如?答曰,勿爲入診,問于入侍醫官議藥。
藥房,又以口傳啓曰,中宮殿誕彌之期已迫,而今日當設産室廳,令醫女入診脈候,以爲議藥劑入之地,何如?傳曰,允。
鄭晳啓曰,今日爲政事,命下矣。且有拜表之擧,而右承旨未差,右副承旨權瑎,受由出去,左承旨金禹錫,病不仕進,臣晳,方詣藥房,仍進吏批政廳,而兵批則旣無該房,廳中只有右副承旨柳命天,同副承旨禹昌績,臣則有相避,何承旨進去乎?且拜表之時,承旨二員,當爲進參,而無以推移,右承旨金禹錫,卽爲牌招察任,多事之地,苟簡如此,今日政,新除承旨下批後,亦爲牌招,使之察任,何如?傳曰,依啓。左副承旨進去。
右議政許穆初度呈辭,傳于鄭晳曰,不允批答。
柳命天,以義禁府言啓曰,三省罪人禮仁,旣已承服正刑,而今此禮仁所犯,有異於弑殺,前日洪川罪人禮一,奸其舅父,伏法之後,別無降邑號罷守令之事,今亦依禮一例,誅止其身之意,敢啓。傳曰,知道。
鄭晳,以內醫院産室廳醫官,以都提調·提調意啓曰,當日巳時,中宮殿産室排設之意,敢啓。傳曰,知道。
禹昌績啓曰,陳奏上使福昌君楨,副使權大載,書狀官朴純,請對之意,敢啓。傳曰,引見。
傳于禹昌績曰,使臣引見時,藥房都提調以下,亦爲入侍。
答忠淸監司李德周疏曰,省疏具悉。卿其依願往來。
柳命天啓曰,明日常參·經筵,取稟。傳曰,停。
藥房三啓曰,臣等,退與諸御醫商議,則自上感冒之候,雖不至大段,亦不可不趁卽和解,和解散,加乾葛·麥門冬·山梔炒各一錢,知母生七分,連進三貼宜當云。此藥劑入,而且入診醫女言內,內殿氣候,脈度平和云,極爲喜幸,達生散,乃是臨月例用之藥,五貼爲先劑入,間日進御宜當之意,竝此仰稟。答曰,依啓。
吏批,判書閔點査對進參,參判李堂揆式暇,參議李夏鎭進,都承旨鄭晳進。啓曰,小臣獨政未安,何以爲之?敢稟。傳曰,只出緊任。
又啓曰,慶州府尹,例以堂上文官差出,而擬望之人乏少,守令中資秩相當者,竝擬,何如?傳曰,允。
以李堂揆爲右承旨,李湜爲正言,洪重亨爲仁同府使,柳㻶爲監察,權爲副修撰,金爲慶州府尹,沈橃爲持平,金壽昌今加通政,老職加資事,判下書題,孫後業除授事,承傳。
兵批,行判書金錫胄進,參判沈梓病,參議申厚載進,參知吳挺昌病,左副承旨柳命天進。啓曰,慶尙左水使,今當差出,而擬望之人乏少,營將及本道守令中可合人,竝擬,何如?傳曰,允。
以朴瑺·羅弘佐爲武兼,洪萬濟爲訓鍊主簿,成以恪爲法聖浦萬戶,李克和爲五衛將,李晩暉爲曹司衛將,李弘淵爲副摠管,李光翼爲僉知,邊國翰爲慶尙左水使,李廷賢爲江口權管,南天澤·金謹行爲副護軍,李后定爲副司直,金邦杰爲副司果,金無祥今加折衝。
傳于禹昌績曰,近觀日氣,頗有旱徵,闕內諸處,各別淨掃,城內溝渠,濬去汚穢事,爲先分付擧行。
金禹錫啓曰,新除授右承旨李同揆,時在京畿衿川地,斯速乘馹上來事,下諭,何如?傳曰,允。
鄭晳,以內醫院産室廳醫官,以都提調·提調意啓曰,中宮殿産室,已爲排設,提調一員及醫官等,今日直宿之意,敢啓。傳曰,來五月初九日爲始,直宿。
答金翼耉疏曰,省覽爾疏。誡誨寡人之意,溢於言表,嘉爾爲國愛君之誠,可不留心焉。
答寶城幼學朴聲在疏曰,省疏具悉。安弘國,精忠節義,忘身殉國,不下於古人,不可無表奬之擧,當令該曹稟處焉。
禹昌績,以南別殿重建廳言啓曰,上樑文正書之際,更爲考見,則有數字高低違格之處,令政院急急改付標啓下,俾無上樑時刻差退之弊,何如?傳曰,允。
獻納李日井啓曰,請山陵修改堂上·郞廳加資還收事,掌樂院正趙嘉錫,亟命遠竄事。竝上同答曰,不允。
執義柳命賢,掌令柳星三,持平李鳳徵啓曰,請掌樂院正趙嘉錫,亟命遠竄事。豊陽君張善澂,罷職不敍事。答曰,不允。趙嘉錫,旣奪官爵,必不至於遠竄矣,毋煩。
辰時,上御熙政堂入診時,藥房都提調權大運,提調金錫胄,副提調鄭晳,假注書柳壽芳,記事官李漢命·李玄錫入侍。醫官金萬直·鄭惟覺·金汝器入診。上使福昌君楨,副使權大載,追後入侍。大運進曰,風日連日不佳,脫着之際,不瑕有傷,伏承聖批,似有微感之候,故敢請入診耳。上曰,微感也,不至大段也。大運曰,第令醫官入診,如何?上曰,惟萬直入診。大運曰,有鼻塞之候耶?醫官以次入診後,大運曰,錫胄前已入診矣,今亦入診,如何?上曰,唯。錫胄入診退伏。萬直曰,左三沈濇,而右邊則浮洪,似有咳嗽之候耳。惟覺曰,風日不佳,脈度不至大段,而必是外感耳。錫胄曰,脈之形體則好,而脈度似浮,似有寒縮之漸,外感不至大段,而日氣不佳,當進和解之藥,然不可不愼耳。大運曰,肌膚,如何?上曰,午後似有汗氣,而不無皮粟之候耳。醫官退出後,上使楨進曰,臣之所掌,事係先朝,所關甚重,而彼人方多疑阻之事,將來結末,姑未可知,持物必倍於前,可以周旋,廟議欲齎萬兩,似若不足矣。大運曰,與辨誣使異,故減其數矣。使臣以爲不足,而在京各衙門則少所儲,管餉廳銀子,使之持去,如何?上曰,五千兩加給,可也。楨曰,不可使譯官知之,萬兩則已分夫馬駄運,而此則亦不可使外間知之也。大運曰,臣等,議事備局及出外,人皆知之,不可諱隱也。楨曰,前日使臣入往時,多收銀貨於一行原譯而用之,故事多便順矣。今則原譯,皆赤手入去,故恐有生事之患,各衙門銀子齎去後,生殖還償似好,而五千所殖之利,其數幾何?平安監司處,重記元數銀貨外貸給,則國無齎送之弊,而行中之用稍優耳。大運曰,臣前以書狀往還,故不知矣。今番往見,則譯官皆貿白絲而來,貿銀於東萊,而尙未進來,故國中無銀,首相之意,雖送五萬兩,無妨云矣。上曰,五萬兩持去,可也。楨曰,孫後暹之弟後業,旣除書題,渠若聞知,則必感本國之恩,而後業,日前有帶去之例,今亦率去,何如?上曰,今番亦爲率去。楨曰,孫後暹之弟後正,方在壽眞宮賤籍,亦使免賤,後業入去後,使之言及則好矣。上曰,免賤可也。楨曰,使臣乘轎,而不給扶持,故收馬夫,苟充譯子四名,今番則加給,如何?大運曰,二品乘轎,而國中則只用四匹,北京則給五匹,而一匹則卜馬也,四匹,輪回騎去,而副使則元給四匹矣。上曰,今番則加給四疋。大運曰,恐以此爲後例,仍以此爲定式乎?上曰,仍爲定式。楨曰,臣今入侍,敢達其譯官之探知事情也。問於各處士人,其言的實,則載於狀啓中,似不着實,則不若啓聞,隨其虛實,論其賞罰,故譯官輩,有勸懲之道矣。近者賞罰不均,有乖信賞必罰之意耳。甲寅年臣入去時,不知莫洛罪之眞的,使譯官探知,則金日新,果得題本,功不下於玄德宇,而日新,但蒙給馬之賞。譯官論賞,雖非大段,而賞罰不均,則入往後必缺一字望心,故敢達。錫胄曰,使臣不爲陳白,故備局亦不知之耳。大運曰,全之標·李點,亦得史記,而其時使臣兪㻛,怒其不爲分付,而渠自探得,不爲入啓論賞,而反論罪矣。上曰,然則半熟馬之賞,亦少,而兪㻛,非矣。楨曰,天標等,又得史纂,取錄以來,而不知虛實矣。甲寅年,臣入去聞知,果爲眞的,而不蒙恩命,金時徵,則不知明史畢修與否,而誣陷其同流,反蒙恩賞,且時徵以爲,辨誣不關云,不罪時徵,則史事亦疏矣。上曰,天標等,得內閣黃衣難得之書,特爲加資,金時徵,拿問處之,兪㻛,亦不可不罪耳。錫胄曰,其時已被臺論耳。大運曰,前送三百兩銀子,欲購文書矣,今番亦依前齎送耶?上曰,今番勿爲,可也。遂退出。
忠淸監司李德周疏,伏以臣,賦命奇薄,早失怙恃,墓在畿甸窮日之地,係官于朝,不得省掃者,歲已閱矣。千萬意外,濫叨湖臬之任,今將遠離,益切霜露之感,伏乞聖慈,特許恩暇,俾得瞻掃,以伸人子之至情,千萬幸甚。臣無任祈懇之至,謹昧死以聞。
金翼耉疏,伏以臣,本嶺外一寒蹤耳,廢蟄窮廬,尫豗已極,耳無聞目無見久矣。當此星象之示警,伏見求言之聖敎,一札十行,丁寧懇惻,修省之意,溢於言表。凡在含生血氣之類,苟非禽獸之冥昧,草木之無知,孰不感發激勵,精白一心,思所以盡誠盡忠於聖上也哉?臣伏讀備忘記,有曰,變不虛生,必有所召,此可以見殿下,洞見天人之際,而深得應災之先務也。臣深缺念一國之大,不爲無人,忠言嘉謨,崇論宏議,想必日陳於殿下之前,猶恐不足以仰望淸光,少備採擇,況臣愚昧,雖欲效其區區,豈能有補於萬分之一哉?又惟遇災求言,前後列聖,所以輔治之具,而不得不用者也。噫,天地雖有雨露之潤,而亦有肅殺之氣,堯舜雖有博施之仁,而亦有竄殛之典,以生道殺人,是亦聖王體天之大經大法,而亦不得自已者也。是以,書曰,天討有罪,五刑五庸哉,豈有奉天命行天討,而致天怒召災異哉?缺於天固無所逃,而反違天命,終咈公議,遽爾肆赦,則反速天缺不可諶,矧惟悖常亂俗,三世不宥,厥有成訓,昭載周誥。伏願殿下,其於愼無赦三字,固守不貳,而刊落好黨,不與同中國,然後已亂之綱領,庶幾樹立,而不復撓矣。乃者僞造倭書,謀危缺究竟未半,置而勿問,刑法之不嚴,綱領之不立,實由於此。伏願殿下,更加睿斷焉。何謂固邦本也?欲固邦本缺書曰,民惟邦本,本固邦寧,上自唐虞,下至三代,歷年無疆,享國長久者,惟此而已。是以,孟子曰,文王視民如傷,大學第九章曰,如保赤子,傳者解之曰,心誠求之,雖不中不遠,未有學養子而後嫁者也。釋之者曰,不可强爲,在識其端而推廣之耳。此誠聖賢,發揮後王保民之道,可謂竭盡而無餘矣。其所以反覆告戒者,都從片片赤心說出來也。殿下,旣有仁心仁聞缺洋溢,而風動四方,臣以知殿下至誠保民之意,其與文王之視民如傷,武王之如保赤子,同一關棙也,曷嘗有循私滅公,違天害道之心哉?曷嘗有刑罰失中,天怒民怨,而召災致異之缺可痛恨者,上有如天之聖德,而下無輔弼之良臣,缺同心同德,載纘庶績,其所以爲國家元氣根本之計缺牽補過時,架漏度日,此則深爲今日膏肓之疾,而苟缺扁華佗良法妙劑,難去其病根,而不可冀其安全也明矣。臣竊聞之,欲起膏盲之病者,必先攻其受病之處,而其用功之缺劑藥之寒溫,又有不可以頃刻毫釐差者。書曰,若藥不暝眩,厥疾不瘳,旨哉言乎。殿下欲行仁政,則莫如先治贓吏之甚者,亟施烹阿之律,以振頹綱,以勵人牧使,貪夫廉而懦夫立也。殿下所以數遣御史者,蓋欲得淸勤愛民之最著者,與夫貪官汚吏之尤甚者,以行勸徵之方,而將以有爲也。臣不敢知繡衣所啓,其無貪贓虐民之吏乎?臣不敢知殿下,必欲以不忍人之心,行不忍人之政而已。不欲效齊威王大力量,以致齊國之大治乎?若果如此,則貪官汚吏,殘害百姓者,殿下何以禁之乎?伏願殿下,亟擇廷臣之廉貞孤高,尙節介有風力者二三人,常兼數道,不限日月之久近,出沒詢咨,務盡其實,而亦令拘管各道監司,使之糾察宣化臧否,一一陳啓,敷納以言。其於汚吏之甚者,斷行齊威之律,監司不奉聖意,不敷仁政者,同其守令而重法繩之,則足以慰塗炭之民,而悚懼迂濁之習,魚喁之民,可變爲歡呼,而邦本之固,於是乎苞桑矣。雖然,邦本之固,不在於他,亦在乎得人才,何也?臣竊以爲,國之致治,由乎得賢,國之不治,由乎失賢。古人有言曰,一世人才,足了一世事,然則世不乏人,顧求之道如何耳。今夫求賢,本以爲治,求其講明帝王聖賢之學,各以其所得之大小淺深而用之,有燮理量局者,使爲宰相,有强果才器者,使爲卿大夫,有治邦之術者,使爲州牧,有治縣之政者,使爲州縣,內外大小,各得其任,則無職不擧,無政不修矣,然而國不治者,未之有也。國家取士,雖以科擧爲重,公道絶小,物議紛紜,而所得之士,不過尋章摘句,徒務浮華而已。明經之屬,專知缺誦,而不曉經義,尤爲無用者也。是故,朱子曰,科擧之習,壞人心術,眞格言也。驟得科第,位至通顯者,責之以經濟事業,付之以字牧職任,則未嘗學焉。譬如胡人之操舟,越客之爲御,求其善也,不亦難乎。方今薦拔人才之道,亦非盛世賓興之意,而形勢所在,攀援而進,則公道難行,果如是矣。以言科擧則旣如彼,以言薦拔則又如此,雖有人才,何從而出,缺漢儒董仲舒之言曰,爲政而不行,甚者,必改而更張之,乃可理也。伏願殿下,特倣先儒所定之例,別設延英院,以待四方之賢士,令三品以上,各薦三人,令守令,各薦其邑經學忠信之士二人,又令監司,拔取道內學問有道術者五人,又使之各陳所欲言者,一一收捧,上徹天聽,殿下悉取觀覽其言,有合於聖人之道,而有益於治道者。與夫直節之言,方正之士,令監司津遣,殿下必親見,而與之討論經義,以驗其賢否,而先以聖人,觀人之法試之,處之延英,次第用之,則循私滅公之弊,勿禁而自止矣。此非臣傅會做錯,本出於程子書,朱子貢擧私議,陸贄薦擧文狀中者,考勘而折衷之,是在聖明惟斷乃成耳。孔子曰,論篤是與,君子者乎,色莊者乎。又曰,不有祝鮀之佞,宋朝之美,難乎免於今之世矣。然則聖人,不以言貌取人,其亦尙矣。若缺理會,則便佞冒進者,必有之矣。臣請缺孟子曰,存乎人者,莫良於眸子,眸子不能掩其惡,胸中正則眸子瞭焉,胸中不正則眸子耗焉。又曰,聽其言也,觀其眸子,人焉廋哉。子曰,視其所以,觀其所由,察其所安,人焉廋哉。此是聖賢觀人之法,而眞實的當者也。是故,子思子曰,爲政在人,取人以身,修身以道。伏願殿下,加意着力於知言窮理之事,而默識深通於選擇人才之際,則殿下之天縱藻鑑,百無一失於取舍之間耳。誠願殿下,先以孟子一款,爲取士之方,後以夫子一款,以爲試可之實,而擢而用之。其於朝廷所薦,曁夫監司守令所薦之士,亦各隨其所薦之主,疏名壁上,所薦者果是賢才,則竝其擧主而超擢之。如其所薦非其人,則竝其擧主而擯黜之,不借於陶甄之手,必自聖斷而取舍之,則可無缺之弊,而人才之盛,不獨專美於唐虞矣。伏願殿下,俯察微臣願忠之忱,不以人而廢聖賢之法,則國家幸甚。臣今年六十有三矣。天性疏愚無知識,自分山野一棄物久矣。杜門窮山,與死爲隣,而惟是向日之忱,物性所偏。曾在乙卯,僭陳一疏,猥蒙溫批,天意藹然,奉讀感激,老淚無從,倘有一得之愚,思所以倒廩傾囷,效得杞人憂天之悃。今當求言之日,正是得言之秋也。臣竊以爲,天下之事,有緩急之宜,天下之政,亦有緩急之宜,當緩而急,則煩細苛察,無以存大體,而缺當急而緩,則怠慢弛廢,無以趁事機,而天下缺竊觀今日朝廷之勢,可謂當急而不可緩者,缺時弊瘼之叢脞,而不急於君德之缺輕重,而知本未之先後乎?夫所謂大本者,缺天地位焉,萬物育焉。殿下,倘於至靜之中,缺無所偏倚,而不失其守,則可以極其中,而天地位矣。缺省察於已發之用,而無少差謬,無適不然,則可以極其和,而萬物育矣。蓋天地至大,萬物至衆,而天地萬物,本是殿下之一體,殿下之心正,則天地之心亦正矣。殿下之氣順,則天地之氣亦訓矣。殿下,苟能以天地之心爲心,而立天下之大本,以天地之氣爲氣,而行天下之達道,致中和位育之極功,則可以贊天地之化育,可以與天地參矣,何慮乎星象之示警,而災險之荐臻也哉?臣旣以中和之說,具於前,而朱子曰,此學問之極功,聖人之能事,臣請更以學問之功,性情之說,爲殿下反覆焉。大凡天之生物,各具一性,性非有物,只是一箇天理之在我也。故性之所以爲體,只是仁義禮智信五字而已,天下道理,皆由此出。夫仁義禮智信五字之中,所謂信者,只眞實此四者而已,如仁義禮智之理,眞實無妄,則信字不須說,只仁義禮智四字,各有分別,不可不辨。蓋仁是慈愛溫和道理,義是斷制宰割道理,禮是恭敬撙節道理,智是分別是非道理。凡此四字,是乃性之本體,方其未發,漠然無形象之可見,及其發而爲用,則仁爲惻隱,義爲羞惡,禮爲恭敬,智爲是非,隨事發見,各有苗脈,不相淆亂,是則情也。故孟子分別四端,言之已詳,所謂端者,猶有物在中不可見,必因其端緖之發於外,而後可得以尋也。蓋一心之中,仁義禮智,各有缺而其性情體用,又各有分別,須是見得分明,然後就此四者之中,又自見得仁義兩字大界限,如天地造化,四時流行,而其實不過一陰一陽而已。於此見解分明,然後可知仁是生物意思,通貫流行於四者之中,而與天地四時,貫徹周流而無窮也,又與天地萬物,竝育竝行而不相悖也。此非臣之杜撰,實是先儒正法眼藏。伏願殿下,省察於日月之常,着力於動靜立間,則其於致中和之功,庶不爲萬一之無助也。臣於性情體用,僭陳梗槪如右,而亦有讀書妙法,臣請畢獻焉。朱子曰,讀書遺忘,此士夫通患,無藥可醫,只有少讀深思,令其意味浹洽,稍見功耳。大抵人要讀書,須是先收拾身心,令稍安靜,然後開卷,方有所益,若只如此,馳騖紛擾於方寸之間,自與道理,全不相近,如何看得文字,亦不必多言。但閉門端坐,半月十日,却來觀書,自當信此言之不妄也。必須逐章搜索,譬如喫飯了,一口又喫,一口嚼得,滋味方解,生精血,若恁地呑下去,卽不濟事,臣於先儒說,歷選條擧,亦已多矣。世人題目,有不足恤,而夫子嘗曰,不在其位,不謀其政,此雖聖人大戒,而程子,在草野時,有上仁宗皇帝書,此亦非後學之所當取法者乎?臣伏覩殿下舟水說,其目有五,而必以好學問爲之首,其拳拳學問之意,孜孜治道之誠,生知出天,聖德純茂,同符堯舜,臣讀未畢,感淚滂沱,臣敢推演而不知止也。伏望聖慈,斷自淵衷,一以中和爲功,以答天譴,以解民慍,則缺宗簿寺正以性,平生訓子,只在忠義二字,而垂絶缺忘之,至情所發,冒瀆至此,僭越之誅,固所難免。臣無任屛營之至,謹昧死以聞。
上在昌德宮。停常參·經筵。
下直,北虞候禹弼漢。
藥房都提調臣權大運,副提調臣鄭晳啓曰,伏未審夜來,聖體,若何?昨日劑入湯藥,其已進御,而感冒之候,果有和解之效乎?臣等無任區區之慮,敢來問安。答曰,感冒之候,與前一樣矣。
又以口傳啓曰,臣等則雖有勿爲直宿之命,初九日則似爲太遠,此則固當觀勢更稟,而醫官四人,則似當輪回入直於産室廳,故敢稟。答曰,醫官直宿事,依爲之。
中宮殿,藥房問安。答曰,知道。
禹昌績啓曰,明日常參·經筵,取稟。傳曰,停。
以領議政許積八度呈辭,傳于鄭晳曰,安心調理事,回諭。
鄭晳啓曰,領議政呈辭批答,當爲傳諭,而政府郞廳有故,遣史官傳諭之意,敢啓。傳曰,知道。
傳于柳命天曰,今下弓矢,北虞候禹弼漢處,給送。
禹昌績,以漢城府言啓曰,近年以來,國家多事,坊民之應役苦重,怨聲載路,事甚矜惻,自本府方欲矯弊,以爲保恤之地,而各部民瘼,使其部官,明査牒報矣。卽接西部牒報,則自精抄廳設立之後,諸處祭軍及負持軍·儀仗軍,兵曹,他無推移之路,調用坊民,立役之後,兵曹,卽當計給其價,而自上年八月,至于今調用坊民者九巡,多至七百七十九名,而終未受一尺之布,故民怨徹天云。該曹萬無尙不上下之理,此必是該曹色吏等,中間花消,貽怨於國家,誠極痛駭。令該曹,嚴査其防軍七百七十九名價布,使之移送於本府,分給坊民未受之類,俾無呼怨之弊,何如?傳曰,允。
答刑曹參判權大載疏曰,省疏具悉。秋部劇務,不可久曠,當許遞焉,卿其勿辭往來。
答進士洪景河等疏曰,省疏具悉。嘉錫之罪,旣已酌處,爾等退修學業。
大司憲李袤,執義柳命賢,掌令柳星三,持平李鳳徵啓曰,請掌樂院正趙嘉錫亟命遠竄事。請豐陽君張善瀓罷職不敍事。竝上同答曰,已諭無煩。
獻納李日井啓曰,請山陵修改都監堂上·郞廳加資還收事。請掌樂院正趙嘉錫亟命遠竄事。竝上同答曰,已諭毋煩。
右議政許穆初度呈辭,不允批答,王若曰,溫批才宣,謂遐心之已改,遜章遽至,愧淺誠之未孚。去就奚輕,安危所係。惟卿,巖廊耆德,士林楷模。念昔大禮之愆,久矣壞亂宗統,賴卿首論之正,終焉釐合聖經。肆當嗣服之初,擢置秉軸之任。相見何晩,蓋精神夢想之素□,□喜同朝,抑君臣際會之有數。君子有所恃,小人有所畏。于以振□頹波,大旱用作霖,巨川用作舟。于以贊揚弘治,陳誡誨於奏牘,眷眷堯舜君民,討精微於講筵,亹亹聖賢謨訓。每恐承敎之不敏,當慮禮賢之無終,何意釋負之章,遽及求助之日?謂誠禮之有未盡則只自忸怩,謂沖藐之不足爲則猶可匡救。若有他不安於心者,此豈予所望於卿乎?惟憸人投隙之讒,寡昧之痛嫉方切,況先卿受誣之說,昔賢之卞破甚明。實無毫髮可嫌,不宜進退斯遽。顧此艱虞之溢目,尤當上下之協心。天意難諶,若爲消弭之策,邦本將蹶,孰進拯救之方?所賴股肱之相須,竊幸心膂之有託。今觀乞退之屢懇,益歎仰成之靡依。筋力有難於服勞,造朝雖曠,精神尙旺於論道,臥閤何妨?設有無妄之憂,亦必勿藥而嘉。卿無望望然去也,予庸諄諄而誥焉。於戱,漢諸葛之鞠躬,惟思盡節,周尙父之至耄,未聞告歸。亟斷來章,勉副至意。所辭宜不允,故玆敎示,想宜知悉。知製敎沈檀製進
刑曹參判權大載疏,伏以臣,奉使出疆,還期尙遠,所帶之職,不可暫曠。伏乞聖明,將臣本職及兼帶備局提調之任,竝令該曹及該司,照例處置,千萬幸甚。臣無任祈懇之至,謹昧死以聞。
進士洪景河等五十六人疏,伏以大禮之乖舛,宗統之紊亂,乃邦家莫大之變故,而其首倡悖說,蔽天聽而陷一世者,罪魁時烈也。其一遵經禮,扶大統而持公議者,一二儒臣也。是以,失志怏怏之徒,欲右罪魁,則缺攻一二儒賢,欲攻儒賢,則必先眩亂禮論,忘君父之受貶,冀私缺之復進,前後紛紜,一套相襲,不畏君上,無嚴國法,人心日溺,世道日變,將至君不君臣不臣,而國不得爲國,良可痛也。今玆嘉錫之疏,亦此輩之換面假名者,無足爲怪。然臣等,竊聞疏語,外託應旨,中藏凶機,譸張險僻,無所不至,贊揚罪魁以宿儒,誣陷儒賢以陋行,竝詆當世以不測之辱,乃令缺專出於飜禮論而護私黨,則臣等,身居首善之地,自缺不爲賢師訟冤,爲國家辨禮,杜讒匿之說,缺今右議政臣許穆,祭酒臣尹鑴,其厚德重望,宏才缺廊廟,師表士林,方當禮論之初,手障洪濤,缺欲極之於二臣者,匪今斯今矣。及其際明良缺年之內,或爰立黃扉,或委授銓衡,二臣於是,感激隆恩,竭智盡忠,知無不言。雖不循世俗之曹,好其缺斷斷而無他,以聖上則哲之明,業已下燭矣。缺言也。日者議定享臣也,或以故相臣鄭太和,久鼎缺而有際遇當入也。穆之不爲顯斥於呈告之時者,缺也。洎乎持正之論,發之兩司,以强引國制,順作罪缺則卽上箚自劾,廟堂之議,乃復歸一,使淸廟缺之譏,則亦可見君子從善之美也。今乃以搖缺急於熒惑天聽,安敢輕侮達尊,至缺托大義,噫嘻甚矣,此何言哉?缺世也,質之日月神明也。缺有若因此而招亂國家者然,缺當罪魁擅命之日,亦嘗力主缺反以伸大義,爲鑴之罪案,何其缺鑴則爲假託也,吁亦異矣。其他搆揑處缺禮其說而不得,此無異於街童巷卒之詬辱詈罵,今欲逐條論辨,無亦汚士林之筆乎?至於名全德備之故判府事臣趙絅,剛方淸修之右參贊臣洪宇遠,竝加詆斥,無所顧忌。斯二臣者,亦嘗抗咫尺之疏,論宗嫡之統,破罪魁之膽,爲孝廟左袒,則時烈黨之媢嫉而欲害之,與兩儒臣無間,無足怪也。噫,諸臣之樹立,如喬嶽砥柱,諸臣之行誼,如靑天白日,嘉錫,亦豈不知可尊而不可侮,可信而不可誣耶?然而投釁抵隙,銳意傾軋,不覺自陷於護邪誣賢之罪,其凶謀奸態,如見肺腸,而尤可駭然者,乃以今日處分,比擬於己卯·乙巳士禍。夫己卯·乙巳,人之所罹者何事,而時烈輩之所坐者,何等罪也?噫,己卯·乙巳之人,皆以正士賢流,或作事無漸,或惡惡太激,招怨積嫌於肘腋之奸,包藏之凶,此乃士林之一大禍厄,而今罪魁輩被罪,則乃在於乖禮而亂統,欺君而誤國耳。神人之所共憤,天地所難容,先王大悟,廊開蒙蔽,殿下述之,亟行竄殛,刊之金石,載之史乘,實與虞朝之罪四凶,元祐之黜群奸,匹美同休,而嘉錫,乃敢以此方彼,是無朝廷,而無殿下也,無萬世公議,而又無先王之弘烈大業也。臣等竊痛焉。臣等聞,法立則奸不生,信孚則讒不聞,今之禮統雖正,而處置未盡其道耳。擧措失之太寬矣,而殿下之待儒賢,亦或有權輿之不承,使在朝元老,有求退之章,退處儒賢,有難進之嫌,故彼妬嫉之輩,百計偵伺,售其簧舌,此實坐於法不立而信不孚也。伏願殿下,夬正嘉錫,右罪魁陷良善,脅一世煽禍端之罪,加待儒相及儒臣,挽其遐志,復置左右,使邪說者不得作,則禮論從此益明,國是從此益著,人心定而朝著靖矣。今若不究其罪犯之輕重,謂之應旨進言,不之痛懲,則諸臣之枉莫伸,憸人之計得行,而先王已定之禮,歸於復紊,時烈貶君之罪,無時可討,非細故也,惟殿下念之。臣等,適因學儒之疏,致有未安之敎,瀝血之章,迄未封進,而此則聖明之所已洞察者也。玆敢不避煩猥,冒瀆宸嚴,益不勝惶悚之至,謹昧死以聞。
上在昌德宮。停常參·經筵。
藥房都提調臣權大運,提調臣金錫胄,〈副〉提調臣鄭晳啓曰,伏未審夜來,聖體,若何?感冒之候,比昨日有差減之效乎?昨承一樣之敎,不勝憂慮之至。必須詳知卽今症候而後,或可進前藥,或更議他藥,臣等與醫官入侍,詳細診察宜當,敢來問安,竝此仰稟。答曰,感冒之候,與昨似有差減之效,姑勿入診,前藥二貼,加劑以入。
禹昌績啓曰,明日常參·經筵,取稟。傳曰,停。
柳命天啓曰,卽見掌隷院回啓粘目,則壽進宮奴孝騫,旣非孝廟朝潛邸時陪奴,且無大殿別監差除之事,而當初孝騫上言回啓時,該院,混以別監十五人免賤蒙恩之例,援以爲訂,以候上裁,及問壽進宮之後,始知其錯誤,其徒然回啓,矇不致察之失,在所難免,請掌隷院當該堂上·郞廳推考。傳曰,允。
以右議政許穆再度呈辭,傳于鄭晳曰,不允批答。
柳命天,以都摠府言啓曰,副摠管李堂揆,除標信,實錄廳進去之意,敢啓。傳曰,知道。
又以都摠府言啓曰,今日入直軍士,當爲中日習射,而産室廳排設,依前例姑停之意,敢啓。傳曰,知道。
又啓曰,卽者,幼學蔡悌胤等五人,又爲呈疏,觀其措語,則以太學儒生,沒其當初實狀,歸曲於人,致令四學多士之疏,有若欺罔者然,不得不陳暴云,而許多辭說,皆涉自明,似難捧入,多士之疏,亦不可無端退却,何以爲之?敢稟。傳曰,自明之疏,不必捧入。
又以吏曹言啓曰,東部居兼司僕吳潭龍,西部居忠順衛成厚翔等上言,啓下本曹,而限內不爲現身,不得回啓之意,敢啓。傳曰,知道。
又以刑曹言啓曰,判書李之翼呈辭,參判未差,循例公事外,啓下,回啓緊重等事,臣不敢獨自擅議,待他堂上出仕後,相議以啓之意,敢啓。傳曰,知道。
大司憲李袤,執義柳命賢,掌令柳星三,持平沈橃啓,曰請掌樂院正趙嘉錫亟命遠竄事。請豐陽君張善瀓罷職不敍事。竝上同答曰,毋煩。
上在昌德宮。停常參·經筵。
巳時午時,日暈。
禹昌績啓曰,明日常參·經筵,取稟。傳曰,停。
藥房都提調臣權大運,副提調臣鄭晳啓曰,伏未審夜來,聖體若何?感冒之候,今已多日,而連進湯劑,其有顯效乎?臣等無任憂慮之至,敢來問安。答曰,感冒之候,漸有差減之效,勿爲逐日問安。
以領議政許積九度呈辭,傳于鄭晳曰,安心調理事,回諭。
禹昌績啓曰,領議政許積九度呈辭批答,當爲傳諭,而政府郞廳有故,遣史官傳諭之意,敢啓。傳曰,知道。
柳命天,以都摠府言啓曰,副摠管李堂揆,除標信,實錄廳進去之意,敢啓。傳曰,知道。
柳命天,以右邊捕盜廳言啓曰,一牌巡邏軍官金世雄進告內,去夜初更量,巡到字內北部中學契,則故進士李召之家,多有喧嘩之聲。慮有被賊之患,招出厥家奴子,問其所由,則有人乘夜潛入于行廊房,七十老嫗夫妻,以刃亂斫,而別無偸去之物,緣由來告云云。臣聞來,極其驚駭,使軍官等摘奸,則男人胸腹間逢刃,已爲致死,女人則頭腦與左臂,左脚亂斫,命在垂死之中,事甚驚慘。旣無偸竊之物,則應是有嫌人之所爲,可疑人等,別定軍官,今方窺捕究問之意,敢啓。傳曰,知道。
大司憲李袤,執義柳命賢,掌令柳星三,持平沈橃啓曰,請掌樂院正趙嘉錫亟命遠竄事。請豐陽君張善瀓罷職不敍事。竝上同答曰,毋煩。
右議政許穆再度呈辭不允批答,王若曰,凡大臣,重望厚責之攸屬,進退固不可輕,矧今日人心世道之至斯,去就尤宜當審。恐或未諭前旨,復此申誥中情。歷觀夫君子之休休有容,不搖於震撼者,豈若小丈夫之倖倖見面,以物爲喜怒哉?然後是社稷臣,方可做宰相事。惟卿士林宗匠,國家蓍龜,文起晉魏齊梁之衰,信乎灝灝爾噩噩爾。道接濂洛關閩之正,不亦炳炳乎章章乎?肆置之巖廊之尊,遂委以棟樑之任。雅望鎭俗,屹若砥柱之中流,正色立朝,不見喬嶽之運動。頃緣邦禮之壞,宗統之紊,尙賴據經而抗章,所以失志之輩,死黨之徒,必欲投間而抵隙,攻斥卿身之不足,誣及祖先而甘心。予旣擧而罪之,洞燭奸狀,卿勿介於懷也。强執小嫌,今若釋負而就閑,適中其計,自可臥閤而論道,毋孤予誠。試看國事之憂虞,重以生民之凋瘵。妖星示警,不知何樣禍,伏於冥冥,亢旱爲災,咸曰于斯時,殆哉岌岌。須念先哲人鞠躬盡瘁之義,此非吾家耄,奉身求退之時。自首揆請告以來,尙慮久曠鼎席。若老成相繼而去,誰與共濟屯艱?予所望卿者若玆,卿豈棄予而不顧?於戱,與其脫屣軒冕,優遊於寬閑寂寞之濱,曷若端委廟堂,贊襄乎都兪吁咈之際?務存恢恢之意,亟回邁邁之心。所辭宜不允,故玆敎示,想宜知悉。知製敎□□□製進
上在昌德宮。停常參·經筵。
自昧爽至辰時,有霧氣。自午時至酉時,日暈。夜五更,月暈。
柳命天啓曰,明日常參·經筵,取稟。傳曰,停。
又啓曰,備邊司郞廳,以大臣意來言,今日賓廳坐起日次,而上候方在感冒中,姑無大段稟定事,以外司開坐云,敢啓。傳曰,知道。
又以都摠府言啓曰,副摠管李堂揆,除標信,實錄廳進去之意,敢啓。傳曰,知道。
以右議政許穆三度呈辭,傳于禹昌績曰,不允批答。
以刑曹判書李之翼呈辭,傳于柳命天曰,刑曹判書李之翼,別無大段之嫌,而稱病呈單,非但事體之未安,刑獄重地,不可久曠。此呈辭,還出給,卽爲牌招察任,俾無滯獄之弊。
以備忘記,傳于禹昌績曰,噫,目今民生之所恃者,惟在於兩麥,而近日日色杲杲,凄風連吹,雨意漠然,不可不急速祈禱,令該曹不卜日擧行。
以漢城府坊民差役啓目,傳于禹昌績曰,今觀啓目,各殿別監等,亦在於坊役之中。別監輩,長在禁掖,晝夜奔走,固不當又令坊役,此一款,付標以入。
禹昌績,以禮曹言啓曰,祈雨不卜日,姑觀數日,請行祈禱,今於備局之坐相議矣。今承備忘,辭旨懇惻,憂民悶旱之意,溢於言表,其在聽聞,孰不感泣?初次祈雨祭,不卜日,來二十六日,風雲·雷雨·山川·雩祀·三角山·木覓山·漢江等處設行事,知委各該司何如?傳曰,允。
柳命天,以備邊司言啓曰,延安私婢海玉,德川軍官金重曄,京居許茂仁等上言,啓下本司,而過限已久,終不現身。依例,不爲覆啓之意,敢啓。傳曰,知道。
禹昌績,以兵曹言啓曰,當日通仕郞崔以遠,砲保張天日稱名人,自金虎門入來,差備門外擊錚,極爲駭愕,令攸司囚禁治罪。同門守門將王勣,常時不能禁斷雜人,以致闌入,亦爲非矣,推考何如?傳曰,允。
禹昌績,以宗親府郞廳,以有司堂上意啓曰,頃因本府奴次先等上言,至有特爲免賤之敎,臣等竊以爲不然也。厥父信敏之自願守陵,不過希功望賞之計。本不出於爲國誠忠,則其身之免賤,亦已過矣,何可以酬勞之典,又施於其子女之身乎?次先等之以此上言,誠甚猥越,亦極可惡,其在國體,事當勿施。況本府典僕,日漸零星,不能成上司模樣之中,前冬因內司奴婢陳告之事,本府奴婢之免賤,至於四五口之多。其時雖有以他司奴婢代給之敎,若無別判付,則例以外方奴婢劃給,故其免賤者之代,亦皆外方之人,於本府無異空失。臣等非不欲仰陳本府殘弊實狀,冀幸聖明之垂察,而旣有代給之敎,故不敢陳請矣。今此次先等五人,又因不當施之賞,竝蒙免賤之典,事體之未安,本府之殘弊,到此益甚矣。且本府典僕之身役,比他司稍重,故奴婢輩之百計謀免者,前後相繼,若不別樣防塞,則臣等竊恐本府終爲無典僕之府,事面所在,寧不寒心?請次先等五人,爲先勿爲免賤,還屬本府,俾存上司貌樣何如?傳曰,信敏,前後有功之人,其子女,旣已免賤,則不可還賤。他各司京案奴婢中,計口代受,可也。
大司憲李袤,執義柳命賢,掌令柳星三,持平李鳳徵·沈橃啓曰,請掌樂院正趙嘉錫亟命遠竄事。請豐陽君張善瀓罷職不敍事。竝上同答曰,不允。趙嘉錫旣已酌處,亟停勿煩。
正言金璁啓曰,請山陵修改都監堂上·郞廳加資還收事。請掌樂院正趙嘉錫亟命遠竄事。竝上同答曰,不允。已諭於憲府之批矣,亟停勿煩。
上在昌德宮。停常參·經筵。
辰時,日暈右珥,暈上有背,色內赤外靑。
藥房都提調臣權大運,副提調臣鄭晳啓曰,伏未審一兩日來,聖體若何?感冒之候,尙未有快愈之效乎?前日劑入和解散五貼,已盡於昨日,餘症若未盡祛,則不可不更議他藥。臣等無任區區之憂,敢來問安,竝此仰稟。答曰,感冒之候,幾盡差愈,姑勿議藥。
中宮殿,藥房問安。答曰,知道。
柳命天啓曰,明日祈雨祭齋戒相値,視事頉稟。傳曰,知道。
又以都摠府言啓曰,副摠管李堂揆,除標信,實錄廳進去之意,敢啓。傳曰,知道。
又啓曰,事變假注書權珪,母病沈綿已久。今朝添谻,蒼黃出去,情理切迫,勢難察任。今姑改差,他假注書差出,察任何如?傳曰,允。
以成碩藎爲事變假注書。
以領議政許積十度呈辭,傳于鄭晳曰,連觀呈單,不覺愕然。噫,當此國事艱虞之日,卿爲國柱石,身佩安危,義不可決退。雖有疾病,已有勿藥之效,惟卿須體至意,亟斷來章,從容善攝,臥閤論道,以濟時艱,以副如渴之望事,回諭。仍傳曰,遣史官傳諭。
答吏曹參判李堂揆疏曰,觀卿疏辭,事勢如此,摠管之任,當許遞焉。
答右承旨李同揆疏曰,爾其安意勿辭,宜速上來察職。
以京畿監司狀啓,安城居幼學趙弼周家出火,其妻及子女四人燒死。長湍居李得連家出火,其婿哨官張二立燒死事。傳曰,燒死人等,令本道恤典擧行。
正言金璁啓曰,請山陵修改都監堂上·郞廳加資還收事。請掌樂院正趙嘉錫亟命遠竄事。竝上同答曰,毋庸煩擾。
大司憲李袤,執義柳命賢,掌令朴相馨·柳星三,持平李鳳徵·沈橃啓曰,請掌樂正趙嘉錫亟命遠竄事。請豐陽君張善澂罷職不敍事。竝上同南部居士人李益大妻,柳暹之女,因妬忌,殺其婢子,而親自下手,施刑淫酷,至有人所不忍聞之事。其父暹,阻之不得,而一夜之間,暹又暴死,傳說藉藉,無不痛惋,其兇慘悖惡,莫此爲甚。且婦女之戕害人命,實是士夫家所未有之變,李益大,身爲家長,旣有不能齊家之罪,其間實狀,亦無不知之理。請李益大妻及李益大,令攸司竝捉囚,嚴覈科罪。答曰,毋庸煩擾。
右議政許穆三度呈辭,不允批答,王若曰,溫批再宣,方待卿之如渴,遜辭三至,胡棄予之如遺?其未深思,寔用申諭。念輔相去就之道,惟義是求,伊媢嫉險詖之言,在我何損?予故以無可去之義,已悉於前,卿胡以不足介之嫌,累辭至此?惟卿進退,係國安危。黨論久鬱而始伸,其或有待,曲禮旣訛而復正,是誰之功?咸仰北斗泰山,獨爲中流砥柱。致君澤民之責重,炳然丹衷,臥閤論道之望深,詢玆黃髮。肆小子求助也切,豈元老丐閑之辰?縱於章疏之間,讒毁罔極,此則朝廷之上,公議方張。□□□安於私情,以先之故,恐或有傷於事體,於彼何誅。況今時之天災,已云孔棘,加以人心世道,更無可爲。卿宜思武侯盡瘁之忠,予敢替商宗任舊之志?於戱,國之所恃於今日,惟卿等數人,卿若終至於去朝,置國於何地?須體至意,亟斷來章。所辭宜不允,故玆敎示,想宜知悉。知製敎鄭重徽製進
吏曹參判李堂揆上疏。大槪,乞遞兼帶摠管之任,俾專史局撰修之任事,入啓。
上在昌德宮。停常參·經筵。
下直,德川郡守鄭弘佐。
鄭晳啓曰,明日常參·經筵,取稟。傳曰,停。
又啓曰,右議政四度呈辭到院,而以祈雨祭齋戒,留院之意,敢啓。傳曰,入之。
又啓曰,吏曹郞廳來言,守令有闕,政事何以爲之?取稟。傳曰,明日爲之。
以備忘記,傳于柳命天曰,史官五員,騎馬十五匹立之。
以右議政許穆四度呈辭,傳于鄭晳曰,安心調理事,回諭。
鄭晳啓曰,右議政呈辭批答,當爲傳諭,而政府郞廳有故,遣史官傳諭之意,敢啓。傳曰,知道。
柳命天,以都摠府言啓曰,副摠管申瀏以訓鍊都監中軍,將官試射事,除標信,北營進去之意,敢啓。傳曰,知道。
上在昌德宮。停常參·經筵。
有政。
權瑎啓曰,明日常參·經筵,取稟。傳曰,只晝講。
藥房都提調臣權大運,提調臣金錫胄,副提調臣鄭晳啓曰,朝晝異候,旱氣似甚,伏未審聖體若何?再昨有感冒之候,幾盡差愈之敎,不勝喜幸之至,卽今果有勿藥之效乎?臣等無任區區之慮,敢來問安。答曰,感冒之候,今旣差愈矣。
以領議政十一度呈辭,傳于禹昌績曰,安心調理事,回諭。
禹昌績啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
權瑎啓曰,都事·守令未署經者多,而以諫院之官不齊之故,不得開坐署經,以致外方人馬留滯已久。未肅拜呈告人員,竝卽牌招,使之開坐何如?傳曰,允。
禹昌績啓曰,近日廳中位甚不齊,多事之地,每患苟簡。今日政,新除授承旨,卽爲牌招察任何如?傳曰,允。
權瑎,以兵曹言啓曰,今四月二十五日,御營軍金信金稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李太古,常時不能禁斷雜人,以致闌入,亦爲非矣,推考何如?傳曰,允。
吏批,判書閔點進,參判李堂揆實錄廳進,參議李夏鎭病,行都承旨鄭晳進。啓曰,大司成今番差出,而擬望之人乏少,承旨竝擬何如?傳曰,允。,以趙根爲定平府使,黃震文爲金海府使,柳榰爲密陽府使,李沆爲吏曹正郞,沈之溟爲刑曹參判,睦昌明爲工曹參議,申㶅爲兵曹佐郞,尹命哲爲監察,丁時翰爲工曹佐郞,姜碩耉爲奉常正,朴世堂爲宗簿正,任以道爲典籍,睦昌明·李元祿爲承旨,權瑍爲校理,崔紀爲成均博士,金大智爲長陵參奉,柳命天爲大司成。
兵批,行判書金錫胄將官試射進,參判沈梓將官試射進,參議申厚載病,參知吳挺昌進,左副承旨柳命天進。以權大載·金壽昌·李慶集·金元祥爲副護軍,李萬徹爲副司果,前內禁衛金重南今加折衝,五子登科加資事,上言判下,前習讀官趙尙熹,今加折衝,運餉監官崔殖,特爲加資事,上言判下,西平權管李弼臣陞萬戶。
以忠淸監司狀啓,淸州居故私奴鶴先妻及隣居良女金召史等燒死事。傳曰,燒死人,令本道恤典擧行。
司饔院官員,以監膳提調意啓曰,今日各殿日次生鮮,或以腐傷,以色變,不合御供,累度點退,終不改納。近日所封,雖或有不謹之時,未有甚於今日之所納,事極可駭,而不徒日勢太晩,終致闕供,亦所未安。不得已擇其中稍優者以入,而莫重御供,未免苟充,不可尋常治之。當該進排人,令攸司囚禁,各別重治,以懲日後如此之習,何如?傳曰,允。
鄭晳啓曰,新除授同副承旨李元祿,時在慶尙道安東地,請斯速乘馹上來事,下諭何如?傳曰,允。
禹昌績,以兵曹言啓曰,今日宣傳官·武臣兼宣傳官及各廳將官朔試時,武臣兼宣傳官申世樑,精抄把摠金匡輝等,皆未滿四矢,依例汰去何如?傳曰,允。
答咸陽生員盧灝疏曰,省疏具悉。時烈亂統之罪,旣繩重律,有何告廟之擧?似未穩當,勿爲煩,退修學業。
鄭晳啓曰,今日大王大妃殿,司圃署所封萵苣生菜中,以南草相雜之故,旣有下廚院之敎,臣看來,不勝驚駭惶悚之至。朝者供上捧入時,許多萵苣,雖未能箇箇看色,而臣與郞廳及薛里眼同監捧,則何敢少有慢忽以入,而今此南草相雜之事,實出於萬萬意慮之所不到,亦非偶然雜入之致。必是中間下人,故爲生事而然,其爲情狀,極爲痛駭。當該監捧飯監及各色掌,請令攸司,竝囚禁嚴覈,依律科罪。當初該署封進之時,亦不無不謹監封之弊,當該進排官,從重推考,色吏則令攸司囚禁重治,臣亦以監膳提調,亦難免不能詳察之罪,不勝惶恐待罪。傳曰,依啓,勿待罪。
大司憲李袤,執義柳命賢,掌令李相馨·柳星三,持平李鳳徵·沈橃啓曰,臣等以趙嘉錫遠竄事,論列已久,兪音尙閟,至以旣已酌處爲敎,竊恐聖明有所未盡燭者也。夫嘉錫所犯,乃在眩亂禮論,伸護罪魁,誣陷忠善,煽禍朝著者,則此非一時語言薄過,其挾私售奸,如見肺肝。固宜迸諸四裔,不與同中國,以示仁人好惡之正,而今反以削職輕罰施之,有若律罪得當平者然,臣等之惑滋甚焉。當己亥大喪,時烈等所引不正朞之說行,而帝王傳序之統遂紊,邦家經常之禮遂壞,洎先王大覺悟,而宗統復明,殿下善繼述,而大憝黜伏矣。壽恒身爲大臣,負國家之厚恩,恚私黨之斥逐,終至構揑虛無,離間王室,則此二臣者之罪,聖明之所痛心,臣民之所共憤,而嘉錫,乃敢恣意營救,歸之無罪。至以今日討罪之事,方之於己卯·乙巳善類之禍,褒揚罪魁,則謂之無讓昔賢,歷詆及大臣賢宰,則有同叱咜輿儓,其懷死黨之心,忘尊君之義,無公議無朝廷,大肆胸臆者,靡所不至矣。其心缺之凶,罪犯如此之重,而若以應旨進言,不加當律,則陰險之徒,必接迹於殿下之朝也,斷不可削奪而止。請掌樂院正趙嘉錫,亟命遠竄,請豐陽君張善瀓,罷職不敍事。上同答曰,毋庸更煩。罷職事,依啓。
禹昌績啓曰,豐陽君張善瀓罷職事,命下矣。臺諫方以罷職不敍論啓,罷職傳旨,不得捧之之意,敢啓。傳曰,知道。
正言金璁·李湜啓曰,山陵修改都監堂上·郞廳加資還收事。請掌樂院正趙嘉錫亟命遠竄事。竝上同答曰,毋庸更煩。
盧灝上疏。大槪,請亟擧告廟之典,以慰先王在天之靈事,入啓。
上在昌德宮。停常參,只晝講。
下直,海南縣監崔槅,吾義浦萬戶金夏鼎。
自昧爽至辰時,有霧氣。申時日暈。
睦昌明啓曰,明日常參·經筵,取稟。傳曰,只晝講。
又啓曰,來五月初一日,輪對日次,取稟。傳曰,爲之。
以右議政許積五度呈辭,傳于睦昌明曰,安心調理事,回諭。
睦昌明啓曰,右議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
傳于禹昌績曰,下直守令·邊將,留待。
睦昌明,以司饔院官員,以監膳提調意啓曰,今日各殿日次生鮮,俱以腐傷,無一片可合者,使之改納,則所納者,亦如前不合。累度督催,至於治罪,而只稱不得可合者,無意改納,事之寒心,莫此爲甚,而日勢太晩,不得已擇其中稍優者以入。莫重御供,連以苟充進排之狀,尤極可駭,當該進排人,請令攸司囚禁,各別重治。昨今本院啓辭頻數,固知煩瀆爲未安,而係于御供,惶恐敢啓。傳曰,知道。
又以南別殿重建廳言啓曰,本廳堂上前判書張善瀓罷職,其代令該曹差出,何如?傳曰,允。
産室廳都提調臣權大運,提調臣金錫胄,右承旨臣睦昌明啓曰,卽伏聞中宮殿解娩平安,胞衣亦順下云,臣等不勝喜幸之至。加紅花·桃仁芎歸湯,乃是産後例用之藥,一貼卽爲劑入何如?答曰,依啓。
中宮殿解娩後,大王大妃殿·王大妃殿,産室廳問安。答曰,知道。
大殿,政院·玉堂,單子問安。答曰,知道。
大王大妃殿·王大妃殿,政院·玉堂,口傳問安。答曰,知道。
大殿,二品以上,單子問安。答曰,知道。大王大妃殿·王大妃殿,口傳問安。答曰,知道。
睦昌明,以內醫院産室廳醫官,以都提調意啓曰,臣等自今日,竝爲直宿,而在前例,於敦化門外宣傳官廳,持藥物待候矣。宣傳官則姑爲移住他所宜當,令兵曹擧行,何如?傳曰,允。
又以吏曹言啓曰,判義禁口傳差出事,命下矣。一品職口傳差出,前例所無,揆之事體,實爲未安。今日日勢,不至晩暮,無寧依例差出,時無緊重罪囚,或可姑待後政差出,未知何如?敢此仰稟。傳曰,後日政差出。
傳于睦昌明曰,崇陵修改次知內官李舜壽加資亦爲還收,熟馬一匹面給。
傳于睦昌明曰,明日晝講停。
上在昌德宮。停常參·經筵。
下直,仁同府使洪重亨,平山縣監梁侙。
自辰時至酉時,日暈。
産室廳都提調臣權大運,提調臣金錫胄,副提調臣鄭晳啓曰,伏未審夜來,聖體若何?內殿氣候,一向安寧乎?臣等無任區區之慮,敢此問安。答曰,知道。內殿氣候無事矣。大王大妃殿·王大妃殿,問安。答曰,知道。
再啓曰,卽伏聞醫女所傳之言,內殿氣候安寧,極爲喜幸,而每夜間頭疼之候,乍發而旋止,惡露不爲快下云。卽與諸醫相議,則皆以爲,芎歸湯,加荊芥穗二錢,玄胡索醋炒·桃仁·紅花·五靈脂醋炒各一錢,連進三貼,以爲行血之地宜當云,此藥爲先煎入何如?答曰,依啓。
三啓曰,卽伏聞醫女所傳之言,內殿脈度頗似洪數,膈間亦爲煩懣,且有齒痛之候,臣等不勝驚慮之至。卽與諸醫相議,則增損四物湯,加荊芥穗一錢半,黃芩酒炒,麥門冬·牧丹皮·桃仁·紅花酒洗各一錢,不可不連進三四貼云,此藥爲先煎入何如?答曰,依啓。
睦昌明啓曰,明日祈雨祭齋戒相値,視事頉稟。傳曰,知道。
以領議政許積十二度呈辭,傳于睦昌明曰,安心調理事,回諭。
睦昌明啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
答修撰沈檀疏曰,省疏具悉。爾其勿辭,救護母病。
睦昌明以司饔院官員,以監膳提調意啓曰,近日各殿日次生鮮不合之故,請治進排人,非止一再,而少無動念,慢忽封進,日以益甚。至于今日,大殿·中殿所封全數色變,一邊治罪,一邊督納,而徒稱難得,日已向夕,終不改納,其爲情狀,誠極寒心,不可不循例科罪。進排人,請令攸司囚禁,別樣從重治罪。終致闕供,亦有所未安,不得已擇其中稍優者以入,莫重享上之物,如是苟簡,不勝惶恐,敢啓。傳曰,知道。
答判尹。
上在昌慶宮。停常參,只晝講。
下直,忠淸都事韓濙。
午時未時,日暈。
有政。
産室廳都提調臣權大運,提調臣金錫胄,副提調臣鄭晳啓曰,朝則日氣凄冷,晝則旱熱煩甚,伏未審夜來,聖體若何,而中宮殿氣候,亦何如?諸醫皆以爲,雖無所急之症,增損四物湯,則不可不連進云,此藥一貼,依前加入,趁早煎入宜當,臣等憂慮未弛,敢來問安。答曰,知道。予則無事矣。
大王大妃殿·王大妃殿,藥房問安。答曰,知道。
産室廳再啓曰,卽伏聞入侍醫女所傳之言,中宮殿氣候,一樣安寧,而曉頭鼻血少□□□又出二匙許,臣等不勝驚慮,而已與諸醫問議,則皆以爲,不無些少血分之熱,以致血隨火上,今雖止息,淸熱凉血之劑,不可不速進。柴胡四物湯,加荊芥穗·犀角鎊·山梔童便炒,各一錢,黃連酒炒·牧丹皮各七分,連進三貼,宜當云。此藥一貼爲先煎入何如?答曰,依啓。
産室廳以口傳啓曰,中宮殿無大症候,而衂血又見云,不勝驚慮之至。與諸醫相議,則莎芎散不可不連進云。此藥二貼劑入之意,敢啓。答曰,知道。
睦昌明啓曰,明日常參·經筵,取稟。傳曰,只晝講。
以領議政許積十三度呈辭,傳于睦昌明曰,安心調理事,回諭。
睦昌明啓曰,領議政呈辭批答,當爲傳諭,而政府郞廳有故,遣史官傳諭之意,敢啓。傳曰,知道。
禹昌績,以兵曹言啓曰,五衛將李光翼,八十之人,衰老已甚,不能供職,宿衛輪番之地,不可久曠,李光翼改差何如?傳曰,允。
答右議政許穆箚曰,省箚具悉卿懇。予意已悉於昨日之批矣。卿其安心,更勿固辭,速出論道,以副至望。仍傳于睦昌明曰,遣史官傳諭。
答大司成柳命天疏曰,省疏具悉。爾其勿辭,從速察職。
以備忘記,傳于權瑎曰,憲府之官,或事呈單,或爲引避,以監察茶時,有若應行者然,其於事體,殊甚未妥。且時推人員,累經日月,而尙不照勘,今後政院,各別申飭,俾無如前懈緩之習。
睦昌明啓曰,左議政請對矣。傳曰,晝講時入侍。
傳于權瑎曰,今觀禁府都囚徒單子,在囚之人甚多,其在恤囚之道,似涉欠缺,以次官擧行事,分付。
答左參贊洪宇遠疏曰,省卿疏辭,覽之未半,可見憂國愛君之忱矣。向日會議之論,予豈悠泛而然哉?今方收議於首揆,而又緣病故,趁未議處,予心之憂閔,可勝云喩?會議之論,當速令稟處焉。
睦昌明啓曰,端午帖製述官,旣已啓下,明日請開門,大提學·提學命招,使之出韻科次,何如?傳曰,允。
又啓曰,今日爲政事,命下矣。都承旨鄭晳,産室廳入直,右副承旨禹昌績以該房,當進兵批政廳,廳中只有臣昌明及左副承旨權瑎,而臣昌明與吏批政官,相避吏批政廳,何承旨進去乎?敢稟。傳曰,左副承旨進去。
吏批,判書閔點進,參判李堂揆進,參議李夏鎭進,左副承旨權瑎進。,以金禹錫·趙䃏爲承旨,閔熙爲判義禁,尹搢爲司諫,金德遠爲戶曹參議,南天漢爲工曹參議,韓垽爲司僕正,鄭之益爲禮賓正,李煦爲司成,安五星爲南部參奉。
兵批,行判書金錫胄進,參判沈梓進,參議申厚載進,參知吳挺昌進,左副承旨禹昌績進。李松老爲羽林衛將,蔡禹禎爲武兼,睦來善爲副摠管,趙沃爲五衛將,金禹錫·李同揆·李元祿·金重南爲副護軍,閔·嚴奉信·趙尙薰爲副司直,洪時範爲武兼。
禹昌績啓曰,新除授羽林衛將李松老,時無加資之命,何以爲之?敢稟。傳曰,依例加資。
禹昌績,以兵曹言啓曰,當日忠義衛具時杰稱名人,自宣仁門入來,差備門外擊錚,極爲駭愕,令攸司囚禁治罪。同門守門將閔銓,常時不能禁斷雜人,以致闌入,亦爲非矣,推考何如?傳曰,允。
睦昌明啓曰,新除授同副承旨趙䃏,時在京畿高陽地,請斯速乘馹上來事,回諭。傳曰,允。
巳時,上御熙政堂,晝講。左議政權大運,知事閔熙,特進官沈梓,參贊官睦昌明·李沃,侍讀官李聃命,假注書李泰龜,記事官李漢命·李玄錫,持平李鳳徵,正言金璁,宗臣行德昌監垍,舟川副令景虎,輪對官禮曹正郞金時鉉,南學訓導朴身之,西部主簿申斗極,南部主簿崔英益,北部主簿金鳳錫入侍。上講前受音一遍訖。沃進講自萬章問曰敢問交際何心也,止其章,章下註仍釋之,上受而讀之訖,沃曰,孟子之時,或有禮聘之國,而王迹旣熄,諸侯不仁,故萬章,疑孟子之受之,而有是問也。孟子以亞聖之資,抱君民之志,歷聘諸國,以冀其行道之萬一,所遵行者,惟大聖人無適無莫之義也,而惜乎時君世主之終不能用也。此宜後世人主之所當慨然者也。煦曰,此章文義,多有未曉處,不必强爲之解也。沃曰,聖門諸子,以多問爲能事,故萬章非資質之高者,而猶能好問如此,蓋疑者問之,必洞釋而後乃已者,是爲學之第一工夫處也。大運曰,旱災肆酷,朝晝異候,不審此時,聖體若何?上曰,無事。天久不雨,兩麥將枯損,是可悶也。大運曰,向者星文示警,朝野憂遑,而玄遠難測,故猶未知何樣禍殃,今此旱魃,正是切急之災也。目前之憂,不可勝言。又曰,中宮殿無事解娩之後,氣候安寧,臣等不任喜幸也。卽因醫女之所傳聞,有衂血之症,憂慮不可言。上曰,有熱候而然矣。大運曰,旱災至此,田野皆坼。今日雖行祈雨祭,微誠感天,亦難必期,何悶如之?上曰,有水根畓穀,似不至於專棄之域,而田穀則已枯云,兩麥若失稔,民事極可慮矣。大運曰,兩麥豐實,然後農糧無艱乏之患,故田家最要者,莫如兩麥也。兩麥枯損,則最是切悶處也。又曰,昨日得見義禁府囚單子,則罪囚之滯,多至二十餘人,而判義禁未差,故開望無期。臣以牌招政官,今日內開政差出之意,方欲構草啓聞矣,適爲入侍,故敢達。上曰,政官牌招,今日內差出判義禁,可也。榻前定奪。大運曰,臣近與都承旨,同在産室廳,故得見密匣中公事,則江華築城時監董之人,有特除守令之敎矣。守令治民之職也,爲任最重,斷不可以賞格除授也。臣等以擇差之意,仰達於榻前矣。至以一番力役之輩,有此除授之敎,臣竊以爲不可也。上年大興山城之築,比今日江都之役,則可謂倍屣,而其時監董之人,亦不得守令之除授。且以先王朝施賞之例言之,如此之類,或除僉萬戶矣。上曰,僉使除授,可也。大運曰,前日以譯官全天標·李點之事陳達,而有加資之命矣。出外聞之,則先朝已有姑勿施賞,亦勿治罪之敎云云,故臣卽以此意,送言于政院,使之微稟,而槪聞其所得之冊,則果是內閣之所藏云矣。上曰,內閣所藏,果是難得之冊,而此人等能得之,其功不貲,特爲加資,以爲激勸之地,可也。大運曰,金鎰信亦應蒙賞,而獨爲落漏,不無稱冤之端,一體論賞何如?上曰,莫落身死之奇,詳細探問而來,其功亦不貲,一體加資,可也。大運曰,臺諫去就,有難陳達,而司諫李煦,春初以其親病,受由下鄕,累朔之後,始爲還朝,而至蒙異數矣。未久又以親病,呈告下鄕,上來遲速,未可豫知。臺諫受人主耳目之任,則久曠,極爲未安,似當有變通之道矣。上曰,李煦有老病父母,上來遲速,未可豫知,姑爲改差,其代今日政差出,可也。出擧行條上曰,今年春雨頻數,故慮有今日之患矣。旱災至此,何悶如之?祈雨之事,爲今日急先務,予欲親行祈雨矣。大運曰,祈雨祭自有節次,親祭固不可越次先設也。親祭則例於遣重臣近侍及大臣等,次第設行而後,爲之可也。臣等,雖以微誠有難格天,姑令臣等,先行何如?上曰,累次設行,有若文具,故予欲親行趁。此時設行,可也,過時之後,則雖或得雨,有何所益?不卜日定行於四五日內,可也。大運曰,聖敎雖好,事體有不然者,或遣近侍,或遣大臣而後,如未得雨,則自上親行何如?亦不出初旬之外,似未太晩矣。上曰,然則三次祈雨祭,勿拘常例,遣大臣設行,可也。出擧行條大運曰,自上將有親祭之擧,承旨必備員,然後執事無苟簡之弊,而左承旨李同揆,同副承旨李元祿皆在外,或在遠地,或有切迫情事,其上來遲速,未可豫知,合有變通之道矣。上曰,前頭多事,近侍不可久曠,竝姑改差,其代以在京無故人,今日政差出,可也。鳳徵進啓曰,請掌樂院正趙嘉錫,亟命遠竄事。上同上曰,旣已削奪,不必遠竄,毋煩。又啓曰,今者本府之論柳暹,必也只言其父之暴死,而刑官不受原供,不憑訂因,未得可疑之端,亦無啓稟之事,而先剖暹棺,以檢其屍,其顚倒做錯之擧,誠極駭然。請刑曹當該堂上·郞廳,竝從重推考。上曰,依啓。金璁進啓曰,請掌樂院正趙嘉錫,亟命遠竄事。上同上曰,已諭於憲府之批,毋煩。大運曰,今日見洪宇遠疏,不勝惶恐,不知所以爲達也。臣雖冥愚,豈不知災異之可畏也?苟有消災之策,亦安敢置諸相忘之域,而不卽變通也?臣以其文書,送領議政家,臣於數日前,亦往其家,與之相議,而領議政非但年老,所患亦非細,未及披覽,遷就至此,事體未安。臣亦自知宇遠之言,豈不極盡乎?上曰,旣已詳言於宇遠之疏批矣,卿不必爲嫌,可也。上曰,筵臣罷出,宗臣及輪對官入來。假注書李泰龜出來,引宗臣及輪對官以入。垍進前,上曰,有所懷則達之。垍對曰,無所懷之可達耳。上曰,有疾苦之事,則達之。垍曰,年老多病之外,有何可達之事也?上曰,汝年幾何?垍曰,今年七十五矣。上曰,汝是何大王之派耶?垍曰,臣是成宗大王之後也。景虎進前,上曰,有所懷則達之。景虎對曰,無所懷之可達耳。上曰,有疾苦之事,則達之。景虎曰,無疾苦之事耳。上曰,汝年幾何?景虎曰,今年六十八矣。上曰,汝是何大王之後耶?景虎曰,臣是成宗大王之後也。時鉉進前,上曰,汝曹有弊端之可言耶?時鉉曰,臣曹則雖有弊端,堂上隨卽變通矣。郞官有何可達之事也?身之進〈前〉,上曰,學宮則似無弊端,而如有之,上達可也。身之曰,典僕些少,不成貌樣,此外有何所達之事也?昌明曰,臣曾經敎授,故詳知南學之弊,典僕最爲疲弊矣。上曰,然則推移定給,可也。大運曰,他學典僕,似難盡給矣。身之曰,典僕雖難變通,如以軍士二三名定給,則可以使用矣。大運曰,雇軍爲近來痼弊,而兵曹物力之疲弊,亦莫甚於近日,實無推移定給之路耳。斗極進前,上曰,爾部有何弊端耶?斗極曰,臣部凡有大小事,皆報於漢城府而處之,故郞官則別無可達之事耳。英益進前,上曰,爾部有何弊端耶?英益曰,五部一體,故別無所達之弊矣。鳳錫進前,上曰,爾部有何弊端耶?鳳錫曰,五部一體,故別無所達之弊耳。上曰,德昌監垍,衣裝襤褸,誠爲可矜,令該曹衣資題給。遂罷出。
右議政許穆箚子。大槪,陳情辭免事。入啓。
大司成柳命天辭職上疏。入啓。
左參贊洪宇遠上疏。大槪,亟行賓廳會議,諸臣之言,以惠生民,以安國家事。入啓。
上在昌德宮。停常參,只晝講。
自午時至酉時,日暈。夜四更五更,南方有氣如火光。
産室廳都提調臣權大運,提調臣金錫胄,副提調臣鄭晳啓曰,伏未審夜來,聖體若何?中宮殿氣候亦何如?臣等無任憂慮之至,敢來問安。答曰,知道。內殿氣候無事矣。
大王大妃殿·王大妃殿,問安。答曰,知道。
再啓曰,卽伏聞醫女所傳之言,中宮殿夜間寢睡頗安,氣候與昨一樣,而四更後,鼻血又出,臣等不勝憂慮之至。與李東馨諸醫商議,則皆以爲鼻血之不止,乃是血分之熱,升而不降之致。發熱則四物湯去智·栢·黃連,加荊芥穗·犀角鎊·香附子醋炒,黃今酒炒,升麻各一錢,連進二貼宜當云。一貼爲先劑入,何如?答曰,依啓。
下直,慶尙監司鄭樸。
傳于睦昌明曰,慶尙監司留待。
以右議政許穆七度呈辭,傳于睦昌明曰,安心調理事,回諭。
睦昌明啓曰,右議政呈辭批答,當爲傳諭,而政府郞廳有故,遣史官傳諭之意,敢啓。傳曰,知道。
又啓曰,明日國忌齋戒,明明日國忌正日相値,視事頉稟。傳曰,知道。
鄭晳啓曰,廳中之不齊,未有甚於近日,而右承旨金禹錫,今日不爲出肅,左副承旨權瑎,亦不仕進,同副承旨趙䃏在外。多事之地,苟簡莫甚,竝卽牌招,使之察任何如?傳曰,允。
禹昌績,以都摠府言啓曰,副摠管柳炳然,除標信,精抄廳能麼兒坐起,進去之意,敢啓。傳曰,知道。
答左承旨金禹錫疏曰,省疏具悉。爾其勿辭,調理察職。
答前正言韓垽疏曰,省疏具悉。爾之文學,諸臣薦之於筵中,爾何避辭耶?勿辭,從速上來察職。
權瑎,以義禁府言啓曰,以慶尙監司啓本,刑曹粘目,前蔚山監牧官愼京胤,移本府處置事,允下矣。愼京胤方待命於本府,卽爲拿囚之意,敢啓。傳曰,允。
鄭晳,以吏曹言啓曰,新除授定平府使趙根呈狀內,老父今年七十歲,照例處置云。親年七十,勿敍三百里外,載在法典,趙根改差何如?傳曰,允。
執義柳命堅,掌令朴相馨·柳星三,持平李鳳徵·沈橃啓曰,請掌樂院正趙嘉錫,亟命遠竄事。上同答曰,已諭毋煩。
巳時,上御熙政堂,晝講。知事金錫胄,特進官柳赫然,參贊官禹昌績,侍讀官李聃命,檢討官閔就道,假注書李泰龜,記事官李漢命·李玄錫,正言金璁,慶尙監司鄭樸,宗臣長原令繼,錦山監善胤入侍。上講前受音一遍訖,聃命進講自孟子曰仕非爲貧也,止下章故曰王公之尊賢也,仍釋之。上受而讀之訖,聃命釋文義,至會計當而已,牛羊茁壯長章曰,大凡人才,不必得高位而盡其才也。雖少職,必盡其職事,故孔子,大聖人也,猶不以賤官爲辱,而必稱其職。人君欲得人才,則不必求之於位高之人也,雖位卑之人,必察其能否,而取用焉,則可也。上曰,才不借於異代者,眞古人之格言也。雖今日,求則得之,豈可謂人才之必無也?金錫胄曰,古之賢者,雖不可得之於今日,古語曰,天生一代才,足了一代事,亦豈無一時可用之人也?只以人君以賢者爲不賢,忠者爲不忠,故人才不能見售於世,是可歎也。然用人如着碁,只在易置之如何耳。赫然曰,軍中最重,莫如戰馬,而我國馬種不好,訓局馬兵及禁軍等所持之馬,體小力弱,將不勝甲,故臣每以此意,仰達於榻前矣。今聞分養馬,多數上來云,爲先擇給於馬兵,以爲軍馬整齊之地,其餘馬匹,或立邊馬,或給帖子,似當,事係軍務,故敢達。上曰,依爲之。出擧行條金錫胄曰,分養馬六百餘匹,方上來,而軍馬之重,果如赫然之所達也。係國家緩急之用,則不可不擇其中骨健善走者,而給之矣。赫然曰,市人等,與都監砲手,有爭廛之事,至於上言,而其中有借占市房,興利作弊之說,臣不勝驚駭。推問於平市,而又捉致市人及房主,一處面質,則市人所言多不實,此則終當詳覈,砲手輩果有執房之事,則當以違令之罪,從重決棍,降定砲保,以爲懲戢之地,而但砲手等,亦有父母妻子,不可不許其買賣資生。臣曾有稟達定奪之事,今亦依前定奪施行,而或有雜亂之弊,則各別禁戢便當,故敢達。上曰,一依前日定奪,爲之。出擧行條。赫然曰,瑞興府使金興運,曾爲慶州營將及全羅左水使時,重得水土之疾矣。今者本邑,亦有土疾,轉輾沈痼,病勢危劇,若過今夏,死生可慮。且興運爲人,外雖朴訥,內實忠殼。累典州郡及閫任,皆有治績,表裏之典,至下於三四次,仍置之必死之地,誠爲可惜矣。金錫胄曰,臣亦以申命全及金興運之事,上達於前日矣。命全,則旣已移差畿邑,而興運,則尙在病鄕,終至病廢,則誠爲可惜,合有變通之道矣。上曰,興運旣有治績,而病勢如此,遞差可也。赫然曰,會寧府使鄭后亮,數月之內,連喪其兩子二孫,今雖未及聞訃,而聞訃之後,心事可想。會寧自是重鎭,而后亮以此心事,似難察任。臣非爲后亮地也,官事誠爲可慮,故敢達。金錫胄曰,后亮身在塞外,聞此四喪之奇,則心事必不能自定,莅任察務,必不如常時。且聞其遭喪之後,家中更無男子,只有一妾,而疊遭四喪,罔知攸措,喪葬諸具,無以成樣。禮曹判書吳挺緯,亦以恤典可施之意,欲爲上達,而未果云,事甚可矜,合有變通之道矣。上曰,鄭后亮會寧府使改差,事甚矜惻,令該曹喪需題給。赫然曰,此甚微之事,而自上留念至此,臣民孰不感戴也?錫胄曰,司僕多有回啓之事,而右相方在呈告中,未及爲之矣。臣適爲入侍,故敢達。頃以全羅道點馬書啓,折甲島所牧之馬,以移牧於平日島之意,覆啓矣。平日島係是於義宮受賜之處,有多爲移牧之敎,平日島旣不得放牧,則牛瑟串亦令放牧,馬以牛瑟串,趁暑熱放牧之意,分付擧行何如?上曰,依爲之。錫胄曰,分養馬,擇其壯健者,分給於訓局·禁旅及御營武士之後,竝放於箭串,至六月晦間,馬還瘦瘠之時,則三廳一時出往,捉給武士,以其餘馬,分給於帖子,乃是舊例。今當依此擧行,而本寺常時,亦必有數外加立,以待不時之用。事體亦重,亦不可輕易分給於帖子,而前頭亦有觀武才等事矣。此類之馬,亦勿給何如?上曰,依爲之。錫胄曰,河重圖往忠淸道點馬時,徵捧故失馬之木二十八同,上送于該寺,而來納之數,只十二同,故未知其由矣。河重圖上來之後,始得聞知,則果爲色吏李義健之偸竊,故囚係義健,旣已準數徵捧矣。李義健偸竊之罪,不可不痛懲,移送于刑曹,以爲懲治之地何如?上曰,依爲之。錫胄曰,雲山郡守李聚,車嶺僉使洪受命,牛峴僉使金是振等三人,以軍器別備,因兵使褒啓,有陞敍之命矣。李聚則旣陞堂上,而僉使亦三品官也。陞敍無可用之地,更施以他賞何如?上曰,然矣,皆以熟馬賜給,可也。榻前定奪錫胄曰,黑山島別將,以崔淨差遣矣。頃以稟定本島諸事上來,而凈有八十老父,病勢極重,不得還爲下去。新設之地,擧職之人,固不可徑遞,而今聞父病轉劇,決難離去,崔淨似當改差。官是微末,係是受點之人員,故敢此仰達矣。上曰,崔淨改差,可也。金璁進啓曰,請掌樂院正趙嘉錫,亟命遠竄事。上同上曰,已諭毋煩。又啓曰,新除授司諫尹搢,時在忠淸道尼山地,請斯速乘馹上來事,下諭。上曰,依啓。錫胄曰,鹿島旣是司僕所折受之地,萬戶所管土兵,有若干耕食田畓,亦爲昭載於本寺田案,則此不過借耕納稅之處,而土兵等以呈官立案數張,稱以文券,呼訴於巡撫使,備局覆啓,判付中有雖無文券,還給本主之敎矣。無文券借耕之地,今雖仍爲許耕,而似當納稅於本場,別無永給之端,敢此更稟。上曰,然則許其耕食,依例收稅,可也。聃命曰,曾在先朝,非但久停經筵,凡事皆節省,故弘文館書吏所減之數,至於六人之多矣。卽位以後,因筵臣所啓,有復舊之命,而所未復者,猶三人也。近來則連日開筵,故本館書吏,以請坐等事,逐日奔忙,多有不足之患,竝令復舊何如?錫胄曰,使喚不足,果如筵臣之所達,還給無妨,而物力凋殘,沒數復舊則難矣。上曰,雖未盡復,二名則復舊,可也。榻前定奪。上曰,筵臣罷出,慶尙監司及宗臣入來。注書李泰龜,出引三人以入。樸進前,上曰,卿則久經近侍,詳知國家事矣。慶尙一道,地大物衆,素稱難治,卿須着力爲治,可也。樸曰,臣雖魯下,受國重任,敢不盡心?上曰,如有弊端之可言者,則達之,可也。鄭樸對曰,雖有弊端,未下去前,何由得知也?第以倭館役事,不無難處之事云矣。上曰,倭館之事,果爲巨弊耳。樸曰,凡干工作之事,我國人則不得干豫於其間,而倭人親自擔當,故延拖歲月,以爲捧價之計,其弊不可說也。臣下去之後,自我國如有周旋者,則當催促而爲之耳。上曰,監司則拜辭之後,日勢已晩,先爲出去,可也。繼進前,上曰,如有所懷,則達之。繼對曰,老病宗臣,有何所懷之可達也?上曰,有何疾苦耶?對曰,雖有疾苦之事,天威咫尺,何敢仰達也?上曰,汝年幾何?對曰,今年六十四矣。上曰,汝是何大王之派耶?對曰,中宗大王之後也。善胤進前,上曰,如有所懷,則達之。善胤對曰,別無所懷耳。上曰,汝之同生,幾人耶?對曰,只有兄弟矣,兄則不幸早死矣。上曰,汝年幾何?對曰,今年十九矣。汝是何大王之派耶?對曰,中宗大王之後也。上曰,退去可也。遂罷出。
敎慶尙監司鄭樸書。,王若曰,屛翰必資於岳牧,任人其難,鎖鑰尤重於嶺藩,非卿莫可。予簡先定,僉擧又同。惟卿智量沈深,器局峻整。竇家之群季皆顯,五桂聯芳,韋門之餘慶尙延,六葉增輝。歷荷累朝之殊遇,不憚夙夜之賢勞。當時論波蕩之辰,氣節可尙,逮邊帥符分之日,淸謹自持。故予嗣服以來,知卿適用之器。久處出納之地,裨益實多,累遷佐貳之官,才猷有裕。輿望久屬於卿宰,銓選姑試於旬宣。畢瑊之久在禁中,眷注常切,張詠之專制閫外,委寄冞隆。睠彼南紀一邦,號爲東土三服。數千里山河襟帶,惟是新羅舊疆,七十州民物繁殷,猶有故家遺俗。而近年水旱疾疫之爲沴,流惠未歸,況列邑軍旅賦役之乖宜,凋瘵已極。至於互市,館宇之移設,枵然一路,財粟之殫亡。苟非撫綏之盡誠,曷尉顒望?所賴文武之爲憲,寔取詢謀。剸理之游刃可恢,盤錯之利器宜別。玆授卿云云,卿其祗承朝旨,廣採風謠。法叱馭之王尊,不擇夷險,道登車之孟博,必務澄淸。得君以治,縱乖補給之願,與我共理,毋損循良之名。凡諸政令所施,要在寬猛相濟。革弊宣化,懋盡宣化之方,循公滅私,寔嚴黜陟之典。蔚興學校,士氣之養當先,愼固關防,戎政之詰奚緩?若夫裁稟,厥有彝章。於戱,宜體宵旰之憂,克念責任之重。坐棠流惠,庶效周召伯之恩思。行部觀風,罔俾漢刺史而專美。故玆敎示,想宜知悉。知製敎申厚載□進
左承旨金禹錫上疏。大槪,賤疾危劇,鬼事不遠,冒陳血懇,祈蒙恩遞,俾得專意調治,以延殘喘事。入啓。
上在昌德宮。停常參·經筵。
孝宗大王忌辰齋戒。
自辰時至申時,日暈。初昏,黑雲一道如氣,起自西方,直指艮方,長可數十丈,廣尺許,漸進東北,良久乃滅。
産室廳都提調臣權大運,提調臣金錫胄,副提調臣鄭晳啓曰,伏未審夜來,聖體若何?中宮殿氣候,亦復何如?臣等無任區區之慮,敢來問安。答曰,知道。內殿氣候,無事矣。
大王大妃殿·王大妃殿,問安。答曰,知道。
再啓曰,卽伏聞醫女所傳之言,中宮殿氣候,一樣平安,臣等不勝喜幸之至。李東馨等諸醫皆以爲衂血雖不更出,昨進四物湯,依前加入,不可不加進一貼,以淸餘熱云。此藥一貼煎入之意,敢啓。答曰,依啓。
又以口傳啓王大妃殿曰,中宮殿水刺,雖不厭進,明日乃國忌也。若行素,則誠爲可慮,自慈殿,必須勸止,俾進常膳,幸甚。臣等不任憂慮,敢此仰稟。答曰,中宮殿解娩之日未久,當勿令行素焉。
禹昌績啓曰,昨因筵臣陳達,會寧府使鄭后亮子與孫之喪,有喪需題給之命,擧行條件,今當書入,而第伏念,自前如此恩典,或施於宰臣近侍之死於王事者,今此后亮子與孫之喪需,揆以事體,極涉過濫。臣於昨日入侍時,亦知其事未妥當,而倉卒之間,未及陳達,不職之責,在所難免,而院中之意皆以爲,邊倅之以其情事切迫,輕許遞改,已非法例,且關後弊,至於喪需題給,尤是前所未有之事,不可以已有成命,而循例擧行云,惶恐敢啓。傳曰,雖非前規,聞其筵臣之言,其情誠甚慘惻,已有成命,今姑援例擧行。
又啓曰,備邊司郞廳來言,今日賓廳坐起日次,而大臣差祭,不得開坐云,敢啓。傳曰,知道。
又啓曰,領議政呈辭到院,而國忌齋戒,留院之意,敢啓。傳曰,入之。
又啓曰,吏曹郞廳來言,守令多闕,政事何以爲之?取稟。傳曰,過國忌後爲之。
正言金璁啓曰,昨日筵臣以瑞興縣監金興運,傷於水土,身病方重。會寧府使鄭后亮,荐遭子與孫四喪,情事切迫,必有曠職之患,且其治喪,無以成樣,陳達於榻前,至有興運·后亮竝遞之命,又下后亮家,題給喪需之敎。徑遞兩倅,有關後弊,濫施恤典,尤有損於事體,而臣伏在後列,聽聞未瑩,未及論啓而退矣。今聞物議以不得爭執,大加非斥,臣之昏謬不職之狀著矣,何可一刻仍冒?請命遞斥臣職。答曰,勿辭。
權瑎啓曰,正言金璁,再啓煩瀆,退待物論矣。傳曰,知道。
以領議政許積十四度呈辭,傳于睦昌明曰,安心調理事,回諭。
上在昌德宮。停常參·經筵。
孝宗大王忌辰。
産室廳都提調臣權大運,提調臣金錫胄,副提調臣鄭晳啓曰,伏未審夜來,聖體若何?卽伏聞醫女所傳之言,中宮殿寢睡頗穩,氣候安寧。諸醫皆以爲,氣候如是安寧,則當此暑月,苦口湯劑,不必連進,自今日停藥宜當云。臣等敢來問安,竝此仰稟。答曰,知道。予則無事矣。大王大妃殿·王大妃殿,問安。答曰,知道。
大殿,政院·玉堂·朝廷二品以上單子問安。答曰,知道。
大王大妃殿·王大妃殿,政院·玉堂·朝廷二品以上,問安。答曰,知道。
權瑎啓曰,右議政許穆八度呈辭到院,而以國忌,留院之意,敢啓。傳曰,入之。
以右議政許穆八度呈辭,傳于睦昌明曰,安心調理事,回諭。
鄭晳啓曰,右議政呈辭批答,當爲傳諭,而政府郞廳有故,遣史官傳諭,每日啓稟,事涉煩瀆。今後政府郞廳出仕間,遣史官傳諭之意,敢啓。傳曰,知道。
睦昌明以內醫院産室廳醫官,以都提調意啓曰,今日乃中宮殿解娩後,第七日也。産室廳撤罷,入直提調·醫官及下人等,竝罷出之意,敢啓。傳曰,知道。
禹昌績啓曰,右議政上疏到院,而以國忌,留院之意,敢啓。傳曰,入之。
答右議政許穆疏曰,省疏具悉卿懇。卿以老成大臣,念國家之艱虞,誡誨寡昩,條陳時弊,予深嘆服。罷精抄廳及各衙門屯田等事,因會議之論,方爲就議於領相,自當變通,卿其安心焉。仍傳曰,遣史官傳諭。
獻納李日井啓曰,正言金璁以云云,引避而退。當論不論,殊非臺體,請遞差。答曰,依啓。
睦昌明啓曰,明日常參·經筵,取稟。傳曰,停。
上在昌德宮。停常參·經筵。
藥房提調臣金錫胄,副提調臣鄭晳啓曰,伏未審夜來,聖體若何?兩慈殿氣候,亦復何如?中宮殿湯藥停進之後,氣候一樣安穩乎?臣等不任區區之慮,敢來問安。答曰,知道。兩慈殿氣候,安寧矣。
中宮殿,藥房問安。答曰,知道。
有政。
自辰時至申時,日暈。
權瑎啓曰,明日常參·經筵,取稟。傳曰,只晝講。
傳于睦昌明曰,産室廳都提調以下。書啓。
鄭晳啓曰,左承旨金禹錫,受由調治,已過累日,而尙不出肅,不但事體未安,多事之地,亦甚苟簡。卽爲牌招,使之察任何如?傳曰,允。
吏批,判書閔點進,參判李堂揆實錄廳進,參議李夏鎭進,行都承旨鄭晳進。啓曰,玉堂闕員,今當差出,而擬望之人乏少,相避竝擬何如?傳曰,允。以睦林儒爲正言,車憲爲咸從縣令,權愃爲定平府使,黃載仁爲學正,蔡禹瑞爲監察,李沆爲兼南學敎授,金玉鉉爲延曙察訪,李達意爲直講,方遇聖爲兼引儀,姜碩耉爲左通禮,順川郡守申濼加資事承傳,軍器別備。以修撰望單子,傳曰,加望。以金璁爲副修撰。
兵批,行判書金錫胄藥房進,參判沈梓受由,參議申厚載進,參知吳挺昌病,右副承旨禹昌績進。,以孟尙賢爲副護軍,金璁爲副司果。
權瑎,以刑曹言啓曰,罪人崔益俊處斬事,命下而今日陵·殿端午祭行日,初六日長陵受香,初七日,八日,九日,十日,國忌齋戒及正日,連有拘忌,不得擧行。待無故日,擧行之意,敢啓。傳曰,知道。
以領議政許積十五度呈辭,傳曰,連觀呈單,心甚缺然,不知所以爲諭。噫,當此國家岌嶪之秋,右揆强嫌引入,出仕無期。卿亦引病丐閑,不念時事之多艱乎?予不多誥,卿必深思,亟斷來章,臥閤論道,以副予之至望。仍傳曰,遣史官傳諭。
答大司憲李袤疏曰,省疏具悉。老人多病,何足爲嫌?安心勿待罪,調理察職。
禹昌績,以兵曹言啓曰,今五月初四日,保人金唜龍稱名人,自敦化門入來,差備門外擊錚,極爲駭愕,令攸司囚禁治罪。同門守門將李穦,常時不能禁斷雜人,以致闌入,亦爲非矣,推考何如?傳曰,允。
睦昌明,以禮曹言啓曰,合七慶增廣別試諸科及重試對擧別試吉日,才已推擇啓下矣。重試武科,有初試,自兵曹推擇啓下,故臣曹不能覺察,致有其間無武科排定之日,不勝惶恐,不得已諸科吉日推擇,付標以入之意,敢啓。傳曰,知道。
權瑎,以吏曹言啓曰,今此遣重臣,四次祈雨祭獻官,當以正二品以上塡差,而無故之人乏少,刑官及重建廳堂上,推移塡差何如?傳曰,允。
又啓曰,頃日輕囚放釋之後,仍囚啓下重囚及各該司加囚罪人之數,多至六七十名。當此旱災孔慘之日,似當有恤囚之道,令各該司,趁卽疏決,俾無滯獄之患何如?傳曰,允。
又以刑曹言啓曰,承政院啓辭內,輕囚放釋,俾無滯獄之患何如,傳曰允事,命下矣。本曹時囚罪人四十四名內,十一名則罪名不至重大者,自本曹爲先疏決放送,而其中二十二名,則係于殺獄,印信僞造,罪名甚重,十一名則以承傳罪人,今方推覈,待其究竟後,次第處決之意,敢啓。傳曰,知道。
執義柳命賢,掌令朴相馨,持平李鳳徵·沈橃啓曰,請掌樂院正趙嘉錫,亟命遠竄事。上同,凡邊郡之倅,病邑之宰,不許輕易遞改者,誠以邊頭事緊,病鄕人避不如此,將無守以守之也。臣等伏聞,日昨筵中,因兩重臣陳達,爲遞會寧府使鄭后亮·瑞興縣監金興運職,曲副其願。彼后亮疊遭喪慽,興運身有疾病,則圖遞而歸,在二臣固幸,獨不念朝家事體之大傷損乎?自此邊郡病邑之宰,少有憂患疾病,輒生遞歸之計,必思拔聯之路,其弊有不可勝言者。請還收會寧府使鄭后亮,瑞興縣監金興運遞差之命。官給喪需,乃隱卒重典,苟非曾經近侍之人,則決不可輕施也。今於鄭后亮子若孫之喪,因筵臣陳達,至令題給喪需,恩典之濫,無過於此。此雖一時特敎,猶且不可,況下之人,有以啓之乎?成命一下,物情大駭,請還收鄭后亮家,喪需題給之命。工曹判書柳赫然之啓遞兩邑守宰也,或稱情理慘惻,官事必不關心,或稱土疾方劇,甚可惜也。夫捨生報國,乃臣子職分耳。今以膝下慘惻,抛棄官事,則如此之輩,固宜罪之,而反以此請遞,曲爲之地。且水土有疾,圖遞其守,則有力者皆免,而無勢者獨往。柳赫然所達,不但壞之事體,且有關於後弊。兵曹判書金錫胄,身爲大司馬,秉武臣進退之柄,而不能斥赫然之言不可,又從而助其說。是啓武臣自便之習,而無以重朝廷之體統也。至於喪需題給,實是莫重之恩典,非下焉者之所敢陳達,而今爲一武帥子之喪,偃然上聞,殊涉猥越,不可置而不論。請工曹判書柳赫然,兵曹判書金錫胄,竝命從重推考。答曰,不允。
上在昌德宮。停常參,只晝講。
下直,天安縣監趙汝耘,慶山縣令兪命夔。
有政。
睦昌明啓曰,明日國忌齋戒,明明日國忌正日,初九日國忌齋戒,初十日國忌正日,此四日,視事頉稟。傳曰,知道。
鄭晳啓曰,吏曹郞廳來言,守令多闕,政事何以爲之?敢稟。傳曰,當日爲之。
權瑎啓曰,禁府都事梁暹以慶尙左水使李世選拿來事,下去矣。卽見梁暹狀啓,新水使邊國翰,以前任府使兼營將,待新營將下去,交代後,方可次次交代,故李世選不得拿來,今方留待云。禁府都事之留待,事體未安,且有其弊。金海府使黃震文,今日內給馬發送,以爲交代之地何如?傳曰,允。
傳于鄭晳曰,下直守令留待。
以右議政許穆九度呈辭,傳于鄭晳曰,安心調理事,回諭。
答沃川幼學金曄疏曰,省覽疏辭,嘉爾憂國愛民之誠。所陳六條,當令該司議處,而科擧一事,旣已酌處,不必更改矣。
權瑎,以義禁府言啓曰,罪人李碩穦,分揀放送事,判下矣。曾以他罪,定配於茂朱,還發配所之意,敢啓。傳曰,知道。
以備忘記,傳于睦昌明曰,産室廳都提調左議政權大運,提調兵曹判書金錫胄,副提調都承旨鄭晳,各半熟馬。捲草官吏曹判書閔點,醫官金萬直·朴生榮·金汝器·尹昶,各半熟馬一匹。掌務官李弘章·鄭斗浚,各兒馬一匹。奏時官金英俊·丁道興,擇日官李貴賢,泛鐵官柳庭翰,各上弦弓一張賜給,令本衙門準職除授。假注書柳壽芳,奉敎李漢命,各不粧弓一張賜給。醫女及下人等,令該曹米布磨鍊題給,次知內官尹完·楊珽,各半熟馬一匹。差備內官洪承雲·李翰榮,各上弦弓一張賜給。
吏批,判書閔點進,參判李堂揆病,參議李夏鎭進,都承旨鄭晳進。啓曰,星州牧使及平壤庶尹,今番差出,而平壤乃營下雄府,星州亦嶺南大邑,不可不擇擬本道守令中,有聲績可合人,勿論文·南,竝擬何如?傳曰,允。,以李行登爲穩城府使,李世彬爲古阜郡守,許梓爲興德縣監,李猶龍爲扶安縣監,李壽曼爲星州牧使,睦林馨爲平壤庶尹,李元龜爲延安府使,金輝世爲司僕主簿,鄭錫僑爲崇陵參奉。平壤庶尹黃道光,前縣監梁嶷今加通政,竝捕賊,內官金光潤今加通政,老職。
兵批,行判書金錫胄病,參判沈梓進,參議申厚載病,參知吳挺昌病,右副承旨禹昌績進。以金世龜爲護軍
禹昌績,以漢城府言啓曰,凡各司官員,因病呈滿三旬,則該司報知於所屬上司後,始乃報于禮曹,入啓處置,自是法例,而南部前參奉李立相,厭避部官,無端稱病,呈旬三張,一時書送于當部主簿處,仍爲下鄕,使之報吏曹,而當部一邊報于本府,一邊經報吏曹,入啓改差,揆以法例,事極可駭。當部主簿崔英益,不有法例之罪,固所難免,從重推考何如?傳曰,允。
權瑎,以刑曹言啓曰,本曹詞訟煩劇之地,郞廳六員,各有所掌,不可一日曠廢,而佐郞尹爾霖,以兼春秋豫備,除本司,故所掌之事,每致積滯,誠爲可悶。豫備減下,全察本任何如?傳曰,允。
禹昌績,以御營廳言啓曰,本廳八番中部後司屬,黃海道五哨,右部前司屬,全羅道五哨,合十哨軍兵,來六月二十五日,京中逢點。七月初一日,與七番軍兵,當爲替代立番,兩道監司·兵使處,以此依前知會,調送之意,敢啓。傳曰,知道。
答領議政許積箚曰,省箚具悉卿懇。卿之疾病,雖未快差,必有減於曩時,予甚喜幸。卿辭雖如此,俟病少間,商議稟處,未爲不可。體府一事,不可率爾變通,當待出仕,從容善處。卿其安心勿辭,益加靜攝,臥閤論道,以副至意。仍傳曰,遣史官傳諭。
權瑎啓曰,領議政箚子批答,當爲傳諭,而今已夜深,明日待開門,遣史官傳諭之意,敢啓。傳曰,知道。
禹昌績,以漢城府言啓曰,金時傑·尹趾善等,山訟之事,依啓下,今方推覈,而尹趾善呈狀內,時傑之三寸叔母夫,前縣監閔忠亮與其妻金氏,往見其所訟之山,便生自占之計,決笞時傑,數其許用之罪,刦令擊錚云,故推問稟處事,亦已蒙允。今日坐起時,進來對辨之意,再三分付,則終不來辨,事甚可駭。本府非法曹,更無處置之道,令攸司推問移文後,具由稟處何如?傳曰,允。
巳時,上御宣政殿,晝講。知事吳始壽,特進官趙威明,參贊官金禹錫,侍讀官權瑍,檢討官閔就道,假注書李泰龜,記事官李漢命·李玄錫,宗臣呂陽令烱愉,烏川監烱深,慶山縣令兪命夔,天安縣監趙汝耘,入侍。上讀前受音一遍訖,瑍進講,自萬章曰敢問不見諸侯何義也,止其下章章下註,仍釋之。上受而讀之訖,始壽曰,南別殿丹靑,今方始役,以事體言之,則太廟旣不用眞彩,似不當加於太廟,而本殿舊丹靑,略用眞彩,似難異同於前,今亦依舊,丹靑爲之何如?上曰,依爲之。始壽曰,世祖大王·元宗大王二影幀,一行奉安事,前已稟定,而殿宇正間,乃三間也。或言自南爲始奉安,而空其北邊一間,或言世祖大王影幀,當中奉安,元宗大王影幀,奉安于北邊,而空其南邊一間爲當云,自下不敢擅便。三間後面,皆設竈而築大坊矣,敢此仰稟。上曰,世祖大王影幀,當中奉安,元宗大王影幀,奉安于北邊,可也。始壽曰,安香廳·典祀廳以下諸室,前已圖形入納矣。及其造成之時,更爲審察,則緊用之行閣,或有不爲磨鍊者,庭除廣狹,設門通路,或有不便之處,不得已略爲加減進退,與前入圖形,差殊之意,敢稟。上曰,唯。始壽曰,欲除浮石之弊,太平館舊基石取用事,前已稟定矣。更爲看審,則閭家櫛比,掘石曳出之際,不得不撤毁之家甚多。雖曰借入於公基,年久入接之家,猝然撤毁,則必有民怨,故近處私家空垈所在之石,自本曹納價取用,而近處私垈之石已盡,堦石之不足者,無處可圖,方以爲悶矣。伏聞歡慶殿排設魂殿時,添造行閣,撤毁之後,材瓦則歸於內司,堦石則盡爲曳置於通化門內云,若無自內緊用之處,則量其容入,取用何如?上曰,取用可也。始壽曰,正殿後堦上,別堂撤毁事,前已稟定矣。更思之,旣有御齋室,則正殿雨漏處修改,不患移安之無所。自前所達之別堂,不必撤毁,姑爲仍置,以備移安之所,實涉便好,故仍修補,改丹靑之意,敢稟。上曰,仍置之,可也。始壽曰,新創殿宇,凡具一新,而正殿所排靑紅蓋·丹鳳扇·紅綃帳等物,皆年久渝色,或新造用之乎,抑仍舊用之乎?敢稟。上曰,新造用之,可也。始壽曰,丹靑之役,甚爲浩繁,以若干畵員,完役未易。畿邑畵僧,分付京畿監司,招致赴役,則好矣。此雖與調發僧軍有異,目下不敢擅便,故敢稟。上曰,依爲之。始壽曰,故咸陵府院君李澥卒逝之後,因筵臣所啓,其妻有題給月廩之擧矣。其妻身死已久,而臣曹不能覺察,至今仍給矣。其曰月廩,則不當仍給於身死之後,何以爲之乎?敢稟。上曰,其妻之死,已過三年乎?始壽曰,三年則未過矣。上曰,限三年仍給,可也。出擧條始壽曰,平時,舊功臣嫡長,忠義給祿之數,至於二百十六遞兒,中間仍經費之不足,減定其數,以爲輪回付祿之地。近年以來,又因凶歉之連仍,每年仍減,不得復舊者久矣。今者因忠義上言,忠勳府二百十六遞兒,啓請盡爲復舊,而時仕雜職以下祿俸及諸邑軍兵料祿,皆不得復舊,而累十年仍減之忠義祿俸,獨先復舊,有欠穩當,敢此仰稟。上曰,今姑勿施,以待年豐,可也。始壽曰,五月初十日以後,上來稅船,安民倉卸下事,雖載於事目,卸下之際,非但靡費極多,改分載之際,過時可慮,故近年以來,不得施行。今亦依近例,勿爲卸下事,分付該道何如?上曰,依爲之。出擧行條始壽曰,三江馬夫,都監輸運一駄價,則例給米一升,常時各處輸運一駄之價,則只給米三升,奉常寺柴木運價,則只給租五升。故竝以米六升計給事,漢城府入啓蒙允,而取考本曹久遠謄錄,則毋論都監運價,常時各處運價,米三升題給,其來已久,本無異同之例。該府必錯認前例,有此啓稟,而臣忝在京兆時,亦以爲運價太廉,常欲變通矣。及到本曹,叩算一年車馬價,計給之數,則不翅累千,今若有加,則經費決難支繼,該府公事,不得擧行,而奉常寺柴木運價,租五升則出於一時權減,依舊例一斗計給之意,敢啓。上曰,依爲之。始壽曰,三醫司·譯官雜科出身者,則雖有率丁,勿爲差役,本曹算員,則有率丁者出役事,磨鍊於漢城府新頒事目,而雜科出身,本無通仕路之規,而算員久勤者,許通仕路事,載在法典,則不可與雜科出身,比而同之者,灼然明甚矣。算員復戶,亦載在於國典,曾在孝廟朝,相臣洪命夏,爲本曹判書時,具由啓稟,勿侵坊役事,奉承傳矣。今亦依孝廟承傳,勿侵坊役何如?上曰,依爲之。出擧行條始壽曰,右參贊尹鑴,退去之後,不受常祿,故有題給月廩之敎,而月廩亦不受,故又有周給之命矣。周給之物,依敎輸送,則殆不受之。旣爲不受,則似不當每每輸送,故敢此仰稟。上曰,令倉官更爲輸送。出擧行條。威明曰,臣於奉使北關時,追後有智陵火巢改定之命,臣承命奉審,則自前火巢以主峰之頂爲限,故定界甚狹。蓋緣主峰後邊,乃德原地,而智陵在安邊地,故以安邊地界盡處,爲限而然也。今雖退定其火巢,臣意則主峰之後,限其山脚盡處,割給於安邊地,如以割地移屬爲重難,則以德原民丁,定給守護軍,然後禁火伐,似爲着實。但大臣不入筵中,如此大段變通之事,似難率爾定奪,而臣適會入侍,旣有所懷,故敢達。上曰,主峰後面,限山脚盡處,割屬安邊府,可也。出擧行條威明曰,北關八陵之中,丁字閣役事,當初則皆從簡爲之,至於丹靑,一如太廟,而其後開創者,或用眞彩,習尙之漸侈,推此可知也。今此南別殿丹靑,亦以眞彩磨鍊,則恐違於祖宗朝簡約之意也。始壽曰,今此丹靑,只欲依舊而爲之,故以略用眞彩之意,仰達矣,非敢有意於太侈也。橃進啓曰,請掌樂院正趙嘉錫,亟命遠竄事。上同上曰,毋煩。又啓曰,瑞興縣監金興運,會寧府使鄭后亮仍任事。上同上曰,皆可用之武夫,而死生可慮,故遞之矣,不允。又啓曰,請還收鄭后亮家喪需題給之命事。上同上曰,情理慘惻,故特爲題給矣,毋煩。又啓曰,請兵曹判書金錫胄,工曹判書柳赫然,從重推考事。上同上曰,不允。上曰,筵臣罷出,宗臣及留待守令入來。假注書李泰龜出來,引宗室及守令以入。烱愉進前,上曰,汝年幾何?對曰,臣年五十五矣。烱深進前,上曰,如有所懷則達之。烱深對曰,別無所懷之事可達耳。上曰,汝年幾何?對曰,今年三十八矣。命夔進前。上曰,誦七事。命夔七事誦而對之。上曰,七事之外,亦多可爲之事,愛恤百姓,盡力爲治,可也。兪命夔曰,小臣敢不盡心?汝耘進前,上曰,誦七事。汝耘七事誦而對之。上曰,已諭於命夔矣,汝亦聞之,須盡心爲之,可也。禹錫曰,視事溫繹間,姑停之意,敢啓。上曰,知道。遂罷黜。
沃川幼學金曄上疏。大槪,敢應聖旨,條陳瞽說,冀蒙裁擇事。入啓。
上在昌德宮。停常參·經筵。
仁祖大王忌辰,齋戒。
禹昌績,以都摠府言啓曰,入直軍士,中日習射事,限産室廳罷出間,啓請姑停矣。今日爲始,當爲習射,而國忌齋戒相値,不得爲之之意,敢啓。傳曰,知道。
假注書李泰龜受由,代金一夔受點。
以領議政許積十六度呈辭,傳于禹昌績曰,安心調理事,傳諭。
傳于禹昌績曰,大臣·備局堂上,引見。
掌令柳星三啓曰,本府方以工曹判書柳赫然,從重推考事論啓,赫然卽臣同姓三寸叔也。有應避之嫌,不可同參,請命遞斥臣職。答曰,勿辭。
禹昌績啓曰,掌令柳星三,再啓煩瀆,退待物論矣。傳曰,知道。
行大司諫李元禎啓曰,臣衰年巨創之餘,强疾赴召,而長路驅馳,筋力有所不逮,行到忠州,不得已捨陸而取水。水路之禁,爲慮支供之弊,故不受沿路之廚傳,而旣有國禁,猶有所未安於心者,不可仍冒,請命遞斥臣職。答曰,勿辭。
禹昌績啓曰,行大司諫李元禎,再啓煩瀆,退待物論矣。傳曰,知道。
正言睦林儒啓曰,引嫌而退。水路作行,雖有禁令,而不受廚傳之供,少無可避之嫌。請行大司諫李元禎出仕。答曰,依啓。
持平李鳳徵啓曰,凡殺獄,檢屍·憑屍帳,捧原供,自是法例,臣亦知之,而今者柳暹有異於此。臺論中,只言其暴死,本不擧疑端,則秋曹之直以殺獄論斷,移文檢屍,終未免顚倒之歸。故本府請推,蓋欲存按獄之體,而今見刑官緘辭,不受相規,贅辭自明,吁亦異矣。其曰暹死,有若亦由於其女干係人倫之變等說,元非臺評措語,乃其臆度之辭也。雖以此觀之,亦可見暹之死,不可遽議於殺獄之常例,啓稟後治之,在所不已,而剖棺檢屍,乃以臆度斷行之,祥刑愼獄之道,恐不當如是也。初雖失於不審,未或近於文過,臣竊惜之。臣不欲以此呶呶,而旣被其譏斥,不可仍冒,請命遞斥臣職。答曰,勿辭。
禹昌績啓曰,持平李鳳徵,再啓煩瀆,退待物論矣。傳曰,知道。
執義柳命賢,掌令朴相馨,持平沈橃啓曰,臣等伏見同僚避辭,以被斥於刑官爲言,臣等亦當初論避之人也。臺啓中只言暹之暴死,元無擧論可疑之端緖,則該曹之直用殺獄之例,殊未妥當。臣等所謂不待原供者,初非昧體例而發也。被斥之嫌,與同僚無異,且無緘辭,有難照勘。以此以彼,俱不可仍冒,請命遞斥臣等之職。答曰,勿辭。
禹昌績啓曰,執義柳命賢,掌令朴相馨,持平沈橃,再啓煩瀆,退待物論矣。傳曰,知道。
又啓曰,大臣·備局堂上引見事,命下矣。兩司當爲入侍,而日勢已暮,未及牌招,不得入侍之意,敢啓。傳曰,知道。
上在昌德宮。停常參·經筵。
仁祖大王忌辰。
鄭晳啓曰,右議政許穆十度呈辭到院,而以國忌,留院之意,敢啓。傳曰,入之。
禹昌績,以都摠府言啓曰,副摠管趙威明,除標信,備邊司會議進去之意,敢啓。傳曰,知道。
假注書安如岳,受點。
大司憲李袤啓曰,掌令柳星三,持平李鳳徵,執義柳命賢,掌令朴相馨,持平沈橃,竝引嫌而退。嫌不聯名,自有前例,不可以此,輕遞言官。請推剖檢,實合臺體,自明緘辭,不足爲嫌。請掌令柳星三,持平李鳳徵,執義柳命賢,掌令朴相馨,持平沈橃,竝命出仕。答曰,依啓。
上在昌德宮。停常參·經筵。
金禹錫啓曰,小臣方物封裹進去,下直。傳曰,知道。
權瑎啓曰,領議政箚子到院,而以國忌齋戒,留院之意,敢啓。傳曰,入之。
禹昌績,以都摠府言啓曰,副摠管趙威明,以禮曹堂上,除標信,議政府方物封裹進去之意,敢啓。傳曰,知道。以上燼餘
領議政許積箚子。大槪,病勢轉劇,斷無回蘇之望,懇乞遞免本職兼帶與摠裁之任事。入啓,答曰,省箚具悉卿懇。予意已悉於前箚之批,不必多誥。摠裁之任,史事,一刻爲急,當勉副,卿其安心善攝,臥閤論道,以副至望。仍傳曰,遣史官傳諭。
府前啓,國忌齋戒,今·明日姑停。朝報
上在昌德宮。停常參·經筵。
太宗大王忌辰。
自辰時至申時,日暈。夜一更,月暈。
睦昌明啓曰,領議政十七度呈辭到院,而以國忌,留院之意,敢啓。傳曰,入之。
禹昌績,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
領議政許積十七度呈辭,入啓。傳曰,安心調理。
摠裁官許積,遞差,代左議政權大運,落點。
禹昌績,以戶曹言啓曰,謝恩兼陳奏使方物中,靑黍皮三十張,着漆未乾,不得入送矣。今已乾正,追後齎去表奏文,一時下送之意,敢啓。傳曰,知道。
上在昌德宮。停常參·經筵。
有政。
午時至申時,日暈。夜一更,月暈兩珥。二更,月暈兩珥。白雲一道如氣,起自西方,橫過月上,直指東方,長竟天,廣尺許,良久乃滅。三更,月暈兩珥。
藥房都提調權大運,副提調鄭晳啓曰,天時漸熱,伏未審聖體若何?兩慈殿氣候,亦復何如?臣等無任區區之慮,敢來問安。答曰,知道。兩慈殿氣候安寧矣。大王大妃殿問安。答曰,知道。王大妃殿問安。答曰,知道。中殿問安。答曰,知道。
鄭晳啓曰,假注書柳壽芳,數朔供仕之餘,重患寒疾,不得仕進,已至累日。多事之地,不可等待其差復,今姑改差,他假注書差出何如?傳曰,允。
以鄭煥爲假注書。
權瑎啓曰,廳中僚員之不齊,事體之苟簡,未有甚於近日。承旨闕員,當日開政,以在京無故人差出,牌招察任何如?傳曰,允。
吏批,判書閔點進,參判李堂揆進,參議李夏鎭進,行都承旨鄭晳進。
吏批啓曰,政院啓辭,承旨以在京無故人差出事,命下矣。不但在京無故人絶少,非有擧動臨迫之事,而每每以在京人擬望,亦非前例。在外人竝擬以納之意,敢啓。傳曰,知道。
以崔逸爲承旨,鄭道存爲信川郡守,柳挺輝爲司藝,李觀徵爲左尹,尹義濟爲檢閱,鄭煥爲承文博士。
兵批,行判書金錫胄病,參判沈梓進,參議申厚載進,參知吳挺昌進,右副承旨禹昌績進。以趙䃏·黃道光·梁嶷爲副護軍,李筬爲副司勇。
權瑎啓曰,新除授右承旨崔逸,時在京畿振威地,請斯速乘馹上來事,下諭。傳曰,依啓。祈雨祭獻官備擬之際,想必苟簡,金禹錫改差,其代口傳差出。
吏曹口傳,以柳命天爲承旨。
權瑎啓曰,近來史官不備,以兼春秋豫備啓下,代察已久,事甚苟簡。新除授檢閱尹義濟,牌招察任何如?傳曰,允。
以備忘記,傳于權瑎曰,凡按獄之體,雖有可恕之道,爲執法之官,所當據法論斷,而向日山伊之剖其父已葬之板者,阿貞之酷刑其婢子,至使其父過飮致斃,此孟子所謂以梃與刃,無異者也,與弑何殊,此輩之罪惡,少不可容貸,而刑官俱不按律處之,欲爲曲貸,其在事體,豈容如是?殊極駭然。刑曹堂上·郞廳,竝從重推考。
禹昌績,以兵曹言啓曰,去丙辰年武科重試初試吉日,令日官推擇,則來十一月初四日爲吉云。以此日設行之意,頒布京外何如?傳曰,允。
禹昌績啓曰,西平權管,陞爲萬戶,新造兵符,令禁軍齎持,下送于監營,使之分上之意,慶尙監司處,下諭何如?傳曰,允。
辰時,大司憲李袤,執義柳命賢,持平李鳳徵·沈橃啓曰,臣等以掌樂院正趙嘉錫遠竄事,論列已久,兪音尙閟,至以旣已酌處爲敎,竊恐聖明有所未盡燭者也。夫嘉錫所犯,乃在眩亂禮論,伸護罪辜,誣陷忠善,煽禍朝端者,則此非一時語言薄過,其挾私售奸,如見肺肝,固宜迸諸四裔,以示仁人好惡之正,而今反以削職輕罰施之,有若律罪得當平者然,臣等之惑滋甚。當己亥大喪,時烈等所引不正朞之說行,而帝王傳序之統遂紊,邦家經常之禮遂壞。洎先王大覺悟,而宗統復明,殿下善繼述,而大憝黜伏矣。壽恒身爲大官,負國家之厚恩,恚私黨之斥逐,終至構揑虛無,離間王室,則此二臣者之罪,聖明之所痛心,臣民之所共憤,而嘉錫乃敢恣意營救,歸之無罪。至以今日討罪之事,方之於己卯乙巳善類之禍,褒揚罪魁,則謂之無讓昔賢,歷詆大臣及賢宰,則有同叱嗟輿儓,其懷死黨之心,忘尊君之義,無公義無朝廷,大肆其胸臆者,靡所不至矣。其心計如此之凶,罪犯如此之重,而若以應旨進言,不加當律,則傾軋危險之徒,必接迹於殿下之庭,其不可削奪而止也決矣。請掌樂院正趙嘉錫,亟命遠竄。凡邊郡之倅,病邑之宰,不許輕易遞易者,誠以邊頭事急,病鄕人避,不如此,將無守以守之也。臣等伏聞,日昨筵中,因兩重臣陳達,爲遞會寧府使鄭后亮,瑞興縣監金興運,職曲副其願。彼后亮疊遭喪慽,興運身有疾病,則圖遞而歸,在此屬固幸,獨不念朝家事體之大傷損乎?自此邊郡病邑之宰,少有憂患疾急,輒生遞歸之計,必思扳聯之路,其弊有不可勝言者。請還收會寧府使鄭后亮,瑞興縣監金興運遞差之命。上同請還收鄭后亮家喪需題給之命。上同請工曹判書柳赫然,兵曹判書金錫胄,竝命從重推考。答曰,不允。
申時,獻納李日井啓曰,上同請掌樂院正趙嘉錫,亟命遠竄。答曰,毋煩。
答禮曹判書吳挺緯疏曰,省疏具悉。疏辭當令廟堂稟處焉。
答承旨金禹錫疏曰,省疏具悉。疏辭當令廟堂稟處焉。
答領議政許積箚曰,省箚具悉卿懇。卿之疾病雖如此,施以鍼藥,則自可見效,何乃釋負之章,累及於數日之內,必欲就閑後已,缺然之懷,曷勝云喩?體府設立踰年,亦有難便之端,似不當率爾變通,從當面議焉。卿其安心善攝,以副朝野之望。仍傳曰,遣史官傳諭。
答右參贊尹鑴疏曰,省疏具悉卿懇。間月恒給之命,實出於禮賢之意,卿無遜辭不受之事,安心勿辭領受焉。
敎忠淸監司李德周書,王若曰,導流究澤,急才之須,視邦選候,得君之重。予意允屬,僉擧斯同。惟卿蘊識泓深,稟資剛毅。應事必務,實有古人風,爲行恥近,名非今世士。發軔之初,而未甚通顯,佩升之日,而已多休稱。季路之一言片辭,折理噭噭,虞詡之盤根錯節,游刃恢恢。首以獬豸冠,風裁足當,履之喉舌地,裨益弘多。蓋通才之罔不周,惟器使之有所恃。恪勤已著,可質寸心分明,望實益隆,宜屬方面節制。況內外無輕重之別,而時勢有緩急之殊。睠彼潮海西堧,作我國家右壤。隷昌化□節,自三韓而重藩,合公運剛歡,固百濟之舊界。同周室之號略,扞蔽邦畿,擬唐家之江淮,控引漕輓。軫恤宜先於諸路,疵瘼反甚於他邦。儲峙久空,民不安業,風俗漸泄,士未知方。加以邇間旱炎,有足慘目,念之前頭年事,不覺驚心。要得共理之良,莫如職務之傑。玆授卿忠淸道觀察使兼兵馬水軍節度使巡察使,卿其愼乃職事,欽玆寵章。疏愷悌之仁,以固邦本,奮澄淸之志,以肅王綱。繕甲兵而詰桑土之謀,課詩書而興學校之化。達上導下,如條暢泉流,伸枉疏冤,若雪消氷渙。申言特擧其梗,所務蓋在於斯。凡諸稟斷之有常規,其他設施之須勝算。於戱,久處從列,知予懷保之誠,今授藩維,勗卿報效之悃。故玆敎示,想宜知悉。
禮曹判書吳挺緯疏曰,伏以,臣奉使無狀,貽辱國家,駭怖震驚,無地措躬。已於筵中,略陳自劾之懇,而臣心惶懼,終有所不能自已者,玆敢冒死哀籲於宸嚴之聽。臣之銜命,適當彼人蓄疑之際,故凡行中齎持之物,雖是禁條之外,申飭一行,不敢少忽,而至輿圖,不係禁限,行路便覽,亦是常事,則以此執頉,實非意慮之所及,而事不先審,以致嘖言,至及於上躬,臣身到此,直欲鑽地以入,而不可得也。況此弊物之不貲,使命之留滯,耗費之弊,又何量哉?臣於此席藁泥首,惶縮俟罪之不暇,斷無晏然行公之理。伏乞聖明,亟命鐫削臣職名,仍治臣生事誤國之罪,以安臣心,臣無任云云。
左參贊尹鑴上疏。大槪,臣旣祇受周急之事,乞寢間月恒給之命事,入啓。以下缺
上在昌德宮。停常參·經筵。
有政。
自昧爽至辰時,有霧氣。自巳時至酉時,日暈。夜五更,沈霧。
鄭晳啓曰,左承旨睦昌明,今日病未仕進,崔逸在外,左副承旨柳命天,亦不出肅,廳中苟簡之患,愈往愈甚。睦昌明·柳命天,竝卽牌招,使之察任,何如?傳曰,允。
又啓曰,明日四次祈雨祭,承旨三員,當分進三處祭所,二員守廳,而右承旨崔逸在外,上來未可豫料,一員未差,三處祭官及守廳,無以推移備員。當日開政,以在京無故人,差出,牌招察任,何如?傳曰,允。
又啓曰,今日爲政事,命下矣。兵房承旨崔逸,在外,代房未差,臣與左承旨睦昌明,方考覈文書,吏批,則左副承旨柳命天,當進去,而廳中,只有同副承旨禹昌績,兵批政廳,何承旨進去乎?敢稟。傳曰,兵·吏批兼進。
又以承文院官員,以都提調意啓曰,御前謝恩表首句,獲辜二字,改以犯科,停出之出字,改以字,其下本自之自字,改以出字,行査之行字,改以自字,原單子中,竝付標以入之意,敢啓。傳曰,知道。
禹昌績,以兵曹言啓曰,當日業儒金一鼎稱名人,自宣仁門入來,差備門外擊錚,極爲駭愕,令攸司囚禁治罪。同門守門將朴世寶,常時不能禁斷雜人,以致闌入,亦爲非矣,推考何如?傳曰,允。
領議政許積十八度呈辭。傳曰,安心調理。
柳命天啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
吏批,判書閔點進,參判李堂揆進,參議李夏鎭進,左副承旨柳命天進,以權脩爲承旨,閔熙爲禮曹判書,李晉爲通川郡守,金世衡爲學正,李泰龜·李徵龜爲承文副正字。
兵批,行判書金錫胄病,參判李堂揆進,參議申厚載進,參知吳挺昌進,左副承旨柳命天進,以吳挺緯·金禹錫·權瑎爲副護軍,趙師錫爲副司直。
柳命天,以司僕寺官員,以提調意啓曰,本寺各道諸牧場及濟州馬種,大異於前,體骨壯健之馬,絶無而僅有。每當軍兵分給之時,雖各別擇給,而戰馬無可合者,若不豫爲料理,則將無以得戰馬,誠可閔慮。依先朝鎭江場外牧馬貿來例,入□價本於濟州,別種壯健雄馬五六匹,雌馬四十餘匹,極擇貿來,而濟州牧使尹昌亨,頗解馬品,使之親審擇送,別放於水草豐足牧場,以爲日後需用之地,何如?傳曰,允。
辰時,正言睦林儒啓曰,請掌樂院正趙嘉錫,亟命遠竄,啓辭,與前無加減。答曰,亟停勿煩。
午時,大司憲李袤,執義柳命賢,持平李鳳徵啓曰,請掌樂院正趙嘉錫,亟命遠竄。請還收會寧府使鄭后亮,瑞興縣監金興運遞差之命。請還收后亮家喪需題給之命。請工曹判書柳赫然,兵曹判書金錫胄,竝命從重推考。啓辭,與前無一字加減。答曰,亟停勿煩。推考事,依啓。
答左議政權大運箚曰,省箚具悉。摠裁之任,捨卿其孰能之?安心勿爲控辭,速出察任,俾無史事遲延之弊。
柳命天啓曰,左議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
上在昌德宮。停常參·經筵。
都承旨鄭晳啓曰,明日常參·經筵,取稟。傳曰,只晝講。
睦昌明啓曰,備邊司郞廳,以大臣意來言,今日賓廳日次,而祈雨祭齋戒,不得來會云矣,敢啓。傳曰,知道。
禹昌績啓曰,史官五員待命事,命下矣。二員不備,宣傳官二員,代送之意,敢啓。傳曰,知道。
權脩,以都摠府言啓曰,今日入直軍士,當爲中日習射,而祈雨祭齋戒相値,不得爲之之意,敢啓。傳曰,知道。
傳于鄭晳曰,長番內官崔尙仰,承傳色差下,政院知悉。
傳于權脩曰,今下駙馬揀擇單子七十五張,還爲出給。內入單子中,兄弟竝錄癸卯生,亦當在不用之中,竝爲分付。
傳于權脩曰,疏決之擧,雖似文具,當此旱災孔慘之時,不可無悶旱恤囚之道,令禁府及刑曹京外罪囚,使之趁卽疏決,俾無積滯之弊。
傳于權脩曰,史官五員待命,騎馬十五匹,立之。
自昧爽至辰時,沈霧。
上在昌德宮。停常參,只晝講。
夜一更,蒼白雲一道如氣,起自乾方,直指巽方,長竟天,廣尺餘,漸移北方,移時乃滅。
權脩啓曰,明日常參·經筵,取稟。傳曰,只晝講。
領議政許積十九度呈辭。傳曰,安心調理。
柳命天啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又以承文院官員,以都提調意啓曰,卽見陳奏使狀啓,則奏文咨文中,福平君㮒,只書名字,不書姓字云,而還爲還送矣。凡我國文書中,宗室則例不書姓字,故臣等,再三査對,而習於故常,終不覺察,不勝惶恐之至,急急改書,罔夜下送,何如?傳曰,允。
權脩,以禮曹言啓曰,今此明安公主駙馬初揀擇吉日,以何間推擇事,必須豫爲定奪,然後當知委於京外,敢此仰稟。傳曰,開月望後,擇日。
又以刑曹言啓曰,今五月十三日備忘記,疏決之擧,雖似文具,當此旱災孔慘之時,不可無悶旱恤囚之道,令禁府及刑曹,京外罪囚,使之趁卽疏決,俾無積滯之事,命下矣。本曹時囚罪人四十三名內,八名,則罪名,不至重大,故爲先疏決放送,而其中二十五名,或稱殺獄,或稱僞印·僞尺,罪名甚重,十名,以承傳罪人,今方推覈,待其究竟,次第疏決,而外方時囚,則依聖敎趁速疏決事,發關知委各道之意,敢啓。傳曰,知道。
柳命天,以兵曹言啓曰,當日童蒙柳胤祖稱名人,自宣仁門入來,差備門外擊錚,極爲駭愕,令攸司囚禁治罪。同門守門將朴世寶,常時不能禁斷雜人,以致闌入,亦爲非矣,推考何如?傳曰,允。
答行副護軍吳挺緯疏曰,省疏具悉。重建廳堂上之任,當遞改,卿其勿辭察職。
答積城出身柳翼星疏曰,省疏具悉。條陳之事,當令廟堂稟處焉。
巳時,上御宣政殿,晝講。同知事李袤,特進官吳始復,參贊官柳命天·李沃,檢討官金璁,假注書鄭煥,記事官李玄錫·尹承濟,宗臣昌海副令純賢,烏昌監泂涵,入侍。獻納李日井,亦爲入侍。上讀前受孟子萬章下篇,自萬章問曰不見諸侯何義,止齊宣王問卿章章下註。音一遍訖。李沃,進講,〈自〉告子卷首章,止告子曰生之謂性章章下註,又釋大文,上受而讀之。沃,又讀註而釋文義曰,告子,不知性之本善,而以氣爲性,故孟子,分理氣而明辨之。告子,庶可以恤矣,而猶累變其說,以求勝,皆是不得於言,勿求於心之病也。命天曰,此四章,皆是理氣之辨,孟子之言,可謂切要矣。曾在宣廟朝,先正臣李滉,與李珥等,亦論理與氣。滉,以爲理發而氣隨,珥,以爲理與氣互發。理發氣隨之說,卽孟子之意也。理氣互發之語,乃告子之意也。反覆辨論,往來問答之說,多在於退溪集矣。李袤曰,理氣之辨,乃學問大節,最可深察處也。非章句俗儒之所可知,草野藏脩,專治經學者,必有能知之者矣,可訪此等人而問之也。十室之邑,必有忠信,況以數千里之國,豈曰無其人哉?心誠求之,何患不得,苟能得之,使之出入經席,參論義理,則豈非大幸耶?至於李玄逸,亦以儒得名,方來仕城中,使之一賜引見,誠其所學之淺深,如何。講論畢,上掩卷。大司憲李袤進曰,天災孔慘,旱暵此極,老臣之憂,莫甚。柳命天曰,經筵旣罷之後,則便是臺臣也。若有所啓,先陳所啓,而後達所懷,可也。袤曰,趙嘉錫,亟命遠竄。啓辭同前。上曰,無用堅執。袤又曰,請還收會寧府使鄭后亮·瑞興縣監金興運替差之命。啓辭同前。上曰,勿煩。袤,又請還收鄭后亮家喪需題給之命。上曰,勿煩。啓辭同前。柳命天曰,臺啓所請鄭后亮家題給喪需還收之擧,正是不可已之事也。若不還收,則是朝家體統,無復可爲也。臺啓已久,尙不允兪,不惟事體之未安,其於朝廷之體統,大段傷損矣。沃曰,下之人,敢以此仰達,至令題給喪需,誠極猥越,而大有害於朝家體統,臺啓,誠不可不察也。命天曰,當初鄭后亮,以都監啓辭,見遞,今又以筵臣陳達,見遞,累拜累遞,顯有厭避之跡,遞差之命,似不可仍存,臺啓還收,亦宜矣。上曰,當更思而處之矣。袤曰,見江原監司狀啓,則李湜,爲賊所傷云。湜,以耳目之官,受由下鄕,則官雖微細,與大臣等,而賊人之傷害,出於意外,近來國綱,雖曰解弛,安知至此之極乎?故史有爭殺長吏之變,而猶未見如此之事,豈意聖明之世,有此莫大之變也?殿下,深居九重,不聞紀綱之頹廢,至此之極,誠極可慮矣。上曰,已令嚴設機捕矣。袤曰,旱災此酷,前頭民事,罔知攸濟,災不虛生,必有所召。自古災異之生,不過因民怨孔棘,而感傷和氣矣。頃見諸臣弭災之策,皆以紓民怨爲言,而及至于今,無一採施,恐涉於文具,而無應天以實之道矣。卽今朝廷之上,賢臣比肩,俊乂布列,而民怨如此,誠可怪也。若不及時變通,使之小紓,則恐國不爲國矣。上曰,民之所怨者,何事也?袤曰,民怨,固非一端,而臣頃見李元禎,則元禎,居喪在鄕,慣知民之疾苦,其所以怨咨者,不過賦役之太重耳。且聞湖西之民,以閑丁代立事,尤多怨苦之起耳。卽今編役幾盡,閑丁乏絶,而朝家,使之勒定外方,不能搜得,偏及兩班子枝,民安得不怨且苦也?命天曰,此則已令分揀,想李袤,未及知之,而有此言也。上曰,大憲旣飽聞民怨云,出而陳疏,逐條詳細書達,可也。袤曰,老臣,年旣衰耄,而猥帶經幄重任,論思之責,豈老臣所堪者哉?今臣死亡無日,若不陳所懷,竭所知,以達於聖上,則是負平日愛君如父之心也。趙嘉錫疏中,不無善言,其所謂黨同代異,同寅協恭等說,便是好說話也。但卽今非必欲黨同代異,而彼輩,一竝退去,必不立朝而後己,雖欲同寅協恭,其勢末由矣。故臣以爲,嘉錫之言則是,而心則非也。命天曰,嘉錫之疏,豈有可處耶?袤,仍退伏。李日井,進啓。請嘉錫,亟命遠竄。啓辭同前。上曰,無用堅執。筵臣·臺臣,竝退。宗臣昌興副守純賢,進奏職名,上問所懷,又問疾苦,又問年歲幾何。純賢對曰,臣別無所懷,又無疾苦之可達者,而年則六十矣。上又曰,爾兄弟幾人耶?對曰,兄弟五人,而臣卽一也。上又問宗派。對曰,臣乃中廟後派。因小退。烏昌監泂涵,進奏職名。上亦問所懷及疾苦有無,又問年歲·宗派。對曰,年則三十三,而宗派,則中宗大王後裔耳。上又問兄弟幾人。對曰,臣之兄弟,四人而臣卽一也。遂罷出。
行副護軍吳挺緯疏曰,伏以臣,伏蒙聖慈,俯燭危悃,許遞臣本職,臣誠感激,少抒惶懼之忱,而第臣所帶籌司之任,亦非等閑之地,以臣情勢,不可一日苟冒,伏乞聖明,察臣微懇,亟許鐫改。且南別殿重建堂上,臣忝在南宮時,差下矣。旣遞本職,不可仍帶,亦令該曹,照例處置,臣無任祈懇屛營之至,謹昧死以聞。
上在昌德宮。停常參·經筵。
下直,務安縣監兪命哲,井邑縣監李星齡。
權脩啓曰,明日常參·經筵,取稟。傳曰,只晝講。
傳于柳命天曰,下直守令,留待。
柳命天啓曰,井邑縣令,已復設,本縣兵符三隻,令禁軍齎持下送于全羅監營,一隻,分給本縣,二隻,分上監·兵營之意,全羅監司處,下諭何如?傳曰,允。
權脩,以義禁府言啓曰,柳斗章,令該曹明覈處置事,允下矣。柳斗章,別無因囚之事,放送之意,敢啓。傳曰,知道。
又以禮曹言啓曰,本曹啓下京外上言六十丈內,五十七丈,則旣已回啓,而寶城居,故學生朴賁亨妻李氏草土人奇尙義,通津居,閑良金應還等,限內不現,不得回啓之意,敢啓。傳曰,知道。
又以南別殿重建廳言啓曰,本廳堂上,有闕之代,令該曹差下,何如?傳曰,允。
禹昌績啓曰,吏曹郞廳來言,臺諫及守令有闕,政事何以爲之?敢稟。傳曰,明明日爲之。
巳時,上御宣政殿,晝講。同知事睦來善,特進官鄭之虎,參贊官權脩,侍讀官睦天成,檢討官金璁,假注書鄭煥,記事官李玄錫·尹義濟,宗臣昌原副令純聖,呂昌令泂協,下直守令務安縣監兪命哲,井邑縣監李星齡,持平李鳳徵,獻納李日井,入侍。上讀前受音訖。天成,進讀次章,自告子曰食色性也,止孟季子問公都子章章下註,又釋大文。上受而讀之。天成又讀註而解文義曰,告子,屢屈而屢變,以求勝,可見其不得於言,勿求於心之病也。上曰,生之謂性,乃告子受病之本也。璁曰,食色之理,固可謂性,而其所以欲之者,則乃情也。告子,徒知食色之中,有性之理,而不知其所以欲之者之爲情,故其言如此。蓋欲者,人之不能無者也,而若不從其難克處克之,則浸浸然漸入於喪性之地,終至於末如何之境,可不戒哉?凡人猶然,況君上乎?此是最可體念處也。講論畢,上掩卷。睦來善進曰,頃有禁府·刑曹疏決文書修正之敎,而禁府,則時囚罪人,未照律者,只有韓聖輔·朴守儉,而守儉,則方受刑,聖輔,則以前任南原時事,方有査覈之事,而査覈文書,未及入來,禁府無時囚罪人,可以疏決者,且禁府罪人,則雖在外方,必拿致京中,故外方,亦無禁府罪囚矣。時囚文書,則不得修正之意,敢啓。上曰,唯。來善曰,近來旱災,振古所無,間或得雨,霢霂而止,田穀,猶可救急,而水穀,萬無可望,民事至此,豈不竭悶?弭災之道,悅民爲上,凡可以省弊紓民者,宜急急擧行,而頃者諸臣所陳弭災之策,以首相之病未行公,而尙不得變通,誠可悶慮矣。日者,臣往見首相而問之,則答以所患,雖得少歇,而尙未收拾精神,故各處屯田,査覈文書,未及披覽,而其屯田及軍兵,可以變通者,曾與左相之議,則左相,以爲屯田軍兵,皆是兵判·訓鍊大將所主管之事,而兩人,竝未出仕,旣無主管之人,而獨自變通,則恐有日後掣肘之弊,待其出仕,相議停當云。如此之際,以致遷延,民怨,何時可消,弊瘼,何時可除?臣竊悶之。今則左相,旣與首相相議,而獨以金錫胄·柳赫然之不得出仕,而仍循至此,此兩臣者之呈病,只由於臺臣,方論鄭后亮·金興運事,而以其陳白之人,不敢晏然也。若賜允兪,則亦無不可行公之事矣。且鄭后亮遞差事,極爲不當矣。后亮之情理,雖有可矜,興運之身病,亦且非細云,而邊將邊帥,未聞以渠之情理,與其身病,而輕易遞改也,皆由於近來國體不嚴之致矣。臣於孝廟朝,待罪鍾城,身病極重,幾至死域,而方伯所駐,在於數十日程,不能詳知病之虛實,適評事巡到,入見病重實狀,言於監司,監司狀啓請罷,而臺啓以爲邊倅,因病罷黜,事體不可,請令勿施。其後病日益劇,監司,非必以臣病爲慮,慮其邊埅重地之虛疎,更爲改遞。向者,則邊倅,不得遞易,有如此者,豈有自下陳達請遞者哉?且卽今可以變通之事,甚多,而二臣,以此引入,必須速賜允兪,然後可以定奪耳。上曰,后亮情事,誠爲矜憐,興運病勢,深重之故,遞之耳。來善曰,臣有區區所聞,敢達矣。當此旱災孔慘之時,苟可以慰悅民心者,固宜靡所不至,頃日筵中,有與民休息之敎,凡在聽聞,孰不感誦?而臣頃受恩暇,往來於楊州地,詳聞民間怨苦之聲,不得不仰陳。楊州爲邑,土瘠民貧,不能聊生,邑內及路傍窮殘之最甚者,賣酒於往來行人,以爲朝夕之資,其爲生計。誠爲矜憐,而頃自守禦廳創造營舍五十餘間於楊州地,而使把摠盧珍稱名者,監董其役,而伐士夫墓木,或爲材木,或以燔瓦,虐使軍民,怨苦已極。且珍,只欲衒其能,禁斷民間之賣酒,自營設鋪,以爲榷利之地,至令本府將官,披括嚴禁,使不得私沽。故窮民,失其生道,事之可駭,莫此爲甚,宜自朝家,科罪盧珍,以慰民心矣。上曰,貽弊之爲先禁斷,停役事,亦爲分付,可也。出擧行條來善曰,國綱解弛,朝家命令,不行於外方,極爲寒心,故敢達。今番方物之追送也,事甚緊急,故自備局,別關嚴飭於所經各官矣。得接領去譯官手本,則坡州牧使,出去,鄕所·色吏,無一人出接,臨津船隻,亦不整待,艱難過涉,夜到長湍,則長湍,亦不出待供饋,差使員·驛官輩,忍飢前往,驛卒顚仆於道路云,事甚可駭。坡州·長湍兩邑守令,若不論罪,則脫有緩急,命令不通,令本道監司,拿致營門,決杖何如?上曰,此時守令,因私出入,已極未安,方物下去之時,專不顧見,以致人馬飢餒,顚仆道路,殊甚可駭,竝爲拿問處之。出擧行條鄭之虎進曰,小臣,亦有所達矣。當天災孔慘之時,人君,必有別樣擧措,然後可以慰悅民心,而感回天意矣。頃者賓廳諸臣議啓之事,聖上,旣知其可行,則斷自宸衷,快然變通,使朝廷之上,草野之間,皆知大聖人畏天修省,革弊保民之擧,迥出尋常萬萬,可也,何可等待?諸臣,旣以首相之病,而遷延,今者首相,旣與左相,相議歸宿,而又以兵判·訓將呈告之故,又復遷就,臣實未知其可也。上曰,旣有主管之人,則亦不可不相議爲之矣。上仍曰,兵判及訓鍊大將之推考,旣已允從,則何可一向引嫌,不爲出仕耶?殊涉未安,使之從速察任事,分付可也。持平李鳳徵曰,上同請掌樂院正趙嘉錫,亟命遠竄。上曰,毋庸煩擾。出擧行條又啓曰,上同。請還收會寧府使鄭后亮·瑞興縣監金興運遞差之命。上曰,金興運,以水土之疾,症勢甚重云,不但官事之抛棄可慮,如或致死,則亦可惜也,不允。鄭后亮事,依啓。出擧行條又所啓,上同請還收鄭后亮家喪需題給之命。上曰,依啓。出擧行條。獻納李日井啓曰,上同請掌樂院正趙嘉錫,亟命遠竄。上曰,毋庸瀆擾。出擧行條李鳳徵啓曰,判尹睦來善,以兵曹判書金錫胄,工曹判書柳赫然之久未行公,仍語及鄭后亮·金興運事,徑請允許於臺臣未啓之前。其所陳雖是,在事體則未妥,請漢城判尹睦來善,推考。上曰,不必推考矣。出擧行條又啓曰,楊州設營之役,卽因筵臣陳達,旣令停罷,而臣又聞守禦廳,於廣州府,方興土木,而抄出負糴之類,立役於方農之節,目今旱暵孔慘,民事罔極,往日講賙救之策,恐不能收拾,而保綏之。況且廣州,實是保障之地,非他郡邑之比,而役於不時,以取其怨咨,請命亟罷該廳土木之役,守禦使金錫胄,從重推考。上曰,依啓。出擧行條諸臣退伏,宗臣入侍。上令各言職名,昌原副令純聖,進奏職名。上問所懷,又問年歲及兄弟幾人,及宗派。純聖對曰,臣年己巳生,兄弟五人,而中宗大王後裔耳,所懷則無之矣。仍少退。呂昌副令浻協,進。上問所懷及兄弟宗派。對曰,臣以中宗大王之後裔,有兄弟五人,而家甚貧窮,不能奉養老母。母年今過七十,而朝夕之供,亦不稱意,人子切迫之情,何以盡喩?此乃小臣私情,非所仰瀆天聽者,而平生所大恨,故敢此縷縷矣。上曰,聞有老母,而不能奉養云,誠爲可矜,衣資食物,從優題給。宗臣皆退。務安縣監兪命哲,進奏職姓名。上命誦七事後,復敎曰,勿爲聚斂,惟以恤民爲心,一意奉公,可也。命哲承敎,俯伏少退。井邑縣監李星齡,復進。上亦命誦七事,復問履歷。星齡對曰,戊申年,以蔭入仕,拜典設別檢,歷內資直長,戶曹佐郞,外任,則橫城縣監矣。上復敎以勉力撫摩,星齡,伏聽而退。權脩曰,未有經筵官罷黜之命,而特進官鄭之虎,徑先出去,請推考。上曰,依啓。又曰,呂昌副令浻協,敢以私情切迫之事,陳達於榻前,殊甚猥瑣,請推考。上曰,問之,將以知其疾苦而周之也。家貧不能將母,則情理誠爲可矜,陳達,庸何傷乎?其勿推也。遂罷出。
上在昌德宮。停常參,只晝講。
辰時未時申時,日暈。酉時,日暈左珥。夜二更三更,月暈。
鄭晳啓曰,明日常參·經筵,取稟。傳曰,停。
領議政許積二十度呈辭。傳曰,安心調理。
鄭晳啓曰,領議政呈辭批答,當爲傳諭,而政府無郞廳,每每煩稟,事涉未安。今後勿爲微稟,遣史官傳諭之意,敢啓。傳曰,知道。
權脩,以都摠府言啓曰,今日入直軍士,中日習射,請出標信。傳曰,知道。
又啓曰,長湍府使兼防禦使申命全,拿來事,命下矣。新府使交代後,拿來之意,敢啓。傳曰,知道。
又以吏曹言啓曰,今此遣重臣五次祈雨祭獻官,正二品以上,當爲塡差,而無故之人,乏少,不得已從二品中,推移塡差以入之意,敢啓。傳曰,知道。
答判尹睦來善箚曰,省箚具悉。卿其安心,勿辭察職。
答兵曹參判沈梓疏曰,不待結末,徑先陳疏,事未穩當,勿辭察職。
以京畿監司慶㝡,爲擊錚人侵誣事辭狀,傳于權脩曰,勿辭察職事,回諭。
正言李湜上疏。踏啓字。
巳時,上御宣政殿,晝講。知事吳始壽,特進官李宇鼎,參贊官睦昌明·李沃,檢討官金璁,假注書鄭煥,記事官李玄錫·尹義齊,宗臣蓬溪令浻健,綾營副令純謙,持平李鳳徵,獻納李日井,入侍。上讀前受音一遍。李沃進講,自公都子曰性無善無不善也章,止章下註。又釋大文。上受而讀之。李沃,又讀註而釋文義曰,公都子,論性,而孟子,以情之一字,答之。情者,乃性之動也,情猶本善,況性豈有不善者乎?所以發明性之本善也。金璁曰,性情,自下文小註詳解之,以官職比之。性者,位也,情者,居是位者也,才者,居是位而有能不能者也,情是性之初發見處,而才又情之發,而有善不善者也。孟子之時,邪說惑世,人皆汨陳其秉彝之性,而不知其本善,孟子,急於救人,專言性而不論氣。故程子·朱子,恐後世,昧於理氣,而分而二之,復拈出氣之一字,反覆辨論曰,二之則不是,此言,最爲詳明體得者矣。講論畢,上掩卷。持平李鳳徵,啓請趙嘉錫亟命遠竄。上同上曰,勿爲煩論。李鳳徵,又啓曰,臣近以瑞興縣監金興運事,累日論列,而昨承聖批,非但不允,反以可惜爲敎,臣意則不然也。不擇地安,臣子分義,豈可以地之善惡,任其自便乎?謂之可惜,而輕易許遞,則繼此而往者,獨非可惜之人乎?一開此路,人皆厭避,則爲官擇人之意,果安在哉?前頭之弊,有不可勝言,請還收瑞興縣監金興運遞差之命。上曰,勿煩。獻納李日井,啓請趙嘉錫亟命遠竄。上同上曰,勿爲煩論。又啓曰,王者之大政,莫先於軫恤民隱,一政之得,而啓親上非長之心,一政之失,而起疾首蹙按之心,其不可少忽也,審矣。迺者慶尙左水營防軍三人,縊死之變,旣由於主將之誅求,則此實仁人君子之所大警動,而至隱痛者也。人之所欲,莫甚於生,所惡,莫甚於死,其所侵虐,苟不至於剝膚推髓,則勿推其生,斷無是理,平居無事之時,專忘撫恤之政,緩急有警云云,欲得捍衛之力,不已難乎。若以誅求現犯,不及計贓,而寬其律,則不幾於立而視死,而莫之恤乎?畢竟就讞,止於奪告身,其何以慰泉下之至冤,而戢士夫之貪風哉?四方聞之,必曰死者甚悲,而不足動朝廷之聽,王法不嚴,而無以慴官吏之心,其累聖明之仁化,起軍民之怨咨者,非細故也。不可不從重科斷,梁禹及,請命定配。上曰,依啓。臺臣退,宗臣進。上令各言職名·宗派·兄弟·所懷·疾苦。蓬溪令浻健,進奏職名後,復曰,臣兄弟十三人,而中廟後裔耳,所懷·疾苦,無之耳。上又問其歲。對曰,年五十矣。仍少退。綾豐副令純謙,進奏職名後,復曰,臣兄弟五人,而中廟後裔耳。疾苦·所懷,則無之,而年則辛未生矣。仍罷出。
正言李湜疏曰,伏以臣,發身三載,驟登顯塗,猥蒙由暇,歸寧父母丘墓於窮峽,恩澈泉隧,感深滄海,隕首結草,何以圖報?臣之所遭,道臣之啓,已擧其槪,而蓋當冒刃跳出也。頭頭挫閃,四肢違跌,不能轉首,回視移身,坐臥作一殭肂,其劒及于背,傷膚出血,反爲細故耳。擔舁四日,始抵原州,爲持私糧,捨馬由木道,雖緣殘殼,取便於行,而已犯使星,莫由水路之科,病裡愧悚,添一災意。昨夕舟泊近江,依止村塢,而精神慌亂,若墜煙霧,挫傷諸處,有加無減,寸步莫運,轉側須人,顧此病狀,未可以旬時,期其完可也。所帶臺職,不可癏曠,故不得不露章請急,非敢爲自便之圖也。伏乞聖慈,憐臣濱死之命,察臣瀝血之悃,亟許遞免,以便公私,不勝幸甚。臣無任惶悚祈懇之至,謹昧死以聞。
兵曹參判沈梓疏曰,伏以臣,伏聞擊錚人具時杰,爰辭,不勝駭然之至,具智淵妾子息贖良文記中,援擧其先祖具元之遺書文字,而其後具哥門。缺十餘行
判尹睦來善箚子。大槪,重被憲臣之斥,決不可苟冒於宰列,遞臣職名,以存事體事。入啓。
上在昌德宮。停常參·經筵。
有政。
辰時巳時,日暈。申時,日有重暈。
王大妃殿誕日,大殿,政院·玉堂問安。答曰,知道。大王大妃殿問安。答曰,知道。王大妃殿問安。答曰,知道。中殿問安。答曰,知道。
又啓曰,來二十一日輪對日次,取稟。傳曰,爲之。
以兵曹,湖西良丁査覈定役事啓目,傳于權脩曰,今觀事目,則十歲以上之類,竝定於騎步闕額,殊涉未妥,以十五歲以上者,充定,似爲得宜,付標以入。
柳命天,以兵曹言啓曰,湖西立丁査覈定役事啓目,傳曰,今觀事目,則十歲以上之類,竝定於騎步闕額,殊涉未妥,以十五歲以上者,充定,似爲得宜,付標以入事,命下矣。凡良丁之年,二十五歲者,謂之年滿,皆應實役,不以兒弱稱之,啓目中,所謂兒弱,十歲以上云者。旣指自十一歲至十四歲者而言之,如炮保·御保·別隊精抄等保,新定之類,亦皆多有未滿十五歲者。或有僅至五六七八歲者,而渠輩,則希望速除,自願增年,官家,則矜其幼役,許令待年,而又有年才十一二歲,而已爲應役者。此類,則又令計其實役半數,其年,雖未滿六十,而實役,已準四十五年,則竝許老除者,亦是近年通行之法例也。今番湖西査覈之後,無役閑丁,其文書,未卽完結,畢先投入於閑歇之役,而騎步正兵闕額,未代者,其數尙多。今此兒弱之中,若不先抄其可以定役者,卽爲定役,而泛稱兒弱,一倂置之,則將來奸僞,必有所難防,卽今闕額,亦無以充定,此又不可不慮。兒弱中,自十一歲至十四歲者,竝依啓目,抄出定役,而別以待年滿徵役之意,知會本道,使之究宣朝家德意,則其於通變之道,似爲合宜。前日啓目,姑不付標還入,以此下詢于廟堂,而處之何如?傳曰,依啓。
又以兵曹言啓曰,去丙辰年重試對擧別試初試,自禮曹旣已取擇,啓下矣。武科初試取人之數,當爲稟定試取,而丙戌丙申兩年,分兩所各取二百人,今亦依近例,各取二百人乎?敢此仰稟。傳曰,依例爲之。
睦昌明啓曰,新除授左承旨崔文湜,時在京畿砥平地,斯速乘馹上來事,下諭。傳曰,依啓。
傳于睦昌明曰,史官三員待命,騎馬九匹,卜馬六疋立之。
傳于權脩曰,史官一員待命,騎馬三匹,卜馬二匹立之。
睦昌明啓曰,史官三員待命事,命下矣。史官不備,宣傳官二員代送之意,敢啓。傳曰,知道。
權脩啓曰,史官一員待命事,命下矣。史官不備,宣傳官代送之意,敢啓。傳曰,知道。
吏批,判書閔點進,參判李堂揆進,參議李夏鎭進,行都承旨鄭晳進。
吏批啓曰,大司成,今當差出,承旨竝擬,何如?傳曰,允。
以吳挺昌爲大司成,崔文湜爲承旨,鄭之虎爲禮曹參判,魚震翼爲刑曹參議,尹梅爲沃川郡守,鄭東益爲咸悅縣監,金厦梴爲掌令,鄭文翰爲淸安縣監,李后定爲正言,沈極爲奉常僉正,沈橒爲典籍,金德濟爲學正,金益九·李世益爲學錄,鄭必達爲直講,李重振爲假引儀,權瑎爲僉知,成爲兵曹正郞。
兵批,行判書金錫胄病,參判沈梓進,參議申厚載呈辭受由,參知吳挺昌病,左副承旨柳命天進,以趙威明·魚震翼·崔逸·柳星三爲副護軍,李湜爲副司果。
持平李鳳徵啓曰,臣於日昨,懷諫草入前席,未入啓,漢城判尹睦來善,先將臺啓中事,亟請允許。臣以爲此雖出於獻可替否之意,必其言在臺啓後,則可,在臺啓前,則不可,揆以事體,有非常規,臣以問備薄罰,略加相規矣。今見其箚辭,則斥臣以創無前體例,取物議指笑,臣之不職當罷,於此益著,請命遞斥臣職。答曰,勿辭。
權脩啓曰,持平李鳳徵,再啓煩瀆,退待物論矣。傳曰,知道。
大司憲李袤,執義柳命賢啓曰,請掌樂院正趙嘉錫,亟命遠竄。請還收瑞興縣監金興運遞差之命。啓辭同前引嫌而退,意外非斥,不必爲嫌,而當初請推,殊涉率爾,請持平李鳳徵,遞差。答曰,亟停勿煩。處置事,依啓。
行大司諫李元禎,獻納李日井,正言睦林儒連啓,請掌樂院正趙嘉錫,亟命遠竄。答曰,亟停勿煩。
權脩啓曰,吏曹郞廳來言,臺諫有闕,政事,何以爲之?取稟。傳曰,過齋戒後,爲之。
答大司憲李袤疏曰,省疏具悉。疏中所陳,實出於愛君憂國之誠悃,深用嘉悅,當令廟堂,商議而採擇焉。
上在昌德宮。停常參·經筵。
夜一更,白雲一道如氣,起自巽方,直指坤方,長竟天,廣尺餘,良久乃滅。自二更至四更,月暈兩珥。
權脩啓曰,明日常參·經筵,取稟。傳曰,只晝講。
又啓曰,領議政二十一度呈辭,方爲到院,而祈雨祭齋戒,留院之意,敢啓。傳曰,入之。
領議政許積二十一度呈辭。傳曰,安心調理。
以備忘記,傳于權脩曰,史官一員待命,騎馬三匹立之。
又以備忘記,傳于權脩曰,古語云,天視自我民視,天聽自我民聽,夫上天之示警,實由於民怨,民怨之作,亦由於字牧之貪暴,豈不痛哉。近來親民之官,不思保民之策,日夜經營者,徒以肥己剝割,善事要譽,爲後日榮身之計,如此而民安得不苦乎?爲方伯之任者,所當明其黜陟賢否,而近日未聞有一人,以貪虐而罪之者,有治績而褒美者,守令,有何所憚,而以爲懲勵乎?此實予歎慨者也。今後體予宵旰之憂,以明黜陟,以爲黎民保存休息之地事,諸道監司處,別爲下諭。
傳于禹昌績曰,外方罪囚,致令各其道疏決,編配之類,尙無疏決之擧,亦令禁府及該曹,徒流充軍減死之類,一竝榻前疏決事,分付。
實錄廳郞廳,以摠裁官意啓曰,先王實錄,旣已纂述,印出之役,當始於數日之後。謄錄郞廳之任,最爲緊急,而郞廳李善傅,時方在外,其上來遲速,未可豫料,今姑改差,其代,以前察訪柳壽芳差下,令該曹付軍職兼春秋,使之察任,何如?傳曰,允。
上在昌德宮。停常參·經筵。
有政。
睦昌明啓曰,明日常參·經筵,取稟。傳曰,只晝講。
傳于睦昌明曰,今日備局堂上,當爲引見,晝講,停。
柳命天,以都摠府言啓曰,今日入直軍士,中日習射,請出標信。傳曰,知道。
權脩,以都摠府言啓曰,今日入直軍士,中日習射事,標信命下矣。雨勢如此,不得爲之之意,敢啓。傳曰,知道。
禹昌績啓曰,徒流·充軍減死之類,一竝榻前疏決事,命下矣。禁府,則文書旣爲修整,刑曹,則判書差祭出去,且文書浩煩,未及修整云矣。取考前例,禁府·刑曹,或有一時入侍疏決之時,或有鱗次疏決之時,今番則何以爲之?敢稟。傳曰,禁府,則今日引見時,兼爲入侍疏決,刑曹,追後疏決,宜矣。
又啓曰,禁府,則今日引見時,兼爲入侍疏決事,命下矣。自前疏決時,時任大臣,則例爲入侍,原任大臣,則或參或不參,三司各一員,亦爲入侍,承旨,則或一員入參,或二員入參,今番,則何以爲之?竝此仰稟。傳曰,原任大臣,亦爲入侍,承旨一員,入侍。
禹昌績啓曰,領府事鄭致和,牌招不進矣。傳曰,知道。
傳于柳命天曰,大臣·備局堂上引見。
柳命天,以兵曹言啓曰,今日禁軍都試時,都摠府經歷柳星志,訓鍊院判官宋時彬,進排官司䆃寺主簿朴生榮,廣興倉主簿金壽能,長興庫直長南泳,繕工監役洪百源,則書進而不進,事極駭愕,竝汰去。都摠府經歷林翼僑,訓鍊院主簿曺挺夏,亦緩緩來到,從重推考。傳曰,允。
吏批,判書閔點進,參判李堂揆實錄廳進,參議李夏鎭進,行都承旨鄭晳進。
吏批啓曰,玉堂闕員,今當差出,而擬望之人,乏少,相避外任,竝擬何如?傳曰,允。
吏批,以沈檀爲持平,李煦爲副修撰,李周澈爲金泉察訪,柳壽芳兼實錄兼春秋。
兵批,行判書金錫胄都試進,參判沈梓都試進,參議申厚載受由呈辭,參知權瑎進,左副承旨柳命天進。,以李鳳徵付副司直,柳壽芳付副司勇。
答禮曹參判鄭之虎疏曰,省疏具悉。卿之憂國誠忠,老而益篤,所陳之事,當令廟堂議處,卿其勿辭察職。元疏下備邊司
答判府事鄭知和箚曰,卿之疾病,予已知矣,安心勿待罪,從容靜攝。
答大司諫李元禎疏曰,覽卿疏辭,或戒寡昧,或論時政之弊疵,無非要切之語,深用嘉納,而但不可不商確處之,當令廟堂,斯速稟處焉。元疏下備邊司
午時,上御熙政堂,引見大臣·備局堂上,仍疏決禁府罪人。左議政權大運,右議政許穆,左贊成判義禁閔熙,吏曹判書閔點,戶曹判書吳始壽,漢興君李汝發,知義禁睦來善,戶曹參判同義禁李宇鼎,同義禁李弘淵,大司憲李袤,行大司諫李元禎,副提學李沃,假注書鄭煥·安如岳,記事官李漢命·尹義濟,入侍。權大運進曰,近來日氣,朝晝異候,聖體若何?上曰,無事。大運曰,兩慈殿氣候若何?上曰,安寧。大運曰,今日始下雨,若能快浹,則民事庶有所望,而但現日氣,恐不祈祈矣。今日,雖非賓廳日次,而久未登對,且有稟定事,故來會,而適値疏決矣。臣以賓廳會議變通事,累往首相家,與之相議,而首相,以病不得細看文書。頃月晦日,聞首相所患暫歇,又爲就議,則答以稍待數日,詳察文書矣。厥後,臣待罪於産室廳,金錫胄·柳赫然,又被臺評,不卽相議停當。金·柳出仕之後,又往首相家,欲與相議,而首相,泄病復劇,尙今遷就,極爲惶恐矣。上曰,勿爲遲延,從速爲之。大運曰,臣亦豈不知遲延之爲惶悚,而事勢如此,誠可悶慮矣。當此旱災孔慘之時,苟可以少紓民怨者,固宜無所不用其極,以軍丁屯田之變通,而大得民心,固不可知,而亦可以少消怨咨矣。災不虛生,必由民怨,苟可以釋民怨,臣豈欲一刻少緩,而祗緣事勢之如許,未免延拖遷就,臣極惶悚,不知所喩矣。大運仍進曰,頃因筵臣所達,有坡州牧使李齊杜,長湍府使申命全拿推之命。齊杜等,雖不無所失,而但已自備局,推治營吏,監司,亦爲捉致本官監色刑推,則足以警責。至於拿問,則恐或過重,且農時守令遞易之弊,不可不慮,敢此仰達矣。上曰,當此農時,守令遞易,誠爲有弊,且已推治監色云,申命全,勿爲拿推,李齊杜,則帶職放送。出擧行條又所啓,三南束伍賞格之物,每自備局,以戶曹奴婢身貢木,題給,而以關西軍木,賞之矣。但其試才之規,雖一中之類,亦有給賞之擧,故營將輩,因此不無濫用之事,奴婢身貢,幾盡用下,關西軍木,亦且傾盡,實是難繼之道。自今定式,優等之人,令本道以兵營所儲木,題給賞格,則不失勸課之道,而亦無傷財之患矣。吳始壽曰,當初論賞,蓋以新設營將之故,欲爲勸課之道,而施賞過濫,物力難繼,今則關西,亦有操鍊之事,換用軍木,勢所難支,大臣所達之言,是矣。上曰,三南各營試才時,優等之人,自兵營題給賞木,可也。出擧行條吳始壽曰,臣仍三南束伍軍賞格之事,又有所達矣。訓局中旬賞格,本無過限,試以今年言之,付標之輩,幾至二十餘人,給木之數,亦近二十同,其餘給馬給帖之類,又不知其幾何,賞典之濫,如是,故庚戌以後,經費不足,至今不得設行矣。自今年,又將盡行積年中旬之所未行者云,一番賞格之物,如是之多,而又復盡行七八年未行之賞,則物力誠難支敷矣。況其所謂優等者,多出於官員隨卒之中,自前頗有人言,如此之類,謂之優等,而濫加賞格,則不但物力之難支,亦非勸奬之道,施賞之限,不可不的定,而曾前中旬之未行者,則勿復設行事,議于大臣而處之,何如?權大運曰,虛費物力,私其隨率,誠有是弊,而但首相,方爲訓局都提調,而未及通議,柳赫然,亦是主管之人,而不爲入侍,不宜率爾變通,從後相議爲之,如何?上曰,中旬已行者,雖不可罷,而積年未行者,不可盡爲退行,今後,則年例中旬外,曾前未行者,勿爲設行,至於定數賞格,則與主管人,相議爲之,可也。出擧行條許穆曰,小臣賤疾深重,亦未出仕,今始扶病入侍,而氣力日漸消亡,頓不如前,決難供職,極爲惶悶矣。上曰,卿以八十之年,趨走進退,不下年少之人,老人筋力之强壯,豈有如卿者哉?心甚欣幸,卿其安心勿辭。大運曰,晝講時,大臣不爲入侍,雖是古規,而如右議政許穆,則德望文學,非他人所及,年老多病,雖不可每日入侍,若量其氣力,時時入參講筵,以備顧問,則裨益必多矣。上曰,右相德業重望,非但予之所仰成,實是士林之所矜式,若令入參講席,輔導寡昧,則啓沃之功,豈淺淺哉?此意分付經筵廳,可也。出擧行條穆曰,臣年今八十,而未嘗見天災時變,如此之極,民心離散,如此之甚之時也。雖不知厥故何居,而或忘兵政而然耶?頃日賓廳會議欲罷之事,尙不擧行,臣竊悶極。上曰,非欲遷就,而以大臣之病,尙未擧行,予亦爲悶矣。穆曰,臣有區區所懷,敢此陳達矣。自上春秋未壯,凡事必詢群議而行之,固是美意,而但近來政法不立,體統不嚴,臣恐天威嚴重,或有所未至矣。在廷之臣,旣知敬畏君上,則自然恪謹職事,豈不好哉。若因循玩愒,而漸至於無忌憚,則縱恣橫驕,君不君而臣不臣,豈不懼哉?故臣以爲君德尊嚴,則臣下畏法,臣下畏法,則國勢自固矣。大運曰,右相所達,當立紀綱之說,誠美矣,而但立紀之本,不在於專尙威武,處置得宜,然後可以立紀綱,而處置得宜之道,亦在於是非明,黜陟當耳。穆曰,左相之言,誠是矣。吳始壽曰,當此悶旱之日,凡可以止民怨者,固宜靡所不至,而以目前所見市民之事,言之,其呼冤之弊,罔有紀極,敢此仰達矣。市民之於軍卒,均是民也,不可彼此,況市民,則應役於國家者,甚煩。國家之所需者,亦不少,而因都監砲手之奪利,而木廛及市廛之人,閉戶撤業,已至三朔。此輩以此資生,則棄其生業,豈其所欲?而砲手輩,不但奪利,籍勢橫侵,無所不至,利歸於彼,而役歸於己,故不能保存。頃者,以此上言,啓下臣曹,臣回啓請令訓局,覆啓變通,則大將柳赫然,以爲砲手,買賣於市上,已有定奪,今不可撓改之意,陳奏於榻前,而終不變通矣。砲手等,旣有料布,又有奉足,則罔奪市利,固爲無據,況獨占市廛之利,而不應市廛之役,平市及法司之官,不能任意推治,若不急時變通,則市民,將無以自保,而朝家,亦不得責役於市廛矣。如不可禁戢砲手之市業,則定其販賣物件之名目,俾不得侵犯各廛,亦令載錄於市案,使之一體應役,而必須籍其管束之權於市官,亂廛罔市者,除進來治罪。如柳赫然爲左尹時,不治門前路者,直爲決罪之例,然後可無市民呼冤之事矣。權大運曰,此言是矣。雖曰軍士,旣專市利,則豈有不應市役之理哉?可令地部,載錄於市案,如不應役,則令市官,任意治罪,宜矣。但柳赫然,以主管之人,不爲入侍,更待數日,相議變通何如?上曰,從速相議變通。出擧行條許穆曰,近來兵氣太盛,怙縱太甚,宜有所裁抑也。吳始壽曰,臣頃於春塘臺時,有目見慨然之事,故敢達矣。古語曰軍容不入國,國容不入軍,城門之內,則不敢以軍容出入也,明矣,而頃日春塘臺之時,別將·把摠輩,亦皆羅列軍奴軍器,而爭入闕門內,此等謬規,未知始於何時,而豈是古人垂戒之意也?下詢于入侍大臣及備局諸宰,自今以後,勿以軍容出入闕門,何如?左相權大運曰,此言,是矣。以軍容而出入闕門,非但事體,極爲未安,所見,亦未妥,當自今以後,凡擧動之時,雖主軍之人,切勿以軍容,出入闕門,何如?李汝發曰,前有如此之例,故敢以軍容出入,旣以定奪之後,則何敢以軍容出入闕門耶?上曰,此後則禁斷,可也。出榻前定奪大司諫李元禎曰,大臣所達,人君當自威重之說,誠爲美矣。故臣仍陳區區所懷,今此疏決之擧,固知聖上憂災恐懼,慮有怨獄之至意,而但近來國綱解弛,有罪無罪,旣不能當初審克,而屬卽疏決。至於徒年定配者,近無一年在配之人,旋卽放還,朝家命令,恐不當如是頻數變更也。如是而可以感回天意耶?且赦者,小人之幸也。有罪者,因此疏決,而幸免,則適足以增其沴氣,豈可消異乎?近來疏決之擧,無歲無之,而未聞其感回天心,而消災轉祥,亦可見其無益,而徒傷國體也。權大運曰,當初論罪之時,審克惟明,可也。不當頻數疏決之者,誠如所言。古人,有罪其罪而得雨者,若因疏決,而有罪者,倖免,則尤有以拂天意,而萬無消災之理也。今日疏決,亦加詳察各案,參量所犯,而爲之可也。上曰,惟。大提學閔點曰,先王實錄纂修,已定,數日後,當上板。臣未知前規,必考見孝宗實錄篇末結語,然後可以與先朝實錄,篇首文理,連接耳。上曰,一刻爲急,今明日內,速爲考見,可也。出榻前定奪點曰,副提學之於翰林,同是兼春秋,故例有相避,在下應避,而頃以左右史未備之故,副提學李沃,兼春秋姑爲減下矣。今則尹義濟,已付檢閱,李玄錫遞差,李沃兼春秋,更爲下批,何如?上曰,依爲之。出擧行條點又所啓,各道皆置兼察訪,凡有濫騎等事,直爲狀啓,例也,而慶尙道,獨無兼察訪,蓋幽谷,本是兼察訪,而丙子亂後,文書散失,吏曹誤云兼字,□以察訪,下批故也。所當依古例,以兼察訪下批,而雖是謬誤,聞之已久,不可自下變通,故敢此仰達。上曰,以兼察訪下批,可也。權大運曰,捕賊五人以上,,則例爲加資,故前谷城縣監孟萬始,亦以此陞堂上,而前郡守韓明遠,前縣監韓公億等,捕得正犯十一人,而未蒙賞加,似爲不均矣。上曰,捕賊五人,則加資,可也。韓明遠等,倍數捕得,而獨未蒙賞,果爲不均,竝依前例加資。大運又曰,前正言李湜,以近侍之臣,受由下鄕,爲賊所傷云,事之驚駭,莫此爲甚矣。上曰,事極驚駭,不可不嚴加跟捕,別樣重處,且聞其所傷之處,頗重,令醫司題給藥物。大運曰,頃者,臣入直産室廳見之,則有別軍職藥物下給之事,其於事體,恐不然矣。自上雖以別樣恩典,待此輩,豈可以御藥賜送耶?無已,則令兩醫司題給,何如?上曰,曾前亦有此例,故爲之矣。今聞卿言,誠合事理矣。備局堂上退,禁府堂上進。上令同義禁李宇鼎,讀文案,先讀門黜罪人秩,至李嵇。上曰,當初所犯,亦非大段深重,施罰亦已四年,此則放送。至沈攸。上曰此則始爲時烈避嫌者也。施罰亦已久,放送何如?李元禎曰,沈攸避辭,極其陰慘,似難容易放釋矣。大運曰,聖上之欲放者,蓋是䝱從罔治之意,而臺諫之論執,至此,似難容易放釋矣。上曰,只放門黜而已,非是收敍也,有何傷乎?許穆曰,臺諫之言重,雖聖明,亦難强拂之矣。李沃曰,沈攸避辭,極其陰兇,至以士禍之說,恐動瑩惑,如此之類,何可輕議於宥罪之典乎?元禎曰,沈攸避嫌之時,臺臣,未及論啓,而殿下,特爲判付,到今又欲輕爾放釋,臣不知其可也。李宇鼎曰,臣於其時,忝在臺席,而未及論啓,有聖上別判付之擧,群下,爭誦明鑑之出天矣。睦來善曰,臣亦居有司之列,敢達所懷矣。沈攸之罪目,只在於爲孝廟盡制,可質神明一事語耳。爲人臣子,而言之無倫,何至此極耶?以時烈誤禮,而謂之盡制云然,則先王釐正之禮,果可謂誤耶?此則決不可放矣。上曰,只放門黜,而無收敍之事,何以如是持難耶?元禎曰,若放沈攸,則臺臣爭執缺於得請矣。穆曰,紀綱漸頹,刑政可修矣。大運曰,群臣之意,皆如此,不可强拂矣。公議若拂,則必致紛擾矣。李袤·李元禎曰,禮論是非,百世不可易之論也,而攸,敢生眩亂之計,雖急於護私黨,而獨不念君父之可愛乎?當初門黜,旣是失刑,到今輕釋,寧有是理?宇鼎曰,聖上雖開自新之門,而一自時烈之竄逐,同黨之人,益懷怨懟,無一悔悟者,蓋可見人心之陷溺,而將不可救也。若放沈攸,則恐譸張之徒,接迹而起矣。上曰,然則仍讀。李端夏文案。上曰,此則以行狀撰出時,終不改製之罪也,不可輕議。仍至閔維重。上曰,仍。至沈壽亮。大運曰,壽亮,敢曰寧負君父,不忘師恩,人臣何敢有是言耶?此則決不可放矣。上曰,仍。又讀各道定配秩,至南二星文案。大運曰,先朝才定大禮之後,二星,敢投迹眩亂者,挺身獨當之罪,不可容易貸宥矣。元禎曰,當初量移,旣云失刑,臺啓爭執,終不得請,到今公議,尙爾拂鬱,何可輕議?上曰,仍。至奉英彔·韓成建·李大得·金守云·崔唜龍文案。大運曰,當初丁字閣失火,實非守僕之罪也,似有參酌減等之擧矣。上曰,旣非其罪,施罰周年,放送。至宋之濂。上曰,仍。至冕。大運曰,此乃福平君㮒所啓,以爲冤者也,而或有眞的之狀,則所罪,不可容易議之矣。上曰,罪疑惟輕,減等何如?元禎曰,罪疑惟輕,故當初施律,不至於罪矣。若從重,則豈可生乎?上曰,量移。至魏元會。大運曰,此則非可疑之罪也。上曰,仍。至李翔。上曰,仍。至宋時烈。上曰,仍。至南勇賚。上曰,仍。至黃世楨。上曰,此乃乙卯正月夜,使承旨權大載,讀其疏而處之事也。元禎,曰黃世楨,乃德符之子也。德符,是昏朝立論廢母之罪人也。黃世楨,爲其養子矣。世禎,初爲時烈弟子,頗有異於議禮之見,曾未幾何,又復承順,其反覆趨附之態,灼然可見矣。上曰,減等何如?左相權大運及許穆曰,此罪,何減等耶?上曰,仍。至益廉事。大運曰,柳弼明之事,益廉,萬無不知之理,弼明,與之面質之時,終始謂與益廉相議,則益廉,言甚窘乏,只曰,無狀甚矣,其同議之迹,明白無疑耳。上曰,仍。至金壽恒。上曰,此罪何如?大運曰,前旣量移,因臺啓還收,今若更議,則臺臣,必復爭執矣。元禎曰,金壽恒之罪,何可議之也?決不可宥矣。上曰,量移何如?元禎曰,人臣,豈可以嫌疑之說,達之於君父耶?萬無一毫可恕之端,而更議於寬宥之典,何也?宇鼎曰,聖上,旣以離間王室,罪之,而未幾從輕量移,未知何如此也。上曰,仍。至鄭正齡。上曰,仍。至鄭瀗。上曰,仍。至李碩賓。上曰,罰已行矣,放送。至金時成。上曰,仍。至申命圭。上曰,勿謂擧論,仍配可也。至柳弼明。上曰,仍。至愛淑。上曰,仍。至李惟泰。上曰,仍。至尹以益。上曰,仍。至李亨植·李亨敏等。上曰,仍。至梁禹及。上曰,仍。至常業。上曰,放送何如?大運曰,此罪,非外臣之所知也,自內參酌處之何如?上曰,放送。至貴禮。上曰,一體放送。至權永後。上曰,仍。至淑伊。上曰,仍。又讀各道徒年定配秩,至李聖時。上曰,仍。至李翔。上曰,仍。至金致明。上曰,放送。至李琨。上曰,仍。至韓時重。上曰,仍。至權讓。上曰,何如?元禎曰,若是有急,則厥罪非細,而出於無心中,則何必深究?上曰,放。至申讓。上曰,此罪何如?大運曰,當初丁字閣出火之時,恐其得罪,巧飾馳報,欲免罪,而反獲罪矣。上曰,事非自犯,配過一年,放送。至金差明。上曰,放送。至朴世址。上曰,仍。至李春成。上曰,仍。至李舜岳。上曰,仍。至韓天景。上曰,放。至朴仁義。上曰,放。至申尙亨。上曰,仍。至許巒。上曰,仍。至安克家。上曰,仍。疏決畢。閔熙曰,時囚罪人,可以疏決者,則無之矣。仍退。大司諫李元禎進啓曰,啓辭仝前請掌樂院正趙嘉錫,亟命遠竄。上曰,毋庸堅執。又啓曰,啓辭同前請還收瑞興縣監金興運遞差之命。上曰,勿煩。又啓曰,新除授掌令金厦梴,時在慶尙道善山地,請斯速乘馹上來事,下諭。上曰,依啓。遂罷出。
行判中樞府事鄭知和箚曰,伏以臣,近患外感,浹旬彌留,宿疾因此添加,脚膝疼痛,行步尤不成樣,而伏聞疏決時,入侍之命,不敢在家言病,僅得擔舁,來到闕門之外,而決無趨走入侍之望,不勝惶恐,伏地待罪。伏乞聖慈,俯賜矜察,遞臣職名,仍治臣罪,以安微分。臣無任兢惶祈祝之至,取進止。
禮曹參判鄭之虎疏曰,伏以臣,犬馬之齒,今已六十三矣。氣力之衰憊,形貌之消削,近日三侍筵席,聖明已知矣。臣不欲更陳,去三月咸鏡道五陵奉審,以禮曹判書臣張善瀓,重建廳堂上,不得下去,臣以次官,當爲代往,而老病不堪遠征,辭免本職,大臣,從以啓遞,公私幸甚。今者又擬參判,至受恩點,此乃聖上不以臣衰敗,而棄之之意,臣之感激,爲如何哉?第念人臣,奔走是職,不避艱險,實合事理,而今臣當嶺外遠行之役,乞免其職,及無事安閑之日,又叨是職,寧有是理,臣實未安。如臣老病百無能之人,投閑置散,乃分之宜,不必介於亞卿之列。伏乞聖明,憐臣年旣從老,察臣言非假外,特許遞免,以安微分,千萬幸甚。且臣顚溝壑,無日矣。雖欲一陳所懷,恐末由也。今因辭職之疏,敢陳杞國之憂。伏乞聖明,勿以人廢言,少垂察焉。聖上玉質幼彰,金聲夙振,初登寶位,擧朝懽欣,一悲一喜,固難形容。凡在搢紳庶官,以及環東土數千里億萬蒼生,莫不延頸拭目,太平可指日而待。及今四載于玆,不但德政之不及於中外,民反怨懟,若不保朝夕者然,臣未知何由而然耶?臣竊悶焉。聖上,無聲色之娛,無怠棄之漸,玉食之旰,宵衣之勤,曾忝近侍,臣亦知之。臣恐殿下無良臣也。夫良臣之謀國也,以悅民心,爲本,行一政,則曰或拂於民情乎?發一令,則曰或不便於民乎?雖有富國之策,安邊之略,苟有害於民,則寢而不行,嘉謀嘉猷,相君獻焉,時君納焉。使君上之德澤,遍及於蔀屋,缺非百執事之所可爲,而目今謀夫孔多,缺民之擧,民安得不困而愁怨乎?缺聞天下,本無事,庸人,擾之耳。豈不缺罷體府精抄各衙門屯田,甚盛德事,缺入於民心矣。奉行缺若未能體聖上至尊區區於事爲之末,或罷或不罷,則民情缺然,民怨,何時可已,災變,何時可消?伏乞聖明,更飭奉行之缺倂革,以示大聖人所作爲,出尋常萬萬也。臣觀史記,越王句踐,有沿吳之志,十年生聚,十年敎訓,及其平吳而後已,此養兵二十年也。我國,自壬辰島夷之變,故相臣柳成龍,請設訓鍊都監,而養兵之事,不至如今日,及乎丙子之亂,養兵之事,罔有紀極。自壬辰至今日,八十六年也。安有八十餘年養兵,而其民不困,其國不貧者乎?然兵不可一日無也,何可廢也?古之將帥,先思恤民之道,次講調兵之策。今也,則不然,唯以蒐兵積糧,爲務,外方民生之訴怨,百不一施。嗚呼,蒐兵積糧,尙或可也,大紀倉舍,充溢銀貨,此何擧也?都下之人,指其所曰,囚銀洞也,謂多積銀貨而不動也。此言,不以爲病,臣竊爲今日惜之。所謂守禦,乃南漢山城也。儲峙糧餉,則不可無倉兵也。終南咫尺之地,百餘間峻宇,何所據而作也?其內耀武習藝,無異敎場,此乃不祥之兆也。且非獨守禦廳也,御營·摠戎廳,亦然。殿下,豈盡知之?頃日筵中,判尹臣睦來善,只言楊州地精抄廳行營四十餘間,營作之弊,不及都城內百餘間營作之事,臣今畢其說焉。凡功不使鬼,止在役人,物不天來,終須地出。今夫營作之時,其材木,則廣州也,楊州也,士大夫丘木也。役軍,則曰非百姓也,乃軍兵也。軍兵,非百姓而何,其可不耕而食諸,民怨之極,無足怪也。昔漢文帝,欲作露臺,召匠計之,當費百金。文帝曰,此乃中人十家之産,何以臺爲?今者一軍門之費,不啻百金,取之盡錙銖,用之如泥沙,臣竊痛之。伏乞聖明,今以後,申命將帥之臣,凡諸營建之事,殖貨之事,一切禁斷,毋招百姓之怨,毋競小民之利。臣不能出一言設一策,裨補聖朝,報答聖恩,只是一丹心,則未嘗不勤勤懇懇也。目見天怒於上,民怨於下,加之以旱乾,前頭民生之罔極,國家之危急,中夜思之,歎息之,流涕之,無以爲懷。今此所陳,近來人,皆言,而必歸於遼豕,見之者,不以爲新奇矣。然當今之鉅瘼,莫過於玆數者,伏乞聖明,留神焉。啓下備邊司,無回啓,後於六月十三日,榻前啓稟定奪。
司憲府大司憲李袤疏曰,伏以臣,衰病支離,久不入侍,晝思夜夢,每懸螭陛。再昨經席,獲近淸光,天顔溫粹,玉音弘亮,春秋漸盛,聖學高明,旅枕中宵,喜而不寐,是臣愛君如愛父之至情也。伏惟殿下,沖嗣宅憂,一遵喪禮。三載圖治,克紹先烈,淸心寡慾,暗合道妙,不邇聲色,不殖貨利,無沈湎之娛,無馳騁之樂。古之中主,蠱心而害治者,一不留意,少無□德,太平之治,猶反手也,而何天災旱魃之一至此哉?百爾所思,莫知其由。臣嘗誦先儒之言,天災,太半出於民怨。偶閱綱目唐紀,明宗時,彗星,見蜀分野。右補闕張雲,上疏曰,百姓怨氣,上徹于天,故彗星見。以此觀之,則災異之作,出於民怨,必矣。今之民怨,實難毛擧,而精神昏昧,下筆躕躇,姑撮要切,今始條陳如左,不勝惶恐之至。一,去年夏月之間,雨水頗足,禾穀稍茂,逮至初秋,惡風連日,不能結實,而朝家,往聞豐稔之名,不究其實,以至災傷久陳之處,混無蠲減云。令大同田稅,一時督納,厥後,因臺啓更令査出,而京畿,則雖蒙一分之惠,至於他道,則全不變通,嗷嗷怨咨,勢所必至。旣往之事,雖不可退,而自今以後,申飭覆審之規,必得災實之狀。凡有災傷荒廢之處,或給分災,或令全減,俾知朝家悶恤之意,則愚民之願,庶幾可紓矣。一,向在戊申,歲偶頗稔,量田之擧,先行湖西,道臣,希冀於恩賞,守令,承望於道臣,而五十三邑,自請打量者,僅十三邑耳。急於竣事,念未及缺膏瘠等第,都付生手,富人良田,變爲下下,缺以至斥鹵沙石之地,或未免其多取,缺亥之後,死亡者太半,則應之缺一依改量之結,無論荒廢缺怨,莫此爲甚。己酉量案缺徵役,則偏之,怨庶可缺今此定役之法,非不良矣。缺作事無漸,俾百年逸居缺不精,有蔭無蔭,毋或落漏,缺妻妾之所生,僥倖得免者,十缺八九,被抄者,呼冤,無足怪也。姑罷其役,使安其心,勿以得軍爲善,惟以保民爲急,徐俟惠澤旣究,紀綱旣立,然後講其調制之方,擧而措之,則無賴之徒,庶補爲良,何患法令之不行乎?然而事已垂成,如難革罷,則依校生考講之規,或習製述,而爲科業者,或解文字,而年未長者,竝減其役,而其餘蠢蠢,目不識丁之流,率皆降定,仍定渠輩密封倖免者,以充闕額,則渠雖無識,亦必無事矣。一,鄕曲窮,託名校籍者,一生所望,唯在免講,故或當鄕校修改之時,聞有本官募納之令,則賣盡田庄,竭力納物。至若聖廟祭器祭服等物,悉賴此輩備之,而本官之所給者,只免講帖文而已。自得此帖之後,皆意安過百年,信如金石,無復有落講之憂矣。及至于今,反收其帖,一切定役,則豈非致怨之道乎?當初給帖,不稟禮曹者,蓋守令之罔缺而罪愚民之缺知,則其所以呼冤叩心,歸怨於朝家者,固也。此亦不可不變通者也。一,都城市肆,各主其業,久矣。近緣砲手之輩,多率私人,各自買賣,致令市民,失利益甚,所謂布木之廛,則鎖戶空市,全廢買賣,怨咨之聲,喧藉閭巷,前頭之役,何以責應?此亦非細慮也。宜令地部,詳覈弊端,入啓善處,俾無失業之怨,豈非適時之務乎?一,海島浦濱之民,不事農業,當以漁採,爲其生契,而種種不官之侵徵,時時進上之備納,必於此輩,而其他戰船之能櫓,稅船之輸運,亦以此輩,則此輩之役,視他實倍,寧可恝視而已也。每年方春,或結魚箭於島中,或載魚網於洋中,觸犯風濤,都忘死生,唯以販魚,爲一歲生活之計,而近年以來,爭奪多端。本道兵水營收稅之外,京中各衙門·諸宮家·諸都監,各遣京江之船,蔽遮大洋,稱以斜水,作挐海島,罔有紀極,必盡奪漁人之所捉而後已。使海島窮民,空手而返,抱冤莫暴,此誠自前未有之弊也。豈可任其所爲,而徒取浦民之怨,絶其資生之路乎?一切禁斷,勿復斜水,以爲拯濟之地,亦仁政中一事矣。一,關西武備,全不修飭,餘四十年者,豈無深慮而然也?蓋地接遼薊,事多掣肘,而今忽有備,重修久廢,則民間騷屑,勢所必然,有其聲無其實,不幸近之矣。彼之蓄疑,烏得免乎?今者恐喝,未必不由於此也。古所謂欲人不知,莫如不爲者,非耶?下詢廟堂,量度時勢,亟令此下數行缺伏願殿下,垂察焉。啓下備邊司,備邊司啓目,粘連啓下是白在果,大司憲李袤缺之誠,封章進言,條列弊瘼爲白有齊。其一則缺之不善是白在果,每年秋成,該曹例爲事目,來議缺後,啓下行會於各道爲白乎矣,官吏,不能着實奉行,致有災實混雜之弊,極爲可駭。此後則各別申飭,宜當爲白乎旀。其二,則湖西量田,只行於十三邑旣量之邑,則田結,必加於未量之邑,民必呼冤是白在果,棄其旣量之結,還用舊時之結,事未妥當,唯宜一道之內,竝爲打量,然後可以均一其役是白乎矣。近來連歲不登乙仍于,量田大役乙,不得率爾擧行,徐當觀勢稟處是白乎旀。其三,則庶孽輩定役事也,以此進言者,非一,而論理覆啓,亦已多矣,今不可又爲煩復是白乎旀。其四,則納物校生定役稱冤事也,當初欲爲直定軍役是白如可,其後,試以考講落講者哛,已爲移送體府,而區處爲白有去乎,今無別樣變通之事是白乎旀。其五,則都城市肆,砲手與市民爭利之事也,頃日榻前,戶曹判書吳始壽,細陳其弊,自上已有度支之長,與訓局大將,相議變通之命敎是白乎等以,今當熟講處之是白乎旀。其六,則海島浦濱之民,專以漁採爲其生契,而近年以來,爭奪多端。本道兵水營收稅之外,京中衙門諸宮家諸都監,各遣京江之船,稱以斜水,盡奪漁人之所捉,海島窮民,資生無路,今宜一切禁斷是如爲白有臥乎所,果如所陳,則事極驚駭。豈可一任其所爲,使浦民不能逐其生乎?京外各衙門及諸宮家,竝以嚴明知委,使不得如前侵奪,以爲浦民保存之地,宜當爲白乎旀。其七,則關西事也,不能無慮。有此陳達爲白有在果,頃者已爲缺榻前分付於道臣爲白有置,更加申飭,何如?
上在昌德宮。停常參,只晝講。
申時酉時,日暈。夜四更,月暈,流星出河鼓星下,入艮方天際,狀如甁,尾長四五尺許,色赤。
鄭晳啓曰,明日常參·經筵,取稟。傳曰,只晝講。
領議政許積二十二度呈辭。傳曰,連觀呈辭,心甚愕然,無以爲喩。噫,自數年以來,旱澇相仍,邦本扤揑,時事艱難,猶涉大水,而無津涯,其可謂岌岌乎殆哉。噫,卿爲國家之蓍龜,不念共濟之義,陳章丐閑,恝視國事,予實慨然也。卿之疾病,想必差愈,亟斷來章,臥閤論道,毋負予意。仍傳曰,遣史傳諭。
禹昌績,以刑曹言啓曰,傳曰,外方罪囚,雖令各其道疏決,編配之類,尙無疏決之擧,亦令禁府及該曹,徒流·充軍減罪之類,一倂榻前疏決事,分付事,命下矣。一依各道上送徒流案,方爲修正文書,而全家定配,則不在於聖敎中,不爲擧論乎?敢稟。傳曰,全家之類,亦爲疏決。
禹昌績啓曰,刑曹疏決,追後爲之事,昨已定奪矣。刑曹文書,旣爲修正,何以爲之?敢稟。傳曰,明日爲之,而晝講,不可竝行,晝講,停。
又啓曰,刑曹疏決,明日爲之事,命下矣。時任大臣及三司各一員,依例入侍,而原任大臣,亦爲入侍乎?承旨,亦依昨日一員入侍乎?竝此仰稟。傳曰,承旨,依前一員入侍,原任大臣,則昨仍疾病,不得入參,明日亦勿入侍,可也。
傳于權脩曰,明安公主駙馬初揀擇,定於來月十七日矣。事有難便者,不可不退行,更爲擇日以入。
禹昌績,以訓鍊都監言啓曰,今日習陣時,馬兵等,未明,先到敎場,左右哨軍韓後邦,洗馬於露梁渡口,忽驚逸入於深處,後邦,不放其轡,同溺而死,極爲驚慘。卽爲招致熊川稅船之人,能爲潛水者數人,拯出之意,敢啓。傳曰,知道。事極驚慘,令軍門各別顧視,可也。
權脩,以南別殿重建廳言啓曰,本殿重建之役,或至完畢,內外築墻之役,方張,而所築瓦礫不足。自營繕時,景福宮瓦礫,啓稟取用云,今亦取來之意,敢啓。傳曰,知道。
正言李后定啓曰,本院,方有請罪趙嘉錫之論,則臣之不可同參之嫌,與前無異。請命遞斥臣職。答曰,勿辭。
禹昌績啓曰,李后定,再啓煩瀆,退待物論矣。傳曰,知道。
申時,執義柳命賢,持平沈檀·沈橃啓曰,請趙嘉錫遠竄,請還收金興運遞差之命。啓辭同前連山縣監金重錫,爲人疲劣,全不省事,莅任以後,政委下吏,出役之多少,刑杖之輕重,一任奸吏之口呴,尸居經年,坐衙亦罕,害及生民,罔有紀極。如此之人,不可仍置字牧之任,請連山縣監金重錫,罷職。答曰,不允。末端事,未必盡信,更加詳察處之。
禹昌績啓曰,臺諫出仕事,命下矣。明日待開門,牌招之意,敢啓。傳曰,知道。
答兵曹判書金錫胄疏曰,省箚具悉卿懇。旣往之事,不必介嫌,安心勿辭,速出行公。
巳時,上御宣政殿,晝講。知事閔熙,特進官參贊官柳命天·李沃,檢討官金璁,假注書鄭煥,記事官李漢命·尹義濟,宗臣陵興副令純馨,完陵副令岦,獻納李日井,入侍。上讀前受音一遍訖。沃,進講次章,〈自〉孟子曰富歲多餒章,止下章章下註。又釋大文,上受而讀之。沃,又讀註而釋文義曰,此章,大抵禮義,生於富足之意也。上曰,管子所謂衣食足而禮義生,飢寒切身,不顧廉恥者,卽此意也。威明曰,以辛亥年見之,雖以士夫爲名者,居喪食肉者,或有之,此豈其心之所欲?而迫於飢困,而失其本心之善也。上曰,非不知其不可,而飢寒之極,不得不爾,誠可哀而不足責也。命天曰,孟子夜氣之說,擴前聖所未發,最宜體念警省處也。沃曰,人君,聲音足於耳,彩色足於目,便嬖使令足於前,故操存此心,尤難,若不當加警惕,如持盤水,則鮮克存厥本心,可不戒哉。上曰,唯。沃又曰,宣廟朝先正臣柳成龍,進講此章,仍著心無出入卞目,上若加睿覽,則必有是矣。上曰,西厓集,有之耶?對曰,然。命天曰,苟得其養,無物不長云者,此專主養心而言,而措之天下國事,無不然者,至於養士養民之道,皆如是矣。近來養士之道,蔑蔑無聞,臣頃忝館職,以目見者言之,太學,是首善之地,而士無出入之事,至於焚香時,只外方儒生若干人,及下齋輩爲之,極可寒心矣。且朝士,亦無培養之道,罷讀書堂,而無朝臣勸學之人,至於月課之製,雖循例逐月製呈,而一不科次,養之之道,可謂蔑如矣。沃曰,近日專務養兵,而不知養士,至減朝士祿供,而以供軍人,可謂務末而不務本也。命天曰,養士之道,不可不別樣申飭矣。上曰,唯。日井曰,命天·沃之言,可謂是矣,而其所以養之之本,則恐不在是也。上曰,月課,何以不得考次耶?命天曰,以太學士之無暇,自十餘年後,尙不得考耳。講論畢,掩卷。李日井進啓曰,請趙嘉錫亟命遠竄。啓辭同前上曰,亟停勿煩。日井又啓曰,光陵火巢內,有斫伐樹木而作舍者,參奉李允諧聞之,與參奉成道童,眼同摘奸,枚報禮曹,則道童遷延,不卽着名,遂掩其報狀。蓋其作舍者,乃道童連家之人也。陵寢重地,有此伐木作舍之事,而道童,私護不報,誠極可駭。請光陵參奉成道童拿問,因令該曹,摘奸,依律科罪。上曰,依啓。日井又啓曰,正言李后定,方有請罪趙嘉錫之論,則臣之不可同參之嫌,與前無異,不可晏然在職。引嫌而退,嫌不聯名,已有近例,不可以此輕遞言官,請李后定,出仕。上曰,依啓。上曰,昨日少雨之後,連有雨徵,而不大霈,民事誠爲渴悶矣。弭災之道,惟在於消民怨,民怨若消,則可以感回天心,不可無大變之擧。庚申以上,逃故身役,竝爲蕩減,各司奴婢,庚申以上逃故身貢,亦爲一體蕩減,以示軫恤之意。以上四條,出擧行條李沃啓曰,新除授副修撰李煦,時在江原道春川地,經筵入番事緊,請斯速乘馹上來事,下諭。上曰,依啓。出擧行條經筵官·宗臣進。綾豐副令純馨,進奏職名。上問所懷及疾苦·年歲·兄弟幾人。純馨對曰,末裔宗戚,得參引見,詢疾苦而問宗派,感激之外,不知所達。臣年戊寅生,而兄弟五人矣。宗派則中廟後裔耳。完陵副令岦進曰,臣以末裔宗戚,居在草野,有何所懷?兄弟則五人,臣年壬午,而中廟後裔耳。遂罷出。兵曹判書金錫胄箚曰,伏以臣,庸駑微臣,蒙被大恩,叨躋上秩,兼摠要務,方居本兵之長,又帶守禦之任,負而且乘,不支則顚者,卽理勢之所常然,而卽臣之所嘗懍懍危慄,不知置身之所者也。頃者國家,因西南警懼,上下瞿然,若將有朝夕用兵之端,而顧臣之刧劣無才,以兵爲職,則凡兵事之一有不辦,罪皆在臣。及至今日,一邊謐如,上下瞿然,若復有所懺悔於肄兵之論者,而顧臣之貪戀因仍,久在兵地,則凡兵事之終至於傷財害民,罪又在臣,其間雖有一二事,過實而非情者,臣亦何呶呶置辨,以重損事體乎?惟願聖明,亟先遞臣諸任,治臣罪戾,仍許臣放退田里,以守先人丘墓,不勝千萬祈祝之至,取進止。
上在昌德宮。停常參·經筵。
藥房都提調臣權大運,提調金錫胄,左副承旨柳命天啓曰,旱餘得雨,日氣蒸鬱,伏未審聖體若何?兩慈殿氣候,一樣安寧乎?卽今雨意猶在,而時未大霈,自上悶旱之心,益切於宵旰之中,臣等,無任區區之慮,敢來問安。答曰,知道。兩慈殿氣候,安寧,予則久旱之餘,雖得甘雨,尙靳大霈,以此爲慮矣。大王大妃殿·王大妃殿·中殿問安。答曰,知道。
柳命天啓曰,明日常參·經筵,取稟。傳曰,只晝講。
又以都摠府言啓曰,副摠管申伉,除標信,漢城府坐起進去之意,敢啓。傳曰,知道。
禹昌績,以義禁府言啓曰,光陵參奉成道童,拿問科罪事,傳旨啓下矣。成道童,方在光陵齋所,依例發遣府羅將,拿來何如?傳曰,允。
權脩,以內醫院官員,以都提調意啓曰,赴京醫譯等,年例貿昜藥材回還後,三坐起內畢納,則入啓論賞事,曾有奉承傳之擧,故己亥年,醫官金時鎰,譯官鄭忠一,壬子年,醫官鄭光鎬,譯官姜爾聖等,所貿藥材,趁卽畢納,自本院入啓,令本衙門論賞矣。今者醫員邊永綏,譯官崔挺立等,亦爲畢納於三坐之內,令本衙門,考例論賞,何如?傳曰,允,
又以禮曹言啓曰,傳曰,明安公主駙馬初揀擇,定於來月十七矣,事有難便者,不可不退行,更爲擇日以入事,傳敎矣。初揀擇吉日,令日官推擇,則來七月初八日巳時,同月十八日辰時,爲吉云。此兩日中,以何日定行乎?敢稟。傳曰,初八日,似爲太遠,來月念間,更擇日以入。
又以禮曹言啓曰,以本曹明安公主駙馬初揀擇,改擇日取稟草記,傳曰,初八日,似爲太遠,來月念間,改擇日以入事,傳敎矣。更令日官,推擇,則來六月二十一日辰時,爲吉云,以此日時,擧行,何如?傳曰,允。
又以禮曹言啓曰,去丙辰年武科重試對擧別試諸科吉日,旣已推擇啓下矣。應行事目,今當豫爲磨鍊,而取考前例,則曾於丙申年,重試對擧別試文科初試,額數三百人,咸聚京中,分兩所,各所一百五十人。初場論賦具篇,終場策問一道,講經,四書中,抽栍一書,三經中,自願一經,粗以上試取矣。今亦依此例磨鍊擧行,何如?傳曰,允。
柳命天,以兵曹言啓曰,當日幼學李熽稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李太吉,常時不能禁斷雜人,以致闌入,推考何如?傳曰,允。
答幼學李涔等疏曰,省爾等之疏,予實未曉也。時烈之罪,予固知之,故旣以安置於遠地,有何告廟之事,可謂滋甚之論矣。必無允許之理,勿爲煩瀆,退修學業。
巳時,上御熙政堂,疏決刑曹罪人時,左議政權大運,右議政許穆,刑曹判書李之翼,參判沈之溟,參議魚震翼,承旨禹昌績,大司諫李元禎,副提學李沃,持平沈檀,假注書鄭煥,記事官李漢命·尹義濟,入侍。權大運進曰,旱餘小雨,雨氣蒸鬱,聖體,若何?上曰,無事。大運又曰,兩慈殿氣候,何如?上曰,安寧。大運曰,連有雨徵,終不大霈,今日始雨,方切喜幸,而竟至開霽,不勝閔慮之至。上曰,荒節已極,今雖得雨,亦難望大熟,況連有雨意,而終不霈然,此必旱徵也,尤可閔也。上仍曰,京畿罪囚,先爲疏決。李之翼,披文案進讀。大運曰,三司之官,亦當取見文案,而未及修正,以致不得持入,刑曹堂上三人,各持一件入侍,給一件於三司,而參判·參議,兼察一件如何?上曰,依爲之。之翼,讀李胤慶文案曰,罪案,雖不明白,罪名,則頗重矣。上曰,仍。之翼,又讀任詡文案。上曰,與李胤慶,無異,亦仍。至洪仲善文案。上曰,放。至金麗輝。上曰,仍。至李仲業。上曰,放。至李爀。上曰,仍。至乭同文案。上曰,仍。至朴繼敬。上曰,放。李元禎曰,今觀文案,則此人所犯,似有實狀,似不可輕易放宥矣。權大運曰,法官所事,雖是法例,而自上特施寬典,則放之,亦無妨矣。況其所犯,亦至大段矣。至李應燁。上曰,仍。至李義廷·朴商圭·林進·金起潤·康禮立·芮次男·春德等,鋤鋤同·順尙·李宗業·康纘·洪京辰等文案。上曰,仍竝。又至武相文案。上曰,何如?大運曰,此乃不入籍之罪也。此時漏籍之疏,甚多,輕易放釋,則恐或滋甚矣。元禎曰,法未行而旋又放之,似或顚倒矣。上曰,仍。至林悅。上曰,仍。至趙有信文案。大運曰,此人罪犯,只以文案見之,則不可明知矣。之翼曰,然。上曰,仍。又讀私奴世益及方尙建等,金貴男等文案。上曰,竝仍。又讀江原道文案,至宋浚吉·梁厚益·朴點·金昌業·金淳等。上曰,竝仍。又讀內官金三達文案。上曰,何如?大運曰,凡累犯科場之類,皆不許放釋,而獨於內官宥之,則恐外議,何如?臣意,則以爲放之,不可矣。上曰,仍。至梁厚仁·李翊成。上曰,仍。至洪大立文案。大運曰,此人之罪,似出於無情矣。上曰,放。至金斗信·高尙望·李厚先·李震緯·表廷臣·黃己賢十九行缺之翼,又讀慶尙道罪人文案。左議政權大運曰,凡減死定配之類,似無可宥之人,而嶺南罪人,文案甚煩,不可盡信,減死之流,則勿讀罪目,何如?上曰,減死定配之流,雖難全釋,其中或有情有可矜者,則欲爲減等,故使之盡讀矣。至姜吉承罪案。上曰,放。讀孫起弼·趙濂等罪案。上曰,放。讀許進右·成緯·申應箕·成致文·萬五·金仲建·崔聖達各人等罪目。上曰,竝仍。讀朴夢鶴等三人罪目。上曰,放。讀宋春福及李士立妻金召史等五人罪目。上曰,竝仍。讀曺德周罪目。上曰,減等。讀金英發·朴明欽等罪目。上曰,仍。讀高在昌罪目。上曰,減等。讀呂有衡·郭櫓等罪目。上曰,仍。至金昌俊。上曰,減等。至鄭益周·鄭元衡·金骨大等,李仲建·趙有寬·羅國趾·戒民·徐得明。上曰,竝仍。至鄭震憲。上曰,此人,有同喪性者,陸地移配。至得男文案。上曰,何如?大運曰,問于臺臣,何如?李元禎曰,只以此罪案,見之,則有不可知,而臣所未聞之事也,不敢容議矣。大運曰,臣則自當初,已知其可疑矣。許穆曰,罪疑惟輕,惟聖上之裁處也。元禎曰,旣涉晻昧,則似不可重罪矣。上曰,減等。讀李明信罪目。上曰,文案,不爲分明矣,仍。讀黃仁立罪案。上曰,仍。讀朴萬餘罪目。上曰,何如?元禎曰,此則與趙惟寬不同,似當參酌處之矣。大運曰,痛其母見辱自殺,自陷殺人之罪,而不顧此人,非但罪有可恕,抑亦心有可尙也。上曰,其母守節,其子報仇,母爲烈婦,子爲孝子。當初定配,慮兩人之託報仇而輕殺人故耳,今可卽爲放送矣。至李志廣·崔尙元妻禮南·戒男·康後仁·李安興·周獻石·龍民·金守堅·沈海一·承先罪目。上曰,竝仍。
承旨禹昌績進曰,莫重御覽文書,何有定配年月差誤之處?刑曹堂上,難免不察之失,竝推考,何如?上曰,依爲之。出擧行條
之翼,又讀金在南妻德介,及河宗澤,及太生子日奉,及成進·孫新民·秦翰國·玄錫宗·許戒昌·斗鐵·甄汝·克金·禮立妻末生·金今山·殷鶴·徐承淑·田孝吉·李鳳麟·李行源·亡伊·羅善·民周·喜昌·在金·承業·嚴太英·己生·崔德興·應世·李星亮·金㖙同罪目。上曰,竝仍。讀黃以謙罪目。上曰,減等。讀閔聖俊·李錫龜·趙威卨·李謇·李汝澤·金日閑·尹宗弼·李者斤龍·李希益·柳敏業罪目。上曰,竝仍。讀徐櫂罪案。李元禎曰,此事,臣詳知之矣。臣妻父葬時,徐櫂,以爲葬近渠之墳山,而捉囚其奴矣。原其罪狀,不至深重矣。上曰,減等。之翼,又讀金山建·趙以先·金進浩·洪愛生·許挺琨·金貴男·仍道孫等罪案。上曰,竝仍。之翼,又讀全羅道趙碩建罪目。上曰,仍。又讀李龍徵等罪目。李沃曰,臣因南來人聞之,則此人之罪,似非實狀也。上曰,放送,可也。旣難明知其罪,而且配流已久,亦足懲其罪也,不可一向久罪矣。之翼,又讀信業罪案。上曰,放送。又讀金汝休等罪目。上曰,仍。又讀申生·鄭溫·權協·魯鳴國·趙淑·張仁龍·沈一河·李天柱·朴升軍·莫進等罪目。上曰,竝仍。又讀春奉案。上曰,減等。又讀權鑑罪目。大運曰,此人之所爲,甚無狀矣。上曰,仍。又讀玄錫圭罪案。大運曰,此卽沈之溟,爲開城留守時,以爲冤枉者也。沈之溟曰,臣詳知此事矣。錫圭,以大通官族屬,憑籍侵陵,威脅土民,厥罪極爲可駭,而觀其爲人,自是無形底人物,非是凶暴回譎者,故或恐情有可恕者也。上曰,仍。又讀金洛罪目。上曰,仍。又至李世弼。上曰,此人流配已久,分揀,何如?元禎曰,彼輩陰險回譎之論議,若已止熄,則雖原之,亦無妨,而但橫議尙不止,人心尙不正,紛紜波蕩,專欲右時烈而反禮論,若不嚴其堤防,恐不能止熄邪說也。上曰,此人,以儒爲名,而流竄已久,厥罪雖重,至於經數年而不宥,似爲太過矣。檀曰,此人之罪,非所可論者也,減等,尙不可,況可宥之乎?元禎曰,國家,雖曰定禮論,而彼輩,則猶曰未也。國家,雖明正罪辜之所犯,而彼輩,猶以爲冤枉,相驅相率,雄唱雌和,至今邪說未已,見於嘉錫之疏,可知矣,豈不痛哉?今若復釋此人,則恐後弊難防也。大運曰,渠旣以儒爲名,而編配旣久,聖上之欲宥之者,實出於遇災恤囚之盛意,而但臺臣,旣執以爲不可,且世弼所犯,亦難全釋,若或減等,則可矣。李沃曰,世弼所犯,固不可謂之士子,而然且以士爲名,故左議政臣權大運,以爲減等,無妨。固出於體聖上欽恤之意,而但自時烈陷溺人心之後,蔽惑旣深,尙今不知悔悟之道,不可輕施宥赦之典矣。聖上遇災恤囚,諸臣,固當承順之不暇,而至於世弼等,不知窮天地亘萬古之常經,決不可放也。元禎曰,祖宗朝之罪罪也,至於徒年之類,無不備限,而定配之類,則不得輕易放釋矣,豈如近日之擧乎?大運曰,祖宗之朝,執法甚堅,故定配之流,多沒於配所者,而越自近朝以來,法禁太弭,朝流夕還,昨配今釋,故人輕犯罪,而無懲惡之道矣。許穆曰,周公制禮,治世亂世用刑之道,異矣。沈檀曰,罪人不嚴,亦非遇災修省之道也。上曰,雖然,有罪編配已久,不可使仍沒於配所者,令減等。又讀元立·孫克孝罪目。上曰,竝仍。又讀李震昌罪目。上曰,減等。又讀李復善罪目。上曰,放。又讀朴敏成罪目。上曰,仍。又讀朴命圭罪目。上曰,減等。又讀申命軒罪目。上曰,減等。禹昌績曰,首擧子色掌擧子之類,萬無不知用奸之理矣。元禎曰,小臣,在鄕曲時,詳知之矣。凡武試擧子用奸之事,首擧子,則必無不知之理矣。此類,一體施行,可也。上曰,唯。又讀李維楫·鄭世亨·淑貞·李鳴震·李玉明·生禮·李男等罪目。上曰,竝仍。又讀全家帙,禮云·鄭宗·戒生·莫男·鄭世章·沈以泗罪目。上曰,竝仍。又讀李興立罪目。上曰,減等。又讀戒業·成好等罪目。上曰,竝仍。又讀金士日罪目。上曰,査稟。又讀李尙吉·李明哲·尹國衡·金瑞·裵尙曾·坦玉·金綾·李俊民·金橫等罪目。上曰,仍。又讀順男罪目。上曰,何如?大運曰,罪目,如是之不明,査稟可也。又讀金大進·趙如梁·康進戒·云戒·玄禮·玉金鈃·李興隆·韓山伊·之弘·崔云望·金誠業·玄錫錦·劉士良·崔石哲·黃憲立·末生·盧沆·林晶·千明·金鉷罪目。上曰,竝仍。之翼,又讀黃海道徒年定配秩。英立·吳應祿·業山·鄭泰益罪目。上曰,仍。又讀崔實香·崔界元等罪目。上曰,放。又讀內官金胤文罪目。上曰,仍。又至吳春山·徐尙悌·二建·文義先·金韻夏·溫聖求·李衡岳·李夔·李枝華·朴夢筠·李守漢。上曰,竝仍。又至崔巚。上曰,放。又至朴仁香。上曰,仍。又至韓尙建。上曰,放。又至金是杰·崔戒哲。上曰,仍。又至應吉。上曰,放。又至朴繼賢。上曰,仍。又讀充軍帙,李時達·田時縣罪目。上曰,竝仍。又至金三龍·白承民罪目。上曰,放。又讀不限年帙,白而文·韓汝翼等罪目。上曰,竝仍。又讀全家帙,守男·八生·金好慶等罪目。上曰,竝仍。又至僧天悟罪目。上曰,減等。又至金渭·載億·何禹率。上曰,竝仍。又至李進男·朴成爲等罪目。上曰,竝仍。又至金孝誠。上曰,減等。又至使令唜同·徐明善等罪目。上曰,竝仍。又至高必大·李忠立等罪目。上曰,竝仍。之翼,又讀平安道罪人文案。左相權大運,止之而進曰,今已日暮,稍待明日,以爲之如何,或恐聖體大勞耳。上曰,自不知疲,姑爲之,可也。之翼,讀李得贊罪目。上曰,仍。又讀朴東俊·金承男。上曰,竝仍。上復曰,判書李之翼,終日讀之,使參判代讀,而暫爲休息,可也。禹昌績曰,沈之溟,年老恐難成聲,使參議魚震翼,代讀,何如?上曰,惟。震翼翠閑罪目。上曰,仍。又讀申周藩罪目。上曰,仍。又至陳一善。上曰,仍。又至黃世精。上曰,此與陳一善有間,此則減等。又至金環·鄭承建。上曰,竝仍。又至姜後昌罪目。左議政權大運曰,觀此罪目,則不能詳知矣。蓋此罪目,只撮大要,故不能分明知之,至若如此之類,則其罪狀,尤不明白矣。禹昌績曰,臣爲武科試官,故詳知此類之事矣。此輩,或有直招者,或有發明者,而及其詰問得情之後,則初雖不服,而終必辭在就服矣。元禎曰,始卽直告之類,終始諱隱之輩,雖若有間,其實狀,則元無異同也。上曰,雖然如此,旣已就服者,則固難容貸,而其終始稱冤者,則或恐實狀如此,不可强以爲必然也,減等,可也。又讀金振翼等罪目。上曰,一體減等。又至金士日及朴守欽·壬生等罪目。上曰,竝仍。又至南溟擧·吳後禮·金男·林岩·玉麗明·郭櫓·鄭洙益等。上曰,竝仍。又至金麗滉等罪目。大運曰,此奸吏也,不可輕宥矣。上曰,仍。又至李有吉。上曰,仍。又至趙大彬。上曰,此亦奸吏,勿爲擧論,可也。又至魚應瑞。上曰,此乃與趙具漢,互相推諉者也,不爲擧論,可也。又至崔松·金鋧·金莫同·閔愼·李禮根·池應九·丹伊。上曰,竝仍。又至池應一。上曰,與應九同罪,一體施行。又至金善益·豪業等。上曰,竝仍。又至池貴石。上曰,此是賊人同黨,不可放也。又至安癸先。上曰,仍。又至黃起正·金悌益·安登白。上曰,竝仍。又至金震昌。上曰,罪犯僞造印信,不可擧論也。又至李尙一·金應訓。上曰,仍。又至安成。上曰,與安癸先同罪,一體施行。又至金至賢。〈上曰〉,罪犯漏籍,勿爲擧論。上仍曰,凡漏籍之罪,勿爲進讀,可也。震翼,不讀漏籍罪人,而讀雜犯孫繼立等罪目。上曰,仍。又至仁福。上曰,仍。又至孔得先。上曰,淫奸正刑之死屍,其爲罪狀,極爲陰慘矣。不爲擧論,可也。又至好善。上曰,仍。又至洪善益罪目。昌績曰,臣爲試官時,捉得者也。此人赴科,而渠上典,來捉於試場,訴於臣,臣究問善益,則善益,自稱贖良,而推其文籍,則無之矣。上曰,仍。又至金乭進·金順男·五十德·山男。上曰,竝仍。又至金孝信罪犯,竝出立案,不可放也。至文一。上曰,誣陷嫡母之罪,不可擧論於宥罪之典也。至崔及·孫起陽·玄得賢·鄭山一·唜立。上曰,竝仍。又至趙萬宗。上曰,本罪旣重,且有漏籍之罪,不可放也。又至岩回·李福·朴奉立·奉伊·廷立·有男·卓守京。上曰,竝仍。張義案。上曰,減等。至亂命·趙一立。上曰,竝仍。至戒丁。上曰,何如?大運對曰,罪目不明,難以詳知,使之査稟,何如?上曰,唯。至池海達·朴應信。上曰,竝仍。又至金永石。上曰,越境採參之罪,不可宥也。至崔子立·金日尙·鄭寅。上曰,竝仍。又至文業男妻罪案。上曰,何如?大運對曰,其情狀,極可痛駭矣。上曰,仍。至金士叔·金丁·金伊·李戒一·李興國·金哲尙。上曰,竝仍。又至之望。上曰,此乃去年欲論以大辟者也,其仍配。又至風月。上曰,仍。又至曺應哲罪目。大運曰,此罪,關於綸紀,非所擧論者也。至姜守命·李惟馨·孝益·金孝善·金孔善·金孔生。上曰,竝仍。又至金□□。上曰,何如?大運曰,誣人使欲陷罪,不可放也。上曰,仍。又至莫今罪目。大運曰,觀其罪目四字,厥罪不可擧論矣。生存之父,而以故現錄,以故現錄四字,則非所容恕者也。上曰,仍。至甘立·金之健。上曰,竝仍。至丁今罪目。大運曰,此人所犯,殊極可惡矣。厥女初忌,忘却不知,而有此所犯云,此豈人情耶?上曰,豈有忘却之理耶?若或忘却,則亦豈人理耶?殊甚痛駭矣,仍配可也。至蘇孝昌·金哲·黃戒男。上曰,竝仍。至承蟾。大運曰,此乃頃年入於啓覆者也。上曰,仍。又至時龍罪目。上曰,仍。又至姜善。上曰,減等。又至金尙周。上曰,何如?抑情有可恕者耶?大運曰,北路之人,爲人,愚駭無識,臣爲咸鏡監司時,適有李端相處諭旨,臣定人差送,則持往中路,置之於巖穴之間,而不爲傳致,其愚蠢無形,有如此者。故其時入於啓覆中,而先王,以爲無識所致,不誅而定配矣。上曰,金尙周,亦令減等。又至先今。上曰,仍。又至武先等。上曰,越境採蔘,其罪不可放也。至鄭九峯·今立·高介進·德良·金後奉·朴先·李仁迪·辛光胤·尹順盛·朴一善·李河一等。上曰,竝仍。又至升伊·三九知·白奉古之·金尙羽·金就悌·貴成·守立·崔應·朴元·弼明·金繼弘。上曰,竝仍。又至黃唜男。上曰,濫騎驛馬,厥罪可惡,仍配。又至生伊。上曰,罪狀無據,誠可痛惡者也,仍配。又至吳邦俊·金應昌·鄭武仁·承廷。上曰,竝仍。李沃進曰,平安道文案,已盡疏決,只餘咸鏡道,而今已日暮,勢難詳審,若不能詳察文案,而有差誤疏決之處,則似非審理之本意,姑待明日,未知如何?大運曰,疏決,大事而若於日暮之時,急遽爲之,則恐欠詳審,且恐聖體太勞矣。上曰,明日爲之,可也。上又曰,旱旣太甚,民命已迫,疏決之擧,出於萬萬不得已,而亦何必其得雨也?之翼曰,臣差祭長湍德津堂,距京城一百餘里,所經之處,皆已播穀,而黍粟牟麥,庶可收獲矣。第聞江邊之田,皆未付種,山脚之外,悉爲乾涸,芒種之過,今已二十餘日,東作已失,西成無望,誠可悶迫矣。大運曰,大司諫李元禎,頃日陳疏,啓下備局,今當相議回啓,而首相,病未行公,不得卽爲稟行,故敢達。元禎之疏,其一曰,訓鍊都監衙兵定奪事也。此須領相出仕後,可以議定矣。又其一曰,司僕諸島變通事也。行之久而革之難,不可乎爾,亦可待首相出仕後,議定矣。又其一曰,諸宮家魚箭鹽盆革罷事也。此亦可從容變通矣。又其一曰,各邑糶糴事也。又其一曰,嶺南大同請行事也。又其一曰,南漢水原省弊事也。此等言,皆是好議論,善意見,而或係大段變通,或係創行新法,非一二臣所見之所可斷定,必須詢謀僉同,講熟可知末終之無弊,然後可以斷然行之,不待首相而輕先行之,不可,故遷延至今矣。聖上旣下速會議之敎,臺臣,又有玩愒度日之啓,臣固知聖上之意,急於省弊救本,以盡修省之道,臺臣之言,亦欲交修相規,以行聖上之澤也。臣亦豈玩愒度日,以孤聖上憂民之盛意,而自速其罪戾哉,而祗緣事勢之如此,以致日月之久,莫非臣伴食之罪也。元禎曰,臣鄕居久矣,聞民愁怨之聲,熟矣。臣是世祿之臣也。鄕曲村民,以臣曾忝宰列,故凡言政令之不便,必言於臣,臣受國厚恩,而目見怨國之色,耳聽怨國之言,不惟切悶於心,抑亦忸怩於顔矣。故今上京,不敢以隱,謹以條陳,而其所以行之與否,惟在大臣之變通,聖上之睿斷,臣不敢必也。大臣之所謂不可容易變通,當待熟講者,固是矣,而但以爲事雖可革,而只以變通爲難,則有大不然者。若知其不可,而猶難革去,苟且因循,莫知所以去之,則是亦無時可去也。民怨,何時而弭乎?大運曰,非以爲難以變通,而終不革弊也。第以非是一日急急之事,稍待首台出仕,爲之,亦未不可也。應天之災,救民之瘼,固是莫大之擧,而數三變通之事,亦是莫重之擧,三公雖無故,亦難獨當,必會於備局,而與諸堂熟講,然後爲之。況首揆呈病之時,其可獨斷乎?許穆曰,臣老病,於籌司諸事,不能有所參論,第臣待罪太僕,太僕牧場,已自祖宗朝而設置,非如各衙門屯田之新設也。就空閑茂草之地,而正場,非如各衙門屯田之攘奪民田也。到今卒然革罷,無乃不可乎?大運曰,臺臣所言,大官之玩愒,如此,小官何責云者,固是矣,而臣忝在大臣之列,玩愒之責,臣實當之,不任惶悚之至。卽欲陳箚自劾,而或恐因此轉輾起鬧,則不可,故不敢陳之矣。且李沆爲人,儒雅端正,出入筵席,已久,伏想聖明,亦已洞燭其爲人矣。當初別無退避之事,而到今追咎,或者不可矣。元禎之意,雖在於相規,而至於以此防塞淸路,則不可,故恐聖上,或未詳察當初之有何曲折,而只以元禎之疏,而意有大段過誤處,故敢達矣。至於申厚命·權時經之參都堂錄者,臣與申·權,素昧面目,雖未詳知其如何人,而但聞厚命,則居官處事,及其爲人,頗詳愼精密。且弘錄,則只以其人之可不可而爲之,不以歷驗之有不有,當此人才渺然之時,不能得別樣好人,故亦不敢棄之耳,亦非以元禎之言,爲非耳。元禎曰,申厚命·權時經,左相,雖未之見,而臣與李沆及申厚命,皆素所親切者也。非欲寨淸路,而適意見如此,敢以上聞耳。臣疏中最可速爲變通者,木品定奪事,及馬場諸島事耳。事甚不難,而但大臣,偶未之思耳。且訓局屯田萬餘結,而所收之數,只三千餘石云,若以田稅米論之,則萬結收稅,當一萬三千餘石也,而以萬結,而只捧三千石,所縮,至萬石之多,其有名無實,而貽害於民,可勝言哉。若知如此之利害,則兩言卽決,何可周章熟詳,遷延歲月哉?大運曰,所收之穀,雖不至若此之少,而但方欲變通,而未及與首相相議,故尙今未果矣。從容議定,有何不可?穆曰,臣於太僕事,非意於防啓,而但以變革祖宗朝古事,爲悶耳。大運進曰,恩津縣監任堂,爲親陳疏乞縣,則自上特除宜寧縣監,筵臣,以嶺路險遠,難於將母,陳達,則又以除拜近邑,爲敎,故得爲恩津縣監。今因監司相避,將爲遞歸矣。當以特恩除拜,未久見遞,而近無相攝之規,故敢達矣。上曰,爲母得縣,未過半年而遞,情事可矜。雖無近例,隣道近邑,特爲相攝,而後勿爲例出擧行條穆進曰,湖南士論,頗有鬱抑之事,臣不得不仰達矣。鄭介淸,學問純正,爲士林所矜式,宣廟,特拜六品職,經書義校正時,召至京師,介淸,嘗言鄭澈,小人情態,澈,以介淸名重之人,而所言如此,深怒之。己丑獄事,究竟之後,陰誘所親若干輩,告介淸,與逆賊交密,落漏鞫廳,請拿問,至受刑遠竄而死。其所著愚得錄,隨手記千餘卷,以罪人文書,披括至鞫廳。宣廟覽之曰,此讀古書者也,下其書,付官邸,給其家。今愚得錄,傳於後世,湖南多士,上書訟冤,上命復其官爵,士林爲之立祠,以俎豆之,以爲尊奉之所。向日宋浚吉,以祖述鄭澈之人,誣罔天聽,毁撤其書院,士林,莫不憤惋。頃日湖南多士,又陳疏請復建,啓下該曹,該曹,請議大臣,而首相有病,時未停當。臣頃見首相,言及此事,則亦以復建爲宜,故敢達矣。大運曰,此是士林公共之論,豈有異意?只因首相之病,而未及收議入啓矣。上曰,鄭介淸書院復設,可也。出擧行條件大司諫李元禎啓曰,同前請掌樂院正趙嘉錫亟命遠竄。上曰,亟停勿煩。沈檀曰,同前請掌樂院正趙嘉錫亟命遠竄。上曰,亟停勿煩。又所啓,同前請連山縣監金重錫罷職。上曰,不允。諸臣將退,上謂承旨禹昌績曰,明日當疏決,晝講,則停。遂罷出。
幼學李涔等疏曰,伏以臣等,竊見近者尊君愛禮之士,連正大統告太廟之說,登聞宸嚴,而聖明惟以邇言爲淺,而不槪於心,臣等,竊不勝訝惑焉。孟子曰,創業垂統,爲可繼也。劉向曰,漢之大統,全,故天下不亂,往者以主宗廟,臣萬方,而民無異意者,大統一故也。國家,自己亥亂統之後,君不君臣不臣父不父子不子,而國命,於是乎大壞矣。我文考顯宗大王,克正亂禮,爰復大統,實王者重恢舊物之大業也。春秋傳曰,王者,不以輿圖民籍爲君,而繼統傳重爲君。由此觀之,宣光事業,所復者,圖籍也。顯考事業,所復者,統緖也。方之周漢,尤赩舃矣。罪魁斯得,已置憲典,枝附葉從,略施好惡,則王法,固已少行矣。邦家典禮,猶有所未擧者,何也?孝廟正位,旣貶而復正,祖宗大統,旣撓而復正,則國之大慶,宜無與較,大而昭告太廟之典,所不可一日緩者也。民心未定,邪說飛涌,弼明,倡之於前,嘉錫,踵之於後,以擧國過半之心,必欲左袒於時烈之驁逆,爲宗社一大敵,此皆朝家,不擧應行典禮之致也。封疆之外,敵國伺釁,有國者,尙以爲深憂,況封內過半之敵乎?臣等竊懼焉。伏願殿下,克斷剛大之德,告成于太廟,以慰在天之靈,以追先王之老,宗社幸甚,臣民幸甚。昔武王,以至仁,誅至不仁之紂,而殷之頑民,尙有不率,乃作大誥,以曉諭之。時烈之握國命,久矣。其所豢養者,正嘉錫所謂擧國過半之人也,而自陷於罪辟,榮若立斷者然,此不可不審也。於乎,國之將興,公論在臺閣,國之將衰,臺閣含默者三歲矣。臣等,竊恥之,如是而謂之國有人,可乎?更願殿下,留神而斷行之,臣等,無任激切屛營之至,謹昧死以聞。
上在昌德宮。停常參·經筵。
下直,古阜郡守李世彬,興德縣監許梓,法聖萬戶成以恪。
傳于睦昌明曰,下直守令·邊將,留待。
自昧爽至辰時,沈霧。午時未時,日暈。夜五更,月暈。
睦昌明啓曰,明日,國忌齋戒,明明日,正日,此兩日視事,頉稟。傳曰,知道。
柳命天,以都摠府言啓曰,今日入直軍士,中日習射,請出標信。傳曰,知道。
領議政許積二十三度呈辭。傳曰,安心調理。
禹昌績,以義禁府言啓曰,以京畿監司狀啓,韓世弼,係是將官,令該府處置事,啓下矣。韓世弼,時在楊州地本家,依例發遣府羅將,拿來,何如?傳曰,允。
又以南別殿重建廳言啓曰,本殿庭除平治,外墻改築之役,竝爲浩大,必得衆力,然後方可速完,來朔到防軍,限二日全數赴役,何如?傳曰,允。
又以實錄廳郞廳,以摠裁官意啓曰,先王實錄,纂修已畢,自明日爲始印出之意,敢啓。傳曰,知道。
執義柳命賢,持平沈橃啓曰,卽伏聞筵中同僚,以被斥於儒疏,引避云,臣等之被斥,與同僚無異,不可仍冒臺席,請命遞斥臣等之職。答曰,勿辭。
獻納李日井,正言睦林儒啓曰,卽伏聞儒生疏陳告廟之典,爲斥臺閣以含默,長官,以此引避於榻前,臣等被斥,與長官無異,不可晏然仍冒,請命遞斥臣等之職。
禹昌績啓曰,執義柳命賢,持平沈橃,獻納李日井,正言睦林儒,再啓煩瀆,退待物論矣。傳曰,知道。
以備忘記,傳于柳命天曰,柳葉箭五中人,閑良朴震英,直赴殿試。
答右參贊尹鑴疏曰,省疏具悉卿懇。卿之浩然去國,已今一年于玆,而遐心難回,長往不返,予心之缺然,當復如何。卿其須體至意,從速入來,魚水契合之隆,毋使欠缺。
答領議政許穆箚曰,省箚具悉。老人精力之不逮,何足爲嫌?卿其安心勿辭,從容調理。
辰時,上御熙政堂,下直守令引見後,仍行疏決。右副承旨禹昌績,假注書鄭煥,記事官李漢命·尹義濟,古阜郡守李世彬,昌德縣監許梓,法聖萬戶成以恪,入侍。李世彬進。上問職姓名,又問履歷。世彬對曰,臣曾以乙巳年出身,歷宣傳官·都摠都事·訓鍊僉正·都摠經歷,外任則僉使,軍職則把摠矣。上命誦七事後,復諭以恤民去弊,盡心國事。許梓進。上令自言其職·姓名,復問履歷。梓對以曾歷宣傳官·軍器主簿,出爲居昌縣監,入爲訓局將官,而移拜此職矣。上勉以恤民隱,去民瘼,毋兼事,毋要譽。成以恪進,對其職·姓名。上諭以善修職事。遂退出。上命行疏決。於是,左相權大運,刑判李之翼,參判沈之溟,參議魚震翼,承旨禹昌績,大司諫李元禎,副提學李沃,持平沈檀,假注書鄭煥,記事官李漢命·尹義濟,入侍。大運進曰,昨日蒸熱太酷,而終夕出臨疏決,玉體不瑕有傷乎?上曰,無事。大運曰,雨澤終不沛然,誠可悶矣。民事已急,祈雨之擧,不可一日少緩,分付該曹,勿爲循次不爲卜日,遣重臣設行祈雨祭,何如?上曰,唯。李之翼,進讀咸鏡道罪人文案。至生員李尙說。上曰,仍。至吳繼趙·梁好必·禹先姜·叔慶·萬一。上曰,竝仍。至李必益。上曰,此於甲寅定配,今已四年矣。罪罰已行,合有寬宥之典矣。大運曰,此乃當初投疏,自刑曹推覈者也。沈檀曰,此是不可擧論之罪也。昨日李世弼之減等,誠出於參酌,太過於寬恕,今又據以爲例,欲以全釋,則大不可矣。元禎曰,此罪,安可恕也?昨日世弼之減等,固知失刑,而群下,體聖上遇災恤罪之盛意,不敢苦爭耳。上曰,予亦欲減等而止耳。其令與世彬,一體減等。至鄭祥龍。上曰,減等。至永孫·李俊發·尹衍·池大涌·尹通。上曰,竝仍。至安德生·姜相周。上曰,竝減等。至張承進·李昌業·梁聖度等,梅花·金義忠·甄後康·李涵·泰寶。上曰,竝仍。至錄金伊罪目。大運曰,此人在腹中,而其父,爲人所殺,至成長,厥母,始言之故,卽爲發狀,而厥母及僕,爲雇工於所殺人家,故論以以奴告主之律矣。上曰,以遺腹之子,爲父報仇,其心可尙,其情可恕,而大明律,雖無雇工奴子之異,我國,則不然。有雇工立服役者,有奴子之永定者,雇工之於奴子,其分,豈可同哉?卽爲放送,可也。至金豆·金礪臣·金天鶴·吳信彦。上曰,竝仍。至金尙文·金希說,李元禎曰,其情犯,似不至太重矣。上曰,竝減等。至汝希·吳汝溟·金業承。上曰,竝仍。至金悌·高翼翔等。上曰,竝減等。至忠立·得海·㖋同妻罪目。上曰,竝仍。至三今伊·許頻·朴貴賢。上曰,竝減等。至嚴得一·破回·朴承昌·鄭天益·玄聖復·福只·尹萃徵·崔己仁·戊乙巨·李一善·李尙信。上曰,竝仍。至松乙松。上曰,減等。至金信男·姜大龍·金元龍·宋憲·金龍鶴兄弟·崔孝漢·金龍等·李二先·金海宗·金時盈。上曰,竝仍。至金光輝。上曰,減等。至男仰·安承謙·李三虎·金汝秋·金尙立·金莫同·卞携·黃日宗等,金明淵·命吉·應吉·日隱·金伊·崔命仁等,吳迪·韓舜英·徐必男·朴日龍·朴弘界·金讓·李成吉·金應·金仰·孫以朴·趙鶴年·林禮男·安時業·朴立·金士民·李輝慶·李松。上曰,仍。至崔天水。上曰,減等。至沈斗龍·應先·李成業·界元。上曰,竝仍。至金白立。上曰,減等。至金貴仁·雪玉·金彦春·金大吉·三春·申戒龍妻今伊罪目。上曰,竝仍。疏決畢。之翼仍進曰,頃以阿貞獄事,至有刑官曲貸之敎,臣於此獄,固知更達之惶恐,而目見獄情,不得不仰陳矣。柳暹婢子,貴今·允香等,初以事干,被囚,而旣以暹之過飮致斃。由於阿貞之殺罪納招,則更無可問之事,而一向嚴刑,未知於獄體,何如?大運曰,當初之捉囚貴今等,蓋欲詳察獄情而處之,故臣以先推事干,後訊阿貞,讞議,而貴今等,旣以暹因阿貞之濫刑殺婢,心神不平,過飮致斃,納招,則似無更推之事。至於禮雪夫孝立,則元非事干,而只以司憲府移送刑曹之故,尙今仍囚,宜當分揀。且李益大,雖曰有不能齊家之罪,亦以阿貞濫刑事,從實納招,則當照律處之矣。上曰,李益大照律,貴今·允香等,姑爲仍囚,以待結末,孝立放送出擧行條李元禎進曰,卽伏見儒生李涔等疏,以正大統告太廟爲言,而終斥臺閣之含默,至謂之國無人焉,臣不勝瞿然也。臣之待罪臺閣,今已有日矣。一日在職,當盡一日之責,則含默之斥,臣實難免,不可晏然仍冒,請命遞斥臣職。上曰,勿辭。禹昌績進曰,行大司諫李元禎,再啓煩瀆,退待物論矣。上曰,知道出擧行條沈檀進曰,卽者幼學李涔等,以正大統告太廟之說,陳疏,斥臺閣以含默,至謂之國無人,其辭甚嚴,忝居臺席,不職之失,著矣。何敢一刻仍冒?請命遞斥臣職。上曰,勿辭。禹昌績進曰,持平沈檀,再啓煩瀆,退待物論矣。上曰,知道。諸臣將罷出,上顧謂曰,告廟之言,何如?儒疏,雖曰國是未定,而大統旣定,則不可謂之未定也。雖曰討罪不嚴,而卽加圍籬,則不可謂之不嚴也。今日告廟之說,無乃太過乎?大運曰,時烈之所犯,固是莫重莫大之罪,故人心憤惋,尙今未已,至於如此。臺臣,又繼引避,必致紛紜,是可慮也。遂罷黜。
右參贊尹鑴辭職上疏。入啓。
右議政許穆箚子。大槪,眩疾猝甚,不得入參疏決,待罪乞罷事。入啓。
上在昌德宮。停常參·經筵。
自辰時至申時,日暈。
太祖大王忌辰齋戒。
柳命天啓曰,備邊司郞廳來言,今日賓廳坐起日次,而國忌齋戒,不得開坐云矣,敢啓。傳曰,知道。
鄭晳啓曰,假注書安如岳,重患吐泄之症,今至累日,一向苦劇,多事之地,不可等待其差復,姑爲改差,他假注書差出何如?傳曰,允。
以金一夔爲假注書。
睦昌明,以弘文館言啓曰,卽者兩司,相繼引避,處置歸於本館,而多官避辭,不可以一二人孤陋之見,定其立落,在外同僚,除相避人外,竝卽牌招,同參,何如?傳曰,允。
又以禮曹言啓曰,發遣本曹郞廳,泰陵·康陵,抽栍摘奸,則入直參奉及守護軍等,竝無頉云,敢啓。傳曰,知道。
掌令朴相馨啓曰,臣自經草土,眞元已盡,又以染病,殆而幸蘇,萬死餘生,縷息僅存,添得傷寒,委頓旅邸,尋單見阻,方切悶縮。乃者同僚,以被斥於儒疏,相繼引避,臣之忝居臺席,亦已有日,則難冒之勢,與同僚無異,昨緣病劇,未能詣臺自列,所失尤大,請命遞斥臣職。答曰,勿辭。禹昌績啓曰,掌令朴相馨,再啓煩瀆,退待物論矣。傳曰,知道。
正言李后定啓曰,同僚,以幼學李涔疏中,有含默之語,皆已引避,臣之前後忝居言責,亦已多矣。被斥之嫌,與同僚無異,何可晏然仍冒?昨緣脇痛方劇,今始來避,所失尤大,請命遞斥臣職。答曰,勿辭。
禹昌績啓曰,正言李后定,再啓煩瀆,退待物論矣。傳曰,知道。
禹昌績啓曰,右議政許穆箚子,到院,而國忌齋戒,留院之意,敢啓。傳曰,入之。
弘文館副提學臣李沃,副校理臣吳始大,臣睦天成,修撰臣閔新道,副修撰臣金璁等箚曰,竝引嫌而退,告廟之禮,旣重且大,事貴稱停,時無早晩,儒生之斥,不必爲嫌。請行大司諫李元禎,持平沈檀,執義柳命賢,持平沈橃,獻納李日井,正言睦林儒,掌令朴相馨,正言李后定,竝命出仕。答曰,依啓。
上在昌德宮。停常參·經筵。
大司諫李元禎,執義柳命賢,獻納李日井,正言睦林儒·李后定,持平沈檀·沈橃,就職。
府前啓,趙嘉錫事,金興運事,停啓。金重錫事,國忌,今日姑停。
假注書安如岳改,代金一夔。
領議政許積二十四度呈辭,。入啓。傳曰,安心調理。
禮曹,六次祈雨祭,楮子島等處,來二十六日設行事,啓下矣。朴淵·禾積淵,則今日當爲受香,而雨勢如此,竝爲停止,以觀數日何如?啓依所啓施行。
傳曰,五次祈雨祭獻官以下,書啓。
傳曰,明日晝講爲之。
上在昌德宮。停常參,只晝講。
晝講入侍時,講孟子,自孟子曰無惑乎王之不知也,止不省察於斯焉。
京畿監司書目,砥平呈,以左承旨崔文湜辭職上疏,上送事。啓。答曰,省疏具悉。爾其勿辭,上來察職。
府啓同前,請連山縣監金重錫罷職。答曰,依啓。
忠淸監司書目,尼山呈,以司諫尹搢,病重上去不得事。啓遞差。
又書目,亢旱此極,民事罔極,堤川縣,今月初五日霜降,初六日雨雹事。
晝講入侍,特進官李元禎,同知事李堂揆,承旨權脩,玉堂睦天成·金璁,假注書金一夔,史官李漢命·尹義濟,宗臣蓬川令烱佑,坡興副令斗瞻。
備忘記,五次祈雨祭獻官,行副護軍吳挺緯,陽原君煥,李之翼,靑平尉沈益顯,福平君㮒,各熟馬一匹。典祀官兼大祝奉常主簿李榏·金繼隆,判官柳時蕃,直長吳道一,兵曹佐郞權恒,各兒馬一匹。監察以下諸執事,各上弦弓一張,賜給。
傳曰,明日晝講爲之。
右參贊尹鑴箚子,入啓。答曰,省箚具悉卿懇。箚中縷縷之言,實是愛君之誠,予深嘉焉。噫,近日旱災肆酷,兩麥焦枯,哀我赤子,擧將顚壑,國將奚依,言念穡事,必焉如灼,罔知攸措,親行祈雨事,當觀數日擧行焉。
副司果洪萬容上疏。大槪,獲蒙曠世之異數,賜宴之典,及於老母,惶恐感泣,謹奉短箋,應申微忱事。入啓。
吏曹啓曰,臺諫及守令,有闕,政事,取稟。傳曰,明明日爲之。
禁府,韓世弼拿囚。啓。
府啓,連山縣監金重錫,爲人疲劣,全不省事,莅任以後,政委下吏,出役之多少,刑杖之輕重,一任奸吏之口吻,尸居經年,坐衙亦罕,害及生民,罔有紀極。夫夫傳說藉藉,亦有目見而知之者,悉非泛然風聞之比,更無詳察之事,請連山縣監金重錫,罷職。答曰,依啓。
備邊司啓曰,云云事,命下矣。近來軍門旣多,閑丁難得,雖年未滿之類,竝皆定役徵布,民人之呼冤,未有甚於此,而前後進言者,無不以此爲莫大之弊矣。今者兵曹,査得湖西閑丁,而謂之年弱,姑不定役,則避苦投歇,其勢必然。騎步闕額,充定無時,今若只定其役,以紓隣族之弊,而待其年滿,始捧身役之布,則査減者,蒙惠,被定者,無怨,此則宜可用也。令兵曹依啓目及啓辭施行,而民之不信朝家之令,久矣。自上軫恤之意,至爲懇惻,以今雖定役徵布,則必待年滿十五,斷不撓改之意,明白措辭,若爲宣布,使村閭小民,皆知朝廷德意,何如?答曰,依啓。
上在昌德宮。停常參,只晝講。
午未時,日暈。
晝講入侍時,講孟子,自孟子曰仁人心也義人路也,止百體從也。
大司憲李袤三度呈辭。入啓。遞差。
領議政許積二十五度呈辭。入啓。傳曰,安心調理。
政院啓曰,右承旨睦昌明,昨日連呈辭疏,觀其疏辭,則兒子兩人,俱患拘忌之疾,症勢甚重,情理切迫,不得不親自救護,旣在薰染之中,勢難出入於近密之地云。原疏,雖不得捧入,而親子必救護,旣有朝家定奪,合有變通之道,何以爲之?敢稟。傳曰,然則今姑改差。
晝講入侍,同知事睦來善,特進官李弘淵,承旨鄭晳,玉堂睦天成·金璁,假注書鄭煥,史官李漢命·尹義濟,宗臣濟昌令得胤,齊安監重繼。。
傳曰,明日晝講爲之。
答副司果洪萬容等疏曰,省疏具悉疏辭。知道。
謝恩,密陽府使柳榰,右通禮姜碩耉,禮賓正鄭之益。
上在昌德宮。停常參·經筵。
有政。
下直,延安府使李元龜,咸從縣令車閏。
江原監司書目,道內農事形止及雨澤事。
全羅監司書目,參禮察訪金涑,罷出事。
黃海監司書目,海州等官,今月十九日,雖得一鋤之雨,高田野畓,不得付種,將至陳荒,前頭民事,極爲渴悶事。
傳曰,今日晝講,停。
傳曰,明日晝講爲之。
校理李聃命上疏。大槪,母病猝劇,症勢甚重,不得不冒死呼籲,冀蒙遞免,俾得專意救護事。及奉敎李漢命上疏。大槪,同前入啓。答曰,省疏具悉。爾其勿辭,救護母病。
右參贊尹鑴箚子。大槪,臣所撰先王行狀中,有逸事,請下原狀,更爲編入事。入啓。答曰,省箚具悉。所陳之事,當依箚辭施行,卿其安心撰進焉。
謝恩,兼春秋成。
禁府都事梁進,慶尙左水使李世選拿來。
兵曹啓曰,本曹正郞朴徵壽,有火症,不得行公者,已久,卽今都試未畢,本曹多事,姑爲改差,其代,在京無故人,差出,何如?傳曰,允。
吏批,沈瑱爲長興庫直長,韓侃爲瑞興縣監,李元祿爲兵曹參議,趙沔爲繕工假監役,李行運爲連山縣監,睦來善爲大司憲,李受徵爲司䆃主簿,元梲爲靈光郡守,朴亨龜爲廣興主簿,宋挺濂爲掌樂正,柳緯春爲孝陵參奉,申厚軾爲光陵參奉,尹鼎和爲兵曹佐郞,吳始復兼知義禁,朴世堂爲司諫,李榏兼參禮察訪,朴承選爲典獄主簿,沈材爲司饔奉事,柳挺輝爲開城經歷,睦昌明爲工曹參議,李鳳徵爲兵曹正郞,李湜爲修撰,南天漢·李沃爲承旨。
上在昌德宮。停常參,只晝講。
晝講入侍時,講孟子,自孟子曰有天爵者,止尹氏曰日新而不已則熟。
開城留守書目,本道農事及雨澤事。
京畿監司書目,今月十九日以後,道內連有雨澤,而楊州等十一邑,頗爲周洽事。
平安監司書目,中和·祥原等邑,雨雹交下,或如鵝卵,或如鳥卵。秋牟·木花,慘被損傷,民事極爲可慮事。
政院啓曰,來六月初一日,輪對日次,取稟。傳曰,爲之。
晝講入侍,右議政許穆,同知事李堂揆,特進官趙威明,承旨禹昌績,玉堂權瑍·金璁,假注書金一夔,史官尹義濟,兼春秋成瑨。
領議政許積二十六度呈辭。入啓。傳曰,安心調理。
傳曰,明日晝講爲之。
領議政許積箚子。大槪,請亟行親祭,以救喁喁之民命事,入啓。
答曰,省箚具悉卿懇。噫,近日旱暵之慘,振古所無,予心之焦煎,元元之遑遑,曷可形言?予將欲爲民親禱矣。卿箚又到,實合予意,可不採施焉?仍傳曰,遣史官傳諭。
備忘記,噫,夫君者,民之父母,君依於民,民依於國,非民,無以保國。累月旱暵之慘,振古所無,近日雖得小雨,密雲旋發,凄風連吹,烈烈杲杲,雨意邈然,農民釋鋤,兩麥萎枯。哀我赤子,擧將顚壑,國將奚依,言念及此,心焉如灼,罔知攸措。祈禱之擧,不容一刻少緩,社稷親祭事,其令禮官,不卜日擧行。
大司憲睦來善箚子。大槪,冒陳危悃,冀蒙恩遞事。入啓。答曰,省箚具悉。旣往之事,不必追咎,卿其安心勿辭,宜速察職。
禮曹啓曰,社稷祈雨親祭,不卜日擧行事,命下矣。親祭事體至重,一二日內,則擧行未遑,且妨於齋戒,來六月初二日,爲吉云,以此日擧行,何如?傳曰,允。
院啓,新除授司諫朴世堂,時在京畿楊州地,請斯速乘馹上來事,下諭。答曰,依啓。
政院啓曰,祈雨親祭日字,旣已推擇矣。六承旨,各有執事,不可不備員,而左承旨崔文湜在外,勢未及上來,合有變通之道,何以爲之?敢稟。傳曰,然則改差,今日內,以在京無故人,口傳差出。
吏曹口傳政事,承旨李晶。
謝恩,兵曹正郞李鳳徵,佐郞尹鼎和,廣興主簿朴亨龜,咸悅縣監鄭東益,左承旨李沃,右副承旨權脩,同副承旨李晶。
禁府,金海一拿囚。啓。
府啓,平澤縣監李震白,莅任以後,惟以謀利肥己爲事,家在近地,馱載絡續,廣占土庄,大興營造,家業素寒之人,一朝侈富。前官時,爲改本官衙舍,多備材瓦鐵物役糧等物,至載重記,而震白之代其任也,只以數間官庫,塞責營建,重記所付留儲各物,盡歸私用。且爭其妻財,遣子呈訟於隣官,以爲非理㤼奪之計,情狀敗露,終至見屈,一道唾罵,久而未已。如此貪婪鄙瑣之人,決不可一日仍置字牧之任,請平澤縣監李震白,罷職不敍。靈光,乃湖南雄邑,物衆地大,素稱難治,新除授郡守元梲,雖有一時之治聲,終非剸煩理劇之才,憚壓之責,實難承當。且當此農節,迎送之弊,亦不可不慮,請靈光郡守元梲,姑仍前任,其代,極擇差送。答曰,依啓。
備邊司啓曰,前日賓廳諸臣,書進所懷,卽當議啓,而因領議政許積病患彌留,尙今遷延矣。幸得少間,臣與右贊成閔熙,兵曹判書金錫胄,工曹判書柳赫然,行副護軍吳挺緯,戶曹判書吳始壽,韓興君,李汝發,會于領相家,相議可否,別單書入之意,敢啓。答曰,知道。
上在昌德宮。停常參·經筵。
卯時辰時,日暈。
下直,定平府使權愃,信川郡守鄭道存。
兵曹口傳政事,都摠管權濤。
吏曹啓曰,守令有闕,政事,取稟。傳曰,過齋戒後,爲之。
謝恩,大司憲睦來善,同義禁吳始復,左副承旨禹昌績,羽林將閔誠重,五衛將閔鏞,瑞興縣監韓侃,都摠經歷尹就商,參禮察訪李榏,司䆃主簿李受徵,訓鍊僉正李惟郁,判官韓渷,連山縣監李行運。
府啓,新除授信川郡守鄭道存,爲人庸闒,門地卑賤,曾爲昌城府使,不治最甚,至有備局啓遞之擧。已試見敗之人,不可復畀難治之劇邑,請信川郡守鄭道存,遞差,其代,各別擇送。答曰,依啓。
院啓,東萊府使李馥前後啓聞,辭語胡亂,人之傳笑,固已久矣。又以閭巷俚謠,妄謂御製諺寫冊子,敢爲投進,題跋之辭,亦多猥褻,凡在聽聞,莫不爲駭。其謬妄如此,他事可知。邊頭重寄,決不可委諸此人,請東萊府使李馥,罷職。答曰,今姑推考。
上在昌德宮。停常參·經筵。
右議政許穆箚子。箚子大槪,論災異,因進言事。入啓。答曰,省疏具悉卿懇。卿以老成大臣,念國家之艱危,誡誨寡時,條陳時弊,予深歎服。罷官廳及各衙門屯田事,會議之論,方爲就議於領相,自當變通,卿其安心焉。仍傳曰,遣史官傳諭。
未時,東方天際,橫帶黑雲,下有黑葉如蛇形,長丈餘,廣可三四寸,漸入于黑雲中,仍滅不見。校正郞廳白鴻擧。日記郞廳權達國。
上在昌德宮。停常參·經筵。
兩慈殿,藥房問安。答曰,知道。
藥房啓曰,時雨愆期,炎熱頗盛,伏未審聖體,若何,而兩慈殿氣候,亦復何如?臣等,無任區區之慮,敢來問安。
黃海監司書目,海州等官,去五月二十三日,至二十四日,雨下,高田野畓,無所周洽,而谷山·瑞興·載寧三官,雨雹交下,大如鷄卵,小如鳥卵,係是災異事。
兵曹口傳政事,副司直兪夏益。
答藥房曰,兩慈殿氣候,安寧。予則無事矣。
大駕,詣社稷,入幕次後,藥房·政院·玉堂問安。答曰,知道。
明日祈雨親祭正時,三更四點,開門,二更二點。
壇所內摘奸。
兵曹啓曰,云云事,命下矣。卽日傳敎事意,分付于訓局御營及禁軍別將所,而右列馬兵,則留駐於景福宮前路,左列,則迤向慶德宮前路,竝令勿入夜晝峴,致有雜踏喧擾之患。且近日擧動時,軍門禁攔·禁喧,非不嚴肅,而上司下輩,必有來詰將官姓名推捉書字的之事,事殊未妥。今後諸司下人,竝自謹勅,毋踵前習之意,各別分付施行,何如?傳曰,允。
中殿,藥房問安。答曰,知道。
謝恩,工曹參議睦昌明,副摠管權儔,羽林將李松老。
上在昌德宮。親祭社稷後,還宮。停常參·經筵。
自辰時至未時,日暈。
社稷祈雨親祭後,藥房·政院·玉堂·二品以上·六曹·兩司長官問安。答曰,知道。
大駕還宮時,初嚴,寅正一刻,二嚴,寅正二刻,三嚴,寅正三刻。
大駕還宮後,藥房·政院·玉堂問安。答曰,知道。
領議政許積箚子。大槪,懇乞亟遞本職及兼帶,以便公私事。入啓。答曰,省箚具悉。累月鬱陶思想之餘,遙望顔面,心甚喜幸,曷有其極?卿之厥疾,幾至差瘳,宜勿控辭,臥閤論道,以副至望。仍傳曰,遣史官傳諭。
院前啓,祈雨親祭正日,以姑停。
上在昌德宮。停常參·經筵。
下直,沃川郡守尹梅,淸安縣監鄭文翰。
慶尙監司書目,醴泉呈,以奴尙文家,雌牛産雛,而一身兩頭,係是異常事。
藥房啓曰,伏未審夜來,聖體若何?冒暑動駕,經夜於帳殿,勞動玉體,徹曉行禮,不瑕有傷乎?臣等,無任區區之慮,敢來問安。答曰,達夜將事之餘,頗似勞困矣。
假注書鄭煥改差,代崔恒齊。
獻納李日井辭職上疏,入啓。答曰,省疏具悉。爾其勿辭,救護母病。
領議政許積二十八度呈辭。入啓。傳曰,安心調理。
大司憲睦來善啓曰,前信川郡守鄭道存之論遞也,聞其門地卑賤,亦及於啓辭中矣。人或稱冤,謂非賤類,臣之論事不審之失,在所難免,請命遞斥臣職。答曰,勿辭,退待物論。
執義柳命賢,持平沈檀·沈橃啓曰,卽伏見長官避辭,則鄭道存,門地卑賤一款,語歸爽實云,臣等,亦旣參啓,則論事不審之失,與長官無異,何敢晏然仍冒?請命遞斥臣等之職。答曰,勿辭,退待物論。
掌令朴相馨啓曰,同前請命遞斥臣職。答曰,勿辭退待物論。
院啓,東萊府使李馥,前後啓聞,語多做錯,人之傳笑,固已久矣。乃者又以閭巷俚語,妄稱御製,自跋其尾,辭甚猥褻,諺寫冊子,率意投進,其謬妄甚矣。酬邊重寄,決非可堪,其所作爲,亦不可推考而止。請東萊府使李馥,罷職。參下之於參上,界分甚截,雖以玉堂·翰苑之極選,必先應六品,然後方可陞五品,自是祖宗朝古事也。宣傳官,是流外初仕,則不經六品,直敍五品,偶出於特異,幸望拔例奬進之意,而其亦無謂之甚者也。近年以因仍襲謬規,有若應行不刊之典,武夫躐進之弊,職由於此,名器,以之日輕,倖門,以之日開,識者之寒心,久矣。自今以始,宣傳官仕滿者,毋得直敍五品事,請奉承傳施行。年來武夫,元無表著之事,而稍有攀援之勢,則朝除暮遷,陞擢無漸,官方之淆亂,極矣。至於四品之陞除,又是階級之峻限,而新除授都摠經歷尹就商,以上年出身,已升四品,爵秩之濫觴,莫此爲甚,請都摠經歷尹就商,改正。答曰,不允。
正言睦林儒啓曰,憲府多官引避,處置歸於本院,而行大司憲睦來善,卽臣季父也。旣有應避之嫌,不敢可否於其間,何可仍冒?請命遞斥臣職。答曰,勿辭。
權脩啓曰,正言睦林儒,再啓煩瀆,退待物論矣。傳曰,知道。
行兵曹判書金錫胄疏曰,伏以臣,資極庸陋,跡忝戚畹,而過蒙兩朝生成之鴻渥,久叨權寄,祗速釁謗。以朝家言之,宜快先譴斥,以大勵臣工,以臣節言之,宜亟自斂,速以苟完身名,而第臣,適以數處官事,俱未了當,有不可以復溷於後人者,彷徨隱忍,以挨時日,其有害於廉義,則已多矣。湖西閑役,幸才行査,衙門兵屯,亦頗裁革,而七百禁旅之都郞,今日始復得以畢試,此正微臣解納誥符,以竢明時擯黜之日也。噫,傷財病國,是或臣罪,盛兵重權,此何人言,國不正法,臣不引辜,實無足以銷積毁,而快衆怒也。伏願聖明,俯賜矜察,將臣兵部主務,及南漢守禦·籌司·太僕等任,亟行鐫改,以答國言,仍竝許臣休退,任臣閑住,以守臣丘墓,以遂區區宿昔之志願,以公以私,萬萬臣無任瞻天望聖,激切祈祝之至,聞。
答曰,省箚具悉卿懇,卿其安心勿辭。缺
右議政許穆箚曰,伏以臣,伏覩殿下至誠悶旱,親禱無應,天之降災,非殿下馨香德,有所未孚也,牲幣禮節,有所未盡也。天之譴怒,在萬民之愁怨,萬民之愁冤,在軍門大盛,兵政繁苛,徵斂興作無節,民不聊生,積怨召災也。不汲汲於保民之實惠,而禱祀,特末也。前者變更群弊之命,實聖上保惠子民之至意,而廟堂書啓,臣未知果盡祛病民之原也耶?邦國之治,在先正朝廷,正朝廷,在任官惟人。前者掌銓選,以行私之誚,遞職者,銓官,旋擬風憲之長,甚無謂,斯人者,雖褊塞好自用無忌憚,公議可畏,其所自處,不當如是肆然也。羞朝廷,壞體統,甚矣。臣老且死,見國事日非,冒進責礪之道,臣無任死罪死罪。取進止。答曰,省箚具悉卿懇。爲民祈禱,微誠未格于天,陰雲旣集旋散,雨意愈邈,罪實在予,赤子何辜,予之焦煎,曷可勝喩?卿其安心焉。仍傳曰,遣史官傳諭。
黃海道文化幼學田起英等疏曰,伏以臣等,聞人窮則反本,故勞苦倦極,則未嘗不呼天也,疾痛慘怛,未嘗不呼父母也。今殿下,於民,爲天爲父母,則勞苦疾痛之民,敢不大其聲疾其呼,以救活於殿下乎?於乎,外方積弊,固難毛擧,而以民瘼言之,其大有二,曰逋欠也,歲抄也。幸賴天鑑孔昭,痛燭疾苦,比年以來,各邑逋欠,指徵無處之類,悉皆蕩滌,一國臣民,罔不感泣,而其一,尙存歲抄,是也。自殿下卽祚以來,有以此一事,仰陳於冕旒之下者,不知其幾人,而不過曰額多丁少,歲抄可蠲云,而孰有一人,敢言民心之已離,國勢之將傾者哉?是以,殿下聞之不介於心,該曹見之,循例防啓。臣等,亦知莫重軍額,不可有闕,而目見民心之日離,國勢之將傾,不避僭越之誅,敢陳蒭蕘之說。伏願缺十行三四人,而各充其役,逐年徵布,哀此貧民,一猶不堪,況三四人軍布,督徵於一家者乎?玆前三弊,一則由於歲抄之煩缺也。二則由於流民之充役也。三則由於徵布之督迫也。三弊所及,一境皆空,餘存者,只有土着重遷之人,而乃以逃亡身役,索徵於僅存之族隣,孑遺之民,其可支撑乎?臣等,未敢知殿下,亦嘗有聞於此耶?頃年,自國家,逃亡陳布,特賜蕩減,天恩所及,孰不感戴,而蕩減有限,逃故無窮。卽今一人名下,或有三四疋者,或有七八疋者,此則上農一年之出也。乃以上農一年之出,責徵於僅存田耕之民,於何聊生而對應乎?臣等,未敢知殿下,亦嘗有聞於此耶?所謂一族者,非同祖一家之親也。所謂切隣者,非比隣同居之人也。缺十餘行至於鄕學額內之士,或有年滿六十者,或有死亡缺者,而新入之人,無以充額,而若循前例,年年汰講,則缺重地,難以成樣矣。伏願殿下,特施寬典,或二載而一講焉,或三載而一講焉,則僅充之額,庶乎無闕,而守聖廟矣。臣等,僻居窮峽,素昩告君之辭,辭甚荒拙,缺抒萬一,而目擊生民,倒懸方急,愚衷所激,略陳梗槪云云。答曰,省疏具悉。所陳之事,當令廟堂議處焉。申厚載,以備邊司言啓曰,觀此幼學田起英等聯名上疏,則首陳歲抄之弊,而其弊有三,曰兒弱定役,流民充額,同其三四人之徵布也,兒弱之弊,言者非一,朝家,方講求革弊之端,而未得善策是白乎旀,至於流民,一自作統紙牌之後,俾不至如前,朝東暮西者,乃是守令之責是白在乙,各邑官吏,不謹奉行朝令,使之任意遷徒避役,侵及元居隣族,誠爲可駭,而流民之弊,兩西爲尤甚。一二年新接之外,久遠流民,則決不可使之終身閑遊是白乎旀,父子兄弟,同其一家,有身役者,則例有定給代丁之規,規外頉減,有難創開是白乎旀,侵徵隣族,旣云可矜,而本主之價布,至徵於買田之人,尤甚無據。分付各道,使之嚴飭禁斷爲白乎旀。末言校生汰講之弊,而充定賤役者,陞於武學,其中年弱者,使之待年,或五年而一講,或三載而一講,願不至年年汰講亦爲白有臥乎所,汰講之類,旣定相當之後,今難續續撓改,其中年未滿十五者,則與元軍兒弱之類,其弊無異,待年徵布宜當是白乎旀,校生之每年試講,乃是流來之明規,不可以若干一時之號訴,率爾變更,今姑置之何如?啓依允。
忠淸道鴻山居忠義梁師點疏曰,伏以臣,生於草野,老於藜腸,其於肉食之謀,不啻若夏蟲之語氷,則而況災異之難測者乎?雖然,臣在世已久,耳聞目擊者,雅矣。不意今者,以災異之現,丁寧玉音,前後求言,聖心虛佇,八路聳感,愚衷所激,不能無慨然流涕者,忘其疏迂,敢陳梗槪。伏願聖明,寬宥僭越之罪,採納萬一之辭,則此臣之死日,卽臣之生年也。臣竊念災不虛生,必有所召,天人一理,上下無間,故民冤於下,則天怒於上,而未嘗不爲之災也。其所災異之示者,亦天警告之意也,則可不以寅畏恪謹之心,乾乾於對越之間,恤保惠鮮之道,孜孜於臨御之際,而以答天人之冤譴乎?噫,宋景三言,一度星徒,燕臣痛哭,五月霜飛,則果可謂之蚩蚩之無知,而不相應於蒼蒼之有知哉?然則人事之得失,而天道之常變,可知也。以冤瘼之多少,而災異之有無,亦可見矣。伏願聖明,察天之理,愛民之誠,欽天之敬,一哉。聖心,慮一缺七行臣恐今日之災妖,必有所由生也。故敢以國政之有疵,民怨之罔極者,仰應聖旨焉。蓋保民之道,順民心爲本,而順民之策,不過曰,使民無怨也。今也,保民之道,非不至矣,而惠鮮之澤,未孚於蔀屋,順民之誠,未及於窮巷,百瘼蝟毛,萬民魚喁,則此可謂順民之盡其實乎?方今第一騷民心者,卽號牌之法也,照驗前古,鮮有行之矣。今民,卽古之民,而紙牌,卽號牌之法也。旣以紙牌之搜括,五家作統,勿論男女老黃,盡載於籍,月報死生,襁褓赤子,盡充軍額,責應軍役,鮮保田里,則冤泣愁痛,烏得已也?紙牌與木牌,固無彼此,則又何加冤於旣冤之民,而以失安民之道歟。脫以爲逃遍避役者而行之,則非徒罔民,是反求其逃散也。流離來去,朝存夕亡者,旣無族屬矣。必以役於接在之統,則其有族屬者,亦難支保,又爲逃散,徵役於族隣,其勢,存者亦亡矣。民旣失所,無處安生,則幾何其不胥以爲盜也,涓涓不塞,蔓蔓奈何?昔在仁祖朝,欲行此法,而以民心騷撓,旋卽罷之,不復擧行者,今幾年哉。若使此法,民便國益,則顧何所憚,而不行於先朝,而設行於今日乎?自古行法,未嘗不視乎民心之便苦,時勢之可否也。缺十餘行臣請急先變通,大解民怨何如?輕徭薄賦,與民休息,以致本固邦寧,豈非時務之急也?其四曰,搜兵括民之失宜也,兵出於民,則兵民,非一乎,兵用於危難,而緩急可恃者,民爲之本也。軍額之充,例有十五歲之限,而今也不然,各邑,以戶籍五家統,錄案點檢搜括,而襁褓赤子,盡爲充定,責其番布,加以措徵無處,白骨番布,架疊生徵,怨咎斯酷,則以如是之民,如是之兵,責其效死乎?平時則懷怨,臨亂則無勇矣。臣請使各道列邑,毋以襁褓乳兒充額,且無徵布於白骨之弊,何如?其五曰,新選廳,當初別設之意,則別其兩班枝裔於賦役也。今則罷其立番,反徵番布,此朝家之令,則是愛布而棄兵也。如兵使之自斷,則是虐兵而負國也。他軍則奉足三人,一年一巡番布,而新選,則奉足二人,一年二巡番布,戶保,竝爲馬兵,自備戰馬,裝束隨伍,支保難堪,呼冤極矣。臣請依他軍例,三人奉足,一年一番事,變通,何如?其六曰,轉漕運糧,出國之大缺十餘行其八曰,試場易書之規,爲其至公無私,則設法本意,旣云重矣,而今也,易書之吏,盡是名勢家,常時使喚之輩也。當其易書之際,名勢家子弟,互相通報,仍成用奸之習,毁傷國法,則非徒無益,而有害之。雖欲改習,而下吏之於名勢,不無趨謟之態,士人之於科,亦未免探諳之習,弊固難防,而易書經費,則不可勝記。臣請畢罷易書之規,以省有害無益之經費,何如?其九曰,分局設官之意,在於各掌所屬,而漢城府,則司土地徵債之事,掌隷院,則司奴婢爭訟之事,刑曹,則司罪獄治決之事,法當如是矣。今則不然,土地與奴婢徵債之訟,皆歸於刑曹,本府本院,則有其官而失其掌矣。非但政體之虧損,以刑曹,有獄刑之威,故非理之訟,則百端交訴,眩亂於刑官,僥倖一時之賭勝,無勢理直者,含冤煩訴,歸咎於國法刑吏之藉威侵漁者,勢所然也。政煩刑多,怨咨朋興,臣請刑治之事外,徵債與奴婢之訟,各歸所掌府院,何如?其十曰,信與義者,人主之大寶,國家之大本也。信苟不孚於民,義苟不著於政,則民安所觀感,而激發乎?世祿之典,肇自三代,而亦豈非我祖宗朝山河之盟,忠義之勸也?今者只存功臣嫡長二十之祿者,爲其各陵殿祭享時差備,而未滿其數,則以三醫司輩,臨事苟充,不徒事體未妥,許多勳鬼,未免餒,而國家之於待勳,可謂信衰而義蔑矣。且薦試之規,無不畢擧,而獨欠於勳裔者,久矣。勳裔試薦之規,亦載國典,而勿論才之有無,未有薦試之擧,有才者,乃有虛老之恨,無才者,亦無修業之功,而棄捐窮鄕,無才有才間,未有口傳,則勒定軍役,報恤勳裔之意,果安在哉?先賢後裔之錄用,戰亡子孫之世宥,國有常典,而今者外方之沈沒,缺賤役,是可謂政典乎?臣請新舊勳裔,使缺四書中一書,五經中一經,從願試才,俾有勉缺使入番勳孫,依古規中日試射,而未口傳功臣子孫,先賢後裔,戰亡子孫等,賤役抱冤者,將命減蠲,以示信義之不衰何如?噫,今日之弊,豈特玆而已?萬弊俱興,譬如百腫千瘡,交發於骨節之間,而民情大陷,雖欲無冤,其可得乎?災異旱枯,未必不由民冤也。今若信義昭著,而公道大行,庶政咸擧,而百瘼俱祛,則民無怨咨,而災異,可消矣云云。答曰,省疏具悉。所陳之事,當令廟堂議處焉。李晶,以備邊司言啓曰,啓目粘連啓下是白有亦,觀此忠義梁師點上疏,則陳列時弊,至於十條,而如紙牌·大同·均田·軍政·立紀綱·嚴科場等事,旣因諸臣之陳疏,旣已覆啓定奪,今無更疏是乎旀,新選之二保,比諸他軍兵之三保,則似爲不均,而但名雖三保,亦多有未充額者,則當此閑丁難得之日,勢難加定一保是白乎旀,漕軍之役,雖曰偏苦,而旣已給復,更無他役,則漕船之修補與改造時,流來供給之規,勢難容易變通是白乎旀,京兆之徵債,刑曹之治獄,掌隷院之決訟,各有所掌,不缺侵而爭訟者,憑藉再度得伸之法,不利於此,則呈訴缺冀其僥倖,得售紛紜之弊,職由於此,號缺宜當是白乎。末端缺忠義之試講試射等事也,疏中主意,實在於此,而缺賢後裔,戰亡子孫,定役稱冤之事,揷入於其下爲白置,忠義之試講試射,雖曰古規,而不可猝行於久廢之餘,今姑置之,何如?啓依允。
上在昌德宮。停常參·經筵。
下直,密陽府使柳榰。
自昧爽至卯時,有霧氣。未時申時,日暈。
夜五更,流星出壁星下,入天廐星,狀如鉢,尾長五六尺許,色白。
禹昌績啓曰,明日常參·經筵,取稟。傳曰,只晝講。
權脩啓曰,行大司憲睦來善,執義柳命賢,持平沈檀·沈橃,避嫌退待缺金厦梴在外,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,卽接羽林衛將李松老所報,則禁軍崔益昌,昨日食代出去,不爲入來,以致闕直云,事極可駭,令攸司囚治,何如?傳曰,允。
行大司諫李元禎,正言李后定啓曰,啓辭同前請東萊府使李馥罷職。同前請都摠經歷尹就商改正。同前請行大司憲睦來善,執義柳命賢,持平沈檀·沈橃,掌令朴相馨,竝命遞差,正言睦林儒,出仕。答曰,不允。金壽興失對之罪,予非不知之,而非但示罰已久,與罪魁有間,不可缺棄,勿爲煩論,處置事,依啓。
權脩啓曰,吏曹郞廳來言,臺諫有闕,政事何以爲之?傳曰,明日爲之。
以賓廳進·不進單子,傳于權脩曰,明日來會。
吏曹參判李堂揆疏曰,伏以臣,卽伏聞大臣上箚,以大司憲睦來善,旋擬風憲之長,爲甚無謂云,不勝瞿然之至。臣旣以佐貳之官,同參伊日之政,則注擬失當之責,臣亦有之,何敢晏然於職次乎?伏乞聖明,亟賜遞斥,以謝公議,不勝萬幸。臣無任兢惶戰灼之至。
答曰,省疏具悉。昨者大臣箚辭,出於責勵群工而已,卿何爲嫌?勿辭察職。
右參贊尹鑴疏曰,伏以旱魃肆酷,上心焦憂,躬詣社壇,吁嗟求雨,百僚庶官,莫不駿奔走在列,而臣以癃疾廢蟄,職在所司,不能恪赴官次,恭擧職事,會精協誠於□責已正事之日,以冀感通高遠,而乃偃息在狀,眠食自便。噫。其非臣子之道也,固宜服官刑,以責逋慢,以勵臣工。且廁聞近日朝廷,缺宜病國害民,罷去體府,此乃臣所建白者,當缺雖大臣避嫌,而臣在與聞之列,又力贊缺庶幾綢繆陰雨,憂患外內,有賴缺方慶失始意,旁招誚毁,以致缺徒勞敝軍民,貽笑隣敵,示四方以無志缺廷之大體,此又咎將,誰執實惠,臣始謀不臧之咎也。缺方物出謀發慮,不能相時憂勢,補益國家,而輕慮淺謀,不思終始,卒至墜法去備,而僨敗乃公事,則死有餘罪矣。經制司罷,則李綱,不得不竄,宣推司罷,則張浚,不得不退,此亦前代之已事也。伏願聖明,俯垂昭察,知臣前後罪狀,亟賜鐫罷職名,以爲人臣,在職逋慢,謀事不臧者之戒,臣無任恐懼俟罪之至。答曰,省疏具悉卿懇。今玆體府之罷,實因事勢之難便而爲也,非爲卿建白之不合而然矣。卿何引嫌,若是其太過乎?予實不安于心,無以爲諭,卿其安心勿辭,宜速入來。
上在昌德宮。停常參,只晝講。
有政。
趙師錫啓曰,明日祈雨祭齋戒,視事,頉稟。傳曰,知道。
權脩啓曰,大司憲睦來善,執義柳命賢,掌令朴相馨,持平沈檀·沈橃遞差,掌令金厦梴在外,今日以監察茶時之意,敢啓。傳曰,知道。
以領議政許積二十〈九〉度呈辭,傳于禹昌績曰,安心調理。
吏批啓曰,判書閔點,參議李夏鎭,俱以病不來,小臣獨政未安,何以爲之?敢稟。傳曰,仍爲之。
以李元禎爲大司憲,以柳命賢爲司諫,以宋奎濂爲執義,以李碩寬爲掌令,以權瑍爲持平,以金璁爲持平,以張善瀓爲豐陽君,安如岳爲檢閱,以李宇鼎爲平安監司。大司諫望吳挺昌·南天漢·權瑎。以大司諫望單子,傳于權脩曰,加望。加望沈梓·鄭之虎。以鄭之虎爲大司諫。
兵批,以睦來善·李秞·崔寬·李晳·許珽·羅萬葉·黃儁耉·南天澤·朴興文·李河岳·朴長源·金萬重·南聚星·李夏蕃·申孝誠·朴世堂·柳命賢·朴相馨爲副護軍,申晸·沈檀·沈橃爲副司直,慶尙左兵使李重信,前司直金鏡,以上降資還授。
趙師錫,以弘文館言啓曰,本館上番四員內,校理李聃命,以母病陳疏受由,副校理睦天成,家有拘忌之疾,陳疏到館。副校理吳始大,以實錄廳郞廳,除本司,校理權瑍,獨爲入直矣。今日政,移拜持平,副校理吳始大,雖爲除本司,他無推移之員,卽爲牌招入直何如?傳曰,允。
午時未時,日□星出乾方淡雲中,入乾方天際,狀如甁,尾長五六尺許,色白光照地。
行大司諫李元禎,正言睦林儒啓曰,措語見上請都摠經歷尹就商,改正。請還收金壽興敍用之命。答曰,已諭無煩,改正事,依啓。
巳時,上御宣政殿,晝講入侍,知事閔熙,特進官沈梓,參贊官李沃,侍讀官權瑍,檢討官金璁,假注書崔恒齊,記事官李玄錫·尹義濟。上讀前受孟子音,自有天爵者,至羿之敎人射章下註,一遍訖。侍讀官權瑍,進講。自任人有問,止曹交問人皆章下註,音一遍,釋正文。上受而讀之,音一遍訖。權瑍,仍釋註意曰,食色,雖人之情欲,與禮言之,則食色爲輕,禮爲重,而至於致死廢倫之境,則不可以禮之輕者,而廢食色之重者,大舜之不告而娶,卽此意也。春秋之時,天理俱喪,人欲肆行,徒知食色之爲重,而不知節文之爲尤重,故任人之問,欲折屋盧子之言,而以觀其所答,故其設問,如此也。至曹交問。瑍曰,曹交之曹字,是人之姓字,而曹君之弟,故曰,曹交也。至堯舜之道,孝悌而已。瑍曰,孝悌,人之天性,而良知良能,是也,堯舜與凡人,豈有異哉?不能率是性,而堯舜能之耳。堯舜之道,非□而欲令曹交,易爲聽聞,故特擧孝悌而言,與論語拈出忠恕二字,爲一貫之目者,下語相似也。知事閔熙曰,□人進修之道,自有其漸,曹交,徑以堯舜自期,而爲問,其粗率莫甚,故孟子之所答,如此也?上曰,只欲較其身之長短,而無誠實求道之心,是豈爲學之工夫?參贊官李沃曰,〈故〉孟子言王政之處,皆以孝悌爲本,自此而推之,則治國平天下,盡在其中矣。其言雖似淺近,若擴而充之,則其於爲國乎,何有?特進官沈梓曰,性則堯舜,與人同之,而惟在修道之如何而已,自暴自棄,則終爲衆人而已。上曰,別無大段文義矣。檢討官金璁曰,雖然自上潛心體玩,則自有無限意味矣。講畢後,上曰,親禱之後,雨意邈然,民事可憫矣。瑍曰,自上以旱災憂勞如此,故臣等,敢忘僭猥,昨進古事矣。上曰,所陳古事,語意雖好,而事有次第,當觀勢採施耳。以今年旱災言之,則忠淸·全羅道,尤甚云耶?熙曰,兩西及江原道,則雨水,似爲周足,而至於嶺南,全不下雨云矣。璁曰,臣家在嶺南,故詳聞南中之奇,則移秧之處,尙不居半云矣。上曰,朝則東風連吹,而夕則西風驟起,用是爲閔耳。瑍曰,自上悶旱如此,更無進戒之辭,而人君事天之道,當以誠敬爲主。沃曰,日勢漸熱,本院,當依例頉稟經筵,而但進講孟子,所餘無多,不必晝講,或於朝夕,時開講筵,以爲畢業之地,則似好矣。上曰,唯。沃曰,卽今翰林左右史,雖已備員,而豫備以兼春秋代行,事體苟簡,新除授檢閱安如岳,卽爲牌招察任,何如?上曰,依爲之。
上在昌德宮。停常參·經筵。
禹昌績啓曰,明日常參·經筵,取稟。傳曰,只晝講。
以備忘記,傳于趙師錫曰,史官二員待命,騎馬六匹立之。
傳于趙師錫曰,明日晝講,停。
趙師錫,以實錄廳郞廳,以摠裁官意啓曰,大提學閔點,呈單引入,今已三日矣。情勢雖曰難安,不必深以爲嫌,史事甚急,不可暫曠,卽爲牌招,使之察任,何如?傳曰,允。
藥房都提調臣權大運,右副承旨權脩啓曰,卽伏聞醫官所傳之言,自上數日來,淸涕時出,且有煩熱之候云,雖非大段,亦不勝驚慮之至。卽與諸醫等商議,則近來旱氣太甚,風日不佳,閭閻之間,亦多有如此之症,此是暑風所感,黃連香薷飮,加乾葛·柴胡·麥門冬各一錢,山梔炒七分,連進三貼,趁卽和解,宜當云。臣等,敢來問安,竝此仰稟。答曰,知道。湯藥劑入事,依啓。
大殿,政院·玉堂問安。答曰,知道。
趙師錫啓曰,吏曹判書閔點,承牌招,詣闕外,以情勢不安,終不入來矣。傳曰,情勢,雖云難安,史事,一日爲急,使之入來出仕,可也。
又啓曰,吏曹判書閔點,以情勢不安,陳疏見却,仍自闕外,還爲退去,更爲牌招之意,敢啓。傳曰,知道。
又啓曰,吏曹判書閔點,再招不進矣。傳曰,明朝,更爲牌招。
夜五更,黑雲一道如氣,起自坤方,直指巽方,長竟天,廣尺許,良久乃滅。
上在昌德宮。停常參·經筵。
藥房都提調臣權大運,左副承旨臣禹昌績啓曰,伏未審夜來,聖體若何?昨日劑入湯藥,其已進御,而有和解之效否乎?頭疼煩熱等,加減如何?必須詳知卽今症候,然後或仍進前藥,或更議他藥。臣等,無任憂慮之至,敢來問安,竝此仰稟。答曰,湯藥進御之後,微有汗氣,而感冒之候,與昨姑無加減矣。
大殿,政院·玉堂問安。答曰,知道。
禹昌績啓曰,上候方在調攝缺間,視事,頉稟。傳曰,知道。
權脩啓曰,都摠府郞廳來言,闕內入直軍士,夜巡檢云矣,敢啓。傳曰,知道。
柳命天,以都摠府言啓〈曰〉,副摠管李弘淵,除標信,漢城府坐起進去之意,敢啓。傳曰,知道。
以領議政許積三十度呈辭,傳于禹昌績曰,安心調理。
柳命天,以兵曹言啓曰,今六月初六日,忠義衛金時萬稱名人,自宣仁門入來,差備門外擊錚,極爲駭愕,令攸司囚禁治罪。同門守門將張後良,常時不能禁斷雜人,以至闌入,亦爲非矣,推考何如?傳曰,允。
禹昌績,以觀象監官員,以提調意啓曰,新生公主阿只氏藏胎事,次知內官,因傳敎分付矣。問于術官,則今年八月爲吉云。當以前謄錄所載胎峰可用處,依例備三望以入,受點後定用,而就考謄錄,則楊州北面椵亭子退伊洞午坐子向,陽城西面陞良院望海山淸源寺洞口卯坐酉向,開城府西面陵里辛坐乙向,通津水踰面卯坐酉向等四處,在於畿甸不遠之地,而看定已久,若或有頉,則不爲改看審,徑先定奪,似涉未妥。更令術官,爲先改看審後,稟處何如?傳曰,允。
權脩,以吏曹言啓曰,廣州府尹有闕,依近例,令備邊司議薦,何如?傳曰,允。
辰時,日暈,暈上有冠,色內赤外靑。巳時午時,日暈。
答睦來善疏曰,省疏具悉。卿其安心勿辭,上來察職。同知經筵成均館事睦來善疏曰,伏以臣本疎迂,百不及人,而幸際明時,過蒙知遇,前後寵推,非止一再,曠世異數,亦出尋常,聖恩愈隆,報答愈難,區區赤心。惟在於筋力奔走,以酬萬一,而膠滯之見,寡合時好,冥擿於世,不能詭隨,前後顚躓,固知自取,而情外此言謗,一何至此。自遭亂政之誚,魄惙魂悸,猶期屛跡丘園,以保危喘,而生逢聖代,未忍便訣,待罪有司,亦常靦面於周行。風憲之除,又出夢寐之外,滓穢之蹤,決不可復玷淸班,冒上短箚,敢陳臲卼之情迹矣。兪音不下,溫批反降,且値社壇親禱之禮,嚴畏分義,不得不抗顔出謝,而人之嗤點,安所逃乎?伏聞大臣,又持臣不捨,上箚論臣,而其所以條列者,無非人臣之極罪。臣於是,心骨俱寒,不敢偃息於輦轂之下,蒼黃退出,縮伏畿郊,竢朝廷處分,今有日矣,而嚴譴不行,公論不發,臣誠惶悚,措躬無所。天地雖大,一身難容,正爲臣今日缺疾痛則呼父,窮困則呼天,乃人之常情,則缺悶迫之懷,亦安敢默無一言,自絶於仁覆之下乎?敢以平昔心迹,仰暴於父母之前,伏願聖慈,俯垂憐察焉。仰惟聖明,沖年嗣服,銳意圖治,十行之辭,前席之敎,每在於責勵寅協,恢張公道。臣嘗聞命感泣,銘鏤心肝,雖衆鏑叢身,僇辱備至,誓不以私義而害公,浮議而動心,以負我殿下之至意也。臣頃忝銓衡之任,才甚劣望甚微,雖不能隨才善任,進退得當,常存自擅之戒,遍詢僚寀之間。凡所注擬,可否相濟,則臣所守者政體,曷敢以恩怨用舍人哉?擧爾所知,雖涉親舊,苟其人也,無害於公,臣未聞前後掌選者,必棄其所親知,而不用也。臣之心事,擧朝皆知,則亦何敢呶呶自明,以傷事體也哉?顧臣狷挾之性,不知通變,偏塞之刺,固所甘受,而且以無忌憚,好目用,不畏公議,自處肆然,爲臣之案,此皆權奸自恣者之題目也。臣至老守拙,持論詆激,本無放肆底氣象,雖不悅於臣者,必不以此罪臣,臣反而求之,終不得解言者,以臣不同於方張之論而發耶?邦禮旣正,罪魁已竄,則事固有不可已者,而過時之後,不必追擧。臣之所見,不但如此,黃閣僉意,亦嘗如此,方且國勢艱危,憂危溢目,在廷群臣,固宜仰體聖上責勉之盛意,各盡其職,急所當急,務靜朝著,以助至治者,是臣之悃愊也。執迷之見,雖不敢自是,而前後變遷,臣竊恥之,公論雖畏,何可抑而同之乎?以臣之故,秉銓之臣,亦被重斥,臣罪萬死,臣持身無狀,上以孤恩於聖朝,下以得罪於儒相,決不可復廁於淸朝之末。伏乞聖慈,曲加矜諒,將臣本職及兼帶經筵·籌司·國子·槐院諸司提調等任,一倂鐫削,使將杜門省愆,免爲人所賤惡之物,則公議幸甚,私分幸甚。臣瞻望宸極,涕泣懇祝之至。
答曰,省疏具悉。卿其安心勿辭,上來察職。
平安監司李宇鼎疏曰,伏以臣,過蒙知遇之恩,累辱超擢之榮,班聯卿宰,效蔑絲毫,撫躬省顧,恒切悚恧。不意缺新命,又出人望之外,一倍惶感,益無所措也。臣早孤缺母,若過數月,便已七十歲人矣。景迫桑楡,身缺甚貧薄,菽水難繼,子有顯揚之名,母無甘旨之養,缺親日短之語,不禁烏鳥反哺之情,今遂一方之寄,得遂將母之願,幸莫甚焉,榮亦極矣。如使臣有一分可堪之勢,則義當走伏官次,盡悴圖酬之不暇,而但念朝家用人,固宜試可乃已。人臣受任,亦必量才後入,臣之自知,甚明,自揣甚熟,飛蚊負山,力必難支,老馬爲駒,後將奈何?況臣前後忝竊,亦非不多,而獨於治郡臨民,尙未一試,今乃以未曾繼年之生手,置之於一路軍民之上,責之以剸煩剖劇,觀風宣化之任,則固已萬萬不似,而目今財殫力竭,兵怨民愁。且其酬應北客,機甚重,以臣疏迂,猝然當之,則是猶强僬僥以鍾鼎之擔,僬僥之覆壓,雖不足恤,獨不念鍾鼎之撞碎乎?臣誠憂懼,不知所出,敢暴情悃,仰瀆宸嚴。伏乞聖慈,諒臣此言,非出虛讓,亟許遞改,回授可堪之人,則公私幸甚,臣無任祈懇屛營之至。
答曰,省疏具悉。卿之剛明才局,允協此任,宜勿爲辭,速往欽哉。
大司諫鄭之虎疏曰,伏以臣之此職,三載三叨,無一言獻替,隨行逐隊,在人目笑中,果若人言,重被筵臣之斥。旣往之事,臣欲提起,則正謂市於怒,室於色,然今之便入,安得伈伈睍睍,冒沒廉隅,有若若固之哉?且臣志氣衰耗,鋒穎銷磨,其敢望不畏强禦,不顧時諱,立殿陛爭是非,有古諫臣風采哉?環顧其中,不敢承當,伏乞聖明,勿使已試之人,復奪名器,亟遞本職,以安微分。且臣本魯鈍,百無所能,唯是一箇丹忱,未嘗不在於國計民憂。乃者聖上,親禱桑林,未致昭格,此豈誠之不足而然哉。此乃民怨於下,猶夫前日之致也。賓廳獻議,終歸虛套,所謂壬子以後,屯田革罷之擧,豈非一時之塞責乎?愚民,不可誣,則上天,其可欺乎?詩云天之方蹶,無然泄泄,九重之宵旰,雖勤,朝廷之恬嬉,日甚,江上之遊觀,宮室之宴樂,若將不及,聽聞可駭,如此而能格天心乎?缺至尊憂社稷,今日道也,加之以可虞之端,不缺今日國家,無稅駕之地,當此時也,可言者缺群猜,無益於國,臣今囚舌,有同秋蟬,如此諫官,將焉用哉。臣無任祈懇之至。答曰,省疏具悉。卿居言責之地,畢陳無隱,予深嘉之,卿其勿辭察職。
上在昌德宮。停常參·經筵。
藥房都提調臣權大運,左副承旨臣禹昌績啓曰,伏未審夜來,聖體調攝若何?煩熱之候,頭疼之症,比昨加減,何如?湯劑其果連進,而得有顯效否乎?臣等,無任憂慮之至,敢來問安。答曰,感冒之候,與昨有減矣。
大殿,政院·玉堂問安。答曰,知道。
有政。
柳命天,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李弘淵,除標信,漢城府坐起進去之意,敢啓。傳曰,知道。
缺啓曰,吏曹郞廳來言,承旨有闕,政事何以爲之?敢稟。傳曰,當日爲之。
又以弘文館言啓曰,本館上番見存五員內,校理李聃命,以親病陳疏受由,副校理睦天成,家有拘忌之疾,陳疏到館,修撰李湜,時未肅拜,校理臣吳始大,修撰臣閔就道,方爲入直,而臣始大,以實錄廳郞廳,事役甚煩,不入晝講事,曾已稟定。臣就道,方患暑感,泄瀉苦劇,而上·下番,俱無推移替直之員,校理李聃命,受由已久,聞其親病,亦入差道,修撰李湜,所患不至大段云,竝卽牌招入直,何如?傳曰,允。
以備忘記,傳于禹昌績曰,史官四員待命,騎馬十二匹立之。
柳命天啓曰,卽者史官四員,待命事,命下矣。今日假注書金一夔,以病不爲仕進,上番翰林尹義濟,雖曰因公事出去,而不爲告知於本院,以致摘奸時史官不備,宣傳官代送,至於三員,事甚未安。新進怠慢之習,不可不懲,請假注書金一夔,翰林尹義濟,推考。傳曰,允。
禹昌績啓曰,史官四員待命事,命下矣。史官不備,宣傳官代送之意,敢啓。傳曰,知道。
又以實錄廳郞廳,以摠裁官意啓曰,本廳謄錄郞廳安如岳,前日政移拜檢閱,其代,以禮曹佐郞金元燮,差出,令該曹兼春秋口傳下批,使之察任何如?傳曰,允。
吏批,判書閔點病,參判李堂揆進,參議李夏鎭病,左副承旨禹昌績進。
吏批啓曰,判書閔點,參議李夏鎭,俱以病不來,小臣獨政未安,何以爲之?敢稟。傳曰,仍爲之。
又啓曰,副提學,今當差出,而擬望之人,乏少,承旨竝擬何如?傳曰,允。
以李元禎爲行都承旨,以李袤爲禮曹參判,以申日政爲戶曹參判,以朴世堂爲□敎,以李鳳徵爲校理,以沈檀爲副修撰,□□□爲司僕正,以朴廷薛爲宗簿正,以崔濟□□□,以申厚命爲兵曹正郞,以閔宗道爲副提學,以崔錫鼎爲禮曹佐郞,實錄兼春秋金元燮,以尹鑴爲大司憲,以兪夏益爲兵曹正郞,以柳命賢爲副應敎,以姜碩賓爲司諫。
兵批,行判書金錫胄呈辭受由,參判沈梓進,參議李元祿在外未肅拜,參知權瑎病,右承旨柳命天進。
同知作闕,金萬直,以鄭晳·金萬直付副護軍,以李煦付副司果,以閔宗道爲同知。
行大司諫鄭之虎啓曰,臣少也無能,老更迂疎,不稱華塗,臣自知甚明,何待人口吻也?日於前席,徑出失儀,至被推緘,臣之老昏不察,隨處而見,問備未勘,臺席難冒,請命遞斥臣職。答曰,勿辭。以大司諫鄭之虎避嫌,傳于權脩曰,推考蕩滌。
持平權瑍·金璁啓曰,仝前請還收金壽興敍用之命。答曰,不允。
司諫柳命賢,正言睦林儒啓曰,仝前請還收金壽興敍用之命。答曰,不允。
自午時至申時,日暈。
答李元禎疏曰,省疏具悉。卿其勿辭,從速察職。
答閔點疏曰,省疏具悉卿懇。卿其安心勿辭,宜速察職。
答茂長幼學金舊疏曰,省疏具悉。草野之人,爲國進言,予深嘉之,可不體念焉?
大司諫李元禎疏曰,伏以臣,猥以檽櫟之散材,早躋金玉之峻秩,內外歷試,頓乏寸長之可紀,前後忝竊,俱非微分之所安。雖使殫竭心膂,無足以圖報洪造,惟是奔走職事,或可以少伸微忱,强策衰鈍之身,重入春明之門,只願所在而致死,非敢冀補於世用,不料簡拔之命。又及夢寐之外,含恩感激,有隕如瀉,撫躬驚惕,無地自容。因念御史之長,非他官師之比,糾劾官邪,其責也,振擧朝綱,其職也,自非威望,足以服衆心,風采,足以勵群工者,莫宜居之。故前此受任之人,皆極一時之選,孰有如臣之素輕名論,而苟然冒據者哉?如使臣,惟知顯仕之是榮,不揣己量之所稱,冒昧承當,若固有之,則內省慙恧,有不足焉。旁觀嗤點,其何得免,趨命之難,自知己審,孤恩之誅,實所不辭,玆將弸中,仰籲悶下之聽。伏願聖慈,特察缺賜遞免,以重名器,公義幸甚,私分幸甚。
吏曹判書閔點疏曰,伏以臣,承乏銓衡,自知不似,性又疎迂,不入時樣,冥行疾顚,固所已料。至於前大司憲睦來善之才遞銓曹,卽擬憲長,蓋在於臣之代其任,而未出仕之前也。臣於參政之後,亦未聞有行私之誚,循例擬望,非止一再。不意玆者,忽被大臣無謂之斥,臣誠悚懼,不知所云,呈單見却,縮伏以竢。乃於再昨之夕,再承召牌,再赴闕下,再次陳疏,俱未上徹,泯默退歸。昨朝召命,又下嚴畏分義,不得不出仕,而從事於實錄廳矣。然臣之冒出者,只爲史事,非謂銓衡,有可以仍據也。聖明之促臣出仕者,亦爲史事,餘外姑置之意也。臣雖無狀,職則天官之長也。見非大臣,恬然不退,非但有傷於廉隅,不亦貽損於事體耶?伏乞聖慈,俯諒微悃,亟遞臣本職,移置西樞散秩,以爲完了史事之地,以公以私,豈不至幸?臣無任隕越祈懇之至。
全羅道茂長幼學金舊疏曰,伏以臣草莾之賤臣,性賦狂愚,傷時憂國,碎首不恨。日者敢達蒭蕘之言,幸承聖批,是智周萬務,而聽於至愚,奉讀再三,不勝感泣。餘懷耿耿,朋激于中,雖斥之以誹謗,威之以斧鉞,爲人臣子者,宜其瀝肝疾呼,矧玆我后,和顔而受之,導之以盡言乎?不避煩瀆之誅,猥以未盡之懷,更達于四聽之下。伏願聖明,加察焉。臣竊伏願,誠者物之終始,信者人君之大寶也。不誠無物,不信難行,故匹夫之謀一家,小事,必以誠信爲貴,況於萬乘之君,治萬乘之國哉?肆我殿下,臨御以來,一動一靜,必信,而向日親耕之擧,實我列聖罕行,前者帝王之鮮能者也。爲民勸農之意,至矣盡矣,擧國元元,莫不鼓舞,而風雨猝作,缺命駕,天不欲使平治也歟,何其不幸也?蓋缺可率爾,法駕動靜,何等大擧,而欲行旋止,以缺朝野之望耶?昔者魏侯之於虞人,冒雨而罷獵,況於親耕之盛儀乎?冒雨身罷,示信於民,可也,退行後日,盡誠於天,亦可也,而阻之於群議,臣竊惜之。唐臣孔戣,祭南海廟,排群議登船,則風雨卽止,天日明郞。一介臣微誠,猶且感應之若是,以殿下憂民之至誠,臨雨勅駕,則安知誠感于神祇,而風收雨霽,俾遂盛禮,而亦無盲風怪雨之變也?噫,災異之作,何代無之,而向日陵寢之崩,出於缺載之後,則非常之大變,而前史之所罕見也。缺十行臣於此數者,有以知殿下誠信之未孚也。何者?昔齊景公,避宮出野,暴露之日,天果大雨。宋仁宗,親幸西宮,反己盡誠,雷雨大作。不必遠引,以我后事言之,乙卯夏親祭社稷,大雨滂沱,感應孔昭,古今一天,何獨至於今日,不下雨澤,以活生靈也?此臣愚之意,以爲殿下之誠敬,漸不如初,未格天意也。噫,時已愆期,百穀燋枯,雖得沛然之雨,決無渤然之興,固斷西成之望。然而洿下之地,不惟枯苗之餘根,至誠能動,聖有謨訓,殿下,減饍避殿,以答天譴,法成湯之六責,效齊景公之出郊,卽日幸郊外,修在己之道,盡事天之誠,則天必感應,沛然下雨,而轉凶作豐,民免顚壑,國無捐瘠,豈不幸幸乎?今者以臣僚,祀於山河,諸臣誠敬,非不至矣。然其在殿下敬天之道,似有所未盡,若過今月望前,而不雨,則必無一根之缺追悔奚及。曾於孝廟朝親禱社禝之後,仍幸山壇,未及還宮,大雨注下。伏願聖明,留神焉,夫天人一理,而民怨于下,則天怒于上,天災時變之疊見層出,豈非民不聊生,而召天災者也。貪官之虐民肥己,吏胥之弄法用奸,罔有紀極,加之以權勢之家,武斷鄕人,劫奪兼竝之徒,日熾益甚。無告殘民,莫堪支撑,而執法之官,或拘於形勢,或牽於請囑,不分曲直,缺法,叩胸頓足,呼天哭泣者,不絶於道路,視聽缺數行忠言讜論,但貽聖上之憂慮,瀝血疏章,徒費備局之休紙,上之求言,下之應旨,竝歸於文具之末,許多民瘼,孰從而可革。我后憂愛之情,切於九重,輒下變更群弊之命,冤苦之民,拭目延頸,瞻望至治之化,而已經日月,未聞有革某弊祛某瘼,臣不敢知無可變更之弊事而然也。共理,其惟輔弼,分憂,莫如守宰,而上自朝廷,下至州郡,生民休戚,越視秦瘠,國家存亡,時之蒼蒼,黨論惟急,誅求是務,民物日悴,國勢日孤,臣恐若此不已,國無類矣。頃日社祭還宮之時,抱冤之徒,挾道祝手,欲天聽,自下嚴令,擧杖歐逐,人皆失望,揮淚而退云。嗚呼,人主不欲聞下情,爲耳目之臣,宜以蔀屋之怨,上達于父母。況我聖慈,欲聞無告之怨,而擁蔽下情,至於此極,斯民之痛,何時可伸乎?聖上,隱無辜之獄囚,特遣侍臣,放釋輕囚,則使者,未及還報,旋卽捉囚,可勝痛哉?缺之人,則渠之罪惡,果爲明白者,無足惜也。其缺被罪名者,若此之類,豈不至冤且痛哉?雖如疏決,放·未放,亦隨炎凉,累經大霈,未霑雨露之均澤,愁怨徹天,天怒益甚,旱乾滋酷,亦宜矣。昔我成宗大王,豁達大度,微行陰察,閭里細事,莫不洞燭,仁覆一國,民無愁歎,而尙慮覆盆之痛,令民擊鍾訴冤,一夫一婦,各得其志,仁心仁聞,浹人骨髓,宜乎享國長久,而子孫保之也。傳曰,欲法堯舜,當法祖宗,體祖宗之垂統,法神堯之仁智,復振乾剛,一如踐祚之初,下哀痛之詔,問民疾苦。凡于弊瘼,特命革祛貪官之虐民者,汚吏之曲法者,無所容貸,則民心太和,而天地之和應,國綱大振,而熙皞之治隆,三代之風,復見於今日,何患災異之不消,甘雨之不下?臣以草野至陋之臣,非不知發言而速禍,愚衷所激,言不知裁,而狂妄瞽說,冀悟天聽,死罪死罪,無任感激惶蹙屛營之至。答曰,省疏具悉。草野之人,爲國進言,予甚嘉之,可不禮念焉?
上在昌德宮。停常參·經筵。
藥房都提調臣權大運,右承旨臣柳命天啓曰,伏未審夜來,聖體調攝若何?昨承問安之批,有感冒之候,比昨有減之敎,不勝喜幸。卽今益有差愈之效乎?必須詳知症候,然後可以議定繼進之藥。臣等,無任區區憂慮,敢來問安,竝此仰稟。答曰,知道。症候,詳言醫官矣。
大殿,政院·玉堂問安。答曰,知道。勿爲問安。
藥房再啓曰,伏聞入侍醫官之言,自上感冒之候,頗似和解,頭疼·淸涕等症,幾盡差愈,而午後微熱時升,咳嗽間發,此是餘症未盡祛而然也。諸醫,皆以爲小柴胡湯,加麥門冬·知母酒炒·山梔炒·黃連酒〈炒〉各一錢,連進三貼,以收快效,宜當云,此藥劑入,何如?答曰,依啓。
權脩,以弘文館言啓曰,本館下番修撰臣閔就道,重患泄瀉,僵臥直廬,故昨請牌招同僚矣。修撰臣李湜,承牌出肅後,以式暇出去,旋又呈單,上番只有校理臣聃命,而母病尙未差愈,他無替直之人。昨日政除授僚員及修撰李湜,竝卽牌招,推移入直何如?傳曰,允。
正言睦林儒啓曰,司諫姜碩賓,卽臣同生妹夫也。法當相避,不可仍冒,請命遞臣職名。答曰,勿辭。
權脩啓曰,正言睦林儒,再啓煩瀆,退待物論矣。傳曰,知道。
行大司諫鄭之虎啓曰,正言睦林儒,引嫌而退,相避之法,在下當遞,請正言睦林儒遞差。答曰,依啓。
柳命天啓曰,吏曹郞廳來言,臺諫有闕,政事何以爲之?敢稟。傳曰,明日爲之。
上在昌德宮。停常參·經筵。
藥房都提調權大運,副提調李元禎啓曰,伏未審夜來,聖體調攝若何?昨日劑進之藥,其已進御,而有顯效否乎?午間微熱之升,咳嗽之發,比前加減何如?臣等,無任憂慮之至,敢來問安。答曰,感冒之候,頗似減歇,午後熱升之氣,與昨一樣矣。今後勿爲逐日問安。大王大妃殿·王大妃殿·中殿,藥房問安。答曰,知道。
柳命天,以都摠府言啓曰,今日入直軍士,中日習射,請出標信。傳曰,知道。
李沃啓曰,同副承旨趙師錫,以兒子方患拘忌之疾,身自救護,不敢出入於近密之地,陳疏到院,元疏,雖不敢捧入,而身旣薰染,勢難察任,合有變通之道,何以爲之?敢稟。傳曰,然則遞差。
傳曰,本兵劇務之地,不可久曠,而兵曹判書金錫胄,連呈辭單,累日引入,事涉未安,卽爲牌招。
李沃啓曰,新除授左承旨南天澤,時在慶尙道安東地,請斯速乘馹上來事,下諭何如?傳曰,允。
備忘記,史官三員待命,騎馬九匹立之。
有政。
吏批,判書閔點進,參判李堂揆進,參議李夏鎭病,右承旨柳命天進。
以申厚命爲正言,吳始大爲吏曹佐郞,李玄逸爲工曹佐郞,成虎徵爲右通禮,姜碩賓·尹搢·朴純·金得臣·李日井·李沆·兪夏益·李聃命·吳始大·睦天成·金璁·李鳳徵·睦林儒·沈檀·李湜·崔錫鼎·申厚命付知製敎,成碩藎爲承文博士,南鵬翼爲學正,李堂揆爲同義禁,張善瀓爲判尹,南天澤爲承旨,姜碩賓爲廣州府尹,洪柱震爲文義縣令,兪夏益爲吏曹正郞,尹搢爲司諫,睦林儒爲兵曹正郞。
吏批啓曰,新除授廣州府尹姜碩賓,無加資之命,何以爲之?敢稟。傳曰,依例加資。
姜碩賓,今加通政。
吏曹啓曰,漢城判尹,出窠已久,而當品中,無故可擬之人,乏少,守令竝擬,何如?傳曰,允。
權脩,以□□啓曰,漢原府院君祭廳所入燔瓦吐木,自加平貿來時,左水站船五隻,定送事,內司入啓蒙允。站船元數,不多,九月以前,必連續載運,十餘度往來,然後稅米太,可以畢運矣。上·今年稅穀,稍優於前,上年稅米太未運者,至於數千石之多,今年,則當年條及上年未運之穀,不可不一時督運於未凍之前,而穀多船少,猶患其未及。今若送五隻於內司,則今年未運者,將有倍於上年,連年未運,積置於中路,非但虛疏之可慮,遠近各邑監色以下,經冬守直之弊,有不可勝言者。站船定送,委屬不便,無已,則使該道,捉付順歸船於內司,以爲給價載運之地何如?傳曰,允。
李沃啓曰,史官三員待命事,命下矣。史官不備,宣傳官二員代送之意,敢啓。傳曰,知道。柳命天啓曰,兵曹判書金錫胄,牌招不進矣。傳曰,更爲牌招。又啓曰,兵曹判書金錫胄,再牌不進矣。傳曰,知道。
持平權瑍·金璁前啓,請還收金壽興敍用之命。啓辭仝前答曰,毋煩。
上在昌德宮。停常參·經筵。
自午時至酉時,日暈。夜五更,黑雲一道如氣,起自西方,直指南方,長竟天,廣尺許,良久乃滅。
李沃啓曰,來十五日,儒生殿講日次,取稟。傳曰,爲之。
又以弘文館言啓曰,新除授副提學閔宗道,時在平安監營任所,應敎朴世堂,時在京畿楊州地,經筵入番事緊,請竝斯速乘馹上來事,下諭。答曰,依啓。閔宗道交代後,自當上來,姑勿下諭。
李沃,以司饔院官員,以都提調意啓曰,春等燔造進上磁器,色麤不精,體制不均,曾前所無,設官監董,何等重缺事之稽緩,至此之甚乎?燔造郞官,雖已遷轉他司,□當該監造官,請從重推考,所掌下人等,令攸司囚禁治罪。
備忘記,於乎,自予否德,忝位以來,水旱之災,無歲無之,而未有甚於今日者也。靜思厥咎,實在寡躬,食息靡寧,罔知攸措。噫,爲民親禱,誠未格天,雨意邈然,烈炎愈酷,節序已晩,西成望斷,哀我赤子,其將顚壑,言念及此,心焉如灼。一兩日內,若不得雨,則民生盡劉,子將疇依,自今日避正殿,益加敬畏之道,而其於減膳撤樂等事,亦令該曹,趁卽擧行。
禹昌績,以兵曹言啓曰,當日私奴枝春稱名人,自丹鳳門入來,差備門外擊錚,極爲駭愕,令攸司囚禁治罪。同門守門將閔銓,常時不能禁斷雜人,以致闌入,亦爲非矣,推考何如?傳曰,允。
李沃,以實錄廳郞廳,以摠裁官意啓曰,本廳事務,今方緊急,而都廳郞廳吏曹正郞李沆,以前日臺諫疏斥之故,引入不仕,臣頃於登對時,累爲陳達。陳疏臺官,同爲入侍,亦自以疏語過當云,而沆,以旣被臺諫之侵斥,廉隅所在,決不可行公云。累度呈狀,尙今不出,廉隅雖重,國事爲急,何可一任其退在乎?李沆,請推考,使之卽出察任,宜當,而第當初臺疏之意,非欲盡塞其淸選也。若遞其銓郞,而來仕本廳,尤無所嫌,李沆本職,今姑遞差,後日政,令該曹移授他職,使之專察都廳郞廳之任何如?傳曰,允。
李沃,以禮曹言啓曰,卽伏見備忘記,十行溫綸,辭意懇惻,責己憂民,出於至誠,凡在瞻聆,孰不感泣?自今日避正殿·減膳·禁酒·撤樂等事,依聖敎令各該司擧行事,分付之意,敢啓。傳曰,知道。
持平權瑍·金璁前啓,請還收金壽興敍用之命。啓辭仝前答曰,無庸瀆擾。
行大司諫鄭之虎啓曰,新除授司諫尹搢,時在忠淸道尼山地,正言申厚命,時在慶尙道聞慶地,竝請斯速乘馹上來事,下諭。答曰,依啓。
上在昌德宮。停常參·經筵。
昧爽,黑雲一道如氣,起自乾方,直指巽方,長竟天,廣尺許,良久乃滅。自午時至申時,日暈。夜一更,黑雲一道如氣,起自月傍,直指北方,長七八丈,廣尺許,漸進東方,良久乃滅,月暈。二更三更,月暈。
李沃啓曰,史官三員待命事,命下矣,史官不備,宣傳官二員代送之意,敢啓。傳曰,知道。
藥房副提調李元禎啓曰,日間旱炎甚酷,伏未審宵旰憂惙之中,聖體調攝若何?前日劑入小柴胡湯,當盡於今日,午後熱上咳嗽等症,今已快愈否乎?臣不勝憂慮,敢來問安。答曰,午後熱升咳嗽症,與前稍愈,□□連進矣。
李元禎啓曰,假注書崔恒齊,身病猝重,今姑改差,他假注書差出,察任,何如?傳曰,允。
以金德濟爲假注書。
備忘記,史官三員待命,騎馬九匹立之。
李沃,以吏曹言啓曰,校書兼校理申翼相,除授經年,尙未肅謝,本館凡有書冊校正之事,不得看檢云。雖是閑漫之任,不可任其一向虛帶,申翼相,兼校理之任,改差,何如?傳曰,允。
以李汝發爲左邊捕盜大將。
禹昌績,以兵曹言啓曰,當日忠翊衛吳萬亨稱名人,自敦化門入來,差備門外擊錚,極爲駭愕,令攸司囚禁治罪。同門守門將李昌壽,常時不能禁斷雜人,以致闌入,極爲非矣,推考何如?傳曰,允。
禹昌績,以兵曹言啓曰,禁軍等,今六月朔,朔試射時,優等三人,騎蒭四中一人及五中一人,及竝爲別單書入之意,敢啓。傳曰,知道。
又啓曰,新除授左邊捕盜大將李汝發,卽爲牌招命召,傳令牌傳授之意,敢啓。傳曰,知道。
傳于禹昌績曰,當此國家多事之時,本兵之臣,引疾呈單,趁不出仕,揆以事體,殊甚未妥。兵曹判書,明朝牌招,工曹判書,亦爲牌招。
權脩,以弘文館官員,以大提學·提學意啓曰,今丁巳年春·夏等館官員褒貶,當爲等第磨勘,而領事臣許積,病未行公,限內不得爲之之意,敢啓。傳曰,知道。
又以春秋館郞廳,以監事諸堂上意啓曰,本館官員等,今春·秋等褒貶,當爲等第啓聞,而領事臣許積,時未出仕,限內不得磨勘之意,敢啓。傳曰,知道。
又以藝文館郞廳,以大提學·提學意啓曰,本館今春·夏等褒貶,當爲等第,而領事臣許積,時未出仕,限內不得磨勘之意,敢啓。傳曰,知道。
正言李后定前啓,請還收金壽興敍用之命。啓辭同前答曰,毋庸强聒。
持平金璁前啓,請還收金壽興敍用之命。啓辭同前新啓,近來國綱解弛,俗習獰猂,攘竊之患,無處無之,已極寒心矣。數日前,江原都事趙時瑗家,群盜,持杖乘夜突入,掠取其家中財産,至於歐傷婦女,方在非生之中,此實輦轂下所未有之變,聽聞所及,莫不驚駭。捕盜廳之常時不能嚴禁,據此可知,請當該捕盜大將,爲先罷職,別加申飭,使之窺伺跟捕。答曰,毋庸强聒,末端事。依啓。
答柳命天疏曰,省疏具悉。爾其勿辭,調理察職。
答睦來善疏曰,省疏具悉。卿其安心勿辭。
右副承旨柳命天疏曰,伏以臣,百無一能,而歷揚踰分,常思筋力奔走,以酬聖恩之萬一。不意再昨,在直廬,猝有暑感之候,一身寒來,支節煩疼,扶曳出直,忍痛還家,則自夜間重得毒痢,通晝夜已四十餘次,貼席便旋,不能轉動,而腹痛尤劇,如絞如刺,不可堪忍,叫苦痛楚之聲,至徹於外,粥飮近口輒吐,不飮一勺者,今已三箇日,而有加無減矣。暴泄無數,絶粒已久,元氣崩剝,精神昏塞,奄奄危喘,頃刻有難保之勢,症狀救死猶不贍,決無自力供仕之望。缺危悰,而痛勢方劇,語不成字,陋惡之症,危缺亦謹暴其槪焉。伏乞聖明,俯諒疾痛呼父之狀,亟遞臣職名,使得及時調理,以尋生路,千萬幸甚。
副護軍睦來善疏曰,伏以罪大如臣,偃息田廬,再瀆私懇,不惟不治,夢寐之外,優批繼降,至有上來察職之敎,臣誠感激,不覺涕泗之汍瀾也。臣之勢,雖極狼狽,恩覆之下,衷悃自激,稍待病勢之少愈,卽擬冒進於城外,恭竢聖明之處分矣。臣得見大臣之箚,數臣之罪,又至於此,臣不勝驚悚之至。其中二者,旣已陳暴於前疏,今不必多辨。其一,則金邦杰·權震翰等事也。邦杰,論魂殿忠義,不可擬齋郞之事,而此類之除齋郞者,固非一二。震翰,論申命儒,不識文不稱敎官之事,而命儒之能文筆,人所共知。非但論事之不以實,厥后二人者,對人酬酢,輒曰此事,非我志也,人皆傳說,聽聞可羞。故臣果停擬於顯地,此不過銓官一時之所評,有何一毫私怨於其間,而有所通塞者哉?且所謂深刻之意,疑亂之說,皆是不吉者之行,臣雖無狀,亦嘗痛疾者,臣豈忍爲此態也哉?然臣之罪,愈往愈深,曷可廁迹於朝廷,使朝廷必受其弊乎?伏乞聖慈,亟命竝削臣之職名,仍治臣罪,以幸公私云云。
答李碩寬疏曰,省疏具悉。疏中之辭,予已覽矣。壬子以後,革罷屯田,廟堂卽已酌處,儒賢之出入講席,予日望之,而久留江村,尙不幡然,此無非誠意之未孚而然也,只自限歎而已。爾其勿辭,從速察職。
掌令李碩寬疏曰,伏以天災流行,國家代有,而應之以善,則轉禍爲福,應之不善,則百殃斯降,此天道之所不慆,而往來之可爲鑑戒者也。殿下沖年嗣服,志存圖治,首正典禮,以明宗統,尊崇道學,禮敬大臣,愛士以誠,視民如傷,是宜聖德日新,治化日隆。自天佑之,吉無不利,而奈之何?治效蔑聞,世道日喪,物怪呈妖,星文示警,繼以旱暵孔酷,赤地千里,物怪星妖,雖曰大變,其切酷於民,未有若今日之旱也。哀哉,我生靈,殆將靡有孑遺,兵燹之禍,不足擬其慘也。噫,變不虛生,必有厥由,天道玄微,未易窺度,而傅會災異,先儒之所不取。臣固不敢知某災,爲某事之應,而竊瞷近年以來,政煩吏苛,賦繁役重,飢饉荐臻,癘疫繼作,嗷嗷赤子,如彼棲苴,氣象愁慘,令人膽寒。殿下,深拱九重,泛聞民瘼而已,豈能盡知斯民之倒懸,至此極乎?生民之愁歎如此,則天災疊見,固不足怪也。臣之至憂,以爲不待明春,將缺黃巾葛榮之徒,何嘗不生於飢困,而終至於缺國乎?及今不爲之所,則後悔無及。伏願殿下,擴充不忍人之心,以父母生民,爲己任,咨于廟堂,訪于具僚,兼採輿議,其可以革弊救民者,不擇難易,悉擧行之,務使積弊盡祛,深仁浹洽,則民怨可解,天怒可回。書曰,民惟邦本,本固邦寧,殿下胡不惕然警動於斯也?嗚乎,今之民病之最切而可祛者,旣盡於左參贊臣洪宇遠前後疏中,而終無採施之擧,臣嘗慨然矣。及此遇災求言之日,諸宰聚會,各陳弊瘼,而缺體府與精抄而已。至於屯田,最是列邑巨弊,缺壬子後設立處,則其數能幾何?此不過塞缺數行至如金壽興,乃先王之罪人也。殿下之所不釋也,而收敍之命,又出於意外,則臺臣之爭執,理所不已,而曠日論啓,兪音尙閟,此豈非有累於聖德者哉?由此觀之,殿下有好諫之名,而無從諫之實,臣竊惜之。嗚呼,今日三公,固是人望所屬,而猶未聞有建白施設,致君澤民,以副一時顒望,他尙何責焉?大官,狃於涉世,唯以因循牽補是事,小官,習於應俗,專以引疾避事,爲務。內而百司,曠廢職事,權委胥吏,外而列邑罔念撫字,唯事求馴,致紀綱頹弛,民情渙散,人事如此,天安得不怒乎?且夫朝廷者,猶人之心腹,四方者,猶人之四肢,心腹受病,而四肢不病者,未之有也,朝廷不治,而四方不亂者,亦未之有也。殿下,旣位之初,朝廷肅淸,百僚寅協,駸駸乎一猷之世矣。不幸近年,其所恃以爲元氣者,分離乖膈,論議携貳,作好作惡,風色不佳,此國家之論,而已有識者之憂矣。朝廷之不念如此,則人心之背離,乖氣之致異,亦無足怪也。董子曰,正心以正朝廷,正朝廷以正百官,正百官以正萬民。伏願殿下,先正聖心,以正朝廷,朝廷旣正,士類協和,天地之和,亦應矣。嗚呼,殿下臨御經筵,講磨不怠,蓋有學如不及之勤矣,其於聖學,豈不盛然哉?然而缺九行況臣近患毒痁,累度不差,元氣大澌,食啖都廢,委席待盡之中,新命遽降,驚起震慄,神不自定,揆以分義,趨謝不暇,而賤疾如斯,不能運動,席藁私室,恭竢譴責。且臣家在江外,聞子病劇,未及受由,驚惶出來,身帶職名者,不得任意出鄕,乃是法例,而臣自犯之,尤何可負此罪犯,冒居掌憲之任乎?臣之情勢病勢,俱難就職。伏願聖慈,曲賜矜諒,亟許鐫改,以便公私。噫,臣病不能以身獻殿下矣,敢以一言替獻。伏乞聖明,勿以人廢言幸甚,臣云云。批答見上
上在昌德宮。停常參·經筵。
弘文館官員,以大提學·提學意啓曰,今丁巳年春夏等本館官員褒貶,當爲等第磨勘,而領事臣許積,病未行公,限內不得爲之之意,敢啓。傳曰,知道。此條疊出
藝文館郞廳,以大提學意啓曰,本館今春夏等褒貶,當爲等第,而領事臣許積,時未出仕,限內不得爲之之意,敢啓。傳曰,知道。此亦疊
禮曹,祈雨祭,已至七次,而旱災愈往愈深,朝則凄風連吹,晝則烈炎如焚,雨意邈然,無草不枯,節序已晩,大命近止,憂惶悶迫,罔知所措。南郊,則別遣大臣,以代親禱之意,楮子島·龍山江,則分遣重臣,祝文,則令大提學製進,不卜日,來十五日設行,宜當。大臣之意,亦如此,知委擧行何如?啓依所啓施行。
政院啓曰,備邊司郞廳,以大臣意來言,今日,乃賓廳坐起日次,而上候,方在調攝中,本司開坐云,敢啓。傳曰,來會賓廳。
又啓曰,凡帶職下鄕云者,或往郊外,或出江外,以此遞改臺諫,事極不當,有關後弊,今後勿爲捧入事,自有先朝受敎。掌令李碩寬,以方爲從仕之人,移授臺職,則雖在江居,不當以縣道陳疏,京畿監司之啓聞,出於不察,而臣等,矇然捧入。極爲惶恐。原書狀所踏啓字,還入爻周,批答中,去上來二字,而除下諭,直爲分付於憲府之意,敢啓。傳曰,知道。
正言李后定啓曰,有事則告,乃古今通行之儀節,當大禮釐正之後,罪魁竄黜之時,卽以此意,祗告太廟,則禮則然矣。固無不可,而但初旣不擧,因人轉激,今欲請行於四載之後,不亦過時而太晩乎?臣實未知合宜也。卽者長官,於完席發此論,而臣之謬滯之見,旣已如此,則決不可變初意,而與之苟同,何可晏然仍冒?請命遞斥臣職。
獻納李日井啓曰,卽者臣與同僚,行相會禮於本院矣。長官,以請行告廟事,發言,同僚,以過時持不可。臣意,則以爲告廟,大事也,而同席之議,猶且參差,則其不得爲歸一之論,可知矣。如此而輕發,臣未知其可也。且同僚過時之言,亦不無所執,而終以此引避,臣亦何敢晏然乎?請命遞臣職。答正言李后定,獻納李日井曰,今觀避辭,過時發論,未知合宜等說,誠爲得體,別無可嫌之事,勿辭,退待物論。
大司諫鄭之虎啓曰,今日臣與獻納李日井,正言李后定,行相會禮於本院,臣於席上,出告廟之論。正言李后定,則以所見不同爲答,蓋人心之不同,如人面之不同,無足怪也。獻納李日井,則心知其此論之爲是,而顯有退託之色,至於聯翩引避,臣以公共之論,發言,而終不歸一,臣之見輕同僚,大矣。請命遞斥臣職。答曰,勿辭,退待物論。
傳曰,大臣·備局堂上,引見。
兵曹判書金錫胄,工曹判書柳赫然,牌不進。傳曰,更爲牌招。
兵曹判書金錫胄,工曹判書柳赫然,再牌不進。
持平權瑍啓曰,凡臺閣處置,觀其論議之當否,而立落之,今者諫院多官處置之啓,臣雖未得同參,而簡問之際,意見旣同,與之商確,定其立落,則罔僚引避之後,臣安得晏然而已乎?請命遞斥臣職。答曰,勿辭,退待物論。
謝恩,知製敎李日井,戶曹參判申晸,護軍鄭晳·權晶,宣陵參奉李元齡。
兵曹判書金錫胄上疏。大槪,連承召牌,再詣闕下,而情勢益迫,終不敢冒進,懇乞亟削臣職,仍治臣罪,以淸朝著,以肅臣綱事。及工曹判書柳赫然上疏。大槪,召牌再臨,情勢病勢,決難冒出而察任,復詣闕下,敢陳危悃,亟削臣兼帶將任及本職,仍治臣違慢之罪事,入啓。答曰,省疏具悉卿懇。當此旱災孔慘之日,大小群工,惟當警惕盡職之不暇,而卿何以一時之小嫌,累日引入,恝視國事乎?卿其安心,更勿爲辭,從速察職。
引見時,持平金璁所啓,請還收金壽興敍用之命事。上曰,毋煩。又所啓,竝引嫌而退,告廟之典,事理當然,則時之早晩,有不足道,强爲不成說之言,欲撓不可已之論,其爲情迹,已極無據,而至如因人轉激之說,尤甚駭異。所論旣正,實合臺體,人之苟避,在我無失,請正言李后定,獻納李日井,遞差,行大司諫鄭之虎,出仕。上曰,過時告廟,似未穩當,正言李后定,獻納李日井,出仕,行大司諫鄭之虎,遞差。行都承旨李元禎所啓,臺諫處置,實循公議,而聖敎相反,至於特遞請出之臺諫,事甚未妥,臣待罪近密,不得不效覆逆之子。請還收大司諫鄭之虎特遞之命。上曰,予非以鄭之虎所論,爲不可也。李后定·李日井避嫌之啓,旣已措辭答之,今不可異同,亦不可竝出,故特遞鄭之虎,如此之避,曾有竝出之規耶?左議政權大運曰,曾前或有請遞臺諫,特命竝出之時矣。李元禎曰,聖敎旣下之後,再度覆逆,極知惶恐,而憲府處置,實爲得當,自上姑爲允從,以觀臺論之歸,實合於寬容之度。且鄭之虎所論,自上旣不以爲不可,則特遞諫臣,終有所未安者。請還收鄭之虎特遞之命。上曰,然則鄭之虎,竝爲出仕。持平金璁所啓,祗告太廟,事理當然,不可以過時之說,以撓公敢爲立異,故處置立落矣。伏承未安之敎,不敢晏然於臺席,請命遞斥臣職。上曰,勿辭,退待物論。左議政權大運所啓,行兵曹判書金錫胄,工曹判書柳赫然,雖曰情勢,有所不安者,不必深以爲嫌,而累度牌招不進,事極不當矣。請竝推考,更爲牌招察任,可也。又所啓,自上悶旱憂民,有庚辛以上逃故身役,及各司奴婢身貢蕩滌之命,庚辛以上逃故身役,已盡蕩減。其後連仍凶歉,至甲寅條,亦皆蕩減,乙卯丙辰條,始爲收捧,而丙辰條,則或捧或未捧。丙辰條,若又蕩減,似有不均之弊,丁巳條,特爲蕩減,以示自上軫恤民隱之意乎。上曰,雖有不均之弊,丙丁兩年,一體蕩減,可矣。又所啓,黃海道吾義浦戰船,今春赴操喬桐時,致敗,故賣其敗船,貿銀七十兩,上送矣。其銀子,則令賑恤廳捧上,造船時役糧,以忠淸道所在賑恤米,題給,速爲改造,以送事,分付忠淸水使處何如?上曰,依爲之。
禮曹啓曰,曹所屬,弘文館·藝文館·春秋館·承文院·觀象監·掌樂院·奉常寺·宗廟署·社稷署·典牲署·內醫院·典醫監·惠民署·東南關王廟官員等,今丁巳年春·夏等褒貶,各其司堂上提調,有故,限內不得磨勘之意,敢啓。傳曰,知道。又啓曰,曹所屬,成均館·司譯院·東西氷庫·活人署官員等,去丙辰年秋冬等褒貶,各其司堂上提調,有故,限內不得磨勘矣,今始等第以入之意,敢啓。傳曰,知道。
禁府啓曰,所江防禦使尹時達,拿來事,允下矣。依近例交代後,拿來之意,敢啓。傳曰,知道。
上御熙政堂,大臣·備局堂上,引見。左議政權大運,左參贊吳斗寅,戶曹判書吳始壽,御營大將李汝發,行副護軍鄭晳,都承旨李元禎,持平金璁,校理李鳳徵,假注書金一夔·成碩藎,記事官尹義濟·安如岳,入侍。大運進曰,自上感冒之候,今快愈否乎?上曰,稍似差愈,而常未復常矣。大運曰,餘症未祛,則苦口之劑,雖難進御,如缺脈散,時時進御,宜當矣。上曰,依爲之。大運曰,旱災此酷,民事罔極。上曰,誠未格天,雨意愈邈,其所悶慮,曷有其極。大運曰,朝則凄風連吹,夕則烈炎如焚,雖欲更禱,而難見感應之效矣。自前或有閉南門開北門,移市鞭龍,勿擊皷等事,此雖文具,當亢旱靡不用極之道,不可廢之。上曰,此雖文具,爲之可矣。上曰,必有大變通大作爲,然後庶回天心。大運曰,前後備忘,辭旨懇惻,凡在瞻聆,孰不感動,而天災,愈往愈酷,此實如臣忝居鼎席之故也。上曰,如此長夏,一日所暴,必缺慮。大運曰,外方雖得小雨,未得遍沾,百草皆枯,民事罔極,親禱之後,竟無感應之效,自下之憂,尙且不弛。況殿下當缺以大變通,爲敎,臣未知某事之爲大變通,而以卽今所見,仰達焉。市民撤業,已至四朔,呼冤益甚,宜有變通之道。大運曰,前日引見時,戶曹判書吳始壽,旣已陳達,而以訓鍊大將柳赫然,未得入侍之故,欲爲追後稟啓矣。頃者會于首相家,相議,則論議矛盾,尙未完定。故市民呼冤,日以益甚,不可不趁速變通,而首相主管,臣不敢自擅矣。上曰,砲手開市者,屬於市案,一體應役,可也。缺十餘行大運曰,過當措語,雖未詳記,其時李沆之爲遞臺職,以國葬都監郞廳故也,非巧避於論宋之啓也。元禎之言,不過以所見陳達,而李沆所失,亦不至大段矣。始壽所啓,漕運差員,例以邊將差定,而大典,有漕船五十隻,無事運納者,論賞之文矣。近來以田結大縮,運米數少之故,漕船,常未滿五十隻,論賞之典,因而廢閣。頃年法聖浦萬戶張治世,通計連年領納之數,至蒙恩典矣。今者群山萬戶孫後權,上今年連爲差員,而其領納漕船,四十八隻也。雖未滿五十隻,缺而計其添載石數,則有過於五十隻所載,合有激勸之道,缺石數,與計船隻之法,差有間焉。不敢直請論賞,問于大臣而處之何如?左議政權大運曰,其所載米石之數,旣准於五十隻容載,而連缺涉海,能免覆敗,則依法典論賞,未爲不可矣。上曰,陞敍可也。出擧行條始壽曰,李元禎在大司諫時,司諫院朔料,依玉堂復古事,榻前定奪,下於戶曹,而有不可奉行者,弘文館,則書吏二名,加出,故缺大運曰,年登,然後可以復古,而當此旱乾之時,缺上曰,然則勿爲復古,可也。缺數行元禎曰,此論方張,不可中止,若不殺罪魁,只告太廟,則有何難哉?上曰,過時告廟,似未穩當,李后定·李日井,出仕,鄭之虎,遞差。金璁,引避而退。上曰,勿辭。金璁,再啓煩瀆,退待物論。鳳徵曰,臣待罪近密之地,有區區賤見,故不得不仰達矣。先王所傳之統,旣紊而復正,則不可不告於先王,豈以時烈之死生,廢此告廟之典乎?大運曰,處置立落,必從臺臣之言,而今玆特遞之命,卽一嚴旨,不已太過乎?臣意,則以爲不殺罪魁,告太廟,則實非重大之事矣。鳳徵曰,其在奉先思孝之道,不可不告也。且定其立落,視其事之可否,而爲之,今玆特遞之命,非崇奬風節之道也。元禎曰,臺諫處置,實循公議之聖敎,反之於特遞請出之臺諫,事甚未安,臣待罪近密,不得不效覆逆之義。請還收大司諫鄭之虎特遞之命。上曰,予非以鄭之虎所論,爲不可也。李后定·李日井避嫌之啓,旣已措辭答之,今不可異同,亦不可竝出。故特遞鄭之虎,如此之避,曾有竝出之規耶?大運曰,曾前或有請遞臺諫特命竝出之時矣。元禎又曰,聖敎旣下之後,再度覆逆,極知惶恐,而憲府處置,實爲得當,自上姑爲允從,以觀臺論之歸宿,實合於寬容之道。且鄭之虎缺自上,旣不以爲不可,則特遞諫臣,終有所未安者,請還收鄭之虎特遞之命。上曰,然則鄭之虎,竝爲出仕。遂罷出。
上在昌德宮。停常參·經筵。
下直,豐基郡守金是榮。
大司憲尹鑴再度呈辭,祈雨祭齋戒,留政院。
禮曹啓曰,左議政權大運所啓,閉南門開北門,遷市鞭龍,勿擊皷等事,竝令擧行事,榻前定奪矣。閉南門開北門,遷市等事,十五日爲始擧行。土龍祭,則令日官,擇日設行。勿擊皷,自今日爲始,知委擧行,何如?傳曰,允。
宣惠廳郞廳,以左右相意啓曰,本廳郞廳等,今春夏等褒貶,當爲等第啓聞,而領議政臣許積,時未出仕,限內不得磨勘之意,敢啓。傳曰,知道。
議政府司錄,以左右相意啓曰,本府郞廳,今春夏等褒貶,當爲等第,而領議政臣許積,時未出仕,限內不得磨勘之意,敢啓。傳曰,知道。
宗親府郞廳,以有司堂上意啓曰,本府今春·夏等褒貶,當爲等第,而典籍沈檀,以日淺不得磨勘之意,敢啓。傳曰,知道。
漢城府啓曰,本府今春夏等,當爲褒貶等第,而判尹張善瀓,未肅拜,限內不得磨勘之意,敢啓。傳曰,知道。
藥房啓曰,伏未審夜來,聖體,若何?玉候未盡如常,而昨日臨午,引接臣僚,酬酢移時,不瑕有添傷之患乎?臣等,無任區區之慮,敢來問安。答曰,氣候無事矣,勿爲問安。
大司諫鄭之虎就職後啓曰,臣老而無能,荷聖上至恩,竊附知無不言之義,今玆告廟之論,乃一國公共之論也。夫有事則告,承祧奉廟之常文耳。瓦毁而易之,壁漶而新之,猶且告之,況明宗嫡之統,復經常之典,述先王之遺志,是何等重事,而遷就遂不告乎?大禮釐正之日,已有此論,臺臣之避,儒生之章,陸續前後,而朝家之尙不採施者,實爲明時之欠典也。今以過時爲言,而亦不能爲玆論之元悖於義理,則諉以過時,乃爲掣肘予盾之說也。臣忝居臺席,發此不可已之論,上不能有槪於聖心,旣遞之官,終不可更冒臺席,召牌之下,分義是懼,抗顔詣臺,爲此自列之計,臣罪死萬萬矣,請命遞斥臣職。
獻納李日井就職後啓曰,臣於昨日引避退待,請遞之啓,卽一彈章,而聖命不諒,特命勿遞,臣誠悶蹙,措躬無所。玆事甚衆,衆論未一,而猝然輕發,臣所未曉,一可一否,俱出於公,而乃以情迹二字,爲處置之語,是何疑人之深,而不欲爲公是非也,臣竊惜之。召牌之下,分義是懼,不敢不趨詣,而旣遞之人,斷無仍冒之理。且當論議方張之日,尤不可復玷言地,請命遞斥臣職。
右議政許穆箚子。大槪,伏讀備忘記,仍進言事。入啓。
政院啓曰,守令·監察,多有未署經者,農時守令之赴任,一日爲急,監察署經,則必備三員後,方可爲之,憲府未肅拜之員,卽爲牌招,使之開坐何如?傳曰,允。
正言李后定就職後啓曰,臣有膠滯之見,不欲諸隨而苟同,不得不引避矣。憲府處置,亦一彈章,而特出之命,實是意外,臣誠惶隕,不知所出。告廟,莫重之事也,旣久追擧,實爲過時,到今遽發,豈非轉激。昨日避辭,直陳已見,而今乃以無據駭異等語,攻臣不遺餘力,臣未曉其意也。召牌臨門,不得不趨進,而已遞之官,仍冒臺席,斷無是理,請命遞斥臣職。
政院啓曰,明日仁政殿儒生殿講時,命官何大臣進去乎?敢稟。傳曰,左相進去。
答大司諫鄭之虎,獻納李日井,正言李后定曰,勿辭,退待物論。
答右議政許穆箚曰,省箚具悉卿懇。箚中所謂施實惠於民云者,誠爲切實,予當體念,而可以議處事,當令廟堂商議變通焉。
掌令李碩寬謝恩後啓曰,臣身帶職名,任意出鄕,旣有罪犯,而得見政院啓辭,則臣之罪,又加一節矣。臣家在江外,而地是果川,故敢以縣道進陳,而先朝時受敎,實未之聞,而有此妄作也。臣旣爲掌憲之官,負此前後罪失事,冒沒行公,則非但有損廉隅。且以臣之故,而召牌之遠臨江外,曾所未有之擧,物議之來,亦所難免,何敢晏然於臺職乎?請命遞斥臣職。答曰,勿辭,退待物論。
謝恩,知製敎李湜,仁川府使崔儕,崇陵參奉鄭錫僑。
初昏,流星出天中,入巽方天際,狀如拳,尾長三四尺許,色赤。夜一更,月暈。三更,月暈。
上在昌德宮。停常參·經筵。
夜五更,月暈。
大司憲尹鑴再度呈辭。入啓。加給由。
政院啓曰,明日,乃初伏,自明日至處暑間,視事,頉稟。傳曰,知道。
中樞府啓曰,本府郞廳及醫員·錄事等,今春夏等褒貶,當磨勘,而領中樞府事鄭□□病未行公,限內不得爲之之意,敢啓。傳曰,知道。
訓鍊都監啓曰,郞廳及長官等,今丁巳年春夏等褒貶,當爲等第,而都提調臣許積,方在呈告中,限內不得磨勘之意,敢啓。傳曰,知道。
兵曹啓曰,判書金錫胄,有故,今丁巳春·夏等褒貶,限內不得磨勘之意,敢啓。傳曰,知道。
內醫院官員,以都提調意啓曰,本院今春夏褒貶,當爲等第,而本院,與他司不同。提調,必備三員後磨勘,乃古例也。提調兵曹判書臣金錫胄,時未行公,限內不得爲之之意,敢啓。傳曰,知道。
政院啓曰,兩司多官,引避退待,已有日矣。掌令李碩寬,昨日出肅,引避之後,有勿爲退待之命,而仍陳辭疏,出去。多官處置,遷就至此,揆以事體,殊極未安。掌令李碩寬,牌招,使之卽爲處置何如?傳曰,允。
工曹啓曰,判書柳赫然有故,今丁巳春夏等褒貶,限內不得爲之之意,敢啓。傳曰,知道。
忠勳府啓曰,本府今丁巳春夏等褒貶,當爲磨勘,而有司堂上豐陽君張善瀓,時在果川地,病未肅拜,限內不得爲之之意,敢啓。傳曰,知道。
黃海監司書目,自三月念後,一次得雨之後,點雨不下,信川等六邑,蟲災又發,前頭民事,萬分可慮事。
忠淸監司書目,文義縣令朴鳳祥,今月初八日父在喪事。又書目,道內農事形止及旱乾,民事渴悶事。
江原監司書目,嶺東段,雨澤周洽,嶺西段,一向旱乾,民事渴悶事。
殿講儒生,幼學黃泰一,易通。進崔台鉉,幼高翮,易略。幼柳錫三,書略。進南老明,易粗。
京畿監司書目,果川呈,以判尹張善瀓辭職上疏,上送事。啓。答曰,省疏具悉卿懇。卿其安心勿辭,從速上來察職。
京畿監司書目,畿內各邑,旱乾同然,而驪州等十邑,爲尤甚,極爲悶慮事。
備忘記,殿講居首儒生黃泰一,直赴會試,之次進士崔台鉉,幼學高翮,各給二分,幼學柳錫三,進士南老明,各給一分。
敦寧府啓曰,本府郞廳等,今丁巳年春夏等褒貶,當爲等第磨勘,而領敦寧府事臣金萬基,方有身病,限內不得爲之之意,敢啓。傳曰,知道。
備忘記,卿之一疾支離,彌月不瘳,久未相接,憂閔戀切之懷,曷可勝言?噫,今玆亢旱,振古所無,百穀焦枯,川澤俱涸,元元廢鋤,西成望斷,大命近止,國勢汲汲乎殆哉。當此之時,君臣上下,同心僇力,共濟國事,猶恐其不及,而近日黃閣之上,罔念救濟保民之策,惟以追論過時之事,大起鬧端,景象之不佳,何至於此也?噫,卿身居首席,國事日非,天怒孔赫之時,一向引疾,若是其恝視乎?卿之昔疾,今幾瘳矣,須體至意,速出論道,以濟時艱,以副如渴之望。仍傳曰,遣承旨傳諭。
府啓,請還收金壽興敍用之命。竝引嫌而退,論議之發,旣從公議,則雖有難安之情,不可輕遞,論事之際,所見雖或不同,可否之際,未免苟且處置立落,一循公議,則雖承意外之敎,不必爲嫌。請大司諫鄭之虎,持平金璁·權瑍,出仕。獻納李日井,正言李后定,遞差。答曰,毋庸堅執。今觀處置措語,與予意大相不同,告廟之擧,至大且重,今不可起鬧,過時發論不合之說,實合予意,而已遞之官,俱不可仍在。鄭之虎·李日井·李后定,竝遞事,金璁·權瑍事,依啓。
未時申時,日暈。酉時,日有重內暈,內暈有兩珥。夜五更,月暈兩珥。
上在昌德宮。停常參·經筵。
未申時,日暈。
有政。
政院啓曰,本院無實郞廳,今春夏等褒貶,不得磨勘之意,敢啓。傳曰,知道。
京畿監司書目,楊州呈,以應敎朴世堂,病重上去不得事。啓遞差。
慶尙監司書目,善山呈,以掌令金厦梴,病重上去不得事。啓遞差。
政院啓曰,卽者淸州儒生李師顔,陳疏到院,而有違格處,使之改書以來,而疏中構誣右承旨李沃,罔有紀極,故李沃,不敢晏然在院,陳疏出往,同副承旨權脩,牌招入直,何如?傳曰,允。
吏曹啓曰,臺諫有闕,政事,取稟。
掌令李碩寬啓曰,昨日處置,臺體當然,而立落,反出於殿下之手,臣竊慨然。緣臣昏謬,承此未安之敎,臣何敢晏然於臺席乎?昨因夜深,今始來避,所失尤大,請命遞斥臣職。
府前啓,上同請還收金壽興敍用之命事。
同副承旨權脩書啓,臣承命馳往于領議政許積,則以爲身之疾勢,比當初,則雖似向歇,而猶且氣力奄奄,有同泉下人,加以霍亂之症,頻頻發作,悶絶才減。泄瀉輒作,或二三日一作,或四五日一作,如斯而至,未嘗止息,誠可悶而亦可怪也。此似無與於所患之風病,而一經此病,元症隨劇,有同相爲表裏者然,無非死期將迫,脾土已敗之致也。以此精神昏昏,常如在烟霧中,未成文字,尙稽呼籲,亦思一入前席,畢陳悃愊,庶幾憐察而遞免,斟酌筋力,恐不免顚仆於闕中,一日二日齟齬未能。千萬意外,伏蒙近侍,傳諭聖旨,憂災恤民之意,溢於十行,臣雖疲薾將死,奉讀以還,其何以爲心哉?臣雖無狀,一脈未絶之前,亦何敢恝視國事,而久作床席之餘喘,末由仰副乎聖敎,伏地涕泣,不知所達云矣,敢啓。傳曰,噫,今日國家危急之狀,朝廷之上,年少臺閣之輩,不先生民之策,各以已見爲務勝,予之日夜痛惋,寢食不安,曷可云喩?卿何不念先王知遇之恩,恝視國事,若是其邁邁乎?卿之疾病,今幾瘳矣,須體至意,與承旨偕來。
淸州幼學李師顔上疏。大槪,仰聽聖旨,冒進瞽說,冀蒙裁擇事。入啓。
假注書金德濟病,代朴慶後。
刑曹判書李之翼上疏。大槪,敢陳區區所懷,以備睿覽事。入啓。
傳曰,昨日領議政處傳諭,承旨,持此備忘,卽往傳諭,與之偕來,使之除肅拜出仕。
領議政許積箚子。大槪,昨日近侍,傳諭聖旨,而病勢危苦,無計運動,乞遞本職及兼帶,以便公私事。入啓。答曰,省箚具悉卿懇。已悉予意於卽者近侍傳諭之批,卿其安心勿辭,與近侍宜速偕來。
答刑曹判書李之翼疏曰,省疏具悉卿懇。疏中所謂過時發論,實爲已甚之說,正合予意,卿其安心焉。
同副承旨權脩書啓,臣以聖上勤眷,溫諭鄭重,不可不卽爲趨召,以副上心虛佇之意,反覆敦諭于領議政,則以爲近侍未及復命,史官繼傳聖批,諭以與承旨偕來,賤臣死生,有不足恤。惟當擔詣闕下,仰暴情悃,而卽今氣力,斷無起動之勢,此病,本來劇歇無常,稍待少歇之時,扶曳進去,倘蒙賜對,畢陳將死之實狀,以冀聖明之憐察之,而卽今病勢,決難運動云。臣雖留此,似無今日內偕入之勢,臣姑爲留待之意,敢啓。傳曰,雖不能出仕行公,一番面對,以副予悶鬱之懷,深用望之。
又書啓,臣以聖敎,更爲傳諭于領議政,則以爲恩諭至此,今夜更加調理,明早當爲入來云,故臣則先爲入來之意,敢啓。傳曰,知道。
答府曰,今觀啓辭,予甚驚駭,向者李岑爲名者,滿紙疏說,或斥臺臣,或爲恐動,以起過時之鬧端,予深惡者,秉心之不美。今日爾等,又從而發論,其心所在,誠不可測也。亟停勿煩。金壽興事,毋庸瀆擾。
答掌令李碩寬疏曰,勿辭,退待物論。
同副承旨權脩書啓,臣承命以備忘,傳諭于領議政,則以爲兩日之內,近侍再臨,傳諭承旨,與之偕來,臣之病勢,苟有一分自力之望,則何敢一向退臥,以自速違慢之罪哉?才上一箚,仰暴危悃,恭竢聖明,有所哀憐而處分云。聞其所言,今日之內,似難起動,而臣則旣承與之偕來之敎,不敢徑先復命,姑爲留待于此,何以爲之?敢稟。傳曰,更爲敦諭,必與偕來。
答淸州幼學李師顔疏曰,省疏具悉。疏辭,予詳覽矣。其中可以議處事,當令廟堂稟處焉。
謝恩,右通禮成虎徵。
大司憲尹鑴三度呈辭。入啓。加給由。
吏曹啓曰,判書·參判,實錄廳進去,小臣獨政未安,何以爲之?敢稟。傳曰,只出緊任。
上在昌德宮。停常參·經筵。
夜二更至五更,月暈回木星。
江華留守書目,本月十五日初更量,驟雨暴注而止,僅一鋤許,田穀猶可蘇枯,根耕,亦可付種,多幸事。
開城留守書目,本府,自去月二十五日以後,點雨不下,東風連吹,各穀幾盡枯黃,前頭民事,誠爲渴悶事。
傳曰,領議政入來,當爲引見,左·右相,亦爲引見,竝命招。
判府事鄭致和箚子。大槪,略陳所懷,冀蒙裁察事。入啓。答曰,省箚具悉卿懇。箚中所謂告廟之後,將爲次第論罪,終有所不忍言云者,誠合予意,昨者臺啓之批,其心所在,誠不可測云者,正謂此也。予志旣已堅定矣,卿其安心焉。仍傳曰,遣史官傳諭。
政院啓曰,今日都承旨李元禎,以病不仕進,左承旨南天澤,在外,上來遲速難期,右承旨李沃,酷被陳疏人構揑,雖已上章,略陳難安之勢,而情事未盡暴白,不得仕進。新除授同副承旨崔寬,在外。院中,只有右副承旨禹昌績,及臣脩,而右副承旨禹昌績,則以式暇,雖不敢出去,亦不得出廳行公,出納之地,不成貌樣,此前所未有之事,合有變通之道,何以爲之?敢稟。傳曰,勿論事之虛實,旣被人斥,則勢難行公。右承旨李沃,今姑遞差,左承旨南天澤,遠在嶺外,尙不上來,亦爲改差,今日內,竝口傳差出。
政院啓曰,三公,竝爲承召入來矣。傳曰,引見。
知事金壽弘上疏。大槪,宋時烈,論禮雖失,北竄南遷,足懲其罪,請寢告廟之請,毋貽殺士之名事。入啓。
兵曹判書金錫胄,請對入侍。
吏曹口傳政事,承旨二,趙師錫·睦昌明。
都承旨李元禎上疏。大槪,大臣重臣之斥,一時交加,不加晏然,乞賜罷免事。私忌留政院。
持平金璁啓曰,臣之告廟之請,爲邦禮也,爲大統也,爲宗廟也,豈有一毫私意於其間哉?殿下,試以啓辭中討罪之典,更無可論之說,觀之,則可知臣之無意,而猶且疑之太過,待之太薄,至以其心所在,誠不可測,爲敎,臣不勝瞿然,而繼之以慨然也。以殿下之明,宜有所洞察,而上下相阻,誠意莫孚者,其故何哉?流言爍金,市虎成三,使殿下之心,不得不動,將至於壞先朝旣正之禮而後已也,豈不痛哉?且臣伏見刑曹判書李之翼疏本,以懷私修隙,路人所知等語,恣意醜詆,無所不至,此其心事,不難知也。之翼,本以時烈之黨,當大禮釐正之初,猝定公議,罪狀時烈,更無餘地,舊時輩流,群起而訿謗,殆不自容,則乃作反覆之態,以爲自效之計,與之呶呶,亦涉羞愧。又聞大臣陳箚,攻斥告廟之論,不遺餘力,一則曰,將加律時烈,一則曰,欲加罪賓廳議禮之臣,陷臣於欺罔之地,蓋不有以恐動之,無以熒惑聖聰而激聖怒也。故爲臆逆之說,以眩亂之欲乘此機會,飜禮論而伸罪魁,殿下不之察焉,臣竊惜之。臣奉臺職無狀,上不能見信於君父,下不能明斥痛釋,以伸堂堂之論,旣承未安之敎,又被諸臣之斥,何敢晏然仍冒?請命遞斥臣職。答曰,勿辭,退待物論。
持平權瑍啓曰,論事之體,只觀義理之當否,不必自阻於過時之嫌,聽言之道,當察其事之是非,不必先加以臆勒之格也。今此告廟之論,乃事理之所當然,邦禮之所當行,一國公共之論也。初非有一毫私意於其間也,亦非一二臺官,意見之偶同而發也。不審聖明,何其疑之太深,斥之太遽,重以其心所在,誠不可測,爲敎乎?且臣伏見刑曹判書李之翼疏本,則曰只欲加罪所嫉之人,以爲修隙之計,尤不勝愕然也。夫此論之發,只爲先王宗廟之重,非爲罪魁加律而發,則觀於啓辭中,討罪之典,更無可論等語,可知其斷斷無他,而猶且强爲意外之語,以誣之者,蓋不有以加律等語,恐動之,則將無以疑亂聖聰,而驚惑人心故也。其爲言,實危險,而其爲計,亦防密矣。且聞判府鄭知和陳箚,攻斥告廟之論,不有餘力,至曰欲加罪賓廳議禮之臣云。噫。大臣,亦爲此臆逆熒惑之言,他何足說?此無非邪說橫流,人心陷溺,徒知有時烈,而不知有先王宗廟之重也,臣竊慨然。緣臣旣不能以上格君心,致降意外之嚴批,又被此諸臣之疏斥,何可晏然臺席?昨緣夜深,今始來避,所失尤大,請命遞斥臣職。答曰,勿辭,退待物論。
謝恩,右承旨禹昌績,左副承旨權脩。
引見入侍時,上曰,旱災如此,民事將不知攸措矣。領議政許積曰,旱災之慘,振古所無,農事,已無可望,生類,殆將盡劉,今則賑濟外,更無他策。卽令賑恤廳堂上,議于廟堂,豫爲講究事,分付何如?上曰,依爲之。
辰時,上御熙政堂,引見。領議政許積,左議政權大運,右議政許穆,左副承旨權脩,假注書朴慶後,記事尹義濟·安如岳,入侍。左議政權大運曰,旱災此酷,日氣蒸鬱,不審此時,聖體若何?上曰,無事。大運曰,感冒之候,已盡差復乎?上曰,幾盡差愈矣。仍謂領議政許積曰,卿之疾病,予嘗爲慮,今已差復,誠爲多幸。對曰,小臣之病,自分必死,而過蒙聖恩,屢遣御醫,藥物救護,賴以再生,然不得入侍者,已過百餘日矣。瞻望象魏,豈無犬馬之戀,而顧臣病勢,猶未快復,久隔天顔,心常戀戀。至於昨日,近侍傳諭,至有與之偕來之敎,臣誠感激,豈不欲自力,而近患暑症,欲起還仆,未卽祗赴,屢違召命,臣之罪戾,至此尤多矣。上曰,云云見上。積曰,今歲之旱,不可謂尋常災異,乃是危亡之兆也。庚戌年,則早春雖旱,入夏霖雨,猶且失稔,今年則自春徂夏,旱災此酷,凶荒□據此可知,辛亥年,則屢歲稍稔之餘,公私蓄積,缺使民生盡劉矣。今則才過庚辛,時末蘇殘,而公私所儲米,不及於辛亥,百爾思之,救活無策,此非聖上,有所失德,臣等,不善輔導之致,而且如臣不才,久居首席而然也。願殿下勿以無失德,有召自慢,而益加勉進,且斥逭如臣不才者,而改卜賢德,上以畀輔導之責,下以盡救活之責,則國家幸甚,生民幸甚。上無發落。積曰,得見道臣報牒,則慶尙道不雨之邑,居多,而湖南蘆嶺以下,頗得小雨,然兩南未移秧處,全無可救之策,忠淸道·京畿漢江以南,尤甚不雨,云云見上上曰,依爲之。積曰,今者消弭之策,靡不擧行,旣已避正殿矣,減供膳矣,而恐懼修省之道,不專在是,願聖明,益加惕念焉。上曰,此果文具也。積曰,頃於審理時,有文具之敎,臣於病伏中,得聞之,以爲聖上此敎,未免爲失言也。何者?近來如有災異,則審理之擧,作一應行之例,固是文具也。然其在盡在我之道,亦不可已。今若謂無所不用其極,而有此擧云爾,則可矣,而如知其爲文具而强行之,則恐非應天以實之道也。上曰,惟。仍謂積曰,告廟之論,卿亦已聞之矣。頃於筵中,李元禎,以告廟事,有所陳達,其意,欲使我聽納此論也。近來臺論,如是紛紜,而卿居首席,何無一言耶?對曰,乙卯年李馥·南天澤,以臺官,始發告廟之論,而伊時臣與權大運,以未知穩當之意,陳達於榻前,蓋不無後慮故也。今亦所見無異,而有事則告,禮有其說,旣殿下,克遵先志釐正大禮,則其在繼述之道,祗告太廟,亦無不可,今日臺閣之論,何足異乎?且元禎,非探試之言也,其日左相,以外有告廟之論,旣發其端,故元禎之言,不敢以朝議之如此如此,上達而已,豈有他哉?大運曰,頃於入侍時,臺諫更置之際,臣有所陳達矣。臺諫之意,本不言加律,而只言告廟,其所論,非不可矣,而臣等之自初爲難,無激發之慮耳。元禎爲人,本來疏脫,是豈探試上意之人哉?積曰,決非探試上意之意也。如欲探試,則久爲諫臣,其後何不發此論耶?時烈之至於安置,非前後一人之所爲也,乃論議轉激而然也。大凡近日朝著間峻論,一出,則如潮水急,莫能阻遏。今此之論,雖曰只行告廟,不爲加律,然而旣告之後,若又有一人唱言而曰,告廟而不殺罪魁,則有是理。大臣·臺臣之不爲請殺,事極無據云爾,則臣等,實無以調劑,自上亦無辭可答耳。臣非以時烈,爲罪輕不殺也。我國,仁厚立國,自古無殺士之時,今若殺時烈,則恐有傷於聖朝寬大之德,故以此爲難矣。今於四年之後,始發此論,則後時之說,不無所執,聖明若量此而處之,則好矣,而第近來自上頗有激惱之擧,此則臣竊以爲不當也。自李馥·南天澤之後,此論未嘗止息,則固非今日臺官創出之論也。然臣意,則以爲大禮旣正矣,罪魁已黜矣。卽自朝臣之所可勉者,惟在寧靖朝著,務盡國事,而轉輾相激,以至於此,君臣間情意,亦有所不相孚者,自上若開示聖意之所在,務盡鎭定之道,則可矣,而今於臺章之批,至以其心,誠不可測,爲敎,臆逆而摧折之太過,臣竊惜之,朝紳之間,情意亦不能相孚矣。槪今之論,不欲加罪罪魁,則賓廳議禮之臣,雖曰有罪,比之罪魁,自有差等,而今因告廟之啓,皆待罪於禁府,此甚不當矣。且李之翼之疏,其過時之說,不爲非矣,而其他措語,多有過當者,至以元禎之言,疑其探試聖意,此實情外之談也。承旨權脩曰,領相處傳諭中,有私黨爲急之語,始以爲過矣。卽爲還入改之,是則可幸,而又於臺批,辭語極峻,此甚未安也。且凡公事,入則旋下,而昨日臺批,夜深始降,至如留門標信,亦不卽下,致有臺官過三更乃出,待臺閣之道,無乃太薄乎?右議政許穆曰,臣嘗與領·左相私語時,以爲告廟事,重誤,認以爲非逆,則不可。後得野史,見金安老敗,亦有告廟頒敎事,然後乃知雖非罪犯大逆,誤國敗國者,皆有告廟之事,今時烈壞禮亂銃之罪,臺論重發,人不可異議也。宗廟之禮,有事則告,又曰有事不告,則慢於禮也。禮因事之□齊,十二年當行祫祭,而至十五年乃祭,不以過時廢,況告廟之論,亦何可以過時當廢也?告廟大事,一種議論,過時,而仍有加律之事,欲有沮遏者,然則所重,在太廟乎,在時烈乎?有大不可者,非所以奉承宗廟之意也。時烈,雖有罔赦之罪,殿下,以特恩寬之,甚盛德事也。上意旣堅定,而大臣又堅執,則雖有加律之議,豈敢撓之?積曰,金安老之旣殺,而告廟,右相所見,與臣之所知者,異矣。且李元禎之所告尹元衡事,亦似欠詳矣。至宣廟朝,丁丑年,乃告廟策勛,其時元衡則已死矣,雖欲加罪,得乎?此不能詳考事實之致也。上曰,朝臣所爲,實未可知也。當初付處之論,旣從,而又發安置之論,安置之論,旣從,而又請告廟於累年之後,告廟之後,安知無加律之事乎?臺諫所爲,殊無信實之道矣。許穆曰,自古置臺諫,其義甚重,近日殿下,待臺諫之道,甚薄,非所以先王置臺諫之道,事體未安矣。上曰,告廟則不難,而吾之所慮,只在於此後加律之議,故措語之間,不無過當者,而非爲薄待也。兵曹判書金錫胄曰,臣有所懷,欲陳而未果矣。告廟之議,旣發於筵中,今當仰達,彼此予盾之說,旣入睿覽,其是非,不待臣言,而已灼然於聖心矣。卽今所務,惟在於鎭定,而朝著之間,一向紛拿,況亢旱如此,民將盡劉,而朝臣,不以爲念。且年前有燕京消息之時,則群心洶洶,朝夕待變,而今則曰,軍門皆可罷,武事不循備,以此觀之,恬憘可知,而今日朝紳之所甚力者。惟以宋時烈,告廟一款,紛拿太甚,事極寒心矣。今者宋時烈,只生死一間,何關於國家事,而轉輾至此,其迷劣固滯之罪,何至若是其深治乎?至如體而不正之說,果時烈師門常用之語,而但以檀弓免子游衰之說,甚爲重大。故當初皆曰,以此爲罪缺時烈,死有餘罪,旣不欲殺之,則不必發此等語,而若論罪之時,皆不擧論此等語矣。積曰,檀弓免子游衰一款,足爲死罪,朝議,若是欲殺之,則何必待告廟乎?大運曰,當初與鄭太和議禮時,時烈乃曰,無寧用國制,無寧二字,亦有微意,故與鄭太和,直用國制之說,不同矣。錫胄曰,辛丑年引見時,以檀弓免子游衰之說,渠亦自以爲妄發,而至曰,臣是戰國時人,則當爲自刎,以謝其罪之說,在於政院日記中矣。以此見之,則時烈,亦頗自覺其非,而先王,亦以爲空言不用矣。其後禮官,以大功服,付標磨勘,而先王,亦無覺悟之事,及乎賓廳議禮之時,臣以承旨入侍,先王,出給都愼徵疏于賓廳,則已可見先王,大覺悟於此,而時烈,終無一言自咎者,其執迷不回,固有罪矣。今以時烈,爲宗社之罪人,則渠亦無辭,而何必至於告廟之後,快於心哉?賓廳諸臣之待罪,恐其罪魁加律之後,有延及諸臣之慮故也。積曰,告廟,亦非大事,觀今之天,國家危亡,迫在朝夕,臣雖蒙異數,今得再生,然恨不得死而無知也。收拾人心,爲當今之第一務,而卽位以後,連有災荒,人心洶洶,時未鎭定,而今又旱災如此,將來飢饉,仍之,則生理之不自聊,而人心之不自定,槪可知矣。以今論之,固莫如務悅民心,自上必以此爲勉,而臣等,亦當以此爲務也。穆,以近來人心漸洶,做出無根之語,專以構陷爲事,今者陳疏人疏語,亦極寒心矣。吳挺昌掌令擬望之時,臣爲銓官,李沃,實無干豫之事,而吳挺昌之陞品,乃曰李沃爲之。權愈之爲舒川郡守,蓋出於爲親乞郡,是殿下之所洞燭,而權愈之補外,亦曰李沃爲之,人心之不美,此可知矣。大運曰,此言誠是矣。以已陳之蒭狗,略陳民瘼於首,而下乃專攻李沃·趙嗣基,不遺餘力,草野之人,何敢言朝著間事,如是狼藉耶?此疏不必回啓矣。錫胄曰,以彗星之變,有所下詢,而朝議,太半以本兵之弊,爲消災之策,臣之所難安,而不敢陳曲折,仍爲供仕,廉隅則已喪矣。卽今軍官之沙汰,諸議以爲已斷定之事,不可撓改云,故臣固默默而退矣。曾因延陽府院君·淸風府院君之言,雖皆不缺而以今言之,扈衛廳,存之固無益,竝與本廳革罷之言,誠是矣。然且汰其閑良軍官,則第有所不便者,閑良輩游手游食之人,食料,爲生道矣。一朝將罷,故數千餘輩,成群呼冤,奔走呼訴,其情亦慽矣。當此天災孔棘之日,取冤於數千餘人,亦非細慮,必得深思熟慮而處之,俾無後悔,可矣。積曰,此卽小臣之言也。欲以文字上達,而病蟄不能果矣。卽今諸議,以不卽變通此事,爲不雨之咎,臣故以箚子,送于左·右相,則左·右相皆曰,不可,卽馳來會,相議回啓矣。大抵軍務,有國所重,雖無外虞,固不可廢,況今四海搶攘,朝夕待變者乎?臣意以爲,竝與本廳而罷之,則似無呼冤之事,而只汰其閑良,則渠輩慮將爲年役,稱冤如此,國家之沙汰,最是好意,而彼輩之冤痛,益有其由矣。小臣所帶廳,則雖有微罪,輒爲汰去,蓋欲祛其濫雜也。上曰,予固不及於祖宗矣。大臣,亦不如祖宗朝大臣,而於祖宗朝法,多有變更,極爲未安矣。積曰,近來議論之橫生者,多矣。一名官出言,其餘莫敢抵當,不能沮遏,風俗甚爲不美矣。如是之故,閑良汰去之議,一出,臣不能沮遏,旣已擧行,而天災如此,民怨如此,誠爲可悶,然今則無可變通之路矣。雖臺閣之言,事係變通,則必先下詢於廟堂,而處分之意,曾亦縷縷陳達,而以臣言輕之,故未蒙採施矣。頃因臺啓,有宣傳官勿爲直陞摠府都事之命,而陞遷階梯,甚爲苟簡,兵曹判書金錫胄,今方入侍,下詢而處之,何如?錫胄曰,以七品直陞正品,則臺啓所謂太驟,亦似然矣。但西班之品,其路甚挾,訓鍊主簿四員及司果武兼五窠之外,無推移陞遷之處,故宣傳官仕滿者,直陞摠都事,近例,而亦出於大不得已也。積曰,今者大政迫近,武參下應遷之數,多至二十餘員,而若不陞差於摠都,則仕滿之人,無以盡數陞六,臺啓允從之後,雖難更改,亦不可不變通。宣傳官陞差摠府都事事,依近例施行,而宣傳官中,各別擇陞之意,亦爲分付兵曹,何如?上曰,依前爲之,可也。大運曰,大政已迫矣。該曹之備擬三望者,豈盡稱量?落點之際,散下無妨,而但參下積仕之官,有異於此者,於此散點,則計日積勞,而未得陞出於其都目,極爲冤抑矣。積曰,臣亦以此陳達於前矣。上曰,予當知而爲之。大運曰,屯田革罷事,備局當爲回啓,而有重難之事,未果矣。卽者三公,竝爲入侍,而金錫胄,又以有司堂上,入侍,稟定於今日榻前,可矣。穆曰,宣祖朝壬辰兵戈之餘,爲人民接濟之道,有屯田創設之事,而壬子釐正之時,太半革罷矣。其餘未盡革者,乙卯年大司憲尹鑴,亦言當罷,而其時戶曹判書吳挺緯,屢陳其不可廢,以至于今矣。箚中所謂孝宗朝全罷之說,臣果誤達矣。上曰,壬子以後所設者,已罷,壬子以前所存者,勿罷,可也。穆曰,土地,則戶曹專管,可也。使各衙門,各有所屬,大有所不可也。錫胄曰,軍門,多責應之事,亦不可全無米綿,故臣祖臣堉,嘗上創建議,以廣州三四日程,設屯而聚民,以其穀物,爲軍糧之資,居民爲守牒之卒,此其計,誠爲得宜,故自壬子以後,始爲設屯聚民,而今乃罷之矣。此則不必言,而罷屯之後,持兵器聚屯者,今將罷散,當此凶歲,必爲持兵之賊,極爲可悶矣。積曰,近來朝廷,有痼弊,一名官出言,群議奔波,壬子以後,設屯之處,今皆革罷,而此若撓改,則必有鬧端矣。積仍陳情勢曰,臣以衰境此病,萬無復起爲人之理,又無陳力供仕之望,思欲致身於榻前,一陳情勢,而亦不得自力矣。今獲荷强迫,不得已扶曳入來,若聖上垂憐缺所帶之職,則此實終始荷生成之化也。臣之形勢,姑舍,而以朝家事體言之,亦不當以一僵尸,爲大臣,而冒居首席也。雖許遞改,豈可以已遞其職,而恝視國事也?如有事,則當與左·右相,相議爲之也。上曰,卿之形勢,姑舍勿論,而當此遑遑汲汲之日,所恃惟卿,況玆臺閣紛拿之時,非卿鎭定,而吾誰望乎?決不可許遞也。大運曰,稍待凉秋,病勢漸差,則雖在其位,猶可調治,豈可許遞乎?積曰,今姑許遞,以觀秋後,而更爲敍用,亦無妨也。上曰,卿辭,雖至此,斷不可許遞也。穆曰,臣之所欲陳者,領相,已盡無餘矣。年將九十,尙且從仕,而徒蒙至恩,無一報效,心常愧懼,罔知攸措。況臣所帶,是何等重任,而癏曠已多,稱塞無路,趁其未死之前,歸省父母墳,而死於松楸之下,是臣至願也。領相,則病勢雖如此,善爲調攝,則自當差可,而擔當國事,亦不可遽爾遞改,惟願聖明,量此而遞臣職名,俾遂其願,不勝幸甚。上曰,卿雖年老,筋力尙健,固無不能從仕之理,何可輕遞?惟望頻數出入前席,以補不逮焉。遂罷黜。判中樞府事鄭知和箚曰,伏以臣,身嬰廢疾,自阻登對,承召而不得入侍,遇事而默無一言,則是臣負殿下也。玆敢冒萬死略陳所懷,以冀聖明乘察焉。大禮釐正之後,宋時烈,減死論罪,圍籬安置,歲月屢更,罪罰已行,可謂極矣,而今之議者,必欲追行告廟之擧,迭唱交煽,終至於臺啓峻發。此論,若專爲古禮而已,則何待四年之久,而至今追論乎?此不但爲加罪一時烈,蓋欲竝與賓廳議禮諸臣而置之同科者也。臣誠病昏,不能盡曉古事,而討逆之外,曷嘗有以人臣罪辜,上告太廟,亦安有告廟之後,其人終得保全之理乎?賓廳議諸臣,煩不敢一一麻缺數其姓名,而俱是先王簡拔而用之,任以卿相,置諸侍從,朝夕前席者也。若行告禮之後,則將不免次第論罪,終有所不忍言者,聖明之世,安有如此之事,古人,以殺一士,猶謂之亡國,議禮諸臣,屈指凡幾人乎?一時迷誤之見,雖或可罪,豈可遽施以討逆應行之典哉?安老事,告廟,缺賜死之後,則大臣箚中所云云,實與今日事,有不類者。缺元衡,則已於明廟末年,被罪憤死,而乙巳僞勳,始削於宣祖朝,則其時告廟,蓋爲削其僞勳,而近聞筵臣,以爲元衡,雖告廟而不加罪,爲言云,告君之辭,若是誣罔,何哉?只行告禮,而不必加律云者,此亦萬萬不近理之言也。繼有換面而進者曰,告禮,至嚴且重,不可不加罪云爾,則聖明,將何辭以拒之?言念至此,不覺骨驚而心寒也。臣伏覩聖批,以過時發論,似未穩當,爲敎,固知聖意,已有所在,而愚臣之過慮,不能自已。伏願日月之明,無微不燭,無遠不照,豫加審察於告禮後事,節節重大,聖志堅定,無或撓奪,則國家幸甚云云。批答見上
上在昌德宮。停常參·經筵。
藥房都提調權大運,提調金錫胄,左副承旨權脩啓曰,伏未審夜來,聖體,若何?昨日旱炎甚酷,而引接臣僚,酬酢移時,不瑕有傷乎?臣等無任區區之慮,敢來問安。答曰,氣候無事矣。
權脩啓曰,行大司憲尹鑴未肅拜,執義宋奎濂,掌令柳經立在外,掌令李碩寬,持平權瑍·金璁避嫌退待,今日以監察茶時之意,敢啓。傳曰,知道。
以淸風府院君大祥,大殿,政院·玉堂問安。答曰,知道。
王大妃殿,政院·玉堂單子問安。答曰,罔極。藥房問安。答曰,罔極。中殿,藥房問安。答曰,知道。
權脩,以兵曹言啓曰,本曹褒貶,定行於明日,都目大政,亦當於念後爲之,而參議李元祿,在外未及上來,參判沈梓,連呈辭單,不得行公,參知權瑎,入直已近旬日,而亦不得替代,事甚苟簡。考績重事,臣錫胄,不可獨爲磨勘,參判沈梓,卽爲牌招察任何如?傳曰,允。
又啓曰,在外承旨,竝改差,今日口傳差出事,命下矣。以在京無故人,差出,卽爲牌招肅拜,以爲推移入直之地,何如?傳曰,允。
睦昌明啓曰,都承旨李元禎,陳疏留院,右承旨禹昌績,以式暇出去。廳中只有臣昌明,及左副承旨權脩,而權脩,才遭服制,右副承旨崔寬,同副承旨趙師錫,俱在外,不但出納之際,不成貌樣。今日入直,亦無推移之勢,合有變通之道,何以爲之?敢稟。傳曰,然則在外承旨,竝改差,今日口傳差出。
又以弘文館言啓曰,憲府處置,歸於本館,而下番臣李湜,以應避之嫌,不敢可否。上番臣鳳徵,亦不可獨爲處置,在外同僚,除相避及拘忌陳疏人外,竝爲牌招同參何如?傳曰,允。
吏曹口傳政事,以李袖·申厚載爲承旨。
又啓曰,新除授右副承旨李袖,時在京畿廣州地,請斯速乘馹上來事,下諭。傳曰,允。
傳于睦昌明曰,昨聞筵中之言,賓廳議禮諸臣,待罪於禁府云,先朝,旣無論罪之擧,則今無待罪之事,勿爲待罪事,卽爲分付。
睦昌明啓曰,都目政事,來二十二日爲之之意,敢啓。傳曰,知道。
答玉堂箚曰,今觀處置,與予意不同,告廟之擧,已過四年之後,惹起追論,不念調劑之道,予實未曉也,竝遞差。
副應敎柳命賢,校理李聃命·李鳳徵,修撰閔就道等疏曰,伏以掌令李碩寬,以昨日處置,臺體當然,立落,反出於殿下之手,臣竊慨然,濟臣幾謬,承此未安之敎,臣何敢晏然於臺席乎?昨因夜深,今始來避,所失尤大。持平金璁,以臣之告廟之請,爲邦禮也,爲大統也,爲宗廟也,豈有一毫私意於其間哉?殿下,試以啓辭中討罪之典,更無可論之說,觀之,則可知臣之無他意,而猶且疑之太過,待之太薄,至以其心所在,誠不可測,爲敎,臣不勝瞿然,而繼之以慨然也。宜殿下之明,宜有所洞察,而上下相阻,誠意莫孚者,其故何哉?流言鑠金,市虎成三,使殿下之心,不得不動,將至壞先王旣正之禮,而。缺
上在昌德宮。停常參·經筵。
申厚載啓曰,行大司憲尹鑴未肅拜,執義宋奎濂,掌令柳經立在外,掌令李碩寬,持平權瑍·金璁遞差,今日監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?敢稟。傳曰,都目政兼行。
禹昌績,以吏曹言啓曰,昨日缺官員大典考講,則司䆃寺主簿缺金鳴達不通,瓦署別提金尙稱缺何如?傳曰,允。
本院啓曰,昨日生員尹櫶等,來呈一疏,以私忌留院,今始入啓,而槪觀其疏語,則滿紙張皇,無非熒惑譸張之態,其贊揚罪魁,則必曰李·杜·陳·范,曰司馬·程·朱,曰趙光祖·李彦迪,其醜詆朝紳,則必曰凶疏,曰禍心,曰邪人,隱然以堂堂聖朝,比之於自昔昏亂之世,言之罔極,一至此哉?至於論禮一款,則國是大定之後,乃敢極口伸斥,若以時烈獻議,爲有所經據者然,終以是非,雖亂於一時,公論,可定於百世等語,結之。此實祥龍·世貞輩之所不道,其肆然無忌憚,莫此爲甚,而縷縷發明之語,不至拈出時王之制,以爲之說,而乃若體而不正,嫡統不嚴等語,則皆隱而不發。至以朝家討罪之典,爲時烈至冤極痛,許多辭說,無非怨毒之意,然則先王之釐正典禮,殿下之克遵先志,終爲渠輩枉罪無辜,藉口之資耶?近日臺臣之所論,不以加律爲請,只欲以定宗統,定邦禮之意,告太廟,頒中外,若謂之今已過時,不必追擧,則可也。何嘗有一毫私意,而君臣之間,情意未孚,職心激惱,屢下未安之敎,此輩於此,妄窺淺深,自以爲機會可乘,禮論可反。故藉告廟之事,做出言外之意,以爲危動聖聰,眩亂國是之計,吁亦巧且慘矣。然旣稱多士之疏,不得不捧入,而區區所懷,敢此仰達。傳曰,知道。追論告廟之擧,予實未曉,故堅定矣。今者尹櫶等,滿紙張皇,贊揚時烈,紊已定之邦禮,罔有紀極,予甚痛駭,此疏還出給,以杜紛紜之弊。
大司憲尹鑴上疏。大槪,風憲重地,不可閒曠,亟許遞免事。入啓。答曰,省疏具悉卿懇。卿其安心勿辭,從速入來行公。
刑曹判書李之翼上疏。大槪,情勢病勢,俱難冒居職次,亟遞本職及兼帶,以謝人言,以安微分事。入啓。答曰,省疏具悉。卿其安心勿辭,從速察職。
右議政許穆箚子。大槪,老病乞遞事。入啓。答曰,省箚具悉卿懇。老人耳聾善忘,自是常事,何必以此爲嫌?卿其安心勿辭,從速行公,以副予望。
上在昌德宮。停常參·經筵。
午時,日暈。酉時,日暈。
申厚載啓曰,行大司憲尹鑴未肅拜,執義宋奎濂,掌令柳經立在外,掌令李碩寬,持平權瑍·金璁遞差,今日,以監察茶時之意,敢啓。傳曰,知道。
以備忘記,傳于睦昌明曰,史官一員待命,騎馬三匹立之,土龍祭所內,摘奸。
睦昌明,以內醫院官員,以都提調意啓曰,前高陽郡守李東馨,前陽川縣令權愉,今已遞來京中,令該曹付軍職,使之冠帶常仕於本院,何如?傳曰,允。
申厚載,以御營廳言啓曰,缺樞府事李枝遠,本廳中軍,已爲啓下,而方在罷散中,時無職名,依例令該曹,付軍職察任,何如?傳曰,知道。缺二條
修撰閔就道疏曰,伏以今此告廟之論,蓋出於循有事必告之義,而大禮旣定之後,則終不過爲節目間一事也。爲之,未爲不可,不爲之,亦未爲大段失典,而追發於四載之後,固已晩矣。然而此論,元非一身利害之關,且無加律罪魁之意,則斷斷無他,此焉可見。殿下,如以鎭靜爲務,鬧擾是慮,惟當從容敷告,明示旨意,俾上下情意相孚,自應和平,而今殿下,臆逆之太深,摧折之太過,必使臺閣之臣,莫予違而不得申其所論,此豈平日所望於聖明者哉?且論事之體,不害於義理,則縱爲過中之論,亦可以培植其敢言之氣,不可以意外嚴旨,輕遞言官,故處置之際,相議請出,固欲聖明。於此,平心徐察,唯諾可否,以救旣往之失,而反承未安之敎,特遞請出之官,似此擧措,殊非循公議重臺閣之道,則臣之所失,不但處置乖當而已。至使君父,致有過擧,此實臣之罪也。伏乞聖慈,亟罷臣職,以明其失,不勝幸甚。答曰,省疏具悉。爾其勿辭,從速察職。
都承旨李元禎疏曰,伏以臣,日者前席所達之言,專爲卞破群疑之地,而情外之斥,出於同朝之間,故不得不陳疏自列,恭竢譴罰,封疏留院之後,繼聞筵中有未安之敎。臣於是,益增危蹙,自慚平日言行,不能見信於君父,而前疏未徹,不敢復進,待罪之章矣。不料威命不下,溫批反降,臣誠惶蹙,不知所措。早使臣偏主未發之語,果有嘗試之意,則豈以過時之說,直陳所見,而久在可言之地,終乃不發乎?臣之本意,此亦可見云云。答曰,省疏具悉。卿其更勿爲辭,從速察職。
大司諫柳命天上疏。大槪,略陳所懷,仍暴病狀,冀蒙恩遞事。入啓。答曰,省疏具悉。疏中所謂不爲痛斥,反賜溫批云者,實未曉予意而然也。日者李之翼疏批中,只答過時已甚之說而已,有何傷於君臣情義之交孚哉?爾其勿辭,調理察職。
前判決事趙嗣基上疏。大槪,不勝憂愛之忱,冒貢瞽言事。入啓。答曰,省疏具悉。予非不知時烈亂統誤禮之罪,而安置南荒,已有年矣,到今追論起鬧,實涉過當矣。
副應敎柳命賢上疏。大槪,亟遞臣職,仍治臣處置乖當之罪事。入啓。答曰,省疏具悉。予之本意,詳悉於諫長之批矣,爾其勿辭察職。
校理李鳳徵上疏。大旣,敢暴危悃,冀蒙鐫遞,兼陳所懷,以備裁擇事。入啓。答曰,省疏具悉。昨者櫶等疏說,無非陰慘,予實痛惡,爾其勿辭,從速察職。
咸鏡監司書目,鍾城府使姜汝㦿,應旨上疏,上送事。答曰,省疏具悉。爾之應旨進言,予深嘉之,其中可以議處事,當令廟堂稟處焉。
上在昌德宮。停常參·經筵。
未時申時,日暈。夜五更,月暈。
下直,連山縣監李行運,平澤縣監李迪吉。
申厚載啓曰,大司憲尹鑴,未肅拜。執義宋奎濂,掌令柳經立,在外。掌令一員未差,持平二員未差,今日以監察茶時之意,敢啓。傳曰,知道。以下缺
同知睦來善疏曰,伏以糞土微臣,行已無狀,多積非咎,爲一鵠的,其不可一日容於朝廷上,明矣。惟當縮伏田畝,以保殘喘,而特以聖燭危悃,恩批屢降,感泣之餘,惶恐冞增。且臣所患毒瘧,尙未離却,加以暑暍所傷,血痢兼劇,全廢啖飮,氣息如縷,委屯窮村,無以救活。舁到城外,杜門調治者,今旣涉旬,而危兆敗症,有加無減,不死不生,人鬼難辨,奄奄若泉下之人,自分朝夕就盡,含恩隕結而已。噫,臣以愚拙,歷事三朝,無一事之報國,而終始一心,苟全身名,自免爲人所賤惡之物矣。到今白首頹齡,驟得無限罪詆,上以孤知遇之殊恩,〈下〉以玷平生之素守,言之靦面,念之竦骨。以臣之情,以臣之病,決無復廁朝端之望,而所有職名之中,經筵·籌司,最是緊任,尙未鐫去,若無所容,以是憂悶惶蹙,罔知攸措。伏乞聖明,天地父母,曲加豫諒云云。答曰,省疏具悉。卿其安心勿辭,從速察職。
答韓用明疏曰,省疏具悉。尹櫶等忘君死黨之輩,予非不欲深治,而魑魅魍魎之說,不足掛齒,故置而不究矣。
進士韓用明上疏。大槪,應旨進言,爲明禮論,卞儒相被誣事。入啓。
上在昌德宮。停常參·經筵。
下直,仁川府使崔濟。
申厚載啓曰,行大司憲尹鑴,未肅拜服制,執義宋奎濂,掌令柳經立,在外。掌令一員未差,持平二員未差,今日以監察茶時之意,敢啓。傳曰,知道。
睦昌明啓曰,近日廳中,位甚不齊,出納之際,事多苟簡,今日政,新差承旨,卽爲牌招察任,何如?傳曰,允。
有都目大政。
吏批,判書閔點進,參判李堂揆進,參議李夏鎭進,右承旨禹昌績進。
兵批,判書金錫胄進,參判沈梓進,參議李元祿在外。參知權瑎進,同副承旨申厚載進。
吏批啓曰,今都目政,各歧仕滿應遷者,相避及未準朔監察·禁府都事,各司久任時推人員,竝擬,何如?傳曰,允。
又啓曰,臺諫及玉堂闕員,今當差出,而擬望之人,乏少。相避·外任,竝擬何如?傳曰,允。
傳于睦昌明曰,前後扈從有功勞人,及淸白吏子孫,戰亡子孫,各別錄用事,言于兩銓。
以京畿監司狀啓,判尹張善瀓,病重上去不得事,傳于睦昌明曰,調理上來事,回諭。
以備忘記,傳于睦昌明曰,向者尹櫶等,投進一疏,語意極其凶慘,至於贊揚罪魁,有若時烈無辜,而枉被重辟者然,已不勝痛惋,而又以今日在廷之臣,皆目之以袞·貞等奸回之類,其輕君死黨,醜詆朝廷之罪,不可不痛懲,疏頭尹櫶,邊遠定配。
大司諫柳命天啓曰,新除授獻納宋挺濂,時在慶尙道三嘉地,正言申㶅,時在忠淸道保寧地,掌令柳經立,時在慶尙道寧海府任所,請竝斯速乘馹上來事,下諭。答曰,依啓。
吏批,以閔周翰爲尙衣院別提,趙淳源爲懷德縣監,鄭興胄爲鎭海縣監,金重器爲機張縣監,李德昌爲漆原縣監,金輝世爲工曹佐郞,安燦爲珍山郡守,宋光淵爲安州判官,姜碩耉爲司藝,李晶爲右副承旨,金聲久爲副修撰,睦林儒爲持平,權震錫爲寶城郡守,趙景望爲同福縣監,崔錫鼎爲兵曹佐郞,張斗七爲金郊察訪,李沃爲工曹參議,沈璛爲黃州判官。傳曰,陽川縣令金萬直除授,高陽郡守金有鉉除授。以李行敬爲漢城參軍,閔洵爲司畜別提,權珪單付承文院著作,安圭單付正字,朴慶後·姜銑單付副正字,尹曼期爲宜寧縣監,李泰爲漣川縣監,朴亨龜爲長水察訪,李燦漢爲缺趙持憲爲義禁府都事,張世南爲漢城缺崔柱國爲內贍寺奉事,蔡禹瑞爲開寧縣監,缺後泰爲順天府使,洪萬濟爲監察,李缺川府使,李禎來爲禮曹佐郞,兪槮爲刑曹缺全羅都事,柳星三爲掌令,尹趾善缺正,李行夏爲歙谷縣令,吳九星爲掌令,缺李蕡爲尙衣院直長,閔周翰爲司評,李惟遠爲江華府經歷,李煿爲富平府使,金壽徵爲廣興倉主簿,辛必馨單付學諭,鄭洙賢爲司饔院主簿,金大任爲義盈庫奉事,南尙熏爲濟用監直長,金允塞爲司䆃寺主簿,李重蕃爲唐津縣監,李弘迪爲慶尙都事,李后定·沈柟爲兵曹正郞,李鳳徵爲持平。以江原監司望單子,傳曰,加望。加望崔寬受點,以金壧爲禮賓別提,金是鉉爲金川郡守,崔東老爲平市直長,李詠爲禮賓奉事,金斗明爲海運判官,朴身之爲監察,姜碩耉爲軍資正,許世弼爲熊川縣監,李淰爲草溪郡守,曺殿周爲瓦署別提,兪夏震爲司宰直長,李相殷爲司饔奉事,金壧爲監察,趙宗著爲司藝,黃震瑞爲居昌縣監,李萬徹爲中和府使,權儔爲永興府使,丁時翰爲眞寶縣監,吳緯邦爲碧潼郡守,李漢翊爲平市奉事,洪受濟爲禮賓主簿,宋錫福爲司僕判官,金萬埰爲主簿,鄭善弘爲軍資主簿,李之夏爲尙衣別提,崔英益爲引儀,趙由亨爲瓦署別提,韓世臣爲尙瑞直長,李日井爲校理,鄭世杓爲軍資判官,閔洵爲禁府都事,鄭洙賢爲宗簿主簿。
右議政許穆箚曰,伏以臣老病極矣,苦熱後,種種添劇,日益沈綿,人事全忌,閉伏中,得見尹櫶等上疏,所言不直不正,爭論告廟事而已。疏末又言貽禍士林者,不知幾袞·貞,其指殿下所擢置廊廟者,爲言,臣以誤恩,亦廊廟之一人,固不可晏然,而以臣之故,櫶等,傾陷詬辱,又及於先臣,臣何敢恃殿下之洞察,而冒居大臣之列,以辱朝廷羞當世,自貽罪戾也。伏乞聖明,罷臣職治臣罪,以肅朝廷,幸甚幸甚,取進止。答曰,省箚具悉卿懇。尹櫶等輕君父死私黨之說,何足掛齒?卿其安心,勿辭行公。仍傳曰,遣史官傳諭。
上在昌德宮。停常參·經筵。
夜五更,月暈。
申厚載啓曰,行大司憲尹鑴未肅拜服制,執義宋奎濂,掌令柳經立在外,掌令柳星三,持平睦林儒·李鳳徵未肅拜,今日以監察茶時之意,敢啓。傳曰,知道。
政院啓曰,卽者大臣,送言于本院,而今以賓廳日次,來會,而大政才罷,日氣極熱,此時似難引接,姑爲退之,後日來待之意,自本院微稟云,敢啓。傳曰,今日欲爲引見矣,大臣之意,如此,後日來會,可也。
禹昌績,以實錄郞廳,以摠裁官意啓曰,本廳謄錄官金斗明,昨日政,移拜海運判官,其代,以成均館直講兪夏謙,差下,令該曹兼春秋下批,使之卽爲察任,何如?傳曰,允。
申厚載,以弘文館言啓曰,新除授副修撰金聲久,時在慶尙道居昌縣任所,經筵入番事緊,請斯速乘馹上來事,下諭。傳曰,依啓。
以駙馬揀擇,傳于禹昌績曰,幼學朴泰中子弼文,掌令柳星三子以章,都事金盛最子龍得,縣令沈益相子廷揆,都事趙祉錫子泰成,察訪鄭重泰子惠寧,進士崔錫晉子昌演,府使柳命堅子喜昌,通德郞趙泰來子道彬,及初揀擇時,未及入參者,竝禁婚,其餘,竝許婚。
忠淸監司書目,懷德兼任鎭岑呈,以執義宋奎濂上疏,上送事。
都承旨李元禎三度呈辭。入啓。遞差。
刑曹,尹櫶,定州牧邊遠定配。啓。
謝恩,右副承旨李晶。
兵曹判書金錫胄,吏曹判書閔點初度呈辭。入啓。給由。
吏曹啓曰,今都目政,各歧仕滿應遷者,相避及未準朔監察·禁府都事,各司久任,時推人員竝擬,何如?傳曰,允。
訓鍊院啓曰,今六月十三日,大臣·備局堂上引見入侍時,上曰,砲手開市者,屬於市案,一體應役與否,令戶曹·訓鍊都監,相議稟啓定奪矣。今間筵臣之言,論議參差,尙未歸一,而市民撤業,已久,呼冤日甚云。更令都監大將,就議于都提調,從速稟定,俾無市民撤業呼冤之弊事,分付于都監事,命下矣。今月十三日引見時,擧行條件,今日始爲改啓下,故臣卽爲就議於都提調許積,則以爲軍兵,旣有料布,泛然言之,則自可資活,而其間事勢,亦有不然者。軍兵之自鄕陞爲上來者,當初則雖是單身接着,旣久之後,自有妻子,亦有率來其父母而同居者,以一人料布,無以料生。故曾在仁祖朝,令都監許給市牌,以爲取利料賴之地,而市役則只應五分之一矣。中間以市民等爭利,或因臺啓,或因筵臣陳達,前後講論,非止一再,而拘於事勢,終不得大段變通矣。乙卯年間,以憲府啓辭,始爲還收其市牌,砲手等家廛小市販賣,則依前勿禁。砲手等,不有定式,設床廛於要路者,論以違令之罪,告于法司而處置,所謂手持之物,乃砲手等,自已所作工役之物,及其他各種所持之物,依他買賣者也。非呼朋引類,多持物貨,販賣於他廛,而恃勢列立,使市民不得措手足之謂也。今後則砲手等,所作工役之物,及種種他物,反賣於各其廛者,稱以亂廛,執告法司,則市民有罪,如前奪取市廛之利者,則砲手,亦當有罪,平市官員,指名告于漢城府·刑曹,査覈治罪,亦自軍門禁斷,乃是與廟堂商確定奪之事目也。自此之後,軍兵,則以爲革罷仁祖朝以後五十年流來之規例,使軍兵,無以保存,稱怨不已,而市民,則猶以爲市利不專,處處呼冤,至於上言,以致論議紛紜。臣等,不得不又爲變通,而坐市販賣,雖不可專廢,收稅一事,亦當有更爲酌定之道。砲手等,一朔之內,有入直·習陣·私習之規,開市之日,不過二十日。故收稅,則三分之二,與市民一體出役,移設小市於要路,而販賣者,則出役三分之一,家廛小市,手中所出工役之物,則依前勿禁事,與僚相同坐相議,作爲節目,送於備局,以俟廟堂之稟裁矣。筵臣,又以爲如此行之,則市民之失利,反有甚於前,必欲使軍兵與市民,一體應役,軍兵坐市之日,則減於市民者,十日,而應役,則無減者,臣未知其爲得中之論也。大槪仁祖朝以後軍兵,只應五分一之役,而市民,未嘗有撤業廢市之擧,今於五分之一,變爲三分之二,其於市民軍兵利害之比前懸殊,不待多辨而可知,而猶有此紛紜者,軍兵或有不遵事目,有所橫拏之弊耶?抑市民風習,亦與前日不同而然耶?以臣愚昧,實不知其間曲折,而臣意,則市民,固宜優恤,輦下軍兵,亦不當頓絶其生理,便有難保之勢,大將,則以爲乙卯定式,最便於市民,而以軍兵等,依勢告訴於都監云。故市民,以兵爲悶云,軍兵之與市民爭利者,一任法司之處置,使不得來訴於都監,以絶紛紜之弊,似當云,而臣意,則亦有不然者。達越事目,軍兵之自法司論罪,旣在於事目之中,任其如法處置,則可也。卽今朝議之所憎嫉者,軍兵也,如或不能詳査,偏聽市民之訴,使軍兵抱冤莫伸,而又絶其訴悶之路,則亦非爲將者撫恤軍卒之道,通問其事狀於法司,俾無偏訴之弊,自都監勿爲直治市民之罪,實爲得中。此外則非病廢謝事之人,所可容議,惟在廟堂,酌量乙卯事目及今番講定條件,而從長處置云矣,敢啓。傳曰,後日備局引見時,面稟定行,可也。
上在昌德宮。停常參·經筵。
睦昌明啓曰,新除授注書李善溥,時在忠淸道沔川地,斯速乘馹上來事,下諭。上來間,假注書,差出察任,何如?傳曰,允。
備忘記,太廟薦新,是何等重事,而近日眞瓜産出,旣久,而尙無薦新之擧,其在敬謹之道,若是其怠慢乎?事極驚駭,禮曹堂上·郞廳,竝從重推考,該官,先罷後拿,以懲日後。
持平李鳳徵啓曰,臣於今朔試射,不閑操弓,以致無分,方帶推未勘,不可晏然臺席,請命遞斥臣職。答曰,勿辭。傳曰,推考蕩滌。
傳曰,史官一員待命,騎馬三匹立之,土龍祭所內摘奸。
答執義宋奎濂疏曰,省疏具悉。爾其勿辭,救護母病。
兵曹判書金錫胄上疏。大槪,因旱災進言事。入啓。答曰,省疏具悉卿懇。卿之憂國愛君之誠,予深嘉之。噫,古人云,一婦抱冤,枯旱三年,今日民心之抱冤,豈特一夫一婦而已哉?頃因賓廳之收議,近萬之京外閑良軍官,一倂汰定,不無呼冤之弊?當令廟堂稟處,卿其安心焉。
工曹參議李沃上疏。大槪,乞罷職名,以謝人言事。入啓。答曰,省疏具悉。構揑被誣之說,勿以爲嫌,從速察職。
都承旨趙威明上疏。大槪,銀臺之長,決不可冒居。伏乞遞免,以安微分事。入啓。答曰,省疏具悉。卿其勿辭,從速察職。
公州幼學李廷穆上疏。大槪,敢陳時弊五條,以爲弭災救民之責事。入啓。答曰,省疏具悉。所陳之事,當令廟堂稟處,內需司,自祖宗朝設立,今不可撓改矣。
府啓,請還收金壽興敍用之命事。請以正邦禮明宗統之意,祗告太廟,頒示中外。竝上同答曰,亟停勿煩。
上在昌德宮。停常參·經筵。
兩慈殿·中殿,藥房問安。答曰,知道。
藥房啓曰,亢旱愈酷,庚熱甚盛,伏未審宵旰憂勤之中,聖體若何,而兩慈殿氣候,亦復何如?臣等,無任區區之慮,敢來問安。答曰,慈候安寧,予則無事矣。
前主簿河晉善上疏。大槪,略陳民瘼,冀蒙裁擇事。入啓。答曰,省疏具悉。疏中可以議處事,當令廟堂稟處焉。
注書李善溥在外,代假注書柳壽芳。
禮曹啓曰,今此合七慶大增廣別試文科,鄕·漢城試初試額數規矩,及應行諸事,一依上年啓下事目,施行之意,知委於京外,而平安南北道鄕試,亦依上年,定奪合設事,分付本道,何如?傳曰,允。
掌令柳星三啓曰,臣於本府告廟之啓,意見有不同者,當大禮釐正之初,卽行告廟之禮,則固其宜矣,而已過四載之後,到今追論,臣未知其可也。謬見如此,不可隨參,臣何敢晏然於臺席乎?請命遞斥臣職。答曰,勿辭,退待物論。
持平睦林儒啓曰,本府,方以告廟事,論啓,而臣意則以爲此擧,卽行於正禮之初則可也。到今四載之後,追發過時之論,實未知其妥當也。謬見如此,不可苟同,何敢晏然仍冒?請命遞斥臣職。答曰,勿辭,退待物論。
傳曰,大臣·備局堂上引見。
持平李鳳徵啓曰,今者臺臣,以告廟事,爲當於禮節,合於事理,不顧時勢,而遂發之,其心,斷斷無他也。今之言者,乃曰,過時不當也,必殺時烈也,將欲加罪賓廳諸臣也,以恐動而熒惑之。雖聖上,明於禮論,堅如金石,信如四時,猶不能無一二所蔽,遽施聲色,大加摧折,臺閣上直氣消沮,甚非聖上擧措也。如臣愚昧,固難回天,而苟怵於雷威之震疊,不敢出一言以救,直承順旨意之不暇,則不但有逢迎之罪,亦無以匡主上過中之失,而重臺閣論事之體,故臣出而論列矣。不意玆者,僚臺,以意見之不同,相繼引避,臣竊慨然也。臣何敢自以爲是而晏然仍冒?請命遞斥臣職。答曰,勿辭,退待物論。
知事睦來善上疏。大槪,待罪之中,猥叨西樞,物情之駭,朝廷之羞,亦必有加於一節,臣且有當被之責,乞削職名,仍治臣罪事。答曰,省疏具悉。爾其安心勿辭,從速察職。
今日引見時,上曰,今聞鄭領府事病患甚重,遣御醫,不離看病。
副校理李沆上疏。大槪,懇乞鐫臣職名,以謝人言,以安私分事,入啓。答曰,省疏具悉。爾其勿辭,從速察職。
今日引見時,徒年罪人文書,修正以待事,及在外臺諫執義宋奎濂,司諫尹搢,獻納宋挺濂,正言申㶅·申厚明,竝遞其職,從速差出,以爲守令署經之地事,榻前定奪。
大司諫柳命天所啓,臣日昨疏中,以告廟過時之意,略陳之矣。今見持平李鳳徵避辭,以過時不當之論,至謂恐動,而熒惑之,臣不勝悚然之至。今日過時之論者,出於意見之遽然,決非恐動熒惑之計,而人之爲言,至此,良亦寒心。臣旣被憲府之詆斥,決不敢晏然處置憲府之官,請命遞斥臣職。上曰,勿辭,退待物論。左議政權大運所啓,尹櫶等疏語,極其凶慘,聖明旣已洞燭,而有邊遠定配之命矣。自上若命邊遠定配,則咸鏡道,則六鎭,平安道,則江邊定配,例也,而該曹,以定州爲配所,定州,雖是淸北,乃不遠之地,非重罪可配之處,殊無邊遠二字特敎之意也。該曹之以此爲配,固宜可駭,而政院之不察捧入,亦甚未妥。刑曹當該堂上,及當該承旨,竝推考,尹櫶配所,以邊遠改定何如?上曰,依爲之。又所啓,兵曹判書金錫胄之箚,有令廟堂稟處之命,而其中,閑良軍官變通事,則臣於頃日筵中,旣已備達矣。外方閑丁之難得,都下坊役之偏重,皆由於此,沙汰之擧,在所不已,而在外相議,則諸醫皆以爲,才罷旋改,傷損事體,而旱災如此,呼冤可慮。今欲變通,則不可不別爲試才抄擇,而如工匠雜類,則應爲汰去,爲宜矣。上曰,此時聚會試才,不便,待秋試才,各別抄擇,而庸雜之類,一切沙汰,可也。大運曰,試才抄定之後,有頉之代,必以出身代定,而閑良則雖一名,切勿許屬,宜矣。上曰,依爲之。戶曹判書吳始壽所啓,目今旱乾之慘,決非泛然流行之天災,必有所召,而何敢傅會穿鑿,指某災爲某事之應乎?然不能無心常未安者,敢此仰達矣。春間先農祭,自上欲爲親行,后稷·神農位版,奉往於祭所,奠物,亦爲措備之後,初以風雨差退,終以陵變中止,位版奉還,祭物埋置,而厥后更無告由之事,求諸神道,豈遠人情?未安之心,久而未弛矣。先農壇祈雨,雖不載於祀典,宗廟·社稷祈雨,亦無明文,而宗社祈雨,行之已久。且后稷氏,則已入於社稷祈雨祭之列,先農祈雨,似無不可。祈雨祭文之中,添入春間親祭中止之由,虔誠祈禱,恐不悖於無所不用其極之道,而臣昧於禮經,不敢自信已見,祀典所無之祈雨,有難直請斷然行之。使禮官,問議於諸大臣及知禮之人而處之,何如?大運曰,吳始壽所陳,未安之說,誠是矣。雖非古例,可以義起,特遣重臣,措辭於祭文中,虔誠祈雨,似無不可矣。上曰,依此爲之,似當矣。問于時任及原任大臣以啓。上曰,當此賑政方急之日,不可無節省之道,新生公主房,供上之物,姑勿進排,以待分付,可也。行副護軍吳挺緯所啓,當此旱災孔極之日,乃有罪人疏決之擧,而外方時囚罪人之以疑獄久滯者,多矣。推官遷延不究,監司亦或難斷,致有如此之弊,亦足感傷和氣矣。卽令各道監司,推覈後,已決折未決折,一一啓聞,俾無滯獄之患事,申明下諭,何如?上曰,依爲之。又所啓,臣頃忝祈雨祭獻官,受香出去時,日勢已晩矣。路遇位版及祭物陪持者,問其遲緩之由,則從前收合粢盛之際,自至日晩,例於朝食後出去云。祀典至重,事體豈容如是稽緩乎?至於各樣祭物,事當豫爲精措庫上,以備需用,而該司,常時慢不惕念,每當祭享,臨時收合各種於貢物主人,苟充備送,殊無敬謹潔精之意,誠爲駭然,不可無警勅變通之擧。今後各種祭物,奉留臺庫,該曹,時時摘奸,俾無如前臨時苟簡之弊,何如?上曰,依爲之。
吏曹判書閔點,兵曹判書金錫胄,校理睦天成,再度呈辭。入啓。加給由。
引見時,江華留守許秩所啓,江華地形,冬間氷塞之後,無可通之路,只有德浦一津,待潮汐漲滿,一日一次往來,謂倉置別將,意有所在,而別將所率軍丁,只是十名。以此殘卒,當此凶年,守直之際,不但事多虛疎,不時津船過涉之時,亦有窘迫之患,而龍津萬戶,則所率軍丁,其數,倍之,使之移守德浦,德浦別將,往守龍津,似可矣。上曰,依爲之。
以訓鍊都監草記,砲手開市者,屬于市案,與市民一體應役與否,及乙卯事目新講定節目,令廟堂酌量稟定事。上曰,依乙卯事目爲之,可也。
注書李善溥在外,代假注書柳壽芳,落點。
夜一更,歲星退行,在虛宿內,而明大芒角。
上在昌德宮。停常參·經筵。
備邊司啓曰,行副護軍李元禎,本司提調差下,使之仍察有司之任,何如?傳曰,允。
吏曹啓曰,臺諫有闕,政事,取稟。傳曰,過國忌後爲之。傳曰,史官二員待命,騎馬六匹立之,別軍營內摘奸。
玉堂箚子。大槪,請掌令柳星三,持平睦林儒,大司諫柳命天,遞差,持平李鳳徵,出仕事。入啓。答曰,依啓。,柳命天·睦林儒等避辭,出於意見之不同,而意外熒惑之辨,不必爲嫌,原其本心,實由調劑之意,亦爲出仕。
慶尙監司書目,一向亢旱,田畓穀,擧皆萎黃,言念民事,誠極渴悶事。
謝恩,廣興主簿金壽德,全羅兵虞候權瑎,仇寧萬戶權尙準,鎭海縣監鄭興胄,司僕判官宋錫福,典籍金尙夏,江華經歷李惟馨,司饔奉事李相殷。
引見時,江華留守許秩所啓,本府烽燧,在於邑後,而前後相礙,不得候望,而只憑烽軍之口傳,事極虛疎矣。前山一峯,其勢最高,四面無隔礙之處,而其上,只有井泉,後山烽燧,移設於此峯,似爲便當,而事係變通,故敢此仰稟矣。上曰,依爲之。
上在昌德宮。停常參·經筵。
假注書成碩藎改差,代李玄紀。
大司諫柳命天啓曰,當此論議峻發,風采奮揚之下,如臣瘦薾,在所當斥,處置請遞,勢固然矣,而特出之命,出於意外,臣誠惶悚,不知所圖。旣遞之官,仍冒臺席,萬無其理,決不可一刻苟冒,請命遞斥臣職。答曰,勿辭,退待物論。
持平睦林儒啓曰,今此告廟之論,甲乙所執,俱是公心,有何一毫偏係之私哉?臣於再昨之避,略陳意見有不同矣。伏見持平李鳳徵避辭,則抗直自任,惡人不合,詆之以恐動熒惑,譏之以承順逢迎,有若憤怒於私事者然,其心所在,誠不可曉也。凡人所見,各自不侔,不可脅迫而同之,亦不可恐喝而驅之,而擯詆峻斥,略無顧籍,吁亦異矣。至於處置請遞,實循公議,特出之命,遽出於意慮之外,臣誠悶縮,罔知攸措。旣遞還仍,斷無是理,何敢一刻晏然於臺席乎?請命遞斥臣職。答曰,勿辭,退待物論。
掌令柳星三啓曰,臣於本府告廟之論,意見不同,引避退待,玉堂處置,實循公議,而特出之命,出於千萬意慮之外,臣誠惶蹙,罔知攸措。且得見李鳳徵避辭,則以恐動熒惑,承順逢迎等語,大加侵斥,臣不勝駭然也。人之意見,各自不同,豈可以情外之言,勒加至此哉?臣非但重被同僚之斥,已遞之官,決不可仍冒,請命遞斥臣職。答曰,勿辭,退待物論。
持平李鳳徵啓曰,臣忝居言責,本府已發之論,不敢不連啓矣。因僚席起鬧,瀆擾於聖心憂旱之日,此則臣罪也。夫熒惑恐動,自有當之者,諸臺,强引以自當,可惜也。且必以風采抗直,讓於人,承訓逢迎,歸之己,是豈有一毫近似者乎?亦可見厚於人而薄於己也。至於脅迫驅人,權力者事,臣之不能於此,聖明,亦必下燭,臣不足多辨也。彼旣攻臣甚力,臣何敢處置乎?請命遞斥臣職。答曰,勿辭,退待物論。
傳曰,疏決之擧,一日爲急,應爲入參諸臣,卽刻內牌招。
政院啓曰,命下矣。時任大臣,例爲入參,而至於原任大臣,則或參或不參,元無定例,今則何以爲之?敢稟。傳曰,時任大臣入參。又啓曰,自前疏決時,兩司之必令入侍者,意有所在,而卽今憲府·諫院,皆引避退待,時無行公之員。大司憲尹鑴,遠在江外,恐未及於卽刻入參,事異前規,何以爲之?敢玆仰稟。傳曰,事異前規,時無見存之員,勿爲入侍。又啓曰,疏決事,命下矣。刑房承旨臣權脩,申後,已爲出去,所當牌招入侍,而拘於廳規,不敢直請,何以爲之?敢稟。傳曰,卽爲牌招。
政院啓曰,卽刻疏決事,命下矣。臣以該房,當爲入侍,而在前承旨,或二員入侍,或一員入侍,今則何以爲之?敢稟。傳曰,只該房承旨,入侍。
右議政許穆箚子。大槪,病重,召牌之下,不得祗赴,惶恐待罪事。入啓。答曰,省疏具悉卿懇。疾病之來,人所難免,有疾未參,有何所嫌?安心勿辭,從容調理。
疏決時,上曰,阿貞事,領議政·右議政處,收議,斯速稟處。
禮曹啓曰,傳敎矣。議于大臣,則領議政許積以爲,臣方在奄奄垂死之中,凡於朝家事,漠然無所豫知,而至於悶旱一念,亦未嘗以諉命將絶而少弛。今承此下詢,臣安敢諉以病廢謝事,而默無一言乎?曾於春間先農祭,不得親行之。初,戶曹判書吳始壽,言於臣曰,牲醴旣具,神位奉往之後,親祭之擧,雖不行中止,不告事由,無端奉還神位,埋置犧牲於土中,其在事神之道,大涉欠缺,宜有所變通。臣聞其言,不勝瞿然,而才過數日,遽罹奇疾,未及上達,以至今矣。頃者吳始壽,又來言,今玆之旱,必有所以,前日先農壇,不得行祭,未安之心,到今尤切。臣以爲三夏已盡,一不得雨,地赤千里,人之類將絶矣。此實存亡所係,天意豈偶然哉?必有人事之失,有以召之,雖不可專救於神道,事神欠敬,亦足以致旱,求雨之道,宜無所不用其極。先農壇,雖無祈雨之例,値此無前之災,不可膠守常規,虔告厥由,而因祈降澤,恐不可已。臣之與吳始壽,前後所答,如斯,始壽之所奏,臣實豫知,無容更議,伏惟上裁。行判府事鄭之虎以爲,三夏不雨,大命近止,卽今求雨之道,宜無所不用其極。戶曹判書吳始壽之所見,似有意見,依此施行,未爲不可,伏惟上裁。領中樞府事鄭知和,右議政許穆,病不收議,大臣之意,如此,上裁何如?傳曰,依議施行。又啓曰,先農祈雨祭,特遣重臣設行,而春間親祭中止之由,祭文中,添入事,旣已議大臣定奪矣。先農祈雨祭,不卜日,來卅日設行之意,知委擧行,何如?傳曰,允。今三十日先農祭,以上祀擧行事,榻前定奪。
刑曹,尹櫶,江界府牧定配。啓。
謝恩,校理李日井。
上在昌德宮。停常參·經筵。
開城留守書目,本府農事,大旱之餘,小雨,難望蘇枯,民事渴悶事。
黃海監司書目,今月十五日以後,海州等十七邑,雖得小雨,其他各邑,點雨不下,田畓穀,谷谷就枯損,農人釋鋤,相率號泣,前頭民事,萬分渴悶事。
修撰李湜等聯名上疏。入啓。答曰,省疏具悉。爾等勿辭,斯速處置。
政院啓曰,政事,過國忌後爲之事,命下,而明日,乃祈雨祭齋戒,何以爲之?敢稟。傳曰,然則過齋戒後,爲之。
玉堂箚子。大槪,請大司諫柳命天,持平睦林儒,掌令柳星三,遞差,持平李鳳徵,出仕事。入啓。答曰,依啓。
謝恩,宣傳官朴思良,漢城參軍張世南。
傳曰,新生公主供上權減中,燒木·饌油·頒氷·蘆箸·炭·燈油·殿箒等物,依前進排事,言于該曹。
上在昌德宮。停常參·經筵。
京畿監司書目,廣州等二十六邑呈,以今月二十四日下雨,而多處不過一鋤,旱災太甚之餘,雖得小雨,旋卽暵乾,枯損各穀,無望回蘇,前頭民事,罔知所爲事。
咸鏡監司書目,前月二十四日下雨之後,幾至一朔,一不得雨,旱乾之餘,蟲災又發,民事罔極事。
全羅監司書目,道內各邑,雨澤多少形止,及嶺下若干邑外無水根處,殆不得移秧,前頭民事,罔極事。又書目,道內各邑染病,所報之數,合以計之,則一百八十一名內,方痛八十五名,差愈七十九名,死亡十七名事。
右議政許穆箚子。大槪,老病乞遞事。入啓。答曰,省箚具悉卿懇。當此庚炎肆酷之日,卿之疾病,如此,予深慮念。卿其安心勿辭,從容善攝,臣閤論道,以副朝坐之望。仍傳曰,遣史官傳諭。
謝恩,同知鄭晳。繕工副奉事沈□沈。
上在昌德宮。停常參·經筵。
有政。
下直,富平府使李煿,靈光郡守李綸,金郊察訪張斗七。
大司憲尹鑴上疏。大槪,乞削臣職,以治臣罪,略陳所懷事。入啓。答曰,省疏具悉卿懇。時烈,不念孝廟不世之恩遇,敢因體而不正之說,其貶降亂統之罪,固已極矣。先王,據經釐正,予旣繼述,迸黜罪魁矣。今者尹櫶輩,投進一疏,語意極其凶慘,君臣上下,比之於昏亂之世,無所不至,論其罪惡,當擧重辟,而只施偏配而已。卿之識見高明,是非邪正,詳盡辨別,於予心快然。至於告廟一款,時已過矣,亦涉重難,今不可容議。卿其安心勿辭,從速察職,以副至望。仍傳曰,遣史官傳諭。
平安監司書目,新授職名,萬不近似,亟許遞改,以重名器,以安微分事,上疏上送事,啓。答曰,省疏具悉。卿其勿辭,從速察職。
全羅監司書目,病重,辭職上疏,上送事。啓。答曰,省疏具悉。卿其勿辭,調理察職。
京畿監司書目,楊州呈,以江原監司崔寬,上疏上送事。答曰,省疏具悉。今玆之命,意非偶然,勿辭速往欽哉。
實錄廳郞廳,以摠裁官意啓曰,實錄印出之規,大提學,必須早朝仕進本廳,以其纂出本草,修正其文字未盡處,下于謄錄官排字,而書于粉版,始爲印出,此事不爲少緩,然後許多工匠,可無停役之患。莫重史事,乃無遲延之弊,而大提學閔點,以都目大政之故,累日不得仕進,本廳政罷之後,循例呈告,亦已多日矣。其曾所修正者,無多,而幾盡印出,將未免停役,極爲可慮。今則三度加由之命,已下,不可等待其自出行公,卽爲牌招出仕,使之來仕本廳,俾無史事,漸至遲滯,何如?傳曰,允。
謝恩,同知趙忠善,五衛將金壽昌,濟用直長南尙熏。
吏曹判書閔點,兵曹判書金錫胄三度呈辭。入啓。加給由。
副校理睦天成三度呈辭。入啓。遞差。
吏曹參判李堂揆初度呈辭,入啓。給由。
吏曹啓曰,判書呈辭受由,參判病不來,小臣獨政未安,何以爲之?敢稟。傳曰只出緊任。
禮曹啓曰,各陵抽牲摘奸,當爲發送,而前月才已行之,亦不無廚傳之弊,今朔則不爲擧行之意,敢啓。傳曰,知道。
江原監司崔寬辭職上疏,入啓。答曰,省疏具悉。今玆之命,意非偶然,勿辭速往欽哉。郞廳白鴻擧校。日記郞廳權達國書。
上在昌德宮。停常參·經筵。
謝恩,正言李湜,持平沈檀,副修撰睦林儒,安邊府使尹趾善,奉敎李玄錫,大司諫沈梓,司諫柳命賢。
傳曰,掌隷院,乃詞訟劇務之地,而判決事金廈樑,除拜已久,尙不上來,不可一任其久曠,事甚未妥,推考。
禮曹,南別殿重建役事,完畢矣。還安吉日,推擇,則七月十一日辰時,爲吉云,以此日擧行,何如?啓依所啓施行。
傳曰,今此南別殿影幀還安時,親行祗迎及爵獻禮等事,令該官磨鍊擧行。
假注書李玄紀書啓,臣承命往諭于大司憲臣尹鑴,則以爲臣於數日前,以喪餘魚菽之事,舁疾入城矣。病伏之中,目擊時艱,不勝憂愛之忱,輒於俟罪之章,妄論國事,伏承委遣史官回諭,天語諄複,若父師之詔告,臣於此,誠不勝感動涕泣之至,抑臣之愚意,非出於今日告廟之事也。只欲今日君臣上下,情意相孚,可否相隔,不欲臆逆於其言意之外,以有疑阻之患。又欲聖上盡倫盡制於今日之禮,撰爲一王之定法,克復先王之彝典,修明祖宗之成憲,然後祗告頒示以爲世世萬子孫法而已。蓋臣之愚意,以爲向日國家所定之禮,誠不足以矯時烈貳統貶君之制,而其於古今王朝之禮,祖宗成典之禮,猶有所未盡協,而不足以推曠先王釐正之遺意,光昭殿下繼述之盛烈故也。語不明白,旨不分曉,致聖上不能垂察於下臣之言,以有此非分之指諭,惶恐踧踖,不知所措。至於臣之衰疾摧殘,有難自力於職次者,前後陳達,旣已備忘,聖諭之下,不得祗承,尤不勝戰慄竢罪之至云矣,敢啓。傳曰,知道。
政院啓曰,以守令署經事,曾有在外臺諫變通之擧,而兩司行公之員,尙且不備,今日亦不得開坐云,兩司未肅拜之員,除在外竝卽牌招肅拜,以爲趁卽開坐署經之地,何如?傳曰,允。
傳曰,先農祈雨祭獻官以下,竝書啓。
兵曹判書金錫胄上疏。大槪,敢陳危迫之懇,乞免本兼諸務事。入啓。答曰,省疏具悉卿懇。本曹重任,非人人所可堪,卿其安心,勿辭察職。
大司諫沈梓啓曰,臣頃遭擊錚人構誣,冒陳辭疏,辭未達意,致勤嚴敎,至今悚慄,罔知攸爲。噫,詞訟誤決,所見不逮之例事,而殺人滅口,是何等不測之罪名,人之爲言,胡至此極?査啓遷延,情事未暴,職在喉司,雖不敢陳章自列,心常懍懍,若無所容,千萬夢寐外,新命遽下,臣誠惶恐悶縮,措躬無地。昨於闕下,不敢肅謝,蒼黃退出者,實出於萬不獲已,其在分義,已不勝其蹙蹙矣。不意玆者,召牌又降,不得不祗謝恩命,而査事未結末前,決不可抗顔於言責之地,請命鐫削臣職。答曰,勿辭,退待物論。
備忘記,獻官福善君柟,熟馬一匹面給,典祀官奉常判官柳時蕃,大祝工曹佐郞金益華,各兒馬一匹,監察以下該執事,各上弦弓一張賜給。
禮曹,南別殿影幀還安吉日時,今七月十一日辰時,推擇啓下矣。先告事由祭,則初十日曉頭,告動駕祭,則十一日曉頭,竝遣官行〈?〉,動駕,同日寅卯間,申時,還安後,親臨酌獻禮,同日隨時設行之意,知委擧行,何如?啓依所啓施行。
大司憲尹鑴上疏。大槪,病甚,不得祗赴召牌之命,惶恐待罪事。入啓。答曰,省疏具悉卿懇。病未赴召,有何所嫌?卿其安心勿辭,亦勿待罪。仍傳曰,遣御醫看病。
吏曹判書閔點上疏。大槪,冒陳微悃,乞遞本職,專意史役事。入啓。答曰,省疏具悉。卿其安心勿辭,從速察職。
大司憲尹鑴,獻納李沆,牌不進。
謝恩,護軍朴興文。
府啓,春秋之義,有賞無赦,唐虞之治,怙終賊刑,誠以法有所不可屈,罪有所不可貸也。今者金壽興之所坐,何等罪也?貶辱孝廟,壞亂宗統,其罪也。眩弄君父,恣行胸臆,其罪也。貶辱之意,畢露於賓廳會議之日,眩弄之態,昭著於先王備忘之辭,此聖明之所洞燭,國人之所共憤,臣不必更煩於今日也。以此罪狀,按法勘定,則不道之誅,無上之律,烏得免乎?當初編配,旣由於先王寬大之仁,旋卽放送,亦由於聖明曲貸之恩,使之優遊郊外,偃息牖下,朝家失刑,固已大矣。今者敍用之命,忽下於千萬意慮之外,有若微眚薄過之收敍者然,於金壽興,固幸矣,獨不念宗統典禮之重乎?臣伏見答諫院之批,有曰,施罰已久,與罪魁有間,臣竊以爲不然也。夫壞禮亂統之罪,始於時烈,而終於金壽興,此實二而一者也。方其會議之時,先王親考禮經,赫然震怒,日三賜對,耳提面命,不啻若家人之敎詔,而甘心死黨,肆意欺謾,三啓四啓,終始違拒,聖敎,必發體不正之說而後已,論其情罪,豈有間於罪魁乎?王法,終不可私屈,重罪,終不可輕釋,請還收金壽興敍用之命。恭惟我孝宗大王,以仁祖大王之次長,承大統主宗廟,一十有一年,而棄群臣,伊時議禮之臣,捨禮經立第二長亦名長子之文,而曰,體而不正,曰不害爲仁祖大王之庶子,降定大王大妃服制,爲朞年。於是仁祖所傳之統,紊,孝宗所履之位,貶,名分不嚴,民志不定,祖宗在天之靈,震怒於冥冥之中者,至十六年之久,而顯宗大王,飜然覺悟,惕然傷痛,親稽禮經,而釐正之。我殿下,克遵末命,而成就之,於是旣紊之統,復正,旣貶之位,復尊,名分嚴而民志定,此宗社臣民莫大之幸,而告廟之禮,迄未擧焉,非所以奉承宗廟意也。噫,求之神道,不遠人情,吉凶休戚,禮宜虔告,故曰,有事則告,正祖宗之大統,可不告於祖宗乎,成先王之遺志,可不告於先王乎?在繼志述事之道,不可不告也,在事亡如存之義,不可不告也。況今國是已定,譴何已行,討罪之典,更無可論,而惟此告廟之禮,遷就不行,豈非聖世之一大欠典乎?決不可以過時之說,撓公議而熒天聽也。凡事當觀義理之如何,不係時日之早晩,當行不行,愈晩愈急,向當大禮之乖舛,宜釐正而不釐正者,凡幾年哉?若今諉之於過時,而終不釐正,則大統終歸於壞亂,而莫之正乎?今日謂過時者,臣實未曉也。告廟之禮,斷不可以過時爲解,請以正邦禮明宗統之意,祗告太廟,頒示中外,日者疏決之擧,曾於大臣引見時,旣已定日於榻前,而承旨退出之後,不爲分付該司,致有臨時窘急之患,其矇然不察之狀,誠極駭然。請伊日入侍承旨,從重推考。新除授執義朴世堂,時在京畿楊州地,掌令李碩寬,時在果川地,請竝斯速乘馹上來事,下諭。答曰,不允。告廟之擧,事體重難,而到今追論,徒惹鬧端,不思調劑之道,予未知其穩當也。必無允從之理,亟停勿煩。推考事,及下諭事,依啓。
院啓,大統雖正,而王法有所未盡行,國是雖定,而人心有所未盡快,蓋以正事之始,務從寬典,繁枝蔓葉,不欲深治故也。至於金壽興之負犯,非若他人之比,當嶺南儒生柳世哲陳疏之日,方長喉司,首先陳啓,謂己亥朞服,專用國制,而巧爲庶子賤稱之說,有若出於儒生之汚辱先王者然。及至賓廳議禮之時,身都上相,陰遮陽掩,恣誣聖聰,無不用極。因先王大覺,手足盡露,則自知遁情,莫逃於天日之下,乃復以體而不正之目,直加於孝廟,前後出沒幻惑之態,有不忍正視者,神人之所共憤,邦憲之所不貸,距時烈,未一間耳。苟其罪狀,不至於斷不可已,則以先王寬大之量,何至特命編配哉?嗣服之初,遽爾放送,輿情驚異,莫知所以,而急於大憝之請,未能力爭其還收,致令金壽興,閑住田里,公論之拂鬱,久而益甚。今者收敍之命,忽下於意慮之外,未知金壽興之罪,有何一分可恕,而殿下之前後寬容,一至此哉?日昨聖批,以失對之罪,予非不知,而施罰已久,與罪魁有間,爲敎,臣不勝驚惑焉。夫所謂失對者,言出無妄之謂也。金壽興,簸揚閤闢,眩弄君父,元非無妄,罪是怙終,原其情狀,果至於失對而已乎?禮論,自此而復壞,三綱,由是而益解,背公死黨之輩,尤無所懲懼,而永敷嘉錫之輩,必將接迹於後矣。倫紀修廢之分,邪正消長之義,誠不可以不嚴,亦不可以少忽,請還收金壽興敍用之命。新除授正言嚴緝,時在忠淸道報恩地,請斯速乘馹上來事,下諭。答曰,不允。下諭事,依啓。
院啓,引嫌而退,意外詬詆,在我無失,不可以此輕遞言官,請大司諫沈梓,出仕。答曰,依啓。以上朝報
上在昌德宮。停常參·經筵。
謝恩,獻納李沆,判決事金廈樑,戶曹正郞金世,護軍柳星三,部將韓碩慶·李光倫。
同副承旨申厚載上疏。大槪,賤疾極重,決無行公之望,乞遞職名,俾尋生路事。入啓。踏啓字。
獻納李沆啓,無狀如臣,過蒙洪造,前後踐歷,俱非分內,日者橫謗,實緣過福,循省踧踖,自甘退伏。乃於夢寐之外,重入玉署,陳章祈免,非爲外飾,而聖明不諒,終靳允許,曾未幾日,復載諫職,臣誠惶悚,措躬無地。伊時委折,實是通朝之所共明知,臣不欲到今分疏,而廉隅所關,不可冒進,且臣人非之餘,鬼責隨到。旬日以來,中暍危篤,精神瞀亂,吐瀉交作,委頓床褥,殆不省事,召牌臨門,竟未祗赴,逋慢之誅,實所難逃。俟病少間,今始來避,臣罪至此,又加一層,何敢一刻仍冒?請命遞斥臣職。答曰,勿辭,退待物論。
吏曹啓曰,承旨有闕,政事,取稟。傳曰,當日爲之。
謝恩,右副承旨睦昌明,同副承旨李晶,護軍羅萬葉,待敎尹義濟。
吏曹參判李堂揆再度呈辭。入啓。加給由。
府啓,上同昨承聖批,以不思調劑,未知穩當,爲敎,凡臺閣之論,一循公議,當以盡誠意,回天聽,爲期,豈徒以調劑爲心,奉承爲恭,然後方可謂之穩當乎?請正邦禮明宗統之意,祗告太廟,頒示中外,凡臺論方張之日,不得徑先論列,有所沮撓,此三百年朝廷之體,其不可一朝壞了也,明矣。日者臺臣之初發告廟之論也,刑曹判書李之翼,乃敢投疏於臺批未下之前,肆然無嚴,固已可駭,而其疏語,亦甚無倫。伸救時烈,折辱臺官,以貶降之罪,歸之固滯,以薄施之典,謂以過中,欲排公議,則做出修郄之說,欲陷諸臣,則勒加不忠之名。其他滿紙張皇,無非鄙悖之辭,醜詆之語,一疏再疏,愈往愈甚,熒惑天聽,疑亂朝廷之計,可謂巧且慘矣。草莾無識之輩,固不足責,身居宰列,蒙被厚恩,而出死力救私黨,至於此極,誠可寒心,請刑曹判書李之翼,罷職。
院啓,上同日昨聖批,以失對之罪,予非不知,而示罰已久,與罪魁有間,爲敎,臣等,不勝驚惑焉云云。請還收金壽興敍用之命。中批特除,元非王者無私之道,而至於醫技雜類,尤不可濫施,今此醫官除邑之命,出於銓曹注擬之外,是豈聖上爲官擇人之道乎?況兩醫才遞,又以兩醫代之,畿甸二邑,乃爲醫官輩休息之地,甚非所以爲生民而正官方也。此輩,雖有奔走醫藥之微效,亦豈無當施之典,而必以百里牧民之任,爲此酬勞之資也耶?且愼簡守宰之敎,每下於銓曹,而今殿下,先自犯之,其何以責臣工,而重名器乎?請高陽郡守金有鉉,陽川縣令金萬直,竝改正。引嫌而退,旣達召命,勢難在職,請獻納李沆,遞差。答府曰,亟停勿煩。李之翼事,不允。答院曰,亟停勿煩。金有鉉等事,予非不知官方之爲重,而上年慈候違豫之時,多有晝夜奔走之勞,其可無酬勞之典乎?不允。處置事,依啓。
獻納李沆,牌招不進,推考傳旨,下禁府,禁府,李沆拿囚。啓。
吏曹啓曰,判書,實錄廳進去,參判,受由呈辭,小臣獨政未安,何以爲之?敢稟。傳曰,只出緊任。
有政。
吏批,柳命天爲兵曹參議,鄭重徽爲承旨,姜碩耉爲獻納,金璁爲修撰,尹搢爲副校理。
兵批,行判書金錫胄呈辭受由,參判李元禎服制,參議未差,參知權瑎進,左副承旨權脩進。以李元祿·黃道平·韓公億付副司直,申厚載·睦天成付副司直,李羽朝付副司勇。
李晶啓曰,卽伏見咸鏡監司閔黯,假吏黃日生上言辭緣,査覈啓本,則末端年月,不爲踏印,殊無致察之意,請咸鏡監司閔黯,推考。傳曰,允。
上在昌德宮。停常參·經筵。
卯時,有霧氣。未時,日暈。
下直,平安監司李宇鼎。
傳曰,平安監司,留待。
開城留守書目,農事形止及雨澤事。
平安監司書目,六月十六日以後,連得雨澤,仍爲成霖,田穀日漸向茂,畓穀亦有回蘇之望,誠爲多幸事。
慶尙監司書目,自如察訪李元祺,六月二十二日遭父喪事。又書目,六月十七日,十八日,十九日,連次得雨,草溪等五邑段,咸冀萬一之幸,今方移秧,其他各邑段,或至浥塵,無水根已移之秧,及豆·太·黍·粟,旋卽焦枯,民事萬分渴悶事。
江華留守書目,六月二十九日爲始,下雨,至晦日大注,焦枯各穀,庶有回蘇之望,極爲多幸事。
傳曰,大臣·備局堂上,引見,平安監司,亦爲入侍。
兵曹判書金錫胄上疏再呈。入啓。答曰,省疏具悉卿懇。卿身居重任,一時小嫌,不足介懷,卿其安心勿辭,從速察職。
引見時,左議政權大運所啓,今雖得雨,年事大無,不待秋而可知,而前頭科擧,又爲重疊,有增廣文科,有重試對擧別試。增廣,則生進旣已唱榜,武科,亦已試射,不得不設行於今年,而重試,則似當退行矣。臣考見國朝榜目,宣祖朝丙午,重試,退行於戊申,國家若有事故,則退行,亦有前例矣。且當初科擧,擇日啓下,旣有增廣,又有別試,故增廣初試,以八月初,擇日矣。年事如此,赴擧之子,亦必以裹糧爲難,別試,若退行於明年,則增廣初試,亦爲差退設行,何如?上曰,重試,則退行於明年,增廣文科,亦爲差退,可也。禮曹判書閔熙所啓,南別殿還安祭,祭時,旣以今十一日辰時,推擇啓下,而還安後,仍行酌獻禮,則日勢,必至亭午,而目今炎蒸,此極,冒熱行禮,聖體恐有致傷之患。今番,則依常例遣官,行還安祭,差待秋凉,酌獻禮,別爲親行,似爲便好矣。左議政權大運曰,當此盛炎,親詣行祭,則侍衛從官之觸冒顚頓,固不暇論,而自上恐或致傷,當依禮官所達,酌獻禮,則待秋親行,可矣。上曰,然則今番還安祭,遣官行事,可也。又所啓,昌陵丁字閣修改處,待秋始役事,旣已定奪啓下,而今値大無,凡百工役,悉宜停止。且聞吳挺緯之言,則曩日奉審時,見其修改處,不至時急頹圮之境云,修改之役,今姑停止,待後日始設,宜當矣。上曰,依爲之。又所啓,崇陵隱溝,有待秋修治之敎,而今年,則凡工役,悉宜停罷,姑待後日,似當矣。左議政大運曰,掘治隱溝,使水勢順流,且有磚石改排之處,則工役不貲,必有動衆之擧,而今年,則年事如此,待後日始役,似當矣。上曰,待明春奉審後,稟處擧行,可也。左議政大運所啓,頃於疏決時,禮曹判書閔熙,以李有㵑事,有所陳達,而刑曹文書,臣則未及取見,故不能仰達矣。李難之所賣者,乃是火巢之外,而有㵑,侵犯火巢內,所伐樹木,公然作家,事極驚駭。有㵑,應被重律,而該曹直告之守僕,至於嚴刑三次,而有㵑,則尙不請刑,極可駭異。該曹堂上,從重推考,有㵑,亦爲刑推得情,何如?上曰,守僕,則直告參奉掩覆之狀,而反加嚴刑,正犯有㵑,則當初所當刑推究覈,而今始緩緩請刑,刑官所爲,極爲無據。該曹堂上,從重推考,有㵑,嚴刑得情,可也。又所啓,頃日臺臣,以都城內,盜入士夫家,而不能禁捕事,請罷捕盜大將,旣已蒙允,而自前有如此事,則大將推考,從事官罷職,當該部將,推治,例也。今此大將之罷職,似涉過重,而從事官·部將,則初不擧論,未免不察矣。上曰,大將,勿爲罷職,更令從重推考,從事官則罷職,部將則推治,可也。又所啓,臣曾見前忠淸監司李溟翼被論措語,則至以爭妓爲言,臣極以爲駭矣。乃今槪聞其曲折,則溟翼,曾爲本道都事時,果有所近之妓,而今番刷還,出於公州判官之循例推刷,溟翼,則更無將近之事云,以此被論,似爲冤枉矣。吏曹判書閔點曰,臣嘗聞其判官之言,亦以爲當初刷還,實非溟翼之意,而刷來之後,果不相近云,爭妓之誚,似非實狀矣。上曰,今聞諸臣之言,則旣無相近之事云,何可謂之爭妓乎?李溟翼敍用,可也。禮曹判書閔熙所啓,各陵皆有香炭山,而列聖陵寢,漸多,近邑空山,有限矣。勢不可不變通分割,故年前臣忝本職時,以寧陵香炭山一半,割屬於崇陵事,定奪蒙允矣。其後,因他陵香炭山應居民之呈訴,本曹,以各陵香炭山周廻,無過十里,改爲定奪,此則有不然者。山壠,異於平地,不但環十里,爲太窄,香炭,例徵於山下居民者,以其或取薪於山腰,或加耕於洞壑故也。今宜限山上十里,而定限,則香炭,其將責於何人乎?姑依上年定奪,前所對香炭山,隨其山之大小,或分屬〈於〉二陵,或分屬於三陵,以爲可行之地,何如?上曰,依爲之。吏曹判書閔點所啓,安州,是營下鉅邑,曾前例以文官差送,而近來判官,盡爲厭薄,抛棄官事,今至於不能收拾之地。新除授判官宋光淵,時在嶺東,而且以病重,呈狀于本曹,先生圖遞之計。雖令赴任,似無留念官事之理,爲先罷出,詢問于入侍大臣,南武中可合人,各別擇差以送,何如?左議政大運曰,若送文官,則每爲圖遞之計,官事不爲修擧,將不成貌樣云。今後則依文武交遞法,以武臣極擇,交差以送,似當矣。上曰,依爲之。又所啓,金川爲郡,物力甚殘,每於客行時,凡諸站上支供等役,不能支當,故隣郡,代受其弊,必得蘇殘扶弊之手而後,方可收拾,而新除授郡守金時鉉,曾無已試治績,且以病呈狀于本曹,然此則非圖遞者之比,似不當依例罷黜,改差何如?上曰,依爲之。上曰,今聞護軍吳挺緯之言,則前安州判官申琓,在任時,受由上來,留在京中,至於累朔之久,官事一任下吏之手,以至於莫可收拾之地云。安州,異於畿邑有同邊郡,而琓之曠廢職事,歸家自便之狀,極爲可駭,拿推可也。工曹判書柳赫然所啓,外方討捕使,多有不能擧職者,金海府使,例兼討捕使之任,而所屬各邑明火盜賊,竊發,至於殺越人命者,前後極多,終不捕治一人。或因朔末公事,嚴辭題送,或發關分付,而視之尋常,又不爲着念擧行。辛亥以後盜賊捕未捕,從實懸錄,成冊上送事,分付矣。今觀其成冊,則皆以時未捕,越獄逃躱懸錄,其爲抛棄職事之狀,極爲寒心。左議政大運曰,此則固當施罰,而曾經府使者,多,不可盡爲罷職,姑先從重推考,觀其職辭而處之,似爲宜當。且時任府使,則到任未久,不可混同科罪矣。上曰,時任府使外,自辛亥以後府使,竝先罷後推。左議政大運所啓,明川新府使李之經,來辭於臣,臣試謂曰,君旣爲訓鍊副正。則折衝,乃其階梯,今除邊邑,於君意,若何云爾,則之經,嗚咽不能言,仍至留涕,其爲人之無形,據此可知,雖使赴任,何以治民乎?差送如此之人,以致邊邑凋弊,殊其可慮矣。上曰,李之經遞差。上曰,予觀故敗船沙格等査啓文書,則其中,必有冤枉者,偸竊國穀,詐稱敗船者,則以重律嚴治,照數徵來,在法所當爲,而其間不無敗船的實者,混入於故敗之中。或有艱苦得生者,或有其身渰死,只爲妻子,而竝爲囚推徵捧,囚繫累年,多有物故者云,極爲矜惻。遇此意外之災,不可無非常之擧,令該曹,癸丑甲寅乙卯未及徵捧之數,依先朝舊例,特爲蕩滌,其囚推沙格等,放送。校理李日井所啓,新除授副校理尹搢,時在忠淸道尼山地,經筵入番事緊,請斯速乘馹上來事,下諭。上曰,依啓。
謝恩,左承旨鄭重徽,左副承旨禹昌績,右副承旨權脩,珍山郡守安燦,校書校理石之珩,濬源殿參奉李浣,恭陵參奉許翊,獻陵參奉睦林重。
大司憲尹鑴,知事睦來善初度呈辭。入啓。給由。
引見時,持平沈檀所啓,上同請還收金壽興敍用之命。上曰,毋煩。又所啓,上同請以正邦禮明宗統之意,祗告太廟,頒示中外。上曰,必無允從之理,何乃紛擾至此?亟停勿煩。又所啓,上同請刑曹判書李之翼,罷職。上曰,予觀李之翼之疏,別無悖慢之語,罷職之論,似爲過重,不允。正言李湜所啓,請還收金壽興敍用之命。上曰,毋煩。又所啓,上同請高陽郡守金有鉉,陽川縣令金萬直,竝改正。上曰,旣有柳後聖之例,亦有不時問醫之事,故除授近邑矣,不允。
諭平安道觀察使李宇鼎書,王若曰,寢再命於南臬,蓋爲予留,屬一面於西藩,要得君重。輕重豈間於彼此,緩急則異於後前。試看近日邊憂,非特曩時外懼。雖使星之絡繹,嘖言猶來,未陰雨而綢繆,武備宜豫。關飭節制,旣無可恃之形,機變應酬,亦多難處之慮。苟無一一申誥,或恐涉煩,莫謂萬萬無疑,少有所忽。矧惟今夏之旱,已失有秋之望。庚申之患,荐臻,日昃不食。乙丙之憂,未解,夜半猶衣。前頭必有客行,何以供億,中心每念民隱,實若恫懷。西塞山川,不比他路之展翰,北門鎖鑰,孰如古人之威名。惟玆選掄,益加難愼。故有予簡之先定,不待僉擧之攸同。迺睠在廷之臣,無出卿者,粤在侍缺之日,已受予知。初服四凶之快人心,伊誰之力,前席一言之悟予意,是乃之休。擢置喉司,允副出納之任,豫聞籌劃,爲儲廟堂之材。肆予心之眷注,缺亦輿論之期待,不淺。謀猷入告,每嘉敷奏之詳明,卿宰超升,惟見時務之鍊達。惟其望實之兼備,所以左右之俱宜。李泌,有大用之材,必試外郡,仲淹,缺先憂之志,久鎭西州。莫以暫出爲勞,須知委寄之非偶。玆授卿以平安道觀察使兼兵馬水軍節度使巡察使兩西管餉使平壤府尹。敬膺新命,恪布舊條。餉司管財,益勵寸心之廉操,箕都兼尹,不但方面之承宣。繭絲乎,保障乎,所貴禦牧,甲兵也,城池也,毋致譯騷。戎務之修,豈無別樣料理,賑政之擧,莫如專事撫摩。其他百弊因循,皆可一切更改。按戎大體,不出布恩而宣威,臨事小心,尤宜尋審幾而尙密。此其先務,餘有故當。於戱,蓮幕重尋,畢稱前度之寮佐,棠陰尙在,可繼先祖之風聲。已伸將母之誠,倍殫報主之悃。故玆敎示,想宜知悉。知制敎金德遠製進已上燼餘
上在昌德宮。停常參·經筵。
謝恩,兵曹參議柳命天,江原監司崔寬。
京畿監司書目,楊州等二十五邑,自六月二十九日,至初一日,雨澤甚洽,南陽等十一邑,則雨澤尙未周洽,民事尤爲悶慮事。
右議政許穆箚子。大槪,病重乞遞事。入啓。答曰,省箚具悉卿懇。已悉予意於前後箚批,復何多誥?卿其安心勿辭,益加善攝。仍傳曰,遣御醫看病。
傳曰,史官二員待命,騎馬六匹立之,宗廟·永寧殿大祭所內摘奸。
睦昌明啓曰,右議政箚子到院,而以秋享大祭齋戒,留院之意,敢啓。傳曰,入之。
上在昌德宮。停常參·經筵。
有政。
夜二更,流星出斗星上,入巽方天際,狀如鉢,尾長四五尺許,色赤。
大司憲尹鑴,知事睦來善再度呈辭。入啓。加給由。
吏曹參判李堂揆三度呈辭。入啓。遞差。
兩慈殿·中殿,藥房問安。答曰,知道。
藥房啓曰,雨氣未已,日氣蒸鬱,伏未審此時,聖體,若何?兩慈殿氣候,一樣安寧乎?臣等,無任區區之慮,敢來問安。答曰,兩慈殿氣候,安寧,予則無事矣。
拿推現告,前金海府使洪重亨·慶一會·李泰英·韓侃·邊國翰。罷職現告,捕盜從事官安弘殷。
吏曹啓曰,守令有闕,政事,取稟。傳曰,當日爲之。
兵曹判書李元禎上疏。大槪,備局有司之任,決難承當,懇乞遞免,以幸公私事。入啓。答曰,省疏具悉。籌司之任,允協卿才,勿辭察職。
禮曹,增廣別試文科初試,八月二十五日,會試十月初六日,文武科殿試,十月十六日,雜科覆試,十月十九日,文武科放榜,十月二十三日,雜科放榜,十月二十七日改推擇。啓。
府前啓,請還收金壽興敍用之命事。請正邦禮明宗統之意,祗告太廟,頒示中外。請刑曹判書李之翼,罷職。竝上同日昨臣等,開坐直房也,有宋選者,來訴,其略,以爲舍妹夫妻,爲火賊所斫殺。頃因受由臺官之逢變,朝家,申勅列邑,搜捕賊黨之故,橫城出身陳後疇等,多般設機,追捉數人,則其中魁首,卽韓奉·金山也。所謂明月,卽舍妹家婢夫,而引入徒黨者也。此輩,果是斫殺舍妹夫妻之賊,而臺官之被傷,亦出於其手,臺官衣服,在賊裝中,未及施刑,卽自就服,所當依法處斷,而橫城縣監張治世,惑於邑婢,聽其所言,受賂緩刑,使賊魁等,或至逃躱,其間亦有放釋者,亡妺之讐,將不得復,極爲痛冤云。臣等,意以此人狀辭,不可盡信,廣加探問,則所言一如所訴。近來殺越之變,甚多,而原·橫等數邑,爲尤者,作一盜賊淵藪,韓奉等,實是劇賊,凶狀已著,而爲守宰者,如是緩治,事極痛駭。請橫城縣監張治世,拿問定罪,其所放釋及逃躱之賊,令本道各別跟捕,一竝捉致京中該廳,嚴覈科斷。答曰,毋庸强聒,末端事,依啓。
院啓,請還收金壽興敍用之命。請高陽郡守金有鉉,陽川縣令金萬直,竝改正。帥臣幕佐,必以文官擇送者,爲其名聲所壓,有所忌憚也。今此安州爲府,處於孔道,淸南北之往來聲息,無不綰轂於此,責任之重,不但剸煩理劇而已也。近者差遣,多不擇人,以致官事板蕩,莫可收拾,銓官前席之陳白,蓋出於計非得已,而揆諸事理,大有所不然者。蘇殘起廢之才,旣不得於文官,則獨於武臣中,有之乎?雖必得其人,以武臣佐武臣,已非憚壓之道,況得之未可必乎?國綱解弛,朝令不行,以名士稱者,擧皆厭避不往,雖往,亦不盡心奉職,此習不可不懲,而乃曰末如之何,反欲委諸武夫之手,非計之得也。且念西關守宰,武弁過半,剝割誅求之害,倍於他道,每於使命之行,民人之遮道而訴者,必曰願得文倅,民情所在,於此可見也。頃因大臣筵臣之所達,以文官,間差於武倅之科者,亦出深意,而今反以武臣,差送於文倅之窠,則非獨政體顚倒,實有乖於朝家軫念西民之意。請還收安州判官以武臣間差之命,必擇曾經臺侍有風力者,差送。答曰,不允。
京畿監司書目,果川呈,以掌令李碩寬,病重上去不得事。啓。遞差。
禁府,申琓拿囚。啓。
吏曹啓曰,新除授眞寶縣監丁時翰,呈狀于政廳曰,矣母,年今八十歲,氣息綿綴,長在枕席,奄奄若莫保朝夕然,矣身,以無妹獨子,不忍離側,前後恩除,不啻稠疊,而一不得趨謝,尋常惶恐。千萬意外,又授眞寶縣監,此實出於聖朝之矜軫私情,以爲便養之地,母子相對,感激涕泣,而矣身情勢,實難離違老母,赴任於四五日程之地,晝夜思度,罔知所措。如有一毫可强之勢,則荐蒙異恩,何敢偃然退伏,專忘分義之嚴,自阻榮養之路哉?斯速入啓處置云。丁時翰之孝於其親,人所共聞,且其才局過人,可使治民。故頃於筵中,大臣至於陳達,有此新除,若非情勢之悶迫,必無呈狀請遞之理,而偏親獨子,事異他人,不可强令赴任,眞寶縣監丁時翰,今姑改差,何如?傳曰,允。
上在昌德宮。停常參,只召對。
自昧爽至辰時,有霧氣。午時未時,日暈。酉時,日暈。
下直,咸悅縣監鄭東益,龍媒萬戶金正遠。
謝恩,修撰金璁,校書正字權宇亨,厚陵參奉鄭錫衡,瓦署別提曺殿周,護軍金雲長。
大司憲尹鑴三度呈辭。入啓。遞差。
吏曹參議李夏鎭初度呈辭。入啓。給由。
判府事鄭知和上疏。大槪,冒死陳情,冀蒙鐫削職名,俾得屛伏田里,以謝人言事。入啓。答曰,省疏具悉卿懇。一時過斥,不必爲嫌,卿其安心勿辭焉。仍傳曰,遣史官傳諭。
忠淸監司書目,道內各邑,一向亢旱,田畓各穀,幾盡焦枯,懷仁等十七邑,又有蟲災,民事萬分渴悶事。
江原監司書目,道內農事形止及雨澤事。
備邊事郞廳,以左議政意啓曰,金海府,辛亥以後討捕使,竝先罷後推事,命下矣。前後府使,令吏曹考出,則洪重亨·慶一會·李泰英·韓侃·邊國翰五人,而洪重亨·慶一會·李泰英·邊國翰四人,則居官,或二年,或一年,其不職之狀,殊極可駭。罷推之罰,實爲得當,而韓侃,居官不過六朔,今若一體施罰,或似過中。且侃,新授瑞興縣監,到任未滿一朔,當此農節,迎送之弊,亦不可不慮,姑先從重推考,觀其緘辭而處之,宜當,敢此仰稟。答曰,依啓。傳曰,史官二員待命,騎馬六匹立之,外各司內摘奸。
傳曰,召對爲之,入侍。玉堂李日井·金璁,承旨睦昌明,假注書朴慶後,史官李玄錫·尹義濟。
持平李鳳徵啓曰,臣卽見大臣疏本,臣不勝瞿然也。大臣前箚中,不忍言一款,未喩旨意,若有蘊蓄之疑動勢所,必至,臣於請免之章,蓋有所辨破者,蓋欲上下擺脫幽界,歸之光明之地,而今乃以抉摘深險等語,反咎諸臣,臣亦難免妄論之罪,何敢一刻晏然?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
府啓,請還收金壽興敍用之命。請以正邦禮明宗統之意,祗告太廟,頒示中外。請刑曹判書李之翼,罷職。引嫌而退,當初疏語,志在辨破,意外被斥,何必爲嫌?請持平李鳳徵,出仕。答曰,毋庸强聒。處置事,依啓。
院啓,請還收金壽興敍用之命。請高陽郡守金有鉉,陽川縣監金萬直,竝改正。請還收安州判官,以武臣間差之命,必擇曾經臺侍有風力者,差送。竝上同當此大侵,親民之官,尤不可不擇,而新除漆原縣監李德昌,爲人癡騃,全不省事,曾拜郵官,重被臺彈,曾未幾何,復叨百里之寄,除目一下,物情惑駭,前頭賑恤之策,決不可付諸此人,請漆原縣監李德昌,遞差。答曰,毋煩,末端事,依啓。
下直,洪州營將李行登。
午時,上御熙政堂,召對。參贊官睦昌明,侍讀官李日井,檢討官金璁,假注書朴慶後,記事官李玄錫·尹義濟,入侍。上讀前受音一遍訖。侍讀官李日井,進講,自公孫丑問曰高子曰,至先生以利說章,竝解。上受而讀之,訖。日井,又釋其義,至孔子曰章。參贊官睦昌明曰,幽王旣廢,宜臼,則父子之親,亦從而疏矣。宜乎怨懟缺之事,以諭之,小弁之怨,舜之怨慕,皆不足爲愆,缺曰義利二字,乃王伯之分也。昌明曰,孟子,去利懷仁義之說,乃遏人欲存天理之意也。上曰,遏人欲存天理,固一篇大旨,而於此章,益分明也。昌明曰,利之害,甚矣。一時之休兵息民,雖似利矣,其終也,爲害於國家者,又多矣,至不可磯語。檢討官金璁曰,先正臣李滉,亦解其義,而與朱子說有不同者,以水比於母,以石比於子,以喩微激遽怒之意也。上曰,唯。仍掩卷,遂罷出。已上燼餘
上在昌德宮。停常參·經筵。
自昧爽至辰時,有霧氣。
下直,江華經歷李惟馨,平山萬戶劉英漢,助羅萬戶李晶。
有政。
謝恩,副校理睦天成,禮曹正郞柳挺輝,自如察訪權胄,內資直長趙持正,眞寶縣監金世弼,校書博士洪禹績。
知事睦來善三度呈辭。入啓。加給由。
成均館官員,以知館事意啓曰,今七月初七日,儒生上旬輪次,當爲設行,而政府有故,不得爲之,今月內無故日退行之意,敢啓。傳曰,知道。
持平李鳳徵啓曰,得接政目,則新授大司憲臣李觀徵,卽臣之同姓四寸兄也。法有當避應遞之文,請命遞斥臣職。答曰,勿辭,退待物論。
修撰金璁上疏。大槪,旣被大臣之疏斥,決不可晏然於邇列,乞命鐫削,以謝人言事。入啓。答曰,省疏具悉。爾其勿辭察職。
兵曹判書金錫胄上疏。大槪,〈?〉。答曰,省疏具悉卿懇。本兵重任,不可一刻癏曠,卿之固辭,胡乃至此?安心勿辭,宜速察職。
府啓,請還收金壽興敍用之命。請以正邦禮明宗統之意,祗告太廟,頒示中外。請刑曹判書李之翼,罷職。竝上同答曰,毋庸瀆擾。
院啓,請還收金壽興敍用之命。請高陽郡守金有鉉,陽川縣令金萬直,竝改正。請還收安州判官,以武臣間差之命,必擇曾經臺侍有風力者,差送。答曰,毋煩。
府啓,引嫌而退,相避之法,在下應遞,請持平李鳳徵,遞差。答曰,依啓。
吏曹啓曰,臺諫有闕,政事,取稟。傳曰,明日爲之。
京畿監司書目,楊州呈,以執義朴世堂,病重上去不得事。啓。遞差。
禮曹啓曰,今月初九日未時,乃是立秋節,還御正殿後,靑膳擊皷等事,依例擧行之意,分付,何如?傳曰,允。又啓曰,今月初九日,爲始開南門閉北門,市廛還掃事,知委擧行,何如?傳曰,允。
吏批,李湜爲修撰,睦林儒爲校理,李觀徵爲大司憲,金璁爲掌令,吳始復爲吏曹參判。
上在昌德宮。停常參·經筵。
自昧爽至辰時,有霧氣。自巳時至酉時,日暈,初昏,蒼白雲一道如氣,起自巽方,直指艮方,長十餘尺,廣尺許,良久乃滅。夜一更,月暈。
謝恩,兵曹參判李元禎,護軍李堂揆,掌樂正柳星三,宗簿正朴廷薛,掌令金璁,校理睦林儒,校書著作承以道。
李晶啓曰,兵曹判書金錫胄,牌招不進矣。傳曰,更爲牌招。
有政。吏批,判書閔點進,參判吳始復未肅拜,參議李夏鎭呈辭受由,都承旨趙威明進。兵批,行判書金錫胄呈辭受由,參判李元禎進,參議柳命天進,參知權瑎病,同副承旨李晶進。
吏批,以李沆爲執義,申厚載爲持平,李堂揆爲工曹參判,鄭晳爲左尹,楊顯望爲禮曹正郞,李埰爲禁府都事,李鳳徵爲副修撰。兵批,以成稷·朴世堂爲副護軍,李鳳徵爲副司直。
趙威明啓曰,假注書金一夔,時無職名,依例付軍職,冠帶常仕,何如?傳曰,允。
李晶啓曰,臣於昨日,忠淸水使鄭德謙,以褒貶啓本中,水軍虞候,不爲擧論之故,請推矣。今日更考兵曹文書,則有六月初八日成貼,虞候等第啓本一度,昨緣兵曹下吏,不卽詳告,臣亦只見昨日來到啓下,而率爾請推,不勝惶恐。鄭德謙,推考傳旨,爻周,何如?傳曰,允。
李晶,以備邊司郞廳,以左右相意啓曰,本兵重地,不可久曠,而兵曹判書金錫胄,大政之後,三單,旣已加由,三疏,又已批下,一向引入,尙不出仕,事務積滯,殊甚可慮,卽爲牌招,使之察任,何如?傳曰,允。
鄭重徽,以吏曹言啓曰,領議政今秋等祿俸,依傳敎令倉官輸送,則辭而不受云,係是大臣祿俸,何以爲之?敢稟。傳曰,更令倉官輸送,可也。
以咸鏡監司閔點狀啓,六月令新薦稷米,限內不得封進,待罪事,傳于鄭重徽曰,勿待罪事,回諭。
以平安監司閔宗道,海西七邑田三稅,分給民間,會錄辭緣,前日修啓時,遺漏,今始啓聞,待罪狀啓。傳于鄭重徽曰,勿待罪事,回諭。
兵曹判書金錫胄上疏。大槪,召命再降,不得不趨詣闕外,情勢病勢,實無更冒重任之望,亟治臣職,仍治臣罪事。入啓。答曰,省疏具悉卿懇。予意已悉於前後之批,卿何一向固辭,若是其邁邁乎?卿雖日呈三章,斷無允許之理,卿其安心勿辭,調理察職。
左副承旨禹昌績初度呈辭。入啓。給由。
持平沈檀啓曰,請還收金壽興敍用之命。請以正邦禮明宗統之意,祗告太廟,頒示中外。請李之翼,罷職。守令必見臺諫,其意有在,而咸悅縣監鄭東益,全不下直,徑先辭朝,其不識事體,甚矣。請咸悅縣監鄭東益,從重推考。新除授持平申厚命,時在慶尙道善山地,斯速乘馹上來事,下諭。答曰,毋庸堅執。推考事及下諭事,依啓。
守禦廳啓曰,橫城縣監差出之時,以本邑,例兼守禦把摠之故,吏曹與本廳,相議擬望,而新除授縣監丁誠一,方在順天監牧任所,道里遙遠,赴任未易,本邑,方有追捕賊儻之擧,不宜久曠云。此則非本廳所知,而嶺西牙兵,才有減罷之擧,其餘三哨,則不可不趁農隙,更爲掄選,以爲安押鎭定之地,玆待誠一上來,恐涉遲緩,不可無變通之道,令該曹稟處,何如?傳曰,依啓。
上在昌德宮。停常參·經筵。
謝恩,大司憲李觀徵,獻納姜碩耉,正言朴鎭圭,吏曹正郞李聃命,工曹參判李堂揆,修撰李湜,司藝趙宗著·柳挺輝,禮曹正郞楊顯望,宣傳官金重器,金川郡守韓斗愈,漆原縣監朴奎,成均博士黃戴仁,學錄姜相周,司宰主簿睦天旗,內贍奉事崔柱國。
京畿監司書目,水原等十邑,今月初二日,初四日下雨,而尙未用洽,農事已無可望,尤極悶慮事。
右議政許穆箚子。大槪,病重,乞遞職名事。入啓。答曰,省箚具悉卿懇。已悉予懃懇之意於前箚之批,復何多誥?卿其安心勿辭,益加靜攝,臣閤論道,以副如渴之望。
答護軍鄭之虎疏曰,省疏具悉。一時過當之語,不必深嫌,卿其勿辭焉。已上朝報
李晶,以兵曹言啓曰,今七月初缺武臣武經七書講書日次,而國忌相値,不得爲之之意,敢啓。傳曰,知道。
李晶,以備邊司郞廳,以左議政意啓曰,今日開坐本司,而堂上之進參者,只是二員,其在事體,殊甚未安,不可無警責之道,未參之員,竝推考,何如?傳曰,允。已上燼餘
上在昌德宮。停常參·經筵。
謝恩,左尹李弘淵,工曹參議李沃,副修撰李鳳徵,司饔奉事鄭碩耉,黃州判官沈璛。
大司憲李觀徵啓曰,臣卽伏聞以大邱殺人罪囚李向挺事,刑曹覆奏,請推前後道臣不審按獄之失,而本道監司査啓,臣名,亦在現告之中,應被推勘,勢難仍冒臺席,請命遞斥臣職。答曰,勿辭。仍傳曰,推考蕩滌。
右議政許穆箚子。大槪,病重,更申危懇,冀蒙恩遞事。入啓。答曰,省箚具悉卿懇。老病之中,未參陪班,有何所傷?安心勿辭,從容靜攝。仍傳曰,遣史官傳諭。
上在昌德宮。停常參,只召對。
自巳時至申時,日暈。
下直,漣川縣監李齊泰,登山萬戶李麗。
吏曹判書閔點上疏。大槪,被人詆辱,不可晏然於職次,敢乞亟鐫臣本職及兼帶文衡,以存朝廷之體貌,以免史事之遷就事。及吏曹參判吳始復辭職上疏。入啓。答曰,省疏具悉。卿其勿辭,從速察職。
傳曰,召對爲之。入侍,承旨鄭重徽,玉堂睦天成·李湜,假注書金一夔,史官安如岳。
政院啓曰,漣川縣監李齊泰下直肅拜單子,入啓後,不爲趁早來待,未及肅拜,殊甚不當,請推考。傳曰,允。
平安監司書目,江西前縣令李週·李櫋·趙根·鄭時卿等罪狀,乞令備局覆啓處置,龍岡縣令姜碩昌,爲先罷黜,其罪狀,亦令備局稟處,反庫穀物數爻,開坐緣由事。
京畿監司書目,高陽兼任坡州呈,以禮曹參議趙師錫,病重上去不得事,啓。遞差。
吏曹啓曰,守令有闕,政事,取稟。傳曰,明日爲之。
獻納姜碩耉,正言朴鎭圭啓曰,請還收金壽興敍用之命。同前請高陽郡守金有鉉,陽川縣令金萬直,竝改正。請還收安州判官,以武臣間差之命,必擇曾經臺侍有風力者,差送。答曰,勿煩,末端事,依啓。
大司憲李觀徵,持平沈檀啓曰,請還收金壽興敍用之命。上同請以正邦禮明宗統之意,祗告太廟,頒示中外。上同請李之翼,罷職。上同答曰,亟停勿煩。
李晶,以兵曹言啓曰,缺之置局設官,勸課武士,兵政中最爲緊務,前月二十一日二十七日兩日講書之坐,堂上,皆不進參,只令郞廳·訓長,獨自主試,而呈本曹文書,則依例着押,有若進參者然,不但怠忽可惡,用意無據,當該不進堂上,先罷後推,以爲懲勵之地。傳曰,允。
午時,上御熙政堂,召對。參贊官鄭重徽,侍讀官睦天成,檢討官李湜,假注書金一夔,記事官安如岳,入侍。鄭重徽進曰,上番翰林尹義濟,朝以南別殿還安擧動出去,尙未入來,故今此召對時,未及入侍,事甚未妥,推考何如?上曰,依爲之。上讀曾受自公孫丑問曰,止何必曰利,音一遍訖。天成進講,自孟子居鄒,止次章尹氏註,音一遍,仍釋大文。上受而讀之。天成,讀其註而解文義曰,不報者來見,則當報之,而但以幣交,則其義不必報,缺孟子過而不見,報施之宜也。屋廬子,嘗景慕缺儀禮也,物幣也。雖享,而禮儀,不及其物,則缺誠意不足故也。上曰,爲君居缺不得往他國缺天成曰,雖以幣交,而禮儀,不及其物,則孟子不見之,此亦不缺者也。上曰,五就桀,湯,進之也,湯豈有伐桀之心哉?進伊尹而事之,欲其悔過遷善而已。湜曰,以三仁之之賢,若見用於當時,則其效不可勝言矣。天成曰,此時橫辯之士,以富國强兵之術,爲急務,故其譏斥孟子也,如此。至於賢者不用缺雖欲削,其可得乎?上曰,雖用孟子,而其效蔑如,故淳于髡之言,如此。天成曰,孔子於魯,不以女樂去,而以燔肉行,其見幾明決,而用意忠厚,固非常人所能識也。湜曰,忠臣去國,亦潔其名,夫子之去魯,豈髡所能識哉?講訖,遂罷出。已上燼餘
上在昌德宮。停常參·經筵。
下直,全羅右水虞候李錫,忠淸水虞候金後彭,鉢浦萬戶李廷彬,文義縣令洪柱震,群山萬戶林成業。
謝恩,同知李仁夏,平市奉事李漢翊。
政院啓曰,卽者吏曹郞廳來言,今日爲政事命下,而判書閔點呈辭,參判吳始復未肅拜,參議未差,不得開政云,判書·參判,竝卽牌招開政,何如?傳曰,允。
韓興君李汝發辭職上疏。入啓。答曰,省疏具悉。卿年老宿將,重聽何傷?卿之脚病,予已知矣。卿其勿辭,調理察職。
持平沈檀上疏。大槪,陳情乞縣,冀得便養老母事。入啓。答曰,省疏具悉。爾之情悃,予甚矜惻,當令該曹稟處焉。
黃海監司書目,道內各邑,去六月二十八九日,俱得連日大雨,未焦各穀,庶有回蘇茂盛之望,將至赤地之餘,得此雨澤,誠爲多幸是乎矣,川反浦落水沈覆沙之處,不可勝數,將來農事,雖得成實,決難免凶,民事可慮事。
全羅監司書目,道內各邑農事及驟雨形止,旱乾緣由事。
謝恩,吏曹參判吳始復,左副承旨權脩,右副承旨李晶。
吏曹啓曰,祿都目政事,來十三日爲之之意,敢啓。傳曰,知道。
傳曰,南別殿重建廳堂上以下,竝書啓。
左副承旨禹昌績三度呈辭。入啓。遞差。
院啓,請還收金壽興敍用之命。請高陽郡守金有鉉,陽川縣令金萬直,竝改正。懷德縣監趙淳源,爲人庸闒,專昧事務,雖在當年,必難堪字牧之任,而況此湖右大無之歲,賑救之策,尤不可付諸此人,請懷德縣監趙淳源,遞差。地部郞官,爲任緊重,決不可乘乏苟充,而正郞金世,地望素輕,且無才諝,未曾一經郞署,而遽授此職,物情駭然,皆以爲實難堪任,請戶曹正郞金世,遞差。
平安監司書目,雲山郡守李聚,卽臣妻同姓孽三寸,法當相避,令該曹照法處置事。
吏曹判書閔點,參判吳始復,牌不進。傳曰,更爲牌招。
府前啓,請還收金壽興敍用事。請以正邦禮明宗統之意,祗告太廟,頒示中外事。請刑曹判書李之翼,罷職事。入啓。答曰,毋庸强聒。答院曰,不允。末端兩件事,依啓。
吏曹啓曰,安州判官,今當差出,而才合蘇殘之人,甚不易得,未赴任都事及守令中,有聲績人,竝擬,何如?傳曰,允。又啓曰,頃日政,寧陵參奉望,以進士韓世卿,備擬受點,而世卿之卿字,誤以經字,書入,不勝惶恐,望單子中,改付標以入之意,敢啓。傳曰,知道。
上在昌德宮。停常參·經筵。
下直,保安察訪任道三。
謝恩,同副承旨李元祿,禁府都事吳九星。
護軍尹鑴上疏。大槪,敢謝特降太醫之命,兼陳年老病深,且有抉摘文字,操切大臣之罪,乞賜鐫免,終許休致,以幸公私事。入啓。答曰,省疏具悉卿懇。一時過當之斥,不必介懷,卿其安心勿辭焉。
掌令金璁啓曰,臣受氣虛嬴,素多疾病,少失將攝之宜,輒有外邪之侵,數日前重感暑毒,症情猝劇,尋單請急,見阻喉司,委頓旅邸,昏不省事。南別殿還安擧動時,終不能進參,身忝臺官,不能奉職,何可晏然仍冒,以重罪戾乎?俟病少間,今始自列,臣之所失,尤大,請命遞斥臣職。答曰,勿辭,退待物論。
假注書柳壽芳改差,代崔恒齊。
吏曹啓目粘連,持平沈檀上疏云云。觀此持平沈檀上疏,則堂有偏母,貧不能養,卽今年漸老而病漸痼,烏鳥私情,寔切反哺,敢此呼籲,願差一邑亦爲白有臥乎所,情理切迫,合蒙矜察,而但侍從外補,似係內輕,續續聽許,實涉未安,疏內辭緣,勿施,何如?啓續續聽理,似爲未安,而觀其疏辭,情理誠爲矜惻,特爲依願施行。
傳曰,備局堂上引見。
右議政許穆箚子。大槪,老病乞遞事。入啓。答曰,省箚具悉。卿以八旬之年,疾病猝㞃,予之悶慮之懷,曷可云喩?從容調理,則勿藥有效。卿其安心勿辭,益加靜攝,以副予意。仍傳曰,遣史官傳諭,遣御醫看病。
引見時,左議政權大運所啓,小臣,以不才,忝居鼎席,當此艱虞之時,獨爲行公,常不勝惶悶,領相之病,雖未快復,比前頗愈云,凡緊重公事,令籌司有司堂上,進領相家,議決似宜矣。故事,首相有病,不得行公,則有司堂上,有就議於其家之規,故敢此仰稟。上曰,依爲之。戶曹判書吳始壽所啓,頃日大臣,以敗船米蕩滌事,稟定之時,臣差祭宗廟秋享大祭獻官,不得入侍,今始仰達矣。晉州稅米,到洪州致敗時,大金等五十八名,不告官,私極偸食者,至於一百五十五石零之多,故囚禁分徵,已至四年,此亦一體蕩滌乎,仍爲囚禁分徵乎?上曰,不告官家,私極偸食,與敗船有異,後弊所在,不可全釋,刑推定罪,穀物蕩滌,可也。又所啓,敗船之初,未得故敗之迹者,移囚於各其本邑,畢納者,依事目放送,未畢納者,亦入於今番蕩滌疏釋之中,而當初無田土,無族屬,無路備納,自願定配之類,從其情願盡爲定配矣。同時同騎之類,旣蒙曠蕩之典,而此屬,以前已到配之故,獨未蒙恩宥,似爲冤抑,故敢稟。上曰,亦爲放釋。又所啓,上年夏間,忠淸道庇仁縣監所報內,敗船一隻,漂到於浦邊,所載穀,太半留載於船中,而監色沙格,無一人見存者。且無船上什物,若非沒數渰死,則似是偸米逃走之致,而太半留置於船中,不爲運去,亦不近情,而旣無可問之人,未知其某邑船,又不知所載者,某衙門穀幾石。抄出稅船米上來之邑,則慶尙道咸安一邑船,終不上來,故査問該道,則三月裝載,已過七朔,尙未聞京倉到泊之意云。今此庇仁地臭載者,明是咸安稅船,自咸安郡監色以下妻子,捉囚經年,尙未得其苗脈。今番敗船罪人,抄出時,以各道敗船,啓聞抄錄,而咸安郡敗船事,則文移往復而已,終無啓聞之故,未入於今番抄啓之中,何以爲之?敢此仰稟。上曰,事在難明,亦爲蕩滌。知事吳挺緯所啓,臣以賑恤廳堂上,明年賑救之策,方爲料理,必也郞廳得人,然後可令主掌錢穀,而郞廳中禹錫圭,勤幹擧職矣。頃日政,移拜橫城縣監,橫城,元非難治之邑,豈無他人可合者乎?賑政爲急,橫城縣監禹錫圭,改差,使之仍察賑恤廳郞廳之任,何如?上曰,然則橫城縣監禹錫圭,改差,仍察賑恤廳郞廳之任,可也。兵曹判書金錫胄所啓,卽今武士中,豈無可用之人才?而小臣全無藻鑑,旣不能簡拔而用之,至於有勇力射藝過人之類,則人所當知,而又不無以罪散廢,久未蒙敍者。精抄把摠韓榰,勇力射藝,俱爲超凡,而以曾任珍島時事,尙在不敍中,誠爲可惜。前縣監權頊,亦是可用之人,而以曾任利城時事,久未蒙敍,今雖在喪,而尙在罪罷,則似爲冤枉矣。上曰,韓榰,武才如是,則敍用,權頊,亦爲敍用。左議政權大運所啓,近來乏人,不但兵曹爲然,吏曹亦如此矣。前監司尹源,以上年年分事,坐罷,而敍命未下,其所坐,元非大段,當此乏人之時,所當收敍,故敢此仰稟。上曰,敍用,可也。上曰,頃以崇陵莎草崩頹之變,山陵都監堂上,皆被罪矣。此與寧陵時事,有異,崩頹之變,實由於風雨,則原其本情,不必深罪,崇陵都監堂上,特爲敍用,郞廳及監董中使,亦竝敍用,可也。左議政權大運所啓,唐津縣監李重蕃,觀其形貌,非但不似,聽其言語,昏劣無比,實不合臨民之任。況今年凶歉,湖右特甚,將來賑濟之策,決不可付諸此人,改差,何如?上曰,人事昏劣,則改差,可也。兵曹參判李元禎所啓,守令之不治者,有罪,而善治者,無賞,似當有勸奬之道矣。戶曹判書吳始壽曰,因道臣及御史褒啓,蒙表裏熟馬之賞者,有之,而其中連次褒啓者,必是善治之人,更令銓曹,抄出,連次褒啓人姓名,別單書入,以爲施賞之地,何如?上曰,連次褒啓者,言于吏·兵曹,抄啓以入。左議政權大運所啓,國典所載,初入仕年限之法,生進,則三十以後,幼學,則四十以後,爲限,而頃因銓官陳達,改定,生進之年,滿二十五歲,幼學之年,滿三十五歲,皆許入仕。自是之後,不但躁競成風,年少儒生,元不勤學業,亦未必不由於此,依祖宗朝舊制,生進三十歲,幼學四十歲之法,還爲申明擧行,何如?上曰,罷新創之規,而依舊法行之,可也。
禁府,張治世拿囚。啓。
引見時,大司憲李觀徵所啓,臣以金壽興敍命還收事,論列已久,而兪音尙閟,臣竊慨然也。上同請還收金壽興敍用之命。上曰,勿煩。又所啓,上同請以正邦禮明宗統之意,祗告太廟,頒示中外。上曰,累日爭執,何如是煩擾耶?亟停勿煩。又所啓,請刑曹判書李之翼,罷職。上曰,勿煩。又所啓,引嫌而退,病未參班,勢所固然,別無可避之嫌,請掌令金璁,出仕。上曰,依啓。正言朴正圭所啓,請還收金壽興敍用之命。上曰,勿煩。又所啓,請高陽郡守金有鉉,陽川縣令金萬直,竝改正。上曰,勿煩。
掌令金璁,就職。
司僕寺啓曰,各營分養馬若干病留者外,今已畢捧,三廳軍兵,幾盡分給,其餘馬匹,盡放於箭串,似當依前例與兩局大將,同往擇給未受馬軍兵,而卽今所放之馬,皆體小不合於戰馬,前頭濟州歲貢馬上來後,亦當有推移分給之路,此後,則以帖字許給之意,敢啓。傳曰,知道。
引見時,左議政權大運所啓,卽位之後,例有胎峰加封之事,先朝藏胎處,因辛丑年凶歉,使之待年加封,而其後連値年事之不登,尙未加封,事體極爲未安,所當趁速加封,而今年凶歉,又如此,體先朝遺意,姑待明秋爲之,似當矣。當宁胎峰,亦未及加封,先朝胎峰,加封時,一體爲之,何如?上曰,待明秋更稟爲之,可也。
兵曹啓曰,濟州先運年例馬八匹,三名日進上馬六十匹,凶咎駑駘,竝二十五匹,合九十三匹內,到綾州故失,一匹,中路病留,二匹,實上納九十匹外,又有上年山屯馬,船中故失,代生徵馬二匹,牧使別進上馬十匹,一時來到,故禾毛色,別單開錄以入,而所謂牧使別進上,乃是前例所無,時牧使尹昌亨之所別爲封進之意,敢啓。傳曰,知道。
上在昌德宮。停常參·經筵。
謝恩,禮曹參議李夏鎭,明川府使鄭昌輪,肅川縣監沈檀,龍崗縣令成瑨,保寧縣監金益華,護軍鄭燦翰。
備忘記,提調工曹判書柳赫然,戶曹判書吳始壽,竝加資。禮曹判書張善瀓,判書閔熙,各熟馬一匹。判書吳挺緯,半熟馬一匹。郞廳工曹正郞申弼華,準職除授。別工作繕工監役官洪萬運,六品遷轉。戶曹正郞李熙采,禮曹佐郞尹鼎和,竝陞敍。戶曹正郞金萬成,禮曹佐郞李四翼,各兒馬一匹賜給。領役部將韓有成·金時發·具英立·申腆·李興完,竝邊將除授。員役工匠等,令該曹參考日字,米布分等題給。
忠淸監司書目,永同等官六邑段,今月初三日雨澤,勿論高下,頗有周洽。溫陽等三十四邑段,高燥奉天之地外,稍有水根之處,則無不浹洽。平澤等十四邑段,僅得浥塵而止,民事萬分渴悶事。
前參奉洪益亨上疏。大槪,請亟行告廟之典,以嚴邦禮,以正宗統事。入啓。答曰,省疏具悉。告廟之事,予意旣已堅定矣,何如是紛紜乎?予未知其穩當矣。
實錄廳啓曰,都廳郞廳吏曹佐郞吳始大,以相避,應遞本職,不得供仕於本廳,卽出之際,都廳,專掌看檢,不容暫曠,吳始大,令該曹口傳付軍職,使之冠帶常仕,何如?傳曰,允。
兵曹口傳政事。吳始大。
四學儒生李碩徵等上疏。大槪,請以正邦禮明宗統之意,祗告太廟,上以慰祖宗之靈,下以快臣民之憤事。入啓。
禁府,李倜·李穆·趙根·鄭時卿拿囚。啓。
府前啓,請還收金壽興敍用之命事,請以正邦禮明宗統之意,祗告太廟,頒示中外事,請刑曹判書李之翼,罷職事。入啓。答曰,亟停勿煩。
院前啓,請還收金壽興敍用之命事,請高陽郡守金有鉉,陽川縣令金萬直,竝改正事。入啓。答曰,毋庸强聒。
上在昌德宮。停常參·經筵。
謝恩,訓鍊都正柳炳然,工曹佐郞朴身之,懷德縣監洪璉。
下直,長水察訪朴亨龜,南桃浦萬戶金繼祥。
答四學儒生李碩徵疏曰,省疏具悉。典禮已定,是非旣明,雖不告於太廟,可以爲法於後世,向者三公賜對之日,明示予不然之意,而相繼陳疏,若是其紛紜乎?予未知其穩當矣。爾等,退修學業。
藥房啓曰,秋序已屆,老炎猶盛,伏未審聖體若何,而兩慈殿氣候,亦復如何?臣等,無任區區之慮,敢來問安。答曰,兩慈殿氣候,安寧,予亦無事矣。
左副承旨權脩上疏。大槪,賤疾猝㞃,無望供劇,冀蒙恩遞,俾延蟻喘事。入啓。答曰,省疏具悉。爾其勿辭,調理察職。
咸鏡監司書目,六月二十二日,北靑以南九邑,下雨,二十七日,又雨,今七月初六日,始止,利城等七邑,雨澤,甲山等六邑,一向旱乾事。
慶尙監司書目,道內農事,六月二十一日,二十九日,今月初四日,連有鋤雨,而暫時之雨,少無其效,田畓各穀,擧皆焦黃,木花之房,亦爲焦落事,罔極緣由事。
知事金壽弘辭職上疏,入啓。答曰,省疏具悉。卿其勿辭察職。
府前啓,請以正邦禮明宗統之意,祗告太廟,頒示中外。請刑曹判書李之翼,罷職。近來字牧之官,多不擇人,生民困悴,職由於此,碧潼郡守吳緯邦,本以卑賤之人,爲人輕躁闇劣,不似官員貌樣。開寧縣監蔡禹瑞,特一庸闒之流,處心行事,亦多不美,曾爲尙瑞直長,有應罷之事,而推諉同僚,不爲自當,人皆唾鄙,久猶未已,邊郡蘇殘之任,嶺底賑飢之策,決不可付諸如此之人,請碧潼郡守吳緯邦,開寧縣監蔡禹瑞,竝命遞差。答曰,不允。
院前啓,請還收金壽興敍用之命事。新除授保寧縣監金益華,爲人殘劣,全不識事,從前履歷,莫非濫竽,人之嗤點,固已久矣。及除本縣,物情極駭,當此〈?〉。
以備忘記,傳曰李晶曰,今下弓矢,仇寧萬戶權尙準處,給送。
成均進士李震翼等疏曰,伏以帝王之孝,莫大於繼志述事,祗奉宗廟。故傳曰,踐其位行其禮,事亡如事存,事死如事生,孝之至也。禮曰,主宗廟者,有事無不告,國有慶則告,有變則告,成功則告,誠以一理,無間者幽明,神道不遠於人情,吉凶欣戚,不得不告也。今有大事於國,而不告之祖宗之靈,則非帝王善繼述奉宗廟之孝也。臣等謹按禮儀喪服章註疏曰,第一子死,取嫡妾所生第二長者立之,亦名長子,我孝宗大王之於仁廟,是也。肆惟我孝宗大王,受仁祖大王之命,而爲仁祖大王之後,承大統,主宗廟,臣百官,臨萬民,十有一年,而又有我顯宗大王,而爲之傳重,則大王大妃之爲之缺衰三年,豈不誠較然明的,而己亥大喪之初,罪臣缺爲體而不正之說,卒不以祖宗所傳之嫡統,歸之於孝廟,而以賤稱加之,乃降其制爲庶子期年之服,缺壞經禮,易亂大統,君不君臣不臣,而國家殆哉岌岌,至十六年之久,而我先王,親考諸經,亟正邦禮。我殿下,敬遵末命,以成厥志,大禮旣正,大統旣定,則國之大缺無所缺故此而昭告太廟之禮,迄未擧焉。豈非聖世之大欠缺夫亂祖宗所傳之統,貶君父所履之位,此人倫之缺臣民之至痛,祖宗在天之靈,固已震怒於冥冥之中矣。今者旣亂之統復一,旣貶之位復尊,誠國家之大幸,而宗社之大慶,祖宗又將悅豫於冥冥之中矣。在殿下奉宗廟尊祖考之道,宜不待群下之請,而必爲之汲汲然告之,猶恐不及,而乃今公議旣發之後,猶且堅執至此,不惟堅執。又爲之摧折不暇,臺員有缺,故遲差塡,顯有厭苦之色,明示沮止之意,臣等竊爲聖明惜之。向在仁宣大妃之喪,大王大妃服制之改定也。先王,特下告魂殿之敎,於是以釐正服制之由,添入於朔祭祝文之中,昭告魂殿,猗歟我先王,旣以告魂殿,爲不可闕之禮,而必行之,殿下獨奈何以告太廟一節,爲不可而不行之乎?先王之告魂殿非,則今日之告太廟非也,先王之告魂殿是,則今日之告太廟是也。以此觀之,雖欲無告,其可得乎?至於過時之說,尤有所不然者,君子論事,惟看禮義之當否,而時之早晩,非所可論也。昔魯之禘,過四缺以其時考之,則皆過矣。惟其義理缺使二君者,謂之時已過而不行缺之國,而天下後世之譏者,何缺在所當告乎,在所不當告乎?缺王后之追祔,在於二百餘年缺十餘行缺若陳其槪,而復撮今日邪說缺之誣,由缺惟殿下更垂省焉。當初時烈之議曰,檀弓免子游衰,皆不足恤乎?夫檀弓之免,以仲子之舍孫立子而譏之也。子游之衰,以文子之舍嫡立庶而譏之也。時烈,旣以體不正之庶子,貶我孝廟,而又此引兩事似證之,略無顧忌,隱然以嫡統,歸之於他,其心所在,路人皆知。果如時烈之言,則國朝太宗以後,以次長承統繼體之列聖,皆不以嫡統歸之乎?然則時烈,非特孝廟之罪人,實祖宗列聖之罪人也,而櫶等乃曰,時烈不誤禮,恣意贊揚,至比於程朱諸賢,指今日擧朝紳,爲侂胄·余嚞等姦邪,驅聖朝於昏亂之歸。乃曰,雖或威定於一時,終亦必伸於百世,有若以時烈之貶君,爲當然之典禮,而終不可易者然。終始爲說,無非忌君護黨之意,其爲悖謬逆亂,有不足多辨者,而此輩之敢肆詖說,厚誣天聽者,實由於祗告之禮不擧,誕告之命不敷,陷溺旣痼之人心,尙有所未盡革者也。殿下雖曰,國是已定,而罪黨之乘時迭出,益皷邪說者,殆無所不至,如是而謂之國是已定,而不盡其明大禮定人心之道,可乎?更願殿下,克遵禮經之訓,以顯先王之明,以篤殿下之孝,則國威自尊,邪說自熄矣。此臣等謂所繼志述事,祗奉宗廟者也。臣等,俱以蒙學,沐浴菁莪之化,身雖韋布,願忠者國耳。目見大統之不嚴,而邪說之日熾也。竊不勝區區杞人之憂,敢進狂瞽之說,惟殿下,深察而審處焉,臣等無任云云。答曰,省疏具悉。予意已悉於四學儒之批矣,今何如是紛紜乎?必無允許之理,毋庸强聒,爾等退修學業。以上燼餘
上在昌德宮。停常參·經筵。
下直,鎭海縣監鄭興胄。
謝恩,宗簿主簿鄭洙賢。
四學儒生李碩徵等再疏。大槪,不避煩猥,更瀆宸嚴,請亟行告廟事。入啓。答曰,省疏具悉。予意已悉於前,爾等何如是紛紜連疏乎?予未曉也,更勿煩擾,退修學業。
領議政許積初度呈辭。不允批答。王若曰,昨才覽箚,已慮卿榮衛之愆,今胡上章,莫念予倚毗之重。顧時勢不可輕去,而休戚固宜與同。言念國家之安危,實繫輔相之進退。晉公久居於綠墅,未繼貞觀之治,司馬復起於洛陽,遂致元祐之盛。故君臣相須之義可諗,仰左右夾輔之功斯存。惟予眇爾之躬,嗣此艱哉之統。尙賴圖任於耆德,庶望弘濟於艱難。國慮民憂,古亦未甚於今日,英猷敏識,卿豈多讓於前賢。垂拱仰成,風雲之契政合,自春徂夏,霜露之疾久纏。曩日路左之送迎,益見愛君之悃,暫時便殿之晉接,少紓念卿之心。迨秋序之漸凉,何舊之不已。爲慮庶務之多滯,俾遵故事而就詢。涉大水而罔涯,卽一日不可捨卿而謀國,濟巨門而作楫,而元老詎宜釋負而丐閑。矧當旱乾之餘,方急賑救之策。今雖得雨,寧救稼穡之痒,罔旣無儲,孰活溝壑之命。慮憂溢目,將何以圖存,上下同心,猶懼其難濟。事無爲者,惟幸有老成人,卿試思之,豈待予一二語。於乎,公奭無去周之意,益勉共貞,武侯有興漢之忠,惟思盡悴。予不多誥,卿勿復辭。所辭宜不允,故玆敎示,想宜知悉。知製敎校理李日井製進
吏曹啓曰,臺諫有闕,政事,取稟。傳曰,明日爲之。
政院啓曰,以司憲府閔黯·閔宗道等照律公事,傳曰,憲府之以公罪援引,是耶非耶,政院察啓事,命下矣。閔黯等所爲,果涉私事,則雖出無情,不當援以公罪,而臣等不能覺察,矇然捧入,致有聖敎,不勝惶恐,此公事,還出給,使之改照律以入,何如?傳曰,允。
府啓,請還收金壽興敍用之命。請以正邦禮明宗統之意,祗告太廟,頒示中外。請刑曹判書李之翼,罷職。竝引嫌而退,諉以過時,終歸執滯,揆之臺體,不可仍在,事在可論,時無早晩,儒疏泛斥,不必爲嫌。請獻納姜碩耉,司諫柳命賢遞差,正言朴鎭圭,大司諫沈梓出仕。答曰,亟停勿煩,處置事,依啓。
禁府啓曰,以忠淸監司啓本,刑曹粘目,忠淸兵虞候崔好鎭,出身尹濟雄等,移本府處置事,允下矣。尹濟雄,方待命於本府,卽爲拿囚,而崔好鎭,時在任所,依例府羅將發遣,拿來,何如?傳曰,允。
實錄廳,以摠裁官意啓曰,謄錄郞廳兵曹佐郞李挺晩,今日政,移拜江原都事,其代,以成均館司藝柳廷輝差出,令該曹,兼春秋下批,使之察任,何如?傳曰,允。
有政。
吏批,宋光洵爲唐津縣監,姜獻之爲開寧縣監,李喜澤爲宗簿直長,李惟郁爲碧潼郡守,吳始復爲同知春秋館,權惟爲敦寧奉事,趙恒一爲崇陵參奉,睦來善爲右參贊,崔錫鼎爲全羅都事,趙祉錫爲兵曹佐郞,韓後相爲掌樂主簿,李雲根爲光陵參奉,鄭道成爲兵曹正郞,許滌爲監察,李挺晩爲江原都事,洪夏相爲橫城縣監。已上燼餘
上在昌德宮。停常參·經筵。
下直,黃州判官沈璛。
謝恩,英陵參奉尹彙善,寧海府使柳炅,宗簿直長李喜澤,兵曹佐郞趙祉錫,五衛將朴燧,典籍尹邦憲,兼養賢奉事金益九。
江原監司書目,道內嶺西各邑農事形止,及三陟以北七邑所患蟲災,平海·蔚珍,一向旱乾,前頭民事,節節渴悶事。
領議政許積再度呈辭。入啓。傳曰,不允批答。
政院啓曰,吏曹郞廳來言,判書閔點,夜來暑癨猝重,參判吳始復,兼帶未肅拜,參議吳挺昌,未肅拜,今日政事,何以爲之?敢稟。傳曰,參判吳始復,牌招肅拜,使之開政。
兵曹啓曰,本曹政色佐郞崔錫鼎,於諸郞僚中,最爲精敏,作事勤實,故使之專掌新抄忠壯衛文書,分番作案,頗有頭緖矣。昨日政,移拜全羅都事,許多納物受帖者,及有蔭之類,區別定役之事,今不可付之生手,崔錫鼎,還仍前任,俾得速充該邑簿案,何如?傳曰,允。
大司憲李觀徵,掌令金璁啓曰,咸鏡監司閔點,前平安監司閔宗道所爲,初出於爲父兄,則此所謂觀過知仁者也。臣等相議以爲,迹雖涉私,情實可恕,參以情法,照以公罪矣。伏見下政院之敎,以擬律公私是非,致勤詢問,至有還給公事改照律之命,臣等不勝驚悚之至。當初照勘,實出參酌,而聖敎之下,政院之啓,以不察捧入,引咎,則臣等誤擬之失,益著矣。不敢一刻晏然,而昨緣日暮,今始來避,所失尤大,請命遞斥臣等之職。答曰,勿辭,退待物論。
謝恩,同春秋吳始復。
太學儒生李震翼等再疏。大槪,更申瀝血之懇,冀從告廟之請事。入啓。答曰,省疏具悉。予意詳悉於前疏,爾等今何紛紜連疏乎?予實未曉也,必無允許之理,更勿瀆擾焉。
戶曹判書吳始壽上疏。大槪,非分之榮,已難承當,沈痼之疾,又至難醫,冒進陳情,懇乞收回進階之命,所有本兼□一倂許遞,以安私分,以延殘喘事。入啓。答曰,省疏具悉。今玆賞加,率由舊章,卿其安心勿辭焉。
知事吳挺緯辭職上疏。入啓。答曰,省疏具悉。卿其安心勿辭,調理察職。
禮曹,漢城右尹鄭晳,去夜卒逝,吊祭致賻,依法例擧行,何如?啓依所啓施行。
院啓,請還收金壽興敍用之命事。請保寧縣監金益華遞差。竝引嫌而退,擬律旣差,勢難仍在,請大司憲李觀徵,掌令金璁遞差。答曰,不允。處置事,依啓。
有政。
吏批,柳命堅爲執義,趙宗著爲獻納,韓垽爲掌令,李堂揆爲大司憲,趙時瑗爲直講,沈柟爲全羅都事,盧三錫爲典籍,李沆爲應敎,李日井爲司諫。
李晶,以都摠府言啓曰,副摠管李弘淵,除標信,漢城坐起進去之意,敢啓。傳曰,知道。
李元祿啓曰,今七月十三日,大臣·備局堂上引見入侍時,戶曹判書吳始壽所啓,癸丑以前監色沙格之已爲定配者,則已入於刑曹徒流案中,非本曹句管之罪人,故不入於今番疏釋之中,而當此無前亢旱,特施大霈之典,則此屬之獨未蒙宥,亦似冤抑,敢此仰達。上曰,亦爲放釋事,命下矣。取考刑曹徒流案,則亦有罪名甚重者,不可輕議者,或有應入於疏釋中,而自。
上在昌德宮。停常參·經筵。
下直,熊川縣監許世弼,全羅左水虞候趙夏亨,美錢僉使盧鼎成,中和府使李萬徹。
夜二更,流星出奎星上,入艮方天際,狀如拳,尾長四五尺許,色赤。
謝恩,碧潼郡守李惟郁,唐津縣監宋光洵,奉常直長成碩藎,顯陵參奉金南一,學正李世益·金益九,兼春秋朴身之·柳挺輝,敦寧奉事權惟,獻納趙宗著。
傳曰,下直守令·邊將,留待。
獻納趙宗著啓曰,孱病如臣,無所比較,過蒙恩典,歇歷踰分,頃自下邑,猥承榮召,中途冒寒,重得危病,自分病廢,無望淸班。今此新命,又出於夢寐之外,感激洪私,益切兢惶。第本院,方以還收金壽興敍用事,論啓,而金壽興之被譴,已閱屢歲,聖上之恩敍今又至,再仁恕念舊之道至矣,則凡在臣僚,所當仰體至意,而今乃紛紜爭執,久而未已,臣切慨然。臣之意見,旣與同僚相左,則決難苟冒臺席,請命遞差臣職。答曰,勿辭,退待物論。
大司諫沈梓初度呈辭。入啓。給由。
備邊司郞廳,以左議政意啓曰,今日本司坐起出令,則許多堂上,或未謝新命,或呈病不進,或入直本司,無故應參者,只兵曹判書金錫胄一人而已,故不得開坐,事甚未安。當此國計民憂,罔知攸措之日,雖日夕講究,盡心區劃,猶恐其不濟,豈可悠悠泛泛,若平常無事時乎?呈辭受由人外,未肅謝及呈病人員,竝爲牌招,使之察任,何如?傳曰,允。
傳曰,留待守令·邊將,引見。
右參贊睦來善牌不進。傳曰,更爲牌招。
領議政許積再度呈辭。不允批答,王若曰,才申賜告之典,庶無妄之有瘳,更尋丐閑之章,胡深衷之不諒。予甚靦面,卿亦何心。言念寡昧嗣服以來,實賴老成補袞之力。腎腸心腹,惟其所敷,舟楫鹽梅,未足以喩。晉公當國,一身能繼安免,姚崇救時,須臾盡決委積。若燭照龜卜,大小之事悉咨,伊左扶右持,一二之臣同德。居然山嶽之鎭物,所以倚毗而仰成。絳之果霍之忠,古豈專美,房善謀杜善斷,今實能兼。都忘從白將老之年,第抱忘身殉國之志。每憂勞悴之太過,果見榮衛之斯愆。涉春夏而彌留,幾乎天奪,荷神明之默佑,幸免日臻。入告猷謨,縱莫期於旬日,就問籌策,冀不妨於節宣。政當委重之辰,遽有釋負之懇。每謂君臣之相與,貴在知心。向來舟水之賜圖,荷不念待卿爲政。禮遇寧替於始終,棄予若遺,誠意徒慚於淺薄。勿藥之喜匪遠,佇待秋風之蘇,憑几之音如新,可忘先朝之托。況今妖祥之迭警,重以旱澇之相仍。翫伏羲之象爻,詎暫忽西隣之深釁。解南華之升斗,要先救東海之波臣。煩卿以弘濟艱難,捨卿則誰其調度。固宜盡悴而乃已,毋或養病而自便。於乎,李昉之乘輿入朝,足徵前史,司馬之以疾去位,心非素期。勉副至望,亟回遐思。所辭宜不允故玆敎示,想宜知悉。知製敎李夏鎭製進
謝恩,護軍黃道平。
政院啓曰,右參贊睦來善,再招不進矣。傳曰,明朝更爲牌招。
院啓,請還收金壽興敍用之命。請保寧縣監金益華遞差。竝上同新除授掌令韓垽,時在江原道原州地,請斯速乘馹上來事,下諭。引嫌而退,欲遏方張之論,敢逞營護之私,公議至嚴,不可容貸,請獻納趙宗著遞差。答曰,不允。下諭事及處置事,依啓。
巳時,上御熙政堂,引見下直守令·邊將。右副承旨李晶,全羅左水虞候趙夏亨,美錢僉使金鼎成,中和府使李萬徹,熊川縣監許世弼,假注書崔恒齊,記事官尹義濟·安如岳,入侍。夏亨進伏曰,小臣,卽全羅左水虞候趙夏亨也。上問履歷,對訖。上曰,爾之所掌虞候之任,須盡心爲之。夏亨退伏後,李萬徹進伏曰,小臣,卽中和府使李萬徹也。上問履歷,對訖。上問七事,誦訖。上曰,缺凶年恤民等事,須盡心爲之,爾有所懷,則缺萬徹曰,民之弊瘼,當往見後可知,姑無可陳之事,仍爲退伏。鼎成進伏曰,小臣,卽美錢僉使金鼎成也。上問履歷,對訖。上曰,須盡力擧職。鼎成退伏。世弼進伏曰,小臣,卽熊川縣監許世弼也。缺爲當前塞責而已,爾邑凡事,盡心爲之,而亦勿善事,以爲要譽,可也。世弼退伏,仍爲次第出去。李晶進曰,罷出之際,承旨史官,未及退伏,而虞候趙夏亨,徑先出去,請推考。上曰,趙夏亨,推考可也。遂罷出。以上燼餘
上在昌德宮。停常參·經筵。
自昩爽至辰時,有霧氣。午時未時,日暈。
下直,寶城郡守權震錫,居昌縣監黃震瑞,同福縣監趙景望,楸坡萬戶吳相漢。
謝恩,護軍李觀徵,五衛將李喜寅,兵曹佐郞崔錫鼎,雲山郡守柳屹然,江原都事李挺晩,慶基殿參奉李必茂。
領議政許積三度呈辭。不允批答。
吏曹啓曰,臺諫有闕,政事,取稟。傳曰,當日爲之。
京畿監司書目,道內各邑雨澤形止,及本月十四日廣州地雨雹,大如鳥卵,禾穀頗傷事。
平安監司書目,道內各邑,自前月二十三日以後,連得雨澤,田野周洽,各穀日漸茂長,庶有西成之望,民事多幸。自今月十三日,大雨連下,晝夜大注,尙無開霽之望,旱餘回蘇之穀,必有損傷之患事。
謝恩,右參贊睦來善。
四學儒生李碩徵等三疏。大槪,不避煩猥,更叫天閽,請亟行告廟事。入啓。答曰,省疏具悉。爾等之疏雖如此,斷無允許,更勿煩擾,退修學業。
右參贊睦來善上疏。大槪,臣迫於三召,不得不祗謝恩命,顧臣情迹,益加臲卼,乞削臣之所有本兼諸任,仍治臣前後逋慢之罪事。入啓。答曰,省疏具悉卿懇。卿何以旣往之事,若是其過嫌乎?卿其安心勿辭,從速察職。
大司諫沈梓再度呈辭。入啓。遞差。
應敎李沆,牌招肅拜。
司僕寺官員,以提調意啓曰,濟州歲貢馬,皆已上來樣,其稍優者,分養於各邑,以備國用,其餘則當依前例,各以十匹,分授於訓局·御營·摠戎·守禦等廳,而訓局·御營,才以孰馬,分給於無馬軍兵及別抄武士矣。且當年歲貢之數,旣比式年減少,則仍以十匹,定式分給,似爲過多,只守禦·摠戎兩廳,擇其五匹,給之,何如?傳曰,允。
有政。
吏批,尹深爲漢城右尹,呂聖齊爲知義禁,李元禎爲大司諫,沈梓爲工曹參判,睦天成爲獻納,愼景尹爲靈巖郡守。
上在昌德宮。停常參,召對爲之。
右贊成閔熙三度呈辭。入啓。只遞本職。戶曹判書吳始壽初度呈辭。入啓。給由。
實錄廳郞廳,以摠裁官意啓曰,本廳堂上李堂揆,方遭同氣之慽,未得肅謝新命,故不得來赴於本廳,而本廳則史事爲急,除服制仕進,例也。李堂揆,牌招,使之來察本廳之任,何如?傳曰,允。
慶尙道今春夏等褒貶,丑山萬戶鄭弘敏中,豆毛萬戶林栢壽下。
大司憲李堂揆牌不進。傳曰,更爲牌招。
謝恩,大司憲李堂揆。
右議政許穆箚子。大槪,病重乞遞事。入啓。答曰,省箚具悉卿懇。老人疾病,累日彌留,久而未瘳,予用慮念,秋涼漸生,從容調理,則宜有神明之默佑,卿其安心善攝焉。
大司憲李堂揆啓曰,臣受氣虛薄,累經死疾,軀殼雖存,眞元大耗,素患眩暈之症,有時發作,輒至昏倒。不幸今者,奄遭同氣之喪,內傷慘慽,外感暑熱,痰火上升,眩症復極,精神荒亂,不省人事,召牌臨門,欲起還仆,竟未祗赴,方深隕越矣。再召之命,出於千萬意慮之外,嚴畏分義,不得不忍死扶舁,來謝恩命,而旣有違召之罪,當被推勘,何可一刻仍冒?請命遞斥臣職。答曰,勿辭,退待物論。
領議政許積三度呈辭。不允批答,王若曰,懇諭才申,謂深衷之或諒,避辭又至,愧淺誠之未孚。宜有以克體乎仰成,不必待屢煩乎敷告。丕惟沖藐之踐寶,方賴老成之秉鈞。若大水其無津涯,而所貴維楫濟人之利,比喬嶽不見運動,而自有膏澤及物者深。許國精忠,閱四朝而彌著,需時敏識,綜萬務而曲當。居然廾考中書,允矣一介良弼。矧當時事憂危孔棘之日,尤覺元首股肱相須之罷。國勢疏虞,待卿區畫而鞏固,朝論橫激,要卿坐鎭而劑和。剸裁盈案之簿書,捨卿誰可,周活顚壑之民命,匪卿疇咨。方深注意而圖治,遞見引疾而求退。疇昔之一見卿面,稍慰戀戀之情,今日之三上辭單,何示邁邁之意。履晩節而奉身乞解,縱云君子之休風,臨敗局而袖手傍觀,本非智者之能事。予故委卿以扶顚之策,卿胡棄予而釋負是圖。無謂疾之深纏,不合去就之易決。年齡已迫七耋,固難陳力而造朝,精神自倍他人,奚妨臥閤而論道。秋凉乍動,正好藥物之調將,昔疾可瘳,宜有神明之扶護。予不多誥,而勿復辭。於乎,追先后憑几之音,益殫報效,念古人乘舟之喩,共濟艱難。是所望於吾卿,其勉副乎至意。所辭宜不允,故玆敎示,想宜知悉。知製敎崔錫鼎製進
傳曰,召對爲之。
召對入侍,玉堂睦林儒·閔就道,承旨李元祿,假注書崔恒齊,史官尹義濟·安如岳。
正言朴鎭圭啓曰,大司憲李堂揆,引避退待,處置歸於本院,而臣與李堂揆,有姻親相避之嫌,不可處置,請命遞斥臣職。答曰,勿辭,退待物論。
申時,上御熙政堂,召封。上讀前受音一遍訖。侍讀官睦林儒進講,自孟子曰五伯者三王之罪人也,章下註林氏曰,音釋一遍。上受而讀之訖。林儒仍解文義曰,五伯者,趙氏·程氏之言雖異,而小註,以趙說爲是,其言似是矣。檢討官閔就道曰,率諸候討諸候者,乃天子討有罪者之事也。彼五伯,不有天子,自率諸候,任意征伐,是爲三王之罪人也。至掊克在位。就道曰,掊克者,指聚斂之臣而言之也。參贊官李元祿曰,大學缺臣云者,爲此意也。七八行缺先事導之,以爲迎合固寵之計者,其情狀,乃小人之尤者也。故長君之惡於外者,其罪易見,逢君之惡於內者,其慝難知,易見者害猶淺,難知者害不可言也。此等處,自上尤存體念,宜當矣。上曰,更無大端文義耶?就道曰,孟子之文,起頭之後,逐節解釋,故別無難解之文義矣。上曰,論語則語意甚簡,而孟子則當戰國之時,惟以曉人爲事如是矣。就道曰,非但如此,聖賢地位,亦有不同而然矣。講畢後,林儒進曰,玉堂上番,只有臣及李沆,而皆以實錄郞廳,日日仕進於實錄廳,故實錄郞廳,則不入於晝講,亦爲入番事,旣已定奪矣。適於今日,忽下召對之命,無他推移之員,故臣自實錄廳,顚倒入來,而臣本以鹵莾之性,經學空疎,而猝當講席,無暇看冊,進講文義,未及豫究,其爲事體,殊極苟簡。玉堂上番闕員,後日政,盡爲差出,卽爲牌招入直,何如?上曰,依爲之。退伏之際,上曰,實錄印出,今至何年日記耶?林儒進伏曰,時印乙巳十月日記,故丙午丁未年日記,今月內,欲爲印出,而功役甚苛,勢將未及矣。上曰,斯速印出,俾無遲滯,可也。遂罷出。以上燼餘
上在昌德宮。停常參·經筵。
權脩,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,今日將官朔試射時,闕內入直訓鍊都監把摠·哨官等,依前日榻前定奪,以他員代直,出射之意,敢啓。傳曰,知道。
睦昌明,以弘文館言啓曰,兩司處置,歸於本館,而校理臣林儒,修撰臣就道,於執義柳命賢之避,俱有所不敢可否之嫌,呈告人員,竝卽牌招,使之處置,何如?傳曰,允。
以領議政許積四度呈辭,傳于睦昌明曰,噫,諄諄懇諭於前後之批,不翅丁寧,而卿之冀免之章,若是其邁邁乎?卿試觀今日之國事,果是大臣丐閑之秋耶?以言乎國事,則揑扤孔艱,猶涉大川無津涯,以言乎民事,則西成望斷,賑政方急。此正竭心殫誠,共濟國事之不暇,而釋負之單,遽及於此際,是豈平日所望於卿者哉?雖日呈十單,必無勉副之理,而卿之不諒予意,奚至於此極?噫,近來朝議之起鬧紛紜,愈往愈甚,非卿莫可以調劑,惟卿,須體至意,亟斷來章,臥閤論道,以副予望,以濟時艱。仍傳曰,遣史官傳諭。
以備忘記,傳于李元祿曰,柳葉箭連五中人出身尹廷得,邊將除授,遞來後,還屬禁旅。
李元祿,以兵曹言啓曰,來二十四日入直哨官落點單子草擧案中,哨官禹周一書塡,故循例書啓矣。及其受點之後,該廳下人,始爲來告,禹濟博文字,誤以禹周一書呈云,不勝驚駭,當該書字的,自本曹從重決棍,元單子,改付標以入之意,敢啓。傳曰,知道。
又以兵曹言啓曰,今日宣傳官各廳將官等朔試射時,訓鍊都監哨官趙泰謙,御營廳哨官李守芳,宣傳官金儆,武臣兼宣傳官李邦勳等,未滿四中,武臣兼宣傳官李倜,不中,訓鍊都監哨官李東鳴,虛稱受由,不爲赴試,竝依例汰去,何如?傳曰,允。
執義柳命賢啓曰,本府有告廟之啓,論議方張,而臣之執滯,猶夫前日,實難隨參,且聞四學儒疏,醜詆臣身,更加一倍,臣不欲與之呶呶,徒傷事體,而膠見旣未變,遭謗亦不貲,以此以彼,俱不可仍冒臺席,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明明日爲之。
事變假注書李世益服制,代以安圭爲事變假注書。
午時未時,日暈。申時,日有重暈,內暈有兩珥,外暈上有背,色內赤外靑。酉時,日暈兩珥。
修撰李湜,副修撰李鳳徵等,伏以大司憲堂揆,正言朴鎭圭避辭見上竝引嫌而退,未赴召命,在例應遞,嫌不處置,缺斥儒疏,不可仍在,請正言朴鎭圭出仕,大司憲李堂揆,執義柳命賢遞差。取進止。答曰,依啓。
上在昌德宮。停常參·經筵。
權脩啓曰,大司憲·執義未差,掌令柳經立,持平申厚明在外,持平權瑍,未肅拜呈辭,今日以監察茶時之意,敢啓。傳曰,知道。
又啓曰,臺諫出仕事,命下矣。闕門已閉,明日待開門,牌招之意,敢啓。傳曰,知道。
趙威明啓曰,左承旨鄭重徽,同姓三寸叔左尹鄭晳身死,服制已行七日,出仕,何如?傳曰,允。
權脩啓曰,賓廳日次,臺諫無行公之員,則豫爲牌招來待事,曾已定奪矣。卽今憲府之官,或未差,或在外,或未肅拜,時無行公之員,在京人員,卽爲牌招,肅拜以待,如何?傳曰,允。
傳曰,大臣·備局堂上,引見。
明日政,憲府闕員差出後,牌招開坐事,榻前定奪。
明日,判義禁閔熙,付實職後,牌招開坐事,榻前定奪。
李元祿,以禮曹言啓曰,發遣本曹郞廳,禧陵抽栍摘奸,則入直參奉及守護軍等,竝皆無頉云,敢啓。傳曰,知道。
引見時,持平權瑍所啓,持平申厚明,卽臣之婚姻家也,注當相避,不可仍冒,請命遞斥臣職。上曰,勿辭,退待物論。正言朴鎭圭所啓,同前請還收金壽興敍用之命。上曰,勿爲煩瀆。又所啓,同前請保寧縣監金益華遞差。上曰,依啓。又所啓,同前請漆原縣監遞差。上曰,不允。左議政權大運所啓,刑曹乃詞訟劇務之地,而判書李之翼,方被臺評,久未行公,事多積滯,似當有變通之道矣。上曰,李之翼,今姑改差,其代,後政差出,可也。又所啓,捕盜大將李汝發改差事承傳,兵曹,左邊捕盜大將盧銓。又所啓,臣今日詣闕時,淮陽府使金宇亨,具冠帶立於道左,親呈單子,以正二品臺臣,擧措可駭,損傷事體,宇亨,從重推考,何如?上曰,依爲之。左議政大運曰,觀其單子,乃其子萬年山訟事也。極陳其冤枉之狀,雖未知盡如其言,宇亨,非不知事理之人,必有抱屈之事,作此駭異之擧也。令本道定訟官,摘奸兩邊取招,詳査曲直,宜當矣。上曰,令漢城府,兩邊取招,詳査稟處。又所啓,橫城賊人等,因臺啓,將捉致京獄而推治矣。外方盜賊,自京中推治,其有辭連之人,則勢將發遣軍官而搜捕,如是之際,必多貽弊騷擾之端,臣意則移囚營下嚴治,則事涉着實矣。監營在原州,而原州與橫城接界,移囚營下而按治,似爲得宜矣。上曰,移原州推覈,勿爲上京,可也。又所啓,先正臣李滉,乃東方道學之宗,而其子係貧殘,無以奉其祀事云,事極可慮,朝家似當有優異之典矣。其奉祀孫李杲,方爲英陵參奉,而爲人亦且可用云矣。上曰,李滉,東方道學之宗,而其子孫,貧不能奉祭云,李杲,特出六品,可也。又所啓,水陸合操等事,自是戎務之大者,固難容易停止,而第念今年凶荒如此,遠地軍人,裹糧往來,累日聚待之弊,不可不慮也。自前年凶之時,則亦有停止之例,今亦豫爲分付,則諸道水陸合操,及兵使·營將·巡歷·點閱等事,使之今姑停止,何如?上曰,依爲之。
巳時,上御熙政堂,大臣·備局堂上引見入侍。左議政權大運,行工曹判書柳赫然,行兵曹判書金錫胄,知中樞府事吳挺緯,吏曹判書閔點,韓興君李汝發,左副承旨權脩,持平權瑍,正言朴鎭圭,修撰李湜,假注書崔恒齊·安圭,記事官尹義濟·安如岳。左議政權大運進伏曰,晩雨支離,日氣蒸鬱,不審近來,聖體若何?上曰,無事矣。大運曰,兩慈殿氣候,亦復何如?上曰,安寧矣。大運曰,旱餘得雨,而連日不止,亦涉支離,餘存各穀,似有致傷缺至於黃海道,則多有覆沙浦落處云,是可憫矣。缺吳挺緯曰,得雨之後,至於赤地,亦有回蘇之望,缺誠幸矣。兵曹判書金錫胄曰,缺落種處,似或可食矣。缺大運曰,非但湖西,凶斂特甚,與此接界處亦甚,凡干賦役,固當減除,以爲保恤窮民之地,而卽今盜賊,處處竊發,鄕曲良民,將不得保其村落矣。臣聞柳赫然之言,則頃在庚辛兩年,亦多有盜賊熾發之患,而緣各站嚴設守備,使不至於熾盛之域云。當此大侵之歲,寇賊强梁之患,不特忠淸爲然,其他諸道,必多此患,緣路各站,嚴令設機,以爲防備之地,則似爲合宜矣。柳赫然曰,頃年錦山德裕山,有巨盜,而自朝家嚴明申飭,使之跟捕,故幾盡捉得,而竟至無虞矣。吳挺緯曰,其時郡守李晸,能善爲設計,掩捕無遺,其盡心國事,誠爲可嘉矣。赫然曰,臣聞爲守令者,雖有盜賊,不爲窮尋跟捕,而至有見捉者,故爲緩治云,誠極可駭矣。今後則諸道監司處,嚴明防備,其於必捉事,各別申飭,似宜矣。上曰,諸道監司處,各別申飭事,自政院措辭下諭,可也。大運曰,瑞興罪人趙大立,旣不得捕捉,而厥妻子息,乙卯年,始爲捉得,與其辭連之人,竝皆被囚矣。頃日坐起時,渠輩呈狀稱冤,而大立之子信先·信彦·女始禮·信香四人,皆已物故。厥妻玉春,厥妾上典韓瑞·崔獻之,韓瑞之子四善及奴夢日·徐乭屎,私婢時禮·忠立爲名者,尙今牢囚,而夢日則與信先,半日同行,徐乭屎則信先逃躱時,許接,私婢時禮則信先,雖曰交嫁,而極其稱冤,缺忠立則信先貿米時,參證而已,尤無可罪,缺嚴囚牢獄,已過三年,當此遇缺有分揀之道矣。上曰,放釋缺玉春,不可輕議,今姑仍囚,而至於缺之爲大立妻子,而不爲告官,隱缺釋,似當配定矣。缺下二條見上柳赫然曰,南原本是弊邑,而柱彦則甚有能聲。吳挺緯曰,柱彦,本來善治者也。錫胄曰,守禦廳環刀一千五百柄,大刀五百柄,自嶺南已爲畢打造,連續輸來,而粧飾所入物力及工匠朔布,當爲磨鍊分用。廣州則旣無屯穀,又無餉米,無他辦出之路,自前朝家,每有顧見扶助之擧,故敢此仰達矣。銅鐵六百斤,取用於戶曹,大刀柄加時木,求於全羅左右水營,魚膠·馬皮,亦依前江都環刀打造時例,諸道及司僕寺取用,而朔布十九同,以備局所管餘丁木,都案廳新餘丁木,軍色劣木,限此數通融取用。全漆亦當多入,而工曹所儲,遺在頗多,明年兩湖應貢之數,若不盡減,則數斗猶可除出云,二斗爲先取用,何如?上曰,依爲之。此下一條,出擧條,見上大運曰,金輝世·李玄逸·鄭錫僑等,皆以缺恬靜自守,不樂仕進矣。凡今雖承恩除,竝缺李玄逸則旋爲下去云,臣與數人者,素無一面之雅,聞其爲人,儒雅可尙,經學頗優,自上缺見,而使之出入經筵,以備顧問則似好矣。挺緯曰,李玄逸則已爲下去,而輝世則在京云,今若召見而缺爲合宜矣。上曰,缺兩司啓辭見上批答見上上曰,缺尙無開霽缺誠爲苦悶矣。大運曰,雨勢如此,似當有祈晴之擧,而若或徑先祈晴,而餘存各穀缺事甚可虞,故不敢請行矣。遂罷出。已上燼餘
上在昌德宮。停常參·經筵。
巳時,日暈。
下直,江原監司崔寬,慶基殿參奉李必茂。
謝恩,大司諫李元禎,監察許滌。
傳曰,江原監司,留待。
左尹尹深辭職上疏。入啓。
瀛昌君沈上疏。大槪,冒萬死,敢陳切迫私情,冀蒙裁察事。入啓。
領議政許積五度呈辭。入啓。
政院啓曰,判義禁閔熙,付實職後,卽爲牌招開坐事,昨已定奪矣。同知事李弘淵,右尹下批後未肅拜,吳始復,以病呈辭,呂聖齊,方遭服制,未及成服云。判義禁,雖爲牌招,堂上未備,勢難開坐,同知事李弘淵·吳始復,竝爲牌招,使之開坐,何如?傳曰,允。
傳曰,江原監司,引見。
傳曰,刑曹乃刑獄重地,不可久曠,判書,今日政差出。
謝恩,判中樞閔熙,右尹李弘淵,兵曹正郞崔錫鼎,左副承旨睦昌明。
答瀛昌君沈疏曰,省疏具悉。卿之陳辭,試爲矜惻,依疏辭施行焉。
答左尹尹深疏曰,省疏具悉。今玆特敍之命,意非偶然,卿其勿辭,從速察職。
大司憲李觀徵,牌不進。傳曰,更爲牌招。
謝恩,大司憲李觀徵,執義李沆,校理李鳳徵,同知申伉。
大司憲李觀徵啓曰,臣本以虛薄之人,受傷於累朔史局之役,脾土大敗。昨夕猝得暑霍,胸膈悶絶,達宵叫痛,多般施藥,竝得吐瀉,氣息如縷,委頓不省之際,新命遽下,召牌繼至,揆以不俟駕之義,固不敢偃然,而病狀如許,竟未祗赴。病裏悚懼,添一苦念,不意聖明不罪,召命再臨,臣於此,嚴分畏義,尤不知非死所,强舁殘骸,忍死出肅,此出於萬不獲已,而臣旣已違召,難免應推,決不可晏然仍冒,請命遞斥臣職。答曰,勿辭,退待物論。
執義李沆啓曰,駑下如臣,謬膺新命,才分不稱,臣固自量,情勢臲卼,人所明知,召牌之下,嚴畏分義,不得不黽勉祗謝,而臣於史局,久稽行公,被推有日,時未照勘。且臣曾於乙卯之變,適忝本府,而僚席之上,有爲先正首罪之論者,其意實在於告廟,臣意以爲,有事則告,雖不可已,而論議轉激,恐或近於太過之地,故有同僚相議啓遞矣。到今公議大發,則臣以其時處置之人,有不可晏然於臺職,以此以彼,俱難苟冒,請命遞斥臣職。答曰,勿辭,退待物論。以執義避嫌,傳曰,推考蕩滌。
府啓,上同請還收金壽興敍用之命事。請以正邦禮明宗統之意,祗告太廟,頒示中外事。竝引嫌而退,未赴召命,不可仍在,事異前後,不必强嫌。請大司憲李觀徵遞差,執義李沆出仕。前啓李之翼罷職事。停啓。答府曰,毋庸堅執,處置事,依啓。
有政。
吏批,李正英爲刑曹判書,李沆爲執義,李觀徵爲大司憲,李正英爲判敦寧,申晸爲兵曹參判,朴身之爲保寧縣監,李斗光爲兵曹佐郞,李明鎭爲貞陵參奉,李鳳徵爲校理,李溟翼爲承旨,崔錫鼎爲兵曹正郞。
上在昌德宮。停常參·經筵。
卯時,白雲一道,橫在月上,長二三丈,廣二三寸,漸向巽方,良久乃滅。
有政。
下直,永興府使權儔,歙谷縣令李行夏,珍山郡守安燦,高陽郡守金有鉉,陽川縣令金萬直,靑水萬戶劉自勗。
謝恩,典籍盧三錫,忠淸兵虞候柳星章。
兩慈殿·中殿,藥房問安。答曰,知道。
戶曹判書吳始壽三度呈辭。入啓。加給由。
藥房啓曰,宿雨將收,新凉乍動,伏未審此時,聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予則無事矣。
傳曰,下直守令·邊將,留待。
吏曹啓曰,臺諫有闕,政事,取稟。傳曰,當日爲之。
政院啓曰,新除授左承旨李溟翼,時在慶尙道禮安地,請斯速乘馹上來事,下諭。傳曰,允。
政院啓曰,刑曹判書變通差出,蓋爲詞訟劇地,不可久曠,而新除授判書李正英,今日亦爲肅謝,卽爲牌招察任,何如?傳曰,允。
傳曰,下直守令·邊將,引見。
謝恩,刑曹判書李正英。
傳曰,明日晝講爲之。
右議政許穆箚子。大槪,病重乞遞事。入啓。答曰,省箚具悉卿懇。老人疾,連月彌留,尙未差愈,予之慮念,曷可云喩?從容調理,則神明所扶,勿藥有效,卿其安心善攝焉。仍傳曰,遣御醫看病。
全羅道生員羅重器上疏。大槪,痛斥告廟之論,以爲保護士類之地事。入啓。
政院啓曰,卽者湖南人羅重器等,投進一疏,觀其大槪,則以痛斥告廟之論,爲保護士類之地爲辭,而其疏語,則專爲伸救罪魁,欲售游辭熒惑之計。今日告廟之論,有以一毫牋害斬伐之意,而其爲言至此,情態之陰巧罔極,固難逃於天鑑之下。當初貶降之議,首發於時烈,而庚子更議之日,猶且力主前見,以致終始誤禮,而重器等,乃曰先王,旣以國制朞年,定爲大王大妃之服,有若時烈,初無首誤之罪,而隱然爲推諉之計,爲人臣子者,何敢爲如是之言乎?時烈貶降之計,畢露於仁宣大妃服制磨鍊之日,先王,赫然震怒,以薄於先王,厚於何地爲敎,而釐正之。殿下,繼述而成其志,其時諸臣,不過奉揚休命而已。今重器乃曰,欲決於仇怨之口,循其欲殺之心,有若諸臣,藉禮訟而修郄者然。此則不足多辨而其曰,時烈之所以受知於孝廟者如何,而乃以貶薄孝廟爲罪,有足深悲極憐云。時烈,以受知孝廟之人,乃敢主賤稱貶降之論,所以爲罔赦之極罪,而重器等,乃欲以此爲救解之資,不亦痛駭之甚者乎?議禮之家,誠有聚缺之比,而至於時烈,執體不正之說,以亂宗嫡之統,乃爲千萬世難容之罪。祭酒臣尹鑴之議,雖有尊敬之異,決不可以時烈之貶降,比而同之,而乃反執此訂彼,欲以眩亂天聰,而營護罪魁,其爲計,吁亦慘矣。人心陷溺,邪說之橫流,愈往愈甚。今此怪鬼之輩,又繼尹櫶等而起,玆不明辨而痛斥之,則將無以淑人心而息邪說,如此凶險之疏,所當自本院退却,而旣稱儒疏,不得不捧入。且將區區之懷,敢此仰稟。傳曰,觀此重器等疏語,則全沒時烈誤禮罔赦之罪,而滿紙游辭缺救解,極其凶慘,此疏還出給,以杜後日紛紜之弊。
傳曰,晝講,依當初時刻爲之事,分付。
巳時,上御熙政堂,下直守令·邊將,引見。見上假注書崔恒齊,記事官尹義濟·安如岳,入侍。有鉉進伏曰,小臣,卽高陽郡守金有鉉也。上曰,別無可問之履歷,須盡心擧職。有鉉退伏。萬直進伏曰,小臣,卽陽川縣令金萬直也。上曰,已諭於有鉉處矣。萬直退伏。儔進伏曰,小臣,卽永興府使權儔也。上問履歷。儔曰,臣登辛卯武科,自武兼宣傳官,陞義盈庫主簿,爲延日縣監,刑曹正郞,監察,漆谷府使,尙州營將,轉爲晉州兵使,爲會寧府使,還爲摠戎中軍,今爲此倅矣。上曰,曾前履歷如此,至於治民,手必熟矣,須盡心爲之。儔退伏,燦進伏曰,小臣,卽珍山郡守安燦也。上問履歷,燦對畢。上問七事,誦訖。上曰,七事者,非但誦之而已,勿思塞責之計,須往而盡心於恤民之政,勿爲善事要譽,可也。行夏進伏曰,小臣,卽歙谷縣令李行夏也。上問履歷,對畢。上問七事,誦訖。上曰,已諭於安燦矣,須善爲之。行夏曰,聖敎丁寧,小臣,當十分盡力矣。行夏退伏,自勗進伏曰,小臣,卽靑水萬戶劉自勗也。上問履歷,對畢。上曰,爾之所管,乃水軍萬戶耶?自勗曰,乃兵馬萬戶也。上曰,所掌之任,須盡力爲之。自勗退伏,仍次第罷出,上命賜弓矢于自勗,遂拜受而出。
吏批,金元燮爲兵曹佐郞,宋奎濂爲校理,金澈爲大司憲。以上燼餘
上在昌德宮。停常參,只晝講。
下直,全羅兵虞候權瑎。
權脩啓曰,行大司憲金徽未肅拜,執義李沆呈辭,掌令韓垽·柳經立,持平申厚今在外,持平權瑍式暇,今日以監察茶時之意,敢啓。傳曰,知道。
鄭重徽啓曰,明日常參·經筵,取稟。傳曰,只晝講。
以領議政許積六度呈辭,傳于趙威明曰,安心調理。
權脩,以都摠府言啓曰,副摠官李弘淵,除標信,義禁府坐起進去之意,敢啓。傳曰,知道。
鄭重徽,以吏曹言啓曰,連次褒啓守令,抄出以入事,傳敎矣。自甲辰年至丙辰年,善治善賑,連次褒啓守令抄出,別單書入之意,敢啓。傳曰,知道。
趙威明,以司饔院官員,以監膳提調意啓曰,慶尙道八月令進上物膳中,兩慈殿封進鹽鰒及紅蛤醢,斗量則欠縮之數,幾至數升,至於紅蛤醢,則體小色麤,殊無敬謹之意,當該封進官,推考,何如?傳曰,允。
傳于鄭重徽曰,明日晝講,停。
趙威明啓曰,政院·玉堂請對矣。傳曰,引見。
權脩,以兵曹言啓曰,新番軍士元數一千四百八十九名內,除納布老弱雜頉,則實軍七百五十五名矣。慶德宮外城及彰義門南邊體城,與本曹守禦廳·繕工外監等墻垣改築時役軍,推移分定,使役之意,敢啓。傳曰,知道。
又以御營廳言啓曰,本廳五番黃海道別馬隊四十八名,已爲逢點整齊矣。來八月初一日,與四番別馬隊合操後,舊軍放送之意,敢啓。傳曰,知道。
又以御營廳言啓曰,今此四番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以義禁府言啓曰,罪人成道童,照律事,允下矣。取考律文,則知情藏匿罪人條,凡知人犯罪,事發藏匿,不行捕告者,減罪人罪一等云,而首罪李有㵑,刑曹時未勘律,不可徑先照斷,成道童,姑爲仍囚,待李有㵑結末後,擧行之意,敢啓。傳曰,知道。
又以兵曹言啓曰,今七月十三日引見時,兵曹參判李元禎所啓,守令之不治者有罪,而善治者無賞,似當有勸奬之道矣。戶曹判書吳始壽曰,因道臣及御史褒啓,蒙表裡熟馬之賞者有之,而其中連次褒啓者,則必是善治之人,使銓曹,抄出連次褒啓人姓名,別單書入,以爲施賞之地,何如?上曰,連次褒啓者,言于吏·兵曹,抄啓以入事,命下矣。今此抄啓之事,實爲善治守令而發,而本曹,旣承一體抄啓之命,取考近年巡撫使·暗行御史及各道兵·水使·邊將褒啓文書,則其中亦有以撫恤土卒,盡心國事等語,連次受賞者。故此人等,竝爲抄出書啓,而各道習操之時,以軍器措備,亦有連次見褒者,此類若盡爲書啓,則似涉猥多,不爲抄啓之意,敢啓。傳曰,知道。
以尹憲卿上疏,傳于權脩〈曰〉今如此陰險之疏,今後切勿捧入。
傳于權脩曰,尹憲卿等上疏,還出給。
以備忘記,傳于權脩曰,觀此尹憲卿等疏語,則滿紙張皇,無非陰慘,而至於服制一款,尤不勝痛駭也。噫,先王,親考禮經,改以期年定制,時烈壞禮亂統之罪,實無所逃。今者憲卿等,敢爲救解罪魁,醜誣朝臣,無所不至,將欲眩亂已定之邦禮,其心所在,極爲凶慘。如此奸細之輩,所當治以重律,而姑施薄罰,疏頭憲卿,邊地定配。
晝講時,行大司諫李元禎所啓,外官之赴鄕試者,例多人言,故竝赴京試,自有先朝受敎,而其中稍有形勢者,以鄕試爲罔利之壟斷,或諉以凶年往來之有弊,或稱以邑事癏曠之可慮,夤緣用計,必赴乃已,矯弊定式之本意,豈亶吏曹哉。自今爲始,依受敎施行之意,請申勅各道。上曰,依啓。
刑曹判書李正英疏曰,伏以臣,於罪廢之中,特蒙恩敍,繼有新命,聞命驚惶,措躬無地,才敢露章,乞賜罷斥,至於情勢病勢,俱難堪任之狀,有不暇及矣。見阻於喉司,未及上達,而召牌先下,分義所在,不敢俟駕,不得不扶曳出肅,而臣於六七年前,亦忝本任,性本弛緩,素乏嚴猛,卽以不能擧職,見斥於大臣。自以爲自此不復當是任,中間亦嘗乏人,又暫冒之而旋遞,其時至有視其任非其人之譏,到今六七年後,精力又倍消亡,其能當之而稱塞矣乎,況臣年來,屢經大病,衰敗已深,卽今筋力,有同八九十歲人,家居起居,亦且艱澁,精神昏瞀,如在煙霧中,以此筋力精神,何能當詞訟重地乎?伏願聖明,察臣情勢病勢,無一可堪,亟命遞罷臣職名,以安微分,不勝幸甚。答曰,省疏具悉。卿其勿辭,從速察職。答四學儒生,李碩徵等疏曰,省疏具悉於前後之批矣,爾等更勿煩瀆。
李碩徵等疏曰,伏以臣等,伏承聖批,曰斷無允從之理,又曰爾等之紛擾陳疏,奚至於此,又曰,更勿煩瀆,厭薄之意,一倍前批,傳所謂訑訑之色拒人者,此之謂也。臣等固知交淺言深,不足以動聖聽,然區區願忠之心,有不能自已者。今又不避煩猥,更瀆宸嚴,惟聖明,平心徐察,以作利病之藥石可乎?夫時烈之壞禮,固非所見之執滯也,文義之誤解也。以其前後獻議,及其傳法護法者之所傅會以觀之,則其意實在於譏仁祖舍適孫立次長,而貶孝廟不當立而立也。其言曰,立次長亦名長子,服斬,則適統不嚴,又曰檀弓免,子游衰,果不足恤乎?浚吉言之曰,昭顯之喪,當服三年而不服,今孝宗大王,乃所謂體而不正,不可服三年,又曰,若第一子,不至有廢疾,無子,第二子,雖他日陞後,而不服三年,只服朞,則所謂體而不正,是也。向者弼明宗統之圖,閏位之說,櫶之所謂雖威定一時,可伸百世者,豈非譏貶仁·孝一串來歷乎?其心以爲,非適而庶,統有所歸,今雖僞定於一時,自可復伸於他日,無君之言,不道之說,無所忌憚,公傳道之,則臣等前疏所謂虛位僞朝等語,蓋爲此懼也,誠非過言。於乎,當先王末年,邦禮旣定,而卽告于敬思殿,則殿下,所當繼先志述先事,次第告孝廟祖宗之靈,諸臣,亦當汲汲請行之不暇,而何憚而不行。忽焉三載,以至今日,則當及時而不及時者,是誰之咎,而及乎公議峻發之後,君臣上下,反以過時二字,爲一揗干,以戰一國不齊之口,而使國家莫重莫大之典,終至於廢閣,而莫之恤,臣等,實未知其可也。臣等,固知殿下之所持難者,非無爲地於時烈也,亦非以此論爲不可也。只惡其紛紜,務爲調劑之計,而臣等,抑恐殿下之所以調劑,乃所以起鬧,何以言之?朝廷處置得宜,然後人心服,人心服,然後浮議定。殿下,明宗統定邦禮之後,禮當告廟而不告,故有罪者不畏,人心不服,異議橫生,力戰公議,弼〈明〉流絶島而凶櫶復犯,櫶定配邊邑,而重器繼出。或眩亂宗統,或贊揚罪魁,或游辭求解,各盡心計,嘗試君父,肆其胸臆,無所不至,不知繼重器而起者,復幾人哉。凡此紛紜不已者,皆由告廟之禮,不行而然也。此殿下所以調劑者,乃所以起鬧,而自今以往,殆無鎭靜之日也,臣等竊惜之。說者以爲,一告廟則時烈,必不免爲宗社罪人,斷不容於覆載之間,此則可笑之言。時烈,貶降孝廟,得罪神人,先王疾痛,殿下放逐,旣以改正服之由,告于敬思殿,則時烈之爲宗社罪人,固已久矣。何必告廟,然後始爲不容之人乎?殿下,雖惑於恐動之說,疑亂之言,而不許臣等之請,其於奉承宗廟之道,何如也?伏願殿下,猛省于此,亟從臣等之請,以慰祖宗之靈。臣等於前疏,又以冊寶埋安之說,有所仰達,而初出於傳聞,未得其詳,今也,得考其前後事實,則其所造意,實與譏貶降服,沕爲一套,昭不可掩。臣等,謹稽己亥國葬時事實,孝宗大王上諡冊寶外,平時內藏封世子冊禮時冊印,埋安於壙中,此實從時烈之意也。臣等,又謹稽甲寅國葬時事,其時摠護使金壽興,於榻前,乃曰,己亥國葬時,封世子冊寶,埋安壙中,雖非古例,今不可異同,請依己亥例,仁宣大妃冊嬪時冊寶,又爲埋安於壙中,則其意豈不在於譏仁祖以不當立次長,貶孝廟以不當立爲世子乎?其黨之前後埋安其冊印,不藏於宗廟,以示貶薄之意者,章章明矣。其不念乎榮駕鵝自旌自信之戒者,何其甚也?其在顯宗國葬時,則其徒之行胸臆,或不之甚,復不用冊寶敎埋安之例,而前疏混稱,蓋出於傳說之差也。臣等,又按仁宣王后國葬時,寶冊篆文中,王字闕一畫之事,尤爲痛心。顯廟,於甲寅五月初二日,下敎曰,寶篆文中王字闕一畫,無乃篆法有之耶?都監,始於初六日啓曰,卽者篆文書寫官呂聖齊,來詣都監,所寫篆文,詳細看,王字第二畫,不連其當連處,連其不當連處,以致如此,自托於眼視眩澁而然,此何言也?王字第二畫闕,則非王而工,古有去臣一點而作巨者,無乃自附於此義,而以示貶薄之意耶?微先王覺察,殆行其胸臆矣。其徒之前後所爲,節節如此,則其得罪於祖宗在天之靈者,爲如何哉?以常情言之,則治之不容少緩,而旣治其罪,則宜樂告於祖宗之靈,以悅之也,夫何近日之事,寬緩遷就,若是相反於此也。嗚呼,時烈之本意,實在於譏貶乎?舍嫡孫立次長之爲非禮,其徒之意,亦在於立熾今日,以求伸於他日。凡爲恐動之說者,其意亦不過曲意順上,爲今日榮祿之計,怵於禍福,爲他日保身之策。惟聖無疑惑於數者之說,告廟盛禮,斷自宸衷,不日行之,臣等,不勝大願。殿下,每於臣等批,必以更勿煩擾,更勿煩瀆,爲揮却臣等之地。嗚呼,昔陳東·歐陽澈等,屢上書不已,及誅而止,殿下,若以臣等之言爲不可,而加之以法,則臣等,得爲孝廟爲顯廟爲殿下死足矣,何所悔焉?臣等無任云云。答曰,省疏具悉於前後之批矣,爾等更勿煩瀆。
午時,上御宣政殿,晝講。知事金錫胄,特進官李元禎,參贊官權脩,侍讀官李鳳徵,檢討官李湜,假注書崔恒濟,記事官安義濟·安如岳,入侍。上讀前受音一遍訖。李鳳徵,進讀魯欲〈使〉愼子,至白圭曰吾欲二十而取一,音釋一遍,上受而讀之訖。鳳徵,因釋註意曰,愼子者,魯君之臣也。殃民者,不敎民以禮義之道,而使之驅之於戰鬪,陷於死地之意也。然且不可言,雖僥倖勝齊,已驕敵怒,其禍方深,此其不可之甚者也。錫胄曰,以魯·齊,形勢言之,則齊大國也,魯小國也。雖或一戰而得勝,適足以失好於隣國,而爲患方大,況未可必勝乎?此孟子甚言其不可也。典籍者,猶論文獻會同之義也。鳳徵曰,周公太公,雖有大勳勞,而其封國之制,不過百里者,可見封建之公而儉者,則止而不過之意。錫胄曰,功則雖大,而封國則無踰百里者,自是先王之制,而今魯之地方,已至百里者五,則此皆竝呑小國之得之者,如有王者作,則必在乎所損矣,甚言代齊之不可也,至徒取諸彼。鳳徵曰,徒者,猶空字之意,然且不可之意,至此而尤分明也。君子之事君也,引其君於當道,志於仁愛,則可以無敵於天下,而當此戰國之時,愼子,不知事君之義,惟以攻城略地爲能事,故孟子力言其不可也,至與國。鳳徵曰,與國者,項藉傳,或曰隣國,而此則乃和好相與之國也。錫胄曰,約與國而侵伐隣國,以闢土地之意也,至不能一朝居。權脩曰,人君苟不修德,雖闢土地充府庫,不能一朝居也。鳳徵曰,此章雖是別章,而與上章語意相似,必是一時之言也。元禎曰,此雖警人臣,人君亦當體念處也。戰國時,惟以富强之術爲務,而君人者,亦以逢迎媚悅爲能,故當時諸侯,皆以民賊爲良臣,孟子此論,其警之也,可謂深切著明矣,至白圭。錫胄曰,稅者,百姓之賦稅。以下缺燼餘
上在昌德宮。停常參·經筵。
下直,水口萬戶鄭斯僑。
謝恩,五衛將黃道光,護軍睦有善,寧陵參奉韓世卿。
傳曰,明日晝講爲之。
刑曹判書李正英,右參贊睦來善辭職上疏。入啓。答曰,省疏具悉。卿其安心,勿辭察職。
大司憲金徽上疏。大槪,敢陳切迫情勢,冀蒙恩遞事。入啓。答曰,省疏具悉。今玆收敍之命,實非偶然,栢府之長,不可久曠,卿勿爲嫌,從速察職。
戶曹判書吳始壽上疏。大槪,加由之命,出於格外,所當含恩畏義,奔走就列,而狗馬之疾,一向沈綿,冒陳危懇,本兼諸任,一竝請遞事。入啓。答曰,省疏具悉。度支之長,不可久曠,卿其勿辭,調理察職。
判尹張善瀓上疏。大槪,被人誣詆,略陳曲折,以祈垂察,仍乞亟行鐫遞所帶職名,以存國體,以遂私分事。入啓。答曰,省疏具悉。卿其勿辭,斯速査處。
刑曹,尹憲卿,龍川府定配。
持平權瑍啓曰,卽伏問憲卿等疏,醜詆朝伸,靡所不擧,而臣名亦在指斥中云,原疏還給,不知措語之如何?且聖明,洞燭奸狀,迸諸遠裔,則其鬼幻蜮怪之說,固不足與較,而旣被其侵凌,亦不可晏然,請命遞斥臣職。答曰,勿辭。
政院啓曰,臺諫啓辭,新啓外,申後勿爲捧入事,曾有傳敎矣。今者憲府前啓,申後來傳,而持平權瑍引避,承批後,始爲傳啓,則事勢固如此,而申後勿捧,旣有承傳,則不敢直爲捧入,何以爲之?敢稟。傳曰,依承傳,勿爲捧入。
忠淸監司書目,報恩兼任懷仁呈,以正言嚴緝上疏上送事,啓。答曰,省疏具悉。疏中可以議處事,當令廟堂稟處,爾其勿辭,從速上來察職。
大司諫李元禎上疏。大槪,酷被凶謀之構誣,乞賜退斥,俾全性命事。入啓。
院啓,金壽興敍用還收之論,爭執已久,兪音尙閟,竊未曉聖意之所在也。夫明罰勅法,君人之大柄也。不可以恩貸,不可以私撓,故敗常亂俗,不以三細而或宥,此之不嚴,而國不危者,未之有也,可不懼哉。乃者壽興,甘心罪黨,貶孝廟正統,恣意罔上,違先王大命,于斯時也,宇宙之得免於長夜,冠裳之不胥而爲夷者,能幾何哉?幸賴先王,飜然而覺,惕然而怒,日月重明,陰翳一掃,倫紀旣斁而復敍,綱常旣墜而復植,伊白壽興之簛弄君父巧意面謾,與時烈一轍。先王猶循寬大之體,薄施編配之罰,而弓劍才遺,原宥太遽,王法不可謂少伸,人情不勝其久鬱矣。今玆收敍之命,又出意慮之外,豈殿下重宗統嚴禮律之意,漸不克終而然耶?無怪乎邪意之層出,而來櫶等之凶疏也,大凡宥罪之典,不宜舛施,一則可恕也,一則自新也,以壽興爲初有可恕之情,則貶君亂統,非眚惟終,以壽興爲終有自新之念,則文過遂非,不悛益肆,而向因告廟之論,促爲待罪之擧,協助危動之言,冀售熒惑之術,前後闔捭,如見肺肝。凡民之罔不熟,常憲之所不貸,國統不容復紊,邦禮不容復亂,不得請則決不可止,請還收金壽興收敍之命。刑曹罪人李有㵑,買得陵底之田,憑籍齋郞之勢,備占火巢,亂斫松楸,此實前所未有之事也。其在國法,斷不可貸,而刑部之官,徒循親戚之私,不思按獄之體。乃以有㵑冒占之地,謂非火巢之內,而再請禮官之摘奸,曲庇之計,昭不可掩,當時有㵑,曾不受刑,而陵卒發告之類,則巧作罪目,三次嚴刑,幾致殞命,僅以得活,蓋急於爲有㵑報怨,而不念國陵事體之莫重且大也。循情蔑法,輕視陵寢之罪,決不可問備而止,刑曹當該堂上郞廳,請命罷職。頃者有庶孽李師顔者,摘抉一二朝臣隱過,投疏陷害,罔有紀極,苟使被詆之臣,平日行身,一有彷彿乎其言,則醜罵之來,乃其自取,雖因此見棄固無足惜,實無是事,而做出無根之言,以爲修郤之計,則周官造言,自有其律,此而不治,則不但朝家處置,太欠明白,日後不逞輩,競進黯黮之說,防售陷人之謀者,將不勝其紛紜,而人人自危矣。豈不可覈其虛實,而置難明之域,以啓無窮之弊,揆之事理,不容但已,有何煩弊之事?請陳疏人李師顔,令攸司査問處之。答曰,毋庸瀆擾。罷職事,依啓。
禮曹啓曰,曹所屬內,兩員官員及東·南關王廟守直官等,今丁巳年春夏等褒貶,各其司提調堂上有故,限內不得磨勘矣,今姑等第以入之意,敢啓。傳曰,知道。
上在昌德宮。停常參·經筵。
卯辰時,日暈。
謝恩,獻納睦天成,工曹參判沈梓。
答大司諫李元禎疏曰,省疏具悉。憲卿等陰險誣陷之計,不必爲嫌,卿其勿辭,從速察職。
大司憲金徽初度呈辭。入啓。給由。
禮曹參判李袤再度呈辭。入啓。加給由。
獻納睦天成啓曰,本院,方以陳疏人李師顔査問事,論啓,而臣三寸叔母夫前判決事趙嗣基,亦在師顔醜詆之中,臣於此論,不可同參,何敢仍冒於臺席?請命遞斥臣職。答曰,勿辭,退待物論。
領議政許積七度呈辭。入啓。傳曰,安心調理。
晝講入侍,知事閔熙,特進官柳赫然,承旨趙威明,玉堂李鳳徵·李湜,假注書金一夔,史官尹義濟·安如岳,正言朴鎭圭,持平權瑍,入侍。
忠淸監司書目,丹陽呈,以掌令柳經立病重,上去不得事。啓遞差。
晝講時,武臣睦存善·閔暹入侍。
今日晝講時,視事,溫繹間姑停。
吏曹啓曰,臺諫有闕,政事,取稟。傳曰,明明日爲之。
禁府,姜碩昌,廣州德豐驛,徒二年定配。啓。
晝講時,持平權瑍所啓,請還收金壽興敍用之命。上同上曰,勿煩。又所啓,上同請以正邦禮明宗統之意,祗告太廟,頒示中外。上曰,亟停勿煩。又所啓,官方之淆雜,職由於初仕之不擇,尙衣院直長李蕡,本以賤孽,夤緣蹊徑,得除東班正職,下吏待以儕流,同僚羞與等列,殆不成官員貌樣。長興庫直長沈瑱,爲人孱劣,不堪任事,曾爲司饔院奉事時,監董於燔所,而進上之器,亦且無面,至被推緘,其昏謬不能擧職之狀,推此可見,俱不可一日在職,以貽癏曠之弊。請尙衣院直長李蕡,長興庫直長沈瑱,竝遞差。上曰,依啓。正言朴鎭圭所啓,上同請還收金壽興敍用之命。上曰,勿煩。又所啓,上同請陳疏人李師顔,令攸司査問處之。上曰,已悉於前批矣,勿煩。又所啓,引嫌而退,嫌不聯名,已有近例,請獻納睦天成出仕。上曰,依啓。
行副護軍閔暹所啓,海南黃原山,船材最好,以之造船,則至於七八年,不爲朽敗,此誠難得之船材,而自司僕屯監移設之後,斫伐殆盡,今將濯濯,極爲可惜。雖不得盡罷屯田,而平地元田外,使不得耕種,則長養船材,庶爲他日緩急之用矣。上曰,司僕則此外亦多,屯田,不可無變通之道,令廟堂稟處。
上在昌德宮。停常參·經筵。
正言朴鎭圭啓曰,日昨長官相會也,臣以告廟之論,自本院竝發與否,及於長官,則答以待僚員出仕,商確議啓未晩,如是而罷,此非呈疏,論爭可否,而不過席上,偶然酬酢而已。今聞物議,以無端遲待爲非,長官旣以此引避,臣何獨晏然?請命遞斥臣職。答曰,勿辭,退待物論。
府前啓,請還收金壽興敍用之命事。請以正邦禮明宗統之意,祗告太廟,頒示中外事。入啓。答曰,亟停勿煩。
大司諫李元禎啓曰,頃於本院相會之坐,同僚,以告廟之論,自本院竝發當否,發言於席上,意在商確而已,非必欲趁當日論啓,故臣答以玆事體大,姑待僚員出仕,通議論啓,猶爲未晩矣。今聞外議,以旣發之論,無端遲待,大以爲非云,臣心之不安甚矣,而抑臣於此論,必欲周詳者,蓋有由焉。夫國統旣紊而復正,邦禮旣晦而復明,祗告之禮,若行於正事之初,則實合奉承宗廟之道,而祗緣論議之不一,尙遲應行之大節,其爲缺曲,固大矣。今雖晩矣,其視終始廢閣,則又不可同日而論,此議者之所以必欲請行,而臣亦不敢以爲不然者也。至於首罪之不爲加律,臣亦力言於同朝,輿論旣以完定,只欲以正禮之由,告之太廟,頒之八方而已。此實稱停和平之意,旣非深刻峭峻之論,臣意竊以爲,此論不發而已,發則不可立異,涇渭於中者,不過如斯,此非但同朝之所共聞知,仰惟聖明,亦必俯燭於臣之前後疏矣。臣之意見,旣如是,則今於僚席之問,固無持難之事,而第惟此論之初發也。殿下之摧折大過,諸臣之臆逆太深,公議以之拂鬱,輿情以之轉激,以致學儒之疏,語無斟酌。至以寶冊之埋安,王字之缺畫,竝謂之有意而發,其言俱涉深文,其事不近常情,雖出於年少儒生輩論事過激之致,立議如許,聲罪如許,則果可以服人心乎?此等論議,與臣初意,大相遲遲,臣於此時,身爲諫官,而繼發告廟之論,則孰知朝論自朝論,儒疏自儒疏,而漠然不相關哉?未或區以別之,同歸於一色論議,則今日之爲此請者,誠不可以率爾也。向臣之所以難於遽發者,必欲更詢僚議,務歸至當之地,而聞者不諒,譏臣遲待,臣何敢晏然?請命遞斥臣職。答曰,勿辭,退待物論。郞廳白鴻擧校。日記郞廳權達國書。
上在昌德宮。停常參·經筵。
平安監司書目,義州·鐵山等官呈,以今月十六日,二十日地震,事係變異事。
江原監司書目,蔚珍縣令崔國成,率置同鄕人曺夏甲於衙中,他矣奴婢處威脅臣貢,殊甚痛駭,爲先罷黜事。
獻納睦天成啓曰,昨日同僚,引避退待,臣當處置,仍連本院之前啓,而臣於師顔事,旣有不敢連啓之嫌,則揆以臺例,亦不可只爲處置同僚,昨緣日暮家遠,今始來避,臣之所失尤大,決難苟冒,請命遞斥臣職。答曰,勿辭,退待物論。
成均館官員,以知館事意啓曰,今七月初七日,儒生上旬輪次,當爲設行,而政府有故,不得爲之,今月內無故日退行事,曾已啓達矣。政府有故,限內不得設行之意,敢啓。傳曰,知道。
領議政八度呈辭。入啓。傳曰,遣承旨敦諭。
同副承旨李元祿書啓,臣承命往諭于領議政,則以爲,狗馬賤疾,萬無可起之狀,聖明非不洞燭矣,而乃者近侍又臨,傳宣聖旨,責諭之意,愈往愈切,臣誠惶隕窮蹙,罔知攸計。臣等前後乞骸之章,丹血已瀝盡矣。更無一分餘地,而迄未蒙天地父母哀憐許罷,則臣於此,尙何以爲措耶?生不如死者,正謂臣今日情境也。臣虛帶官銜,六朔于玆,而病日益甚,死亡無日,惟願速受違命之誅,以贖曠職之罪而已,伏枕煎灼,不知所達云矣,敢啓。傳曰,知道。
府啓,臣以金壽興敍命還收事,論列已久,而兪音尙閟,臣竊慨然也。當初賓廳議禮之時,壽興所犯之罪,用意之態,先王之所深痛,國人之所共憤,聖明之所洞燭,少無可恕之情,而今此敍命之下,出於意外,於壽興則固幸矣,獨不念宗統典禮之重乎?夫壞禮亂統之罪,始於時烈,終於壽興者,甘心死黨,肆意欺誣,違拒先王之面命,終主體而不正之說者,論其情罪,豈有間於罪魁乎?王法終不可私屈,重罪終不可輕釋,臣之所以必欲得請而後已者也。請還收金壽興敍用之命。請以正邦禮明宗統之意,祗告太廟,頒示中外事。竝引嫌而退,欲加商確,初非持難,則遲待之譏,不必爲嫌,仍連前啓,旣有所嫌,則不敢處置,其勢固然,請行大司諫李元禎,正言朴鎭圭,獻納睦天成,竝出仕。答曰,亟停勿煩,處置事,依啓。
院前啓,請還收金壽興敍用之命事。頃者,有庶孼李師顔者,摘抉一二朝臣隱過,投疏陷害,罔有紀極。苟使被誣之臣,平日行身,一有彷彿乎其言,則醜詈之來,乃其自取,雖因此見棄,固無足惜,實無是事,而做出無根之言,以爲修郄之計,則周官造言,自有其律,此而不治,則不但朝家處置,太欠明白。日後不逞之輩,競進黯黮之說,巧售陷人之謀者,將不勝其紛紜,而人人自危矣。不可置之難明之域,以啓無窮之弊,揆之事理,不容但已。今雖行査,只覈其言之虛實而已,別無株連之理,有何煩弊之事乎?請陳疏人李師顔,令攸司査問處之。宗嫡之統至嚴,不可以或紊,宗廟之禮至重,不可以或廢。乃者我殿下,方在周成之沖年,遠邁漢昭之英斷,克遵先大王憑几之末命,快定十六載紊亂之宗統,其爲繼志述事之孝,孰有加於是哉,而當其正事之初,不以定禮之由,虔告于太廟,大語于多方,旣紊之統雖正,當行之禮遂廢,俾聖孝不克益新,使邪說不得永熄,此則群臣有司之罪也。禮曰,有事則無不告,神道不遠於人情,事亡無間於事存,以此而推之,則邦禮之旣晦而復明,國統之已紊而復正者,此何等大事,而不以告於太廟祖宗之靈乎?宗廟之內,一修葺之細節,一還安之小禮,猶不可不告,況正祖宗之大統,釐邦家之大禮,視細節小禮,何如也,而終可闕然不告乎?今日之禮,尤有不可不告者,仁宣王后大喪時,大王大妃服制,改大功庶服之謬,行期年嫡服之正,則庶無憾矣,而至於己亥年孝廟大恤時期年之庶服,則旣無脫服之節,惟有告太廟一事,可明其釐庶爲嫡之由,而尙今闕焉。仁宣庶婦之服,雖行歸正,孝廟庶子之稱,尙不釐改,雖謂之婦爲適婦,而子猶不免爲庶子,誠非過論也。今之爲時烈左袒者,以告廟之後,繼有加律爲慮,而聖心,亦不得不欲動於熒惑之說,此則有一言可破者。若使時烈之罪,猶有未著,而始著於告廟之後,則斯言容或近之,而今也不然。聖明,旣曰當斷以一罪,而猶從寬假之典,國人皆知,莫逃於三尺,而曲體好生之德,則豈以告廟之行不行,復論時烈之死不死哉?設令告廟而時烈必死,不可以時烈之死生,終寢太廟之典禮,況時烈必不死,而直以時烈之所厭惡,而終廢不可廢之大節乎?告焉而孝廟庶子之稱,可洗也,告焉而奉承宗廟之誠,無歉也,告焉而邦禮益嚴,國統愈尊,而民志益定,邪說不作。惟論事之當否,不係時之早晩,請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。答院曰,不允。至於告廟事,强從過激之論,係以起鬧,予實未曉也。斷無允從,亟停勿煩。
上在昌德宮。停常參·經筵。
初昏,流星出天際,狀如杯,色赤,下流四五尺而滅。
有政。
下直,北靑判官尹命哲,機張縣監權胄。
右尹李弘淵辭職上疏。入啓。答曰,省疏具悉。卿其勿辭察職。
傳曰,下直守令·察訪,留待。
戶曹啓曰,右議政許穆,今八月朔月廩,依前輸送,則辭而不受,何以爲之?敢稟。傳曰,更令倉官輸送。
左副承旨睦昌明上疏。大槪,賤疾猝重,無望行公,乞遞職名,及時調治,以尋生路事。入啓。踏啓字。
傳曰,下直守令·察訪,引見。
謝恩,同義禁尹深,右副承旨權脩,左副承旨申厚載。
領議政許積箚子。大槪,病勢危苦,差復無期,昨承恩諭,益不知措身之所,更陳崩迫之懇,迄賜遞免事。入啓。答曰,省箚具悉卿懇。前後呈告之批,已悉予懃懇之意,而卿箚又至於此,此實誠意未孚而然也,心深愧忸,無以爲喩。惟卿,更勿控辭,臥閤論道,毋負予意。
判尹張善瀓上疏。大槪,情勢病勢,兩難冒出,懇乞亟遞職名,以便公私事。入啓。答曰,省箚具悉。卿辭至此,當令次官査處,卿其勿辭,調理行公。
以守令·邊將褒啓單子,傳曰,連次褒啓守宰·邊將等,申飭兩銓,各別錄用,以爲激勸聳動之地。
訓鍊院啓曰,訓鍊別隊左部屬全羅道長興李原等營一司軍兵,來九月二十五日,京中逢點之意,全羅監兵使及當該營將處,行移,何如?傳曰,允。
吏曹啓曰,玉堂及兩司闕員,今番差出,而擬望之人乏少,相避·外任,竝擬何如?傳曰,允。
吏批,朴泰輔爲禮曹佐郞,朴相馨爲掌令,呂聖齊爲刑曹參判,李弘淵爲戶曹參判,安如石爲司諫,禹昌績爲刑曹參議,申厚載爲承旨,金邦杰爲靈巖郡守,柳命堅爲應敎,金奐爲副校理,李堂揆爲大司憲。以大司憲望單子,傳于趙威明曰,加望。加望尹鑴·李堂揆。以李堂揆爲大司憲,左副承旨權脩,右副承旨申厚載。
權脩,以都摠府言啓曰,今日入直軍士,中日習射,請出標信。傳曰,知道。
鄭重徽啓曰,左承旨李溟翼,時在嶺南,上來未易,近日廳中,位甚不齊,出納之際,事多苟簡,闕員,以在京無故人差出,卽爲牌招察任,何如?傳曰,允。
趙威明,以吏批言啓曰,新除授靈巖郡守愼景尹,呈狀于政廳曰,與本道監司朴信圭,異姓四寸兄弟,法當相避,入啓改差云。當初備擬,出於未及覺察,而旣有相避,勢難赴任,靈巖郡守愼景尹改差,何如?傳曰,允。
吏批,判書閔點進,參判吳始復病,參議吳挺昌未肅拜,都承旨趙威明進。
兵批,行判書金錫胄式暇,參判申晸未肅拜,參議柳命天差祭,參知權瑎進,右副承旨權脩進。
以柳經立付副護軍。
權脩,以兵曹言啓曰,內乘二員內,李聖賚,以病親相見事,受由出去,柳德三,以禁軍將入番,故兼內乘朴相馨,替直於內司僕矣。朴相馨,今拜諫職,禁軍將,以他將改受點入直,柳德三,俾察內乘之任,何如?傳曰,允。
趙威明啓曰,假注書金一夔,身病甚重,不得察任,今姑改差,他假注書察任,何如?傳曰,允。
趙威明啓曰,卽者以守令·邊將連次褒啓單子,有縣監李時顯,萬戶金起龍等,特爲加資之命矣。取考兩人當初褒啓,金起龍則有待其還來,邊將除授之命,而遞歸之後,該曹未及擧行,則相當職除授,似爲合宜,而至於李時顯,則初以開寧縣監,因三次褒啓,有準職除授之命,故超授星州牧使,又因本道監司褒啓,已爲加資,方爲公州牧使,前後施賞,亦涉過重,今不可以已施賞典之褒啓,疊授加資,臣待罪該房,不得不仰稟。傳曰,知道。
持平權瑍啓曰措語見上請還收金壽興敍用之命。請以正邦禮明宗統之意,祗告太廟,頒示中外。以下缺
上在昌德宮。停常參·經筵。
趙威明啓曰,領議政九度呈辭到院,而以社稷祭齋戒留院之意,敢啓。傳曰,入之。
李元祿啓曰,右議政箚子到院,而以社稷祭齋戒,留院之意,敢啓。傳曰,入之。
又啓曰,吏曹郞廳來言,臺諫有闕,政事何以爲之?敢稟。傳曰,明日爲之。
申厚載啓曰,卽者刑曹參判呂聖齊,三度牌招,來到闕門外,以爲酷被罔極之言,今待命於金吾,情事未暴之前,決不可抗顔出肅,陳疏到院,而適値大祭齋戒,還給其疏,則仍爲退去,情勢之缺果如疏辭,而三推不進,事甚未安,刑曹參判呂聖齊推考,何如?傳曰,允。
傳于申厚載曰,大臣·備局堂上引見。
獻納睦天成啓曰,司諫安如石,卽臣外四寸也。法有應避之文,請命遞斥臣職。答曰,勿辭。
權脩啓曰,獻納睦天成,再啓煩瀆,退待物論矣。傳曰,知道。
右議政許穆箚曰,伏以臣,狗馬賤疾,漸至萬分危篤,手足痿痹不利,劇歇無常,下部浮氣,雖不遍滿四體,亦不消減,泄瀉無數,元氣日盡,委頓不起,喫飮厭苦,不知飢乏,其死其生,十居八九。此時何時,天災人事,變怪百出,饑饉荐臻,四方嗷嗷,上心爲之憂懼不寧,如臣無狀,加以老病垂死,朝夕奄奄者,尸位大臣,事體可駭。又太僕提調之任,任重事煩,有非他司之比,尤非八十昏耗老病不省人事者,所可堪任,況臣一生所勉者無私,見嫉黨人最甚,詬罵日至,亦何可晏然?伏乞聖明,哀憐垂盡之命,竝許遞免,得返身故山,以遂歸化之正,實荷大聖人天地生成之大恩也,取進止。答曰,省箚具悉卿懇。卿之疾恙,尙今彌留,久而未瘳,予深慮念。卿其安心勿辭,從容善攝。仍傳曰,遣御醫看病。
巳時,上御熙政堂,引見大臣·備局堂上。入侍。左議政權大運,知中樞府事吳挺緯,吏曹判書閔點,左參贊睦來善,行大司諫李元禎,右承旨申厚載,校理李鳳徵,持平權瑍,假注書李世益,記事官尹義濟·安如岳。大運進曰,近來秋炎,無異盛夏,伏未審聖體若何?而兩慈殿氣候,亦復何如?上曰,兩慈殿氣候安寧,予亦無事矣。大運曰,賓廳坐起時,備局堂上,非有大段事故,則不可不來參,而今日賓廳之坐,堂上來參者,只三員,雖未知疾病事故之如何,而其在事體,殊甚未安。其中無故不參者,竝命推考,何如?上曰,允。大運曰,今年失稔,甚於庚辛,賑濟之策,所當豫爲講究,而戶曹判書吳始壽,連日呈辭,久不出仕,事甚不當,今日內,使之牌招察任,何如?上曰,允。大運曰,刑曹判書李之翼,被論已久,凡于獄訟,已多積滯,而新判書李正英,今又呈病受由,行公未易,大小公事,次堂上,亦可處決。參判呂聖齊,參議趙遠期,亦於今日內牌招,使之察任,何如?上曰,允。大運曰,今年凶荒,八路同然,湖嶺缺未免凶,而比諸他道,猶爲稍勝,此則使其本道,當爲料理賑濟,而至於湖西,被災尤甚,若無別樣處置,則萬無賑救之策,例納貢賦,亦當蠲減,以爲保存之地矣。挺緯曰,湖西兩麥,尤甚失稔,秋耕已迫,無路播種,日者忠淸監司李德周狀啓,春秋牟各五六百石,請得移轉,以爲給種之地,故備局,令賑恤廳,拮据移轉之意,回啓允下矣。其中尤甚被災,如稷山·天安·平澤等五六邑,皆與畿甸海邑接境,而畿邑中水原府,牟麥稍稔,春秋牟賑廳元會付,竝六千餘石捧留云,以此兩牟竝一千石,移給湖西似當矣。大運曰,水原被災,無異湖西云矣。挺緯曰,水原亦是災邑,則當爲移轉救活,而臣之此言,非薄此而厚彼也,爲其落種也。賑資則他穀亦無不可,其代以賑廳他穀,推移劃給,則事甚兩便矣。上曰,依爲之。大運曰,湖西諸邑,全失兩麥之餘,又無西成之望,目今飢饉,無異窮春,前頭救活,計無所施,關西田稅,似當有移賑之擧矣。點曰,湖西山邑,間或稍實,擇其尤甚處,賑濟爲宜矣。元禎曰,近聞湖西諸邑,晩得雨澤,焦穀回蘇,不至全棄云矣。大運曰,黍粟頗有登熟之漸矣。元禎曰,嶺南上道,自三月以後,慈雨不下,田野無靑,中道以下,則似爲稍勝,而晩旱尤甚,各穀焦枯,秋節已深,望斷西成,雖有稍勝之名,而實無異於湖西矣。挺緯曰,今年年事,當見各道狀啓,知其虛實,然後可以議賑,而方伯,只憑守令所報而啓聞,則亦不可盡信,災傷踏驗,不可不別樣詳審矣。大運曰,五臺山史庫,昏朝日記,旣無所藏,江華所藏,亦多遺失,故先王實錄完畢後,取來赤裳所藏日記,謄出分藏事,曾已定奪矣。今因年事凶歉,物力難辦,雖不得繼而設局,江華史庫曝曬,久未爲之,次遣史官曝曬後,仍考昏朝日記,抄來遺失之卷,更爲稟處之地,何如?上曰,依爲之。點曰,湖西安眠串,乃國家船材長養之處也。尺寸之地,亦不可許耕,而山直輩,生理鮮少,若無若干耕地,則偸賣松材之弊,尤難禁斷。故曾許三十結耕食,駸駸至百餘結,此亦過多,而今者內需司,以明安公主房百餘結折受事,牒呈臣曹,於理不當,固不可移關戶曹,啓下公事,又不可廢閣不行,故敢此仰達矣。此地缺朝三百年來所未有之事,何可到今設庄,致令船材,終至缺大運曰,湖西沿海各邑,船材取用,專賴於此,而船材長養,亦非處處可爲,則此非國家之重地乎?不可以一時親愛之私,而創此無前之擧矣。上猶無發落。元禎曰,爲宮家設庄,而廢三百年船材長養之處,則豈不有累於聖德乎。上曰,然則代給他田,可也。點曰,寧越·江陵·淮陽三處守禦廳屯田,頃以群議革罷矣。新生公主房,旋又折受,當初罷屯,旣爲本邑難支之弊,則豈可復令宮家設庄乎?伏想萬幾倥傯中,不遑念及於此,而決不可復此設庄,重招民怨也。大運曰,王子·公主,欲其富也,則豈患無田,而爲之營産,猶恐不及,恐未妥當也。上曰,處處折受,皆曰不可,則終不可折受乎?大運曰,非曰終不可折受,不當若是其汲汲也。元禎曰,才罷屯田,旋屬宮家,則非惟不美於聽聞,實非王者無私之道也。點曰,伏見宮家折受書啓中,輒稱某邑某面,尤極無謂,一面中如有可作田空曠處,則折受可也,而其中民田,必多冒入,豈可掩一面而折受乎?如此謬例,特爲革罷,垂知後世可也。元禎曰,如許之弊,出於訓局屯田之廣占,而不無擧一面爲屯者,此必次知者,不知事體而然也。且宮家屯田,名存實無,試以楊州地諸宮家屯田言之,則耕作之輩,偏蒙其利,宮家所收,不過十分之一,前者吳挺緯,爲京畿監司時,啓請還收者,以此也。大運曰,三邑之中,如淮陽,乃關防重地,若夫此嵐谷一面,則無以成樣,江陵事勢,亦且難支,況自古宮家折受,未聞有全一面者,閔點所達之言,自上特爲允從,何如?上曰,其代,以他田望定劃給,今後宮家折受,毋得混稱某邑某面事,申飭擧行。大運曰,宰臣之位至正卿者,以國事進言,則陳箚以病勢情勢,辭職則不得陳箚,故進言之箚,政院不得退却,例也。政院,徒知箚子之不得退却,而不知重臣之不敢以箚辭職,六卿之以病勢情勢陳箚者,不敢退却,一例捧入,殊甚非矣。元禎曰,曾見古人文集,則雖非大臣,亦有以箚辭職之事矣。大運曰,此亦因循謬規而然也。今後重臣進言外,不得以箚辭職,政院亦勿捧入事,定式施行,何如?上曰,卿宰進言外,毋得以病勢情勢,陳箚可也。大運曰,前者正言任堂之乞郡也,自上雖已許之,而古例,承旨·玉堂及吏部之官,乃得爲親乞郡,其餘則不敢陳請,而近來缺人,亦皆陳疏乞養,雖曰情勢切迫,何可創開新規乎?此後缺玉堂·吏部外,乞郡之疏,勿爲捧入,何如?上曰,近來如此之疏,頗似紛紜,依此爲之。來善曰,奉常寺,乃祭享重地,而前此任事之臣,未免疏虞之失,各邑祭需,臨時取辦於貢物之人,非徒事甚苟簡,亦多不潔,極爲未安。判府事鄭致和,前任提調,創立四庫豫爲捧入之意,入啓定奪,而未及施行。臣於上年,新造各庫,各色祭物,旣已捧留,此後則似無不潔苟簡之弊,而其中臺庫,年久頹圮,多有雨露之處,庫中祭物,未免傷汚,不可不趁卽修改。故移文該曹,算其所入材瓦,則其數不至浩多,而該曹,以年凶停繕之故,防塞不施,祭享重地,事體苟簡,請令該曹,及時修改,何如?上曰,祭享事重,且其役事,不至浩大,令該曹卽爲修改,可也。來善曰,小臣難安情勢,已盡於前後疏章,而未蒙允許,臣竊悶焉。臣行世昧方,重招物議,何敢冒帶職名,以貽淸朝之羞乎?乞遞臣本職兼帶,以安微分。大運曰,來善之固辭至此,可謂執滯矣。上曰,卿勿固辭,安心行公。來善曰,白骨徵布,兒弱定軍,朝家非不軫念,而眞僞相冒,難於變通矣。臣之退在高陽也,有村氓,抱子而哭泣於前者,問其曲折,則渠有三子,長子年今十歲,次者六歲,而皆爲禧陵守護軍,十歲者,渠自立役,六歲者,雖不能立役,其兄猶可代立也。至於此兒,則年今二歲,而以十五歲冒錄,充定於騎兵,騎兵乃西路撥軍也。把撥責立時,無以應役,一番雇立,給米十斗,而一月之間,例當三次,雇立之價,萬無辦出之路云,無告之冤,莫此爲甚,一夫不獲,有歉王政,則玆豈非所當變通者乎?上曰,如此之弊,八路同然,豈特高陽一人而已。來善曰,臣伏見備局公事,則令湖西一路,査出閑丁,以充兒弱之代,而年未滿十五者,勿爲徵布之意,旣已啓下,固是恤民之盛意,而至如高陽,二歲之兒,猶未免勒定之冤,惡在其一視之仁耶?上曰,以此觀之,則襁褓之兒,勒加年歲而充定者,必多矣。大運曰,臣亦曾經守令,歲抄閑丁,欲以充數,不得已勒加年歲而定役,民間亦有自願冒年者,蓋欲其速爲老除也。來善曰,今玆別遣御史,或擇差各道都事,取考帳籍實年,憑準於軍案,其中兒弱冒錄者,一一抄出,以爲待年缺則必無如此之弊矣。元禎曰,來善,生長京中,不知外方物情,而缺也,帳籍年歲率多以老爲少,以壯爲弱,雖以臨民之官,難覈其眞僞,今雖別遣御史,何以知其實年乎?只貽民間之騷屑,必無明査之路矣。大運曰,曾在先朝,特下兒弱減布之令,則民多減其年歲,以爲免役之計,諸般價布,太半欠縮。故只行一年,而旋卽停罷,末世滋僞,欺詐如此,帳籍年歲,固不可取實矣。來善曰,外方軍兵物故立案,成出之際,奸猾吏胥,例多徵賂之弊,故雖有物故者,窮殘一族,欲以備給賂物,久未得成出立案,白骨徵布之弊,職由於此,豈非哀矜之甚者乎?今後則着令各道各邑,嚴飭各面都副尹及統主,各其統內,如有物故者,則逐朔報官,自官更爲推覈,則其一族,卽爲成出立案事,嚴明分付擧行,以除民間疾苦之弊,何如?元禎曰,來善之言,是也。自行紙牌之後,例於朔末,人物逃故,統主告于里正,里正報于副尹,副尹轉報都尹,則掌內物故者,都府尹,似無不知之理。今後各官,一依都副尹所報,成給物故立案,而其間或有奸僞現發者,別樣重治,則無虛實相蒙之弊矣。上曰,依爲之。元禎曰,近來殘弊軍兵,出死力,備納其身役,而猶不能及期,至被鞭扑,其爲號怨,勢所必至,而至於各衙門軍官輩,託名閑遊者,無慮千餘人,豈軍役之道乎?頃日汰去之擧,實出於公議之所同,而此輩,乃以失其料祿,處處稱冤,殊極痛駭,如此之類,隨闕定役,似無不可矣。且外方軍兵,實難充數,臣於七年之間,再任全州,初到之時,則歲抄閑丁,不患不得,而其後再仕之時,則襁褓之兒,不無漏落者。推此一邑,可知其他,則各邑闕軍之代,實無充數之路,而閑丁之應爲軍役者,或稱各衙門軍官,或稱校書館倡準,圖免身役者,比比有之,事之無據,莫甚於此,如此託名閑遊之輩,亦當査出定役矣。又曰,京中各衙門,無直自定役之規,而近來紀綱頹弛,弊習漸滋,如校書館·司僕寺·掌樂院·司饔院·義禁府,直爲指名,行關列邑,故兩班子枝,多被混侵,傾貲破産,入京周旋,利歸吏胥,怨歸朝廷,豈不大可寒心乎?頃者開寧品官二人,則被訴於禁府皀隷,新寧士子四名,則見侵於廚院匠人,臣以嶺人,知其冤痛,故言及本司,使之減下,而如許混缺豈止於此也?自朝家,不可不申嚴禁斷矣。大運曰,各衙門缺有額數,玆欲依大典定限,則事係變通,從當議處,而至於京衙門直定,則尤爲不當。請自今後,各別申飭,俾無如此之弊,何如?上曰,依爲之。諸宰退後,上謂厚載曰,李仁逷家,皇明六條推來事,已言于兵判矣。從速推入事,更爲分付,可也。遂罷出。
上在昌德宮。停常參·經筵。
巳時至申時,日暈。
下直,順天府使安後泰,穩城府使薛觀徵,金泉郡守韓斗愈,雲山郡守柳屹然,龍崗縣令成瑨,眞寶縣監金世弼,懷德縣監洪璡,羅州營將鄭燦漢,將軍坡萬戶金光斗,
鄭重徽啓曰,兵曹判書金錫胄,來詣請對矣。傳曰,引見。
有政。
趙威明啓曰,今日爲政事,命下矣。頃者吏曹郞廳來言,判書閔點式暇,參判吳始復以病不來,參議吳挺昌呈辭入啓,不得開政云,參判吳始復,卽爲牌招開政,何如?傳曰,允。
傳于申厚載曰,下直營將·守令·邊將,留待引見。
以江原監司鄭錀,以掌令韓□□病重上去不得事,狀啓。傳曰,調理上來事,回諭。
申厚載,以都摠府言啓曰,副摠管盧錠,以急時賊黨推覈事,除標信,捕盜廳坐起進去之意,敢啓。傳曰,知道。
鄭重徽,以弘文館言啓曰,本館上番五員內,應敎柳命堅,校理睦林儒,實錄廳進去,副校理宋奎濂在外未上來,副校理金奐,除授之後,尙不肅謝,臣鳳徵,獨爲入直,而當此逐日開筵之時,無輪回入直之員,事體殊甚苟簡,副校理金奐,卽爲牌招察任,何如?傳曰,允。
申厚載,以備邊司言啓曰,本司武郞廳閔就魯,奔走勤仕,已滿十五朔,依例六品遷轉事,奉承傳施行,何如?傳曰,允。
吏批,判書閔點式暇,參判吳始復進,參議吳挺昌呈辭受由,都承旨趙威明進。
兵批,判書金錫胄服制,參判申晸未肅拜,參議柳命天病,參知權瑎進,右副承旨申厚載進。
吏批啓曰,判書式暇,參議呈辭受由,小臣獨政未安,何以爲之?敢稟。傳曰,仍爲之。
吏批,以尹鑴爲大司憲,禹昌績爲安岳郡守,趙時瑗爲蔚珍縣令,鄭善弘爲司評,許壕爲右水運判官,李堂揆爲參判,韓厚明爲禮曹佐郞,宋挺濂爲獻納。
兵批,以李袤·睦昌明單付副護軍,金徽·睦天成付副司直。
大司憲李堂揆啓曰,臣頃忝本職,病未赴召,以此見遞,尙帶推勘,且臣今方借入閭家,雖家是空舍,其主許入,而臣旣違犯禁令,何敢一刻晏然於風憲之長乎?臣於再昨,仕進史局,眩症復㞃,歸家昏倒,不省人事,俟病少坐,今始來避,臣罪尤大,請命遞斥臣職。答曰,勿辭。
申厚載啓曰,李堂揆,再啓煩瀆,退待物論矣。傳曰,知道。
持平權瑍啓曰,臣以金壽興敍命還收事。同前請還收金壽興敍用之命。同前請以正邦禮明宗統之意,祗告太廟,頒示中外。大司憲李堂揆,引嫌而避啓辭見上借入閭家,雖非違禁,方帶推勘,勢難在職,請大司憲李堂揆遞差。答曰,毋庸强聒,處置事,依啓。
行大司諫李元禎,正言朴鎭圭啓曰同前請還收金壽興敍用之命。請陳疏人李師顔,令攸司査問處之。請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。新除授司諫安如石,時在安岳郡任所,請斯速乘馹上來事,下諭。答曰,毋庸堅執,下諭事,依啓。
刑曹參判呂聖齊疏曰,伏以臣,伏見李碩徵疏本,拈出臣頃年寶篆書寫之事,構臣以無君不道之罪,臣心骨震慄,五內焚灼,直欲鑽地以入,而不可得也。此實上變之書,攸司合有請討之擧,蒼黃顚倒,馳詣金吾,席藁俟命者已久,而非徒朝家,迄無處分。千萬夢寐之外,反荷新除之恩,繼有三招之命,此誠生死而肉骨,驚悚感激,不覺涕泗之交流也。臣雖無狀,豈不知不俟駕之義,而顧臣方在極罪之中,決不可抗顔赴召,陳章自列,亦涉惶猥,而一向泯默,無路自暴,不得不大聲疾號於天地父母之前,惟聖明,哀憐而垂察焉。當初寶篆書寫時,豫想字樣,以二十七劃,先排井間,塡寫於其內當連而連,當折而折,而元劃則左右兩行,相對均齊,不容有所增減也。以其纖密之劃,累日塡補,眼視眩亂,王字下劃兩傍,有當連而不連處,及其下問,始覺而補入,仍卽陳疏待罪,先王旣已下燭,命之刻,其時曲折,□疏,及都監啓辭,其可誣乎?今者碩徵等,乃曰,□劃則非王而工,至譬於去臣一點而作巨者,此則不知篆法,而急於陷人,有此罔極之言也。二十七劃之中,王字三劃俱在,而只兩傍曲劃,當連而不連而已,則旣無闕劃,工字之說,實無所據。且彼去臣點而作巨者何人,亦何等時也,而乃敢以勒加於人,一則曰以示貶薄之意,一則曰殆行其胸臆。噫嘻,此何言也,此何言也?自古人臣之罹讒鋒者何限,而未有如臣今日所遭,臣自聞此言,魂驚魄散,食息俱忌,作一喪性之人,而尙延一縷者,無非臣冥頑之致,爲人臣子者,負此極惡大罪,而容息於覆載之間。伏乞聖明,收臣職名,下臣司敗,以正臣罪,以快人心,不勝幸甚。臣無〈任〉血泣戰灼之至,謹昧死以聞。答曰,省疏具悉。年少儒生輩,臆逆深刻之說,不足掛齒,而卿何陳諫自列,有若眞有是事者然乎?秋部獄訟之多滯,亦有日矣。卿其勿辭,速出察職。
刑曹判書李正英疏曰,伏以臣,敢冒鈇鉞之誅,再陳危迫之懇,而未蒙恩遞,又下調理察任之命,臣感激之至,狼狽亦甚,不得不更冒萬死,畢陳未盡之懇,伏願聖明,恕其罪而察其情。今臣蒙敍於罪廢之中,受點於加望之擬,雨露之偏,玆有所私,惶感之極,涕淚無從。況臣罪廢之日,尙留都下,爲有終南之戀,不忍便決之意,臣之老病,別有一分自力之勢,則何敢一辭再辭,以至於三而不知止乎?伏惟聖明,必以臣卽赴召命,爲不病而缺今臣趨命,無他,臣常以爲人臣分義,如非□則當行不俟駕,是臣素所自定故耳。以一時扶曳出肅之筋力,其能堪逐日終夕之剖決乎?臣年已逾六十,自當衰謝,而向來氣力,猶不甚憊矣。去年今年,連遭同氣之痛,悲哀之極,不覺傷敗,仍成疾病,平日常少,眞元大損,面貌換脫,親舊之見者,無不爲之爲憂,臣亦撫躬憐悼,日覺死亡不遠,到此地頭,豈有剸煩理劇之望乎?臣之不辭本職,獨辭兼任者,非避劇就閑,以自便身之計,實出於自覺之時也。今臣衰疾,非旬月調理待差之比,刑獄重地,不可緣臣久曠,伏乞聖明,更加垂察,憐臣之言,出於肝肺,臣所帶兼任,爲先亟命遞改,以便公私,不勝幸甚。臣無任惶汗戰慄之至,謹昧死以聞。答曰,省疏具悉。旣令次官處決矣,卿其安心勿辭,調理察職。
獻納宋挺濂疏曰,伏以臣素多病,長抱呻吟,濕痰偏重,喘症尤劇,犬馬之齒,且迫遲暮,精神筋力,日就消耗,退伏鄕廬,苟延時月矣。今玆新除之命,出於千萬夢寐之外,揆分難堪,驚惶罔措,感激天恩,强疾登程,行到星州地,添得暑症極重,末由運身前進,敢竭私情,陳疏發送之後,寸寸扶曳退歸矣。驛卒,追到於中路,傳致疏函,以有字例違格處,自巡營還送也。臣病勢彌重,不能更進一步,不得已卽於所到境,改書呈上,益不勝惶恐之地。伏乞聖明,察臣閔迫之情,特許遞免,以安微分,以尋生路焉。臣仍竊伏念,方今廟堂之上,日夜之所憂虞規劃者,專在於北方,而臣愚以爲,南方之憂,有甚於北,何以言之?臣竊聞東萊倭館,加設數千餘間,踰年而尙未完役,木石交運,山川崩渴,人命之殞,財力之殫,不可勝言,而臣之妄憂過慮,又不止於此。豺狼育於藩蘺之內,虺蜴伏於袵席之下,安保其終始帖然無事耶?雖盡心善待,曲從其所請,脫有一事不厭其心,而遽發暴怒,則不待本國稱兵,越海下陸,而館中尋常缺接之倭,其數亦衆,一朝挺刃突出,則以東萊一府軍士,其何敢當之乎?東萊旣不能當,則金海·昌原·機張·蔚山·彦陽·梁山·密陽等邑,迎刃而解,數邑之城郭,府庫甲兵,悉爲其所有,則食足兵强,衝突東西,嶺南人民,盡爲魚肉,而湖南·嶺東,亦將不免,到此,雖有舟師百千萬,將焉用之?舟師之父母妻子,皆在於陸地,陸地旣爲賊窟,則其能得其死力以擊賊乎?當此之時,臣恐舟中之人皆敵國也。陰雨之備,不可不急,而朝著潰裂,論議角立,軍國之大計,則置之於相忘之域,而莫之恤焉,臣竊痛之,臣竊悶之。統制使尹天賚,到營之後,專事侵虐士卒,欲爲立功衒能之計,沿邊列邑,分遣軍官,摘奸村間閭舍,雖久遠腐朽之家,斫其柱椽,驗視木色,以爲新造犯禁,計其所入株數,責出築城役軍,軍官奸猾之輩,因緣作弊,以此民不支堪,望風逃散,至於自焚其家者有之,其爲怨讟,爲如何哉。且大將之與軍官,自有尊卑之分,而天賚,徒步往來於軍官廳,軍官輩,稱以古風,杖其足掌,則出給牛隻,謂之贖罪云,自侮如此,則其何能號令將士,而見侮於敵人,從可知矣。若此而其可委之以統制之任乎?朝廷者,四方之根本也,監司者,一道之方伯也,守令者,一邑之長也。朝廷凡有事,分付各道監司,監司分付列邑守令,守令分付於民庶,如此則體統立而政令行矣。仄間有張信立者,以硫黃監官,設店於晉州地,兪秋立者,以採銀監官,設店於三嘉地,皆稱守禦廳分付,多聚無賴之徒,作黨於山谷間,橫行邑里,恣爲不義。閑丁避役之輩,爭相投屬傍邑,紙役寺刹,亦多橫占,徵斂貽害,罔有紀極,而監司莫之知,守令不敢問,遐方愚下之民,知有守禦廳而已,不知有國家,豈不大可寒心哉?此無非信立·秋立輩,誣上行私,奸濫操弄之致,其罪不可不懲,守禦廳,如有施設之事,必啓請然後,分付監司,使之擧行,則庶幾事有統緖,而民志入矣。臣旣不能趨詣闕下,以謝恩命,輒以微賤之見,仰瀆宸嚴,臣罪尤大,惟聖慈,察其情而恕其愚焉。臣無任祈懇激切屛營之至,謹昧死以聞。答曰,省疏具悉。所陳之事,當令廟堂稟處焉,爾其從速上來察職。啓下備邊司,粘目是白如乎,啓下是白有亦,獻納宋挺濂,居在嶺南於珍道辭職之疏,備陳道內弊瘼爲白有置,東萊倭館之役,旣竭一道之民力,將來可憂之端,亦不特一二,有識之人,莫不言之,水陸陰雨之備,誠不可少緩是白乎旀,疏中所論統制使尹天賚之欲爲衒能,侵虐土卒,因其禁松,責其役軍,稱以贖罪,見侮軍官等事,果如人言,則俱極可駭是白乎矣。船材設禁,本來至嚴,一弛禁令,奸民偸斫之弊,亦不可不慮是白乎旀,主將之入見幕下將士所住,軫其寒苦,題給食物,此則果是古風,至於杖掌云者,似是傳聞之誤是白在果,諫臣,旣以此爲言,則其在事體,不可置之,爲先推考,觀其緘辭而處之爲白乎旀,晉州硫店,自庚戌年間,自守禦廳,啓知先朝,與本道通議而創設爲白乎矣,煮黃軍人等身役段,勿論緊歇,竝令本官代定,料布段,勿論多少,皆自監營備給者,俱是先朝已定奪之事是白乎旀,傍邑寺刹,則爲取煮黃之柴,特減南漢義僧,代行其役是如爲白在果,監官輩之憑藉作弊,實是近來衙門之通患,果有橫行邑里,徵斂貽害之事,則所當摘發治罪,以懲奸濫之習是白乎旀,所謂秋立者,本非採銀監官,乃是採鉛納稅者是如爲白置,本廳之所捧旣少,該邑之受弊不貲,則亦宜斯速停罷,以此意分付守禦廳,何如?啓依允。
辰時,初四日上御熙政堂,引見下直守令。入侍,承旨李元祿,假注書李世益,記事官尹義濟·安如岳,羅州營將鄭纘漢,穩城府使薛觀徵,雲山郡守柳屹然,順天府使安後泰,金川郡守韓斗愈,龍岡縣令成瑨,懷德縣監洪璡,眞寶縣監金世弼,將軍坡萬戶金光斗。羅州營將鄭纘漢,進伏。上問莅歷,又戒之曰,爾等軍務,責任重大,爾其勉哉,且有所懷,悉陳無隱。對曰,別無所達之事矣。上曰,然則退去。穩城府使薛觀徵,進伏。上問莅歷,又問七事,觀徵伏對。上曰,爾旣屢經字牧之任,必非生手之比,體予至意,往盡乃心。觀徵退,雲山郡守柳屹然,進伏。上問莅歷,又問七事,屹然伏誦。上曰,關西一路,雖曰稍稔,而猶未免凶,爾其往哉,勤恤民隱,毋事剝割。順天府使安後泰,進伏。上問莅歷。對曰,臣以丙午明經科,由承文參下,遷注書,出六品爲典籍,歷兵曹佐郞·甕津縣令·持平·慶尙都事·掌令·弼善·正言,自司僕正,丁憂服闋,爲此官矣。上曰,曾經近侍,必能治民,爾其往哉,盡心職事。金川郡守韓斗愈,進伏。上問莅歷,又問七事,斗愈伏對。上曰,七事者,非徒誦之而已,欲其擧而措之耳。須體予意,往盡乃心,務恤民隱,毋事聚斂。將軍坡萬戶金光斗,進伏。上曰,爾官雖微,亦有所掌,往盡乃心,無違予命。龍岡縣令成瑨,進伏。上問莅歷。且曰,諭他之時,已盡予意,爾其依此,盡心職事瑨退,懷德縣監洪璡,進伏。上問莅歷,又問七事。璡伏對。上曰,湖西一路,被災尤甚,今將設賑,以爲救活之地,爾其盡心賑政,俾無捐瘠之患。眞寶縣監金世弼,進伏。上問莅歷,又問七事。世弼,伏對。上曰,諭他之言,爾其詳聞,更何多誥,爾其往哉,恪謹乃職。世弼退,上命賜弓矢于營將及邊將,營將以下,以次而退。上曰,兵判請對云,史官,出去招之。假注書李世益趨出,引入兵曹判書金錫胄。進伏于前曰,臣承命進去于仁逷家,則仁逷,以其父神道碑監造事,出去方外,待其還來,推見其遺疏,則乃其父浣所錄建州衛事蹟也。臣適遭服制,未及來納,而伏聞昨日筵中,有從速推入之敎,故敢此來納矣。仍自袖中,先出一紙以進曰,此有先王御諱矣。次出建州衛事蹟,伏讀一遍,仍陳其事之始末。上曰,此等說話注書則不必記之也。錫胄奏訖,因啓曰,在前江都·南漢軍器所需用者,朝家不論巨細,竝爲拔例接濟,如東萊紬絲之稅,常自戶曹許減,而近來度支輕費,常患不足,若干貨稅,皆不許減,文移爭論,亦涉苟且,故置之矣。今者環刀及大刀竝二十柄,方始裝造之役,物力中全漆,最爲多入,而其價無以辦出,赴燕譯官輩,自本廳分給銀貨,至於二千兩,所貿絲紬之中,應納地稅,將近百數十兩。此雖得減,若爲貿漆,則僅僅爲半價,太僕所給銀貨,亦是二千兩,此稅亦爲許減,竝爲貿漆,以完大役之意,敢啓。上曰,依爲之。又啓曰,海西沿邑石鐵輸運之役,爲一道巨弊,自本道條陳弊瘼,則備局,以自本衙門,各自造船以運之意,覆啓允下矣。守禦廳則得四隻船,可以輸運,而大船無難私造,勢將下送耳。匠糧布之資於兩湖水營,而船體取用之事,雖若干條,不可不稟旨爲之,而不必自備局,句管分付,故敢此仰達矣。上曰,依爲之。錫胄曰,竊有所懷,敢此仰達矣。近來告廟之論,漸成起鬧之紛紜,士習偸薄,識者之寒心久矣,而至於四學儒疏,則有若誣告者然,豈非悖妄之甚乎?自古年少儒生,例多枉簡,率意出言,爭其勝負,其言美惡,固不足介意,而至於如許之事,則實非士子之所忍爲也。上曰,吾亦知其已甚矣。且呂聖齊缺劃之事,不過偶然之失,而目之以貶薄君父,士習豈容如是?錫胄曰,語云,疾之已甚亂也,正爲今日道也。往在先朝移御慶德宮時,臣以應敎,入番玉堂,而聖齊之事,適在其時,故臣亦詳知其顚末矣。凡篆文,一字九劃,則三字當爲二十七劃,而篆寶之體,必須均排其劃,故以尺擬之,而斷其邊劃之不當者,使不參差,然後補其缺劃,例也。聖齊,於王字補劃之際,未免差謬,連其不當連處,而不連其當連處,故先王,特爲傳敎,使之問啓,其時大臣,陳達其曲折,自上亦知其無情之失,而今以此事,構成罪案,可謂凶慘矣。上曰,如此巧飾,構揑朝臣,士習誠爲不美矣。錫胄曰,許穆疏中之意,則當用立次長亦爲三年之文者也。時烈誤禮之罪,則乃在主用朞年之庶服也。其間得失,不過長庶之分,而儒生之疏,至以僞朝閏位等語,瀆擾天聰,自不覺其悖慢無上之歸,此所謂含血噴人,先汚其口者也。上曰,儒生之言,過激則容或有之,而今此儒疏,則所謂過之又過者也。至於僞朝閏位等語,則尤極無倫矣。元祿曰,儒生之疏,非但語意無倫,與朝廷告廟之意,亦甚相反也。臺臣之所爭執者,專在於告廟一款,而學儒之疏,則先擧時烈之罪,後及告廟之事,到今時烈之罪,有何更論之事乎?錫胄曰,臣於日昨,見大司諫李元祿,則極言金壽興待罪之非,臣則以爲不然也。人臣罪名,關係宗社,則在國法,固難容貸,旣發告廟之論,則當初議禮之臣,安得無待罪之擧乎?諸臣之言,則雖曰只行告廟,而實無論罪賓廳之意,其後趙嗣基之疏,則以爲,國舅則不當論罪云,以此言觀之,則賓廳諸臣中國舅外,諸臣皆不免之意也。待罪之擧,似不爲過,今者呂聖齊,亦被罔極之言,則席藁待命,宜矣。錫胄退。上謂元祿曰,呂聖齊,以情外之斥,久不出仕,事不穩當,今日內,卽爲牌招察任,遂罷出。
上在昌德宮。停常參·經筵。
下直,濬源殿參奉李浣。
藥房都提調權大運,副提調趙威明啓曰,秋日炎蒸,無異盛暑,伏未審此時,聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予則無事矣。
大王大妃殿問安。答曰,知道。
王大妃殿問安。答曰,知道。
申厚載啓曰,頃以時推多未照勘之故,有憲官牌招開坐之敎,而其後憲官,頻數遞易,行公之員,只有持平權瑍一人,以此久未開坐,推考旣未照勘,守令未署經者,事甚未安,憲府未肅拜人員,竝卽牌招,使之察任,何如?傳曰,允。
又啓曰,大司憲尹鑴,牌招不進矣,敢啓。傳曰,更爲牌招。
領議政許積十度呈辭。傳曰,安心調理。
申厚載,以都摠府言啓曰,副摠管尹深,除標信,漢城府坐起進去之意,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
掌令朴相馨啓曰,臣於今日,與同僚行相會禮,同僚以告廟連啓之意,問臣,臣之愚意以爲,事若擧行於定配之初,則未爲不可而已。過四載之後,始爲追告,終有所未安者,且此論將發之初,臣亦忝是職,儕友間不及此意,執滯之見,終不能苟同,則當此論議方張之日,不可晏然於臺席,請命遞斥臣職。答曰,勿辭。
申厚載啓曰,掌令朴相馨,再啓煩瀆,退待物論矣。傳曰,知道。
持平權瑍啓曰上同請還收金壽興敍用之命。上同請以正邦禮明宗統之意,祗告太廟,頒示中外。掌令朴相馨,引嫌而退,避嫌啓辭見上公論方張之日,爲此苟且之說,揆以臺體,不可仍在,請掌令朴相馨遞差。答曰,亟停勿煩,處置事,依啓。
行大司諫李元禎,正言朴鎭圭啓曰,請還收金壽興敍用之命。請考據禮經,明摭事實,以己亥貶嫡爲庶,甲寅改庶爲嫡之由,文以告太廟,敎以頒於中外。避辭竝見上蔚山府使安垕,到任以來,日以酗酒爲事,凡干政令,一切委之於下吏,闔境之民,殆不堪命,而坐衙苦罕,亦無申訴之路,如此之人,不可仍置字牧之任,請蔚山府使安垕罷職。摠府郞官,乃是武竝極選,不可不擇差,而經歷盧瑀,爲人愚暗,目不知書,爲世笑囮久矣。頃以守禦將官,監董楊州營廨之役,侵害軍卒,罔有紀極,規外橫斂,盡歸私用,人言藉藉,莫不唾罵,除目之下,物情擧駭,都摠府經歷盧瑀,請命罷職。新除授獻納宋挺濂,時在慶尙道三嘉地,請斯速乘馹上來事,下諭。答曰,亟停勿煩,下諭事,依啓。
行大司諫尹鑴疏曰,伏以臣,頃以家間魚菽之事,來到城裏舊巢矣。一疾踰月,鬼事不遠,運身不得,久未返江栖,此際新命遽降,牌召繼至,臣震越嚴命,欲起還仆,不知措躬之所。不料再召之命又降,臣於此,益不勝顚倒駭惑,魂飛魏闕之下,而疾勢困重,筋力難强,竟違臣子承召不俟駕之義,臣罪至此,萬殞無赦。伏乞聖慈,削臣職名,治臣承召不赴之罪,以爲人臣逋慢者之戒,臣無任云云。答曰,覽卿疏辭,卿之一疾支離,彌月不瘳,予甚慮念,未赴召命,有何所傷,安心勿辭,調理行公焉。
四學儒生李碩徵等疏曰,伏以臣等,伏閤連章,已有日矣,而天聽邈然,一向牢拒,復以已進於前後之批,爾等更勿煩瀆爲敎,此無非臣等,言淺蒭蕘,誠未格天而然也。瞻望宸極,愧懼冞增,一退之外,夫復何說,臣等終有所不恝然者,何哉?蓋聖心未悟,大典不擧,則雖曰正典禮明宗統,而無以慰祖宗之靈,雖曰定是非黜罪魁,而無以快神人之憤,王法由是而不行,邪說由是而益肆,終必至於君不君臣不臣之域矣。此臣等之所以苦口力爭,不知止者也。今殿下,倘以臣等之言,爲不信也,則彼語意凶慘,贊揚罪魁之櫶等,奚爲而至哉?彼游辭救解,極其陰慘之重器,亦奚爲而至哉。今憲卿等,滿紙張皇,無非陰慘之說,又何爲而繼起也?邪說之肆行,如水益深,數月之間,三分其黨,相率而爭入於無君不道之倫,而迷不知返者,計以千數,則此實由於告廟之禮,不行而然也,何莫非殿下之所召也哉?殿下不行當行之禮,而使人心陷溺至此,使是非眩亂至此,及陷乎罪然後,從而罪之,其不幾於罔民乎?今殿下,何不念及于此,而持疑不斷,使告廟之盛典不擧,朝廷之處置失宜,以至驅人於無君不道之倫,而莫之返也。凶徒日以寔繁,則臣等,實未知其可也。殿下,倘欲人心正而是非定使人不自犯罪,則莫若亟反近日之所爲,速行告廟之盛典,使彼凶徒,亦自知法而不犯罪,不亦善乎。今其言曰,以情外之罪,置之亂逆之律。又曰,伊時獻議之說,只是訟禮之空言。又曰未嘗有必立己見之意。又曰,時烈之心事,先王之所洞燭,其前後所犯壞邦禮亂宗統之事,與埋安冊寶之擧,悉皆歸咎於先王,其爲時烈地則善矣,一何無先王無殿下之至此哉?又敢以宋之濮廟,我朝追崇之說,前後立證於我孝廟者多矣,此亦臣等之所痛心者也。自古追崇之事,皆出於帝王家爲私親而行之者,則我孝廟,受命仁祖,承適統主宗廟,十有餘年之久,而禮陟之後,貶薄之計遂行,而敢以爲私親追崇論議之不同,比而方之,豈近似乎?此亦切痛而深惡者也。又敢以右議政臣許穆,祭酒臣尹鑴齊斬之說,强欲比之於時烈之降服朞功,貶君亂統,而俱謂之禮家聚訟,則其所爲說,凶且巧矣。嗚呼,其主齊衰主斬衰,二雖或不同,而其尊君父正宗統之意則一也,豈可比擬於時烈之所爲乎?言之無謂,至此甚矣。且此輩之醜詆諸臣,至于憲卿輩極矣,而臣等之受其詬辱,又加一倍,然邪人之亦指正人缺然則臣等今日,雖得惡言,亦何足怒哉?寧受此輩之詆辱,決不要譽於無君不道之倫,古人曰,雖九死,其猶未悔,又曰,余不忍爲此態也,此實先獲臣等之心而發者也。夫今之爲說者,反以臣等所言冊寶埋安,王者闕劃之說,謂之深文過激,有若彼無所犯,而加人置人於大罪者然,其亦不諒矣。今玆告廟之請,館學交章,兩司竝啓,而殿下不爲允許,其爲聖德之累,爲如何哉?伏願聖明,快賜允兪,亟行闕典云云。答曰,省疏具悉。已悉予〈意〉,斷無允許之意,而爾等之固請,何至於此也。至於寶篆缺劃,此不過偶然失劃之致,豈有他意於其間哉?予實駭異也。更勿瀆擾,退修學業。
上在昌德宮。停常參·經筵。
趙威明啓曰,明日宗廟·南別殿秋奉審相値,視事,頉稟。傳曰,知道。
又啓曰,吏曹郞廳來言,承旨及臺諫有闕,政事何以爲之?傳曰,明日爲之。
申厚載,以都摠府言啓曰,尹深,除標信,漢城府坐起進去之意,敢啓。傳曰,知道。
持平權瑍啓曰,請還收金壽興敍用之命。上同請以正邦禮明宗統之意,祗告太廟,頒示中外。上同答曰,必不允許,更勿煩論。
行大司諫李元禎,正言朴鎭圭啓曰,請還收金壽興敍用之命。請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。竝上同請蔚山府使安垕罷職。請都摠府經歷盧瑀罷職。上同答曰,不允。
領議政臣許積箚曰,伏以臣,六朔臥床,百務俱廢,本兼諸任,久宜一倂遞免,而連章籲號,未蒙恩許,尋常憂悶,罔知攸措。今者宗廟秋奉審,定在明日,而臣忝在都提調之任,無計進參,不但臣心之一倍惶悚,其在事體,尤涉苟簡。伏乞聖慈,將臣宗廟提調,亟先鐫改,以便公私,不勝萬幸。取進止。答曰,省箚具悉卿懇。卿之疾恙,予已知之,明日奉審時,當令次官代行,卿其安心焉。仍傳曰,遣史官傳諭。
刑曹參判呂聖齊疏曰,伏以臣,酷被人臣,覆載難容之惡名,而反紆聖明千古罕有之殊恩,顧臣無狀,何以得此於君父哉?夫君命宣召,異數也,一降再降,猶非下臣所敢承當,況至三至四於金吾席藁之中乎?冒死陳章,恭俟嚴譴,而鈇鉞不加,溫批旋下,反復丁寧,迥出尋常萬萬,此誠臣枯骨再肉之日,臣感激欲死,涕淚無從,寧受冒後之疏,未忍弧負聖諭,黽勉趨詣,缺恩命,惟以糜粉爲期,不敢更有所陳列矣。昨伏見李碩徵等,缺臣不已,乃以有若彼無所犯,而加人置人於大法大罪者然等語,爲之辭,是則以臣,謂有所犯,而宜置於法也。臣於此,益增惶蹙,不知所出,雖欲感恩戀寵,出而供職,有不可得也。其時曲折,已悉於臣之前疏,聖明業已洞燭,臣不欲與之呶呶,而一面被誣,一面行公,斷無是理。且臣累日待命之餘,五內焚灼,食息俱廢,作一喪性之人,而兼患暑暍,症勢危劇,委頓床席,殆不省事,以此情勢,以此病狀,尤無陳力之望。伏乞聖慈,亟命鐫削臣職名,以快人心,不勝幸甚。臣無任煎迫祈懇之至,謹昧死以聞。答曰,省疏具悉。已悉於本疏之批,卿何過辭至此?卿其安意勿辭,從速察職。
上在昌德宮。停常參·經筵。
昧爽,流星出天中,入南方天際,狀如鉢,尾長三四尺許,色白。
下直,唐津縣監宋光洵。
有政。
趙威明啓曰,明日常參·經筵,取稟。傳曰,停。
又啓曰,來十一日,輪對,取稟。傳曰,爲之。
領議政許積十一度呈辭,傳曰,安心調理。
申厚載,以兵曹言啓曰,禁軍等去七月朔日試射時,優等三人及片箭邊三中一人,騎蒭四中一人,竝爲別單書入之意,敢啓。傳曰,知道。
李元祿,以禮曹言啓曰,頃因京畿監司,奉審宣陵御井,移封於兩陵間,而秋夕祭兼告事,啓下矣。事體不輕,亦有難便之勢,使地官看審,則自大王陵上甲方,自王后陵上坤方,俱不無有礙汲水之時,躡越神路,亦涉難便,以此以彼,似難移封云,御井勿爲移封,仍舊井改修事分付,何如?傳曰,允。
趙威明,以吏曹言啓曰,咸鏡監司閔黯,旣以奪告身,其代,依近例,令備邊司議薦,何如?傳曰,允。
申厚載啓曰,新除授右邊補盜大將申瀏,卽爲牌招命召,傳令牌傳授之意,敢啓。傳曰,知道。
吏批,判書閔點病,參判吳始復進,參議吳挺昌呈辭受由,都承旨趙威明進。
兵批,行判書金錫胄進,參判申晸未肅拜,參議柳命天進,參知權瑎病,左副承旨申厚載進。
吏批啓曰,判書閔點病不來,參議吳挺昌呈辭受由,小臣獨政未安,何以爲之?敢稟。傳曰,仍爲之。
又啓曰,以承旨望單子,武臣中已行司馬者,備擬事,傳敎矣。自前以武臣爲承旨者,間或有之,而必須極擇然後備望,故才望未著,履歷不足,則未嘗輕易擬之矣。卽今武臣堂上中,雖有曾參司馬者數人,俱未經閫帥,臣於獨政時,不敢率爾備擬,何以爲之?敢稟。傳曰,雖未經閫帥,特爲備擬。
吏批,以朴世堂爲執義,李達意爲掌令,趙遠期爲刑曹參議,姜碩耉爲司僕正,申㶅爲直講,崔錫鼎爲忠淸左道京試官,李湜爲慶尙左道京試官,趙宗著爲全羅左道試官,韓厚明爲咸鏡南道試官,鄭鑰爲右尹,睦天成爲持平,趙宗著兼掌令,崔錫鼎·李湜·韓厚明兼監察,睦存善爲同副承旨,申厚載爲左副承旨,李元祿爲右副承旨。
兵批啓曰,全羅水使姜萬碩在喪之代,今當差出,趁速發送,而閫帥可合人中,在京者乏少,近畿守令,竝擬,何如?傳曰,允。
兵批,以金汝南爲五衛將,閔鏞爲曹司衛將,鄭後榮爲防踏僉使,姜世明爲舊荊坡知權管,李沆·朴相馨單付副護軍,柳炳然爲全羅右水使,柳汲爲德津萬戶。
持平權瑍啓曰,臣以金壽興敍命還收事,閱月爭執,而尙靳兪音,竊未曉聖意之所在也。壽興罔赦之罪,臣論之詳矣,聖明知之審矣。更無一毫可恕之端,而牢拒不賜允許者,未知渙渥已降,難於一夕反汗而然乎?抑以爲壽興之才可惜,必欲復任之而大臣之責乎?苟難於一夕反汗,則風雷之益,君子所尙,日月之更,人孰不仰,臣知聖意之不在是也。如以爲壽興之才可惜,必欲復任,則臣請明其不可也。噫,先王勘定壽興之敎,有曰忘先王附他論之罪,不可不正,大哉王言,此誠萬世不易之定論也。丁寧玉音,宛然在耳,到今追惟,不覺涔涔然涕下也。夫所取乎大臣者,爲其能尊主庇民也,爲其能許國盡忠也,將焉用忘先王附他論之壽興乎?然且强拂輿情,抑制公議,必欲敍而用之者,不審聖明,奚取於此人哉?方其會議之日,違拒先王之面命,力主時烈之緖論,厚蔽天聰,恣行胸臆,其誤禮亂統之罪,則與時烈同科,而欺君罔上之罪,則壽興獨任之也。臣不得請則決不可止,請加三思,還收金壽興敍用之命。恭惟我孝宗大王,以仁祖大王之次長,承大統主宗廟,一十有一年,而棄群臣,伊時議禮之臣,捨禮經立第二長亦名長子之文,而曰體而不正,曰不害爲仁祖大王之庶子,降定大王大妃服制。於是,仁祖所傳之統紊,孝廟所履之位貶,祖宗在天之靈,怒於冥冥之中者,至十六年之久,而顯宗大王,飜然覺悟,惕然傷痛,親稽禮經而釐正之,我殿下,克遵末命而成就之。於是,旣紊之統復定,旣貶之位復尊,名分嚴而民志定,此宗社臣民莫大之幸,而告廟之禮,迄未擧焉,非所以奉承家廟意也。噫,求之神道,不遠人情,吉凶休戚,禮宜虔告,故有事則告,正祖宗之大統,可不告於祖宗乎?成先王之遺志,可不告於先王乎?在繼志述事之道,不可不告也,存事亡如存之義,不可不告也。況今國是已定,譴何已行,討罪之典,更無可論,而惟此告廟之禮,遷就不行,豈非聖世之一大欠典乎?今或以過時不當,爲言,此則有不然者,凡事當視義理之當否,不係時日之早晩,當行不行,愈晩愈急。向當大禮之乖舛,宜釐正而不釐正者,凡幾年哉。若誘之於過時,而終不釐正,則大統,終歸於埋亂而莫之正矣,不可以過時爲解,而不擧告廟之禮也決矣。伏承聖批,每以亟停勿煩,必不允許爲敎,不審聖明之所以必欲亟停,不賜允許者,抑何故也。苟非事理當然之極,一國公共之論,何敢苦口力爭,至於累月,而不知止乎?倘聖上,明理而燭事,虛心而納言,則不待臣之强請,必令亟行之矣。請以正邦禮明宗統之意,祗告太廟,頒示中外。答曰,毋庸强聒。
行大司諫李元禎,正言朴鎭圭啓曰,上同請還收金壽興敍用之命。請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。上同蔚山府使安垕,請命罷職,都摠府經歷盧瑀,請命罷職。竝上同答曰,毋煩,安垕事,遠外風聞,未必盡信,更加詳察處之。
承政院注書李善溥疏曰,伏以臣於月初,祗承諭音,授臣本職,催臣上來,臣於其時,暑痢重發,不能運動,猥令家人,具陳實狀,呈於本郡,冀待轉達宸嚴,逋慢之誅,自知難逭,繼聞奴名之狀,坐以猥雜,本院有啓稟退還之擧矣。臣聞報震悸之餘,竊自悲病伏遠外,昧於法例,自速其戾,添一狼狽也。仍伏念,臣本空疏一病人耳。監蒙洪私,僥倖登第之後,自分癃廢日久,了無陳力之圖,屛伏海偶,跡疎京華,五年槐院,才有數朔之仕,年前察訪之除,不敢辭而敢赴者,實欲嘗試病情,庶幾服勞之望,召旨之下,未久遞歸,而筋力之難强,已於數百里鞍馬間驗之矣。自玆以還,益覺無用於人世,掩門呻吟,與死爲隣而已。不料此際,水叨新授之命,伏想該曹,困其舊薦,循例充擬,聖明,未諒無似,誤下恩點,而文報往來,徒煩驛使,虛帶職名,已過旬朔,臣誠悶迫,罔知所以爲計。顧此病喘,一息尙存,則偃然私室,有召不敢,玆於數昨,忍死起程,寸寸前進,艱苦百態,更兼道暍,飮冷過多,才到數息之地,轉成吐血之症,前患痢疾,仍復添劇,上吐下泄,凶兆疊出,稀進之粥飮,至此而專廢,旣敗之元氣,至此而漸進。欲起還仆,殆不省人事,殭臥容次,缺霄,早知如此,死守田廬,寧伏違拒之罪,庶不至於貽弊道路,載尸缺徒知分義之至嚴,不顧疾勢之輕重,卒爾登途,有此顚沛,臣之情勢,其亦慼矣。設有天幸,得不死於斯疾,生致輦轂之下,將此沈痼之狀,尋常閑局,亦不敢一日而安,矧伊堂后之任,號稱劇務,地近淸光,其不敢貪慕天寵,頃刻冒居,以駭人視贍也,尤萬萬決矣。臣非不知官道陳疏,縷縷病狀,有非微末賤臣,所敢唐突,而旣無自力向前之勢,又絶陳情乞免之路,淹留中途,一朝溘焉,則不惟曠廢職事,爲罪轉深,一物不獲,恐亦有傷於天覆之仁,玆冒萬死瀝血呼籲。伏乞聖慈,曲垂哀憐,亟許鐫改,以終始生成之造,不勝幸甚。臣無任涕泣祈懇之至,謹昧死以聞。踏啓字。
上在昌德宮。停常參·經筵。
下直,柒原縣監宋義植。
鄭重徽啓曰,明日常參·經筵,取稟。傳曰,只晝講。
傳于鄭重徽曰,下直守令,留待引見。
鄭重徽啓曰,同副承旨,除授日肅拜,乃是古例,而同副承旨睦存善,今日亦不肅拜,事甚未安,卽爲察任,何如?傳曰,允。
申厚載,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管許錠,除標信,捕盜廳坐起進去之意,敢啓。傳曰,知道。
以中日試射單子,傳于申厚載曰,柳葉箭五中人張英,邊將除授。
正言朴鎭圭啓曰,金壽興敍用還收之請,爭執已久,兪音尙閟,竊未曉聖意之所在也。上同請還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,又以告於太廟,敎以頒於中外。蔚山府使安垕,請命罷職,都摠府經歷盧瑀,請命罷職。竝上同答曰,毋庸瀆擾。
持平權瑍啓曰,請加三思,還收金壽興敍用之命。上同伏承聖批,每以亟停勿煩,必不允許爲敎,不審聖明之所以必欲亟停,不賜允許者,抑何故耶?苟非事理當然之極,一國公共之論,臣何敢苦口力爭,而不知止乎?倘聖上,明理而燭事,虛心而納言,則不待臣之强請,必令亟行之矣。請以正邦禮明宗統,祗告太廟,頒示中外。喉司爲任,職親地禁,左右朝夕,出納惟允,雖文學之士,苟非望實俱優者,固不可人人而冒據。況武臣之膺是選者,必擇一時之才望,而拔其尤焉,求之前代,亦罕其人。新除授同副承旨睦存善,以常調武夫,新陞堂上,專無莅歷,才能蔑聞,名稱未著,而備擬之命,出於常格之外,恩點之降,及於人望之表,除目一下,物情駭然,名器之混淆,官方之猥雜,莫此爲甚,請同副承旨睦存善遞差。新除授執義朴世堂,時在京畿楊州地,請斯速乘馹上來事,下諭。答曰,累度臺啓,畢陳予意,而閱月爭執不知止者,抑何意也?亟停勿煩。睦存善事,雖未經閫帥,有何傷於擢用乎?不允。末端事,依啓。
領議政許積箚曰,伏以臣,十死一生,尙延縷命,神精旣耗,筋力又竭,頓無驅策之望,連上請急之單,微忱未暴,兪音尙靳,但玆疾勢之轉劇,良由重負之未釋,病心焦煎,夙夜靡寧,誠不知所以爲許也。噫,朝家責任,專在台司,雖當平泰之時,尙不可暫曠,況今南服議賑,而倉儲有空竭之憂,國力未遑,而邊備無措爲之勢,而臣乃名忝首相,偃臥私室,軍國事務,有若越人之視秦瘠,私心悶縮,姑不暇論,其在國體,豈令中書□席,長作養病坊也。伏乞聖慈,俯垂照察,將臣所帶職名,亟賜遞免,以便公私。且臣伏聞咸鏡監司閔黯,前平安監司閔宗道等推緘勘斷,至於奪告身等,此實有瞿然者。閔宗道,卽臣之族姪,而學字於臣者也。頃於春間,貽書問臣曰,家君望七之年,晬日已近,而一官羈人,無計稱觴,欲送歌妓數人以助歡,未知無害於事否,臣答以子弟之於父兄,苟可以怡悅,則宜無所不至。況數妓之送,其非難事,私情之外,兼訖國恩,揆以不儉其親之義在,焉有不可云。臣之妄料,旣非邦禁所載,又是至情所發,乃以此答之,宗道輩之斷然行之者,蓋以臣言爲可質,而此事轉輾終被譴免,臣心之慙恧,宜如何哉?臣不能以戒豐守約之意,勉誨後進,使至於此,則到今泯默,有所不敢,不得不兼陳伊時梗槪,尤不勝悚然之至。取進止。答曰,省箚具悉卿懇。予意已盡於前後之批,復何多誥?閔宗道等事,雖出於爲親,人人探示罰,以杜後弊而然也。於卿,有何所嫌?安心勿辭,益加善攝。答校理金奐疏曰,省疏具悉。爾其勿辭察職。校理金奐疏曰,伏以臣,在上年秋冬間,往來近畿,目見蓬蒿極目之地,樹木成林之處,擧入於徵稅之中,而生民愁怨之聲,有不忍聞者。臣細詰其由於邑中任事之人,則以爲,監營之捧實結,必以己酉爲準,各年陳冊,退却不捧,監色,又從而刑推。庚辛以後,人戶減損,墾田之數,無以準己酉之全盛,不得已以久遠陳荒者,充數云。及臣上京之後,又招京營該吏而問之,益知其信然。蓋各邑田政,一任監色,虛實之間,易以相蒙,朝家之立事目,不得不嚴,而至於樹木成林浦落成川等數件給災,明載事目,此在本道之嚴勅各邑,善爲區別,俾不至於奸僞欺蔽而已。監司尹深,堅執準年之說,各年陳荒,勒令以還起報來終,至於使民歸怨於國,惡在其分憂共理之意哉。臣竊以此,不足於深,適會陳職之除,及於此際,直以耳目之所及者,論劾請罷矣。今見其自明之疏,乃曰,事目陳災,與己酉同例,則自當爲準,假令事目,有準己酉之言,爲方伯者,所當枚擧庚辛以後未盡開墾之田,爭于廟堂,而使民無怨,可也。況此準年一款,不出於事目,而深,自爲之,則其所分疏,臣未知其成說也。其曰,京畿實結之□酉,殆將五百餘結者,臣未能無惑焉。臣將發論之際,取見畿□藏丙辰年分總數冊,則冊中,糊付踏印小紙而書之曰,除長湍府改量時所減四百五十二結六十七卜四束,今年實結,比己酉加七十六結八十一卜六束。臣問其故於營吏,則答以此乃監司打算比較,以便考覽者,而長湍一府,庚戌改量之後,卽今行用元結,比己酉減縮。故有此許多計除,而其餘各邑實結,合而計之,則加數至於七十六結零云。今其冊與小紙,宛然俱存,深,亦非不見,而今反謂有減而無加者,何也?又曰,六道實結,皆有加於己酉,多者或至於三萬六千,臣未知各道,緣何而有此得結之多,而苟其準旣往最多之年,責陳荒年久之歲,以取盈焉,則彼亦烏可乎哉?第臣耳目之所睹聞,在邇而不在遠,則又何可等待他道之比較,而不爲論啓乎?臣之愚意,只知民惟邦本,本固邦寧,事苟係於民怨,言不避於貴重,以此爲報效言責之萬一,而上年論啓之意,不過如斯,今其自明,不啻縷縷,有若橫被冤枉,而至援他道實結之加者,以自訟焉,臣何可晏然於職次乎?且臣於宿疾沈痼之中,添得暑感,轉輾危篤,奄逾旬望,痰大壅滯,呼吸喘急,精神昏瞀,如在雲霧,一身之內,氣不相通,自腰以下,寒冷如鐵,强飮糜粥,脾胃若飜,加以過服發散之劑,取汗失度,表症未解,眞元先鑠,委頓床席,殆不能起動。嚴召之下,不得忍死出肅,仍爲殭臥直廬,已過數日,而卽今症勢,一倍添劇,奄奄若不保朝夕,螻蟻之命,雖不足惜,癏曠之弊,亦不可不念。伏乞聖慈,察臣情勢,亟賜遞免,俾得及時調治。
辰時,上御熙政堂,引見下直守令。入侍,承旨鄭重徽,假注書李世益,記事官尹義濟·安如岳,柒原縣監朱義植。朱義植,進伏。上曰,柒原,在於何道?重徽對曰,在嶺南右道,而此乃十室殘邑,且多弊瘼。上問履歷,又問七事,義植伏對。上曰,嶺南被災尤甚,加之以倭館之役,民生困悴,倍於他道,爾其往哉,盡心職事,蘇殘祛弊,勿爲善事要譽,勿爲奸吏所欺。予所以縷縷勉爾者,欲其體而行之也,爾毋面從,退則違之。義植退,遂罷出。
上在昌德宮。停常參·經筵。
巳時午時,日暈。
下直,全羅都事沈柟。
申厚載啓曰,今日晝講事,命下矣。停朝市相値,自今日至明日,視事頉稟之意,敢啓。傳曰,知道。
領議政許積十二度呈辭。傳曰,安心調理。
申厚載,以都摠府言啓曰,副摠管申瀏,以訓鍊都監中軍兵操鍊事,除標信,露梁進去之意,敢啓。傳曰,知道。
以陽原君煥父墳加土呈辭,傳于趙威明曰,給由馬,澆奠床備給。
趙威明啓曰,果川幼學許埬等五人,陳疏到院,請告廟事也。若只請告廟,則卽當捧入,而其疏中,引喩無倫,語多駭異,故臣等相議退却矣。連日來呈,侵攻臣等,至謂之壅蔽聰明,不得已捧入之意,敢啓。傳曰,今觀疏辭,則引喩之語,多有可怪可駭,此疏還出給。
又啓曰,承旨之任,各有所掌,苟或闕一,事多苟簡,而近日廳中,位甚不齊,左承旨李溟翼,遠在嶺外,除授已久,上來無期,右副承旨李元祿,今日遭服制,同副承旨睦存善,方被臺論。廳中只有臣威明與右承旨鄭重徽,左副承旨申厚載,而申厚載則强疾行公,出納之地,不成模樣,自前如此之時,皆有稟啓之規,在外承旨,似當有變通之道,何以爲之?敢稟。傳曰,左承旨李溟翼改差,其代,以在京無故人,口傳差出。
又啓曰,咸鏡南道京試官韓厚明,以前任三和縣令時事,拿囚矣。咸鏡道,道里遼遠,科場日子已迫,其代今日內,口傳差出,何如?傳曰,允。
吏批,以趙遠期爲承旨,金元燮爲咸鏡南道試官,鄭重徽爲左承旨,申厚載爲右承旨,李元祿爲左副承旨,睦存善爲右副承旨,趙遠期爲同副承旨。
鄭重徽啓曰,僚員之不齊,未有甚於近日,出納之際,事多苟簡,新除授承旨,卽爲牌招察任,何如?傳曰,允。
申厚載,以實錄廳郞廳,以摠裁官意啓曰,本廳都廳郞廳李沆,前日被斥於臺諫之後,情勢難安,引入不仕,今已久矣。臺諫別無深意,榻前亦已累度說破,今則似無引嫌之事,諉以廉隅,終不來仕,殊甚未便,而史事垂畢,見存都廳四員,亦可推移察任,李沆都廳之任,改差,何如?傳曰,允。
持平權瑍啓曰,請加三思,還收金壽興敍用之命。上同聖意堅定,尙靳兪音,日昨之批,則以閱月爭執不知止者,抑何意也,爲敎,臣於此,竊不勝慨然也。臣之所以閱月苦爭者,誠以事理之所當然也。典禮之所必行也,一國公共之論,終不可不從也。孝廟受貶之痛,終不可不尉故也。不審聖明之所以必欲亟停,斷不允許者,抑何故也?倘聖上,明乎是非之正,察乎人心之安,平心徐究,虛已聽納,則不待臣一二譚缺行之矣,而今乃不然,不度事理之所在,而惟以先入爲主,不察事之是非,而惟以牢拒爲事,臣竊惜之。請以正邦禮明宗統之意,祗告太廟,頒示中外。請同副承旨睦存善遞差。上同答曰,已諭毋煩。
正言朴鎭圭啓曰,請還收金壽興敍用之命。上同請考據禮經,明摭事實,以己亥貶嫡爲庶,甲寅改庶之由,文以告於太廟,敎以頒於中外。上同蔚山府使安垕,請命罷職,都摠府經歷盧瑀,請命罷職。上同答曰,毋煩。
答副護軍趙䃏疏曰,省疏具悉。賑救一款,今方講究矣,前日之事,更令廟堂,趁卽稟處焉。
副護軍趙䃏疏曰,伏以臣,姿非媚骨,韻不適俗,平生行世,非顚則躓,中罹痼疾,望斷榮途,退蟄鄕村,自分廢棄,而惟是愛君憂國之忱,炳炳如丹矣。近聞道路所傳,則以告廟一款,臺閣之論,館學之疏,相繼而發,而聖兪久靳,輿情鬱抑,臣於此,實不勝永歎而深憂也。夫有事則告,禮之當然,而況此大統已定,邦禮已定,事之重者,無過於此,則臺臣之論,自有所執,何嘗有意於加律也?論議參差,謂之過時者,意見雖殊,亦非私護罪魁也。然而此論未發之前,則慮有難了之憂,意在調劑,容或可也。此論旣發之後,則方張公議,不可沮止,而爭相引避,有若立幟,臣實未知其可也。甲乙所爭,雖甚矛盾,在聖上聽言之道,惟當執端用中,期於歸正而已。何必强咈公議,輒以予意堅定等批,以爲一向牢拒之地乎?惟其如是,故尹憲卿等,妄謂聖明,厭聞告廟之論,乘便闖發,意在飜案,至引先王未覺悟前聖諭,以訂先朝無罪時烈之意。且歷數立過時之論,缺入於救時烈之科,巧飾疑似,肆然欺天,而乃敢以漸次層加缺諸臣等語,恐動熒惑,無所不至,臣竊痛之。噫,告廟之行不行,雖未係於國家之存亡,而重發之論,實爲我殿下繼志述事,事亡如存之道,則殿下於此,有何持疑難決之端,而逾時引日,上下相持,致令一邊之人,群起迭出,觸犯公議,自祗罪網,其爲國脈之損傷,豈細慮也哉?設令告廟後一種之論,或如櫶等之所云,聖志堅定,廷臣將順,以布好生之德,以示寬大之恩,則向來恐動之說,自可寢息,而彼此調劑之策,亦不外是矣。況今輿論完元無加律之意,何殿下動於浮言,而尙不快從,以致公議之益激耶?臣竊爲殿下惜之,而臣之所憂,有大於此者。日者銓曹之注擬臺官,一循時望,而殿下之加望,不止一再,事非偶然,人多駭惑。閭巷之間,妄相揣度曰,某也峻於告廟之論,某也緩於告廟之論,故自上必欲舍者峻而取者緩,有此無前之擧云,朝臣持論之緩峻,殿下何從而知之乎?因此一事,轉相致疑曰,此是私徑之漸開也,外言之易入也,中外流傳,藉藉不已。噫,傳者之言,未必信然,而若或有萬一之近似者,則瞻聆所及,豈非可駭之甚,而將來之慮,殆難勝說,其爲聖德之累,果如何哉?於乎,讒說震驚,帝舜所患,明夷入腹,聖經攸戒,仰惟我殿下,聰明天縱,方寸湛然,惑于流言,固非所慮,而然以成王之令主,周公之元聖,亦不免流言之眩惑,則後世人主之龜鑒者,其不在玆乎?伏願聖明,有則改之,無則加勉,必使精一之德,常如日月之明,必使九重之內,永無傍蹊之通,則所聞者正言,所見者正事,而君臣之間,自絶疑阻之患矣。雖然,其本則在於殿下之一心,治心之要,在於日接賢士,薰陶涵養,而竊瞷殿下之於待賢,雖盡誠禮,言不必聽,計不必用,使碩德儒賢,屢進求退之章,將有色斯之擧,臣竊慨然也。至若齊·斬論議之各異,不過禮家之訟,有不中焉者,其意則在於尊君父,而惟彼奸妄之輩,敢以誤禮亂統之時烈,比而同之,欲爲動搖之計,此實由於殿下待賢之誠,未孚而然也,豈不痛哉?噫,殿下,信以爲憲卿之疏,只爲右時烈而發耶?亦雖伸救時烈,而實欲釀禍搢紳,其爲計,以亦巧矣。李元禎之於告廟之論,自始至終,力主和平,不但通朝之所共悉,憲卿之輩,亦非不知,而偏加醜詆,罔有紀極,必欲疑間君臣而後已。此其意無他,蓋以朝臣之中,文學才望,無出元禎之右者,故前後構陷,輒居人先,若此不已,日後朝臣之被其誣毁者,豈特一元禎而已乎?亦願聖明,洞明於邪正之辨,無惑於讒言之至,惟殿下留神焉。臣聞,天人交感,間不容髮,乖氣致異,必然之理也。今年亢旱之災,振古所無,自春徂夏,赤地千里,哀我生靈,殆將靡孑,言念民事,不覺慘然,噫,天變之來,民怨招之,今日之民怨,亦已極矣。兒弱充丁,白骨徵布,逃亡隣族,延及之弊,指不勝屈,怨讟之氣,徹彼穹蒼,若何以導迎和氣,以致雨晹之時若乎?臣於往年,忘其猥越,封進一疏,其目十八,而民間疾苦之狀,略及梗槪,特蒙溫批,啓下備局,迄至累年,尙無回啓,終爲一張休紙,則今雖更煩,必歸無益,而憂愛之誠,終始不渝,玆又妄發,惟聖明,少垂察焉。帝王求言,將以採施,求而不用,則反不如不求之爲愈也。臣疏所陳,言甚膚淺,不足槪於聖心,而許多臣僚中,論時務陳時弊者,必不無一二可用之言,何殿下循例啓下而已,終無採用之實耶?率是以往,雖有嘉謨碩劃,誰肯爲殿下陳忠乎?今殿下雖遇非常之災,不必每煩求言,徒以應文之具,就自前詣臣章疏中,擇其可用者而施行之,必期於民瘼之盡祛,則雖不別樣求言,而民蒙一分之惠,怨咨可消矣,災異可弭矣。惟聖明留神焉。臣聞詩曰,靡不有初,鮮克有終,古昔聖王之愼終如始者,所以無怠荒,以致終始惟一,則其立志之堅固,乘德之克終,何如也。我殿下,嗣服之初,留心萬務,發號施令,動合時宜,一政一事,罔不着實,中外臣民,拭目新化,太平之治,翹足以待矣。近年以來,凡干政令之間,漸有優游之習,而聽納之際,殊欠如流之美,其他恤民之政,不務實惠,用人之方,不核具才,則魏徵所謂漸不克終者,殆有類焉。以殿下英明之姿,何不奮發警動,日新又新,必如衛武公之行年九十而不忘箴警者乎?噫,志者,萬事之根柢,有志者事竟成,凡人尙爾,矧缺三四字此志不固,則萬事隳哉,而遂至於無終,此志旣立,則日日兢缺終與始惟一,惟殿下,尙監于玆。且夫帝王之德,仁明武而已,仁明雖有餘,而威武若不足,則仁不明爲仁,明不得爲明,而終不免柔懦之歸矣。我殿下,仁則聖性得之,明則無遠不燭,而第於萬機之間,頗欠乾剛之獨運,善者未必彰,惡者未必瘴,傳所謂沮勸無章者,此之謂也。惟願聖明,留心於剛克之訓,加意於快斷之旨,臣僚之有德者,雖在疏遠,必篤進用之誠,臣僚之有罪者,雖在貴近,必擧屛默之典,則頹綱可以肅矣,國勢可以尊矣,惟殿下念之哉。臣聞,王者以民爲天,民以食爲天,民天若匱,則因何所依?今秋年事之得失,雖未知畢竟如何,而初不播種之地,旣已抛荒,未及移秧之處,亦無奈何?若此之流,旣失所天,救荒之政,其勢誠急,而然以已事觀之,則當辛亥大無之日,八方流丐之徒,咸聚城中,設廳饋粥,賑救之策,非不至矣,終無一二人免死者,言之慘矣。深究厥由,則許多饑民之無遺致斃者,勢不得不然,何則?天人以血肉之身,雖安居於其家,飽食而暖衣,若爲六氣之所感傷,則必生疾病,以至殞命者,比比有之。況此流離失所之民,雖得食粥,旣無庇身之處,暴露街衢之傍,晝則烈日所灸,貼地困睡,夜則風露所侵,榮衛俱傷,而薰染之氣,轉成毒癘,延及於平居無疾之人,至於閤家全沒者,追思到今,曷勝衋傷。不但京中外方亦然,臣於伊時,待罪嶺邑,身親設賑,目覩慘狀,至于今日,多般思度,則救荒之道,雖無上策,尙有彼善於此者,玆效一得之愚,惟聖明留神焉。卽今京外,申命紙牌之法,若於秋收之後,劃卽行會於八路,使其地方之官,豫先曉諭於民間,俾不得流移,而先知應賑之名數,次計官穀之時存,如其不足,則移用他邑之粟,粥資乾糧,計口分給,則治農之民,自無出入官門之弊,何以盡力於田畝。無依仰哺之類,亦以蔬菜,添入粥物,朝夕延命,各在其家,自無風雨暴露之患,如有若干流徒者,各其里戶中,擇其勤實者而分授之,使之同受而仍給粥資,則官無設粥分饋之勞,民無往來廢農之患矣。雖然,許多饑民,若以乾糧白給,則奸細之民,冒受食者必多,虛實相蒙,勢所必然,有限之粟,難以繼用,必頒以糶糴之例,分給饑民,使之待秋還納,以防冒錄之奸,若其無田土廢疾之輩,雖難一一還徵,而不猶愈於設粥全失者乎?噫,賑民之政,雖在於均給粥資,而惠民之失,莫如蠲減其賦役,須於被災之邑,詳査災實之輕重,雖惟正之供,亦且量宜減捧,以紓一分民力,則荒歲施仁之政,無大於此者矣。惟願聖明,勿以有司之恤民經費,而有所持難也。仍又伏念,狂夫之言,聖人必擇,古之帝王,於言之是者用之,言之非者置之,此唐虞之所以立謗木而置陳鼓也。今因憲卿輩之欺謾,至有如此疏章切勿捧入之敎,此固出於堲讒之聖意,而然其日後言路有妨,亦不可不慮。故領議政臣許積,曾在乙卯年間,亦因論禮章奏勿納之敎,箚陳其弊,而有曰,奸者,辨其誣而痛斥之,昧者,愍其惑而敎詔之,此豈非群情畢達,上下無阻之義乎?伏願聖明,亟罷進言之禁,以示廓然之公,則其於廣言路之道,豈小補哉?臣病甚跂躄,陳力無路,戀結螭頭,葵藿自傾,玆將一封之疏,仰徹四聰之下,言雖蒭蕘,志則忠赤,伏乞聖明,勿以人廢言,不勝幸甚。臣無任激切屛營之至,謹昧死以聞。答曰,省疏具悉。賑救一款,今方講究矣。前日所陳之事,更令廟堂,趁卽稟處焉。
上在昌德宮。停常參·經筵。
趙遠期啓曰,明日常參·經筵,取稟。傳曰,只晝講。
傳于申厚載曰,下直守令及全羅水使,留待引見。
以備忘記,傳于趙遠期曰,近日秋凉雖動,餘炎尙酷,卿之疾病,一向沈痼,深用慮念,予意已悉於前後,而請急之章,何至於此極耶?於乎,邦本揑扤,國步艱難,朝著未靜,儒疏紛紜,無一日安靜之時,是何等時也,是何爻象也?噫,當此國事日非,民事遑遑之秋,非卿才智德望,孰能共濟,孰能糾正乎?況近因卿之累日引入,公務多滯,尙今遷就,予之宵旰之憂,曷可勝喩?惟卿須體至意,臥閤論道,毋負予望事,遣承旨傳諭于領議政。
同副承旨趙遠期啓曰,臣承命往諭于領議政許積,則以爲,臣之賤疾,愈往愈痼,而聖旨敦勉,愈往愈切,今又近侍馳臨,傳宣聖諭,十行天綸,誨責備至,臣誠勢蹙情窮,不知所出。噫,邦本之杌隉,國步之艱難,雖微聖敎,臣豈不念?顧臣一疾,沈綿若此,旣不速死,又不差歇,今宵旰之憂,方殷於上,而不能仰效消埃之末,臣之罪戾,萬殞難贖。近來儒疏,不但太支離,用意深刻,遣辭無倫,一節加於一節,寧靜無期,臣雖在垂絶之域,亦不無憂艱之心,而其疏中,隱然攻斥臣身,不遺餘力,自救不暇,何望有所鎭定乎?至於偃臥私室,酬應公務之命,已將萬萬不敢當之意,畢陳於前後之章,雖蒙重誅,決難承奉,伏地惶悚,不知所達云矣,敢啓。傳曰,知道。
申厚載啓曰,卽者四學儒生李碩徵等,又來呈告廟疏,而其中以閏位僞朝等語,縷縷爭辨不已,儒生之言,過激則或有之,而至於此等文字,何敢形諸章奏,終始以已見爲是乎?且其主意,專在於侵攻兵曹判書金錫胄,伊日前席之言,雖未得其詳,原其本意,不過陳達呂聖齊之情外被斥,而今乃極口詬罵,不遺餘力,至引神武門故事,及宋之韓侂胄爲比,言之無倫,胡至此哉?係是儒疏,不得已捧入之意,敢啓。傳曰,今觀李碩徵等疏辭,非但多有無倫不正之態而已,至於神武門·韓侂胄之說,驚駭莫甚也。呂聖齊之偶然失畫,指之謂貶薄,勒加深刻之言,士習豈容如是?疏頭李碩徵,爲先停擧,此疏還出給。
正言朴鎭圭啓曰,請還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。上同都摠府經歷盧瑀,請命罷職。
答曰,毋庸强聒。
下直,全羅右水使柳炳然,明川府使鄭昌翰,保寧縣監朴身之,橫城縣監洪夏相。
持平權瑍啓曰,請加三思,還收金壽興敍用之命。上同請以正邦禮明宗統之由,祗告太廟,頒示中外。上同喉司爲任,職親地禁,左右朝夕,出納惟允,雖文士之有履歷者,俱非望實俱優,固不可人人而冒據,況武臣之膺是選者,必擇一時之才望,而拔其尤焉。求之前代,亦罕其人,新除授右副承旨睦存善,以常調武夫,初陞堂上,專無履歷,且乏名稱,而備擬之命,出於常格之來,恩點之降,及於人望之外,除目一下,物情駭然。名器之混淆,官方之猥雜,莫此爲甚,而至以有何傷於擢用爲敎?竊恐有乖於爲官擇人之道也。請右副承旨睦存善遞差。答曰,毋庸堅執。
巳時,上御熙政堂,引見下直水使及守令。入侍,承旨趙遠期,假注書李世益,記事官尹義濟·安如岳,全羅右水使柳炳然,明川府使鄭昌翰,保寧縣監朴身之,橫城縣監洪夏相。炳然進伏。上曰,閫外責任重大,如有所懷,畢陳無隱。對曰,湖南右道,連歲凶荒,軍門凡事,不成貌樣,而臣未到任,其間弊瘼,不得詳知矣。上曰,然則退去。炳然,聽敎才畢,不爲退伏,又不爲曲拜,而徑先趁出。上曰,是必不知體貌而然也,使吏官更爲招入。炳然,還入之際,又不爲曲拜,而趨伏於其坐。明川府使鄭昌韓進伏。上問履歷,又問七事,昌翰伏對。上曰,明川在於何道?對曰,是咸鏡北道也。上曰,爾毋以七事爲口誦之資,必須擧而措之,且字牧之職,非但七事而已,愛民節用,爲政先務,體予至意,往盡乃心。昌翰退,保寧縣監朴身之進伏。上問履歷,又問七事,身之伏對。上曰,今年失稔,湖西尤甚,前頭設賑之時,奸猾吏胥,必有弄奸之弊,爾其往哉,毋爲見欺,毋事肥己,盡心賑政,務恤窮民。橫城縣監洪夏相進伏。上問履歷,又問七事,夏相伏對。上曰,諭他之言,爾旣詳聞,爾其依此,盡心職事,且無面從,退則違之,爾不用命,難免厥罪。夏相退,上面賜弓矢及藥物于炳然,遂罷出。
上在昌德宮。停常參,只晝講。
未時申時,日暈左珥。
下直,碧潼郡守李惟郁,泰仁縣監李鳳朝。
申厚載啓曰,明日國忌齋戒,明明日國忌,十五日誕日,前後各一日,十七日國忌齋戒,十八日國忌,此七日,視事,頉稟。傳曰,知道。
有政。
申厚載啓曰,兵曹判書金錫胄,參判申晸,牌招不進矣。傳曰,更爲牌招。
又啓曰,兵曹判書金錫胄,再牌不進矣。
趙遠期啓曰,都摠府郞廳來言,闕內各處入直軍士,夜巡檢之意,敢啓。傳曰,知道。
傳于申厚載曰,下直守令,留待引見。
趙遠期,以都摠府言啓曰,今日入直軍士,中日習射,請出標信。傳曰,知道。
申厚載,以都摠府言啓曰,副摠管盧錠,除標信,捕盜廳坐起進去之意,敢啓。傳曰,知道。
鄭重徽啓曰,今日爲政事命下,而都承旨趙威明病不仕進,左副承旨李元祿服制,右副承旨睦存善被論,廳中只有臣重徽,及右承旨申厚載,同副承旨趙遠期,而臣則吏批有相避,申厚載,以代房,當進兵批,吏批政廳,何承旨進去乎?敢稟。傳曰,同副承旨進去。
又啓曰,卽者右副承旨申厚載,被斥於李碩徵疏下李洎等同被罪罰之疏,原疏,雖自本院退却,而不敢晏然,才已出去,同副承旨趙遠期,吏批進去,廳中只有臣重徽,兵批無進參之員,何以爲之?敢稟。傳曰,兼進。
申厚載,以下直守令引見時,當日開政事,榻前定奪。
吏批,判書閔點進,參判吳始復受由在外,參議未差,同副承旨趙遠期進。
兵批,行判書金錫胄病,參判申晸進,參議柳命天進,參知權瑎呈辭,同副承旨趙遠期兼進。
吏批,以羅萬葉爲刑曹參議,吳挺昌爲副提學,李袤爲大司成,鄭東卨爲南原府使,兪夏益爲副應敎,沈樞爲礪山郡守,洪萬運爲軍資主簿,李光道爲司贍直長,金元燮爲兼監察。
兵批,以李溟翼·吳挺昌付副護軍,金奐·申厚明付副司直,金聲久付副司果,李善溥付副司正。
傳于趙遠期曰,十考十上之人,何不備擬耶?問啓。
鄭重徽啓曰,十考十上之人,何不備擬耶,問啓事,傳敎矣。問于政官,則以爲卽今十考十上元數九人內,年滿者二人,在喪者一人,罷職者一人,未解由者三人,只餘二人,而俱是六品,今日政,無五品窠,不得擬望云矣,敢啓。傳曰,今後開政之時,五考五上,十考十上之類,隨其窠闕,備擬,可也。
鄭重徽啓曰,同副承旨趙遠期,被斥於李碩徵疏下李洎等同被罪罰之疏,雖自本院退却,而不敢晏然,自政廳直爲出去,雖有情勢之難安,同副承旨,不得任意出去,自是古例。且廳中,只有臣一人,苟簡甚矣。同副承旨趙遠期,牌招入直,何如?傳曰,允。
趙遠期,以實錄廳郞廳,以摠裁官意啓曰,實錄印出之役方張,主管之臣,一日不進,則廢一日之役,殊甚可慮,而大提學閔點,情勢有所難安,呈告引入,今至數日矣。缺加由之命,史事爲急,卽爲牌招察任,何如?傳曰,允。
鄭重徽,以承文院官員,以都提調意啓曰,權知副正字柳世鳴,方在罷散中,依例肄習官,啓下付軍職,冠帶常仕,何如?傳曰,允。
鄭重徽,以司饔院官員,以監膳提調意啓曰,慶尙道誕日進上,今日來納,而大殿進上物種中,乾大口魚一尾,中宮殿所封乾文魚一尾,俱以欠縮,殊甚可駭。當該封進官,推考,陪持人,亦不無中間偸竊之弊,令攸司囚禁懲治,何如?傳曰,允。
鄭重徽,又以禮曹言啓曰,向化等,本以異域子枝,暴棄投仁之後,無所依着,流離丐乞,散在遐方。故自朝家,蠲除雜役,專屬本曹,農業者則至賜農牛·農器,水業者則除稅案,各食其力,俾得保存焉,而曾在仁祖朝,本曹與廟堂,別爲商確。至於漁採者,戶曹所納及本曹若干收稅外,各衙門及監·兵·水使,切勿侵責事,覆啓蒙允,申飭京外矣。卽接結城縣監權萬濟馳報,則近來諸宮家各衙門,斜水·差人等,下去各浦,不有朝家命令,向化等處,侵責之弊,罔有紀極云。誠如所報,則無告向化之流,將無以保存,有違於仁祖朝定奪之意。自今以後,諸宮家·忠勳府·訓鍊都監·成均館等衙門差人,及監·兵·水使監考·色吏輩,如有猶踵前習,橫侵之弊,則隨現入啓,科罪之意,更爲奉承傳施行,何如?傳曰,允。
正言朴鎭圭啓曰,請還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。臣以都摠府經歷盧瑀事,累日論執,而一兪尙靳,臣竊慨然也。瑀之愚駭無識,爲世笑囮之狀,固不足言,而頃以楊州中軍監董營廨之役,侵害軍卒,罔有紀極。至於釀酒,販賣禁民私沽,以爲牟利衒能之計,巧作缺目,多般徵斂,役民鳩材,營建私室。如此歛怨肥己之人,不可置諸武弁極選之地,以貽物情之駭惑,請都摠府經歷盧瑀罷職。答曰,毋庸瀆擾。
掌令李達意,持平權瑍啓曰,請加三思,還收金壽興敍用之命。上同請以正邦禮明宗統之意,祗告太廟,頒示中外。請右副承旨睦存善遞差。竝上同凡士論,寧激無偸,激則雖失中,而然其狂簡,可取也,直截,可尙也,偸則骳委不振,無復有敢言之風矣。是以,自古人君,必培養士氣,扶植士論,雖有過激妄率之言,而不少摧阻者,其意不偶然也。今者李碩徵等,因告廟事,累度抗疏,語不知裁,雖有過激之失,而乃至有停擧之命,臣等,竊恐聖明,有欠於優容之道也。元疏未及見,雖未知措語輕重之如何,而原其本情,所執者乃公論也,所爭者乃大禮也,固宜虛受而容之,不當摧折之太甚也。請還收疏頭儒生李碩徵,停擧之命。答曰,亟停勿煩。碩徵等之疏,語意無倫狂妄,所當深治,而姑施薄罰矣,勿爲煩論。
夜三更,月暈。
慶尙監司鄭樸疏曰,臣聞君臣如父子,情事可以畢達,故疾痛則呼父母,憫迫則必呼天,今臣所患,日漸有加,已至於危㞃之境,則疾痛極矣。遭此家運之不幸,猝聞同氣之訃,則情事慘怛,不啻悶迫而已,則不得不仰籲於宸嚴之下,臣不勝竢罪之至。第臣軀殼雖完,稟氣虛弱,每於夏秋之交,昏眩之症,如斯而至,則當其始患之時,閉戶謝事,涔涔伏枕,多施鍼藥,方得差愈矣。前月望後,舊症又復發作,而京洛路夐,遐鄕乏醫,旣無藥餌之調治,又無鍼艾之可施,而朱墨倥傯,酬應煩惱,臣切私悶之極。適於此時,臣兄故右尹晳喪逝之音,來到於千萬慮外,書未及披,腸先摧裂,聲未出口,魂已飛越。臣辭陞之日,臣兄適入內直,故紛擾傯卒之中,暫爲敍別,握臣之手,戒臣行李,而神色惘然,不忍離違,豈謂此別,乃爲窮天無限之悲也耶?臣身在遠外,不得伸撫棺永訣之痛,回瞻關嶺,方寸瞀亂,悵望雲天,痛泣而已。自今月初,忽患左邊偏虛之訂,左手與足,初似缺至不仁,今則全不運用,有若半身不遂者然。晝夜刺痛,飮啖全廢,宿患眩症,乘虛添劇,有時昏倒,人鬼不辨,多般救療,僅得少愈,則至情難抑,如狂如癡,廢衙多日,官事積滯,時或省悟,不覺悚然。雄藩劇務,決不可一日癏曠,私情雖切,法無解職之文,則當此年凶民飢,事多之日,思欲殫竭心力,以報重寄之意者,曷有窮已。豈不知乞免之爲非時,而且涉僭猥,而情事慘酷,疾病纏綿,苶然昏憒,末由自力,仰首雲宵,但有沾泗。伏乞天地父母,曲垂憐察,亟許遞改臣職名,急時就醫,俾尋生路,則公私千萬幸甚。臣無任瞻天望聖祈懇之至,謹昧死以聞。答曰,省疏具悉。私情雖切,官事尤重,矧今賑政方殷,不可付之於生手,卿其勿辭,調理察職。
兵曹判書金錫胄疏曰,伏以臣,於日昨請對也,略陳刑曹參判呂聖齊,爲趙瑊等所構誣狀,仍復略辨其前後疏語之無倫不敬,而臣亦自料前頭,將必有大段詈辱矣。昨夕伏見瑊等疏章,其醜詆臣者,果不啻狼藉。噫,臣惟不諒,旣已輕試身於蛇毒蚺蜴之際,則遭此侵剝,誠無足怪,然其汚朝廷辱國家,爲薦紳之所大恧,甚矣。況此李碩徵之停擧,初未行於亂言之日,而今乃遽施於齮齕如臣,有戚里名者之後,則其所以執聖朝之咎,增彼輩之恕者,爲如何哉。適値有政,再召疊降,揆以分義,豈不欲奔趨造朝,以答隆旨,而情危勢蹙,終不敢冒進,逋慢之罪,益復難赦。伏乞聖明,俯賜憐察,將臣所帶本兼權要諸務,速行鐫罷,以治臣罪,仍許臣屛退,以謝人言,以存國體,無任激切死營之至,謹昧死以聞。答曰,省疏具悉卿懇。碩徵等構虛揑誣之態,予實駭然,如此怪妄之說,誠不足掛齒。卿其安心勿辭,速出罷職。
領議政許積疏曰,伏以疾病呼父,卽人常情,人欲天從,古有斯語,今臣所患,不但尋常疾病而已。祈免之章,不趐數十上矣,而未蒙父母之憐,尙靳天從之恩,又於昨者,特賜天札,以敦勉焉,臣誠途窮勢感,不知所以措躬也。臣之賤疾,苟有一分可强之路,則當此民憂國計,無一可恃之時,何敢一向養痾,惟懷自便,獨使至尊,憂勞於上,而不思所以效涓埃之末乎?顧臣一病,漸至沈痼,多試醫藥,未見其應,徒令胃土大壞,氣力益脫。雖以卽今症狀言之,再昨之夜,氣壅幾窒,昨患癨亂,迄今未已,而朝來病臂,又復麻痛難堪,若此別症,無日之侵腺,眞元已去,以何筋力,敢望束帶就列,以何精神,敢望酬應簿書乎?縱不知溘然就化,當在何日,而至於復起爲人,實無萬一僥倖之望矣。伏乞聖慈,俯垂照燭,將臣所有職名,亟賜一倂遞免,以便公私,千萬幸甚,取進止。
巳時,上御熙政堂,引見下直守令。入侍,承旨申厚載,假注書李世益,記事官尹義濟·安如岳,碧潼郡守李惟郁,泰仁縣監李鳳朝。碧潼郡守李惟郁,進伏。上問莅歷,又問七事,惟郁,伏對。上曰,爾其往哉,務恤民隱,毋爲瘠公肥私,毋爲奸吏所欺。泰仁縣監李鳳朝,進伏。上問莅履,又問七事,鳳朝,伏對。上曰,諭他之言,爾旣詳聞,更何多譽,爾其往哉,盡心賑政,勿爲奸吏所欺,勿爲善事要譽。鳳朝退,厚載啓曰,昨者學儒疏中,以僞朝閏位等語,縷縷自明,殊涉猥越,且金錫胄登對之言,不過陳達,呂聖齊之情外被斥,而恣意侵攻,措語無倫。故臣等之啓,略陳其由,而自上至有停擧之敎,言若不中則置之而已,至於施罰則無乃太過乎?上曰,呂聖齊偶然之失,目之以貶薄君父,已極陰巧,而至引神武門故事及宋之韓侂胄,侵攻兵判,此豈士夫之美習乎?且以僞朝閏位等語,縷縷自明,尤甚無倫,不可無懲勵之道,故略施儒罰,使之停擧,豈有過度之理乎?厚載曰,停擧,實是無前之事,恐妨言路,故敢此仰達矣。上曰,構揑朝臣,士習不美,停擧之罰,亦云太輕,有何妨於言路乎?予意已定,勿爲煩論。厚載曰,金元燮爲咸鏡道試官,當以兼監察下批,而科期已迫,道里且遠,若待後政,則似有未及之患,何以爲之?敢稟。上曰,今日內,口傳下批,可也。遂罷出。
午時,上御熙政堂,晝講。知事閔熙,特進官李弘淵,參贊官鄭重徽,侍讀官李鳳徵,檢討官李湜,假注書李世益,記事官尹義濟·安如岳,入侍。上讀前受音,自白圭曰丹之治水,至敎亦多術,一遍訖。鳳徵,進講,自盡心首章,至不恥不若人,仍釋之。上受而讀之訖。鳳徵曰,心性上工夫,實非等閑,必須見得分明,造詣精深,然後可以發明微奧,有所啓沃,而臣以口耳之學,掇拾蒭狗之說,仰瀆天聽,極爲惶悚。仍釋文義曰,心者,一身之主宰,而萬化之本原也。其體虛靈,其用廣大,具衆理者,體也,應萬事者,用也。人莫不有是心,亦莫不有是性,而能盡其心者鮮矣,能盡其心,則可以知其性矣。性者,人所稟於天以生之理,故知其性則可以知天矣。大學所謂,知止而後有定,定而能靜者,其工夫次序,大律類此也。上曰,補亡章所謂,吾心之全體大用,無不明云者,是心之體用乎。鳳徵曰,上敎至當。大抵心也,性也,心也,名位雖異,而其理則一,非判然二物也。存養二字,各有攸當,存者,操存此心,無一息間斷之謂也,養者,涵養此性,無私欲以害之謂也。上文則總言工夫之序,此則體驗之實也。壽夭禍福,人所易惑者也,知有不盡,心有所蔽,則行險僥倖,違道求福者多矣。惟君子則知命達理,故能修身以俟之也。立者,卓然自立,不以死生欣慽,而有所撓奪也。不貳,卽孟子之不動心也,立命,卽孔子之知天命也。上曰,由氣化有道之道字,是道之大原,出於天者耶?鳳徵曰,上敎至當。順受其正,卽中庸所謂居易以俟命也,人之冥行妄趨,履險蹈危,以陷於禍者,所謂自作之孽,而非天之所爲也。缺曰,以人君言之,則沈酗酒色,以至覆亡者,此非巖墻乎?缺奸回,妨賢病國者,此非巖墻乎?此人君之所當惕念處也。鳳徵曰,反身而誠之,反字,與湯·武反之之反字,不同。反之者,復其性之謂也,反身者,點檢吾身之謂也。點檢吾身,而有實得之效,則心廣體胖,俯仰無愧,酬酢萬變,其用不窮,君子之樂,孰大於是。大抵誠者,無一毫私僞,留於心目之間者,所謂仁也,恕者,未能無私欲,而欲其無私欲之謂也。中庸所謂道不遠,是也。上曰,體之而實之體字,所謂體行之意耶?熙曰,此乃體得之意也。鳳徵曰,人之日用當行之理,莫非道也,行者,行道之謂也,習者,日用之間,自至於習也。此章,與人莫不飮食,鮮能知味,語意相似,蓋言心不在也。重徽曰,此所謂爲其事而不知其事之爲何事也。湜曰,試以此書言之,讀之而不知其味,則何以異於此也?弘淵曰,所以然所當然之卞,先儒論之詳矣。知此二字之分,然後可以論道矣。鳳徵曰,古之聖賢,能是,而我乃不能是,是乃吾心之所恥,感動奮發,勉勉不已,則可以進於聖賢之域矣,恥之於人,豈不大哉?上曰,大矣之大字,是大有關於人之意乎?弘淵曰,上敎至當。鳳徵曰,機變之巧者,用意回譎,變詐不正,所謂奸細之人也。如此之人,處心行事,極其陰巧,故小可以害人,大可以亡國,豈非可畏之甚乎?不恥不若人之釋,二說不同,以臣淺料,則下說近是矣。上曰,下說,於程子註義,皆無牴牾耶?弘淵曰,以程註問答觀之,則不恥其不若人,當爲定論矣。講畢,熙進曰,南別殿還安後,酌獻禮,待秋親行之意,曾已定奪矣。卽今餘炎尙酷,陰霖亦未快霽,今月念後,卜日擧行,何如?上曰,依爲之。熙曰,往在孝宗朝,每年陵幸,春則二三月,秋則八九月,以爲定式,先朝亦依此行之,因成規例矣。上年引見時,寧陵陵幸,以今秋定行之意,旣已定奪,而卽今年事凶歉如此,道路修治,民弊必多,遠陵陵幸,勢似難便,而長陵則道里稍近,今秋,先行展謁於長陵,而寧陵陵幸,姑待明年何如?上曰,寧陵往返,當費四·五日,凶年民弊,不可不慮,今秋,先行展謁於長陵,寧陵則待明年爲之,可也。熙曰,然則以九月望間,觀勢推擇,何如?上曰,允。熙曰,漢城試設場時,文監察一員,定送試所者,乃是令甲所載,而上年設場時,因其時稟定,而臺諫差監試官,此是無前之規也。今此增廣設場時,何以爲之乎?敢稟。重徽曰,監察地位輕微,不能檢察,故以臺諫代送,所以重其事也。上曰,依上年,以臺諫代送,可也。鳳徵曰,設科取士,乃是國家重事,而十數年來,不但士習漸至偸薄,無賴之輩,亦多冒入場中,或侵製文之士,或侮掌試之官,橫行作挐,故爲生挭,其習極爲駭然。爲試官者,禁戢之際,不愼言語,以致起鬧者,間或有之,亦甚不當矣。熙曰,曾在先朝,罪在試官則罪其試官,罪在擧子則罪其擧子,勿爲罷榜,明有受敎矣。鳳徵曰,今後則依此受敎,申飭京外試所,以杜起鬧罷榜之弊,何如?上曰,各別事目,申加嚴飭,俾無如此之弊事,分付該曹。熙曰,場屋借述之弊,極其紛紜,試官考取之際,非不明察,而借述之文,例多入格,大·小科中,不文之冒占者,職由於此,殊非設科取士之本意,誠可痛駭,而主客莫辨,無路摘發,雖欲禁斷,似無奈何矣。筵臣退後,武臣堂上副謢軍李東老,進伏。上問,莅歷。東老伏對。上曰,爾有所懷乎?對曰,臣屢經西路守令,遍視諸邑形勢,則寧邊是關西之保障,鐵瓮乃天作之險,而城內太濶,難於守堞,藥山之城,最爲堅固,而又無水根。今茲改築鐵瓮,合於藥山,而本府倉穀,移入其中,則似爲備邊之長計矣。重徽曰,城基地勢,更難嬴縮,故自先朝,已有改築之議,而竟爲不施之空言矣。東老曰,臣曾爲忠州鎭營將,則本鎭所屬下人零星,不足以使喚,故曾前爲營將者,募得閑遊人,以定書記·軍牢及鼓吹事之役,而本官,以其數過多,論報巡營,只留若干,而盡爲奪去。莫重軍門,無以成形,自朝家申飭,使之還給,而公州營將所屬,亦有如此之弊,竝一體施行,何如?上曰,其間必有曲折,自兵曹問于本道,稟處可也。東老退,重徽曰,輪對官來待,使之入侍,何如?上命史官,引入漢城庶尹李峻岳,進伏于前,奏封缺未塋。上曰,高聲以對,且問本府弊瘼。對曰,本府堂上缺經席,隨事陳達,卽爲變通,臣則別無所達矣。上曰,然則,退。都摠經歷李惠疇,進伏。上問弊瘼。對曰,衙門雖曰尊重,而衛軍革罷,係是閑官,有何弊瘼乎?惠疇退,戶曹正郞孫萬雄,進伏,上問弊瘼。對曰,臣於昨日,始爲肅拜,故本曹凡事,不得詳知矣。萬雄退,義禁府都事趙持憲,進伏,上問弊瘼。對曰,別無可陳之弊矣。持憲退,奉常主簿金繼隆,進伏,上問弊瘼。對曰,大·小弊瘼,隨事陳達,卽爲變通,故別無所陳之事,而臣乃濟州人也。海外偏方,切有難堪之弊,敢此仰達矣。本州三邑中大靜爲縣,最是沃土,而瘴氣侵人,率多夭死,民居稀少,空地多棄,故本州之民,每當農節,往來耕作者多矣。前因御史書啓,以其作農之輩,永作大靜之民,風土各異,夭死尤甚,好生惡死,人情所同,則其爲號怨,勢所必至,自朝家特從民願使還本主,以遂其生生之樂何如?且聞本島,將有築城之擧,而四面環海,層巖削立,雖不築城,自是天險,姑停是役,以除弊,而其中敵船可以艤泊處,皆築,又置大砲,以爲備禦之方,似爲萬全之計矣。上曰,令廟堂稟處。繼隆退,重徽啓曰,漢城庶尹李峻岳,於退出之際,不爲曲拜,殊失體貌,請推考。上曰,初入榻前,失儀例也,勿爲推考。遂罷出。
上在昌德宮。停常參·經筵。
趙威明啓曰,領議政十三度呈辭到院,而以國忌齋戒,留院之意,敢啓。傳曰,入之。
以領議政呈辭,傳曰,安心調理。
鄭重徽啓曰,備邊司郞廳,以大臣意來言,明日,乃賓廳坐起日次,而國忌正日,故今日來會矣,敢啓。傳曰,知道。
趙威明啓曰,左副承旨李元祿,外三寸叔行副司直金徽身故,服制已行四日,出仕,何如?傳曰,允。
又啓曰,左副承旨李元祿,服制已盡,出納之地,事多苟簡,卽爲牌招察任,何如?傳曰,允。
李元祿,以義禁府言啓曰,平安監司狀啓,刑曹粘目,前价川郡守李海寬,移本府處置事,允下矣。李海寬,方在任所,時未上來,依前例府羅將發遣,拿來,何如?傳曰,允。
傳于鄭重徽曰,大臣·備局堂上,引見。
大臣·備局堂上引見時,南別殿酌獻禮,今月二十六日定行事,榻前定奪。
李元祿,以實錄廳郞廳,以摠裁官意啓曰,本廳謄錄官金元燮,以咸鏡道京試官,數日內當爲出去矣。書役方急,不可曠闕,其代,以前承文院副正字李泰龜差下,而時無職名,令該曹口傳付軍職,兼春秋下批,使之卽爲來仕,何如?傳曰,允。
口傳副司勇李泰龜。
李元祿,以兵曹言啓曰,今此冬至使一行赴京時,所把驛馬,前期分定,可無未及之患,應把驛馬三十七匹內,忠淸道八匹,全羅道九匹,慶尙道十二匹,則十月初五日,京中逢點,江原道四匹,咸鏡道四匹,十月初十日,直送安州,逢點之意,各道監司處,分付何如?傳曰,允。
吏批口傳政事,以李泰龜爲實錄兼春秋。
夜四更,流星出羽林星下,入坤方天際,狀如鉢,尾長三四尺許,色赤。
巳時,上御熙政堂,大臣·備局堂上引見入侍。左議政權大運,行判中樞府事閔熙,行工曹判書柳赫然,知中樞府事吳挺緯,右參贊睦來善·韓興君李汝發,行都承旨趙威明,掌令李達意,校理李鳳徵,正言朴鎭圭,假注書崔恒齊·安圭,記事官尹義濟·安如岳。左議政權大運進伏曰,近來日氣,朝夜雖涼,晝則猶熱,不審聖體,若何?上曰,無事矣。大運曰,兩慈殿氣候,亦何如?上曰,安寧矣。大運曰,今日別無稟定之事,而明日是國忌,故豫此來待矣。臣每欲仰稟而未果,前日進御丸藥,今已垂盡乎,方爲進御乎?必須詳知,然後更劑他藥,故敢達矣。上曰,前藥旣已垂盡,他藥劑入,可也。大運曰,必須着力進御,無少間斷,然後可得其效矣。上曰,唯。大運曰,臣於昨日,伏聞有長陵陵幸之敎,而缺凶年民弊可慮矣。上曰,初欲展謁寧陵,而非但年事如此,道里頗遠,慮貽民弊,故欲幸稍近之長陵矣。大運曰,寧陵乃二日程,而計其往返,則必至四五日,其間貽弊,不其多乎?至於長陵,雖曰九十里,而乃窮日之程也。須設二晝停,以爲留所,然後可以得達,道路修治之役,亦甚不貲,不特此時動民爲難,路傍禾穀,未及收獲之際,必有損傷之患矣。曾在祖宗朝,陵幸亦有退行之規,而況今年事,未免凶歉,而得此晩雨之後,雖云差勝,成熟之期,亦未可必。哀我民生,擧皆待哺,而國無儲蓄,將不免立視其死,言念及此,茫無以爲計。當此之際,又爲陵幸,則飢民動役,實涉重難,雖有除弊之擧,必多騷擾之端,長陵陵幸,今姑停止,以爲保恤窮民之地,似爲宜矣。臣有所懷,故敢此仰達。知中樞府事吳挺緯曰,昨日乃白露之節,而今朝看之,則白露已下,節序若不失序,次第以入,則晩穀似有登熟之路矣。大運曰,霜降若遲,則似或可望,而節序之事,何可豫知乎?上曰,予欲展謁長陵,而當此凶年,道路修治,必多民弊,長陵陵幸,今姑停止,待明秋稟定,可也。大運曰,臣昨觀朝報,則有疏頭儒生李碩徵停擧之命矣。碩徵等七度連疏,雖出過激,而曾在先朝,神德王后祔廟時,館學,連疏請行,而館儒則二度後卽止,學儒則閱月不止矣。上曰,仍成謬規而然耶?大運曰,學儒之王字缺畫,僞朝閏位等語,雖甚無倫,而年少儒生之徒,以峻激爲事,言不知裁者,自是例也。自上以措語失當而施罰,遠外聽聞,安知以此而被罪乎?必將曰,以請行告廟而被罪云,則其有傷於聖德,大矣。上曰,神武門韓侂胄等語,語意無據,略施儒罰,未爲不可矣。大運曰,雖然,以措語失當,至於施罰,則似爲過中矣。上曰,終執己見,引諭太過,故欲爲懲勵耳。大運曰,國家之待館學儒生,與方外儒生有異,況自祖宗朝,館學儒生,雖有過激之論,未嘗摧折,而培養其直氣者,其意不偶然也。知中樞府事吳挺緯曰,儒生之措語失當,極爲非矣。大小論議,皆以爲非,而但渠輩所爭,乃告廟之大論也。自上當觀其大指而已,今茲施罰,實爲過中矣。且自祖宗朝,以培養士氣爲主,雖有空館之時,特遣禮判,招致宣諭,使之還入,其優容之意,槪可見矣。校理李鳳徵曰,館學事體自別,非與方外儒生比也。旣以四學儒疏爲名,則固宜優容,不必摧折,列聖之所以扶植公論,培養士氣者有由也。且學儒以爲,呂聖齊之疏,以上變爲言,金錫胄,以誣告爲言,故驚愕於心,有此陳辨,而引喩太過,辭意太峻,聖明,雖以此爲非,至施儒罰,此不過語言間差失,不必罪之。筵中說話,學儒不得詳聞,以爲錫胄,力攻其身,故與之分疏,而卒同歸於相辨,尤不足偏責矣。且人君言動,所關甚大,賢良,量以爲去就,敵國,覘以爲輕重,奸猾,亦以之窺其淺深,此是古人語也。今此學儒之疏,聖明,至以怪妄可怪可愕等語爲敎,下語之間,尤不可不爲詳愼矣。況且人以爲多士之疏,侵及貴近戚里,故特施儒罰之命云爾,則甚有害於聖德,臣職在邇列,故敢達所懷矣。蓋觀錫胄疏中,有不敬亂言等文字,此則雖不當,而又有論戚里罪儒生等說,其語雖未能明白洞快,蓋慮人或以此爲言,此一款語則可謂是矣。學儒所執者,正所言者公,而以措語失當,終至被罰,則似爲過中矣。大運曰,上變誣告等語,亦爲可駭,年少學儒,聞此等語,豈不欲相較乎?今日錫胄之疏,亂言之日等語,此等言語,至用於儒疏,則亦甚無據,此碩徵等疏措語之可駭,已不可勝言,而蓋其所執則禮論也,所爭者公議也,豈可遽施停擧之罰,而摧折士氣乎?掌令李達意曰,士論,國家之元氣,雖有狂妄之語,惟以扶植爲主,而不必深罪矣。疏頭停擧,則疏下百餘人,皆不見科擧云,是亦可慮矣。上曰,非百餘人矣。達意曰,至於政院啓辭,尤極無據矣。上曰,政院之啓,何以爲無據云耶?大運曰,每事,臣與領相,相議爲之。領相亦曰,政院之啓,大爲失體云矣。鳳徵曰,政院,不念列聖優待館學之本意,以無倫等語,措辭陳啓,已極非矣,而末端,指出金錫胄被斥事爲辭,遠近或以聖上,見此啓辭後,特施儒罰於疏儒云,則不但於聖德有累,爲戚里,爲此無前之擧,則政院之啓,大爲不可也。上曰,朝家施罰,勿論彼此而爲之矣。大運曰,自上以勿論彼此爲敎者,無乃以尹櫶·尹憲卿等,爲一體而施此罰乎?是則有大不然者,夫櫶與憲卿等,敢以已定之典禮,勒加非斥,故施之以編配之罰者,固其宜矣。至於碩徵等疏,不過措語之失當,而其所論執,則乃告廟之事,而一國公共之論也。豈可以此而遽施其罰乎?上曰,兵曹判書,偶因入侍,略陳碩徵等疏語之過當,而渠輩,終始以己見爲是,而橫加侵斥,極爲非矣。行都承旨趙威明曰,王字缺畫,僞朝閏位等語,末疏則渠輩,亦不更言矣。大運曰,臣等之苦口力爭者,非但爲士氣也,亦欲慰安被斥之人矣。上曰,此後亦有抑勒之弊,不可不防耳。大運曰,呂聖齊之自明疏語,金錫胄之榻前陳達,辭意過當,以致儒生輩,轉輾相激,而有同相閧之事,固不足深責。臣雖無狀,豈有一毫爲年少儒生地,而敢如是煩□,儒生旣已停擧,則被斥之臣,亦必不安于心,而行公□學儒之疏語,雖或失當,碩徵之停擧,特令還收,何如?上曰,非以卿爲救護儒生也,欲杜後弊故耳。達意曰,勸懲之道言之,則凶狡陰慘之櫶等,旣已定配,告廟正論之碩徵,亦被停擧,則雖有輕重,施罰則均,因大臣陳達,特爲解停,使有光於日月之更,則豈不美乎。上曰,末疏則疏儒四十人耶?大運曰,其疏則還出給,故臣亦不知,而四十餘人,豈非多士,又豈可以人之多少,而爲之輕重乎?當觀其所執之如何而已,豈以告廟之論,遽施過中之罰乎?臣恐爲聖德之累,故敢此仰達矣。上曰,予非以告廟之論爲罪也。大運曰,臣亦知非以告廟之論爲罪,而遠方之人,豈能盡知,不以此爲罪,而解其疑惑乎?挺緯曰,自上慮有後弊,使之停擧,而大臣,以聖明過擧,累次仰達,未蒙允許,臣有所懷,敢此仰達矣。故相臣李恒福箚子以爲,儒生雖或過激,而朝家至於施罰,則反致掩覆,其過,徒享美名,而旋爲君上過中之擧云,其言誠是矣。上曰,其時儒生,以何事被罰耶?挺緯曰,以鄭仁弘削籍事也。正言朴鎭圭曰,儒生之措語,雖或失當,而今此施罰,實爲過中矣。大運曰,臣言不見信,未蒙允許,此無非臣無狀之致也。上曰,大臣·三司之言如此,疏頭李碩徵,特爲解停。大運曰,日昨四學儒疏捧入時,政院張皇陳啓,旣未穩當,自上特命停擧,亦爲過中,而無一言覆逆爭執之事,殊失出納惟允之道,當該承旨,請推考。上曰,推考,可也。行判中樞府事閔熙進曰,南別殿酌獻禮吉日,令日官推擇,則今月二十六日,二十□□三十日,便吉云,未知以何日定行耶?上曰,二十六日,定行可也。大運曰,年事如此,各道被災之邑,似有給災給陳之擧,而當觀前頭形勢,知其稍實尤甚之邑,然後方可議行矣。上曰,待監司巡歷,觀其狀啓後,分等,可也。赫然曰,訓局所管船隻,其數有七,而其中朽敗之船三隻,所當改備,而所入材木等物,本局旣無辦得之路,自備局分付湖南,速爲改備之意,敢達矣。上曰,依爲之。威明曰,小臣,例兼司饔副提調之任,進上諸物,皆經監審,而其中食醢,易爲腐敗,無弊捧上,誠爲難矣。頃日黃海道銀口魚食醢,亦以腐敗之故,監司,旣已推考,而若無變通之道,則此弊後亦難免矣。上年檜原君倫,爲提調,以去飯進上事,分付各道,故臣待罪湖臬時,亦依此進上,以至無弊矣。大抵食醢,加飯封進,則路遠日熱,速爲腐敗,若令去飯進上,則可無此患矣。上曰,夏節則雖似可慮,而冬節則有何變味之患耶?熙曰,外方食醢去飯進上事,檜原君,旣已啓請後,禮曹當有稟定之擧,故臣問于領相曰,食醢去飯,則其數當加,自前流來之規,似難容易變通云,故置之而勿論云矣。大運曰,若令去飯封進,而減其元數則似可矣。自上番詳思,待後日處之合宜矣。正言朴鎭圭所啓,入侍諸臣,自非奏事,則固當俯伏盡敬,而今此諸臣,非緣奏事,而或有擧頭而坐者,殊欠敬謹之道,自今以後申飭,何如?臣有所懷,敢此仰達。上曰,臺諫之言,誠是,戒飭可也。又所啓,宮禁至嚴,決不可使外人出入,而近日女人之持信符者,尋常出入,事極寒心。此後則各別嚴禁,何如?上曰,分付兵曹,使之一切禁斷。遂罷出。
上在昌德宮。停常參·經筵。
趙威明啓曰,右承旨申厚載,同副承旨趙遠期,連日呈疏,不爲仕進。雖有情勢之難安,出納之地,不可久曠,竝牌招察任,何如?傳曰,允。
上在昌德宮。停常參·經筵。
趙威明啓曰,領議政十四度呈辭,到院,而誕日前一日,留院之意,敢啓。傳曰,入之。
以領議政許積呈辭,傳曰,安心調理。
李元祿啓曰,吏曹郞廳來言,承旨有闕,政事何以爲之?敢稟。傳曰,當日爲之。
趙遠期,以都摠府言啓曰,今日入直軍士,中日習射,請出標信。傳曰,知道。
李元祿啓曰,當日爲政事,命下矣。大殿誕日前後各一日,視事頉稟,則開政似爲未安,何以爲之?敢稟。傳曰,然則口傳差出。
吏批口傳政事,以趙師錫爲承旨,右承旨李元祿,左副承旨睦存善,右副承旨趙師錫。
鄭重徽啓曰,新除授右副承旨趙師錫,時在京畿高陽地,斯速乘馹上來事,下諭,何如?傳曰,依啓。
掌令李達意啓曰,請加三思,還收金壽興敍用之命。上同請以正邦禮明宗統之意,祗告太廟,頒示中外。請右副承旨睦存善遞差。竝上同答曰,毋庸强聒。
正言朴鎭圭啓曰,請加三思,還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。請都摠府經歷盧瑀罷職。竝上同答曰,毋庸强聒。
自卯時至午時,日暈。
下直,江原都事李挺晩。
右承旨申厚載疏曰,伏以臣,素善疾病,長事醫藥,入秋以來,轉輾沈痼,痰火升降,形容擾脫,行則膝顫,坐則足痺,夙夜之任,決知其一刻難堪,而嚴畏分義,黽勉行公矣。再昨公退之後,忽覺胸膈煩悶,口吐鮮血,量可數升,多般救療,僅得暫止,而少有運動,輒卽湧出,醫技亦窮,死亡無日。不意牌招,遽降此際,扶曳詣闕,寸步亦艱,比到本院,疾血塞喉,昏倒移時,始省人事,此則一院同僚之所目睹而憐之者也。夜來症情,比昨有加,多服解表之藥,兼用治血之劑,而不惟蔑效,反益危重,膈下頑疾,乘虛發動,粥飮近口,嘔逆不已。精神憒亂,若墮煙霧,氣息喘促,難保朝夕,去鬼無遠,臣竊自悼也。出納重地,不容緣臣暫曠,伏乞聖慈,俯察病勢之危劇,亟許遞改,俾延殘喘,公私不勝幸甚。臣不勝激切屛營祈懇之至,謹昧死以聞。答啓字。
上在昌德宮。停常參·經筵。
申時,日暈。
鄭重徽啓曰,行大司憲尹鑴,持平睦天成未肅拜,執義朴世堂,掌令韓垽,持平權瑍在外,掌令李達意式暇,今日以監察茶時之意,敢啓。傳曰,知道。
李元祿啓曰,盧瑀考事,命下矣。臺諫方以罷職論啓,推考傳旨,不得捧入之意,敢啓。傳曰,知道。
又啓曰,右議政箚子到院,而以誕日留院之意,敢啓。傳曰,入之。
大殿誕日,政院·玉堂問安。答曰,知道。
大王大妃殿·大妃殿問安。答曰,知道。中殿問安。答曰,知道。
正言朴鎭圭啓曰,請加三思,還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。請都摠府經歷盧瑀罷職。竝上同答曰,亟停勿煩。盧瑀,今姑推考,觀其緘辭而處之。
領議政許積箚曰,伏以臣,不死不生,人事全亡,一脈雖存,已非人世間人,當此百僚盈庭,競獻金鏡之日,臣獨頹然冥然,偃臥私室,終不得進參於嵩呼之列,有臣如此,罪合萬殞,不勝惶恐待罪,取進止。答曰,省箚具悉卿懇。有疾未參,有何所嫌,卿其安心勿待罪焉。
右議政許穆箚曰,伏以臣,闕不進參,恐懼請罪,不知所出。乞罷臣職,以正怠慢不職之罪,無任戰怖隕越之至,取進止。答曰,省箚具悉卿懇。有疾未參,有何所嫌?卿其安心勿辭焉。
上在昌德宮。停常參·經筵。
午時未時,日暈。酉時,又日暈。
下直,淸州營將李夏蕃,豆毛浦萬戶徐後積。
鄭重徽啓曰,行大司憲尹鑴,持平睦天成未肅拜,執義朴世堂,掌令韓垽,持平權瑍在外,掌令李達意式暇,今日以監察茶時之意,敢啓。傳曰,知道。
李元祿啓曰,領議政呈辭到院,而今日凡公事,勿爲捧入,故留院之意,敢啓。傳曰,入之。
以領議政呈辭,傳曰,安心調理。
趙威明啓曰,右議政箚子到院,而今日凡公事,勿爲捧入,留院之意,敢啓。傳曰,入之。答右議政箚曰,省箚具悉卿懇。卿之疾病如此,深用慮念,從容調理,則宜有勿藥之效,卿其安心勿辭,益加靜攝。
藥房都提調權大運,副提調趙威明啓曰,秋雨乍霽,涼氣漸生,伏未審此時,聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予則無事矣。
傳于趙威明曰,差使員還下去守令及下直營將,邊將等,留待引見。
正言朴鎭圭啓曰,請還收金壽興敍用之命。上同請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。都摠府經歷盧瑀,請命罷職。竝上同答曰,毋庸强聒,盧瑀事,依啓。
右議政許穆箚曰,伏以人老則敗,敗則病,病則死,死生之常也。耳敗則聾,目敗則眵,心敗則昏,應物不靈,乃死。臣衰敗已極,視聽眵聾,心亦昏秏,疾病又極,旣積月彌留。食息全廢,手足偏痺,步履不利,徐則蹣跚,疾則顚仆,呼吸短促,數步一息,坐立須人,沈痼奄奄,朝夕且死。以如此之病氣息,職名在身,問其職則大臣也,問其養則庖人之肉,廩人之粟,問其事則尸曠之譏,國人之所共知。殿下,以先王優老之威德,不忍遽棄老臣,臣一息未絶,不知怨懼於心乎?伏乞聖明,憐臣,許臣休謝,得釋負而歸化,萬萬皆天地之大恩也。臣無任戰怖祈懇之至,取進止。
巳時,上御熙政堂,引見下直營將·邊將,及差使員還下去守令。入侍,承旨李元祿,假注書李世益,記事官尹義濟·安如岳,淸州營將李夏蕃,豆毛淵萬戶徐後積,差使員平山縣監梁侙,迎曙察訪金玉鉉,開城敎授金喜臣。淸州營將李夏蕃進伏,上問莅歷,夏蕃伏對。上曰,爾其往哉,盡心軍政,毋或廢怠。夏蕃退。平山縣監梁侙,進伏,上問赴任久近。對曰,今才三月矣。上問錢穀留庫幾何。對曰,各穀元數二萬餘石,而卽今留庫則二千石矣。上問民情。對曰,臣赴任三月,旋卽上來,故邑中凡事,不得詳知矣。上問年事豐歉。對曰,三夏連旱,點雨不下,故高燥水田則幾盡被災,田穀則頗有登熟之之漸,而付種失時,晩旱又甚,霜降若早,則似難結實矣。上曰,爾其往哉,盡心賑政。侙退。豆毛浦萬戶徐後積,於職姓名進達之際,忘其姓字,良久囁嚅,蓋不學無識者也。上問莅歷,後積伏對。上曰,爾其往哉,盡心賑政。後積退。迎曙察訪金玉鉉,進伏,上問赴任久近。對曰,今才五月矣。上問弊瘼。對曰,小臣竊有所懷,敢此仰達矣。兩西勅行及使行時人夫步從,自各官責立者,以其西路驛役之偏重也。本驛勅行退送及往來,使行接應之後,比諸西路,不啻倍蓰,而人夫步從,皆自本驛責立,殘弊驛卒,決難支堪。今後則一依兩西例,人夫步從,今者本官責立,以爲殘驛保存之地,何如?上曰,分付兵曹,變通,可也。上問馬政。對曰,臣赴任之後,新備二匹之馬,以充未立之數,而長立道路,不得暫休,故漸至瘦癃,是甚可悶矣。上曰,爾其往哉,盡心所職。玉鉉退。開城敎授金喜臣,進伏,上問赴任幾何。對曰,上年臘月,赴任矣。上曰,爾亦有所懷乎?對曰,松京乃是舊都,朝家作成人才之方,非復他處之比,自朝宗朝設官置學,敎授生徒,而往在中廟朝,特賜鳳山蘆田十結,以爲養士之資,其意實非偶然矣。近年以來,學田荒廢,灌漑水道,移入民田,故水田變爲旱田,而以致所收之穀漸縮,窮殘士子,旣無裹糧就學之路,官家又無給糧養士之規,學校廢弛,人才漸乏,殊非培養之本意。今若還開水路,以爲灌漑之地,使養士之資,不至匱乏,則士子有就學之路,而人才有作成之效矣。上曰,令該曹稟處,可也。喜臣退,上謂元祿曰,兵判,以被斥儒疏,引嫌不出,今日內,牌招察任,可也。元祿,承命而退,出外問之,則兵曹判書金錫胄,已於昨日出仕矣。
上在昌德宮。停常參·經筵。
李元祿啓曰,來二十一日,輪對日次,國忌齋戒,頉稟。傳曰,知道。
鄭重徽,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
傳于鄭重徽曰,史官一員待命,騎馬三匹立之。
傳于李元祿曰,今日軍號,字意不當,改書以入事,分付。
夜一更,月暈。四更,又月暈。
上在昌德宮。停常參·經筵。
領議政許積十六度呈辭。傳曰,安心調理。
上在昌德宮。停常參,只晝講。
趙威明啓曰,明日常參·經筵,取稟。傳曰,只晝講。
又啓曰,吏曹郞廳來言,守令有闕,政事何以爲之?敢稟。傳曰,當日爲之。
有政。
李元祿,以都摠府言啓曰,副摠管李弘淵,除標信,戶曹坐起進去之意,敢啓。傳曰,知道。
傳于鄭重徽曰,下直守令及還下去差使員,留待。
李元祿,以弘文館言啓曰,校理李鳳徵,方爲入直矣。卽者陳疏出去,而實錄廳,除本仕之人外,無他入直之員,應敎柳命賢,副應敎兪夏益,校理睦林儒,竝以牌招,推移入直,何如?傳曰,允。
又以兵曹言啓曰,今八月十六日,軍保嚴叱仇建稱名人,自敦化門入來,差備門外擊錚,極爲駭愕,令攸司囚禁治罪。同門守門將李太古,常時不能禁斷雜人,以致闌人,亦爲非矣,推考,何如?傳曰,允。
備忘記,傳于李元祿曰,長番內官劉起漢,莫重公事,誤踏啓字,極爲非矣,推考。
李元祿,以兵曹言啓曰,今月二十日,武臣賓廳講書日次,而中日相値,不得爲之之意,敢啓。傳曰,知道。
趙威明啓曰,今日爲政事,命下矣。臣以該房,吏批政廳,當爲進去,而廳中,只有左承旨鄭重徽,右承旨李元祿,兵批政廳,何承旨進去乎?敢稟。傳曰,左承旨進去。
吏批,判書閔點進,參判吳始復受由在外,參議未差,都承旨趙威明進。
兵批,判書金錫胄進,參判申晸病,參議柳命天進,參知未差,左承旨鄭重徽進。
吏批啓曰,新除授蔚珍縣令趙時瑗,呈狀于政廳曰,久違水士之疾,轉成痰火之症,如癡如狂,昏倒不省,決無肅謝赴任之望,斯速入啓處置云,趙時瑗實病之狀,人所共知,依近例罷出,何如?傳曰,允。
又啓曰,咸鏡監司吳挺昌,時無加資之命,何以爲之?傳曰,依例加資。
吏批,以李沆爲執義,沈橃爲正言,申厚載爲驪州牧使,黃重耉爲扶餘縣監,睦昌明爲參知,李善溥爲注書,羅禪單付學錄,睦天成爲副修撰,陳再亨爲典獄奉事,安弼善爲繕工監役,孫愈爲蔚珍縣令,李基陽爲泗川縣監,許煒爲軍器僉正,方時憲爲軍器判官,任以道爲兼大同察訪,李翊夏爲靖陵參奉,吳挺昌爲咸鏡監司,李箕錫爲繕工假監役,孫萬雄爲持平,尹搢爲副校理,兪夏謙爲兵曹正郞,楊顯望·趙祉錫·金世兼春秋。咸鏡監司吳挺昌加嘉善。
兵批,以睦來善爲都摠管,鄭爲副摠管,盧錠爲訓鍊都正,禹瑞圭爲都摠經歷,鄭纘陳爲森森坡萬戶,權瑎·朴世堂付副護軍,申厚載付副司直,嚴緝付副司果,柳世鳴付副司勇,閑良朴晟加折衝,林巘爲鐵串僉使。
下直,寧海府使柳炅。
掌令李達意,持平權瑍啓曰,請加三恩,還收金壽興敍用之命。請以正邦禮明宗統之意,祗告太廟,頒示中外。請左副承旨睦存善遞差。竝上同
答曰,毋庸强聒。
正言朴鎭圭啓曰,請還收金壽興敍用之命。請考據禮經,明摭事實,以己亥貶嫡爲庶,甲寅改庶爲嫡之由,文以告於太廟,敎以頒於中外。答曰,毋庸堅執。
夜五更,月暈。
江原監司崔寬疏曰,伏以臣,自到任翌日,死病酷發,每日午前,膈間火熱上升,則咽喉窒塞,呼吸莫通,頻頻氣絶。每當午後,喉間火熱,下降則渾腹大脹,刺痛如割,狂呼乞死,醫言此症,不卽治療,得生甚鮮,此病已極危惙,而又自再昨,大失衄血,形貌大脫,氣息短促,驚悸日甚。心魂未定,水穀少呷,輒盡嘔吐,食飮全廢,已入難救,隻影空館,傍無救護,臣之情事,其亦慽矣。今臣火衄兩病,本非猝發,其根積痼,臣自十餘年來,疊遭慘喪,仍嬰此病。往在丙午年,赴任安東,衄失三晝夜,多至四五盆,人鬼未分,急於救死,舁入洛下,問醫尋藥,幸得更蘇。死期又至,前衄更流於今日,諸症兼重,百倍於前,復急此患,若不急時還洛,趁卽救藥,則臣恐溘然於客館,生來而死歸也。死生危慮,恒結於病中,膈上一線,朝夕若絶,臣情崩迫,當復何如?曾在先朝,故平安監司臣李晩榮,當其在任,亦患衄血,陳章請急,未及上京,終失救藥,仍死於任所,至今朝臣,無不惻傷矣。今臣失血,亦與晩榮,同其症,顧臣情事,安得不以晩榮爲動哉?以聖上仁覆之大德,亦安得不以晩榮爲慮,而又使臣同歸於晩榮之客死哉?況今道內農事,審察災實,飢飽可辨,而秋節已深,巡歷方急,臣病漸重,決難回生,斷無發巡之望,加以鬼事將迫,精神昏亂,大小公務,皆未酬應。時急啓聞,亦不得隨事盡封,公事皆極狼狽,天地之仁,無物不生,疾痛之極,必呼父母。伏乞聖慈,察臣病急,亟遞臣職,俾尋生路,以幸公私,無任哀悶祈懇之至,謹昧死以聞答曰,省疏具悉。卿其勿辭,調理察職。
右副承旨趙師錫疏曰,伏以臣,於村廬病伏之中,祗奉有旨,以臣爲承政院右副承旨,爾其斯速乘馹上來者,承命驚惶,罔知攸措。如臣庸鈍,百不猶人,歷職內外,無一補塞,而不賜斥退,荐降謬恩,曾未數月,三叨新除。臣是何人,蒙此異渥,榮溢微分,感極私悃,豈臣殞首,所能上報,惟思陳力供職,庶盡自效之忱,未敢憚勞就逸,務爲圖便之計者,固臣心之素所蓄也。如有一毫趨造之勢,何可有授必辭,有命輒違,不顧嚴畏之義,自速逋慢之誅哉?第臣災生福過,病不離身,素患痰眩之症,已是根痼之疾,而眞元旣虛,外邪易乘,危兆敗徵,迭發交侵。才經毒痢,轉成氣瘧,寒熱互作,神身益苶,加以喉爛而痺,膈滯而曀,伏枕昏昏,若將不保。顧此證狀,固非旬望可瘳,而揆以分義,不可每溷賤,疾欲强起登途,寸寸前進,則頭疼目眩,實難自力。欲留調多日,以俟少間,則喉舌劇地,不宜暫曠,徊徨閔蹙,置身無地,而其不能赴恩召則決矣。臣罪至此,益無所逃,玆敢不避煩猥,冒死哀籲於天地父母之前。伏願聖慈,特垂憐察,亟許遞改。答曰,省疏具悉。爾其勿辭,調理上來察職。
校理李鳳徵疏曰,伏以人君之御區宇之廣,而理兆庶之衆者,只在乎心,心之操舍,聖狂判焉,治忽分焉,性命壽夭由焉,可不戒哉。夫微者心,攻之者衆,凡民固然,大辟爲甚,何也?淫聲美色,悅於耳目,高堂華屋,逸於身體,奇玩異珍,充於欲,而謟侫阿諛,順於意。凡此數者,戕性之斧,病治之蠧,害心之賊也。恭惟殿下,睿知英明,膺圖御極,留心墳典,銳意問學。凡於修齊格致之方,蓋已講其大意,其於本源之地,固無可議。然恐屋漏燕閑之處,或不如會賓廳之所,幽獨得肆之日,有以異開經席之時,盤水難持,悍馬易逸也。臣願殿下,克盡誠敬,益務涵養,物欲之至,如風掃席撤,子諒之至,生如春噓物茁,蘊之爲淸明之德,措之爲熙皡之治,則古人所期壽命之源,福祿之基,休徵之應,吉祥之事,不外此也。昔堯·舜·禹,以心法相傳,而堯得年百有十八歲,舜與禹,亦皆百歲,此時治化降洽,而百姓安樂壽考,不必廣引古先□數三帝王,可見養心性之有驗也。適當□繞電□會昌之賀,獨臣職在邇列,莫效絲毫,謹構養替古人千秋金鑑之獻,端本出治,澄源養性之道,乃□主意也。此雖老儒常談,而苟有以體之,亦不無存養之益矣。臣封此疏有日,而第於燕暇淸齋之時,不敢以蒭狗庸瑣之言,進胥待數日,今姑仰瀆,惟聖明試垂察焉。仍竊惟念,經幄論思之地,乃人臣行道〈之〉職,苟非其人,難效其責也。以臣蔑劣,忝居已久,而當講筵則不能解剝遺義,發揮奧旨,以啓沃之於朝論,則不能分別是非,明曉得失,以補益之。不但物議訾,點揆以國法,亦難免尸素之罪,臣常兢惶愧恧,不知所以措身矣。今又痰火昏眩之症,胸腹刺痛之疾,一時而作,有難堪忍,僵臥直廬,無路醫治,不得不疾聲呼籲於天地父母之前。伏乞聖慈,察臣悃愊,憐臣疾病,亟許遞免,以幸公私。臣無任瞻望祈懇之至,謹昩死以聞。答曰,省疏具悉。覽爾所進之箴,可見憂愛之忱,可不留心而省察焉,爾其勿辭察職。
午時,上御宣政殿,晝講。入侍,同知事睦來善,特進官沈梓,參贊官鄭重徽,侍講官兪夏益,檢討官吳始大,假注書李世益,記事官尹義濟·安如岳。上讀前受音,何盡心首章不恥不若人一遍訖。夏益,進講,自古之賢王,至獨孤臣孽子,仍釋之。上授而讀之訖。夏益,釋文義曰,集註所謂相成者,猶相須也,蓋言君臣,各盡其道也。始大曰,當時上之人,驕傲不肯屈己,不之人,卑謟不能自守,故孟子言,此所矯其弊,而且以見己之不見諸侯之義也。囂囂,與伊尹囂囂然之義,同也。夏益曰,內重外輕云者,內是德義外是窮達,言以德義自守,而不爲窮達之所移也。名實顯著云者,旣有修身之實,則斯有著外之名,名是實之效,實是名之本也,非色取行違之名也。無待於敎而自能感發者,必也豪傑之士,而人君,苟能躬行於上,而振作於下,則雖非豪傑之士,亦皆興起於善也。衷者,本然天賦之性也,秉彝者,人所秉執之常性也。不自滿者,言不自尊貴也。世之人,未得之,患得之,旣得之,挾之以驕人,觀於缺寧不愧乎?上曰,孟子引此乘屋之詩,蓋言便民務本之意也。夏益曰,上敎至當。佚道使民而不怨,生道殺民而不怨者,豈非人君之所當體念乎?必也德敎洽然,民心信服,然後使民殺民,而可以無怨也。始大曰,此章蓋言得民心,可也,人君之於民也,使之不以其道,殺之不以其罪,則安得無怨乎?必也以己心爲民心,而使之殺之,一出於公,則民心畏服,而自然無怨也。上曰,此章,是使民以時,爲民除害之意也。始大曰,上敎至當。夏益曰,伯者,假借仁義,違道干擧,則所以致民驩虞者,不過私恩小惠而已。王者之心,則廣大如天,無爲而化,故民不知其所以爲之者,此章,蓋言王伯之分也。始大曰,伯者,有意於得民故,其效也淺,王者,無意於得民,故其化也深,此所以爲王伯之分也。來善曰,王伯之分,只在有心無心之間也。始大曰,當時人主,奪於功利之私,而多見少欲速之心,以王道爲迂遠,而伯道爲可行,故孟子言此,以寓歎世之意,此有先儒之論矣。仁言者,發號施令也,仁聞者,令聞遠暢也。慶源輔氏所謂仁言,如書所載訓誥誓命是也。仁聲,如邠人以太王爲仁人不可失,伯夷·太公聞文王善養老等說,足以盡其義也。善政,得民財者,蓋言藏富於民也。上曰,此論語所謂百姓足則君誰與不足者也。始大曰,上敎至當。古人,以善政,比聽訟,善敎,比無訟,聽訟者,治其未塞其流也,無訟者,正其本淸其源也,比善喩也。來善曰,善政者,正民也,善敎者,化民也,王者之治,莫先於化民。上曰,良知良能,是本然之善耶?始大曰,上敎至當。夏益曰,以大舜生知之聖,豈待聞一善見一行,而至於沛然也?蓋言不自爲聖,而樂取於人也。始大曰,好問好察,舜之所以爲大智也,此人君之所當體念者也。上曰,孤臣孽子,不得於君親,而常存乎疢疾,故能深思遠慮,而達於事理,前篇所謂動心忍性,增益其所不能者,卽此義也。始大曰,上敎至當。此蓋言微賤者之事,而人君言之,則所謂宴安鴆毒,多難興邦者也。上曰,生於憂患,死於安樂者,亦此義也。上復歷覽前章,講論文義曰,佚道之佚字,安逸之逸乎?始大曰,上敎至當。上曰,若決江河缺之義乎?始大曰,如不及者,有些用力底意也。此有隨所感觸,而其應自速之義也,語意頗有不同者矣。上曰,其好善之意,則與禹拜昌言,同一樣也。來善曰,新安陳氏註說,詳盡此章之意,自上最宜潛玩佚道生道,善言善行等說,皆人君之所宜體念者也。上曰,此一篇中着工處也。講畢,夏益曰,適因僚員之陳疏出去,臣以實錄廳郞廳,顚倒入侍,故未及講究文義,事極未安。玉堂上·下番闕員,後政卽爲差出,牌招察任,何如?上曰,依爲之。校理李鳳徵,亦爲牌招察任。夏益曰,君臣鑑二書各十卷,曾因入啓定奪,分送兩南,使之開刊矣。嶺南所送君鑑,旣已畢刊卽來,而多有誤字,故卽爲還送,使之更爲校正,而湖南所送臣鑑,亦已畢刊云,印出進上件數,必須前期分付,故敢此仰達矣。始大曰,嶺南所送君鑑,亦當定其件數,分付矣。且伏見內降君鑑,則多有誤字,待其印來,改其誤處,付標以上之意,敢達。上曰,允。夏益曰,實錄印出之役,今將垂畢,所印鑄字,當初取用於私家,其數僅三萬餘字,自都監加鑄。又至四萬餘字,實錄畢印之後,私家鑄字,則所當還給本主,而分而二之,則彼此字數皆少,不足於印冊,合而用之,則雖卷多之冊,足以印出。此鑄字,竝下校書館,以爲書冊印出之地,而前·後漢書之在玉堂者,只是一件,士夫家則絶無而僅有,不可不印出廣布,故敢此仰達矣。始大曰,此乃公子王孫家弊中物也,雖給價,必不受云,以其字所印之冊,隨所印,每給一件,何如?上曰,實錄完畢後,竝下校書館,使之印出前·後漢書,而隨所印每給一件事,亦依爲之。始大曰,隣族侵徵之弊,其來已久,而不幸庚辛以後,其弊益滋。朝家亦嘗顴念於此,凡諸身役指徵無處之類,竝令査出,物故者則不拘年限,成給立案,逃亡者則應徵身貢,間或蕩減,朝家之軫念民隱,可謂至矣,而第其中各司奴婢,厥父母,旣入於流亡査覈之中,而其子女,獨不得與焉。以事勢言之,則父母離散,兒少保存,萬萬無此理也。當其査覈之時,幼稚之兒,缺故徒思目前之急,不念日後之弊,如此之類,竝不擧論於缺之中,而歲月漸久,到今年滿。當徵身貢者,以臣曾任槐山一縣言之,其數甚多,推之他邑,亦豈無如此之弊乎?壬子査覈之時,厥父母,旣入於逃亡成冊,而其子女年未滿不入之類,若無變通之擧,則卽今侵徵隣族之弊,已不勝其紛紜,而將爲各邑無窮之弊矣。且念査覈蕩減之事,例有虛實相蒙之弊,非不知續續行之之不可,而奴婢則異於凡民,每式年續案中,其父母名下,懸錄其子女名號,年歲,今若憑考壬子査案而抄出,則可無混雜之慮矣。宜令各道各邑,明白査出,一體蕩減,何如?上曰,令廟堂稟處。來善曰,臣待罪國子兼任,切有所懷,敢此仰達矣。朝廷安靜,士林和平,乃國家之福也,而近來氣象不佳,殊非太平之風,臣不勝慨然也。前頭同慶之科,只隔數日,而前後被停及被削儒生,無慮累百人。其中有關倫紀,得罪禮論者,固不可容貸,而其他可解者,停擧則今四館解之,削籍則令大司成開諭,館學齋任,趁卽解罰,使之同赴慶科,實爲和平之道矣。上曰,大司成,今日內牌招,使之擧行,四館處,亦爲分付,而御前停擧,亦一體解停,可也。筵臣退出後,上命史官,引入下直守令。寧海府使柳炅,差使員孟山縣監鄭之垣,保寧察訪任道三,入侍。寧海府使柳炅,進伏,上問莅歷。對曰,臣以乙未廷試壯元,爲典籍,歷監察,兵曹佐郞·江原都事·兵曹正郞·扶安縣監·成均司藝·尙衣正·尙州牧·奉常正,今爲此官矣。上問七事,炅伏對。上曰,屢經字牧之任,必非生手之比,爾其盡心賑政,務恤窮民。重徽曰,嶺南諸邑,素無官俸,海邑則轉賣魚藿,以備米麪,苟簡莫甚,至如寧海,則英陽縣,移屬眞寶之後,尤甚殘弊,若無別樣變通之擧,則無以成形矣。上不答,炅退。孟山縣監鄭之垣,進伏,上問赴任久近。對曰,上年八月赴任矣。上曰,爾曾經守令乎?對曰,前爲泰川縣監矣。上問留庫錢穀,對曰,元數一萬三千餘石,而卽今留庫則五千石矣。上問年事,對曰,水田則缺進枯,望斷西成,旱田雜穀,頗有登熟之漸,而霜降缺難成實矣。上問有何弊瘼,對曰,本縣僻在一偶,缺迎送之事,故別無大段弊瘼矣。上曰,爾其往哉,盡心職事。之垣退,保安察訪任道三,進伏。上曰,爾是九日表壯元直付耶?重徽對曰,是也。上問馬政,對曰,臣赴任未久,旋卽上來,故本驛凡事,不得詳知矣。上曰,本驛在何地?重徽曰,是江原道原州也。上曰,本驛馬匹,其無瘦瘠之患,而亦有當改之馬乎?對曰,上·中·下馬匹,凡一百十七,而幾盡嬴癃,其中當改者,又四匹,故小臣來時,旣已分付驛卒,使之改備矣。上曰,爾其往哉,盡心馬政。道三退,重徽曰,守令多闕,賑政方急,不可曠官,今日內開政差出之意,敢稟。上曰,允。遂罷出。
上在昌德宮。停常參,只晝講。
下直,肅川縣監沈檀。
李元祿啓曰,明日國忌齋戒,明明日正日,此兩日,視事,頉稟。傳曰,知道。
傳于趙威明曰,下直守令,還下去差使員留待。
李元祿,以都摠府言啓曰,副摠管申瀏,以文臣朔試射試官,除標信,慕華館進去之意,敢啓。傳曰,知道。
領議政許積十七度呈辭。傳曰,安心調理。
趙威明啓曰,新除授注書李善溥,時在忠淸〈道〉沔川地,斯速乘馹上來事,下諭。傳曰,允。
注書李善溥在外,代以李徵龜爲假注書。
李元祿,以都摠府言啓曰,今日入直軍士,中日習射,請出標信。傳曰,知道。
李元祿,以都摠府言啓曰,今日入直軍士,中日習射事,標信命下矣,雨勢如此,不得爲之之意,敢啓。傳曰,知道。
又以弘文館言啓曰,新除授副校理尹搢,時在忠淸道尼山地,經筵入番事緊,請斯速乘馹上來事,下諭。傳曰,允。
又以義禁府言啓曰,今此增廣別試時,本府都事,則十員竝皆赴擧,本府當直入直四,公都事各一員,兩所禁亂官二員,當以五員分差。假都事五員,令該曹差出,何如?傳,允。
又以禮曹言啓曰,各陵及南別殿參奉,或有依法給暇之時,則假官,例以付祿忠義,差送,忠義不足,則亦以司譯院·兩醫司祿官塡差,已有規例矣。今此增廣初試時,各陵參奉試暇代,當以忠義差送,而適與南別殿酌獻禮相値,故忠義不足之數,至於十餘人之多,無以推移,依前例以司譯院·兩醫司祿官,推移差送,何如?傳曰,允。
兵曹判書金錫胄疏曰,伏以臣先臣佐明,於上年十月,伏蒙朝廷,追記先朝任使之勞,貤以上秩,賜以嘉諡,遂得與食於廟庭諸功臣之後,哀榮之典備,幽明之感極,生死隕結,誠無足以報國恩之萬一。第臣於其冬屬危疾,入春增劇,且縷有大不理於今者澟澟悚蹙,常在求褫職務之中,不敢陳乞由暇,則次且荏苒之際,歲行遽將周矣,而焚黃先墓之事,尙今未擧,在臣私心,固已懷恨無窮,而抑其慢棄聖朝念舊及幽之隆寵,不以慰逝者而賁泉壤者,臣又萬萬有罪。伏願聖明,俯軫微懇,特許四·五日恩暇,俾臣得以馳省塋域,錄焚命旨,以伸人子之至情,臣無任迫切祈祝之至,謹昩死以聞。答曰,省疏具悉卿懇。卿其安心,依願往來。仍傳曰,給由馬,澆奠床備給。
大司憲尹鑴疏曰,伏以臣,衰老疾,死亡無日,兼以邇來一病,已跨三朔,而腹泄頭疼,飮啗不入,元氣日憊,精神日耗,自知已不能自力於人事,而將永辭聖明之世矣。不料聖上,尙置諸記念之中,寵命荐加,嚴名非一,而不能一起趨命,以申臣子之義,臣誠惶懼怵惕,夢寐靡寧,食息難遑。一疏陳情,辭意已竭,長單請急,而異數又降,臣之情勢,亦可謂窮迫矣。身帶職名,久妨賢路,而艱虞滿目,憂慮薰心,臣又不能爲一言報答,以效社稷之設,此又豈臣子之心,所自安者也?況臣所帶風憲重地,太學賢關,在今日朝綱解紐,士習焚亂之秋,尤不可一日而曠廢者乎?伏乞聖慈,憐臣衰病,憫臣情勢,將臣所帶諸任,一倂遞免,以幸公私,千萬大願。臣無任恐懼祈懇之至,謹昧死以聞。答曰,省疏具悉卿懇。栢府之長,不可久曠,卿勿控辭,速出察職。
答左副承旨睦存善疏曰,省疏具悉。今玆之命,意非偶然,爾其勿辭,從速察職。
睦存善疏曰,伏以臣本常調一武夫耳,才甚魯莾,性且疏迂,尋常職務,猶懼不堪,不意新除之命,出於常格之外,此豈臣平生夢寐之所嘗到者哉?惝怳難狀,莫究致此之由也。仍竊伏念,銀臺爲任,地分淸切,出納是司,其責甚重,雖以文士言之,缺人望所歸,莫宜居之。至若武臣,則祖宗朝,間或有缺之,時膺是選者,無非歷試內外,才望所著之人也。顧缺纔七年,踐歷旣淺,望實俱乏,雖幸於年少時,得參司馬,投等缺是不文之庸武,豈可以此,遽擬於近密之列乎?臺臣駁正之章,實循公共之論,而浹旬爭執,終蔪一兪,臣誠狼狽惶感,不知置身之所也。微臣廉隅,縱不敢恤,其羞朝廷亂名器,莫此爲甚,百爾思量,決不可冒昧承當。伏乞聖慈,俯諒臣辭非飾讓,亟許改正臣新授職名,以重名器,以安微分云云。
午時,上御宣政殿,晝講。入侍,特進官吳挺緯,同知事李堂揆,參贊官李元祿,侍讀官李鳳徵,檢討官閔就道,假注書李世益,記事官尹義濟·安如岳。上讀前受音,自古之賢王,至獨孤臣孽子一遍訖。鳳徵曰,小臣音聲低微,不能善讀,近又失音,難以進講,令下番代之,何如?上曰,允。又啓曰,今所進講大文中,有犯穆祖御諱處,安字,諱以寧字乎,抑不置而不讀乎?敢稟。上曰,依太祖諱讀以朝字例,以寧字讀之,可也。就道進講,自孟子曰,有事君人者,至所謂西伯善養老。就道啓曰,安字,何以釋之?敢稟。上曰,亦以寧字釋之。就道,釋訖,上受而讀之。鳳徵,釋文義曰,阿順者,巧言令色之意,逢迎者,先意承順之意,此乃患失之人也。人有患失之心,則吮癰舐痔,亦無所恥,論語所謂苟患失之,無所不至者,卽此意也。寧社稷臣者,其心,一以寧社稷爲悅者也。小人之務悅其君,猶大臣之以寧社稷爲悅也。天民者,不欲自小以求用,其智可行於天下,然後出世用者也。人君苟能樂善好用,則天民者,亦將幡然而起,樂爲之用,此人君之所當體念也。上曰,此乃伊尹之徒也。鳳徵曰,上敎至當。大人者,用舍行藏,無意無必,惟其所在,而物無不化者也。苟能出爲世用,則上可以致堯舜,下可以納民軌物,此則優入於聖域者,蓋容悅侫臣,則志於富貴而已者也。寧社稷者,一於寧社稷而已,則心有所倚着,而非成德之君子也。天民則全盡天理之稱,而猶不能無意必者也。大人則其過化存神之妙,與天地同流者也。此所謂四等也,聖人所樂,不外乎本分之內,王天下,乃分外之事,故曰,不與存焉,其敎人之意,可謂深切矣。人能克去己私,內省不疚,則心廣體胖,俯仰無愧,其樂孰大焉?有息則餒者,少有私欲,則便是間斷也。餒者,不足之意,斯道之傳者,乃前聖所傳之道統也。蓋父母俱存,兄弟無故,乃人所願欲,而在天難必者也。得天下英材,則在乎人者也,不愧不怍,則便是在我之事也。在天在人者,雖不可必得,而在我者,吾當盡之,此亦敎人之意也。重言王天下不與存者,所以致丁寧反覆之意也。堂揆曰,中天下定四海,是博施濟衆之事也。豈非聖人之所樂,而然其所得於天者,則不在是也。大行不加,窮居不損云者,不以吾身之窮達,而本分之全體,有所加損,堯舜,雖大行其道,而所性則無所加,孔·孟,雖不得行道,而所性則無所損,此所謂素位而行者也。上曰,窮不失義,達不離道者,亦此義也。鳳徵曰,上敎至當。四體不言而喩者,所謂聲爲律而身爲度也。如頭容不期直而自直,足容不期重而自重者也。盎者,和順之氣,積中而著外也,生者,發見之意也。上曰,不言而喩,如無爲而化,一動一靜,自不過於法度者也。鳳徵曰,無爲而化,非指吾身上說,其義不同也。大學淇澳章,如切如磋者,乃言德容表裏之盛,亦四體不言而喩之意也。上曰,伯夷辟紂,及五畝之宅此兩節,與前篇,字有加減,而義無異同耶?鳳徵曰,孟子引此,蓋以將起下文西伯善養老之事也。所謂者,結辭也。人君,苟能行仁政於民,敎之以樹畜之事,而申之以孝悌之義,使斯民養其老,耆老碩德,聞風而至矣。小註所謂文王之善養老,非如缺待五更三老云者,是也。堂揆曰,若無孟子此章,則缺以待五更三老爲善養老也。此乃私恩小惠,而非缺上曰,待五更三老,非漢明帝之事乎?堂揆曰,是也。鳳徵曰,小臣鹵莾,見聞孤陋,不能曉釋文義,仰達聖聰,而蒭蕘必擇,盛德之事,溫故知新,聖學之工,前受文義,或有疑處,則下詢臣隣,博採群言,此大舜如問好察之道也。挺緯曰,人君之學,異於韋布,徒能讀之而不能行之,則其可謂之學乎?旣讀矣,思所以知之,旣知矣,思所以行之,是乃體認之要也。上,容悅侫臣,所謂長君之惡者乎?鳳徵曰,長君之惡者,君有過而順之之謂也。此則所謂逢君之惡,而甚於長君之惡者也。就道曰,小人,交結宦官宮妾,伺察人君動靜,先意逢迎,以中其欲,此所謂逢君之惡也。鳳徵曰,小人,蠱君蠧政,貪榮利祿,至於國破君亡,而身且不保,此所謂安其危而利其災者也。挺緯曰,一篇之中,可問者非一,而殿下,獨以容悅侫臣爲問,臣不勝欽仰之至。自古人君,孰不欲進賢退邪,而大奸似忠,直言逆耳,此君子之所以難進,而小人之所以得志也。故曰,求忠臣於逆耳之中,玆豈非人君之所當惕念者乎?堂揆曰,有言逆于汝心,必求諸道,有言遜于汝志,必求諸非道,此乃伊尹戒太甲之辭,而實萬世人君之龜鑑也。挺緯曰,人臣之言,有順有逆,勿以吾心之順逆,而遽爲取舍,必執其兩端,而求諸道與非道之間,則其人邪正,不難辨矣。就道曰,裴垍,侫於隋而忠於唐,蓋煬帝,好諛侫則曲爲媚悅,太宗,好忠直則盡言不諱,豈非人主使之然乎?又曰,歷代治亂興亡,皆載於一部綱目,所謂史中之經也。卷帙雖多,最宜潛玩,若以此書,進講經席,則其於治道,豈曰小補?挺緯曰,大學衍義之書,非但學問上工夫,至爲精密,治亂興亡之迹,亦無不具,苟能沈潛玩味,體認躬行,則治國,其如視諸掌乎。上曰,此乃眞德秀之書乎?挺緯曰,是也。鳳徵曰,諸臣所達,未爲不可,而爲學之要,貴在體認。苟徒事口耳之末,而了無實得之效,則雖日誦萬卷,何益於治。苟能讀之而思其義,思之而行其實,則此孟子一書亦足矣。豈特綱目·衍義諸書,爲治道之要而已?挺緯曰,頻接臣隣,講論經理,乃聖德事也。人臣雖至愚極陋,缺欲進一言,而榮其身乎。目今,秋炎已退,涼氣漸生,缺不宜拘時,往在祖宗朝,便服夜對,不拘常例,以備缺好問之意,出尋常萬萬也。先儒曰,欲法堯舜,當法祖宗,此言,豈非今日之攸法乎?殿下英明,特出千古,以有爲之資,加不息之功,而又能尊用儒賢,禮遇元老,如此宿德之人,必須引入經幄,以資啓沃,然後聖學有日就之功,而治道無粉飾之譏矣。就道曰,作興二字,語意重複,他書絶無此等文字,先正臣鄭經世等,進講此書之際,以聞文王作,爲句。仁祖大王,特爲下問,經世對曰,臣入中朝,見童子讀此,而其句讀如此,以義思之,似爲順理矣。仁祖大王,頗以爲然,今不必依此讀之,而自上亦宜參考,故敢此仰達矣。堂揆曰,明太祖讀論語,至傷人乎不問馬,以傷人乎不,爲句,亦此類也。挺緯曰,秋霖不霽,惡風連吹,旱餘晩穀,秀而不實,前頭民事,極可慮矣。堂揆曰,賑饑之策,所當豫爲講究,而必須詳知災實,然後可以議處,各道災傷,不可不趁早看審矣。挺緯曰,差使員守令,頻頻引見,邑弊民瘼,必有所聞知者矣,豈非憂民之美意乎?上不答,筵臣退後,上命史官,引入下直守令。肅川縣監沈檀,差使員鎭川縣監權大遠,玄風縣監鄭載大,入侍。上又命曰,臺諫詣臺,則招入可也。假注書李世益,又出,引入掌令李達意,從後入侍。肅川縣監沈檀,進伏。上曰,爾旣曾經近侍,必能治民,往盡乃心,務恤窮民。檀退,鎭川縣監權大遠,進伏,上問糴糶。對曰,租九百石,米七百石,而上年失稔,故不得盡捧矣。上問年事。對曰,水田則幾盡被災,而黍粟頗有登熟之漸矣。上曰,爾其盡心賑政,務恤窮民,毋爲奸吏所欺,毋爲瘠公肥私。對曰,本縣倉穀些少,不足以賑濟矣。上曰,有何弊瘼?對曰,本縣乃十室殘邑,而軍額甚多,騎·步兵合七百餘名,砲保·水軍,亦各百餘名。自庚辛兩年之後,民戶太半,流亡各色軍逃故之代無以充數,至以一二歲兒弱之類,搜括充定,民之怨苦,莫此爲甚。本縣有守禦廳所屬南漢守堞軍二百餘名,而南漢之於本縣,乃三日程也。脫有緩急,倉卒之間,決難及守堞之期會,在本廳,不甚關緊。若以此守禦之軍,充定兒弱之代,而兒弱者,待其年滿徵布,則可以少缺上曰,今該曹稟處,可也。又命曰,簷流亂耳,語音稍高,缺諸色軍價布,朝家旣以五升木三十五尺定式,而近來木品漸高,至以七八升四十尺擇捧,貧殘軍兵,決難保存,此後則依前規,以五升木三十五尺,定式以捧何如?上曰,令該曹稟處,可也。大遠退,玄風縣監鄭載大進伏。上問赴任久近。對曰,乙卯十月赴任矣。上曰,爾曾經守令乎?對曰,未也。上問糴糶。對曰,租六千石,米四百石矣。上曰,赴任三年,必知民情,如有所懷,畢陳無隱。對曰,嶺南徭役煩重,民不聊生,近聞有京大同之擧,大小人民,皆以爲便,而道臣,以待豐定行之意,旣已啓聞矣。以臣所料,則嶺南一路,經界不正,或有地大而卜少者,或有卜多而地小者,必先改量田,然後可行此法矣。上曰,大同一事,廟堂自當議處矣。載大曰,嶺南水路不順,又無船隻,故田稅運納之際,雇得商船,艱以載送,而色吏,又從而弄奸,多有故爲致敗之弊,若行大同之法,則當自朝家,處置船隻,以便水運,然後可無狼狽之患矣。上曰,爾須勿煩。又問年事。對曰,五六月間,暫得鋤雨,間或移秧,而晩旱尤甚,旋卽焦枯,已無西成之望矣。上曰,引見爾等,意非偶然,往盡乃心,務恤窮民。載大退,掌令李達意,進前啓曰,請還收金壽興敍用之命。啓辭見前上曰,毋庸堅執。又啓曰,請以正邦禮明宗統之意,祗告太廟,頒示中外。啓辭見前上曰,勿爲煩論。又啓曰,新除授執義李沆,時在京畿楊州地,請斯速乘馹上來事,下諭。上曰,依啓。遂罷出。
上在昌德宮。停常參·經筵。
貞顯王后忌辰齋戒。
趙威明啓曰,廳中之位不齊,未有甚於近日,右副承旨趙師錫,在外,同副承旨趙遠期,呈辭受由,出納之地,事甚苟簡。左副承旨睦存善,疏批已下,卽爲牌招察任,何如?傳曰,允。
李元祿,以禮曹言啓曰,近來連日雲陰雨灑,或慮遠外,涼雨過度,以致損穀矣。夜來大風大雨,不比尋常,發穗之穀,木花之房,傷損可想,言念民事,良用驚憂,祈晴缺三四字不卜日,來二十三日爲始,三日而止事,知委擧行,何如?傳曰,允。
李元祿啓曰,右議政箚子到院,而國忌齋戒,留院之意,敢啓。傳曰,入之。
掌令李達意啓曰,臣缺三字後入侍,倉卒之際,不爲曲拜,失儀大矣,而久乃覺得,今始來避,昏謬亦甚矣,何敢仍冒臺席?請命遞斥臣職。答曰,勿辭。
睦存善啓曰,掌令李達意,再啓煩瀆,退待物論矣。傳曰,知道。
持平權瑍啓曰,掌令李達意,引嫌而退,倉卒失儀,不必爲嫌,請出仕。答曰,依啓。
睦存善啓曰,臺諫出仕事,命下矣。今已日暮,明日待開門,牌招之意,敢啓。傳曰,知道。
右議政許穆箚子,伏以臣,死病沈綿積久,柴敗已極,足部浮氣,亦漸至彌滿下體,泄瀉無節,氣力日亡,喘息如線,當待日就盡,如此而爵命在身,尸位曠官。嗟呼,無以報殿下,憂畏不敢自安,置身無所。伏乞聖明,克遵先王優恤老臣之德意,亟許乞遞,以便公私事,國家幸甚,君德幸甚,無任望天祈懇之至。取進止。
答曰,省箚具悉卿懇。卿之疾病之彌留,已至數箇月矣。予之慮念,曷可勝言?卿其安心勿辭,從容善攝。仍傳曰,遣御醫看病。
上在昌德宮。停常參·經筵。
貞顯王后忌辰。
李元祿啓曰,明日常參·經筵,取稟。傳曰,只晝講。
又啓曰,領議政十八度呈辭到院,而以國忌留院之意,敢啓。傳曰,入之。
又啓曰,以禮曹啓辭,禜祭設行事允下,今日當爲傳香,而卽今雨勢,似爲開霽,姑觀數日,更稟擧行,何如?傳曰,允。
以領議政十八度呈辭,傳曰,安心調理。
睦存善,以成均館員,以知館事意啓曰,因筵臣所啓,被停被削儒生等干犯禮論者外,竝令開諭解罰,使之同赴慶科事,榻前蒙允矣。被停儒生,則分付四館,擇其輕者解停,而其中御前停擧,則以係干犯禮論,伸救罪魁之故,不得解停,而至於被削儒生,則大司成李袤,連日入泮宮,招集諸生,諭以上敎,勤勤開諭。兩館學齋任等以爲,儒林施罰,自有定式,今因朝命,猝然解罰,則從古齋規,到此墜落,非不念開諭解罰之敎,實出與一國同慶之意,而流來之規,有難卒廢,敎諭之下,不敢奉承,惶恐俟罪而已云。臣等竊伏念,今此筵臣之仰達,聖明之下敎,實非偶然,則在士之道,固當奉行之不暇,而但拘於自申之古規,恐或墜損。有此持難,論以寧激無偸之義,恐不必深咎,而前頭大科,只隔數日,過爲士子之不得赴擧,非但事大索落,君命還寢,實非細事,而自古章甫之徒,有不可加以威力,開諭之間,日字遷延,惶恐敢啓。傳曰,日字不遠,更爲開諭解罰,使之同赴慶科,宜矣。
上在昌德宮。停常參·經筵。
未時申時,日暈。夜一更,流星出北斗星上,入乾方天際,狀如鉢,尾長三四尺許,色白。五更,月入東井星。
有政。
李元祿啓曰,明日宗廟·永寧殿修改相値,視事,頉稟。傳曰,知道。
睦存善,以都摠府言啓曰,副摠管盧錠,以禁軍別將,除標信,慕華館朔試時,進去之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
趙威明啓曰,近日廳中位甚不齊,不但出納之際,事多苟簡,南別殿酌獻禮,只隔數日,不可不備員。政官今日內牌招開政,以在京無故人,差出闕員,卽爲牌招察任,何如?傳曰,允。
傳于李元祿曰,大臣·備局堂上,引見。
睦存善,以司僕寺官員,以提調意啓曰,濟州馬中,擇其壯健戰馬可合者貿來,別放於京畿牧場,以爲取種之地事,曾已陳啓蒙允矣。入送價本已久,近當上來,而京畿牧場,無空閑可放之處,南陽大都島,水草豐足,實合於牧馬放牧。本島曾前所放馬中,可以取種者,移放於他牧場,其餘不合於取種者,則捉來本寺,分給於無馬軍兵及帖子,似爲便當,而馬匹之類,雖不甚多,擇出移放,事體重大,不可專委於監牧官,發遣本部郞廳,使之精擇移放。且江華鎭江場所在之馬,卽孝廟朝爲慮戰馬之乏絶,以體大良品,別爲貿來,放牧所種者也。每年別遣色郞廳,點閱擲奸,捉出雜種,而近年以來,此規廢閣,雜種之馬,太半相雜,以致馬品大異於前,殊無別放之意。似當依前例,發遣郞廳摘奸,使大都島下去郞廳,仍往鎭江場,其中雜種一一捉來,與大都島捉來馬,一體分給於軍兵及帖子驅馬軍丁與移放時載運船隻,量宜分定事,亦爲分付於京畿監司,何如?傳曰,允。
趙威明啓曰,今日爲政事,命下矣。吏批政廳,則臣以該房,當爲進去,而左副承旨睦存善,今日備局堂上引見時,以該房當爲入侍,廳中只有左承旨鄭重徽,右承旨李元祿,兵批政廳,何承旨進去乎?敢稟。傳曰,右承旨進去。
吏批,判書閔點進,參判吳始復進,參議未差,都承旨趙威明進。,以金禹錫·金德遠爲承旨,趙渭叟爲戶曹正郞,黃鎰爲監察,鄭煥爲典籍,金璁爲司藝,金弼相爲造紙別提,吳始壽爲司譯提調,姜銑爲注書,李杲爲尙衣主簿,李樹吉爲英陵參奉,李齊夏爲中部參奉,金緯三爲贊儀,柳以井爲氷庫別檢。
兵批,行判書金錫胄進,參判申晸呈辭受由,參議柳命天進,參知睦昌明進,右承旨李元祿進。,以李汝發爲兼訓諫都正,吳始壽·李枝遠爲副摠管,梁浚源爲訓鍊主簿,李箕則爲同知,朴晟爲副護軍,李徵龜爲副司正,趙師錫·趙遠期·宋奎濂爲副司直。
睦存善,以兵曹言啓曰,今八月十六日,下直差使員引見入侍時,迎曙察訪金玉鉉所啓,兩西勅行及使行時,人夫步從,自各官責立者,以其西路驛役之偏重也。本驛勅行迎送及往來使行接應之役,比諸西路,不啻倍蓰,而人夫步從,皆自本驛責出,殘弊驛卒,決難支堪。今後則一依兩西例,人夫步從,令各其本官責立,以爲殘驛保存之地,何如?上曰,分付兵曹,使之變通可也事,傳敎矣。近來各驛,日就凋弊,至於西驛直路,尤是使行絡繹之地,人夫責立之難,果如金玉鉉榻前所陳,而第念畿邑三站,殘弊無形,與兩西各官有異。今玆猝然移定人夫之役於本官,則日後將必有調發村民,待令官門之事,其弊實有甚於驛卒偏苦之患者,不可因一馬官,欲爲棄疾之言,有所變通,今姑置之,何如?傳曰,依啓。
李元祿啓曰,新除授左承旨金禹錫,時在京畿高陽地,斯速乘馹上來事,下諭,何如?傳曰,允。
又啓曰,義州府尹望筒已下,而政官旣已罷黜,待後政下批乎?政官卽爲牌招,開政下批乎?敢稟。傳曰,然則待後政下批。
引見時,行大司諫李元禎所啓,請還收金壽興敍用之命。上同上曰,無庸瀆擾。又所啓,賞典濫觴,實是近來之痼弊,而自下陳情,益係國綱之不嚴。東萊府使李馥,以收稅銀比前數多之故,有收稅算員啓聞請賞之擧,而稅銀盈縮,專由商賈之多少,非緣算員之勤慢,則雖有可據,事甚無謂,請東萊府使李馥推考。上曰,依啓。
持平孫萬雄所啓,請還收金壽興敍用之命。上曰,亟停勿煩。又所啓,請以正邦禮明宗統之意,祗告太廟,頒示中外。竝上同上曰,無庸堅執。又所啓,麻田郡守許璋,本以鄙夫,夤緣入仕,累授字牧之任,已極猥濫,本郡鄕校釋奠之日,例與崇義殿時享之日,相先後間數日,而春秋祭肉,必分用一牛,致令肉敗臭惡,守直之官,至報該曹,臣等聞來,不勝驚駭。取見文書,果是實狀,卽招問宣惠廳色吏,則以爲自本廳各給兩殿需米石,皆有定規,其數優足云,而今璋私自減損,至用腐肉,該廳所給之米,則任意消化。聖廟釋菜,崇義殿時享,是何等重事,而其不謹不敬至此哉?殊極痛駭,不可不嚴加究覈,以爲懲勵之地,請麻田郡守許璋,拿問定罪。上曰,依啓。,請奉化縣監朴長建罷職。上同上曰,風聞之言,未必盡信,更加詳察處之。右參贊睦來善所啓,今年農事,當視霜降早晩而後,可以知之矣。臣於庚午年,爲慶尙都事,踏驗年分,則其時朝家,給七分之實,而守令多不能詳察,田畓之下,只書災字,不錄幾分,以此何以知災實乎?今年災實,不可不十分着實,而復見戶曹年分事目,則限以七分災。守令如不盡心踏驗,區別災實,則必有如前朦朧之弊,別諭諸道監司,使之嚴勅守令,無有災實相蒙之弊,而俾得國無所損,民蒙實惠,何如?上曰,依爲之。戶曹判書吳始壽所啓,都監砲手之市業資生者變通事,曾於登對時稟定者,非一非再,而因手持之物,名目之不定,數百市民,聚會於闕下,撤市訴冤,幾至半年,誠非細故。就議于廟堂,則群議皆以爲,自朝家定其名目,近於瑣屑,旣已業市,則減定市役,亦欠穩當,使業市之砲手,入於市案,與市民一體應役,方可得體云。訓鍊都提調亦以爲,群議如此,則不必膠守初見,從長變通爲可云,故更詢市民情願,則必欲定其名目,而以朝家事體言之,則自願市業之砲手,勿拘多少,一體許入於市案,使之通融應役,以杜日後紛紜之弊,似爲得宜。且砲手之入於他各廛者,元無區別減役之事,以砲手陞差武藝別監者,一朔十五日番役,非特砲手之入番,而散入於各廛者,通共應役,亦無從分數蠲役,獨於白木廛爲業之砲手,減定其差役,未知其妥當,不可不依群議變通,而前有乙卯事目施行之命,自下不敢擅便,事雖微細,不得不更稟矣。左議政權大運曰,砲手持之物,自朝家酌定名目,有傷事體,使之一體市業,一體應役,宜矣。
上曰,群議如此,則依戶曹判書所達施行,可也。
兵曹判書金錫胄上疏。大槪,懇乞還收澆奠·給馬之命事。入啓。答曰,省疏具悉卿懇。今玆給馬之命,意非偶然,卿其安心勿辭焉。
左尹尹深上疏。大槪,臣之情勢,有終不敢晏然者,乞賜鐫免,以謝人言事。入啓,答曰,省疏具悉。卿其勿辭,從速察職。
禮賓正鄭之益上疏。入啓。答曰,省疏具悉。其中字牧擇差事,當申勅兩銓焉。
昌城君佖上疏。大槪,泄痢苦劇,前頭擧動時,斷無自力陪從之望。乞遞臣兼帶摠管之任,以便公私事。入啓。
趙威明啓曰,假注書李徵龜,時無職名,口傳付軍職,冠帶常仕,何如?傳曰,允。
睦存善,以兵曹言啓曰,今八月二十一日,寺奴三伊稱名人,自丹鳳門入來,差備門外擊錚,極爲駭愕,令攸司囚禁治罪。同門守門將李景缺常時不能禁斷雜人,以致闌入,極爲非矣,推考,何如?傳曰,允。
睦存善,以都摠府言啓曰,今日入直軍士習射事,標信命下,而當日開政時,兵曹缺中日習射,依前例不得爲之之意,敢啓。傳曰,知道。
禮賓正鄭之益疏曰,伏以,臣伏覩殿下以幼沖年,嗣大曆服,親臨庶政,明斷邁缺臣知聖德夙成,將大有爲,而皐陶有謨曰,無敎逸欲有邦。祖己亦有曰,惟先格王正厥事。舜大聖人,高宗亦明君也。皐陶·祖己之所以戒誥也,如此則人臣畜君之心,豈可以吾君之已聖,而不盡其先格之忱乎?肆忘卑微,敢效愚衷,伏惟聖明,少垂察焉。嗚呼,漢儒董仲舒對策有曰,君人者,正其心以正朝廷,正朝廷以正百官,正百官以正萬民。以武帝雄才大略,初履天位,首擧賢良,則漢國其庶幾矣。仲舒乃以正心爲言者何也?夫人主一心,萬化之源,少有不正,則非心發而國事日非矣。伏惟聖明留神焉。嗚呼,治國之本,雖在正心,而可見之情,亦且難保,臣請以保民之道繼之。臣聞有倉廩府庫,所以爲民也。豐年則斂之,凶年則散之,恤其飢寒,救甚疾苦,故有危難則赴救之,若手足之捍頭目,子弟之衛父兄,誠是言也。衛國禦敵之道,不在積穀,唯在恤民,而今列邑虛錄之穀,雖有蕩滌之命,而有司之臣,只恤軍國之經費,罔念邦本之凋弊,據其實錄之數,錯爲攤逃之弊,不惟其隣族,亦及聯結,合戶之人,拘囚之鞭扑之,必欲取盈焉,若此不已,則幸今見存者,終亦散盡矣。民旣散盡,雖有積粟,誰與守邦?臣之愚計,竊以爲上年各邑糶糴之穀,明査而覈出之,抄錄實數之後,其有虛錄者,一切蕩滌,則繼自今,官絶虛錄之穀,民免攤逃之弊,而哀彼糊口於四方者,還且叩腹於康衢矣。嗚呼,衛國之要,雖在保民,而陰雨之備,亦不可忘。臣請以養兵之法又繼之。臣聞兵務缺孔子亦惟曰,以不敎民戰,是謂棄之。殿下之民,可謂敎乎不敎乎?臣流落山野者,三十年有餘,缺不得見,外方束伍,亦頗詳矣,臣請言之。今玆摠戎·御營等軍,不爲不多,而皆是白徒也。當家則唯服缺習兵器及其點閱,則或借人軍粧,或倩人戰服,徼幸點閱而已矣。脫有緩急,幾何其能戰而不至於棄乎?無已則有一焉,臣竊度三百有三十餘郡之民,少不下五六百萬有餘矣。十家作統,善養一兵,三務之時,則統內九家,竝力合作其爲兵者之事,其爲兵者,亦從自願,欲爲砲手,則官給銃藥,欲爲射手,則官給弓矢,使自鍊習,業以射獵,亦其射獵所得,自官家少無所干,而一朔之中,三考試敎訓以陣法,賞罰其勤慢,則不十年,可得精兵五六十萬矣。惟彼四廳之軍,亦皆缺之,則國中養兵之迹,外人必不知矣。此所謂無其形,而有其實者也。伏惟聖明留神焉。嗚呼,臣竊觀今之從仕之人,無立錐之地,及應門之童,歷試州縣之後,則田民多而第宅起,亦越公卿之門,多受四方之賂遺。噫,此何時也?歲多失稔,民少恒産,國家常賦,尙且不贍,而邑宰潤屋之資,橫索於常賦之外,邑宰潤屋之資,亦已太煩,而公卿賂遺之貨,又添於橫索之中,哀我民斯,于何從祿?由是,八路孑遺之氓,擧無樂生之意,皆懷疾視之心,或有相謂曰,亂離胡不起?嗚呼,我殿下恤民無所不至,而公卿邑宰,亦皆王臣也。胡不爲祗若休命,乃使吾民,至於此極也?伏惟聖明,廣詢朝野,凡有害民者,一切罷去,又飭銓曹,必擇廉潔慈詳之人,授以親民之任,則窮困之民,庶幾蘇矣。嗚呼,臣旣以正心之道,先陳於始,請以養心之方,申告于終。臣聞孟子曰,養心莫善於寡欲。夫寡欲者,制其欲不至於多也。苟不强制,則必至於潛滋暗長,喪其心矣。然則凡人之不欲養其心者,實由於不欲制其欲,而惟酒與色,欲中之尤難制者也。是以,禹惡旨,湯不邇色,禹·湯之德,旣已聖矣,猶且戒謹於酒色也。如此思所以存養其缺强制是欲乎?臣雖愚妄,乃所言亦皐陶戒大舜缺伏願聖明,不以人廢言。嗚呼,孟子曰,位卑而言高,罪也,缺不可若是,顧念臣年七十有九矣。未及瞑目缺溝壑之後,誰知芹曝之誠?此臣之所以惓惓汲汲,自犯言高之罪也。伏惟聖明,裁其罪而憐其衷,臣不勝主臣之至,謹昧死以聞。批答見上
右副承旨趙師錫辭職上疏。入啓。踏啓字。
午時,丁巳八月二十三日上御熙政堂,大臣·備局堂上,引見。左議政權大運,行工曹判書柳赫然,行兵曹判書金錫胄,行戶曹判書吳始壽,右參贊睦來善,行大司諫李元禎,左副承旨睦存善,持平孫萬雄,校理李鳳徵,假注書李徵龜,事變假注書安圭,記事官尹義濟·安如岳入侍。大運曰,涼雨之後,日氣頗冷,未審聖體若何?上曰,無事。大運曰,兩慈殿氣候若何?上曰,安寧矣。大運曰,前者劑入丸藥,連日進御乎?必須着實進御,可見顯效,無有作輟之患,如何?上曰,唯。大運曰,近以凄風大雨,爲農事沴慮矣,旋卽開霽,良可幸矣,而第旱餘之禾穀,似或有損傷者,已結之木花,亦不無落顆之患,將來民事,誠爲可悶矣。又曰,使臣先來,尙不來到,不無阻水之患,而使臣出來之時,當有謝恩之擧矣。使冬至使仍兼謝恩使,上使當改差,而又兼辨誣使,則必以大臣差送,何如?上曰,使臣出來後,觀勢爲之,可也。大運曰,缺所陳之事,下廟堂議處,而所謂大靜人夭缺不可以此言,率爾變通矣。今旣面陳於榻前,不缺意敢達。上曰,唯。錫胄曰,繼隆所達築城之事,缺之歸,當初只設煙臺,以爲瞭望之所,而繼因牧使尹昌缺狀啓,煙臺亦多有不築之處,則其所謂築城一款,今不必擧論。始壽曰,算員二人,例爲差送於東萊,以爲收稅之地矣。缺收稅官所納,多至萬餘兩,故東萊府使啓請論賞,臣始壽回啓,而算員無相當可施之賞,自臣曹當算員差任之時,酌量其功,以爲酬勞之地,何如?上曰,唯。元禎曰,臣於庚缺赴京,其後庚戌又爲赴京,則商賈販賣,倍蓰於前,車輛連亘數十里,所見極爲駭然,此由於八苞之法廢閣,商賈齎缺靡有限節故也。所貿唐貨,皆轉販於倭館,而倭館物缺不能抵當,目今倭人之未償者,至於百萬有餘兩,此皆各缺生息之物,前頭收捧,杳然無期,事甚可慮。申明八苞之法,日後使行更無如許煩雜之弊,似當矣。大運曰,北京買賣之煩雜,未有甚於近來。八苞古例,各別申飭,宜當。上曰,八苞之法,嚴明申飭,可也。出擧條元禎曰,古例則有搜驗御史矣,今則只令都事檢察,故多未着實。自今爲始,復缺銀御史則何如?大運曰,御史則有關聽聞,不如仍舊而更加嚴飭耳。始壽曰,臣得蒙恩暇,下去湖西,沿路往來,目見年事,則果川·水原則雖未豐實,不至大歉,振威·安城無一缺之處,稷山·天安半爲陳荒之所,至於公州,以移秧之故,尤被旱災,而雖不至於庚辛兩年,前頭民事,極爲可慮矣。上曰,農事如此,而霜降之節已迫,此尤可慮。若退於九月望間則可幸,而又何可必也?元禎曰,因慶尙監司狀啓,有大同便否,下備局收議之敎矣。臣亦得見其啓本,則有一二邑不願大同云者,而臣適見其所謂不願邑所居之人,問其便否,則答以民情則皆願,而但守令防塞云。上曰,欲知便否,使之回啓耳。錫胄曰,嶺南七十州,不願者只四邑,頃欲回啓,而以閔熙之病,尙未果耳。元禎曰,若以凶年缺爲收稅則可矣,而如未蠲役,則大同之捧,有何不可?曾在缺以凶停止,尙未設行,嶺南之民,至今稱冤矣。始壽曰,臣缺嶺南物情,則徭役之煩重,比他道倍甚。今此大同之自願,出於不得已也。當此極無之歲,設爲新法,固有所難便,而元禎洞知嶺南之物情,所言如此,未知何以則可也。大運曰,物情皆以大同爲便,則其在一視同仁之義,似當允從,而嶺南凶歉,比他尤甚,則決不可設行於今年,而重擾其民矣。萬雄曰,臣亦自嶺南來,嶺南之人,誰不願大同設行哉?必欲今年設行者,只恐遷就,而竟未設行耳。元禎曰,湖西大同缺時,故相臣金堉,排衆論設行,而其事目有曰,行之而有缺當竝行,三南兩湖則旣已設行,而獨於嶺南,不爲設行,似爲不可矣。上曰,予見其啓本,則自願之邑甚多,缺自願則可以允從,而但今年則未知何如也。缺爲便則決定可也。今年雖不設行,豫爲定奪,缺與領相同議,講究其節目,待明年設行可也。錫胄曰,捕盜大將盧錠·申瀏,俱兼摠管之任,而近來摠管,連有事故,無推移入直之員,此兩人連直闕中,以此治盜之責,不得專一管攝。且盧錠又爲禁軍別將,此亦緊任,而事多拘礙,盧錠摠管之任,改差何如?上曰,盧錠·申瀏摠管之任,竝爲改差,使之專意治盜,而今年異於常時,京外竊發之患,處處有之,各別申飭,可也。出擧條錫胄曰,兵曹郞廳,或出爲京缺官,或以實錄廳郞廳,除本司仕,本曹外司,無入直之人。且實錄之役,幾盡完畢,本曹郞廳,兼帶實錄廳,除本司之人,推移入直於外司,何如?上曰,唯。出定奪上曰,近來臺諫每以避嫌遞缺言官事體,不可矣。未知此規,始於何時耶?大運曰,言官之數遞,誠爲不可,故推勘引避者,則或有蕩滌之時,而頻數開政,亦爲不當。故應遞之人,則亦或有前頭許遞之事矣。上曰,帶推行公,未知如何?大運曰,臺諫之職,旣是責人之官,則雖無所失,帶推行公,事體不當矣。大運曰,臺諫論啓,每以更加詳察爲敎,其意甚微。第頃者臺官之啓,缺數字而每事堅執,或恐臺官因此解體矣。上曰,初啓依缺不可,故更欲詳察耳。元禎曰,臺啓之不允,誠爲得宜,而頃者蔚山府使安垕論劾之時,以更加詳察爲敎,而終不允許,不能無憾於天地之大也。且都摠府經歷盧瑀論劾,亦至九啓而後,始賜允許,論一武夫,至於九啓之煩瀆,固知其不可,而如是持難,亦恐有傷於聖明也。聞盧瑀爲兵判金錫胄所薦云,殿下之持難者,抑恐因此而然耶?然錫胄所薦,豈能盡善乎?雖吏缺罪罰之可也,豈以其所薦之人,而不爲之罪缺盧瑀本是愚人,故臣不許將官矣。今此缺爲過當,不用臺啓之漸,或恐因此,而缺錫胄所薦之故,不卽允許云者,極爲非缺可以罪之,豈拘於所薦之主,而不之罪乎?久而缺爲詳察故也。錫胄曰,盧瑀曾爲楊州中軍時,缺夫墳山之木,以造其將官廳。且以能麼兒日講,其將缺輩,皆以爲苦,謗言之起,實由於此也。槪瑀雖不解缺力過人,愚者可使,亦載於兵書,故擬於摠經,而適爲受點矣。乃者元禎至以小臣所薦之故,不許臺啓云,臣竊惶悚。然臣意則以爲,盧瑀曾於乙卯年,有上疏之事,自上缺其上疏,久不許矣。上曰,盧瑀前日之疏,若非借製他人,則臺啓所謂不解文字者,亦涉失實,故久不允從矣。錫胄曰,武士中,被罪見棄者亦有,安緝曾爲海南縣監,以尹善道家私債事,杖殞人命,至於編配。及其放還之後,缺仕路,而頃又被彈於臺諫,然其爲人,有可取者,若或臨亂,必是死節之人也。且爲大靜縣監時,金壽翼爲濟州牧使,有不合於渠意者,拔劍直前,責其貪汚之狀,自朝家發遣御史按治,而壽翼則永廢,安緝則以詬辱上官之律,被謫而還,平生處事,類皆如此狂率則有之,而愚直則可取矣。元禎曰,安緝之詬辱壽翼,或可尙矣,而至於尹善道私債之事,極爲非矣。今者金錫胄請用狂悖之人,臨亂則可用,而平時則無用矣。元禎曰,告廟之擧,事體重大,臣之初上來也,此論已發,而臣以爲,此旣正論,不可阻止云,而缺爲臺官,亦爲連啓矣。自上慮有加罪之事,終始持難,抑未知聖意之攸在也。臣以此,旣受儒生之誣,又被大臣之斥,上下相持,分義未安,故今旣停止,而金壽興,則與時烈,前後雖異,其實無間。時烈發之於前,而壽興,實之於後,乃以體而不正之說,欺蔽天聰,累次下問,缺慢,以先王寬大之量,未嘗罪一大臣,而時烈缺中途付處,亦是末減,而曾未幾何,遽爾缺,今玆收敍之命,又出意外,殊未知孝廟宗統,不爲改定之前,決不可復用,雖缺啓,則必無停止之理矣。大臣·三司方爲入侍,缺曰,臺官爭執之時,大臣固不可論列,而今則已缺之懷,敢此仰達。大臣非如庶官之比,敍用之後,缺付軍職,則便在大臣之位。今玆敍用,似爲不可矣。上曰,非欲用之也,然豈可終身而禁錮乎?元禎曰,壽興若不禁錮,則其將置論於何地也?自古人臣之欺蔽其君者何限,而未有如壽興之甚者也。當初雖謂之國制,而國缺子之父,則諱而不告,力主時烈之緖餘,違拒先王之缺二字其所以誤禮亂統,欺君罔上之罪,實浮於時烈矣。缺曰,當初會議之臣,非特壽興一人,而兩日面啓,力主時烈之緖論,厚蔽天聰,恣行胸臆,則壽興之罪,固宜罔赦,而及至釐正之後,壽興徒黨,煽動邪論,反以爲公議可缺百代之下,自持必勝之計,此皆由於禮律不嚴而然也。鳳徵曰,方其會議之日,先王之誨諭,不啻丁寧,而壽興始違拒,其時臣雖在布衣,心常痛之矣。卽今臺論方張,而上下相持,徒傷事體,幸勿以兩司之啓爲泛然,而亟賜允許也。上曰,臺官之陳啓於榻前也,書諸小紙,置缺二三字讀之,此非古規也。事體不當,今後則以口傳啓達,可也。乃罷出。
上在昌德宮。停常參·經筵。
政院啓曰,新除授左承旨金禹錫,時在京畿高陽地,斯速乘馹上來事,下諭,何如?傳曰,允。
領議政許積十九度呈辭。傳曰,安心調理。
吏曹啓曰,今此增廣別試文科初試試官,堂下中可擬之人乏少,依近例,以堂上備擬,而堂上堂下,皆無以備三望,不得已以二員擬入之意,敢啓。傳曰,知道。
傳曰,明日晝講爲之。
咸鏡監司吳挺昌上疏。大槪,猥授新命,決難承當,懇乞遞改,以重名器事。入啓。答曰,省疏具悉。卿才允合承宣之任,卿其安心勿辭,速往欽哉。
注書姜銑,牌招肅拜。
明日增廣文科初試一所試官三,趙遠期·吳始大·金璁,二所試官三,李夏鎭·兪夏益·趙祉錫。
謝恩,司藝金璁。
府前啓,請還收金壽興敍用之命。措語見上奉化爲縣,土瘠民貧,素稱殘邑。縣監朴長建到任之後,政務剝割,事多肥己。官家徵用雜物,稱以品劣,使之改備峻捧之後,當初還退之物,則竝皆屬公,而歸之私用。侵虐吏輩,販物興利,放縱衙奴,作弊閭家,峽中殘氓,不勝其侵毒,怨聲嗷嗷。前頭賑政,決不可付諸此人,請奉化縣監朴長建罷職。前啓告廟事,停啓。答府曰,不允。
成均館官員以知館事意啓曰,大司成臣李袤,再奉聖敎,馳往泮宮,招集館學齋任,諭以解罰同赴慶科之意,反覆勤懇,則太學齋任,恭承聖敎,干涉禮論之外,大祭不參及疏會不進者,則別輕重,解其三十六人,而四學齋任,則以前承聖諭,不得奉承者,重抛士林之公議,恐墜儒宮之舊規也。惶悚之中,又承令師長更諭之敎,臣等感激隕越,而第儒生相規之事,豈朝家所可指揮者也?文廟釋菜,天下重之,告廟之疏,一國公論,以儒爲名者,或爲防避,士習如此,可不規正乎?筵臣不思培養之方,勸懲之道,乃以無前不當言之言,敢煩天聽,實未曉其意之所在也。臣等玆不敢奉承,惶恐待罪云。前後開諭,至於四日,而學儒等堅執不回,年少浮薄之輩,自以峻激爲能事,固不可責之以事理。科日在明,勢難及解,絲綸之音,每煩未安,今姑置之何如?傳曰,今玆解儒罰赴慶科,意非偶然,而學儒等,徒以峻激爲事,尙不解停,殊極未安,更往開諭,使之解罰宜矣。
政院啓曰,昨日元善慶爲名者,來呈一疏,專以科擧之不公爲言,而乃其主意,則實出於詬辱朝廷。一則曰黨禍將作,一則曰銓選不公,其所張皇,無一指的之論,皆是構捏之語,而歷擧朝臣之姓名,辭說太甚鄙俚,固不足以上煩天聽者。大抵所當至公而無私者,莫如科擧,故聖上之所嘗戒勅,群工之所嘗勉勵,惟在於是,使善慶,只論科選之當公則善矣,而今乃不然,假借應旨,做出無根之言,嘗試疑亂,誣毁當世,其用意,誠極可惡,故諸僚以此,相議退却矣。今者善慶,又呈前疏,而斥臣等以壅蔽,玆敢略陳其退却之曲折,而其疏竝爲捧入之意,敢啓。傳曰,知道。
幼學元善慶上疏。大槪,敢應前日求言之旨,略陳嚴科選,講荒政之策,兼陳政院阻擾之狀,冀蒙裁察事。入啓。答曰,省疏具悉。疏辭知道。
吏曹口傳政事,實錄兼春秋李世益。
監試官一所,大司諫李元禎,持平權瑍,二所,正言朴鎭圭,持平孫萬雄。
正言沈橃以監試官,牌不進,依承傳罷職。
傳曰,諸試官引見。
禁府啓曰,麻田郡守許璋拿問定罪事傳旨,啓下矣。許璋時在任所,依例府書吏發遣,拿來,何如?傳曰,允。
實錄廳郞廳以摠裁官意啓曰,實錄印出之役,必至遲滯,而謄錄官姜銑,昨日政移拜注書,不爲來仕本廳。其代以成均學正李世益差下,令該曹兼春秋口傳下批,使之卽爲察任,何如?傳曰,允。
李元祿啓曰,領議政呈辭批答,當爲傳諭,而政府無郞廳,遣史官傳諭之意,敢啓。傳曰,知道。
又啓曰,本院郞廳除拜後,卽爲肅謝例也,而注書姜銑,昨日政受點,而尙不肅謝,卽爲牌招察任,何如?傳曰,允。
又以禮曹言啓曰,今此增廣別試文科初試試官,堂下擬望之人乏少,依近例,以堂上備擬,而堂上堂下,皆無以備擬,不得已以二員擬入之意,敢啓。傳曰,知道。
又以吏曹言啓曰,實錄廳都廳·郞廳,試官望勿擬事,曾已定奪矣。實錄之役垂畢,都廳看檢之事,比前太歇。其中二員缺之意,敢啓。傳曰,知道。
李元祿以司饔院官員,以監膳提調意啓曰,忠淸道九月朔大殿·中宮殿進上生鰒,以鹽鰒封進。莫重御供,如是不察,致令名實相蒙,極爲可駭。封進官推考,陪持人令攸司囚治,何如?啓。陪持人勿爲推治,可也。
咸鏡監司吳挺昌疏曰,伏以,臣樸樕之質,朽鈍之才,幸逢聖明之際,驟拔泥缺濫竽於前後者,無非分量之外,而猥廁於行隊者,俱是缺之地,未嘗經心機務,試手根節,特空疏尫羸一廢人耳。心常反顧,匪榮伊懼,不意藩維寵擢之命,又及於滅裂之身,驚惶累日,莫知所以。按廉之任,分畀聖憂,其責甚重,惟人誠難。雖以循序之授,而未易承當,矧又超之以次缺寄之以方岳之重,不幾乎辱朝廷輕名器,而有乖於明愼簡之道哉?如使臣委之一邑,措之一事,猶不免爲僨敗之歸,顧此北門,爲國鎖鑰,策應則雖無鞅掌之煩,決非迂下如臣所可堪膺。伏乞聖慈,亟收新命,以重名器,以安匪分云云。答曰,省疏具悉。卿才允合承宣之任,卿其勿辭,速往欽哉。
幼學元善慶疏曰,伏以臣竊聞,今日憂國之論,必曰黨禍之將作也,銓選之不公也。此固今日心腹之痼疾,而非草莽賤臣所敢容議,缺以易見而易行者,敢應前日求言之旨,爲殿下條陳焉。伏願殿下,垂察焉。臣竊觀,我國之最重者,科目也。取人之缺外,更無他道,故科擧公,則所選得人,而庶政治,科擧不公,則所選失人,而庶政亂,此必然之理也。不幸自缺五六字不公已甚,以至內外相應,陰巧百端,可駭缺五六字而傳聞之語,不可盡信。故臣不敢缺七八字取者觀之,則一榜俱是一邊之人,人言缺六七字人之擧,蔑公如是,而在廷之臣,無一人言之缺焉得以知之哉?臣竊痛之。此輩雖以一時之免缺五六字極,必有天殃,是豈福也哉?夫慈聖平復之科缺臣民莫重莫大之慶,而至今遷就者,無非場獄濫雜之致,其罪可勝誅耶?卽今開場之期,只隔數日,而以西人爲名者,無一人在朝,崔錫鼎·趙宗著等,又出於外方,則京試考缺盡歸於一邊之人,何所忌憚,而不循前習乎?賦成用情缺國家公選之意,果安在哉?皇明聖祖,最重科選,用缺官侍讀張信侍講戴彝等九人,竝置極刑,蓋不如是,無以革其弊習故也。宋太祖時,知貢擧王祐,擢陶穀缺太祖曰,聞穀不能訓子邴,安得登第?命中書覆試缺之公,其亦至矣。皇明過重之法,雖非後世之所可承缺之道,不容不至,殿下若於開場之日,特下嚴旨,缺輩,十分警飭,榜出之後,如有復循前習者,則施以重律,斷不饒貸,僥倖得中之類,依宋祖故事,親出御缺於天庭咫尺之地,則循情之狀,可以立辨。夫如是,則爲殿下臣子者,孰不盡心於科事乎?伏願殿下,留念焉。臣本以鄕曲之人,初寓京邸,而旣無色目,又廢科業,則彼此得失,非所聞知,而目見士林之失望,公道之不行,不勝愚夫之慮,敢爲之說。伏願殿下,不以人廢言。臣竊伏聞,今年凶歉,八路同然,而三南尤甚,前頭賑救之政,朝家必爲料理,但設粥缺辛亥之所已驗者。臣之愚意,則先使道臣,等第災邑,料缺捧米布之數,一切蠲減,使飢餒之民,不以官事擾心,而缺里專意救死,以其作粥之米,移用於國家之經費,則無流散死亡之患,而朝家之實惠,亦無過於此矣。此非尋缺一國民庶之所同願也。伏願殿下,下詢廟堂缺五六字之道,使八路喁望之民,豫知國家之德意,則缺怨叛而邦本固矣,生民幸甚,國家幸甚。缺只陳數件痼弊而已。昨呈喉司,無端退却,缺豈端使然哉?臣之所言,切中時病,則缺知國事終至於何樣地也,臣竊慨然於缺伏願殿下,更加詳察焉。臣無任云云。批答見上
戌時,上御熙政堂,一·二所試官引見。行大司諫李元禎,左副承旨李元祿,行副司直趙遠期,禮曹參議李夏鎭,弘文館應敎兪夏益,成均館司藝金璁,持平權瑍·孫萬雄缺鎭圭,弘文館副修撰吳始大,兵曹佐郞趙祉錫,假注書李徵龜,記事官尹義濟·安如岳入侍。上謂諸試官曰,我國取人,只在於科場,事體至重,近來多有人言,今春至於罷場,事極寒心。今科則必須盡去己私,俾無人言也。今此引見,蓋欲警飭,意非偶然,又缺公,毋負予面命。元禎曰,末世崎巇,莫重科場,多有人言,國體莫此爲甚矣。小臣曾在先朝,謬膺掌試缺罔極,幾不免於死地,賴先王日月之明,幸得缺之後,凡於掌試事,不敢承當矣。今者諫院之缺無推移之勢,故不得不入來,而小臣平生缺一箇公字事吾君,是臣之意也。今缺玉音,少有懷私之心,則是豈人心之所忍缺至重,無似小臣,恐失人才,而聖敎至嚴缺夏鎭曰,莫重掌試之任,非小臣所可堪當,而承缺繾綣,曷敢懷私,以負聖明之至意乎?但末世缺之人,例出不公之言,而爲試官者,若能盡公,則何恤乎缺元禎曰,儒生陳疏,實是近世所未有之事也。科後多言缺今而試官,如能盡公無私,則人言亦豈有之乎?雖無聖敎,敢不盡心,而旣承面命,豈敢少弛于心。上曰,若是面命,而如有不公之事,當有罪責,盡心爲之。諸臣將退之際,上曰,入門時,亦須嚴飭,俾無雜人混入之弊,可也。元禎曰,聖敎至當,而此甚難行之處也,然敢不嚴飭爲之乎?瑍曰,場內則監視官主之,外則有禁亂官,當各別申飭,俾缺矣。元禎曰,士人入門之時,雖難禁其混入,及其缺打點則可知矣。乃罷出。
上在昌德宮。停常參,只晝講。
有政。
謝恩,咸鏡監司吳挺昌,訓鍊兼都正李汝發,尙衣主簿李杲,贊儀金緯三,實錄兼春秋李世益,左承旨鄭重徽。
刑曹參判呂聖齊初度呈辭。入啓。加由。
工曹參議李沃再度呈辭。入啓。加給由。
吏曹啓曰,臺諫有闕,政事,取稟。傳曰,當日爲之。
判尹張善瀓辭職上疏。入啓,答曰。省疏具悉卿懇。卿其安心勿辭,調理行公。
政院啓曰,明日南別殿酌獻禮擧動時,承旨不可不備員,而左承旨金禹錫,時在高陽地,且有身病云,決難及期上來,何以爲之?敢稟。傳曰,然則左承旨改差,今日政以在京無故人差出。
明日南別殿酌獻禮擧動時,出宮初嚴,卯初二刻,二嚴,卯正一刻,三嚴,卯正三刻,開門,罷漏時。
府啓,請加三思,還收金壽興敍用之命。上同奉化爲縣,土瘠民貧,素稱殘邑,縣監朴長建到任之後,政務剝割,事多肥己,官家徵用雜物,稱以品劣,使之改備,峻捧之後,當初點退之物,竝皆屬公,而歸之私用。侵虐吏輩,販物興利,放縱衙奴,作弊閭家,峽中殘氓,不勝其侵毒,怨聲嗷嗷,南來士夫,無不言者。此非泛然風聞之比,有何更加詳察之事?前頭賑政,決不可付諸此人,請奉化縣監朴長建罷職。凡四館之或停擧或解停,必須簡通於同僚,齊會可否,公議大同,方可爲之,此古例然也。今此被停儒生,自上旣有分輕重解釋之命,則當該掌務官,所當發簡齊會,論議歸一,然後參酌解罰,而旣不簡問於當初發論之人,又不待四館之齊會,只與若干人,私自許之,其專用私情,墜落古規甚矣。及至四館齊憤,公議沸騰之後,猶不思自處之道,其不識事體又甚矣。如此之人,不可仍置四館之列,請當該掌務官,先罷後推。答曰,依啓。
晝講入侍,知事金錫胄,特進官吳始復,承旨金德遠,玉堂李鳳徵·閔就道,假注書李徵龜,史官安如岳·尹義濟。
罷推現告,成均博士崔紀。
謝恩,正言李鳳徵。
領議政許積箚子。大槪,乞遞臣職,仍治臣罪事。入啓。答曰,省箚具悉卿懇。有疾未參,有何所嫌?卿其安心勿辭,從容善攝。
今日晝講時,上曰,今聞試所差備官等所帶下人,多有濫雜之弊云。今後則必以各其司下人率入,而其中濫雜之弊,一切禁斷事,嚴勅兩試所。
謝恩,左承旨鄭重徽,左副承旨睦存善。
平安監司·義州府尹書目,謝恩兼陳奏使一行,本月十三日,出山海關事,先來出來事。陳奏使書目,臣等一行,本月初二日,北京離發,十二日,還到山海關,先來出送事。
晝講入侍時,特進官吳始復所啓,瓦署燔瓦之役,本來浩大,而本署瓦匠,幾盡死亡,卽今見存,只有一名,每當燔瓦之時,借使私匠,事甚苟簡。考見大典,則本署瓦匠,元數四十。今雖不可猝然盡數充定,限以二十名,自本署充定,報于上曹,啓下之後,其中如有私賤,則依尙衣·工曹匠人例,代給寺奴何如?上曰,本署瓦匠,只有一名,則事甚苟簡,依此爲之。知事金錫胄所啓,頃年仁政殿失火之後,禁火部將一人,別爲差定,使之巡夜,禁火部將輩輪番,多有拘礙之事,至於一人巡夜,亦未着實。今後則減其禁火部將,令四所巡更部將,巡更之時,兼察禁火之任,如有失火之事,則推責當更部將何如?上曰,依爲之。知事金錫胄所啓,守禦屯田,旣已革罷,而屯民中良丁,曾以牙兵作隊之類,多有善放砲,可合軍兵者。江陵三百名內,自願軍役者,一百二十五名,淮陽二百名內,自願軍役者,七十名,寧越一百名內,自願軍役者,五十名,而自願之類,俱是可用之軍,移屬于兵曹精抄軍,以爲與本兵一體輪番之地,而曾屬守禦廳之時,每一名各給火田二十負復戶。今雖移屬精抄,旣無奉足,則仍以自己所耕,限二十負給復,以爲慰撫安集之地爲便。且其火田,本非戶曹所管,而出給之數,亦不過多矣。上曰,依爲之。
吏批,申翼相爲義州府尹,李晶爲承旨,李鳳徵爲正言,辛希遠爲通禮院引儀,柳命天爲吏曹參議,李恒徵爲沙斤察訪,金繼隆爲碧沙察訪,沈橒爲麻田郡守,愼景尹爲奉常正,鄭徵爲直講,南宮楀爲平陵察訪。
趙威明啓曰,明日擧動時,承旨不可不備員,新除授承旨,卽爲牌招察任,何如?傳曰,允。
鄭重徽,以都摠府言啓曰,缺除標信,漢城府坐起進去之意,敢啓。傳曰,知道。
又以御營廳言啓曰,今此南別殿酌獻禮擧動時,軍兵侍衛事,該曹已爲節目定奪矣。舊番軍兵,缺爲侍衛而來,九月朔應立新番十哨軍兵及別缺日,亦爲逢點,依前新舊軍一體侍衛之意,敢啓。傳曰,知道。
吏批,判書閔點進,參判吳始復進,參議缺都承旨趙威明進。政事見上
趙威明啓曰,新除授義州府尹申翼相,方在罷職中,時無敍用之命,何以爲之?敢稟。傳曰,敍用。
兵批,行判書金錫胄進,參判申晸受由在外,參議柳命天病,參知睦昌明進,左承旨鄭重徽進。以金禹錫爲副護軍。
金德遠啓曰,領議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
午時,上御宣政殿,晝講。知事金錫胄,特進官吳缺金德遠,侍讀官李鳳徵,檢討官閔就道,假注書李徵龜,記事官尹義濟·安如岳入侍。上讀前受音,自孟子曰有事君人者,止無凍餒之患者,此之謂也。鳳徵進講,自孟子曰易其田疇,止是亦楊墨而已矣,仍釋之,上受而讀之訖。鳳徵仍釋註義曰,使有菽粟如水火云者,此正爲國之先務也。人生世間,孰不欲兄弟友愛,父慈子孝,苟無恒産,則無恒心。古人曰,禮義生於富足。人君養天下之民,豈可人人而富足也?使之富足者,惟在於敎以節儉,而節儉之道,亦莫如缺之也。德遠曰,近來閭巷,奢侈方極,而今年又未免缺上必以節儉導率,然後下可有觀感之效矣。錫胄曰,缺帝非不遇水旱,而刑措富庶,至於三十年之久,此節儉之效也。至於一虛費一賞賜,所關雖小,大缺須體念,而毋或妄施也。上曰,唯。錫胄曰,科場事,至有人言,而昨日引見試官,明有戒飭之事,爲試官者,安敢有一毫懷私之心乎?但差備官,位卑望輕,多有不美缺易書書吏之弄奸者,亦不爲捉告,事極可駭。缺見封彌,能知某人之作,使試官若如差備官之所爲缺科乎?封彌亦令臺官,監封着署則可也。始復曰,前日監試官入試所時,亦爲監封着署矣。上曰,昨已缺耳。錫胄曰,且差備官所率下人,亦非常時所帶,缺時換帶,此亦用奸之計也。使不得帶其下人,而缺喚何如?就道曰,官員豈可無下人也?使各其缺濫雜之弊,則極便矣。上曰,令政院嚴飭可也。遂罷出。
上在昌德宮。停常參·經筵。
辰時,日暈。
謝恩,右承旨李元祿。
領議政許積二十度呈辭。入啓。傳曰,安心調理。
大駕詣南別殿,入齋室後,藥房·政院·玉堂問安。答曰,知道。
大駕還宮時,初嚴,巳初三刻,二嚴,巳正初刻,三嚴,巳正一刻。大駕還宮後,藥房·政院·玉堂問安。答曰,知道。
右議政許穆箚子。大槪,南別殿親行大禮,病重不得進參序從之列,請罪乞遞事。入啓。答曰,省箚具悉卿懇。身有疾病,未參大禮,別無所嫌,卿其安心勿辭,臥閤論道,以副予意。
成均館官員,以知館事意啓曰,大司成臣李袤,又奉聖敎,卽往泮宮,謹以不可不解削同慶之意,備盡開諭,至于夜半,而四學齋任等以爲,臣等違越聖旨,至於再度,惶恐閔縮,伏藁俟罪。不意玆者,復降溫音,至令師長,更往而開諭之,雖虧損士風,墜落舊規,分義所在,固不敢一向違越,而承順有嫌,亦不暇顧,誠欲分別輕重,奉旨卽解,而第伏見太學書啓,則以臣等爲年少浮薄之輩,自以峻激爲能事,固不責之以事理。臣等以何面目,復入儒宮之門,甘爲無恥之人,再辱章甫之徒哉?從古士子,廉隅是重,則師生之義,雖曰至嚴,決不可抗顔於承誨之列,況且敢與士論,擅解多士之罰乎?雖欲奉承,其道末由,惶恐俟罪云。伏念臣等猥參師儒,前後開諭,十分勤懇,而終莫回聽,已過設場,不職之罪,自知難逭。大抵慶科不可不同赴,聖諭不可不奉行,而館學解罰,尤不可同異,故再啓之中,有不可責之以事理等語,蓋恨士習之徒以峻激爲事之故也,而今反以此爲執言之地,縷縷所言,無非侵侮臣等,則況何望鎭定諸生,俾解其罰乎?君命三下,牢不可回,臣等於此,末如之何至於不參釋奠之齋罰,臨科不解,終至廢擧,尤所未聞之事。雖以不參疏言之,向來臺閣上,亦不無所見之參差,而未聞參啓者排斥不參之人,則今此四學疏儒之不承君命,不有師敎,作此可駭之擧者,實涉無謂,而旣不可以威制,則今姑置之之外,更無他策,敢啓。傳曰,知道。
江原監司書目,辭職上疏上送事。啓下備邊司。
大司憲尹鑴上疏。大槪,病伏私室,職在導駕,而不能趨走於動駕之日,惶恐待罪事。入啓。答曰,省疏具悉卿懇。卿之疾病,予已知矣。未參隨駕之班,有何所嫌?卿其安心,勿辭調理,亦勿待罪焉。
政院啓曰,今日南別殿酌獻禮時,第二室樽所勺篚,置於燭臺之下,以致燭淚因風,點漏於龍勺,酌酒之際,不得已移用第一室龍勺,事甚未安。當該殿司,難免排設時不察之失,請推考。傳曰,允。
又啓曰,今見慶尙監司鄭樸啓本,則東萊府使李馥問備公緘內以爲,雇工歌學語以後,已得於傳聞,知其爲宣祖大王靖亂後,激勵臣工之所作云。雇工歌非御製,乃進士許㙉所作之說,明載於故判書李睟光著類說,則李馥只以傳聞,妄謂御製,問備之下,猶執己見,下語頗錯,終不覺其猥越,其在事體,殊甚可駭。請東萊府使李馥,從重推考。傳曰,允。
京畿監司書目,楊州呈,以執義李沆病重,上去不得事。
政院啓曰,受由下鄕人員辭狀與上疏,雖由縣道上送,自本院直爲還送事,曾已定式施行矣。卽者京畿監司以執義李沆辭狀上送,李沆之辭狀,雖出於移拜他職,受由下鄕,不得辭狀,已有定式,則此辭狀,亦不可循例捧入,故敢此仰稟。傳曰,受由下鄕辭狀,有違規例,勿爲捧入。
上在昌德宮。停常參·經筵。
下直,鐵串僉使林巚。
謝恩,護軍朴晟,戶曹正郞趙渭叟,平陵察訪南宮楀,碧沙察訪金繼隆,引儀辛希遠。
刑曹參判呂聖齊再度呈辭。入啓。加給由。
工曹參議李沃三度呈辭。入啓。遞差。
藥房啓曰,秋日漸凉,伏未審此時,聖體若何?昨日早朝動駕,肅敬將事,不瑕有傷乎?兩慈殿氣候亦何如?臣等無任區區之慮,敢來問安。答曰,兩慈殿氣候安寧,予亦無事矣。
慶尙監司書目,金海府使邊國翰囚推罪人曺爾檢等見失罪狀,令該曹處置事。又書目,龍宮縣監都愼徵,今此增廣別試差備官,稱病不進,罷黜事。
京畿監司書目,竹山呈,以今月二十三日夜霜降,農事罔極事。
傳曰,明日晝講爲之。
政院啓曰,來初一日,輪對日次,取稟。傳曰,爲之。
禁府,許璋拿囚。啓。
領敦寧金萬基上疏。大槪,病痼,未能隨班於擧動時,所帶戎務,亦且曠廢。乞治臣罪,仍遞摠戎之任事。入啓,答曰,省疏具悉卿懇。卿之疾病如此,未參班列,有何所嫌?卿其安心勿辭,速出行公。
傳曰,史官二員待命,騎馬六匹立之。
傳曰,大臣·備局堂上引見。
今日引見時,當日政官牌招開政事,榻前定奪。上曰,今有勅使先聲,新除授義州府尹申翼相催促赴任事,分付該曹。江原監司崔寬遞差事,榻前定奪。左議政權大運所啓,南別殿門戶長閉,故每當夏月霖雨之時,例有陰濕之患。今則正殿東向,坐地旣高,且多窓戶,各別點火之外,廣開窓戶,以納朝陽。且通氣則必無如前陰濕之弊,以此分付參奉,頻頻如此好矣。戶曹判書吳始壽曰,本殿參奉,每朝入殿內奉審例也。玆於參奉奉審時,捲其紗帳,朱缺盡開前戶,稍久還閉,則可無陰濕色渝之患矣。上曰,分付于本殿參奉,使之擧行可也。上曰,陳奏使先來,使之書啓。吏曹判書閔點所啓,科場事體,至嚴且重,而近來士習日偸,每以臨時錄名爲事,故前期分付于主掌官,使之勿許入門錄名矣。昨日擧子三十餘人,來願追錄,大司成送言于臣,議其許否,臣以不可許錄之意答送,而其後擧子百餘人,又爲祈懇於主掌官,則主掌官姜相周,不爲報知于臣,私自許錄,殊甚可駭,姜相周罷職宜矣。追錄擧子,不有申令,徒事稽緩,以致如此,其習可惡,亦不可置之。其中雖有參榜之人,考出拔之,何如?上曰,依此爲之,而主掌官所爲,極爲可駭,拿問處之。上曰,近日城中,多有賊患,聞福寧君家,有盜乘夜潛入云。宮家異於閭家,而有此賊患,捕盜廳之常時不能檢察,據此可知,左右捕盜大將,竝爲推考,其盜賊使之嚴治。
有政。
吏批,趙持恒爲刑曹正郞,金輝世爲龍宮縣監李溟翼爲工曹參議,李行政爲奉化縣監,金錫衍爲宗親府典簿,洪贊元爲奉常主簿,柳星三爲軍資正,趙師錫爲江原監司,朴世柱爲長興主簿。
上在昌德宮。停常參,只晝講。
謝恩,直講鄭徵,訓鍊主簿梁浚源。
領議政許積二十一度呈辭。入啓。傳曰,安心調理。
晝講入侍,知事閔熙,特進官尹源,承旨李晶,玉堂睦天成·睦林儒,假注書姜〈銑〉,史官尹義濟·安如岳。
傳曰,明日晝講爲之。
全羅監司書目,本月十四日始雨,尙未收霽,綿窠腐落,禾穀沈損,民事渴悶事。又書目,谷城兼任求禮等官呈,以明火賊竊發之報,連次來到,極爲驚駭,道內各官及討捕等處,嚴勅事。
京畿監司書目,豐德府使柳以升,病重罷黜事。
今日晝講時,上曰,今見全羅監司狀啓,則明火賊處處竊發云,聞來極爲驚駭。自政院別諭本道監司,使之分付于討捕使,嚴加跟捕可也。
以京畿監司豐德府使柳以升罷黜狀啓,傳曰,當此凶歉之時,善治守令,不可循其厭避遞改,勿爲罷黜。
晝講時,知事閔熙所啓,昨日李週原情公事刑推事,判下矣。其元情中以爲,本縣下吏現納者,雖未知何樣文書,而諡號宴時,銀布禮單措備文書,則或宜有之,而若其剩穀文書,則決知其無有云。渠之自明之說,雖不可盡信,其在愼重之道,取見其文書處之,似或得宜矣。上曰,元情自明之辭,不可準信,故以刑推判下矣。見其文書而處之,實合愼重之道,取見後,更稟可也。
上在昌德宮。停常參,只晝講。
京畿監司慶㝡,東南道各陵奉審事,出去。
下直,忠淸兵虞候柳星耆。
謝恩,執義李沆,軍資正柳星三,承文副正字李泰龜。
刑曹參判呂聖齊三度呈辭。入啓。踏啓字。
忠淸監司書目,自今月十四日,二十二日至,冷雨惡風,連旬不止,木花花顆盡落,根稷·木麥·豆太,幾盡腐傷,農事節節渴悶事。
執義李沆啓曰,臣於日昨,受由掃墓,歸道冒雨,舊病添劇,舁入村舍,委頓累日,千萬不意,遽叨新除,祗奉有旨,警惶罔措。病情深重,決難自力,久稽趨謝,逋慢是懼。敢憑縣道,猥陳辭狀,而新授本職,實在下鄕之後,故不自覺其違越定式矣。伏見下政院之敎,以臣辭狀,爲有違規例,臣於此,不勝悚懼之至。且臣病未上道,由限已過,以此以彼,決難仍冒,請命罷斥臣職。答曰,勿辭,退待物論。
吏曹參議柳命天辭職上疏。入啓。答曰,省疏具悉。爾其勿辭,從速察職。
府啓,引嫌而退,下鄕辭狀,元非大段,添病過限,勢所固然,別無可避之嫌,請執義李沆出仕。答曰,依啓。
執義李沆就職。
瀛昌君沈上疏。大槪,新授加資之命,不敢承當,亟收成命,以安微分事。入啓,答曰,省疏具悉。今玆超資,豈偶然哉?卿其勿辭,往來焉。
晝講入侍,知事閔熙,特進官鄭榏,承旨趙威明,玉堂柳命賢·睦天成,假注書姜銑,史官尹義濟·安如岳。
晝講時,玉堂上番闕員,後政以在京無故人差出事,榻前定奪。侍讀官柳命賢所啓,經筵進講,副提學所當主管,而近來頻數遞易,遞後亦未趁出其代。當此聖學方務之日,講筵啓沃之方,未免疏略。後政副提學差出,使之入參經席。且於遞改之後,依兩司例,隨窠卽差,俾無一日曠闕,何如?上曰,此後則隨窠卽差事,分付該曹。傳曰,謝恩兼陳奏使先來譯官,前正卞爾遇,軍官副護軍張天漢,副司果崔禹積,出身權珞等竝加資。
上在昌德宮。停常參·經筵。
瀛昌君加資肅拜。
下直,驪州牧使申厚載。
謝恩,奉化縣監李行夏。
領議政許積二十二度呈辭。入啓。傳曰,安心調理。
傳曰,明日晝講爲之。
院啓,頃於筵中,重臣以追後錄名者拔榜事陳達,臣略辨其不可,而未及的知許錄之實數,掛榜之日子,故不敢力爭矣。近聞追錄之類,以此呼冤,問其多寡於兩所主掌官,則一所乃一百四十三人,二所乃一百四十九人也。使許多擧子,未免冤屈,則實有違於設科同慶之本意,而其所掛榜,亦不過始錄之日分付事,非如申明行會之比,遠外之士,其何從而得聞乎?凡爲擧子者,非必皆連三場觀光,長於賦表者入中場,長於策問者入終場,彼亦豈不知豫到轂下,先錄其名之甚便也?或爲雨水所滯,或爲秋事所掣,或以贏糧久客難之,必臨急入來,過科卽還,實非怠慢所致,良由事勢然也。在京人之故爲延拖者,誠極痛惡,而此亦流來謬規,前之不得卒變者,亦豈無所以?欲懲此等之爲,竝與鄕曲之士而拔之,不其冤乎?況不敎而罪之,所謂罔民也。設場後不可追錄之意,未嘗曉告中外,遽有此拔榜之擧,則是慢令而勤誅也。不可不斯速改之,請寢追錄拔榜之命。答曰,依啓。
奉敎李玄錫,實錄曝曬後入來。
明日輪對官落點,吏曹正郞李聃命,刑曹正郞李聖麟,典籍金錫衍,司議金世泌,司饔主簿南得箕。
右議政許穆箚子。大槪,病重乞罷事。入啓。答曰,省箚具悉卿懇。卿之年老疾病,予已知之,卿何强爲引嫌乎?安心勿辭,臥閤論道,以副予意。郞廳白鴻擧校。日記郞廳權達國書。
上在昌德宮。停常參,只晝講。
自午時至酉時,日暈。
下直,開寧縣監姜獻之。
謝恩,司諫安如石,護軍李聚,長興主簿朴世柱,沙斤察訪李恒徵,麻田郡守沈橒,大同察訪任以道,義州府尹申翼相,監察黃鎰,典簿金錫衍。
左副承旨睦存善初度呈辭。入啓。給由。
傳曰,明日晝講爲之。
傳曰,下直守令留待。
戶曹判書吳始壽辭職上疏。入啓。
京畿監司書目,陰竹等官呈,以去月二十三日霜降之後,日氣稍暖,各穀不至於大段損傷事。
忠淸監司書目,公州等官呈,以去月二十三日,四日霜降事。
答戶曹判書吳始壽疏曰,省疏具悉卿懇。卿其安心勿辭,調理行公。
晝講入侍,同知事睦來善,特進官沈梓,承旨鄭重徽,玉堂柳命賢·睦天成,假注書李徵龜,史官李玄錫·安如岳。
傳曰,下直守令引見。
晝講時,參贊官鄭重徽所啓,近來法府禁吏之作弊閭家,已成痼弊,頃者憲府所由以執捉酒禁事,出往京城十里外村民聚會之處,被其毆打,來告城上所,使左右捕盜廳,跟捕其毆打所由之人,則左右捕盜廳,各送捕盜一牌于蘆原地,圍捕之際,多有騷擾之弊。毆打禁吏之人,非捕盜之所可跟捕,而左右大將,只聽憲府之分付,矇然分付,殊甚不當。左右捕盜大將,竝推考何如?上曰,依爲之。亦爲申飭憲府,俾無禁吏作弊之事可也。又所啓,頃者以館學儒生解罰事,前後聖敎,非不勤至,而儒生等,終不奉行,則知館事,大司成,所當只陳其儒生等不從之意,而乃以今姑置之之外,更無他策等語爲草記。自上成命,旣不能奉行,而反以置之爲言,其在事體,殊甚不當,知館事·大司成,竝推考何如?上曰,依啓。且過百多士,終不解罰,使不得赴於同慶之科,今雖已過,稱冤必多,更爲開諭,使之解罰可也。
今日輪對官引見時,吏曹正郞李聃命所啓,臣曹別無疵弊,而下詢之下,略陳所懷矣。臣取見文臣官案,除在喪罷職,無故作散者甚多。此等人自少勤苦讀書,求占科名者無他,非志在君民,則乃爲門戶喫着計,而自四館陞出六品之後,一解官職致仕,平生其冤屈,固已甚矣,而以朝家事體言之,則旣賜之紅紙,許以出身者,亦將以用之也。顧乃置之切遺,所用皆蔭仕之類,所以致此者,實坐文職之窠少也。在昔則雖小各司之職,文官必爲之,有餘然後,乃除蔭官,而後世則不然,蔭官之有形勢者,常見調用,文官之遠外無扳援者,常不見調用,故小各司之職,遂爲蔭官之科,而文反詘於蔭,此豈設科之本意哉?今此作散之文官,使之做臺官·守令則固未必皆合,而使之爲各司官員,則豈不如以雜技遷轉之類哉?小各司之以文官塡差,雖不可一如古例,若以員多之司,抄出六七司,每司一官,必以文官塡差,以爲收用文官之地,則似或便好矣。上曰,事係變通,後日本曹判書入侍時,更稟可也。又所啓,國家經用係地部,刑獄生殺係刑部,而二曹規例,必先關由於郞廳而後,裁決於堂上,郞僚爲任,視堂上尤爲切近,而至於錢穀出入之際,聽斷低昂之間,易有奸冒之患,必得地望彈壓之人,爲郞僚然後,同僚可以畏憚,下吏可以懲戢。故曾前刑曹郞廳一二員,有以曾經臺侍差出之時,今亦申勅此例,後政隨窠,刑曹郞廳一二員,以曾經臺侍差出,而戶曹郞廳,亦依刑曹例,而爲之似當矣。上曰,依爲之。又所啓,朝家官制,四品以下,則從品正品,別無間隔,至於三品以上,則雖是同品,從正太有分別,而一自副正革罷之後,元無從三品內職,兩司亞長及國子司成,則雖有之,必臺侍爲之之職,故凡文臣,則每以司藝直拜正,官序殊爲無漸矣。今玆復設有物力衙門,副正二遞兒,以爲正三品階梯則似好矣。當此減省之日,不宜請復受祿之官,而二副正之常祿,一年不過六十餘石,以言乎地部經用,則所費甚些,以言乎官方,可無驟而無漸之弊,故敢達矣。上曰,事係變通,後日本曹判書入侍時,更稟可也。輪對官刑曹正郞李聖麟所啓,本曹元非米布衙門,絶無紙地出處,而各房公事下紙,其數無窮。在前則有司僕寺故失馬推考贖木及各道災傷贖木,故推移備用矣。一自見失之後,無路辦出,責用於當色下人等,已成謬例,此蓋出於下人輩侵徵訟者,有所得食而然也,事之苟且,莫此爲甚,合有別樣變通之道矣。上曰,依前故失馬及災傷贖木,取用可也。
上在昌德宮。停常參,只晝講。
下直,礪山郡守沈樞。
謝恩,蔚珍縣令孫愈,學錄羅,中部參奉李齊夏。
左副承旨睦存善再度呈辭。入啓。加給由。
掌令李達意啓曰,臣於日昨茶時公座,以禁條所載會飮出禁矣。夜深之後,禁吏還現,而酷被打傷,且失禁牌,究問厥由,則東門外石峴近處,適逢數十人會飮,執捉之際,反被醉漢輩束縛亂毆,幾死僅生云。臣聞甚驚駭,欲詳其虛實,而且送禁吏,則其勢必難捉來,且其打禁吏奪禁牌,果如禁吏之言,則是亂民也。其顚越不恭,與盜無異,故言于捕盜廳,捉致四五人而來,推覈之時,始知石峴在京城十里外,禁吏之違法遠出,亦極可惡,故卽爲囚禁,將欲嚴治,終始曲折,不過如斯矣。伏聞筵臣以捕盜廳因不干之事,出送捕盜,未免騷擾,至於請推大將云。初令出送捕盜者,卽臣也,臣何敢晏然仍冒?請命遞斥臣職。答曰,勿辭,退待物論。
傳曰,下直守令留待。
領議政許積二十三度呈辭。入啓。傳曰,安心調理。
晝講入侍,同知事李堂揆,特進官李弘淵,承旨金德遠,玉堂睦林儒·睦天成,假注書李徵龜,史官尹義濟·安如岳。
傳曰,留待守令引見。
明日中宮殿誕日,權停例陳賀時,開門差早。
府啓,引嫌而退,旣有曲折,別無所失,不可以此,輕遞言官,請掌令李達意出仕。答曰,依啓。
京畿監司書目,高陽呈,以江原監司趙師錫辭職上疏上送啓,答曰,省疏具悉。卿才實合承宣之任,卿其勿辭,速往欽哉。
掌令李達意就職。
晝講時,江原監司趙師錫催捉發送事,榻前定奪。
上在昌德宮。停常參·經筵。
下直,安岳郡守禹昌績,大同察訪任以道,扶餘縣監黃重耉。
中殿誕日,兩慈殿·大殿·中殿,政院·玉堂問安。答曰,知道。
左副承旨睦存善三度呈辭。入啓。遞差。
右議政許穆箚子。大槪,今日陳賀大禮,扶詣闕下,而久病中,氣力委頓,眩疾猝甚,不得入參班列,惶恐請罪事。入啓,答曰,省疏具悉卿懇。有疾未參,別無所嫌,卿其安心,勿辭調理焉。
吏曹啓曰,承旨有闕,政事取稟。傳曰,明日爲之。
傳曰,明日晝講爲之。
成均館官員以知館事意啓曰,大司成臣李袤,昨承聖敎,卽入太學,招集四學齋任,更爲開諭,則齋任等謹承聖敎,相議解削,其數凡一百五十二人,敢啓。傳曰,知道。
禁府,韓原明,楊州綠楊驛,徒二年定配。啓。
刑曹啓目,李仁漢係是朝官,移義禁府處置,何如?啓依允。禁府,李仁漢拿囚。啓。
上在昌德宮。停常參·經筵。
有政。
下直,泗川縣監李基陽,防踏僉使鄭後榮。
謝恩,江原監司趙師錫,五衛將金汝南,承文博士權珪。
禮曹判書閔熙,右參贊睦來善,鍼灸呈辭。入啓。給由。
假注書安圭病,代權珪。
實錄廳啓曰,實錄印出,今日已爲完畢,卷數定爲二十二卷,計其五處分藏,則通共一百十卷。粧䌙之役,當畢於數日內,謄錄郞廳與下人,竝爲減去,工匠等計除洗補改張者外,亦皆放送。奉安於春秋館之日,卽令本館推擇啓下,何如?傳曰,允。
慶尙監司書目,居昌呈,以獻納宋□□病重,上去不得事,啓。遞差。
領議政許積二十四度呈辭。入啓。傳曰,安心調理。
傳曰,下直守令·邊將留待。
傳曰,今日備局堂上,當爲引見,晝講停。
傳曰,明日晝講爲之。
政院啓曰,承旨一員未差,右承旨李元祿呈辭受由,下去嶺南,還來遲速,未可豫料。出納之地,事多苟簡,今日政,闕員以在京無故人差出,卽爲牌招察任,何如?傳曰,允。
傳曰,大臣·備局堂上引見。
傳曰,朗善君沐浴事下去時,給馬。
謝恩,右承旨睦昌明。
傳曰,留待邊將引見。
今日引見時,兵曹參判申晸牌招入直事及泗川縣監李基陽遞差事,榻前定奪。
引見時,執義李沆所啓,大臣以新除守令之不爲擧劾,非斥臺閣。臣連日呈告,行公屬耳,而一日在官,當盡一日之責,則不職之失,臣實爲之,請命遞斥臣職。上曰,勿辭,勿爲退待。司諫安如石所啓,大臣以新除守令之不爲擧劾,非斥臺閣。臣之行公,已至數日,則不職之失,在所難免,決不可晏然,請命遞斥臣職。上曰,勿辭退待。執義李沆所啓,淮陽府使金宇亨以二品宰臣,爲其子婦之山訟,要於路,呈文于大臣,其虧損事體,貽辱搢紳大矣。瞻聆所及,孰不爲駭?物議譁然,久而愈激,請淮陽府使金宇亨罷職。上曰,依啓。司諫安如石所啓,民生休戚,係於守令之賢否,則其爲任不輕而重也,較然矣,況今年事失稔之時,尤不可不擇。通川郡守李晉,性本弛緩,不解吏事,曾爲畿邑守令,不治之聲,傳播於中外,且有不謹之誚。及授本職,大小政令,一委下吏,吏緣爲奸,民不堪命,請通川郡守李晉罷職。上曰,不允。又所啓,湖西驛路之凋弊,甚於他道,如非督郵之得人,有難成樣。靑丹察訪任命世,爲人庸殘,全不解事,且鄙瑣見侮之事,不一而足。前頭勅行之時,將無以責應,請靑丹察訪任命世罷職。上曰,依啓。左議政權大運所啓,頃日史官往見江都所藏光海朝日記,則所逸編秩頗多。今番謄出赤裳山所藏日記,以爲補缺之地。且五臺山史閣,則光海朝日記,全數缺漏,謄出藏置事,曾已定奪矣。謄書之役,甚爲浩大,而此則不過日記謄出事也。與列聖實錄,事體有別,不必多出謄錄如實錄廳之煩也。以春秋館堂上,使之主管,而郞廳則以兼春秋數三人,量宜啓下,書役則以寫字官善寫者抄擇爲之,郞廳平明仕進,分授寫字官,使之精寫,日暮罷仕時,計其各人所書而收捧,每每如此,則工役易就,員役亦可減少矣。赤裳山所藏日記,必須趁卽運來,然後可以始役,下送史官一人,使之輸來,而且赤裳史閣,不爲曝曬久矣,兼爲曝曬何如?上曰,依爲之。又所啓,試官牌不進之類,不爲稟達,自下更招,雖有前日傳敎,此不過一時矯弊之擧,不可仍爲定式□牌是君命,有非自下所敢私自更送,而頃日試官之牌不進也,政院不爲稟達,至於再三出牌,其在事體,殊涉未安矣。上曰,今後則牌不進之人,政院稟達,更招可也。吏曹判書閔點所啓,本曹正郞李聃命,頃日輪對時,以文官差出各司一窠事陳達,而有本曹判書入侍時,更稟之敎矣。臣取見官案,則文臣作散者一百四十七人,而除病廢在喪庶派者外,無故作散者,只四十九人矣。就其中,可合職務者,亦甚鮮少,而擇其可用者,塡差於蔭官之科,未爲不可,至於小各司設窠,事係變通,下詢于入侍大臣何如?左議政大運曰,故事則臺官遞職之後,亦差小各司之任,而各司無當品窠闕,然後送西例也。今雖不可盡如古例,其窠闕,以文·南通用可矣,而不必以某衙門某職爲文官之窠耳。上曰,今後則小各司官員差出時,吏曹知此意,以文·南·武,參錯用之可也。又所啓,刑曹郞官,有朔數定限,不宜輕易遷動,而第監察·禁府都事則雖有定朔,大政時則未準朔之人,亦皆啓請擬望,而至於刑曹郞官,獨無是規,一依監察·禁府都事例,啓請擬望似當,下詢于入侍大臣,處之何如?左議政大運曰,刑郞之必爲久任,定其朔數,其意有在,今不可猝改,而至於大政時,則與監察·禁府都事,一體啓稟,似無不可矣。上曰,依爲之。以兵曹判書金錫胄所啓,金世翊敍用事承傳。工曹判書柳赫然所啓,李穦職牒還給事承傳。韓興君李汝發所啓,御營廳有船五隻,載鐵於長淵地,且有所使之處,而有限年改槊等之事矣。其中二隻,今已年久腐傷,令備局下送全羅道,使之添木改槊以送,何如?上曰,依爲之。
吏批,趙遠期爲兵曹參議,柳挺輝爲掌樂正,李觀徵爲刑曹參判,金璁爲校理,睦昌明爲承旨,吳始大爲吏曹佐郞,鄭洙賢爲工曹佐郞,鄭煥爲禮曹佐郞,金益華爲監察,姜碩耉爲獻納金千鎰爲直講,李華鎭爲司藝,李堂揆爲副提學,權瑎爲兵曹參知,李坫爲尙衣院別提。
上在昌德宮。停常參,只晝講。
自辰時至巳時,日暈。
吏曹啓曰,江華留守許秩,今已瓜滿,其代依近例,令備邊司議薦,何如?傳曰,允。
備邊司啓曰,本司武郞廳副司勇許羾,奔走勤仕,已滿十五朔,依例六品遷轉事,捧承傳施行何如?傳曰,允。
傳曰,明日晝講爲之。
正言李鳳徵啓曰,臣之有言責有日,而一未論劾守宰,其不職,臣旣自知,而又大臣以此非之,所當趁卽自列,而昨緣日暮,今姑來避,臣罪尤大,請命遞斥臣職。答曰,勿辭,退待物論。
掌令李達意啓曰,臣素患痰暈,近復添劇,專廢飮啖,委頓床席。累呈辭單,見阻喉司,臣心悶縮,固已罔措。伏聞昨日筵中大臣,以新除守令之不爲擧劾,非斥臺閣,而同僚至於引避云。臣之不職之失,到此益著,請命遞斥臣職。答曰,勿辭,退待物論。
晝講入侍,知事金錫胄,特進官鄭之虎,承旨金德遠,玉堂柳命賢·閔就道,假注書李徵龜,史官尹義濟·安如岳。
副提學李堂揆上疏。大槪,臣所兼同知經筵·實錄·春秋等,令該曹考例處置事。入啓。答曰,省疏具悉。卿辭如此,當令該曹,考例稟處焉。
右議政許穆箚子。大槪,以病勢情勢,乞罷職名事。入啓。答曰,省箚具悉卿懇。年老多病,自是常事,卿何如是固辭?更勿爲辭,臥閤論道,以副予望。傳曰,遣史官傳諭。
增廣文科初試出榜,詣闕。
謝恩,兵曹參議趙遠期,吏曹佐郞吳始大,校理金璁。
執義李沆啓曰,掌令李達意以被斥於大臣引避,處置歸於臣,而臣之不職,亦已著矣。方此自列之不暇,何敢處置同僚?請命遞斥臣職。
持平權瑍啓曰,臣卽自試院,來詣臺廳,聞同僚以不言之失,引避云,臣不勝瞿然之至。臣之忝叨是職,于今三易月,含默之責,臣實當之,何可晏然乎?請命遞斥臣職。
持平孫萬雄啓曰,臣卽自試所,來詣臺廳,昨於筵中,大臣以新除守令之不爲擧劾爲非云。臣之忝居是職,今有日矣。當論不論之失,臣實有之,何可晏然乎?請命遞斥臣職。
大司諫李元禎啓曰,臣於頃者,以文科監試官承牌,而適患痞痛,未得赴召。政院援據承傳,不爲啓知,以致召牌之再辱。不得已扶曳趨命,則同僚爲傳前啓,果已詣臺,而緣臣初未卽赴,難於聯名,等待之際,日暮闕啓。臣旣有違慢召命之罪,又有無端闕啓之失,以此以彼,俱宜斥免,而迫於試役,無暇自列。罷場之後,今姑來避,且接二僚避辭,更添大臣含默之斥,罪戾一倍,悶縮益深,請命遞斥臣職。
正言朴鎭圭啓曰,臣於卽者,自試院詣臺,伏聞昨日筵中,大臣以臺諫之不論新除守令爲非云,臣之不職之責著矣。且頃日以監試官,承牌入來,有無端闕啓之失,以此以彼,決不可一刻苟冒,請命遞斥臣職。答大司諫·正言·執義·兩持平曰,勿辭,退待物論。
晝講時,侍講官柳命賢所啓,頃聞濟州牧使尹昌亨,常貢之外,別獻十匹名鬣。創出無前之擧,已極猥越,況其狀啓中,太僕無可合御乘,故別爲封進云。究其心迹,皆出媚悅之計,此路一開,後弊有不可勝言者。聖明沖年御極,正宜屛絶遠物,決不可受此別獻,有累淸明之治。臣意以爲,所納十匹馬,倂卽還送本州,尹昌亨則快加譴罪,使中外洞知聖意,以防日後私獻之弊宜當。上曰,筵臣之言誠是,而越海還送有弊。以其馬今姑移施於前頭八駿馬進上之數,尹昌亨則從重推考,觀其緘辭而處之。又所啓,頃因諸臣獻議,壬子以後屯田革罷,旣有成命,其爲民革弊,德意藹然,而旋聞諸宮家競爲折受柴場,不但當初革罷之擧,竟歸虛地,朝家之失信於民,亦且不貲。諸宮家所折受處,一倂嚴禁事,申勅內司宜當。上曰,壬子以後革罷屯田,諸宮家勿爲折受事,更爲申勅。參贊官金德遠所啓,京中諸衙門,直爲定役事,特令禁斷之意,頃日筵中,諫臣及大臣陳達蒙允,已出於擧行條矣。數日前司饔院匠人代定時,不委於各官之意,草記蒙允,臣忝叨嶺藩之時,詳知此弊,自京直定之類,多是士夫子枝,或境內名無之人,以此之故,各邑騷擾之弊,不一而足。其逃散之代,自上司分付于各道各邑,使之充定,事體當然,何可自京衙門直定乎?頃日擧行條及廚院草記,俱是蒙允之事,則必有指一定奪然後,外方可以奉行,敢此仰達。上曰,依前日諫臣及大臣定奪,施行,可也。吏曹啓曰,承旨有闕,政事,取稟。傳曰,明日爲之。
上在昌德宮。停常參·經筵。
有政。
謝恩,刑曹參判李觀徵,掌樂正柳挺輝,司藝李華鎭,禮曹佐郞鄭煥,尙衣別提李坫。
領議政許積二十五度呈辭。入啓。傳曰,安心調理。
傳曰,今日晝講停。
左承旨鄭重徽上疏。大槪,賤疾添劇,差復無期,乞賜遞免,俾得及時調治,以尋生路事。入啓。踏啓字。
右尹鄭錀辭職上疏,入啓。答曰,省疏具悉。獄事未決之前,徑先自明,殊涉率爾,卿其勿辭察職。
司諫安如石啓曰,昨者同僚與長官以被斥大臣,相繼引避,臣當處置,而臣之忝叨是職,亦旣有日,一未擧劾,則不職之失,固已著矣。其何敢處置同僚乎?臣於昨日,卽當自列,而素患疝症猝發,末由詣臺。旣不能趁卽來避,且未免前啓之闕,臣之所失,到此尤大,請命遞斥臣職。答曰,勿辭,退待物論。
京畿監司書目,廣州呈,以右承旨李元祿辭職上疏,上送事啓。踏啓字。
政院啓曰,卽見一所榜目,則三等五十八人一行落書,殊甚不察。當該試官,請推考。傳曰,允。
玉堂箚子。大槪,請大司諫李元禎遞差,正言李鳳徵,掌令李達意,執義李沆,持平權瑍·孫萬雄,正言朴鎭圭,司諫安如石,竝命出仕事。入啓,答曰,依啓。
大司成李袤上疏。大槪,衰病日甚,入侍無期,經筵兼任,懇乞遞免事。入啓。
正言朴鎭圭,實錄兼春秋減下肅拜。
持平權瑍啓曰,昨日出榜榜目書寫之際,非不詳加考閱,而怱擾中,三等落書處,終未及覺察,矇然入啓,以致政院之請推,臣不勝瞿然之至。試院凡事,監試官主掌,則不察之失,臣實當之。旣被推緘,決難仍冒,請命遞斥臣職。答曰,勿辭,退待物論。
謝恩,左承旨睦昌明。
吏批,李夏鎭爲大司諫,李萬林爲泗川縣監,金是鉉爲靑丹察訪,崔逸·權瑎爲承旨。
上在昌德宮。停常參·經筵。
卯辰時,日暈。夜一更,月暈。三更,黑雲一道如氣,自乾方直指東方,長竟天,廣尺許,漸進北方,良久乃滅。
謝恩,獻納姜碩耉,監察金益華。
答大司成李袤疏曰,省疏具悉。卿之年齡,已迫桑楡,雖不可責之以奔走之效,時時出入筵席,啓沃予心,是所望於卿者,卿其勿辭察職。
藥房都提調左議政臣權大運,提調行兵曹判書臣金錫胄,副提調行都承旨臣趙威明啓曰,秋日漸至凉冷,伏未審此時,聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予亦無事矣。
平安監司書目,平壤等二十二邑,前月初五,六日,二十一日,狂風大雨,一時兼作,各穀慘被損傷。安州等十三邑,二十二,三日,二十四日夜霜降,晩耕小豆及木麥,無望成實,前頭民事,極爲可慮事。
吏曹啓曰,禮曹佐郞李禎來,本曹假郞廳差下之後,初不言其有病患,而及至稟政之際,猝然稱病,終不仕進,故不得已他假郞廳差出,而禎來之偃蹇自便之狀,殊涉可駭。不可無責勵之道,李禎來本職,汰去何如?傳曰,允。
義州府尹書目,陳奏使一行,今月初四日午時量,還渡江事。
謝恩兼陳奏使書目,臣等一行,今月初四日,還渡江事。
府啓,引嫌而退,未及覺察,至被推緘,揆以臺體,勢難仍在,請持平權瑍遞差。答曰,依啓。
吏曹啓曰,臺諫有闕,政事,取稟。傳曰,過國忌後爲之。
上在昌德宮。停常參·經筵。
謝恩,大司諫李夏鎭,護軍金世翊,靈巖郡守金邦杰,泗川縣監李萬林,靑丹察訪金是鉉。
領議政許積二十六度呈辭。入啓。傳曰,遣承旨敦諭。
咸鏡監司書目,道內農事形止及甲山境,去八月二十三日,以二十四日至連霜降,至於鎭東堡則去七月二十六日,以二十八日至,霜降緣由事。
傳曰,明日晝講爲之。
持平孫萬雄啓曰,二所榜目啓下之後,卽伏聞參榜擧子李㘽父銜,乃蓬萊君,而榜目中,以蓬山君書塡云,臣聞來,不勝瞿然。取見榜目及擧子試卷皮封,則萊字之誤書山字,果爲明白。想以其時監試官,矇然不察之失,實所難免,何可晏然仍冒?請命遞斥臣職。答曰,勿辭,退待物論。
大司諫李元禎啓曰,日昨臣之受命爲考試官也,旣以其榜目入啓,而下于政院矣。今聞其中,蓬萊君之萊字有誤云。臣之所職者何事,而冬烘昏昧,一至於此也?臣實悚悸,無地自容。臣之所失,旣如是之重,何敢晏然於臺閣?請命遞斥臣職。答曰,勿辭,退待物論。
執義李沆啓曰,日者掌令李達意之引避也,其間委折,似無大段之失,故乃請出仕矣,今聞物議,以臣請出爲非云,處置乖當,臣實難免。臣家甚窮僻,罕與人接,才聞物議,今始來避,臣之所失,至此尤大。決不可晏然仍冒,請命遞斥臣職。答曰,勿辭,退待物論。
掌令李達意啓曰,日昨捕盜大將之被推,實由於臣之未諳規例,致此做錯,則臣之當斥,臣亦自知,意外請出,益復狼狽,尋單見阻,悶蹙度日。卽者同僚果以前日處置,見非物議爲避,則臣之難冒之勢,到此決矣,請命遞斥臣職。答曰,勿辭,退待物論。
正言朴鎭圭啓曰,臣以監試官,進去二所試場,凡事非不十分詳愼,而參榜擧子中,李㘽父銜蓬萊君之萊字,以山字誤書,而不卽覺察,仍爲入啓,乃至啓下之後,因人聞知,今始來避,所失大矣。不可晏然仍冒,請命遞斥臣職。答曰,勿辭,退待物論。
同副承旨金德遠書啓,臣承命往諭于領議政許積,則以爲七朔哀號,未蒙恩遞,方切徊徨悶蹙之至。卽者意外近侍馳臨,傳諭聖旨,而至以甲寅大漸時事爲之敎,臣奉讀至此,心肝摧裂,不覺血淚之交橫也。臣之本病旣篤,無望生全,而信聽醫人之言,誤施外貼之藥,以致病邊,臂脚全不運用,貼身叫痛,作一未冷之屍。以此病狀,萬無調理回春,仰備顧問之望。當以少箚,更暴危悃云矣,敢啓。傳曰,知道。
院啓,竝引嫌而退。誤書不察,難免其失,發遣捕盜,有違法例,而處置乖當,勢難在職。請持平孫萬雄,大司諫李夏鎭,執義李沆,掌令李達意,正言朴鎭圭,竝命遞差。答曰,依啓。
夜三更,月暈。
上在昌德宮。停常參·經筵。
昧爽,有氣。未時,日暈。
下直,麻田郡守沈橒。
謝恩,奉常主簿洪贊元。
大司憲尹鑴再度呈辭。入啓。加給由。
判尹張善瀓辭職上疏。入啓。答曰,省疏具悉。卿其安心勿辭,調理察職。
全羅監司書目,長水呈,以八月二十三日霜降,晩種木麥,處處枯損事。
禁府,李延浹·崔拿囚。啓。
傳曰,下直守令留待。
江原監司書目,原州呈,以司僕正韓垽病重,上去不得事。啓,遞差。又書目,原州呈,以八月二十四五日,橫城呈,以八月二十三日,洪川呈,以八月三十日霜降,晩穀損傷,民事可慮事。
咸鏡監司書目,今此東堂北道試所入門官豫差富寧府使白文奎,元不前進,事極怠慢罷黜,査問官前正郞金光瑨,咫尺之地,偃臥不進罪狀,令朝廷處置事。
院啓,同前請通川郡守李晉罷職。答曰,不允。
晝講入侍,知事金錫胄,特進官沈梓,承旨睦昌明,玉堂金璁·睦天成,假注書李徵龜,史官尹義濟·安如岳。
傳曰,明日晝講爲之。
成均館官員,以知館事意啓曰,今九月初九日儒生課試,當爲設行,而政府有故,不得爲之。今月內無故日退行之意,敢啓。傳曰,知道。
傳曰,下直守令引見。
領議政許積箚子。大槪,昨承別諭,惶恐轉甚,更暴危懇,冀蒙哀憐,許遞事。入啓,答曰,省箚具悉卿懇。予意已悉於昨者近侍宣諭之批,予不多誥。卿其深思,更勿爲辭,亟斷來章,臥閤論道,以副至意。
禮曹啓曰,卽見本曹啓本增廣別試初試二所榜目,則尙衣院直長李㘽其父烱胤職銜蓬萊君之萊字,誤以山字書之,此外亦多誤書處。莫重入啓榜目,不能詳察,以致如此,二所試官推考,榜目中,改付標以入之意,敢啓。傳曰,知道。
奉敎李玄錫上疏。大槪,父子相避,在下當遞,亟命遞臣職名事。入啓,下該曹。
政院啓曰,近日廳中位甚不齊,出納之際,事多苟簡。新差同副承旨,卽爲牌招察任,何如?傳曰,允。
謝恩,左副承旨李晶,右副承旨金德遠,同副承旨趙遠期。
禁府,李天行拿囚。啓。
吏曹啓曰,四館積滯,依例秋別遷何如?傳曰,允。
兵曹啓曰,江華鎭江場捉出馬,雌雄凶咎,竝六十五匹上來之意,臣錫胄才已陳達於榻前矣。禾毛色別單書入,而其一匹,昨日致斃之意,敢啓。傳曰,知道。
成均館啓曰,今九月初九日儒生課試,今月內無故日退行事,曾已啓達矣。大提學閔點,奉命出使,不得設行之意,敢啓。傳曰,知道。
有政。
吏批,李沃爲淮陽府使,李夏鎭爲戶曹參議,李元禎爲禮曹參判,權瑎爲大司諫,李湜爲持平,兪夏益爲執義,具崟爲掌令,李元祿爲兵曹參知,洪萬運爲宗簿主簿,吳道一爲禮曹佐郞,權瑍爲校理,朴相馨爲掌令,李后定爲持平,趙元紀爲承旨,李沆爲司僕正,孫萬雄爲正言,辛錫一爲富寧府使,李尙悌爲典籍。
上在昌德宮。停常參,只晝講。
自辰時至未時,日暈。
謝恩,江華留守洪宇遠,戶曹參議李夏鎭,司僕正李沆,執義兪夏益,副提學李堂揆。
領議政許積二十七度呈辭。入啓。傳曰,安心調理。
大司憲尹鑴三度呈辭。入啓。加給由。
慶尙監司書目,蔚山府使安垕病重,罷黜事。
實錄廳啓曰,實錄纂出後,摠裁官以下,往彰義門外遮日巖,取其草本,剉斫沈水,洗其墨迹,送于該曹,謂之洗草。乃是舊例,令該曹擇日擧行,何如?傳曰,允。
傳曰,明日晝講爲之。
執義兪夏益啓曰,臣頃忝掌試之任,科場凡事,非不欲詳審,而榜目中誤書處甚多。伊時試官之移拜臺職者,旣以此見遞,而昨因該曹啓辭,又有問備之擧,尤難晏然於臺席,請命遞斥臣職。答曰,勿辭,退待物論。
院啓同前,請通川郡守李晉罷職。泗川縣監李萬林以科前資窮,驟陞堂上,而本以賤孽,且無履歷,除目一下,物情皆駭。如此之人,不可畀以字牧之任,請泗川縣監李萬林遞差。新除授大司諫權瑎,爲迎其父之行,平安道下去,請斯速乘馹上來事下諭。答曰,依啓。
晝講入侍,知事金錫胄,特進官李弘淵,玉堂李堂揆·金璁,承旨金德遠,假注書李徵龜,史官尹義濟·安如岳。
今日晝講時,昨日政差出憲府之官,在京人卽爲牌招察任事,榻前定奪。
明日輪對官落點。敦寧判官李克儐,兵曹正郞李國華,工曹正郞申弼華,司藝李華鎭,左通禮崔俊輿。
謝恩,掌令朴相馨,持平李后定。
禮曹啓曰,傳敎矣。洗草吉日,令日官推擇,則今九月十九日爲吉云,以此日擧行事,知委何如?傳曰,允。
吏曹啓曰,守令多闕,政事,取稟。傳曰,明日爲之。
幼學李章奎等上疏。大槪,請褒贈星州故處士李奉忠孝道德,一以爲朝家扶植勸勵之方,一以慰士林欽德慕義之誠。入啓。答曰,省疏具悉。所陳之事,當令該曹稟處焉。
府啓,新除授掌令具崟,時在慶尙道靑松府任所,持平李湜以京試官,時在慶尙道河陽地,請斯速乘馹上來事,下諭。引嫌而退。誤書不察,至被推緘,揆以臺體,勢難在職,請執義兪夏益遞差。答曰,依啓。李湜竣事後,自當上來,勿爲下諭。
晝講時,參贊官金德遠所啓,江華留守洪宇遠,淸名直節,爲一世之所推仰。當聖明春秋鼎盛,方懋學問之日,如此之人,留置朝廷,出入經席,輔導君德,且使朝紳有所矜式可也。今此差除外任,恐未合於朝家政體也。自前朝臣之出外也,或有臺啓之請留者,或有道臣之啓遞者,此由於內外之輕重,而況如宇遠其進退,尤有所關重者乎。且江都異於松都,本非優閑之地,則差遣老臣,亦非優待之道也。重臣此任,旣出於大臣之所議薦,則固非小臣之所敢輕議,而臣旣待罪於筵臣之末,區區所懷,不得不仰達。上曰,宇遠剛直有文學,可以出入經席,輔導君德,而年且老矣,不可出外,其說誠然。後日大臣入侍時,議處可也。又所啓,大司成李袤,年今七十八矣。故參判李後山·趙壽益,皆因筵臣所達,特命入參於耆老所,此乃聖朝美事。今李袤壽秩,雖未及於正二品,以四朝舊臣,年迫八十,聖上所待,異於他臣,其在優老之道,似當入參於耆老所。詳問于大臣,而處之何如?知事金錫胄曰,從二品之入參耆老所,實非恒規,似難容易爲之,廣議而處之,恐合事宜。上曰,後日大臣入侍時,議處可也。
上在昌德宮。停常參,只晝講。
夜一更至二更,月暈。
謝恩,禮曹參判李元禎,佐郞吳道一,富寧府使辛錫一,濬源殿參奉李震榮,正言孫萬雄,學正姜相國,兼養賢直長羅,中樞經歷魚尙佶。
正言孫萬雄啓曰,臣才以監試官,有榜目誤書處不察之失,引避見遞矣。不意今者,復玷薇垣,誤恩重疊,愧懼冞切。伏聞禮曹又以此事,有試官請推之啓。旣被推勘,尤難仍冒,請命遞斥臣職。答曰,勿辭,退待物論。
傳曰,實錄廳摠裁官以下書啓。
傳曰,史官四員待命,騎馬十二匹立之,津船內摘奸。
晝講入侍,知事金錫胄,特進官閔點,玉堂李堂揆·睦天成,承旨李晶,假注書李徵龜,史官李玄錫·安如岳。
傳曰,實錄廳,政府內外宣醞,十六日爲之,而一等賜樂賜宴。
傳曰,實錄廳洗草時,內外宣醞,一等賜樂賜宴。
院啓,引嫌而退,被推未勘,勢難仍在,請正言孫萬雄遞差。答曰,依啓。
禮曹,謝恩兼冬至正朝聖節使拜表吉日,來十一月初四日巳時,方物封裹,同月初一日,推擇。啓。
右議政許穆箚子。大槪,病重,懇乞遞免事。入啓,答曰,省箚具悉卿懇。卿之老病,予已詳知,卿何固辭,若是之極耶?安心更勿爲辭,臥閤論道,以副至望。
晝講時,特進官閔點所啓,向日科儒之過初場後錄名,事涉可駭,而旣因臺啓,還寢拔榜之命。然此後不可仍以爲例,自今爲始,臨科畢錄名後,主掌官入其冊子於試官所,出榜之日,試官出付主掌官,以爲出榜時相準之地,以防其入門錄名之弊之意,分付四館,亦令該曹,知委外方,何如?上曰,依爲之。
五更,流星出天倉星上,入西方天際,狀如拳,尾長三四尺許,色白。
上在昌德宮。停常參·經筵。
自昧爽至辰時,沈霧。自未時至酉時,日暈。夜一更月暈。
謝恩,淮陽府使李沃。
領議政許積二十八度呈辭。入啓。傳曰,安心調理。
傳曰,明日晝講爲之。
同副承旨趙遠期上疏。大槪,乞賜遞改,以勵廉隅,以重名器事。入啓。答曰,省疏具悉。爾其勿辭,從速察職。
大司憲尹鑴上疏。大槪,略暴愚衷,仰溷天聽,冀免職名,以重名器事。入啓。
政院啓曰,近日廳中,位甚不齊,出納之際,不成貌樣,同副承旨趙遠期,疏批已下,卽爲牌招察任,何如?傳曰,允。
假注書李徵龜病,代羅。
有政。
吏批,李衡鎭爲春川府使,申㶅爲正言,金廷弼爲泗川縣監,權世經爲靑松府使,李鳳齡爲豐川府使,趙祉錫爲工曹正郞,李沆爲執義,李文著爲忠勳都事,蔡之沇爲司藝,柳星三爲司僕正,愼景尹爲蔚山府使,鄭煥爲工曹佐郞,閔鍍爲典籍,李曾賢爲軍資主簿,崔文湜爲禮曹參議,鄭曙爲直講,權順善爲通川郡守。
五更,流星出參星下,入巽方天際,狀如拳,尾長三四尺許,色赤。
上在昌德宮。停常參·經筵。
夜一更至五更,月暈。
謝恩,春川府使李興鎭,司僕正柳星三,兵曹佐郞鄭煥,宗簿主簿洪萬運,兵曹正郞趙祉錫。
下直,南原府使鄭東卨。
答大司憲尹鑴疏曰,覽卿疏辭,憂愛之忱,溢於辭表,可不留心焉,卿其安心勿辭,從速察職。
傳曰,下直守令留待。
忠淸監司書目,尼山呈,以副校理尹搢病重,上去不得事。啓遞差。又書目,洪州牧使朴泰尙,父病危重,無意還官,不得已罷黜事。
傳曰,明日晝講爲之。
備忘記,摠裁官領議政許積,右議政權大運,各鞍具馬一匹。都廳堂上吏曹判書閔點,左參贊洪宇遠,都廳郞廳應敎柳命賢,副應敎兪夏益,竝加資。都廳堂上刑曹參判李觀徵,副提學李堂揆,都廳郞廳應敎姜碩賓,校理睦林儒·睦昌明,吏曹佐郞吳始大,各熟馬一匹。都廳堂上兵曹判書金錫胄,戶曹判書吳始壽,都廳郞廳執義李沆,舍人權愈,校理李聃命,奉敎崔錫鼎,謄錄郞廳軍資正柳星三,正郞李國華·李后定,正言朴鎭圭·沈橃,佐郞李命殷,典籍鄭煥,博士權珪,各半熟馬一匹。堂上左承旨鄭晳,都廳郞廳應敎李沃,郞廳佐郞吳始復,謄錄郞廳司藝柳挺輝,正郞兪夏謙,佐郞李挺晩·金元燮,直長成碩藎,正字朴慶後·姜銑,副司勇柳壽芳,各兒馬一匹。堂上左尹尹深,左參贊閔熙,都承旨睦來善,大司憲李袤,參議李宇鼎,各馬粧一部賜給。郞廳宗簿正李壽曼,掌令任相元·金奐,直講李日定,別工作監役官南得箕,竝陞敍。黃錫,六品遷轉。堂上判書吳挺緯,都承旨李弘淵,參判洪處大,判尹金宇亨,判書金徽,郞廳持平權瑎,副修撰柳命天,正郞李德周,正言權瑍·李壽慶,司藝金斗明,各上弦弓一張。執義吳挺昌,軍資正郭齊華,副司直尹趾善,掌令趙嗣基,副司果李濡,正字安如岳·李東龜,學正李世益,監役官宋有栻·李義徵,各不粧弓一張賜給。員役及下人等,令該曹米布分等磨鍊題給。七日以下仕進,勿論。
傳曰,今日備局堂上,當爲引見,晝講停。
傳曰,大臣·備局堂上引見。
政院啓曰,光城府院君金萬基,來詣請對矣。傳曰,備局堂上引見時,同爲入侍。
傳曰,留待守令引見。
假注書羅病,代姜相周。
掌令朴相馨啓曰,臣於今日罷黜之際,誤爲曲拜於楹內,其矇然不察甚矣,不可晏然於臺席,請命遞斥臣職。答曰,勿辭,勿爲退待。
右議政許穆箚子。大槪,老病懇乞恩遞事。入啓。答曰,省箚具悉卿懇。卿之私情雖切,年老多病之餘,驅馳道路,想必有致傷之患,予深慮念,卿其須體予意,安心勿辭,從容善攝。仍傳曰,遣史官傳諭。
引見時,掌令朴相馨所啓,大司成李袤,文學人望,爲世所推,而正二品然後,方入耆老所,乃國典也。如此之事,出於一時之特恩則可也,而有非自下敢請者也。大臣亦體前例,而自上有李袤加資之命,此雖優老之盛意,而爵賞,人君之大柄,不可不愛惜,請還收李袤加資之命。上曰,不允。正言李鳳徵所啓,新除授靑松府使權世經,曾任淸州時,乃以贓汚被彈,而爲筵臣陳達,別爲敍用者也。臣於伊時,竊怪世經之貪汚何如,而臺臣効之,廉潔何如,而筵臣救之。得逢南來人士,則必問世經爲郡守時事,其虐民肥己,循私蔑公之狀,一如前日臺臣所啓,卽欲陳啓請罷,而未暇爲之矣。今者得授本職,大駭物情,如此貪虐之吏,不可以新除,泛然論遞而止,請靑松府使權世經罷職不敍。又申勅政官,凡贓汚被罪之人,切勿備擬於守宰之望。上曰,更加詳察處之。又所啓,三南年事之荒,振古罕有,雖些少弊瘼,所當一切變通,今聞全羅各邑,稱以傳關米,計口收捧,數且不貲,而守令,以大同事目外所徵之物,不可親自管攝,委諸鄕任,任其出納,故此屬,因緣作奸,盡爲私用,匱竭之後,則又復督責於民,以此擧一道而呼冤,實是不可不變革之巨弊也。請令本道,仍行前日傳關之規,盡革民口收米之法,使飢餓之民,得蒙惠澤,少紓怨咨。上曰,依啓。又所啓,新除授正言申㶅,時在忠淸道保寧地,請斯速乘馹上來事,下諭。上曰,依啓。又所啓,一品官之上前辭免,雖曰有前例,而戶曹判書吳始壽,旣蒙許遞摠管之後,又復請解他任,殊涉猥越,請推考。上曰,不必推考矣。左議政權大運所啓,伏見下政院之敎,實錄洗草時,有政府·遮日巖內外宣醞及兩處賜宴,此是祖宗朝故事,且實錄事體重大,乃有此聖敎,而第念今年農事,未免大凶,當此中外講求賑政之日,兩處賜宴,事甚未安,還收成命,宜矣。上曰,實錄事體重大,且是祖宗朝故事,故有此賜宴之命矣。大運曰,自上雖以爲故事而不欲癈,當此之時,自上賜宴,旣爲未安,諸臣,亦不能安心與宴矣。曾在先朝辛丑年,亦因年凶,只從略宣醞,今亦依此,洗草時,從略宣醞於一處,似當矣。上曰,此實不可廢之事,而卿言如此,依辛丑年例,爲之可也。又所啓,洗草之後,實錄卽當分藏於各處,而赤裳山及五臺山,當先奉安,令該曹速爲擇日擧行,何如?上曰,依爲之。又所啓,頃日筵臣,以江華留守洪宇遠,留置朝廷,出入經席之意,有所陳達,而自上有後日大臣入侍時,稟處之敎矣。宇遠,淸名直節,實爲一世之表準,初以文學招來,累被寵擢,當此逐日開筵之時,除拜外任,實爲未安,而當初擬望時,有不可不擬之議,臣不能獨任已見,相議備擬矣。筵臣所達誠是,聖敎亦至當矣,惟在自上處分耳。上曰,改差,可也。又所啓,大司成李袤入參耆老所事,頃日筵臣,有所陳達矣。耆老所,以文臣中年七十正二品入參,自是祖宗朝故事,則以從二品入參,雖有近例,係是特典,不可援以爲例也。袤年今七十八歲,若過一二年,自當陞品入參,如此特典,自下似不當頻數陳請矣。上曰,李袤,以累朝侍從之臣,年迫八十,且階是嘉善,則加一資,可也。又所啓,故參判趙壽益,乃儒雅文學之士,而累朝禮遇之臣也。以禮論見忤於時議,仍爲廢棄,散居驪江,迨十數年,間或有除命,難容於世,終不來仕,其所操亦可尙也,似當依趙絅例,有褒贈之典矣。上曰,正卿追贈,可也。戶曹判書吳始壽所啓,因輪對官刑曹正郞李聖麟所啓,日用公事紙價,取用災傷贖木事,命下矣。所謂災傷贖木,本不干涉於刑曹,而頃年牛疫大熾,屠肆盡爲革罷之時,數年災傷贖木,別爲劃給於刑曹矣。其後屠肆,復設贖木,依舊捧用,則災傷贖木,仍給刑曹,實無義意,故乙卯年,定奪於榻前,還贖於兵曹矣。今者聖麟,不知田政之不干於刑曹,不念牛贖之依舊捧用,敢以罷屠肆時,暫爲變通之事,援例陳稟,以冀僥倖之得,事甚不當,勿施,何如?上曰,然則勿給刑曹,可也。兵曹判書金錫胄曰,司僕寺故失馬贖木,聖麟,亦啓請移給矣。故失馬則元無推考之事,而其贖直送于司僕,則尤非刑曹之所可取用者也。上曰,此亦勿爲移給,可也。又所啓,因檢討官吳始大所啓,壬子年各司逃亡奴婢査覈時,其父母,入於逃亡成冊,而其子女,以其時年弱之故,不入於査案之中,到今年滿出貢,侵徵隣族者,一倂査減事,命下矣。臣曾於癸丑年,待罪西藩時,逃亡奴婢所生,雖以年弱,不入於壬子査啓之中,到今年滿出貢者,與其父母,一體蕩減事,馳啓蒙允,則他道宜無異同,而筵臣之建白如此。想其時,不爲行會於他道,致令諸道,不得均蒙惠澤,朝家一視之德,宜不可異同,則彼此辛亥逃亡奴婢子女,與父母一體減貢事,知委諸道,宜當矣。大運曰,雖逃亡子枝,若其時年長者,則不可混同蕩滌,其父母流亡時,一二歲乳下兒,區別蕩滌,似當矣。上曰,依爲之。又所啓,公賤,若開減貢之規,則非但逃亡者,終無還現之時,時存奴婢,亦必效尤,故或値凶歉,必待特敎,乃於限年減貢,實非該曹·該院,不可擅便者也。近來該院,不有法例,啓請逃亡懸頉,以致呈訴之紛紜,殊欠妥當,已往覆啓懸頉之類,雖不得釐正,自今以後,勿爲直請減貢事,捧承傳申勅該院,何如?上曰,依爲之。又所啓,今年農事,已判大無,百官祿俸,或減石數,或作散料,在所不已,當與諸大臣,相議稟定矣。大運曰,我國之値凶歲,自古何限,而未嘗散料矣。獨於辛亥年給散料者,蓋出於萬不獲已也。今年雖未免大無,而至於散料,則其在國體,亦甚未安,依前例頒祿,而減其石數,似爲得宜矣。又所啓,雜職祿俸,辛亥以後,降定散料,上年百官祿俸復舊時,雜職則不得復舊,因在散料之中,百官祿俸,今又減數,則此類又當依前給料,而各衙門下人,各軍門將官,訓局軍兵料米斗數,亦當仍減,敢此仰稟。上曰,竝仍減,可也。又所啓,辛亥以後推減之中,掖庭署下人料米,則以其役重之故,因傳敎特爲復舊矣。今者百官祿俸,又减其數,則此類仍爲復舊,事甚未安,何以爲之?上曰,還爲權減,可也。又所啓,以應敎柳命賢所啓,今後壬子以後革罷屯田,諸宮家勿爲折受事,更加嚴勅事,命下矣。各衙門闕屯之處,諸宮家,或以柴場,或以田畓折受,啓下,自吏曹反貼移送,此皆壬子以後革罷之屯,而判付內,旣有今後勿爲折受之語,宮家折受,又在於成命之前,仍爲許給乎?臣曹有難擅便,何以爲之?大運曰,當初革罷,蓋欲紓民怨,而以壬子以後爲限,故所罷者甚尠,外議皆以爲不罷無異云。久遠屯田,則雖難盡罷,而旣罷之處,又皆爲宮家之折受,則其爲招怨而失信,爲如何哉。且傷損國體,亦大矣,諸宮家有折受處,一倂革罷,宜矣。上曰,壬子以後所罷屯田,諸宮家折受處,革罷可也。兵曹判書金錫胄所啓,湖西都案,釐正之後,餘丁匠人價布收捧事,分付本道,而因文書成送之差遲,丙辰條收布,今年始爲來納,丁巳條收布,今又收捧,則民必不知其如許曲折,以一年疊捧,爲怨。且忠淸道凶荒,比他道尤甚,丙辰條未納,淸州等七邑外,丙辰條來納於今春者,則丁巳條價布,特爲蠲減,宜當,故敢達矣。上曰,依爲之。戶曹判書吳始壽所啓,以輪對官吏曹正郞李聃命所啓,本曹郞廳一二窠,必以曾經臺侍差出事,命下矣。文武之窠,多歸於蔭官,文武官多不得復官者,實由於此,宜可變通之意,臣亦曾建白,李聃命之意,實出於此,而本曹錢穀出入之際,文書極爲浩煩,一或放過,所關非細,新差之人,一二朔內,實難得其頭緖。若不久任責成,則新舊交替之際,吏緣爲奸之弊,必無所不至,臣於前後入侍時,輒請久任者此也。頃因大臣之陳達,本曹之郞屬,竝令自辟,故擧皆得人,若不數遞,可責來效,今若只取臺侍之名,而混同易差,則臣未知其必勝於卽今僚屬,而朝拜夕遞,迭相出入,則錢穀重地,將未免爲臺侍之歇所,尙何望彈壓乎?臣意則文窠·蔭窠,必不如是太分別,苟得其人,勿拘於文南武,唯以擇差久任爲務,似可着實矣。大運曰,刑戶曹郞廳一二窠,皆以曾經臺侍人塡差,則當此乏人之時,難以備擬,然刑戶兩曹,例有兼春秋一窠,此則以臺侍曾經者塡差,似當矣。上曰,刑戶曹郞廳兼春秋一窠,則以曾經臺侍者差出,可也。上曰,古人曰,不以天下儉其親,人子爲親之情,上下何有,前日左相,亦不以爲言乎?大喪終制之後,爲兩慈殿,卽爲進豐呈,情禮之所可不已,府院君喪三年後,慈殿氣候,亦得安寧,其在情理,喜幸如何?欲於此時,設宴慰悅,而今年農事,不幸凶歉,國計民憂,俱極可慮,豐呈則情事雖切,勢難設行,今欲盡祛浮費,從略設宴,小伸至情,此意分付該曹,以十一月內擇日以入。戶曹判書吳始壽所啓,離親戚棄墳墓,寄寓於客土,元非人情之所樂,則公賤逃亡之類,必不無還集故土者,而一番逃亡,未聞有還現之人,此無非紀綱解弛之致,臣待罪西藩時,嚴勅列邑,則龍岡等四邑還現者,至於五十餘口矣。忝叨版曹,已至二年,八路逃亡之數,又不知其幾萬,而未聞有一口奴婢還現,報來之邑,若無申勅之擧,莫重公賤,不出數年,將無案付之人,今後貢案上來時,還現口數相考,分輕重科罪之意,行會諸道,何如?禮曹參判李元禎曰,還現數小之邑,則其守令,固宜論罪,而數多之邑,則亦爲論賞,然後事必着實矣。上曰,依此爲之,而逃亡數多之邑,只以一二名還現,塞責者,亦當分輕重論罪事,知委可也。上曰,實錄廳宣醞時,罷職人,權着冠帶,使之來參,畿邑守令,亦令竝爲來參事,分付可也。上曰,尹搢,未知有何痼廢之疾,而前後除拜,每以病辭狀,一不上來,殊未妥當,不可無警責之擧,從重推考,可也。
昧爽,下霜。自未時至酉時,日暈。日入後乾方,有靑赤雲氣二道,如半暈形,直指天中,長五六尺,廣尺許,漸移北方,良久乃滅。
上在昌德宮。停常參·經筵。
謝恩,忠勳都事李文著,刑曹正郞趙持恒,典籍閔鍍。
領議政許積二十九度呈辭,入啓。傳曰,安心調理。
禮曹啓曰,大王大妃殿·王大妃殿進宴,依丁酉年設行事,今日大臣·備局堂上引見時,榻前定奪,臣元禎,親承傳敎矣。取考丁酉年謄錄,則進宴與豐呈有異,雖不設都監,而不可無主管檢勅之人,故以進宴廳爲號,而差出提調·郞廳矣。今亦依此例,令吏曹急速差出,何如?傳曰,允。又啓曰,實錄廳堂上·郞廳賜宴節目,纔已啓下矣。今日引見時,因大臣所啓,依辛丑年例,只行宣醞,而賜宴賜樂,停止事,定奪矣。取考辛丑年謄錄,議政府則行內宣醞,而遮日巖則行內外宣醞,原節目中,依此例改付標以入之意,敢啓。傳曰,知道。
政院啓曰,今日晝講命下,而知事閔熙·睦來善,針灸受由,吳始壽,被論,李袤,加資未下批,金錫胄,將官試所進去,一員未差,經筵官皆有故,晝講何以爲之?傳曰,然則停。
傳曰,明日晝講爲之。
府啓,同前請還收李袤加資之命。答曰,不允。
院啓,靑松府使權世經,曾任淸州時,虐民肥己,循私害公之狀,畢陳於上前,而乃以詳察處之爲敎,臣竊不勝慨然也。此非泛然風聞,豈更有詳察之事乎?如此貪虐之人,不可以新除論遞而止,請靑松府使權世經,罷職不敍。又申勅政官,凡贓汚被罪者,切勿復擬守宰之望。前啓,戶曹判書吳始壽推考事,停啓。答院曰,不允。
同副承旨趙遠期上疏。大槪,敢陳私懇,冀蒙矜許事。入啓。答曰,省疏具悉。疏辭,當令該曹稟處焉。
吏曹進宴廳堂上三,金萬基·閔熙·吳始壽,郞廳四,閔燾·楊顯望·趙渭叟·申鼎華。
禮曹啓曰,向化等,本以異域子枝,暴棄投仁之後,無所依着,流離丐乞,散在遐方,故自朝家,蠲除雜役,專屬本曹,農業者則至賜農牛·農器,水業者則除稅案,各食其力,俾得保存焉,而曾在仁祖朝,本曹與廟堂,別爲商確,至於漁採者,戶曹所納及本曹若干收稅外,各衙門及監兵水使,切勿侵責事,覆啓蒙允,申勅京外矣。卽接結城縣監權萬濟馳報,則近來諸宮家各衙門斜水差人等,下去各浦,不有朝家命令,向化等處侵徵之弊,罔有紀極云。誠如所報,則無告向化之流,將無以保存,有違於仁祖朝定奪之意。自今以後,諸宮家·忠勳府·訓鍊都監·成均館等衙門差人,及監兵水使·監考·色吏輩,如有猶踵前習橫侵之弊,則隨現入啓,科罪之意,更爲捧承傳施行,何如?傳曰,允。
禮曹啓曰,進宴時,京上妓生知委一款,最爲緊急,不容小緩,豐呈則例入八十名,而進宴時,減半用四十名,今亦以四十名,分各道發馬知委事,分付該院之意,敢啓。傳曰,知道。
上在昌德宮。停常參,只晝講。
有政。
謝恩,右承旨崔逸,奉常奉事金益九。
政院啓曰,大司成李袤加資事,命下矣。臺諫,方以還收論啓,加資傳旨,不得捧之之意,敢啓。傳曰,知道。
政院啓曰,明日實錄廳摠裁官以下宣醞時,今番加資人員,時無職名,多有拘礙於進參者,今日政官命招,開政下批,何如?傳曰,允。
謝恩,參知鄭重徽。
禮曹啓曰,丁酉年進宴節目謄書以入事,昨日入侍時,臣元禎,親承傳敎矣。本曹及掌樂院,俱欲詳細考據之文書,而丁酉年進宴時,只就庚午年豐呈節目,減除外命婦一款而已,以庚午年豐呈節目,出入,而他餘各項條件,則進宴設廳後,令本廳稟旨擧行,何如?傳曰,允。
以禮曹進豐呈節目,傳曰,進宴與豐呈有異,不可以豐呈節目磨鍊,該曹堂上,就議于大臣,參酌磨鍊以入。
府啓,同前請還收李袤加資之命。國家設法取人之道,莫重於科選,選之得失,又係於試官,不可不愼擇其人也,審矣。以國朝事言之,監試·會試及別試等科,必以一代文望,分入一二所,乃是三百年所共行之規也。曾未聞以擧子之相避而不入也。十數年內,此法大壞,堂上·堂下之有文望者,如有一二擧子相避,則百計丐免,全不備擬,雖或備擬,必欲不入,寧違君命,而不廢私情,召牌不進者,比比有之。朝綱之不立,公議之不嚴,莫此爲甚,其在國體,寧不寒心?臨時承乏,苟充掌試,其考校之不精,選取之多濫,未必不由於此也。自今以後,嚴勅該曹,堂上·堂下之有文望,應爲掌試者,勿拘擧子相避,竝擬試官,以爲定式遵行之地。答曰,無煩。末端事,依啓。
晝講入侍,知事金錫胄,特進官鄭之虎,玉堂李堂揆·睦天成,承旨崔逸,假注書姜相周,史官尹義濟·安如岳。
右議政許穆箚子。大槪,乞遞事。入啓。
前江華留守洪宇遠上疏。大槪,乞還收新授之資,以重賞典,以安微分事。入啓。
吏曹判書閔點上疏。大槪,冒陳卑悃,乞收新授資級,以重名器,以安微分事。入啓。
謝恩,兼春秋鄭煥。
吏曹啓曰,江華留守有闕,依近例,令備邊司議薦,何如?傳曰,議薦單子,還入。
白川幼學李夏翊上疏。大槪,敢陳救荒之策,以備裁擇事。入啓。答曰,省疏具悉。所陳之事,當令廟堂議處焉。
今日晝講時,孟子旣已畢講,視事溫繹間頉稟事,榻前定奪。
禮曹啓曰,臣熙與工曹判書柳赫然,戶曹判書吳始壽,同詣南別殿奉審,則第一室右邊前後隅柱下,微有烟透之痕。臣等,更爲爇火,更爲看審,則如絲之煙,果爲細細透出,而或有或無,不至大段。此不過土木漸乾,所塗之紙,亦隨而微生少罅之致,所當依舊殿版隙塗紙之例,卽爲塗紙,而地勢逼近,容手未安。暫時,移案於別殿,同日畢役後還安,似爲得宜,擇日擧行,何如?傳曰,允。
吏曹啓曰,實錄都廳郞廳兪夏益加資事,命下矣。未經准職,何以爲之?敢稟。傳曰,特陞堂上。
有政。
吏批,李沆爲副應敎,朴純爲奉尙正,申厚命爲直講,趙遠期爲洪州牧使,柳命賢爲兵曹參議,李聃命爲校書校理,閔點爲同經筵,朴純爲執義,洪宇遠爲右參贊,吳始大爲西學敎授,李秞爲承旨。
自午時至酉時,日暈。夜自二更至五更,月暈。
上在昌德宮。停常參·經筵。
答右議政箚曰,省箚具悉卿懇。卿之前後之請,實出於霜露之感,當此秋凉風寒之節,驅馳往返之際,必有添傷之患,予之所以挽留者,蓋以此也。惟卿,須體至意,更勿固請,臥閤論道,以補予之不逮。
答吏曹判書閔點,前留守洪宇遠疏曰,省疏具悉。今玆賞加,實循舊例,卿何過辭,安心勿辭,察職。
謝恩,左參贊洪宇遠,兼西學敎授吳始大,兼校書校理李聃命,護軍兪夏益,應敎李沆,副校理權瑍,參知柳命堅,江華留守李觀徵。
領議政許積三十度呈辭,入啓。傳曰,安心調理。
禮曹啓曰,傳敎矣。本館史庫開庫吉日,令日官推擇,則今九月二十五日,二十六日,二十九日,爲吉云,此三日中,令春秋館稟旨擧行,何如?傳曰,允。
政院啓曰,新除授同副承旨李秞,時在京畿廣州地,請斯速乘馹上來事,下諭。傳曰,允。
進宴廳啓曰,本廳諸事,掌樂院及戶禮曹郞廳,啓下分半,例也。今者工曹郞廳一員,亦爲啓下,而旣無分房策應之事,殊涉不緊,工曹正郞申弼華,本廳郞廳,減去,何如?傳曰,允。
謝恩兼陳奏使福昌君禎,副使權大載,書狀官朴純,入來。
謝恩,同知權大載,執義朴純。
傳曰,陳奏上副使·書狀官引見。
右議政許穆箚子。大槪,因前懇乞由事。入啓。
政院·玉堂,請對入侍。
陳奏使引見時,福昌君禎所啓,臣於沿路,見關西農事,則雖不至大無,亦不免凶歉,民人等,見臣等一行,處處呼訴,以爲當此凶歲,積年還上,盡爲徵捧,則萬無保存生活之路。且出身除防米,決無以大未備納之勢,或以他穀代納之意,歸達於九重云,臣雖與外朝之臣有異,旣有聞見,敢此仰達。上曰,令廟堂稟處,可也。
卯時,有霧氣。自辰至申時,日暈。酉時,日暈左珥。
上在昌德宮。停常參·經筵。
答右議政許穆箚曰,省箚具悉卿懇。予意已悉於昨者之批,復何多誥。噫,卿之宿德重望,寡躬之所倚毗,士林之所矜式,予之前後挽留,不啻縷縷丁寧,而連章請暇,奚至於斯,實誠意未孚而然也。當此國勢岌嶪之日,身居輔弼之位,棄予如遺,恝視國事乎?卿箚雖懇,斷無允從之理,須體至意,更勿固請,臥閤論道,以濟時艱,以副朝野之望。仍傳曰,遣承旨傳諭。
下直,義州府尹申翼相,靈巖郡守金邦杰,平陵察訪南宮楀,蔚珍縣令孫愈。
謝恩,洪州牧使趙遠期,奉常副奉事金繼興,護軍張天漢·禹昌績。
傳曰,下直守令,留待。
禮曹佐郞朴泰輔上疏。大槪,敢因職事所及,冒進瞽言,冀停飢歲進宴之擧事。入啓。答曰,省疏具悉。今玆進宴之擧,實是情禮之所不可已者,凡可以浮費之物,當有減而從略焉。
兩慈殿,藥房問安。答曰,知道。
藥房都提調左議政臣權大運,副提調行都承旨臣趙威明啓曰,秋序將暮,日氣漸寒,伏未審聖體若何,而兩慈殿氣候,亦復何如?臣等無任區區之慮,敢來問安。答曰,兩慈殿氣候安寧,予亦無事矣。
掌令朴相馨啓曰,大司成李袤加資之命,雖出於優老之意,實是無名之擧,故啓請還收,而今不可終始相持,故纔已停啓矣。今聞物議,以停論太遽,大以爲非云,臣不勝瞿然,決不可晏然仍冒,請命遞斥臣職。答曰,勿辭,退待物論。
戶曹啓曰,百官祿俸減其石數事,前已稟定矣。退考辛卯前例,則自正一品至七品祿米,各減一石,正從八品,則米一石減代,加給太一石,癸卯年則自正一品至四品,各減米一石事,單子書入,因傳敎,米則不減,而只減太一石矣。今年應減之數,所當別單書入,稟旨施行,而已往各年所減之數,如是不同,自下有難擅便,遵用何年之例乎?敢稟。傳曰,百官祿俸,不宜太薄,依丁未年例,爲之可也。
持平李后定啓曰,昨日同僚,以李袤加資還收事停啓之意,書問于臣,臣之意以爲,還收之請,已至三啓,一向相持,亦未妥當,故臣亦以停啓之意,答送矣。今聞物議,有以率爾停啓,爲非者云,臣之持論不固之失,著矣,何可晏然仍冒?請命遞斥臣職。答曰,勿辭,退待物論。
府啓,引嫌而退,終若停論,遲速無關,雖有物議,何必爲嫌,請掌令朴相馨,持平李后定,竝命出仕。答曰,依啓。
掌令朴相馨,持平李后定,就職。
下直守令引見時,上曰,今此進宴之擧,出於情禮之不可已者,而値此凶歉,凡事必須十分節損,然後可無民弊,以此意分付于進宴廳。且京上妓生,雖以四十人減定,而三南被災之中,忠淸·慶尙兩道,爲尤甚云,妓生上來,不但有弊,愚民不知如許節損之意,必以爲豐亨豫大之擧。以忠淸·慶尙道分定妓生之數,移定於兩西事,分付于進宴廳,使之就議于大臣後,急急擧行,可也。
左副承旨李晶書啓,臣承命往諭于右議政許穆,則以爲臣私家,有不可廢之大禮,而上敎至此,不得已停禮以俟,臣誠意淺薄,不能上格天心,不勝惶恐隕越之至云矣,敢啓。傳曰,知道。
上在昌德宮。停常參·經筵。
謝恩,大司諫權瑎,兵曹參議鄭重徽,都摠經歷禹瑞圭,訓鍊僉正洪夏明,護軍權瑎。
大司諫權瑎啓曰,臣才窾識堙,憒憒無能,猥蒙顯遘,遍歷華貫,絲毫無補,愧懼徒切,今玆新命,又出於萬萬夢寐之外,臣益復感隕,措躬無地。陳章乞免,且阻喉司,分義所在,不得不冒昧出肅,而臣之老父,萬里回還,中路迎見,至情難抑。頃於軍職旣付之後,未及受由,徑先出往,帶職下鄕,大違法例,臣何敢一刻仍冒?請命遞斥臣職。答曰,勿辭,退待物論。
右議政許穆箚子。大槪,辭月廩,請受常祿事。入啓。答曰,省箚具悉卿懇。今玆月廩,實是尊賢敬老之意,卿勿爲辭,安心領受焉。
院啓,同前請靑松府使權世經,罷職不敍,又申勅政官,凡贓汚被罪者,切勿復擬守宰之望。引嫌而退,不爲受由,帶職下鄕,旣違法例,勢難在職,請大司諫權瑎遞差。答曰,依啓。權世經,遞差。
夜三更,流星出婁星下,入室星下,狀如鉢,尾長五六尺許,色赤。
上在昌德宮。停常參·經筵。
謝恩,軍資主簿李曾賢。
慶尙監司書目,禮安呈,以工曹參議李溟翼辭職上疏上送事。啓。答曰,省疏具悉。今玆收用,意非偶然,爾其勿辭,上來察職。
進宴廳啓曰,傳敎矣。左議政權大運議,今此進宴之擧,實是情理之所不可已,而務從簡約之意,溢於前後聖敎中,雖愚下之民,豈不知聖意乎?兩南農事,雖是失稔,若干妓生之京上,本非大段之弊,而聖念之軫恤至此,益可見節損之至意。慶尙·忠淸兩道所定妓生之數,依聖敎移定於兩西,宜當,以此分付,何如?右議政許穆議以爲,上敎出於至誠,忠淸·慶尙兩道分定妓生之數,移定兩西事,從上敎分付允當。領議政許積,〈?〉中樞府事鄭□□,行判中樞府事鄭□□病不收議,大臣之議如此,上裁,何如?傳曰,大臣之議亦如此,移定兩西,可也。
傳曰,今番進賀陳奏正使以下,書啓。
政院啓曰,靑松府使遞差事,命下矣。臺諫,方以罷職論啓,遞差傳旨,不得捧之之意,敢啓。傳曰,知道。
吏曹啓曰,臺諫有闕,政事,取稟。傳曰,明日爲之。
禮曹正郞鄭民獻卒,吳健致祭後,入來。
兵曹判書金錫胄上疏。大槪,寒疾猝劇,再昨問安,旣不得進參,宣醞陪參,又將不能隨參於諸大夫之後,敢陳微懇,亟許遞免職務,以爲省諐調疾,粗安義分之地事。入啓。答曰,省疏具悉卿懇。疾病之來,人所難免,未參班列,有何所嫌,安心勿辭,調理察職。
備忘記,噫,前後呈告之批,予之懃懇之意,不趐縷縷,而誠意淺薄,造朝之期,愈往愈邈,予實慚靦,無以爲諭。卿之昔疾,雖未快蘇,比於當初,則想必差愈,當此國家多事之日,大小公務,積滯者久矣。予之煎憫,可勝云喩,卿須體至意,在家酬應,安心善攝,毋負予望。仍傳曰,領議政處,遣承旨傳諭。
慶尙左道京試官李湜,入來。
謝恩,持平李湜。
右議政許穆箚子。大槪,因前懇辭月廩事。入啓。答曰,省箚具悉卿懇。已悉於前箚之批,更勿固辭,安心領受焉。
持平李湜啓曰,臣承恩命,掌試嶺南,歸時重病,痛臥中途,今始復命,方切悚懼,意外風憲之任又叨,此際臣尤不知所措也。臣之疾病之難强,才分之不合,今不暇言,而臣以去七月篆文不能書進之故,方在推緘中,勢不可冒居臺席,請命遞斥臣職。答曰,勿辭。仍傳曰,推考蕩滌。
右承旨崔逸書啓,臣承命往諭于議政府領議政許積,則以爲臣前後冒進危迫之悃,已至七朔,而尙今未蒙恩遞,不意近侍,又復馳臨,諭之而聖旨,至有在家酬應之敎,臣一倍惶憫,益不知置身之所也。古之優禮年德俱尊之大臣,亦不過四五日,一赴朝堂而已,至於偃臥私室,酬應公務,求之前古,未聞有此事,臣之惶悚,姑舍勿論,其在朝家事體,亦豈容若是其苟簡哉。臣欲擔舁詣闕,更近黼座,畢陳微臣將死之實狀,及朝廷處分之失當,以冀聖明之俯察,而寸步不能自運,亦未之果,臣之情勢,良可悲也,伏地涕泣,不知所達云矣,敢稟。傳曰,知道。
實錄廳郞廳,以摠裁官意啓曰,實錄洗草時,必宣醞以備之者,自是祖宗朝流來盛擧,故今年農事之凶歉,雖至於如此,而亦爲不廢者,聖意實出於重實錄而遵故事也。應參之員,所當不計事故之有無,擧皆來參,而今日稱病不進之員,通堂上·堂下,幾至十員,疾病輕重,雖未可知,其在事體,殊甚未安,令政院竝察推,何如?傳曰,允。
上在昌德宮。停常參·經筵。
有政。
下直,江原監司趙師錫。
謝恩,英陵參奉李樹吉。
傳曰,江原監司趙師錫,留待。
兵曹,副司果李休徵身死,曾經臺侍,別致賻。啓。
執義朴純啓曰,臣於頃日,處置同僚,而纔自遠外還朝,未諳物議之,如何。意以爲,李袤加資之命,雖曰無名,亦出於優老之恩,還收之請,不必一向持久,則停論早晩,似無所關,故率意請出矣。今聞物議,皆以處置失當,大以爲非,臣何敢一刻晏然乎?請命遞斥臣職。答曰,勿辭,退待物論。
傳曰,江原監司趙師錫引見。
持平李后定啓曰,臣曾忝本職,李溟翼爭妓事,臣實首發其論矣。昨見溟翼辭疏,其所自明,語最張皇,一則曰勒加爭妓之說,一則曰醜詆狼藉,甚矣。人之不自反也,溟翼所眄之妓,托以刷還,百計督現,留置營下,其問可笑之事,不一而足,何得元無相爭相近之事耶?臣論罷之後,猶恐傳說之或差,必問南來人士,則所言如出一口,果可謂構誣乎?爲溟翼者,所當齚舌懲罪,而今反費辭侵臣,有若實無其事者然,人之縱恣無忌,胡至於此?噫,公議所擊,臣亦擊之,論以罷職,是爲末減,則循例敍用,容或可也。彈墨未乾,遽得別敍,致令溟翼,嘵嘵自列,臣竊痛惜也。溟翼防飾之說,不滿一哂,而臣旣被詬辱,安可重玷臺席乎?且臣宿患脇痛,復發猝劇,洗草宣醞,未得進參,方在應推中,以此以彼,決難仍冒,請命遞斥臣職。答曰,勿辭,推考蕩滌,退待物論。
掌令朴相馨啓曰,臣以李袤加資還收率爾停啓事,引避矣。處置請出,實是意外,物議尙激,久而未已,至於處置之人,以缺當引嫌,則臣之不可一刻仍冒也,決矣,請命遞斥臣職。答曰,勿辭,退待物論。
右議政許穆箚子。大槪,更因前懇,力辭月廩事。入啓。答曰,省箚具悉卿懇。已悉於前後箚批,復何多誥,卿勿固辭,安心領受焉。
吏批啓曰,大司諫,今當差出,而擬望之人乏少,承旨,竝擬,何如?傳曰,允。
吏批,李奎齡爲靑松府使,權大載爲刑曹參判,洪宇遠爲內贍提調,權碖爲奉常正,曺憲卿爲江原都事,尹以亨爲崇陵參奉,李湜爲副修撰,趙威明爲造紙提調,睦天成爲中學敎授,李尙悌爲禮曹佐郞,李弘淵爲歸厚署提調,朴廷薛爲軍資正,睦昌明爲大司諫,沈梓爲氷庫提調,申厚命爲持平,南天澤爲承旨。
下直,沙斤察訪李恒徵。
謝恩,刑曹參判權大載。
自昧爽至辰時,沈霧。自巳時至酉時,日暈。
上在昌德宮。停常參·經筵。
下直,沙斤察訪李恒徵。
謝恩,刑曹參判權大載。
慶尙監司書目,醴泉郡守尹以道,病重,罷黜事。
全羅監司書目,茂朱珍山本官呈,以去八月十三日戌時量,地震事。
政院啓曰,自前試官擬望之人,多厭避,故以不許任意下鄕事定式,而今者試期不遠,圖避試官,欲爲受由下鄕者,不勝紛紜。今後則試場臨時,請由下鄕之單,竝勿爲捧入,而雖已前期受由者,亦勿許臨科出去事,定式施行,何如?傳曰,允。
政院啓曰,新除授左承旨南天澤,時在慶尙道安東地,斯速乘馹上來事,下諭。傳曰,允。
答大司憲尹鑴疏曰,省疏具悉卿懇。諫官,人主之耳目,其任也,不輕而重,不可久曠,勿爲控辭,從速入來察職。
府啓,引嫌而退,當初停論,亦自有見,處置請出,未必爲非,而隨事論劾,實是臺職,則不可以此輕遞多官,請執義朴純,持平李后定,掌令朴相馨,竝命出仕。答曰,依啓。
上在昌德宮。停常參·經筵。
謝恩,修撰李湜,軍器直長金以昌。
備忘記,陳奏正使福昌君禎,子弟中代加。副使參判權大載,書狀官執義朴純,堂上譯官張炫·徐孝男·朴尙·金起文,上通事姜爾聖,堂下譯官方必齊,淸譯崔厚元,竝加資。堂上譯官金鎰信,上通事趙得良,掌務譯官金翊漢,各半熟馬一匹。堂下譯官黃貴益·邊逿·金是相·張尙蹇,御醫白光炫·李時聖,各兒馬一匹。醫員尹復三,寫字官李華立,各上弦弓一張賜給。正使軍官李薈,守令除授。軍官朴昌後,打角金海昌,副使軍官權萬年,打角李道元,各上弦弓一張賜給。
傳曰,大臣·備局堂上引見。
今日引見時,江原都事曺憲卿改差,卽爲口傳差出,明日內發送事,榻前定奪。
京畿監司慶㝡,東南道各陵奉審後,入來。
吏曹口傳政事,江原都事李國華。
傳曰,京畿監司慶㝡引見。
引見時,左議政權大運所啓,陳奏副使參判權大載,加資未久,熟馬一匹面給事,改啓下。司諫安如石所啓,臣頃在海西任所,纔經死病,跋涉上來之後,餘症添劇,末由行公,尋單引入,已多日矣,乃於今日,始爲供仕,而大臣,以近日臺閣之含默,大加非斥,臣不勝瞿然之至。使臣賞加之過重,閔鍍之罪犯倫紀,臣雖駑劣,亦知其當論,而今日乃國忌齋戒,故未及論啓。至於兪夏益之升資,則雖未經準職,旣歷三品,而前此,亦有五品蒙賞,加陞爲通政者,則今此夏益之賞加,臣意以爲,不必爭論矣。大臣,以體例爲言,則臣之當論不論之失,著矣。何可一刻仍冒乎?請命替斥臣職。答曰,勿辭,退待物論。執義朴純所啓,大臣,以近來臺閣之不言,大加非斥,臣之忝叨本職,已多日矣。不言之責,在所難免,請命遞斥臣職。上曰,勿辭,退待物論。上曰,今此進宴,雖出於情禮之所不可已,今年農事之失稔,八路同然,凡可以節損者,宜無所不用其極。若因此而貽弊於民間,則招冤必多,凡干所入之物,爲分定於外方,自該曹,某條拮据宜當,而該曹物力,亦甚蕩竭,必無以措辦。三名日方物價,劃給于戶曹,以爲補用宴需之地事,分付于宣惠廳,可也。左議政權大運所啓,忠淸道被災,比他道尤甚,至於漢南,畿邑之接界於湖西者,被災亦一樣云,必將有別爲賑救之擧。漢南·畿邑收米,運納於京倉,賑資米,受於他處,往來受納之際,其爲民弊不些,被災尤甚邑收米,則自各道直爲捧留,以爲明春賑救之資,而以賑恤廳所儲穀,移送宣惠廳,似或合宜矣。上曰,依爲之。又所啓,頃日睦來善,以災傷事目,守令,必須仔細看審,俾無虛實相蒙之弊事,有所陳達,而至請下諭於諸道監司。臣以爲,守令初不擇送,而使之致察擧職,難矣云,則來善,別無更請之語,自上無發落之事,意謂此事,不必出於擧行條矣。頃見京畿監司狀啓,則前日下諭中,有給七分災之語,而事目則與下諭中語不同云。故臣莫知其由,招問政院下吏,則仍來善所啓,已出於擧行條,而下諭於諸道云,給災之規,豈有不分被災與否,混同皆給七分之理,而分數給災,亦豈是聖諭中擧論之事乎?且若出於擧行條,則所當分付于備局及戶曹,而終不分付,故備局與戶曹,邈然不知,以致下諭與事目,大爲相左。自上未免爲失信於下民之歸,其時入侍承旨之做錯,非細,所當罷職,以爲懲後之地,而此出於不識事體之致,當該承旨,姑先從重推考,而其擧行條件,爻周勿施,何如?上曰,承旨則從重推考,其擧行條件,爻周可也。戶曹判書吳始壽所啓,百官祿俸,減其石數事,曾已稟定於榻前,而退考前例以啓,則自上有從丁未年例爲之之敎矣。今年農事之失稔,非如丁未之比,若從丁未年例,則國家經費,難以繼用,自上雖曲軫臣僚祿俸之太薄,有此下敎,而經費之匱竭,亦不可不慮。癸卯年則自正二品至六品,各減米一石,若從癸卯年例,減之似當矣。大運曰,卽今度支之所儲,太則有餘,而米則不足云,若從丁未年例,則殊無省減之道矣。上曰,仍年事之凶荒,減百官之祿俸,雖似未安,而經費亦不可不恤,依癸卯例,減之可也。上曰,今此進宴時,凡事不可不十分從簡,大殿·中殿所進杯盤饌品,則差減於兩慈殿,以示節損之意事,分付于進宴廳,可也。吏曹判書閔點所啓,慶尙監司鄭樸,以醴泉郡守尹以道病重罷黜事,狀啓矣。尹以道,頗有治聲,所患眼疾,亦已向差云,且醴泉,近爲厭避之地,方伯,亦知本道倅數遞之有弊,而猶且啓稟,殊涉未妥,下詢于大臣而處之,何如?大運曰,尹以道所患眼病,若果深重,則豈能爲赴擧上京耶?醴泉,以解由拘礙之故,人多厭避,監司之罷黜,殊爲不當,監司,推考,尹以道,仍令赴任,似可矣。上曰,依爲之。禮曹參判李元禎所啓,先正臣鄭逑,仁祖朝,特爲贈諡,而諡法未愜,頃因儒臣陳疏,自上詢于大臣,只改諡法,而不改諡字,故無敎旨改下批之擧,聖朝崇奬之意,殊未彰著。鄭逑,道學高明,且有扶植倫紀之事業,曾於仁祖·孝宗朝,皆有別遣禮官致祭之擧,今以改諡字之意,令詞臣撰出祭文,遣禮官致祭,似爲合當矣。上曰,依此撰出祭文,遣官致祭,可也。左議政大運所啓,典籍閔鍍,卽重騫之子也。重騫,與其兄有騫爭財,與其妹子,作明火賊樣,乘夜突入,賊殺有騫,此乃倫紀莫大之變也。其後事覺,重騫已死,其妹子則斃於杖下,閔鍍坐此,累被儒罰,不得赴擧矣。改名登第,以五十無一資,應出六品而今至三載,不得遷轉者,以其見棄於人類也。如此之人,不可齒在於衣冠之列,而頃日政,擬典籍望,受點,該曹所爲亦甚不當,閔鍍,削去仕版,吏曹堂上·郞廳,推考,何如?近日臺閣,含默成風,如此之事,亦不論啓,故敢此仰達。上曰,閔鍍,削去仕版,吏曹當該堂上·郞廳,推考,可也。京畿監司慶㝡引見時,慶㝡所啓,校生考講,例於春秋爲之,而凶年則停止矣。今年畿內農事,未免凶歉,校生考講,今姑停止,以除一分之弊,未知,何如?上曰,畿甸未免凶歉云,校生考講,今姑停止,可也。又所啓,實錄奉安之行,兩道下去,一處則臣當陪往,一處則本道都事,當爲陪往,而年分覆審,一日爲急,若待境上祗送後,還爲上京,辭朝出去,則覆審之擧,將未免遲滯,都事實錄陪往時,以實錄陪往後,仍爲災傷覆審之意,措辭拜辭,則似爲便當矣。上曰,依爲之。左議政權大運所啓,頃因禮曹參判李元禎所啓,八苞法申明事,定奪之後,臣意以爲,前頭將有辨誣之擧,若申明此法,所持物貨,前後有異,則慮或見疑於彼輩,以辨誣使過後,始爲申明之意,更爲陳達,蒙允矣。其後與諸臣相議,則皆以爲,今若不定八苞之法,則商賈物貨,將盡入於今番節使之行,明年辨誣使之行,則物貨雖欲多數齎去,其勢必難,八苞之法,趁今申明,爲當云。此言誠是矣,依當初定奪,斷然行之,何如?上曰,八苞之法,自今番冬至使行爲始,申明行之,可也。
上在昌德宮。停常參·經筵。
謝恩,靑松府使李奎齡,江原都事李國華。
假注書姜相周改差,代李世益。
下直,江原都事李國華。
傳曰,明日晝講爲之。
持平李后定啓曰,臣以厚招物議,情勢難安,旣引避而瀆擾,又呈單而縮伏,方自救之不暇,雖或有可論之事,亦有所未及矣。泯默度日,愧恧實深,大臣非斥,不亦宜乎,且大臣,以同僚之處置,爲無據云,臣亦處置中人也。難冒之勢,更加一節,決不可靦顔於臺席,請命遞斥臣職。答曰,勿辭,退待物論。
獻納姜碩耉啓曰,如臣譾劣,忝叨匪據,已至多日,而重患毒痢,閱月沈痼,專廢飮啖,委頓床席,逐日尋單,見阻喉司,縮伏私室,恭俟罪戾。伏聞昨日筵中大臣,以臺諫之含默,大加非斥,而同僚至於引避,臣不勝瞿然之至。使臣賞典,恩命纔下,臣固未及聞知,而閔鍍之罪關倫紀,亦齒朝班,不卽論劾,臣不敢辭其責。至於兪夏益,則雖未經準職,旣以三司亞長,蒙賞陞階,此與郞署超陞者有間,而重被大臣之斥,與同僚無異,臣何敢一刻仍冒?請命遞斥臣職。答曰,勿辭,退待物論。
左議政許穆箚子。大槪,陳情乞行事。入啓。答曰,省箚具悉卿懇。頃者近侍傳諭之日,快有不我遐棄之意,予甚喜幸,不趐若飢者之甘食,渴者之甘飮矣。不意玆者,復有此請暇之箚,心甚缺然,不知所以爲喩也。卿辭雖切,斷無允許之理,更勿固請,臥閤論道,以副至望。仍傳曰,遣史官傳諭。
掌令朴相馨啓曰,臣以李袤停啓事,連日瀆擾,自知煩猥,人謂斯何,但念處置之人,旣以乖當引避,則揆以臺體,萬無仍冒之理,强請出仕,臣實未曉。因此處置之誤,物議非斥,到今愈加,冒沒行公,斷無是理,臣之情勢,可謂窮蹙。況聞筵中大臣,以臺閣含默,大加非斥云,臣之尸職,至此尤著,以此以彼,決難一刻仍冒,請命遞斥臣職。答曰,勿辭,退待物論。
上在昌德宮。停常參,只晝講。
下直,靑丹察訪金是炫。
謝恩,崇陵參奉尹以亨。
修撰閔就道再度呈辭,入啓。加給由。
江原監司書目,都事李挺晩,遭父喪事。
弘文館啓曰,兩司處置,歸於本館,而上番臣瑍,嫌不可否,獨下番臣湜,以孤陋之見,多官立落,不可斷定,在外同僚,除呈告相避人員外,竝卽牌招同參,何如?傳曰,允。
右參贊睦來善上疏。大槪,臣有妄言之罪,乞削臣職名事。入啓。答曰,省疏具悉卿懇。做錯之責,自有所歸,卿勿爲辭,調理察職。
左副承旨李晶上疏。大槪,昨日公退之路,落馬重傷,擔舁還家,渾身牽痛,莫能轉側,旬月之內,決無自力行公之望,喉司重任,不可久曠,亟許遞免,俾得專意調治,以延須臾之喘事。入啓。踏啓字。
晝講入侍,知事吳始壽,特進官洪宇遠,承旨崔逸,玉堂權瑍·李湜,假注書李世益,史官李玄錫·安如岳。
判尹張善瀓辭職上疏,入啓。答曰,省疏具悉。卿其安心勿辭,調理察職。
兵曹,副司直金奐身死,曾經臺侍。啓別致賻。
吏曹啓曰,承旨有闕,政事,取稟。傳曰,明日爲之。
玉堂箚子。大槪,請司諫安如石,執義朴純,持平李后定,掌令朴相馨,獻納姜碩耉,竝命遞差事。入啓。答曰,依啓。
夜一更,流星出天倉星下,入巽方天際,狀如拳,尾長二三尺許,色白。五更,月暈。
上在昌德宮。停常參·經筵。
辰巳時,日暈左珥。申時,日暈。
大司諫睦昌明辭職上疏,入啓。答曰,省疏具悉。爾才允合言責之任,勿辭,從速察職。
修撰閔就道三度呈辭,入啓。遞差。
副提學李堂揆上疏。大槪,敢陳所懷,以備財幸,兼暴私悃,冀蒙恩遞事。入啓。答曰,省疏具悉。卿之憂國進言之誠,予深嘉之,當令廟堂議處,疏末請暇事,依願往來。
大司憲尹鑴上疏。大槪,冒萬死更申危悃,乞遞職名,兼陳所懷,冀備裁擇事。入啓。
政院啓曰,承旨之任,各有所掌,一員未備,事甚苟簡,左承旨南天澤,遠在嶺外,上來杳然,左副承旨權瑎,卽爲牌招察任,何如?傳曰,依啓。左承旨改差,今日政差出。
傳曰,明日晝講爲之。
左尹尹深上疏。大槪,臣旣被上官之峻斥,決不可抗顔於佐貳之地,冒死陳情,乞賜遞免事。入啓。答曰,省疏具悉。卿其勿辭察職。
謝恩,成均博士李世益,左副承旨權瑎。
吏批啓曰,兩司多官,今當差出,而擬望之人乏少,外任,竝擬,何如?傳曰,允。又啓曰,新除授靑松府使李奎齡,爲奴呈狀于政廳曰,上典老父,年今七十四歲,而本邑乃是六七日程,揆以法例,亦不可赴任,斯速入啓處置云。親年七十,勿敍三百里外,載在法典,靑松府使李奎齡,改差,何如?傳曰,允。又啓曰,譯官張炫·徐孝男,加資事,命下矣。兩人資皆崇祿,而自前醫譯之類,例不可輔國,不得下批之意,敢啓。傳曰,然則竝實職除授。
有政。
吏批,金璁爲司諫,朴鎭圭爲兵曹正郞,權瑍爲獻納,李湜爲修撰,李元禎爲大司成,柳挺輝爲掌令,權瑎爲承旨,姜碩耉爲濟用正,李惟楫爲繕工副奉事,金益昌爲典籍,李夏鎭爲承旨,趙祉錫爲正言,李沆爲執義,金元燮爲持平,李晶爲靑松府使,李鳳徵爲校理。
上在昌德宮。停常參·經筵。
知春秋閔點,奉敎李玄錫,江陵地,同春秋吳始復,待敎尹義濟,茂朱地,實錄奉安事出去,京畿監司慶㝡,實錄陪行事出去,京畿都事閔安道,實錄陪行後,仍爲災傷覆審事出去。
謝恩,大司諫睦昌明,寧邊府使睦存善,護軍鄭斯良,直講孫萬雄,學正金繼興,龍宮縣監金輝世,左承旨李夏鎭。
下直,淮陽府使李沃。
傳曰,明日晝講爲之。
答大司憲尹鑴疏曰,省疏具悉。今玆進宴之擧,實出於情禮之所不可已也。不幸値此大無,凡諸浮費之物,已令節損,務從省弊,少伸微誠矣。兩慈聖,連有下敎,當此年事凶歉,賑救不暇之日,設此盛禮,於心不安,不如停止之爲愈,縷縷爲敎,終難强請,心甚閔鬱,罔知攸爲,卿之疏語,誠爲切實,今姑停止,至情所激,只自感歎而已。疏末事,當令廟堂議處焉。
政院啓曰,卽伏見大司憲尹鑴疏批,有進宴今姑停止之敎,卽以此意,分付進宴廳之意,敢啓。傳曰,知道。
大司諫睦昌明啓曰,庸碌如臣,最居人下,濫沐洪造,驟叨匪據,人器不稱,愧懼實深,猥暴難冒之實狀,反蒙過奬之恩批,驚惶感激,罔知攸措,分義所在,不得不冒昧出謝,而第臣頃忝喉司也。戶曹判書吳始壽,辭遞摠管於登對之時,臣以該房,當書榻前定奪之意,分付該曹,而矇不覺察,尙未擧行,昏錯之失,專在於臣,而至令堂任,替被問備之罰,揆諸廉隅,決不可以獨免,爲辛,而晏然於臺端,請命遞斥臣職。答曰,勿爲退待。
晝講入侍,知事閔熙,特進官權大載,承旨權瑎,玉堂睦林儒·睦天成,假注書李世益,兼春秋鄭煥,史官安如岳。
吏曹判書閔點上疏。大槪,奉使出外,曠職可慮,乞遞本職,以便公私事。入啓。答曰,省疏具悉。卿其勿辭往還。
吏曹參判吳始復上疏。大槪,敢陳微懇,乞遞職名事。入啓。答曰,省疏具悉。卿其勿辭往還。
忠淸監司書目,沔川呈,以注書李善溥辭職上疏上送事。啓踏啓字。
廣州幼學姜宰武上疏。大槪,敢陳時弊,冀蒙裁擇事。入啓。
政院啓曰,昨夕姜宰武爲名者,來呈一疏,而疏中多有誤字,其一款,乃請許部民告訴,語意極其乖悖,大關後弊,故使之略改誤處來呈而已。元無退却不捧之事,而卽者宰武,來呈其疏,至以累呈退却,壅蔽阻搪等語,添入疏末,勒加誣詆,臣等不勝駭然之至。視其疏辭,假托略干時弊,弁之於首,乃其主意,則欲售其熒惑之計,又以本院誤處改來之事,謂之終始退却,有若告訐者然,尤極可駭,意外構揑,不足多辨,而亦不得不略陳實狀,敢啓。傳曰,托以時弊,隱有熒惑朝廷之態,此疏還出給。
晝講時,知事閔熙所啓,進宴,有今姑停止之命,前頭冬至,正朝方物依例封進事,所當分付於其道,而曾在癸巳年,豐呈雖退,方物價,仍給戶曹,竟用於丁酉進宴時,今則何以爲之?且方物價移給該曹時,所封物膳,亦當入於其中,此亦竝給乎?上曰,方物價,仍給該曹,物膳則不必竝給,依例封進,可也。又所啓,京畿監司慶㝡,以章陵安香廳改構有弊,本陵御齋室,常時閑閉,香祝奉安之意,陳達於榻前,令該曹稟處矣。御齋室廳事中安香,似無不可,而獻官之宿於御齋室,似爲未安,故不敢擅便,何以爲之?上曰,安香爲重,獻官,許令入宿於齋室,可也。侍讀官睦林儒所啓,新除授校理李鳳徵,時在忠淸道沔川地,經筵入審事緊,請斯速乘馹上來事,下諭。上曰,依啓。
自巳時至申時,日暈。
上在昌德宮。停常參·經筵。
下直,咸鏡監司吳挺昌。
謝恩,工曹佐郞鄭洙賢,禮曹佐郞李尙虎,典籍洪禹績,繕工副奉事李維楫,通川郡守權順善,司成安如石,兼持平嚴緝。
藥房都提調左議政臣權大運,副提調行都承旨趙威明啓曰,嚴霜已降,日氣寒冷,伏未審此時,聖體若何,而兩慈殿氣候,亦復,何如?臣等無任區區之慮,敢來問安。答曰,兩慈殿氣候安寧,予亦無事矣。
兩慈殿藥房,問安。答曰,知道。
傳曰,明日晝講爲之。
傳曰,咸鏡監司留待。
右尹鄭鑰上疏。大槪,臣重被長官之詆斥,而適差郊外祭官,今才罷還,敢暴危悃,亟賜遞免,以安微分事。入啓。答曰,省疏具悉。卿其勿辭察職。
政院啓曰,左議政權大運,來詣請對矣。傳曰,引見。咸鏡監司,亦爲入侍。
傳曰,今日晝講停。
今日引見時,兩司未肅拜人員,竝爲牌招,守令署經,憲府開坐,推考公事,速爲照勘事,榻前定奪。
謝恩,司諫金璁,獻納權瑎,正言趙祉錫,執義李沆,掌令柳挺輝,持平金元燮。
正言趙祉錫啓曰,臣家世孤危,才識鹵莾,而猥占嵬科,歷郞署,絲毫無補,愧懼冞增。況玆新命,出於夢寐之外,臣驚惶感泣,無地自容,陳疏丐遞,實出於萬不獲已,而見阻喉司,一味閔蹙。不意召牌,遽降於此際,分義所在,不得不冒昧趨謝,而臣頃以文二所參試官,榜目中多有誤字,方被問備,尙未照勘,揆以臺體,勢難一刻苟冒,請命遞斥臣職。
持平金元燮啓曰,臣本昧昧,最居人下,尋常郞僚,猶愧鵜梁,況此風憲之職,何等責任,而乃敢晏然承當,以羞朝廷,而辱名器哉。召牌之下,不得不冒昧出肅,而第持平臣申厚命,卽臣之同生妹夫也。在法當避,不可一刻冒據,請命遞斥臣職。答曰,勿辭,退待物論。
獻納權瑍啓曰,樸遬如臣,無所比數,猥承顯遘,遍歷華塗,絲毫蔑效,愧懼冞增。矧玆新授之職,乃是極選,而不圖夢寐之外,遽叨誤恩,尤不任惶霣之至。人器不稱,自知已明,且臣頃於掌試之日,以榜目落字,至被推緘,時未照勘,決不可一刻仍冒,請命遞斥臣職。
司諫金璁啓曰,臣實窾啓,無所短長,忝竊踰涯,罪戾徒積,聖恩優假,寵擢愈隆,薇垣亞長之命,遽下於千萬夢寐之外,驚惶踧踖,無所措躬,言責之地,屢試蔑效,亞官之重,益難承當,陳章靳免,見阻喉司,縮伏私室,恭俟罪罰。不意玆者,召牌又降,嚴畏分義,不得不趨詣,而顧臣才力,實無可勘之勢,且臣曾忝掌試之任,以榜目落書,被推未勘,旣有應遞之嫌,尤不可一刻仍冒,請命遞斥臣職。
答司諫金璁,執義李沆,獻納權瑍,正言趙祉錫,持平金元燮曰,勿辭,退待物論。
府啓,爵賞之所以爲重者,誠以人君,能自重之也,苟不自重,而有所輕施,則上焉而有虛授之失,下焉而有濫冒之弊,是以,弊袴微物也,而韓昭侯,猶不輕以與人,矧乎爵賞,焉可濫予人哉?今此使臣之回還也,別無可記之勞,而乃降加資之命,至及於譯官輩,且有守令除授,實職除授之命,臣於此,竊不勝慨然。無功之人,獲此殊賞,則後雖有必賞之績,將何以賞之,副使臣權大載所加之資,因大臣建白,旣令還收,則恩典之過當,業已聖明之洞燭,同行使臣之或收或否,寧有是理。請還收正使福昌君楨子弟中代加,書狀官朴純及堂上譯官朴而·金起行,上通使姜爾聖,堂下譯官方必濟,淸譯崔厚元等加資,正使軍官李薈守令除授,堂上譯官張炫·徐孝男實職除授之命。引嫌而退,相避之法,在下當遞,請持平金元燮遞差。新除授持平申厚命,時在慶尙道善山地,請斯速乘馹上來事,下諭。答曰,予非不知爵賞之有所慳惜,而第念今番之行,與循例使介有異,頗有周旋之勞,其可無酬勞之典乎?不允。處置事及下諭事,依啓。
左議政權大運,請對入侍時,上曰,今此進宴之擧,出於情禮之不可已者,故初欲從略設行,而以十分減損之意,前後申勅於進宴廳者,蓋慮弊端之或及於民矣。兩慈殿,以當此凶歉之日,設行宴禮,爲未安,都憲之疏,適入於此際,諫辭,雖非必欲停止之意,此時設宴,似有乖於敬畏之道。且兩慈殿勿爲設行之敎,不啻丁寧,故使之停止,而至情所在,甚爲缺然矣。今聞諸大臣之議,亦以停止爲缺然云,進宴之禮,仍前設行,而凡係浮費,益加節省,至於磨鍊床數,雖不可減,饌品則前月議定,次次減殺之外,如內命婦等饌品,更爲減殺。且宴需所入物膳,切勿分定於外方,令該曹給價貿用,俾無一毫民弊,可也。上曰,忠淸道·京畿漢南·慶尙中道以上尤甚被災處,則已給七分災,而今聞其他諸道年事,入秋以來,亦多有不實處。若不量給分災,則必不無民怨,他道被災處,量給分災事,後日登對時,商議稟定。至於水田,初不落種陳荒之處,木麥等雜穀付種者,蓋出於窮民切迫之計,而情亦慽矣。且其所種,傷於過時之雨,亦甚無實云,而該曹事目中,以此分定施行,民必稱冤,如此之處,特給全災,勿令徵稅,可也。左議政權大運所啓,今承聖敎,進宴仍前設行,而以十分減損之意,縷縷下敎,外方分定之物,亦令停罷,凡在下情,孰不感激,冬至·正朝方物價,移給該曹,以補宴需之意,曾已定奪,而誕日方物價,亦一體移給,以爲補用之地,似爲合宜矣。上曰,依爲之。又所啓,當此逐日開筵,方懋聖學之時,必使經學精熟之人,出入經席,討論文義,然後可以輔導君德,而右議政許穆,以大耋之年,不利於行步,久未得入侍經席,年老相臣,扶掖出入,有先朝故事,故敢此仰達矣。上曰,經席出入時,扶掖老臣,曾有故事,右相入侍之時,亦令扶掖,可也。又所啓,嶺南士人李玄逸,曾以別薦,直出六品,已經郞官之任,而此人,多讀古書,博通經學,若令出入於經席,則補益必多,故群議將欲先試臺諫,以爲出入經席之地,而以其郞階未準之故,銓曹不得擬望於臺侍云,故敢此仰達矣。上曰,當品郞階,特授,可也。
答大司成李元禎疏曰,省疏貝悉。卿才允合國子之任,須勿爲辭,速出察職。
夜一更,流星出天船星上,入艮方天際,狀如拳,尾長三四尺許,色赤。
上在昌德宮。停常參,只晝講。
慶尙左道敬差官嚴緝,出去。
謝恩,大司成李元禎,修撰李湜,兵曹正郞朴鎭圭,護軍李萬林。
政院啓曰,來十月初一日輪對日次,取稟。傳曰,爲之。
晝講入侍,知事閔熙,特進官李弘淵,玉堂睦林儒·李湜,承旨李夏鎭,假注書李世益,兼春秋鄭煥,史官安如岳。
吏曹啓曰,臺諫有闕,政事,取稟。傳曰,明日爲之。
大司憲尹鑴上疏。大槪,臣於久稽恩命之中,又犯承牌不進之罪,乞削職名,以正臣罪事。入啓。答曰,省疏具悉卿懇。疏中所謂畵一爲條貫,分布德音云者,誠爲得宜,當令廟堂講定稟處,卿其安心勿辭,從速入來行公,以副予意。
大王大妃殿進宴吉日,來十一月初七日,王大妃殿進宴吉日,同月初十日設行事,下敎。
右議政許穆箚子。大槪,乞收扶掖之命,遞職調治事。入啓。
大司諫睦昌明初度呈辭,入啓。給由。
府啓,同前請還收正使福昌君禎子弟中代加,書狀官朴純,及堂上譯官朴而·金起門,上通使姜爾聖,堂下譯官方必濟,淸譯崔厚元等加資,正使軍官李薈守令除授,堂上譯官張炫·徐孝男等實職除授之命。監察卽古之殿中御史也,每於朝班,必分立東西,以糾檢百僚之失儀者,其爲任,不亦重乎?近年以來,銓曹不察門地之高下,爲人之賢否,苟焉塡差,殊無遴選之意,識者之寒心,久矣。監察李之夏,門地寒微,曾爲宣傳官時,已多物議,及授本職,再越署經,其所不合,從可知矣。豈容仍畀殿中之職,致令官方,有混淆之剌哉?請監察李之夏遞差。且申飭銓官,自今以後,文·南·武監察,竝極擇備擬。臣得接監察呈課,日者豐儲倉之請對也,會付餘米,多至四十一石,監察,欲遵臺封之例,而主簿朴世柱,稱以非臺監所知,終始周遮,不許臺封云。四十一石之米,爲不小矣,而旣發之後,猶欲掩置,其意所在,誠極可駭。請長興庫主簿朴世柱,拿問定罪,色吏,亦令攸司,囚禁査治。竝引嫌而退,推緘未勘,勢難在職,請獻納權瑍,司諫金璁,正言趙祉錫,竝命遞差。答曰,依啓。加資還收事,不允。
兵曹啓曰,訓鍊別隊右部左司屬長興南原等營一司軍兵逢點實數七百三十三名,旣已整齊矣。來十一月初一日,一哨軍兵將官率領,與進善門入直御營軍,替代入番而外,中日試才及習陣時,則依前例除標信出用之意,敢啓。傳曰,知道。
晝講時,知事閔熙所啓,三名日方物價,移給戶曹,以補宴需事,旣已定奪矣。冬至不遠,今富分付於外方,而取考癸巳年前例,則其中甲胄·弓帒·筒箇等物,則不爲移給,依例封進矣。日前大臣,以甲胄等物,前旣封進,亦當竝給之意啓達,而事異前規,何以爲之?上曰,甲胄等物,前旣封進,一體移給該曹,可也。
禮曹啓曰,各陵抽牲摘奸,當爲發送,而本道監司,纔經奉審,今朔則不爲擧行之意,敢啓。傳曰,知道。
上在昌德宮。停常參·經筵。
禮曹正郞崔日隆,各陵丁字閣摘奸事,出去。
下直,江華留守李觀徵。
謝恩,濟用正姜碩耉,泗川縣監金廷弼。
禁府,朴世柱拿囚。啓。
答右議攻許穆箚曰,省箚具悉卿懇。以卿之博學高明,出入筵席,開發蘊奧,啓沃予心,是所望於卿者,況扶掖出入,亦有古事,卿何爲辭。今聞筵臣之言,因一偶然之事,遽有長往之心云,心甚愕然,不知所以爲喩,此不過許多說話酬酢之際,未及思惟而然也,實非訑訑厭聞之意,卿其須體至意,安心勿辭,速出行公,無負企望。傳曰,遣史官傳諭。
大司諫睦昌明再度呈辭,入啓。加給由。
禮曹,領府事鄭太和,去夜卒逝云,自今日至十月初二日,停朝市。啓。
政院啓曰,今日爲政事,命下矣。卽聞領中樞府事鄭太和卒逝,自今日至明明日停朝市,政事何以爲之?敢稟。傳曰,停朝市後爲之。
領議政許積箚子。大槪,冒陳危悃,乞蒙恩遞事。入啓。答曰,省箚具悉卿懇。卿之疾病之沈綿,予已知之,雖未能赴朝堂論國事,臥閤酬應,少無所妨,卿其體予至意,安心勿辭,從容善攝,以副如渴之望。仍傳曰,遣史官傳諭。
右議政許穆箚子。大槪,伏承聖批,惶恐陳情事。入啓。答曰,省箚具悉卿懇。予意備陳於昨者箚批,復何多誥,卿其更勿固辭,量其筋力,時時出入經席,以補不逮。仍傳曰,遣史官傳諭。
京畿監司慶㝡,實錄陪行後,入來。
府啓,同前請還收正使福昌君楨子弟中代加,書狀官朴純,及堂上譯官朴而·金起門,上通使姜爾聖,堂上譯官方必濟,淸譯崔厚原等加資,正使軍官李薈守令除授,堂下譯官張炫·徐孝男等實職除授之命。答曰,不允。
自午時至酉時,日暈左珥。郞廳白鴻擧校。日記廳郞廳權達國書。
定式施行,何如。上曰,依爲之。又所啓,耆老所奴婢,不爲推刷已久,散亡者多矣。今年凶荒如此,雖不可爲之,明年則欲遣郞廳,推刷於各邑,伊時亦爲給馬事,捧承傳施行,何如?上曰,依爲之。
領議政許積箚子。大槪,更暴危悃,冀蒙恩遞事。入啓。批答見上
上在昌德宮。停常參,只晝講。
未時,日暈。
謝恩,僉知安縝,杆城郡守兪夏謙·彌助頂僉使李觀國,監察李器晩。
大司憲尹鑴初度呈辭,入啓。給由。
注書姜銑再度呈辭,入啓。遞差。
迎接都監郞廳朴相馨在外,代姜碩耉改啓下。
禮曹啓曰,今此增廣別試文科會試,試官擬望之人乏少,依近例,每望以二員備擬以入之意,敢啓。傳曰,知道。
明日增廣別試試官,文科會試試官三,李正英·李弘淵·尹深,參試官四,睦天成·金璁·李華鎭·朴泰輔。
晝講入侍,知事閔熙,特進官李正英,承旨崔逸,玉堂閔就道·李湜·假注書朴慶後,兼春秋李尙悌,史官安如岳。
謝恩,正言申㶅·李命殷。
政院啓曰,試官洪宇遠·李袤,參試官崔錫鼎,牌不進矣。傳曰,更爲牌招。
謝恩,護軍金璁。
試官洪宇遠·李袤,參試官崔錫鼎,再招不進。
兵曹正郞崔錫鼎,參試官牌不進,依承傳罷職。
監試官,掌令柳挺輝,正言申㶅。
府啓,爵賞者,人主之大柄,其不可虛授也審矣。今此使臣之回還也,別無可記之績,而乃降加資之命,至及於譯舌輩,且有守令除授實職除授之命,臣等,不勝慨然之至。周旋其間,縱有些些之勞,謂之有勞,卽施以酬勞之典,竊未知其可也。況副使加資,業已還收,同行使臣之或收或否,寧有是理?請還收福昌君楨子弟中代加,書狀官朴純,乃堂上譯官朴而·金起門,上通事姜爾聖,堂下譯官方必濟,淸譯崔厚元等加資,正使軍官李薈守令除授,堂上譯官張炫·徐孝男等實職除授之命。上同紳三司,北關往來者,莫不傳說,此非泛然風聞之比,如此虐民之人,決不可仍畀字牧之任,請甲山府使李浚明罷職不敍。答曰,不允。李浚明事,依啓。
政院啓曰,傳曰,試官等,各別申勅以送事,命下矣。試官下直後,依前日承傳,已爲申勅以送矣,取啓。傳曰,知道。
晝講時,特進官李正英所啓,乙卯推刷時,寺奴娶私賤所生子枝,贖良於其妻上典後,從父役,仍贖公賤者,孝宗朝受敎內,以爲此輩,竭力圖免私賤,而還贖公賤,則實爲可矜,前後寺奴娶私賤,贖其子母爲良者,竝勿還贖公賤事,傳敎矣。其後孟胄瑞,爲忠淸監司時啓聞,以爲公賤贖良子女,竝從良役,則公私賤,宜無異同,私賤亦爲一體施行事,蒙允矣。只言前後則所謂前者,無定限,只以勿論前後,爲受敎,而無定限,則百年以來其祖先贖良者,皆將背其本主,而訟端,亦將以此紛紜。其受敎,則雖難有所撓改,今若以十年爲限,更爲定式,似爲便當,而事係變通,問于大臣處之,何如?上曰,後日登對時,稟處,可也。又所啓,進宴廳假醫女所入之數,多至二百四十餘人,而除老弱及祭享重地諸上司外,所得之數,僅六十餘人。諸上司,則出用之意,已爲入啓蒙允,而昨者內資·內贍·禮賓諸各司,因其提調榻前定奪,竝勿抄出矣。若除此則無以成樣,斟酌其本司所用而給之,其餘則竝爲出用,何如?上曰,然則除給本司所用,斟酌抄出,可也。又所啓,各司笞五十則自斷,而雖微罪,皆移文刑曹囚禁,囚禁未久,旋自本司放送,以此囚徒,每患繁多,自今犯重罪者外,自各其司治罪,勿爲移文囚禁事,捧承傳施行,何如?上曰,依爲之。上曰,刑獄重地,必多有可議之事,而刑判不得出入於登對之時,在前亦或有備局兼帶之時矣。刑曹判書,別爲兼帶備局堂上,可也。知事閔熙所啓,三名日方物之價,旣已劃給於戶曹,以爲進宴之資,而但濟州方物,則事勢有難便者,蓋其地,甚爲瘠薄,米布中,皆難措備上納,此則以本色,依前封進,似爲便當矣。上曰,此地異於他處,以本色封進事,分付,可也。
上在昌德宮。停常參·經筵。
謝恩,知事姜栢年。
全羅左道京試官趙宗著,入來。
謝恩,獻納趙宗著。
獻納趙宗著啓曰,臣之癃病,衆所共知,奉命湖左,行役考試之餘,重爲水土所傷,舊患痰疾,乘此發作,迷悶暈眩,幾至死域,僵臥中路,竣還漸遲,不勝惶恐。具由馳啓,則喉司,又以違例却之,狼狽加層,忍死登程,寸寸前進,今始復命,稽慢之誅,固所難逭,而況此新命,又及於在途之時,驚惶榮感,罔知所喩,而第臣之方病也。臣兄,作宰長水,距大路,僅一舂糧地,而旅次得病,看救無人,故迂路舁入,仍留調病,而來此,雖出於情勢之切迫,而公行枉道,旣是犯法,則臣何敢晏然於臺職乎?請命遞斥臣職。答曰,勿辭,退待物論。
應辦官,以試官意啓曰,今日開場,以左傳美疢不如惡石之語,出爲賦題,則良久之後,擧子幾半起立曰,此題,不可製述,請開門以出,問其緣由,則題意,大有觸諱云。臣等,反覆參究,終不得其說,而旣以觸諱執言,有非開諭可回,觀其形勢,決難鎭定,不爲改題,明有事目,而以此至於罷場,則事甚未安,不得已改他題以試之意,惶恐敢啓。傳曰,知道。
傳曰,明日晝講爲之。
院啓,引嫌而退,公行枉道,旣有所失,揆以臺體,勢難在職,請獻納趙宗著遞差。答曰,依啓。
備邊司郞廳,以左議政意啓曰,科場取人,不可不十分嚴明,而數十年來,人心偸薄,每於過科之後,輒有嘵嘵之語,事極寒心。差備官之先期差定,亦是致人言之道,若臨時改定,則亦可爲絶浮言嚴場屋之一助,今此啓下差備官,亦先期差定,而間有苟充者云。卽令該曹,竝爲改差,自今以後,開場日方爲啓下之意,定式施行,何如?傳曰,允。
府前啓,大祭齋戒,今日姑停。
自巳時至未時,日暈。申時,日暈兩珥。
上在昌德宮。停常參·經筵。
謝恩,護軍李東老,司藝蔡之沇,成均博士白世興。
安州迎慰使李東老,出去。
大司憲尹鑴再度呈辭,入啓。加給由。
判尹張善瀓,副摠官鄭之虎辭職上疏,入啓。答判尹張善瀓疏曰,省疏具悉卿懇。卿辭又如此,本職當勉副,卿其安心,從容調理焉。
答副摠管鄭之虎疏曰,省疏具悉。卿年雖衰老,筋力尙强,卿其勿辭察職。
右承旨崔逸上疏。大槪,冒陳私悃,乞遞職名,歸救病母事。入啓。答曰,省疏具悉。爾其勿辭,救護母病。
平安都事書目,災傷差錯江界府使柳尙運,罷黜事。
兩慈殿,藥房問安。答曰,知道。
藥房提調行兵曹判書臣金錫胄,副提調行都承旨臣趙威明啓曰,近來日氣,朝冷暮暄,伏未審此時,聖體,如何?兩慈殿氣候,亦復,何如?臣等,不勝區區之慮,敢來問安。答曰,兩慈殿氣候安寧,予亦無事矣。
吏曹啓曰,臺諫有闕,政事,取稟。傳曰,明日爲之。
傳曰,明日晝講爲之。
晝講入侍,知事閔熙,特進官李汝發,玉堂閔就道·李湜,承旨權瑎,假注書朴慶後,兼春秋李尙悌,史官安如岳。
中路問安使黃道平,出去。
右議政許穆箚子。大槪,病重陳情,乞遞職名事。入啓。答曰,省箚具悉卿懇。老人疾病,自是常事,卿何過辭至此哉?必無釋負之理,卿其安心勿辭,從容善攝,以副予望。
政院啓曰,邊地守令,人所厭避,曾前都事災傷覆審時,不得任意罷黜者,蓋所以重關防而杜私便之習也。卽接平安都事李孝源狀啓,則以江界災實差錯,府使柳尙運,至於罷黜,尙運,到任未滿十朔,且有善治之聲,而遽請罷黜,顯有循私之迹。且其狀啓粘付處,不書臣字,殊極可駭,平安都事李孝源,姑先從重推考,何如?傳曰,允。
府啓,同前請還收正使·書狀官加資,及員譯等實職除授之命。答曰,不允。
晝講入侍時,上曰,昨見試所草記,擧子輩,以賦題爲不可製述,至請開門而出,此題,出於左傳,予已考覽矣。文字之可合書題者何限,而乃出如此之題,雖出於無情,事甚駭怪,試官等推考。知事閔熙所啓,我國之羊畜,甚不蕃息,故其毛又從而稀貴矣。尙方所納慶尙道元貢羊毛二百餘斤,其爲不足一百餘斤,又爲別卜定,使之間年上納,而各邑甚爲難得,每每未收矣。第念北京,則此是至賤之物,而其價亦甚不多,自今冬至使行,藍種,一體定式貿來,而勿爲別卜定於外方,則庶除各邑一分之弊,敢此仰達矣。上曰,羊毛貿價則小,而外方則可除一弊,姑爲貿易,可也。
傳曰,政事明日爲之。
上在昌德宮。停常參,只晝講。
有政。
謝恩,副校理李鳳徵,兵曹佐郞金光燮。
大司憲尹鑴三度呈辭,加給由。
假注書權珪病,代李泰龜。
戶曹啓曰,卽接廣興倉所報,則今冬等頒祿時,祿牌受來次,倉官進去于領議政家,則以身病,時未出仕,祿牌不爲出給云,依例令倉官輸送之意,敢啓。傳曰,知道。
晝講入侍,知事睦來善,特進官沈梓,玉堂李鳳徵·李湜,承旨金德遠,假注書權宇亨,兼春秋李尙悌,史官安如岳。
謝恩,注書朴慶後。
假注書李世益受由,代權宇亨。
吏曹啓曰,祿都目政事,來十一日爲之之意,敢啓。傳曰,知道。
晝講時,參贊官金德遠所啓,御榻至近之地,入侍宦官,至有鼾睡之聲,怠慢之習,極爲駭愕,當該宦官,請從重推考。上曰,依啓。又所啓,臣有所聞,敢此仰達。今此進宴時所用凡干浮費,盡爲節損,中外聞之,孰不欽仰,而第新造金盞所入,以百金計之,則多至四五百兩,至於排設房新造遮帳所入,亦至累十餘同云。兩殿進御金盞外,其餘則參酌減損,如遮帳等物,不可不新造者外,亦下詢于戶曹判書,十分減損,以爲省費之地,似可矣。上曰,當問于戶曹判書,不可不新造外,竝參酌減省矣。
府啓,請還收正使·書狀官加資,及員譯等實職除授之命事。入啓。答曰,勿煩。
院啓,今年農事,雖或有稍實之處,槪以論之,皆未免凶荒,而湖右一路,被災尤酷,前頭民事,誠極悶惻,給災賑飢之策,廟堂區劃,大略纖悉,而諸般身役及田稅大同,未有蠲減之令。當此秋穫之時,未免扶挈而流散,及至明春,必多顚壑之患,而常稅之催徵,身役之督納,無異常年,則孑遺殘民,將無以保存。請湖西尤甚被災邑,丁巳條田稅大同及諸般身役,一切蠲減,以施一分之實惠。各道監兵水營閑良軍官,曾不定數,惟意自望,厥額之多,幾至千百,而稱以軍官,在家閑遊,列邑閑丁之難得,未必不由於此。今者朝家澄汰之擧,實爲得宜,而第頃日京畿監營軍官數百餘人,聯名齊訴于備局,願依京軍門例,一體試才,而見却而歸,咸懷怨望云。閑良軍官,京外無別,則其在一視之道,不宜異同,此試彼否,宜有不均之歎,畿內如此,外方從可知矣。在家軍官中,良民子枝應役投屬者,則所當直定相當之役,而至於兩班後裔,則不爲試才,汰定賤役,亦涉冤痛。令該道監兵水營,別爲考籍抄出,一依京軍門例試才,才薄者定役,入格者,仍屬軍官,則可無呼冤之弊,請令廟堂稟處。江界爲邑,在於西塞極邊,人皆厭避之地也。府使柳尙運,到任屬耳,而今者平安都事李孝源,因覆審時災實差錯之事,遽請罷黜,此路一開,邊倅圖遞之弊,將不得勝其紛紜。請江界府使柳尙運,勿罷仍住,以重關防之體,以杜私便之習。曾前都事之覆審災實也,邊地守令,則不得任意罷黜,其意有在,而平安都事李孝源,托以災實差錯,江界府使柳尙運,至請罷出,顯有循私之迹,殊甚可駭,請平安都事李孝源罷職。親民之官,莫如守令,雖在平常無事之時,亦宜愼擇,況今年事告歉,賑政方講之日,尤不可不擇遣,而新除授奉化縣監李行政,爲人昏劣,不似官員貌樣。曾任畿邑守宰,目不知書,政委下吏,且有不謹之誚,至今怨謗未已,如此之人,決不可復畀字牧之任,請奉化縣監李行政遞差。答曰,田稅大同,諸般身役蠲減事,當令廟堂稟處,三件事,依啓,李孝源,旣已推考,不必罷職,不允。
外各司內摘奸。
吏批啓曰,判書·參判,俱以奉使在外,小臣獨政未安,何以爲之?敢稟。傳曰,只出緊任。
上在昌德宮。停常參·經筵。
下直,洪州牧使趙遠期,春川府使李衡鎭,通川郡守權順善,泗川縣監金廷弼。
謝恩,巨濟縣令金洪,內需別坐尹衡商。
文科會試應辦官,以試官意啓曰,卽者謄錄官,送言于臣等曰,査問官所帶成均館書吏金仁傑爲名者,取六調試卷,拆其第一幅,連貼處更連以他名紙,書以他文者,而初幅所書首句,亦爲刀擦,將欲改書之際,見捉於官員云。臣等,不勝驚駭,取其試卷,詳細考見,則新舊名紙俱在,而一則初幅刀擦處,未及塡書,又未塡裨篇,其所謂更連處背後印迹,半存半無,一則只存第二幅以下,而紙之長短及印迹,合於初幅,則少無參差,明是拆去者,而前後明紙所書之文,無一句相同,書則明是一人之筆,臣等,取其封彌而拆見,則乃通德郞閔周道之試卷也。弄奸下吏,則本以校書館書吏,詐稱成均館書吏,而冒入者云,莫重國試有此弄奸之事,事甚可駭,擧子閔周道及書吏金仁傑,令攸司囚禁,嚴査處置,何如?傳曰,允。
傳曰,明日晝講,爲之。
傳曰,下直守令,留待。
傳曰,下直守令,引見。
謝恩,副修撰趙宗著。
院啓,同前,請平安都事李孝源罷職。同前湖西尤甚被災邑,丁巳條田稅大同及諸般身役,一切蠲減事,令廟堂詢處間,姑停。答曰,已諭毋煩。
備邊司啓曰,科場用奸之事,今又現露,事極驚駭,出榜之際,不可不更加摘發,以防奸僞,入格之類,一依朱草字標,拔出試幅,未合封彌之前,試官與監試官,爲先一一考驗,連幅踏印處,及刀擦塗改等處,如有自初幅至終,盡爲拆起改書者,則此是追後改製,倩吏行奸,竝爲覈出主名,以爲科罪之地。雖不盡改,或連三四五六句行,拆起舊紙,以二書改書,明是弄奸者,及雖不塗改,連幅印信半邊,若有違錯之處,亦是弄奸,竝爲拔去論罪。拔去之類及兩場入格之類,其數若多,則例有數外陞榜之事,亦必先以科次字標,從等第列錄爲榜,隨其不足,次次漸陞,俾無顚倒差誤,致有人言之弊,以此分付于試所,何如?傳曰,允。
右議政許穆箚子。大槪,病中陳所懷事。入啓。
上在昌德宮。停常參·經筵。
謝恩,副應敎李沆,同知吳伯周,兵曹正郞趙祉錫,甲山府使禹瑞圭。
答右議政許穆箚曰,省箚具悉卿懇。古文中,合於書題者,不爲不多,而拈出不當出之題,事甚駭然,故旣已推考矣。
備忘記,嗚呼,卿之棄予去國,于今屆期,心常缺然,夢寐思想之懷,曷勝云喩?惟卿,林泉耆德,士林領袖,寡人之所倚毗,朝望之所尊仰,豈淺淺哉。況今國家艱虞溢目之日,以卿之才德,何不飜然入來,與論國事,而退臥江村,棄予如脫弊屣,此實由於誠未孚禮未盡而然也,心甚愧忸,無以爲喩。卿其須體予意,亟回遐心,宜速入來,以副如渴之望,而大司憲尹鑴處,遣史官傳諭。
京畿監司書目,仁川呈,以副摠管呂聖齊辭職上疏,上送事,啓。答曰,省疏具悉。旣往之事,不必爲嫌,矧今客使入京不遠,宿衛之任,不可不備員,卿其勿辭,從速上來察職。
戶曹啓曰,領議政今冬等祿俸,依傳敎,令倉官輸送,則辭以不受云,係是大臣祿俸,何以爲之?敢稟。傳曰,更令倉官輸送。
黃海都事書目,以起爲陳,至於十二負七束,瑞興縣監韓侃,罷黜事。
晝講入侍,知事金錫胄,特進官沈梓,承旨金德遠,玉堂李鳳徵·趙宗著,兼春秋李尙悌,假注書權宇亨,史官安如岳。
大司諫睦昌明,正言李命殷啓曰,今此增廣會試試官等,拈出左傳美疢惡石之喩,欲試諸生,事極駭然,決不可以此試官,掌校莫重之慶科,故臣等,已與相論,而姑爲遲待,意亦有在矣。卽聞大臣陳箚,辭意嚴峻,斥之以掌言責者,無一人言之,臣等,不勝瞿然,目今公議已發,不容少緩,則考官請罪之擧,固無待於出榜,而當論不論,遷就至此,所失大矣,請命遞斥臣等之職。答曰,勿辭。
明日專經文臣殿講時,考官二,金錫胄·吳挺緯,參考官四,鄭重徽·柳命賢·李沆·李鳳徵。
政院啓曰,明日專經文臣殿講時,命官,何大臣進去乎?敢稟。傳曰,右相進去。
晝講時,上曰,臺諫避嫌後,不爲退待云,如有啓辭,使之入侍。上曰,左右相命招。
謝恩,大司憲尹鑴。
傳曰,大司憲尹鑴,留待。
禁府,金光瑨拿囚。啓。
領議政許積箚子。大槪,更陳危懇,乞遞職名,仍收祿俸輸送之命事。入啓。
右議政許穆,牌不進。
傳曰,左議政權大運,大司憲尹鑴,引見。
正言李命殷啓曰,長官,以諸試官拿問,監試官遞差之意停當,搆草傳啓於政院之後,猝承召命,榻前論啓,而咫尺天威,遑遽失措,監試官遞差一款,未及陳啓,昏謬之罪,已無所逃,而及其退出之際,忘却曲拜,其顚倒失儀,莫此爲甚,以此以彼,俱不可一刻仍冒,請命遞斥臣職。答曰,勿辭,退待物論。
注書朴慶後所啓,臣承命,往諭于司憲府大司憲尹鑴,則以爲,臣以衰疾腐杇,久稽恩命,至於三朔,以致三度加由之命,至再至三,今又使价委臨,傳諭之鄭重,開譬之勤懇,有非下臣所當得者。臣殊感激震越,伏地隕涕,不知計之所出,卽當趨詣闕下,一望天顔,以伸臣子之忱,而面陳危悃,退伏鈇鉞之誅云矣,敢啓。傳曰,知道。
今日左議政權大運引見時,增廣文科會試試官等拿問,監試官等,爲先遞差事,下敎。
晝講時,正言李命殷所啓上同,請平安都事李孝源罷職。上曰,不允。又所啓,左傳所記,美疢不如惡石,專以舍長立次爲喩,而今此增廣會試試官等,拈出爲題,隱加譏貶,文字之可合書題者何限,而必取此義,其意所在,有難測度。及其諸生據義不製之後,則固當驚動自訟之不暇,而乃反以反覆參究,終不得其說爲語,何其肆然之甚也。決難以此試官,仍令掌試,而原其罪犯,亦不可以問備而究覈,請增廣會試試官,一倂拿問定罪。上曰,不允。知事金錫胄所啓,科場用奸事,今又發露,此則比之尹以益,尤爲奸巧,不可不從重處分,至於差備官所率下人十分檢勅之事,前日臣亦嘗陳達,有分付試院之命矣。今此査同官,雖未知爲何許人,而乃敢公然帶率奸細儒生所約之人,有此通因弄奸之事,而試院不爲請罪,此官員,不可不拿問定罪,以懲後弊矣。上曰,當該差備官拿問。左議政權大運,大司憲尹鑴引見時,尹鑴所啓,臣之難冒之勢,已盡陳達,而且臣病伏江外,累違召牌,逋慢之罪,在所難逃,不可晏然仍在臺席,請命遞斥臣職。上曰,勿辭,勿爲退待。
上在昌德宮。停常參·經筵。
有政。
謝恩,獻納權瑍,兼春秋盧世,典籍黃戴仁。
備忘記,監試官之任,雖與掌試者有異,職在言責,終無糾正之擧,事極駭異,竝一體拿問定罪。
禁府,李正英·李弘淵·尹深·金璁·睦天成·李華鎭·朴泰輔·柳挺輝·申㶅拿囚,啓。
答領議政許積箚曰,省箚具悉卿懇。大病之餘,欲試氣力,暫時起動,以致添傷,予用慮念,從容善攝,自可瘳矣。至於常受祿俸,尤無所辭,卿其安心勿辭焉。
右尹鄭錀初度呈辭,入啓。給由。
大司憲尹鑴啓曰,臣在江外,三違召牌,昨日前席,雖以此引罪,猥荷勿辭之命,而未省推緘之在身,有不敢晏然於職次者,乞命遞斥臣職。答曰,勿辭。仍傳曰,推考蕩滌。
差備官拿推現告,典籍金繼敞。
傳曰,明日晝講,爲之。
專經文臣殿講,洪禹績·鄭煥,易通,成碩藎,詩粗。
府前啓,無城上所,姑停。
右議政許穆箚子。大槪,昨日召牌之下,病重不得趨詣,又不趁卽獻議,怠慢至此,惶恐待罪事。入啓。答曰,省箚具悉卿懇。卿無可嫌之事,卿其安心勿待罪。
禁府,金繼敞拿囚。啓。
院啓,平市署奉事李漢翊,因病失明,全不視物,文書着署,亦借於人,其見瞞於下吏,貽害於官事,不一而足,如此病廢之人,決不可仍畀職責,請平市署奉事李漢翊遞差。引嫌而退,旣以搆草,忘未陳啓,揆以臺體,不可仍在,請正言李命殷遞差。答曰,依啓。
院前啓,平安都事李孝源罷職事,及試官拿問事,停啓。
備忘記,專經文臣典籍洪禹績,兵曹佐郞鄭煥,竝熟馬一匹賜給。
假注書李泰龜書啓,臣以聖敎,往問于諸大臣,則領議政許積以爲,臣垂死之中,猶能記得仁祖朝故事,處此之道,恐非大段難處者,而神思荒亂之人,不但不能自信意見之不謬,凡於朝家事,無論大小,不得可否者,已至八朔,獨於此事,不敢有所獻議。右議政許穆以爲,召牌之下,病重不得趨詣,惶恐待罪之中,又有下詢之敎,明日,當書進所懷。行判中樞府事鄭知和以爲,今此增廣會試,至於再次罷場,更爲試取,不但事甚苟簡,有損國體,而但春初已放榜之生進,已試取,而武科實爲難處,如不得已,別設文科庭試,以爲對擧,文武成榜,則似或愈於合七慶三大科全然廢却,而亦未知實合於國體也云矣,敢啓。傳曰,更爲詢問于領相。
備邊司郞廳,以左議政意啓曰,今此會試試官等,旣已拿囚,卽當捧招,而同義禁尹深·李弘淵,皆被囚,吳始復,奉使在外,無故現存者,只有判義禁閔熙,不得開坐云。尹深·李弘淵等所帶禁府堂上,卽先改差,今日政,以在京無故人差出,使之開坐宜當。且書狀官李華鎭,亦在拿囚中,其結末輕重,未可豫知,而出疆日期不遠,卽爲改差,令該曹,差出其代,何如?傳曰,允。
假注書李泰龜書啓,臣依聖敎,往問于領議政許積,則以爲增廣會試,至於再罷,實國朝以來所未有之變也。此後處變之道,百爾思之,未得善策,而其間奏難之見,有不可形諸文字者。臣病雖重,此是國之大事,不敢引疾退伏,泛然獻議,更加調息一兩日,當隨僚相之後,忍死登對,仰陳所懷,以俟裁處云矣,敢啓。傳曰,知道。
兵曹啓曰,大部島別放孶息,頃濟州貿來後運雌馬二十三匹,雄馬二匹,乳馬四匹,竝二十九匹內,其中兒駒一匹,越海時,船中故失,入來者二十八匹,禾毛色別單書入,而啓下後,亦爲牽送大部之意,敢啓。傳曰,知道。
禁府啓曰,以慶尙監司刑曹粘目,巨濟縣令白如圭,移本府處置事,允下矣。白如圭,時在任所,依例發遣府羅將,拿來,何如?傳曰,允。又啓曰,李碩華原情公事,高斗夏拿來,一處面質後稟處事,判下矣。高斗夏,旣已身死,其子明三,時在全羅靈巖云,依例發遣府羅將,拿來,何如?傳曰,允。
上在昌德宮。停常參,只晝講。
謝恩,知義禁睦來善,同義禁沈梓,正言趙祉錫,瑞興縣監李行益,蔚山府使任弘望,學諭辛必馨。
正言趙祉錫啓曰,臣本庸愚,無所肖似,頃叨言責,纔得遞免,不意恩命,又下於夢寐之外,臣誠惶感,不得不冒昧出謝,而第臣,以昨日專經殿講不通,方在推勘之中,決不敢一刻晏然於臺席,請命遞斥。答曰,勿辭。仍傳曰,推考蕩滌。
傳曰,明日晝講,爲之。
前大司成李袤上疏。大槪,亟收無名之資,以快公論,仍治違命之罪,以安微分事。入啓。答曰,省疏具悉。卿之今玆陞資,實出於優老之意,卿其安心勿辭,從速察職。
吏曹判書閔點上疏。大槪,千萬意慮之外,遭此罔測之變,不敢復命,來伏城外,伏乞亟鐫臣職名,且治臣平日不能敎子之罪事。入啓。答曰,省疏具悉。卿其勿辭,入來察職。
晝講入侍,同知事睦來善,特進官李元禎,承旨李秞,玉堂李鳳徵·趙宗著,假注書權宇亨,兼春秋尹爾霖,史官安如岳。
右承旨李夏鎭上疏。大槪,病勢彌留,乞遞職名,以便公私事。入啓。答曰,省疏具悉。爾其勿辭,調理察職。
晝講時,大司憲尹鑴,經筵出入事,下敎。
京畿監司書目,都事閔安道,聞其母病危急,蒼黃入來,不得已罷黜事。
上在昌德宮。停常參·經筵。
吏曹佐郞吳始大卒,吳允謙·李時昉賜諡事,知禮·韓山等地,出去。
下直,瑞興縣監李行益。
謝恩,都摠經歷洪夏明,都事閔就魯,監察徐穉,奉化縣監姜錫範,兼養賢主簿曺遷善。
右尹鄭錀再度呈辭,入啓。加給由。
副摠官鄭之虎初度呈辭,入啓。給由。
戶曹啓曰,領議政許積,今冬等祿俸,依傳敎,令倉官輸送,則方陳辭箚,不得捧留云矣,今則箚批已下,何以爲之?敢稟。傳曰,更令倉官輸送。
右議政許穆箚子。大槪,因科擧弄奸,陳所懷事。入啓。
傳曰,今日晝講,停。
傳曰,大臣·備局堂上,引見。
遠接使·平安監司·義州府尹書目,勅行,今初十日,來到鳳城事。
政院啓曰,來十五日儒生殿講日次,而月食齋戒相値,頉稟。傳曰,知道。
傳曰,明日晝講,爲之。
引見時,左承旨李夏鎭遞差事,及刑曹判書李正英,戶曹參判李弘淵遞差,其代,後日政差出事,榻前定奪。
上曰,明日晝講,停。
吏曹啓曰,承旨有闕,政事取稟。
以領議政許積身病出仕肅拜單子,傳曰,領議政除肅拜事,傳諭。
引見時,庭試,從速設行,增廣武科會試入格者,付之於庭試,而武科不爲別取事,榻前定奪。榻前大司憲尹鑴所啓,請還收福昌君楨子弟中代加,書狀官朴純及堂上譯官朴而·金起門,上通事姜爾聖,堂下譯官方必濟,淸譯崔厚元等加資,正使軍官李薈守令除授,堂上譯官張炫·徐孝男實職除授之命。上曰,不允。方必濟·崔厚元等,加資還收,而半熟馬一匹賜給,李薈則邊將除授,可也。又所啓,國綱解紐,士習壞亂,科場用奸,至於此極,是爲世道寒心,不可不隨現重治,以爲懲戢之地。今此閔周道,雖自伏其拆卷傳給之事,而中間必有借手製述之人,請更爲窮査,現出借手之人而重治之,以杜奸弊之源。且近來科場用私,專由於借手者之作弄於其間,前此春間增廣會試時,老職崔煜者,亦明是借手之類,情狀旣露之後,自上屢降嚴問之命,而詐稱年老,終不吐實,其舞奸瞞上之狀,聞聽可駭,伊時法曹,不爲嚴査之故,人不畏法,奸弊滋甚。請流配人崔煜,更爲拿問重査,發其奸狀,以爲懲戢之地。且試官之必擇有文望人,勿論相避,勿令承牌不進,大臣臺官,旣已論奏,明有朝廷指揮,而今此會試試官,類皆是老敗之人,而年少文望之人,多不與焉。致有此試題乖悖之事,此亦由於拘於刑勢,巧揀相避,不有朝廷命令之致。請禮曹當該堂上,從重推考,其試官牌不進之人,亦命一體從重推考。上曰,閔周道借述人究問事,禮曹堂上及試官牌不進人,從重推考事,依啓,崔煜拿問事,不允。又所啓,闕庭,大小諸官,不得背坐,不得拜跪,明有國典,至有杖贖之制,蓋以近至尊,禮有相屈故也,而謬規循習,閤門外三公宰執會坐之時,二品以下,進拜於三公之前,三公,坐而不起,此旣非國典制法之意。且以歷代故事言之,周禮,王有三揖之禮,漢制,三公進見,則天子御座,爲之起,乘輿,爲之下,蓋上下相敬之道,固如是也。三公雖尊,坐受六卿大僚之拜,不無逼上疑尊之嫌,而諸宰僕僕之禮,又非近至尊不敢申其私敬之道也。請自今以後,請申明祖宗朝大典之法,三公諸宰會坐之時,二品以下,進揖於三公之前,三公,亦起揖答禮,以盡相敬之道,雖至堂上郞僚,亦不得輒有拜跪,下官進揖,上官坐而答揖,以爲定式遵行之地。且臣鑴,曾待罪政院,見內使來到院中,則承旨爲之出拜,以爲敬內使之禮云,內使傳命,雖可敬,承旨,亦至尊近侍之人也。豈得輒爲拜跪,以傷事體,請政院拜跪之事,亦一體改從相揖之禮,以遵大典不得拜跪之義。自今以後,闕中大小員人,如有違此者,令該司糾察,用杖贖之制,毋廢祖宗之典。上曰,令該曹稟處,可也。獻納權瑍所啓,御營大將李汝發,引見未罷之前,徑先出去,及至大臣言之,然後始乃還入,失儀甚矣,請推考。上曰,誤聽而然,非大段失儀,勿爲推考。刑曹判書望,問于大臣,從二品中差出事,及辨誣使趁卽差出事,定奪。上曰,文科會試,今又罷場,生進武科,將何以處之?領議政許積曰,兩度罷榜,實前所未有之事也。右相許穆獻議中,請一倂罷榜者,卽是經常之論,而第念武科生進,元無干涉於罷場之科,生進則放榜已久,到今退罷,旣不可創開無前之規,至於武科之竝罷,亦甚冤枉。臣,記得仁祖朝故事,當光海時,戊午式年文科,未及放榜,庚申別試,又未放榜矣。及至仁祖反正之後,以其文科多有不正者,合兩科,更爲試取,而其規,則參式年者,講四書一經,取粗以上,參別試者,以殿策兩科元數內,更試所取者二十七人,而武科則依當初入格數,而只設殿試,定其高下,戊午生進,則已爲放榜,故仍存不罷,此是前例也。臣意則欲爲更設增廣,而群議皆以爲不可,臣不敢固執已見,而因慶取人,亦國家之所不可廢者,無已則依仁祖朝故事,別設庭試之外,更無他策矣。且前年庭試武科入格,而以父子相避,不得應榜者,及近來直赴人等,竝與增廣武科合試者,定其坐次,又試取儒生,以爲文武成榜之地,則似當矣。左議政權大運曰,竝罷已放榜之科,此祖宗朝所未有之事,而領相之欲設庭試,蓋出於不得已之擧也。臣之初意,猶以爲苟簡,而反覆思惟,又無善策,故半日商確,終歸於庭試,而只以右相,有全罷之議爲難,親往其家問之,則始爲持難,而終乃可之曰,參以事勢,此外無他善策云矣。上曰,春科,旣因擧子而罷之,今則勢難復設,而終無設科之擧,則累百生進,數多武科,呼冤必多矣。且合七慶三科,亦不可廢而不行,庭試,令該曹,從速擇日設行,而武科則依大臣議施行。領議政許積所啓,曾於乙未推刷時,寺奴娶私賤所生子枝,贖良於其妻上典後,從父役仍贖公賤者,孝宗大王,以此輩竭力圖免私賤,還贖公賤實爲可矜,前後寺奴娶私賤,贖其子女爲良者,竝勿還贖公賤事,有特敎。其後孟胄瑞,爲忠淸監司時,以爲公私賤,宜無異同,私賤與公賤,一體施行之意,狀啓定奪矣。頃日,特進官刑曹判書李正英以爲,乙未受敎中,有勿論前後之敎,故百年以來,其祖先贖良者,將背其本主,而訟端紛紜,以十年爲限,更爲定式,似爲便當,請問于大臣處之,則後日登對時,稟處可也事,傳敎矣。臣等之意,則以己未受敎後爲定限,似可矣。上曰,依爲之。上曰,今此進宴時,爲慮戶曹雜物分定外方之弊,三名日方物價,使之劃給於戶曹矣。更思之,則此雖可以補用於戶曹,不如直爲施惠於貧民者,當此凶歲,戶曹責徵方物價,則殊無爲民除弊之意,三名日方物,則特令全減,以施一分之惠,戶曹則自廟堂,以某樣米布,參酌劃給,可也。上曰,今此科場弄奸之弊,實前所未有之事也。增廣會試,則旣是罷塲之科,不必査考試卷,而此後則科塲出榜之時,詳考試卷,或爲刀擦,或爲點改而不踏印,及連幅處不踏印而懸有可疑之迹者,隨現重治,以爲懲戢之地事,定式施行,可也。行兵曹判書金錫胄所啓,三名日方物甲胄價,兩湖米一千餘石,自先朝,逐年劃給,則軍器寺以爲,繕修軍器之資,而雖以年凶,或有裁減方物之時,此則例爲除出於上納收米之內,故未嘗入於裁減中矣。頃者,三名日方物價,有劃給戶曹,以爲進宴時補用之命,而甲胄價米,不爲混入於劃給之中,此則自戶曹,不能詳察之致也。今因大臣所啓,三名日方物價,不爲劃給於戶曹,而特爲裁減事,旣已定奪,則此甲胄價,依前例勿爲裁減,仍給軍器寺,而今年年事凶荒,稅入減縮,雖不敢直請仍給,而至於混入裁減,有違前例,故敢此仰達。上曰,年事凶荒,稅入減縮,今年則特爲仍減,可也。
自三更至五更,月暈。
上在昌德宮。停常參·經筵。
有政。
未時,日暈。
謝恩,掌令姜碩耉,軍資正朴廷薛,副摠管李仁夏,訓鍊僉正韓榰。
答右議政許穆箚曰,省箚具悉卿懇。纔因憲府之啓,借述之人,旣令究問矣。
判尹吳挺緯辭職上疏。入啓。
遠接使·平安監司·義州府尹書目,勅行,今十二日渡江事。
禮曹啓曰,文科庭試,從速設行事,榻前定奪矣。庭試吉日,卽令日官推擇,則今十月二十日爲吉云,以此日設行,而放榜,則勅使回還卽時,擇日擧行,何如?傳曰,允。
答判尹吳挺緯疏曰,省疏具悉。卿其勿辭,從速察職。
大司諫睦昌明啓曰,臣本昏愚,遇事憒憒,家且僻左,罕與人接,凡有物議,有同聾瞽,卽者始聞,大臣頃於朝堂,以臣之引避後,不爲退待,徑先論啓爲非。且於昨日筵中,以閑良軍官試才之啓,爲失體,大加非斥云。臣前後做錯之失,至此著矣,其不可冒居臺席也決矣,請命遞斥臣職。答曰,勿辭,退待物論。
府啓,同前,請還收正使·書狀官加資,及員譯等實職除授之命。同前請流配之人崔煜,更爲拿問重査,發其奸狀,以爲懲戢之地。答曰,不允。前啓譯官方必濟,淸譯崔厚元加資,及正使軍官李薈守令除授之命還收事。停啓。
政院啓曰,曾在仁祖朝,因本院啓達,各司官員,或囚本院書吏之妻子,以致本院號令之不行者,令本院,啓知重治事,傳敎矣。再昨初昏,各廳軍官試才所代射人,令攸司治罪草記啓下之後,以傳敎聽去次,刑曹郞廳發牌,則本曹佐郞崔宙,承牌來到,等待漏罷,諉以夜深發牌,發怒咆哮,無所不至。此已極可駭,而欲爲中毒於本院書吏之曾前犯禁者,還送其已納之贖木,發遣使令,猝致其正妻,拘留毒虐,以爲報復之計,本院,卽號令所自之地,故本院下吏,雖上司,不敢任意推治。況刑曹,乃一該司,而爲其郞官者,厭憚聽傳敎之牌召,移怒下吏,有此可愕之擧,事之寒心,莫甚於此。故將欲査問其曲折,今朝又爲發牌,則崔宙,偃臥其家,終始不進,此曾所未有之事也。如此之類,若不重治,則將無以號令各司,而體統漸壞,請刑曹佐郞崔宙,姑先從重推考。傳曰,該官所爲,殊極驚駭,先罷後推。
謝恩,右承旨權瑎,左副承旨金德遠,右副承旨李秞,同副承旨柳命賢。
府前啓,閤門外公卿會坐時,勿行拜禮事,及政院內使相接時,勿行拜禮事,該曹議處間,姑停。
獻納權瑍啓曰,卽者大司諫睦昌明,以被斥於大臣,引避退待,而其大臣,卽臣之叔父也。臣嫌不敢處置,不可晏然在職,請命遞斥臣職。答曰,勿辭,退待物論。
院啓,竝引嫌而退,論事失體,不可仍在,嫌不處置,其勢固然,請大司諫睦昌明遞差,獻納權瑍出仕。前啓韓興君李汝發推考事,停啓。
忠淸監司書〈目〉,鎭川縣監權大遠民弊上疏,上送事。
京畿監司書目,利川呈,以掌令具崟病重,上去不得事。又書目,仁川呈,以副摠管呂聖齊病重,上去不得事。
摠戎廳啓曰,本廳壯抄初運軍兵,今已上來,逢點實數三百三十七名,以此分作三番,今月十五日爲始,與訓鍊都監軍兵替代,廣智營入直之意,敢啓。傳曰,知道。
自卯時至申時,日暈。
上在昌德宮。停常參·經筵。
夜一更,月食。
謝恩,正言鄭煥,執義李沆,兵曹佐郞李宏,護軍尹以濟。
答鎭川縣監權大遠疏曰,省疏具悉。所陳弊瘼,當令廟堂稟處焉。
副摠管呂聖齊,掌令具崟辭狀,踏啓字。
吏曹啓曰,臺諫有闕,政事,取稟。傳曰,明日爲之。
傳曰,明日晝講,爲之。
遠接使·平安監司·義州府尹書目,勅行,今月十二日午時量,無事渡江事。
義州迎慰使金雲長,出去。
府前啓,月食齋戒,今日姑停。
上在昌德宮。停常參,只晝講。
有政。
黃州迎慰使安縝,出去。
謝恩,戶曹參判沈梓,京畿都事李命殷。
右尹鄭錀三度呈辭,入啓。遞差。
副摠管鄭之虎再度呈辭,加給由。
京畿監司書目,金浦呈,以左承旨崔逸辭職上疏,上送事,啓。踏啓字。
京畿都事李命殷,災傷覆審事,出去。
晝講入侍,知事金錫胄,特進官沈梓,承旨趙威明,兼春秋尹爾霖,玉堂李鳳徵·李湜,假注書朴慶後,史官安如岳。
高陽幼學李聖遇等上疏。大槪,請爲故通禮閔純,營建書院事。入啓,下該曹。
江華留守書目,新授賞加,出於格外,冀下還收之命,以重賞典,以安愚分事上疏,上送事。
晝講時,大司憲尹鑴,入侍。
備邊司郞廳,以領·左相意啓曰,漢城府,詞訟重地,而近日堂上,無行公之員,事多積滯,殊甚可慮,新除授判尹吳挺緯,卽爲牌招,使之察任,何如?傳曰,允。
答江華留守李觀徵疏曰,省疏具悉。今玆賞加,實循公議,卿其勿辭焉。
刑曹判書李元禎上疏。大槪,陞擢之恩,決難承當,乞收新資,以重名器事。入啓。答曰,省疏具悉。卿之才局,允合司寇之任,今玆擢用,實非偶然,卿其安心勿辭,從速察職。
謝恩,判尹吳挺緯,左承旨鄭重徽。
慶尙道咸安幼學鄭東耉上疏。大槪,請夬行告廟之典,仍治黨惡譏議之罪,且停苟且之庭試,以尊國家之體事,呈政院。入啓。答曰,省疏具悉。朝家已處之事,非爾所知,退修學業。
院啓,熙川郡守李尙稷,本以鄕曲微匹,差事發迹,目不知書,及接本郡,政委下吏,惟事貪饕,火田收稅,盡歸私用,家在隣道不遠之地,駄載絡續,如此汚吏,決不可一日在官,重貽民害,請熙川郡守李尙稷罷職。答曰,不允。
傳曰,明日晝講,爲之。
兵曹,庭試別試武科殿試規矩,柳葉箭一巡落點。
晝講時,庭試時入番精抄軍三十名,收券官,一時入場,禁斷儒生紛沓之弊事,及藝文提學後政差出事,及漢城左尹尹深及副校理睦天成遞差,其代後政差出事,榻前定奪。
右議政許穆箚子。大槪,陳所懷事。入啓。
晝講時,大司憲尹鑴所啓,同前,請還收正使·書狀官加資,及譯官等實職除授之命。上曰,不允。張炫·徐孝男等,竝半熟馬一匹賜給,實職除授事,還收可也。又所啓,同前,請流配人崔煜,更爲拿問重査,發其奸狀,以爲懲戢之地。上曰,旣已定配,不必更爲究問,今若究問而不服,則必有刑推之擧,年七十者刑推,乃是法外之事,不允。又所啓,天官之職,銓衡之任,百僚之長,賢邪進退,世道汚隆之所係也。上不可以濫授,下不可以冒受,吏曹判書閔點,固世祿之胄,攻文之士,自受任以來,不思當官盡職,恪謹公事,薦揚除授通塞之際,多有輿言,已不能副朝廷委畀之意。況前日其子與弟,麗法勘律之日,不能力辭其任,晏然行公於衆議喧騰,天監下臨之後,甚非臣下自處之道。今此周道,場屋用奸之際,又復爲法吏之所擒,爲其父兄者,決不可仍冒表率之地,乃其出使未復命,而偃息於家,又何其慢於禮也,請吏曹判書閔點,罷職不敍。上曰,依啓。又所啓,設科取人,有國之重事,其設法甚嚴,而其堤防甚峻,其意非偶然也。今此增廣別試,再設而再罷,蓋紀綱解弛,而士習壞亂,非一日之故也。尹以益之事,旣發於前,閔周道之事,又發於今,此前古之所無,若不掃除其迹而悉法之,無以峻邦範嚴國體,而昭示於四方。況人心巧詐,奸究未戢,安知以益周道之流,不隱形於司馬武科榜眼之中也。蓋今日文科,不得不罷,文科旣罷,則武科不得不罷,武科旣罷,則司馬不能獨立。竊聞今日廟堂指揮,則增廣司馬武科不罷,而有庭試之設,又將附武科於庭試,臣等,不知將來庭試,爲增廣之庭試耶?已行之武科,爲庭試之武科耶?主名不立而事體大壞,朝廷凡事,固不宜苟且胡亂,以取四方之譏笑。況此科擧重事,設法之嚴而邦範之峻者耶?士之稍有志氣者,皆有不屑棄去之意,此豈淸朝試取之本意也?假令設此科而取士,臣恐國家所得者,只是以益周道之流也,亦何用取士之爲哉。擧措苟且,而科名不成,請司馬武科,一倂革罷,無或使合慶之科,終作無名苟且之擧,更令該曹,退定庭試試期,知會八方,以存國家同慶取士之意。上曰,毋庸堅執。參贊官趙威明所啓,臣方待罪於造紙署提調矣。本司殘廢,比他司特甚,而近因庭試正草買取之事,自刑曹,多發使令,捉致紙匠等,知家督納,事極不當矣。當該官員,推考警責,何如?上曰,當該官員,推考可也。又所啓,庭試正草紙,勿用好品事,從前申勅,非止一再,而國綱解弛,人不畏法,必用極品草紙,有若務勝者然,事甚可駭。今此庭試時,如省前用別樣紙品者,則雖入格,必爲拔去,亦令四館,一切禁斷,而以草注紙爲見樣,踏印以給事,申明分付,何如?上曰,此後則勿用厚紙事,嚴明禁斷,可也。
吏批啓曰,判書,病未復命,參判,奉使在外,小臣獨政未安,何以爲之?敢稟。傳曰,只出緊任。
上在昌德宮。停常參,只晝講。
辰時,有霧氣,巳午時,日暈。
有政。
謝恩,麟蹄縣監李熙采,刑曹判書李元禎。
禁府,申善泳·韓舜錫拿囚。啓。
答右議政許穆箚曰,省箚具悉卿懇。當初考覈試卷,驗其刀擦,蓋欲發奸懲後之意也。旣已罷場之後,追覈試卷,無乃似涉於察察乎,今姑置之,宜矣。
兩慈殿,藥房問安。答曰,知道。
藥房啓曰,伏未審數日以來,聖體,若何,而兩慈殿氣候亦復,何如?臣等,無任區區之慮,敢來問安。答曰,兩慈殿氣候安寧,予亦無事矣。
遠接使·平安監司書目,勅行,今月十三日仍留本府,明日發行,今月三十日,當爲入京事。又書目,勅行,十四日到良策止宿事。
吏曹啓曰,吏曹判書有闕,政事取稟。傳曰,當日爲之。
院啓,仝前,請熙川郡守李尙稷罷職。答曰,風聞,未必盡信,更加詳察處之。
府啓,仝前,請還收福昌君楨子弟中代加,書狀官朴純,及譯官朴而·金起門·姜爾聖等加資之命。仝前請流配人崔煜,更爲拿問重査,發其奸狀,以爲懲戢之地。仝前請司馬武科,一竝革罷,無或使合慶之科,終作無名苟且之擧,更令該曹,退定庭試日期,知會八方,以存國家同慶取士之意。答曰,已諭勿煩。
瀛昌君沈上疏。大槪,冒萬死請暇,往省父母墳事。入啓。答曰,省疏具悉。卿其依願往來。仍傳曰,給由馬,澆奠床備給。
傳曰,明日晝講,爲之。
晝講入侍,知事吳始壽,大司憲尹鑴,特進官李元禎,承旨柳命賢,玉堂李鳳徵·李湜,兼春秋尹爾霖,假注書權宇亨,史官安如岳。
福平君㮒上疏。大槪,乞遞專對之任,回授可堪之人,以重史事事。入啓。答曰,省疏具悉卿懇。以卿,差使价之任,蓋所以重其事也,卿其安心,勿辭往來。
奉敎李玄錫,實錄奉安後,入來。
吏曹判書洪宇遠上疏。大槪,老病昏耄,新授職名,決難承當,亟許鐫遞,以重名器事。入啓。答曰,省疏具悉。今玆除拜銓長之任,意非偶然,卿其安心勿辭,宜速入來參政。
同春秋吳始復,實錄奉安後,入來。
謝息,吏曹判書洪宇遠。
晝講時,知事吳始壽所啓,田稅,係是惟正之供,雖一石之米,一疋之木,郡邑不敢公然未收也。忠淸道黃澗,以作木之邑,庚戌條田稅木五同零,至今不納,前後守令掩置之罪,不可不各別重處,庚戌以後守令,査覈科罪,何如?上曰,依爲之。大司憲尹鑴所啓,今此進宴,出於不可已,而適値年事大無,民生困悴之秋,朝廷,宜發政施仁保民,亦得遂其仰事俯育之願,以示王者與民同樂之意。聖上,亦宜先布告德音,勅勵臣隣,慰悅民情,故臣前日疏中,條陳此事,其意非偶然,而朝家尙無擧行之事。向日前席說話,出於邸報者,只毛擧一二事,臣不無歉歎於斯,若此而已,則困悴之民,實無蒙惠之事,而亦非古人所謂得百姓之歡心,以事其親者也。臣謂今日之事,聖上,宜以恤民救災之意,布告中外,且勅廟堂,條其蠲減還上·身役·田役·雜役等事,至於所謂白骨兒弱之徵布,尤爲生民之疾苦,王政之大疵,宜疾速變通於進宴之前,以示與民同樂之意,則凡在臣隣,熟不感動,勅勵方伯·守令,亦令盡心擧行,以體上意。自上雖行進宴,而民皆欣欣有喜色,相告有光於王者事親之道,而斯民之疾苦,歷世之痼弊,有可祛之日矣。上曰,大司憲,親往備局,與大臣,相議歸一,後日登對時,稟處。
司僕寺官員,以提調意啓曰,本寺郞廳中,判官宋錫福,主簿尹世休,竝皆分差于迎接都監,只有主簿金萬埰,代行兩官之色,諸貢收布,今方捧上,庫間營造,亦且句檢,故以久任縣簿,送于政曹矣。昨日政,萬埰,除授刑曹佐郞,自該司移郞署,雖是陞薦,本寺事緊,不可付之生手,金萬埰,姑令仍察前任,何如?傳曰,允。
上在昌德宮。停常參,只晝講。
下直,彌助項僉使李觀國。
謝恩,護軍鄭錀,掌令朴相馨,兼司僕將柳天三,司僕主簿金萬埰,兼春秋尹鼎和。
禮曹判書閔熙上疏。大槪,賤疾深重,職事曠廢,兼帶金吾之任,乞先遞免事。入啓。答曰,省疏具悉。嫌不可否,理所固然,當令次官擧行,卿其安心勿辭。
右尹鄭之虎辭職上疏,入啓。答曰,省疏具悉。卿辭如此,摠管之任,當許遞,卿其勿辭,從速察職。
傳曰,今聞筵臣陳達,大司憲,家業貧窮,朝衣品帶,不得措備云,其令該曹,趁卽製給事,分付。
備邊司啓曰,本司堂上中,刑曹參判權大載,有司堂上差下,使之察任,何如?傳曰,允。
慶尙監司書目,釜山僉使朴文瑞,爲先罷黜,罪狀,令廟堂稟處事。
咸鏡監司書目,吉州牧使金煥之妾,卽臣同姓孽三寸姪女,法當相避,令該曹,照例稟處事。
遠接使書目,勅行,十五日,到林畔止宿事。
掌令朴相馨啓曰,臣於前月望間,聞女息,在鄕病重,急於往救,未及受由,徑先下去,過十數日後,纔得還來,而新除恩命,適降此際,臣誠惶懼,罔知所措。帶職下鄕,旣違法例,揆以臺體,決不可仍冒,請命遞斥臣職。答曰,勿辭,退待物論。
院啓,仝前,請熙川郡守李尙稷罷職。答曰,依啓。
政院啓曰,晝講時刻已迫,而卽者經筵廳書吏來言,知事閔熙,在呈告中,李袤,加資未肅拜,睦來善式暇,金錫胄·吳始壽,俱以病不得入來云。以經筵官之有故,無端停筵,事體未安,竝卽牌招,以爲推移入侍之地,何如?傳曰,允。
晝講入侍,同知事睦來善,特進官吳挺緯,承旨鄭重徽,玉堂李鳳徵·李湜,假注書權宇亨,史官李玄錫·安如岳。
吏曹參判吳始壽上疏。大槪,敢陳難冒之狀,冀蒙鐫遞事。入啓。答曰,省疏具悉。卿其勿辭察職。
前大司成李袤上疏。大槪,亟削新加之資,仍治違牌之罪,以勵廉隅,以肅頹綱事。入啓。
兵曹判書金錫胄上疏。大槪,病甚,不得赴召,乞治臣罪,以爲違慢者之戒事。入啓。
禮曹啓曰,卽接東關王廟守直官牒報,則去月晦日午後,無賴輩六七人,擅冒亂入,自開廟門,殿內作亂,無所不至。關王所着長衫左邊一幅,裂破數尺許,殿內土人左臂,亦爲破毁,欲爲捕捉之際,一時逃散。故連日窺伺,則太平館近處居池成龍妻父張僉知稱名人,爲首作亂云。極爲驚駭,張哥稱名人,則令攸司,囚禁治罪,長衫等毁破處,擇日修改,何如?傳曰,允。又啓曰,今此勅使,旣以頒詔出來,迎詔,翌日當有仁政殿權停例頒敎之擧,應行節目,依前例,豫爲磨鍊擧行,何如?傳曰,允。
府前啓,無城上所,姑停。
自昧爽至辰時,有霧氣,巳時午時,日暈,未時申時,日暈兩珥,暈上有背,色內赤外靑,夜一更,電光。
上在昌德宮。停常參·經筵。
夜二更至五更,月暈。
謝恩,右尹鄭之虎,兵曹參議李元祿,戶曹參議兪夏益,部將李道源。
下直,龍宮縣監金輝世。
答兵曹判書金錫胄疏曰,省疏具悉卿懇。疾病之來,人所難免,不得參筵,有何所嫌?安心勿辭,調理察職。
答前大司成李袤疏曰,省疏具悉。予意已悉於前批,卿其更勿固辭,從速察職。
大司諫李夏鎭,工曹判書柳赫然辭職上疏,入啓。答大司諫李夏鎭疏曰,省疏具悉。卿之文學,實合副价之任,卿其勿辭往來。答工曹判書柳赫然疏曰,省疏具悉卿懇。卿雖年老,筋力尙强,安心勿辭,從容調理行公。
遠接使書目,勅行,十六日定州止宿事。
傳曰,明日晝講,爲之。
政院啓曰,文科庭試,定於今二十日矣。試官,今日當爲磨鍊備擬,而臺諫,方以退行論執,試官不得磨鍊之意,敢啓。傳曰,知道。
禮曹啓曰,文科庭試,當行於明日,而臺諫,方以退行論啓,姑待結末後,稟處,何如?傳曰,允。
假注書權宇亨病,代柳壽芳。
兵曹啓曰,庭試文科試官,不得磨鍊事,自政院,旣已啓下,武科試官,亦不得磨鍊之意,敢啓。傳曰,知道。
府啓,引嫌而退,冒法下鄕,勢難在職,請掌令朴相馨遞差。答曰,依啓。
吏曹參議柳命天上疏。大槪,情勢難安,母病又劇,敢陳危懇,冀蒙恩遞事。入啓。答曰,省疏具悉。爾其勿辭,救護母病。
忠淸監司書目,懷德呈,以司諫宋奎濂上疏,上送事。
吏曹啓曰,臺諫有闕,政事,取稟。傳曰,明日爲之。
上在昌德宮。停常參,只晝講。
有政。
戶曹參判沈梓上疏。大槪,乞賜恩暇,往省父母墳事。入啓。答曰,省疏具悉。卿其依願往來。
左尹許秩辭職上疏,入啓。答曰,省疏具悉。卿其勿辭,從速察職。
遠接使書目,勅行,十七日嘉山止宿事。
政院啓,卽伏見司諫宋奎濂上疏,辭職之外,添入剩語,贊揚罪魁,至比之程頤,而自況於范祖禹等諸人,乃曰兩臣之冤,天地鬼神,實所監臨,肆然以時烈浚吉等,眞所謂賢人君子,而枉被罪罰者然,何其言之放恣無忌,至於此極也?噫,時烈等貶降君父壞亂宗統之罪,實覆載之所難容,而假息至今,出於聖朝仁厚之德,爲其徒等,反以此等無倫之說憾懟不已,且爲熒惑之言,隱然有嘗試之計,其輕朝廷而蔑公議,甚矣。人心之陷溺,世道之淪喪,愈往愈甚,詖辭邪說,接迹而起,奎濂,以侍從之臣,前後恩命,一不來謝,急於死黨,不自覺其身陷於誣罔之罪,臣等,竊不勝慨然之至,而係是臺臣之疏,且由縣道上來,故不得不捧入,而區區所懷,敢此竝達。傳曰,知道。此疏,還出給。
傳曰,司諫宋奎濂,姑先遞差。
持平申厚命上疏。大槪,新授職名,萬不近似,亟賜遞改,以重名器,以安微分事。入啓。答曰,省疏具悉。爾其勿辭,從速入來察職。
吏曹判書洪宇遠辭職上疏,入啓。答曰,省疏具悉卿懇。天官重任,舍卿其誰?卿其勿辭,從速察職。
府前啓,請還收福昌君楨子弟中代加,書狀官朴純及譯官朴而·金起門·姜爾聖等加資之命事。請流配人崔煜,更爲拿問重査,發其奸狀,以爲懲戢之地。請司馬武科,一倂革罷,無或使合慶之科,終作無名苟且之擧,更令該曹,退定庭試日期,知會八方,以存國家同慶取士之意。答曰,不允。末端事,朝家旣已酌處矣,亟停勿煩。
晝講入侍,知事吳始壽,特進官鄭之虎,承旨金德遠,玉堂李鳳徵·李湜,注書朴慶後,史官李玄錫·安如岳。
傳曰,明日晝講,爲之。
院啓,自夫罪魁迸流之後,凡其黨與,不思改心自新之道,擧懷怨懟敢死之心,相驅相效,惟恐或後,此無他,禮論不嚴,俗習已壞,知有私黨,而不知有國家故也。今此宋奎濂之疏,尤極痛惋,觀其旨意,專欲營護時烈·浚吉,而至不暇擇其言語,甚矣。人心之難化,而世道之不可爲也。夫奎濂,雖極無狀,亦一人耳,豈不知時烈·浚吉之爲宗社莫大之罪人也哉?且其名在侍從之列者,亦幾歲矣。其心,亦自知兩人之罪,難容於覆載之間,故不爲一言於當日,及至近間,竊窺朝廷不復畏忌,遂乃肆然乘機,兩上無倫之疏,其意以爲,時議旣不能深治罪魁,則或可嘗試而售其奸。至引范祖禹申解程頤之說,以自況焉,其言之乖戾違悖,胡至於此?彼其營救黨魁之心,雖切於中,而侮辱先賢之罪,何可逃耶?又其疏曰,兩臣之冤,天地鬼神,實所監臨,是何言耶?兩臣之罪,在於壞亂宗統,則實天地之所不容,鬼神之所陰誅,聖明之所痛惡,臣民之所共憤,而奎濂之言,有若無辜而被罪,至冤極痛者然。其假托師生,誣罔天聰,陰扶壞禮之論,欲爲眩亂之計者,吁亦慘矣。此而不加重辟,無以正人心而熄邪說,請前司諫宋奎濂削奪官爵,門外黜送。答曰,罷職不敍。
上在昌德宮。停常參,只晝講。
謝恩,持平申厚命。
政院啓曰,前司諫宋奎濂,罷職不敍事,命下矣。臺諫,方以削奪官爵門外黜送論啓,罷職不敍傳旨,不得捧入之意,敢啓。傳曰,知道。
輪對官落點,忠勳都事李文著,尙衣別提李坫,軍器僉正陳再昌,禮賓正鄭之益,養賢主簿曺廷善。
遠接使書目,勅行,十八日安州止宿事。
晝講入侍,同知事睦來善,特進官權大載,玉堂李鳳徵·李湜,承旨柳命賢,假注書李泰龜,史官李玄錫·安如岳。
刑曹判書李元禎上疏。大槪,有照勘應避之嫌,請遞事。入啓。答曰,省疏具悉。令次官照律,卿其勿辭察職。
晝講時,判義禁閔熙牌招,使之開坐事,下敎。
院啓,自夫罪魁迸流之後,凡其黨與,不思革面自新之道,擧懷忿懟致死之心,相驅相效,惟恐或後,此無他,禮律不嚴,習俗已壞,知有私黨,而不知有國家故也。今者宋奎濂之疏,尤不勝痛駭,奎濂,亦人耳,豈不知時烈·浚吉等之爲宗社莫大之罪人,而今其言曰,兩臣之冤,天地鬼神,實所監臨,而不能披肝瀝血,辨暴其誣。夫冤者,橫被其罪,而晻昧不暴之謂也。誣若元無是事,而白地搆揑之謂也。今此時烈等壞禮亂統之罪,實天地之所不容,鬼神之所陰誅,聖明之所切齒,臣民之所憤惋,則寧有一毫晻昧之冤?論其所坐,賊刑猶輕,而聖明寬大,罪止流竄,則又焉有一毫搆揑之誣,而今乃肆然以抱冤辨誣爲言,其縱恣無嚴,豈不痛心矣哉?且其名在侍從之列者,亦幾年所,其心,亦自知兩人怙終之罪,有難掩護,故終不一言於當時矣。及至今日,竊窺朝廷之上,禮論漸解,無復畏忌,遂乃乘機而發,再上無倫之疏,其意以爲,時議旣不能深治罪魁,則或可嘗試而售其奸。至引范祖禹·尹彦明,申解程頤之說以自況焉,其言之悖亂乖戾,胡至此極?此而不爲重治,無以正人心而熄邪說,削黜之罰,實出參酌末減之意,而昨承聖批,且以罷職不敍爲敎,未審聖明,何所容貸於此人,而不準所請乎?臣等,竊爲聖明惜之,請宋奎濂削奪官爵,門外黜送。郞署之職,爲任甚要而重,除拜之際,必加愼擇者,其意有在。工曹佐郞閔周翰,卽曾以悖惡被罪人閔忠亮之子也。持身鄙悖,世濟不美之行,不得齒於人類。頃者館學儒生陳疏時,捉致學宮下人之過去者,終日結縛,私自亂打,肆發麤戾之言,詬辱館學儒生,無所不至。如此無識怪惡之人,不可置在衣冠之列,以貽朝端之羞辱,請工曹佐郞閔周翰,削去仕版。新除授司諫朴世堂,時在京畿楊州地,請斯速乘馹上來事,下諭。答曰,不允,下諭事,依啓。
平壤迎慰使金雲長,問禮官睦林儒,入來。
右議政許穆箚子。大槪,陳情辭職事。入啓。
藥房都提調左議政臣權大運,提調行兵曹判書臣金錫胄,副提調都承旨臣趙威明啓曰,卽者,伏聞入侍筵臣所傳之言,自上有感冒之候,咳嗽頻發云,臣等,不勝驚慮之至。近日朝晝之間,寒暄異候,閭閻之人,亦多感傷之症,和解之劑,不可不趁卽進御,而必須詳知症候輕重而後,可以議藥。臣等與諸醫,卽爲入診宜當,敢來問安,竝此仰稟。答曰,近因朝晝之異候,雖有微感,不至大段,飮藥取汗,自可差愈,勿爲入診。
府前啓,上同,請還收福昌君楨子弟中代加,書狀官朴純及譯官朴而·金起門·姜爾聖等加資之命事。請流配人崔煜,更爲拿問重査,發其奸狀,以爲懲戢之地。請司馬武科,一倂革罷,無或使合慶之科,終作無名苟且之擧,更令該曹,退定庭試試期,知會八方,以存國家同慶取士之意。答曰,毋爲瀆擾。
禮曹啓曰,各道所封三名日方物,全減事,命下矣。在前方物權減之時,大王大妃殿·王大妃殿方物物膳,則依例封進,大殿·中宮殿物膳,則與方物,一體權減矣。今亦依此擧行乎?敢稟。傳曰,依例爲之。
禁府照本,申善泳等矣,進去閔周道家,執筆改下文字,韓舜錫段,專主改一篇,罪各邊遠充軍,勿揀赦箋,告身盡行追奪,私罪。啓依允。
上在昌德宮。停常參·經筵。
下直,奉化縣監姜碩範。
謝恩,禮曹佐郞金益華。
答右議政許穆箚曰,省箚具悉卿懇。卿之年齡雖高,氣力尙强,雖有微恙,服藥善攝,自可差愈,卿其安心勿辭,臥閤論道,以副予望。
藥房都提調左議政臣權大運,提調行兵曹判書臣金錫胄,副提調行都承旨臣趙威明啓曰,伏未審夜來,聖體,若何?感冒之候,比諸昨日,其無加減乎?若未和解,則不可不趁時進藥,以收發散之功,臣等,無任憂慮之至,敢來問安,竝此仰稟。答曰,夜來得汗之後,頗有所減矣。
禁府,申善泳康津,韓舜錫義州,邊遠充軍,啓。
遠接使書目,勅行,十九日肅川止宿事。
府前啓,措語竝見上,請還收福昌君楨子弟中代加,書狀官朴純及譯官朴而·金起門·姜爾聖等加資之命。請流配人崔煜,更爲拿問重査,發其奸狀,以爲懲戢之地。請司馬武科,一倂革罷,無或使合慶之科,終作無名苟且之擧,更令該曹,退定庭試試期,知會八方,以存國家同慶取士之意。答曰,亟停勿煩。
院前啓,請宋奎濂削奪官爵,門外黜送。請工曹佐郞閔周翰,削去仕版。竝上仝答曰,毋煩。
判義禁閔熙,請對入侍。
義州迎慰使黃道光,入來。
判義禁閔熙請對入侍時,判義禁閔熙所啓,在囚試官等罪犯,今當議處,罪之輕重,似當有首從之別,而於輕於重,俱無當律,律無可據之文,則非有司之臣所可臆斷,此爲難處,不得不仰稟。上曰,問于三公,稟處,可也。
上在昌德宮。停常參·經筵。
夜五更,月暈。
謝恩,熙川郡守李䎙,司錄柳壽芳。
禮曹啓曰,謝恩兼冬至使齎去方物封裹,曾以來十一月初一日,啓下矣。初一日,適與頒敎相値,封裹,以初二日退定,何如?傳曰,允。
遠接使書目,勅行,二十日順安止宿事。
安州迎慰使李東老,入來。
藥房都提調左議政臣權大運,提調行兵曹判書金錫胄,副提調行都承旨臣趙威明啓曰,伏未審夜來,聖體,若何?感冒之候,益有勿藥之喜否乎?昨日雖承頗有所減之敎,而臣等,尙切憂慮之心,敢來問安。答曰,微感之候,幾盡差愈,今後,勿爲問安。
遠接使書目,勅行,二十一日平壤止宿事。
定州迎慰使尹敏聖,入來。
傳曰,大臣·備局堂上,引見。
引見時,上曰,朴泰輔,以最末試官,敢出書題,而乃引左傳廢長立少之文,以試多士,其爲情狀,極爲痛駭,不可不繩以重律,邊遠定配。李正英·李弘淵·尹深·睦天成·金聰·李華鎭等身爲試官,當其出題之時,一任朴泰輔之所爲,書題本,矇不致察,其昏謬不職之罪,亦甚可駭,竝中道徒年定配。柳挺輝·申㶅等,以監試官,試場凡事,所當一一糾檢,而所出書題,全不致察,雖與試官有間,其昏謬不職之罪,亦不可不懲,竝削奪官爵,門外黜送。上曰,莫重慶科,再設而再罷,國事之不幸,甚矣。已放榜之生進及已出榜之武科,決不可罷,旣不罷此,則設行庭試,亦出於不得已之擧矣。今聞諸臣之言,武科則固當付之於庭試,而生進之仍存,終歸苟且,不如更設增廣東堂之爲便云,增廣文科別試復設之意,分付該曹。大司諫李夏鎭所啓,近來禮律不嚴,俗習已壞,知有私黨,而不知有國家,誠極寒心。今者宋奎濂之疏,尤甚縱恣,彼奎濂,亦人耳,豈不知時烈·浚吉之爲宗社莫大之罪人,而厭然稱冤,至以天地鬼神,實所監臨等語,張皇眩惑。且引范祖禹·尹彦明申解程頤之說,以自況焉,其言之悖亂乖戾,一至於此,吾誰欺,欺天乎。夫奎濂,名在侍從之列者,凡幾年所,其心,亦自知兩人壞禮亂統之罪,無所容於天地之間,故默無一言於當日矣。及今竊窺朝廷無復畏忌,遂乃乘機闖發,再上無倫之疏,其意以爲,時議旣不能據法深治,則或可嘗試而售其奸,爲此可駭之擧,此而不爲重治,無以正人心而熄邪說,削黜之罰,實出參酌末減之意,決不可罷職不敍而止,請宋奎濂削奪官爵門外黜送。上曰,勿煩。又所啓,仝前,請工曹佐郞閔周翰,削去仕版。上曰,依啓。行大司憲尹鑴所啓,仝前請還收福昌君楨子弟中代加,書狀官朴純及譯官朴而·金起門·姜爾聖等加資之命。上曰,毋庸堅執。又所啓,請流配人崔煜,更爲拿問重査,發其奸狀,以爲懲戢之地。上曰,勿爲煩論。又所啓,罪人韓舜錫借手之事,旣已發露,則宜更問從前借手之人,以懲近來之奸弊。況舜錫,本以悖惡無倫之人,曾與印信僞造之事,幸免刑章,以其粗閑雕篆,作奸科場,非適今日,人皆指點,國言難防。今若因其招服,且施編配之律,則輿憤未泄,奸弊莫懲,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地。上曰,不允。大司憲尹鑴所啓,臣自在江外,累辭憲職,而不惟不賜允許,反遣近侍,累宣恩諭,分義所在,不得不趨命,而旣忝耳目之任,無所裨補,以此益復不安,若蒙恩遞,可得安意留在,出入經席矣。上曰,欲安卿心,姑遞本職,卿勿復辭,出入經席,以補不逮。上曰,大司憲尹鑴,旣令出入經席,而無經筵官稱號,以兼經筵特進官下批之意,分付該曹。
禮曹啓曰,今此謝恩及冬至正朝聖節禮物,前期磨鍊,故中宮禮物,不爲磨鍊矣。冊封皇后頒詔,今在拜表之前,中宮禮物,依例磨鍊以入之意,敢啓。傳曰,知道。
上在昌德宮。停常參·經筵。
夜五更,月暈。
有政。
京畿監司慶㝡,勅使迎侯事,出去。
謝恩,同經筵洪宇遠,刑曹佐郞李夢錫。
副修撰趙宗著初度呈辭,入啓。
遠接使書目,勅行,二十二日中和止宿事。
禮曹啓曰,進宴吉日,更令日官推擇,則大王大妃殿進宴,來十一月十六日,王大妃殿進宴,十九日爲吉云,以此兩日擧行之意,分付進宴廳,何如?傳曰,允。
吏曹啓曰,臺諫有闕,政事,取稟。傳曰,當日爲之。
右議政許穆箚子。大槪,陳情乞遞事。入啓。
府前啓,還收加資事,崔煜拿問事,韓舜錫,更加嚴刑,究問前後借手之人事。措語竝見上新啓,賞典之濫,未有甚於近日,識者固已寒心,今者昌城府使盧銓,以別備,有加資之命,臣等,竊以爲不然也。銓之所別備者,不過職分內事,施以他賞,容或可也,二品峻秩,豈宜輕授?且其報知於兵使者,顯有希望之態,今若因此而遽施重賞,則倖門益開,而名器不重,將無以杜日後無窮之弊,請還收昌城府使盧銓加資之命。啓聞請賞,何等重事,而平安兵使李益亨,於昌城府使盧銓別備之啓,稱以客行迫近,無暇親見,使其所帶軍官,泛然看審,別備啓聞,本非緊急,徐待親審,有何不可,而只憑軍官之言,汲汲馳啓,事甚疏漏,且有循私之迹,請平安兵使李益亨從重推考。前啓,司馬武科,一倂革罷,庭試退行事,停啓。
院前啓,措語見上,請宋奎濂削奪官爵門外黜送事。新啓,玉果縣監李萬程,到任以來,無一善狀,抛棄官事,侵虐小民,刑杖濫酷,害及無辜,當此無前大侵,與隣邑守宰,載酒飮謔,日事沈酗。如此之人,不可仍畀字牧之任,責以賑救之策,請玉果縣監李萬程罷職。答府曰,不允。答院啓曰,不允。末端事,更加詳察處之。
政院啓曰,釜山僉使朴文瑞,拿來事,命下矣。新僉使交代後,拿來之意,敢啓。傳曰,知道。
辰巳時,日暈。
上在昌德宮。停常參·經筵。
夜五更,月暈。
下直,靑松府使李晶。
謝恩,掌令李碩寬,司議金錫翼,兵曹佐郞金兌一。
答右議政許穆箚曰,省箚具悉卿懇。予意已悉於登對之時,復何多誥?卿其安心勿辭,速出論道,以副朝野之望。
禮曹啓曰,傳敎矣。文科初試·會試,文武科殿試放榜,勢難竝行於今年之內,文科初試,則設行於十二日望間,會試及文武科殿試放榜,則設行於明年正月晦二月初,宜當,以此擇日擧行,何如?傳曰,允。
遠接使書目,勅行,二十三日黃州止宿事。
副修撰趙宗著再度呈辭,入啓。加給由。
開城府問安承旨金德遠,出去。
府啓,仝前,請還收福昌君楨子弟中代加,書狀官朴純及譯官朴而·金起門·姜爾聖等加資之命。仝前請罪人韓舜錫,更加嚴刑究問。仝前請還收昌城府使盧銓加資之命。請平安兵使李益亨從重推考。答曰,不允。推考事。依啓。前啓崔煜拿問事,停啓。
傳曰,明日晝講,爲之。
院前啓措語見上,請宋奎濂削奪官爵門外黜送。請玉果縣監李萬程罷職。答曰,依啓。末端事,不允。
文義幼學吳夏相上疏。大槪,仰陳前古興替之由,仍搆短箴一篇,冒昧投進事。入啓。答曰,覽爾所陳之箴,縷縷辭意,無非切實,可不留心而服膺焉?仍傳曰,幼學吳夏相,相當職除授,以表予嘉尙之意。
禁府啓曰,今此迎勅擧動習儀時,大駕考喧左右·挾輦左右·導駕左右·駕後左右各一員,當直本府留司都事各一員,當以十員分差,而本府都事十員內,一員出使,一員未差,習儀時,不可不備員,未差都事,口傳差出,何如?傳曰,允。
上在昌德宮。停常參·經筵。
謝恩,護軍尹鑴,吉州牧使金連翊,造紙別提黃錫。
副修撰趙宗著三度呈辭,入啓。遞差。
刑曹參判權大載上疏。大槪,承文提調之任,決難承當,乞賜鐫改,以安微分事。入啓。答曰,省疏具悉。卿其勿辭,從速察職。
京畿監司書目,楊州呈,以司諫朴世堂病重,上去不得事,啓。遞差。
遠接使書目,勅行,卄四日鳳山止宿事。
吏曹口傳政事,禁府都事尹世喜。
禮曹,增廣別試文科鄕漢城試初試,來十二月十五日推擇,啓。
大司諫李夏鎭上疏,入啓。答曰,省疏具悉。卿之文學,允合是任,勿辭,從速察職。
吏曹參議柳命天上疏,入啓。答曰,省疏具悉。爾其勿辭,從速察職。
吏曹口傳政事,禁府都事尹世喜在外,代韓柱相。
府前啓,措語竝見上,請還收福昌君楨子弟中代加,書狀官朴純及譯官朴而·金起門·姜爾聖等加資之命,請罪人韓舜錫,更加嚴刑究問。請還收昌城府使盧銓加資之命。答曰,毋庸堅執。盧銓加資事還收,熟馬一匹面給。
待敎尹義濟,實錄奉安,仍爲曝曬後,入來。
獻納權瑍,正言鄭煥啓曰,臣等,以宋奎濂削奪官爵門外黜送事,論啓蒙允矣。卽伏聞物議,皆以罪重律輕爲非云,臣等擬律乖當之失,著矣,何可苟冒臺席乎?請命遞斥臣等之職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
禁府啓曰,明日迎勅習儀時,本府都事各差備,當以十員分把,而一員未差,故昨請口傳差出矣。新差都事尹世喜,方下鄕云,習儀只隔一日,勢難等待,尹世喜今姑改差,以在京無故人,卽爲口傳差出,何如?傳曰,允。又啓曰,以刑曹啓目,出身尹孝成,移本府處置事,允下矣。尹孝成,方待命於本府,卽爲拿囚之意,敢啓。傳曰,知道。
傳曰,今日晝講,停。
上在昌德宮。停常參·經筵。
夜五更,有霧氣。
謝恩,藝文提學李夏鎭。
下直,杆城郡守兪夏謙。
遠接使書目,勅行,二十五日瑞興止宿事。
忠淸都事書目,災傷差錯,黃澗縣監李世亨,罷黜事。
禮曹啓曰,迎詔翌日頒敎事,啓下矣。勅使,今月三十日,定爲入京,則頒敎,當行於十一月初一日,而初一日則與日食齋戒相値,初二日則亦與方物封裹相値,他無變通之道,頒敎,初二日平明行禮後,仍爲方物封裹似當,以此知委擧行,何如?傳曰,允。
藥房啓曰,冬日不寒,暄暖如春,伏未審此時,聖體若何?前日感冒之候,今已平復如常乎?兩慈殿氣候,亦復何如?臣等,無任區區之慮,敢來問安。答曰,兩慈殿氣候安寧,予則無事矣。
兩慈殿,藥房問安。答曰,知道。
大司諫李夏鎭啓曰,臣論宋奎濂削黜事,亦旣蒙允矣。同僚,以罪重律輕,見非物議,相率引避,此卽臣之失也,而昨緣兼任未肅,出避亦後於人,臣罪又大矣,請命遞斥臣職。答曰,勿辭,退待物論。
中路問安使黃道平,入來。
持平申厚命啓曰,諫院多官,以宋奎濂擬律乖當,引避處置,歸於本府,而獻納權瑍,卽臣之婚家相避也。嫌不敢處置,請命遞斥臣職。答曰,勿辭,退待物論。
府前啓,措語竝見上,請還收福昌君楨子弟中代加,書狀官朴純及譯官朴而·金起門·姜爾聖等加資之命。請罪人韓舜錫,更加嚴刑究問。竝引嫌而退,從輕至重,自是臺體,嫌不處置,其勢固然,請獻納權瑍,正言鄭煥,大司諫李夏鎭,持平申厚命,竝命出仕。答曰,毋庸堅執,末端事,依啓。
兵曹啓曰,新除授佐郞金以載,時在慶尙道尙州地云,擧動迫頭,今姑改差,令該曹,以在京無故人,口傳差出,何如?傳曰,允。
吏批啓曰,謝恩兼冬至使書狀官孫萬雄,當爲兼臺下批,而方在推勘之中,方物封裹,只隔數日,時推之人,例不得兼臺下批,合有變通之道,何以爲之?敢稟。傳曰,然則時推下批,使之蕩滌。
禮曹啓曰,大王大妃殿誕日,百官陳賀,及命婦朝賀磨鍊節目,依所啓施行事,判下矣。在前三名日百官陳賀,則依例行禮於外庭,而至於命婦朝賀,則權停矣。今亦依此擧行乎?敢稟。傳曰,依例爲之。
上在昌德宮。停常參·經筵。
巳時,有霧氣。
謝恩,左參贊睦來善,護軍金世龜,宣傳官朴夢錫,司藝孫萬雄,學正羅稙。
注書朴慶後受由,代假注書安圭。
遠接使書目,勅行,二十六日平山止宿事。
江原監司書目,麟蹄縣監李世億,今月十二日,遭父喪事。
黃州別問安使安縝,入來。
院前啓,措語見上,請玉果縣監李萬程罷職。今此大禮,先王之所嘗親自釐正,百世以俟聖人而不惑者也。凡有血氣,孰不痛時烈之壞亂,而幸國是之大定也。乃者宋奎濂之疏,造言遣辭,專欲伸救時烈·浚吉等,而不覺其自陷於誣世罔上之科,彼雖無狀,亦有心腸,聖明在上,何敢乃爾。噫,時烈等之所以獲罪者何事,而奎濂之所謂冤誣者何事也?旣曰冤誣,則是以時烈等所誤之禮,爲不易之論,而先王釐正之擧,反不合理也,此其意,將欲置先王於何地也?矢口怨謗,肆然無嚴,知有私黨而不知有君父,此而不加重辟,終至於臣不臣而國不國,公議益激,不容假貸,削黜之罰,未足懲罪,請罪人宋奎濂,亟命遠竄。答曰,宋奎濂削黜之罰,亦足以懲其罪,不允。李萬程,先罷後推。
吏曹口傳政事,兵曹佐郞權斗紀。
府啓,見上,請罪人韓舜錫,更加嚴刑究問。前啓福昌君楨子弟中代加,朴純·朴而等加資還收事,停啓。答曰,亟停勿煩。
開城府問安承旨金德遠,入來。
遠接使書目,勅行,二十七日開城府止宿事。
忠淸監司書目,丹陽呈,以工曹參議李溟翼病重,上去不得事,啓。遞差。
禮曹啓曰,今朔各陵抽牲摘奸,當爲發送,而勅行相値,畿甸驛路夫馬,勢未及周旋,故不得擧行之意,敢啓。傳曰,知道。又啓曰,在前進豐呈時,內命婦及外命婦·宗親·朝士大夫夫人,竝爲入參,而丁酉年進宴時,文書散失,雖未能詳知,諸宗親及朝士大夫夫人,則不爲入參明矣。今此進宴時,依年前尊崇冊禮時例,外命婦·大殿乳母·王妃母·公主·王子夫人,則竝爲進參似當,進不進單子,令各其衙門,前期書啓之意,分付何如?傳曰,允。
兵曹啓曰,南陽大部島捉出馬八十三匹內,三匹病留於中路,八十匹今方入來,禾毛色,別單書入之意,敢啓。傳曰,知道。
上在昌德宮。停常參·經筵。
左議政權大運,都承旨趙威明,弘濟院出去。
下直,蔚山府使任弘望。
謝恩,大司憲李袤,司諫安如石,右參贊尹鑴,禮曹參判鄭錀,副摠管二,靈林君翼秀·吳始復,兵曹正郞金元燮,掌樂正李達意,黃澗縣監任埅,在德萬戶尹廷得,康陵參奉李湜。
遠接使書目,勅行,二十八日坡州止宿事。
禮曹啓曰,迎詔翌日,例當頒敎,而初一日,乃是日食齋戒,初二日退行,仍爲方物封裹事,啓下矣。群議以爲,日晷甚短,頒敎後,許多方物及表咨査準之事,決難完畢云,方物封裹,還爲進行於初一日,何如?傳曰,允。
大司憲李袤啓曰,衰病漸劇,責任甚重,萬不堪當之狀,擧朝之所知也,聖明之所燭也。今不敢更瀆,而第於前月中,謬蒙加秩之寵,物議是懼,縮伏不暇,適於此際,召命屢降,廉隅所係,竟未祗詣,前後推緘,俱未照勘,揆諸臺體,不可一刻晏然苟冒,請命遞斥臣職。答曰,勿辭。仍傳曰,推考蕩滌。
院啓,仝前,請罪人宋奎濂,亟命遠竄。答曰,已諭毋煩。
禁府都事沈相,罪人李正英押去後,入來。
兵曹啓曰,新除授佐郞權斗紀,纔經草土之餘,重得寒疾,旬望之間,勢難供職云,卽爲遞改,其代,今日內口傳差出,明日擧動時,侍衛備員之地,何如?傳曰,允。
吏曹口傳政事,兵曹佐郞金益昌。
遠接使書目,勅行,當日未時,到弘濟院事。
府啓,仝前,請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。廣興副奉事朴賢,持身不正,爲世所賤,曾任齋郞時,侵虐陵卒,勒發牛馬,運致柴炭於京肆,販賣捧銀,陵卒輩,不堪輸運之苦,以其所折定之價,私自措辦,直納于齋所,準朔之前,日以爲常,怨罵之聲,至今未已。如此鄙瑣之人,不可置諸衣冠之列,請廣興副奉事朴賢,削去仕版。答曰,不允。
左議政權大運,都承旨趙威明,入來。
明日郊外迎勅擧動時,出宮初嚴,卯正三刻,二嚴,辰初二刻,三嚴,辰正一刻,開門,罷漏後。
忠淸道進士羅星度等上疏。大槪,請祗告太廟,頒示中外,上以慰祖宗之靈,下以快臣民之志事。私忌,留政院。
夜自二更至四更,雷光,五更,有霧氣,辰時,日暈兩珥,午時,日暈。
上在昌德宮。停常參·經筵。
謝恩,兵曹佐郞金益昌,工曹佐郞洪萬運,司評韓斗相,都摠經歷盧道昌。
大駕,詣慕華館,入幕次後,藥房·政院·玉堂問安。答曰,知道。
遠接使鄭榏,京畿監司慶㝡,入來。
遠接使鄭榏,引見。
慶尙監司書目,尙州牧使李三錫陳弊上疏,上送事。
京畿都事書目,災傷差錯楊州牧使白瑞翰,罷黜事。
還宮後,藥房·政院·玉堂·二品以上·六曹·兩司長官問安。答曰,知道。
院啓,同前,請罪人宋奎濂,亟命遠竄。
府啓,同前,請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。同前請廣興副奉事朴賢,削去仕版。
答院曰,勿煩。答府曰,不允。
全羅都事書目,羅州牧一等畓三十六負,以實爲災,牧使元振鐸,罷黜事。
政院啓曰,明明日,當有頒敎之擧,敎文,當於明日內製出,藝文提學,明朝牌招,使之製進之意,敢啓。傳曰,知道。
政院啓曰,今日迎勅禮畢後,自上入獻西階幄次之時,引禮,當先引勅使,入其帳幕,而不卽擧行,致令勅使,久立於帳內,當該引禮,令攸司推治何如?傳曰,允。郞廳白鴻擧校。日記郞廳權達國書。
上在昌德宮。停常參·經筵。
卯正三刻,日食。
謝恩,護軍李泌。
答尙州牧使李三錫疏曰,省疏具悉,。所陳之事,當令廟堂稟處焉。
答忠淸道進士羅星度疏曰,省疏具悉。朝家已定之事,非爾等之所知也。
大殿,政院·玉堂問安。答曰,知道。
藥房都提調左議政臣權大運,提調行兵曹判書臣金錫胄,左副承旨臣金德遠啓曰,伏未審夜來,聖體若何?昨日大霧,遠臨郊外,還御寒殿,接待客使,自朝至夕,勞動玉體,不瑕有傷乎?臣等,無任區區之慮,敢來問安。答曰,別無所傷矣。
傳曰,今觀迎接都監草記,軒架回輪時,市人一名壓死云,事甚驚慘,令該曹,恤典擧行。
戶曹判書吳始壽,請對入侍。
府院前啓,日食齋戒,今日姑停。
戶曹判書吳始壽請對入侍時,上曰,館伴睦來善,家在城外云,限勅使回還間,姑住城裡事分付。上曰,勅使引禮,昨仍政院啓辭,已令推治,而禮貌官,不善指導,致令引禮,不卽引接勅使於歇所,當該官及引禮,竝爲拿推。
拿推現告,禮貌官贊儀金緯三。
以迎接都監草記,明日館所擧動爲之事,啓下。
左副承旨金德遠,請對入侍。
吏曹啓曰,守令多闕,政事取稟。傳曰,明日爲之。
明日頒敎時,開門差早。
迎接都監啓曰,卽以明日親臨宴享之意,令差備譯官等,傳言於大通官,使之停當於勅使,則勅使答以明日差晩當受云矣,敢啓。傳曰,知道。
弘文館啓曰,本館下番四員內,三員未差,只有修撰臣李湜,獨爲入直矣。以月課不作推考公事,解見任,勘律判下,故卽爲出去,他無入直之員,不得已以上番,姑降入直,而事極苟簡。後政,下番闕員,盡數差出,卽爲牌招入直,何如?傳曰,允。
戶曹判書吳始壽請對入侍時,戶曹判書吳始壽所啓,進宴日期已迫,而日暖如此,故凡干生物,傷敗甚多,極爲可慮矣。至於生雉日供,則雖毛羽有傷者,例不敢進上,而今番則容入之數甚多,色味不變者,得之未易,勿論毛羽之有傷與否,只取色味之不變者,進供,何如?上曰,數多生雉,不必如常時所供,雖毛羽有傷,色味不變,則進供,可也。
上在昌德宮。停常參·經筵。
館所擧動時,初嚴,巳初三刻,二嚴,巳正二刻,三嚴,午初一刻。
禁府,金緯三·李仁楷·卞爾璹拿囚。啓。
京畿監司書目,仁川呈,以工曹參判呂聖齊病重,不得上去事,啓。遞差。
執義李沆,掌令李碩寬啓曰,今者同僚,以朴賢事,發言於席上,而其所得聞者,不啻若親自目覩,故臣等,不以爲訝,與之論啓矣。今聞販賣柴炭者,非賢也,乃賢同任齋郞云。爽實論人,臣等之失著矣,不可晏然仍冒,請命遞斥臣等之職。
敎,王若曰,翟儀初備,旣盡正納之治。鳳詔遐宣,用示同慶之意。肆揚播告,曷勝抃欣。言念大朝,久虛中壼。瞻星軒於天上,幾歎光耀之沈。詠關睢於周南,恒勞寤寐之想。果符沙麓之靈應,遹觀渭溪之親迎。椒室增休,佇聞脫簪之警。長秋有煒,爭仰報曉之賢。縟禮纔擧於六宮,殊私更荷於一視。金節遠降,辱四牡之載馳。瑤函乍開,頒十行之如綍。不圖雨露之澤,亦曁小邦。方知日月所臨,咸囿大德。玆伸祝聖之悃,詎無用亶之辭。於戱,聖化旁流,幸際亨泰之會。群品竝育,永涵生遂之恩。故玆敎示,想宜知悉。藝文提學李□□製進
持平申厚命啓曰,臣適聞廣興副奉事朴賢,曾任光陵參奉時,侵虐陵卒,至於勒捧柴炭之價,臣不勝驚駭,與同僚,以削版論啓矣。卽見同僚避辭,則販賣柴炭,非賢所爲,乃賢同任齋郞云,風聞之說,或有爽實之患,臣之所聞於人者,旣不可自信,則同僚之所聞於人者,亦何可準信也。然而人之傳說者旣差誤,而賢之稱冤,又如此,則臣之率爾論啓之失,在所難免,不可一刻仍冒,請命遞斥臣職。
政院啓曰,卽者執義李沆,掌令李碩寬,持平申厚命,以論事失實引避,而卽今頒敎及館所擧動臨迫,憲府之官,相繼引避,無一行公之員,則將不成貌樣。且此非時急引避之事,待擧動罷後來避之意,送言出給,則臺諫,以不可不捧之意,再三爭執,係是臺臣之避,不可一向退却,何以爲之?敢稟。傳曰,擧動罷後,捧入。
右副承旨李秞上疏。大槪,落傷之餘,强疾供劇,昨日擧動時,顚仆階石,舁還直廬,昏不省事,前頭擧動,決無自力之望,亟命遞臣職名,以便公私事。入啓。踏啓字。
院啓,同前,請罪人宋奎濂,亟命遠竄。成均館司藝蔡之沇,性本昏迷,全不省事,行已鄙賤,人皆唾罵,屢試郡縣,到處貪墨,加以年紀衰耗,言止擧動,殆不成樣。如此庸惡陋劣之人,不可齒在師儒之列,請成均館司藝蔡之沇罷職。
掌令姜碩耉啓曰,日者同僚,以朴賢削版事,發簡於臣,臣以爲同僚所聞,不是泛然與而論啓矣。同僚,以爽實引避,而臣旣同參,則所失,與同僚無異,何敢晏然仍冒?請命遞斥臣職。答院曰,不允。
答執義李沆,掌令李碩寬,持平申厚命,掌令姜碩耉曰,勿辭,退待物論。
吏曹啓曰,今日頒敎時,展敎官奉常寺直長成碩藎,不能豫爲待候,緩緩進來,以致遲延,有臨時顚倒之失,事極可駭,請成碩藎從重推考,奉常寺下吏,亦令攸司推治,何如?傳曰,允。
上在昌德宮。停常參·經筵。
有政。
大司憲李袤啓曰,廣興副奉事朴賢削去仕版之論,旣發於未及相會之前,而厥後數日,臣亦聯名於連啓之中矣。玆者同僚,以失實引避,臣何獨晏然,昨日隨駕之後,猝患寒疾,達夜苦痛,今始來避,所失尤大,請遞臣職。答曰,勿辭,退待物論。
謝恩,承文博士安圭,正字李泰龜,右承旨睦昌明,左副承旨權瑎,右副承旨金德遠。
明日拜表時,開門差早。
獻納權瑍啓曰,卽者憲府多官處置,歸於本院,而臣與持平申厚命,有婚家應避之嫌,不敢可否,請命遞斥臣職。答曰,勿辭,退待物論。
右參贊尹鑴上疏。大槪,輒謝賜服之恩,敢謝月廩之命,且陳近日咎象之可畏,以備裁擇事。入啓。
大司諫李夏鎭啓曰,竝引嫌而退,論事爽實,不可仍在,嫌不可否,其勢固然,請執義李沆,掌令李碩寬,持平申厚命,掌令姜碩耉,大司憲李袤遞差,獻納權瑍出仕。答曰,依啓。
謝恩,副修撰趙宗著。
吏批,以睦昌明爲承旨,趙□□爲副修撰,李湜爲修撰,金壧爲玉果縣監,朴鳴漢爲昆陽郡守,康邃學爲羅州牧使,李東老爲楊州牧使,金時鉉爲直講,金千鎰爲直講,盧三錫爲監察,南天漢爲工曹參議,安圭爲承文博士,李泰龜爲承文正字,呂聖齊·李溟翼·李秞爲副護軍,李鳳徵爲副司直,李湜·權恒爲副司果。
金德遠,以迎接都監言啓曰,明日,乃是仁政殿請宴日次,依例請行乎?敢稟。傳曰,依啓。
又以迎接都監言啓曰,今日,乃是空日,別茶啖排入,別雌牛,亦爲入給之意,敢啓。傳曰,知道。
又啓曰,卽者大通官等,使差備譯官傳言,勅使,明往三田渡,到彼之後,除茶啖雌牛,只設飯捧,猪二口宰殺以待云,敢啓。傳曰,知道。
又啓曰,卽者副勅使,往上勅房,觀射矣,敢啓。傳曰,知道。
又啓曰,卽者上·副使,率家丁,登棚矣,敢啓。傳曰,知道。
又以迎接都監言啓曰,卽聞差備譯官所傳,則中使請行餞宴,而勅使,又復牢辭云,在待客之道,似難但已,一番更請,恐或得宜,敢啓。傳曰,知道。
政院啓曰,當此客使在館之日,本院之多事,有倍於常時,不可不備員矣。承旨闕員,以在京無故人,差出,何如?傳曰,允。
上在昌德宮。停常參·經筵。
夜五更,流星出軒轅星下,入貫索星上,狀如拳,尾長三四尺許,色赤。
謝恩,兼冬至使瀛昌君沈,副使沈梓,書狀官孫萬雄,出去。
答右參贊尹鑴疏曰,省疏具悉卿懇。正當閉藏寒沍之節,日氣溫暖,雲霧晦塞,有同夏節,此是陰陽不調,四時失序之致,予之惕然憂懼,可勝云喩。卿之縷縷誡誨之言,可不留心而體念焉,至於月廩,尤無可嫌之事,卿其安心,勿辭領受。
正言鄭煥辭職上疏,入啓。答曰,省疏具悉。爾其勿辭,救護父病。
都承旨趙威明上疏。大槪,强疾奔走之餘,症勢一倍危劇,藥餌無效,死生未分,旬月之內,差復無期,出入之地,不可暫曠,亟遞臣本職,以便公私事。入啓。答曰,省疏具悉。卿辭至此,本職當許遞焉。
傳曰,明日晝講,爲之。
政院啓曰,勅使,往三田渡碑閣時,楊州牧使多有看檢之事,新除授牧使李東老,使之今日內辭朝,何如?傳曰,允。
弘文館啓曰,新除授修撰李湜,時在江華地,經筵入番事緊,請斯速乘馹上來事,下諭。傳曰,允。
吏曹啓曰,臺諫有闕,政事,取稟。傳曰,明日爲之。
副修撰趙宗著上疏。大槪,所患風病,日漸危篤,而昨者召牌之下,分義是懼,扶曳出肅,强疾入直,蹣跚趻踔,不能行步,被人擡擁,有駭視瞻,而觸風勞動之餘,本症添重,夜半以後,痰涎急塞,人鬼之判,在於俄頃,而僵臥直廬,昏不省事,則明是再中之候也。以此危急之症,斷無直宿行公之望,亟賜遞改,俾得安意調治,以尋生路事。入啓。答曰,省疏具悉。爾其勿辭,調理察職。
楊州牧使李東老,謝恩後,仍爲下直。
兵曹口傳政事,副司直姜碩耉。
奉敎李玄錫上疏。大槪,請依夏間已行之例,遞臣職名,以存相避之舊規事。入啓。啓下該曹。
禁府,白如圭拿囚。啓。
司諫安如石啓曰,昨者憲府多官處置,歸於本院,而臣以迎接都監都廳,除本司仕,正言鄭煥,以其親病陳疏,故長官,獨爲處置,而前啓則無城上所,姑停矣。今聞物議,以爲雖除本司之仕,不可委諸長官,而不爲處置,前啓,且不可姑停云,臣不勝瞿然之至。臣之所失旣大,不可一刻晏然於臺席,請命遞斥臣職。答曰,勿辭,退待物論。
院啓,同前請罪人宋奎濂,亟命遠竄。同前請成均館司藝蔡之沇罷職。答曰,不允。
睦昌明,以迎接都監言啓曰,在前勅使,出入外處,則都監郞廳,例以上命,有問安使矣,明日勅使往來三田渡後,依此擧行乎?敢稟。傳曰,依啓。
又以迎接都監言啓曰,今日,乃是空日,別茶啖排入,別雌牛,則依例間日入給之意,敢啓。傳曰,知道。
又以迎接都監言啓曰,明日勅使,出往三田渡時,家丁各四名,大通官二員,次通官二員,上副使廚子各一名,房守別監·中禁各二人,小通使各一各,軍牢八名,吹打手二十名,節鉞陪十二名,羅將五雙,堂上譯官三員,捲帳譯官二員帶去,堂上都廳郞廳,戎服隨行事,旣已停當,依此擧行之意,敢啓。傳曰,知道。
又以迎接都監言啓曰,明日勅使,三田渡來往時,臣來善,與都廳安如石,軍色郞廳李宏,依例隨行,盤膳色·米麪色·雜物郞廳各一員,以飯捧檢勅事,今日先爲出往矣,敢啓。傳曰,知道。
又以迎接都監言啓曰,勅使,明日三田渡出往時,以初吹未明,二吹平明,三吹日出,出軍令,兩勅,乘轎而往返云矣,敢啓。傳曰,知道。
又以迎接都監言啓曰,卽者差備譯官來言,上·副使同會,覓入碁局云矣,敢啓。傳曰,知道。
又以迎接都監言啓曰,卽者大通官,使差備譯官傳言,勅使,往三田渡時,陪羅將五雙帶去事,分付矣,似當有弊,減除云矣,敢啓。傳曰,知道。
又以迎接都監言啓曰,明日別茶啖及別雌牛,剌使三田渡往來後,依例入給之意,敢啓。傳曰,知道。
又以迎接都監言啓曰,勅使三田渡出往時刻,使家丁,前定三名外,一名加帶往之意,敢啓。傳曰,知道。
權瑎,以都摠府言啓曰,副摠管鄭鑰,除標信,禮曹坐起進去之意,敢啓。傳曰,知道。
又以兵曹言啓曰,明日勅使,出往三田渡時,傳語軍士,以訓鍊都監軍兵除出,量宜排立飛傳,何如?傳曰,允。
睦昌明,以禮曹言啓曰,自前勅行在我境,如遇節日,則所到處,例有遣官問慰設宴之擧矣。今此勅行,冬至勢將經過於我境,依前例,令該曹,問慰官豫爲差出,御帖禮單,照例磨鍊,臨時下送所到處,依例設行事,知委,何如?傳曰,允。
弘文館啓曰,本館下番四員內,二員未差,修撰李湜,在外未上來,副修撰趙宗著,昨日承牌入直矣,所患風病,夜來轉劇,陳疏出去,他無入直之員,不得已以上番,姑降入直,而上下番闕員,明日政差出,卽爲牌招,入直,何如?傳曰,允。
上在昌德宮。停常參·經筵。
有政。
義原君爀,加資肅拜。
謝恩,昆陽郡守朴鳴漢,玉果縣監金壧。
正言鄭煥啓曰,再昨憲府多官處置,及本院前啓,臣以城上所,當傳啓,而父病危重,不忍暫離,方在陳疏乞免中,故長官,獨爲處置,而前啓則未免姑停矣。今聞物議,以爲雖已陳疏,旣未捧入,則處置之委諸長官,前啓之不爲來傳,大違體例云,臣不勝瞿然之至。緣臣有父病,不能詣臺,使處置歸於長官,使前啓歸於姑停,今玆之失,專在於臣,而同僚,以除本司之人,亦且引避,臣何敢一刻晏然於臺席乎,昨於私情煎遑之中,且値日暮,今始自列,所失尤大,請亟遞臣職。答曰,勿辭,退待物論。
傳曰,大臣·備局堂上,引見。
傳曰,今日晝講,停。
右參贊尹鑴箚子。大槪,臣以拜揖之禮,見忤於大臣,敢陳所懷,以備睿覽,冀賜諒察,遞免臣職,以尊大臣體貌事。入啓。答曰,省箚具悉。六卿之於三公前拜禮,非今日創始,自古流來之規也,而今乃固守若是耶?似非和平之道,卿其安心勿辭焉。
謝恩,大司憲權大載,左承旨睦昌明,右承旨李元祿,應敎李沆。
府前啓,無城上所,姑停。
迎接都監啓曰,都廳安如石·姜碩耉,今日政,除授臺諫,俱不行公,不可無變通之道,令政院,稟處,何如?傳曰,允。
引見時,增廣會試試官,勿拘相避,極擇差出事定奪,大提學薦望,使前日大提學議薦,速爲差出事,下敎。
政院啓曰,卽者迎接都監啓辭,都廳安如石·姜碩耉,今日政,除授臺諫,俱不行公,令政院,稟處事允下矣。執義安如石,司諫姜碩耉,竝卽牌招肅拜,使之仍察都廳之任,何如?傳曰,允。又啓曰,牌招事,命下矣。日勢已暮,明日待開門牌招之意,敢啓。
引見時,行大司諫李夏鎭所啓,再昨憲府多官之引避也,處置歸於本院,而城上所正言鄭煥,以父病危劇,陳疏乞免爲辭,司諫安如石,以都廳,除本仕爲托,再三往復,終不肯來,下吏,以長官當爲處置,前例如此爲告,故臣於晩暮後,始爲處置,蓋錯慮翌日拜表擧動時,似當及時差出憲官之代故也。今聞物議,大以爲非,同僚,以此引避,臣之疲軟失體,大矣。且朴賢事,顯有委罪他人之迹,所當拿問明査,不可以渠之倡言自明,遽歸之失實,憲府引避之官,亦不宜輕遞,以此物議甚激,臣之處置乖當之失,亦所難免,不可一刻仍冒,請命遞斥臣職。上曰,勿辭,退待物論。領議政許積所啓,頃日論罪試官之時,臣有不能覺察之失,玆敢仰達。除非臺論請罪,自上特敎外,年七十者不爲定配,卽是法例,試官中李弘淵,年今七十四,而混被徒配之律,不察之失,實在於臣。頃與右議政權大運,論及此事,亦以爲當從法例,則似當有分揀之道矣。上曰,祖宗朝法典,不可廢壞,李弘淵勿爲定配,可也。又所啓,外方官員之許赴鄕試,自是國法,而近緣擧子輩之多言,使之來見京試矣。今年則年事大歉,必多豫爲料理之策,外官爲見京試,留連累朔,還去屬耳,今又上來,則不但夫馬之大有弊,其於賑政料理,尤涉虛踈,宜有變通之道矣。上曰,許赴鄕試事分付,可也。左議政權大運所啓,注書李善溥,三有召命,而一不來謝,故其下位注書,拘於廳規,不得行公,至於新薦,亦不得爲之,實官久曠,事多苟簡矣。史局雖重,翰林,亦以應講,先後易其薦次,而除拜前日,三館參下,亦爲變通時仕仕滿者,先陞六品,已有定式。今後則注書,亦勿以除拜先後爲第次,而一從肅謝先後,定其位次,宜當矣。上曰,勿論除拜先後,以其肅謝,定其位次,可也。且李善溥,以其微末之官,三違召命,極爲可駭,從重推考,以爲警責之地。行戶曹判書吳始壽所啓,今年年事之失稔,諸道同然,上納之減縮,可以前知,前頭經費,殊甚可慮。關西年分摠數,未及上來,姑未知稅收米應捧之數幾許,而除其災結,則實數要不過萬餘石,賑恤廳,移轉本道,猶以爲悶。今又督運稅收米,則非但船運未易,民情亦必失望,使之作木上納,則各穀,可以流行於道內,木花稍登,關西亦然,必無難辦之慮,京外事勢,實涉兩便,問于大臣而處之,何如?領議政許積曰,關西田稅,本爲軍餉,非戶曹應用之物,而今年則戶曹經費,果爲不足,稅收米,特給戶曹,而自戶曹料理作木,從便運來,以補經費,則可除民弊矣。上曰,事勢如此,則今年稅收米,竝爲劃給,可也。行兵曹判書金錫胄所啓,科場事體,至嚴且重,隨事變更,固涉煩屑,而臣有所懷,敢此仰達。增廣初試,近以臺諫,爲監試官者,蓋所以重事體,而但念監試官,出坐帳外,收捧試券之時,某人試券,入於某,皆先知之,仍與於考試之際,則不無所嫌。今番則監試臺諫,則入坐帳內,糾察場中凡事,而依武科都廳監箭之例,更定臺監,使之坐於階上,收捧試券後,還爲出來,一如收券官之例,何如?上曰,依爲之。領議政許積所啓,別試初試則試官例差七人,增廣初試事體之重大,與別試無異,而只差堂下試官三人,殊欠重科場之意。今後則增廣初試,亦依別試初試例,考官七人差出,掌試似當矣。左議政大運曰,此是臣等在外相議之言也。增廣初試與別試初試無異,而只令堂下試官三人掌試,果欠重大科之意,依別試初試例,差出試官,宜矣。上曰,依爲之。刑曹判書李元禎所啓,頃日政院書吏,被捉於刑曹神祀禁亂者,欲爲泄憤於禁吏·使令,僞作牌子而推捉,轉輾相激,終使本曹郞官,被罷推之罰,本曹主禁亂之政,而上司吏輩之犯禁者,必欲逞憾,則本曹威令,將必不復行於下輩矣。刑曹參判權大載曰,政院啓辭中,院吏之被捉於禁亂者,旣已收贖之後,崔宙發怒,於夜深後發牌,而還退其已捧之贖木,捉囚院吏之正妻云者,非其實狀也。徵捧贖木,自是堂上之事,非郞廳所管,而況其時未及收贖,則院吏之瞞告,據此可知。至於發怒砲硣於闕門外之說,雖未知其虛實,而闕門外砲硣之聲,旣非承旨之所親聞,則亦安知非院吏之搆誣也。且政院,欲査問曲折而發牌云,宙雖該司之官,豈可與下吏來辨乎?政院書吏,僞作牌子,捉致刑曹書吏使令,政院使令,持牌子作亂於本曹開坐之處,事之可駭,莫此爲甚,其僞造牌子,盜踏印信之罪,不可不重治,以杜後弊。左議政大運曰,政院,以聽傳敎發牌,而宙若不來,則固有罪矣,欲與下吏對辨而發牌,則宙之不來,未爲不可,以此坐罷,似涉冤枉矣。上曰,然則崔宙,似無所失,勿爲罷職,院吏,令攸司,囚禁重治。
吏批啓曰,判書洪宇遠病不來,參判吳始復式暇,小臣獨政未安,何以爲之?敢稟。傳曰,只出緊任。
以李元祿爲承旨,權大載爲大司憲,朴相馨爲掌令,柳星三爲掌令,李后定爲持平,李鳳徵爲修撰,朴純爲參知,李沆爲副應敎,安如石爲執義,姜碩耉爲司諫,李袤·趙威明爲副護軍,李沆·李碩寬·申厚命爲副司直。
備忘記,傳于睦昌明曰,頃觀禮曹單子,兩處習儀,皆以三度磨鍊,旣已三度習儀於大王大妃殿,則執事之人,亦可以慣習矣。大王大妃殿內習儀,初度則初七日,二度則初九日,三度十一日爲之,而王大妃殿習儀,則只行一度於十三日事,分付。
睦昌明,以迎接都監言啓曰,都廳書吏軍色書吏,雖是館內出入之人,至於三更量,則非外人出入之時,而邊厚江·李時攔入之際,守門都事羅將,不能禁斷,亦難免其責,守門羅將,自都監治罪,而當該都事,推考警後,何如?傳曰,允。
李元祿,以迎接都監言啓曰,昨以勅使今日三田渡往來後,別雌牛入給之意,啓達矣。卽者無弊入給之意,敢啓。傳曰,知道。
又以迎接都監言啓曰,卽刻勅使,自三田渡,來入館所矣,敢啓。傳曰,知道。
又以迎接都監言啓曰,卽者大通官,使差備譯官傳言,勅使,當以初八日回程,而路程記牌文,則明日當爲書出,例給雜物,催促入給云。都廳請留,則當待其路程記牌文書出後,依例擧行,而例給雜物,爲先催促措備之意,敢啓。傳曰,知道。
又以迎接都監言啓曰,卽者大通官,又以勅使之言,傳言於差備譯官曰,勅使以爲,久留甚苦,不堪歸意,路程記牌文,卽令書入云,路程記牌文書入後,自都監,依例請留之意,敢啓。傳曰,知道。
柳命賢啓曰,卽見謝恩兼冬至使正副使狀啓,則初行塡銜處,皆書名字,有違規例,難免不察之失,正使瀛昌君沈,副使沈梓,竝推考,何如?傳曰,允。
引見時,積曰,頃日遠接使引見時,勅使求請人參,令都監,周旋減數事,陳達云。當其徵索之際,遠接使所當令譯官,據理防塞,彼終不聽,則亦當自通於都監,而至煩天聽,終有自上分付都監之擧,其虧損事體甚矣。請遠接使鄭榏,推考何如?上曰,推考可也。出擧行條積曰,頃日宴禮時,侍衛之臣,有喧譁私語之事,至於侍衛將士或有坐者,卽爲非矣。卽今雖不必摘發,而此後則使兵判檢勅後,勿爲是事,分付,何如?上曰,依爲之。出於擧行條,則似爲煩細,勿出可也。大運曰,議政府司錄柳壽芳,方爲假注書,此是政府單郞廳,所當請遞,而若差出實注書,則柳壽芳,自當遞矣。注書廳規,下注書行公,則不得差出上注書云,而卽今注書朴慶後,受由在外,承旨備望,送于政廳,何拘於注書之廳規乎?實注書一員,後政差出,何如?上曰,依爲之。出擧行條
上在昌德宮。停常參·經筵。
夜一更,至二更,月暈。
謝恩,監察盧三錫。
弘文館啓曰,新除授修撰李鳳徵,時在江華地,經筵入番事緊,請斯速乘馹上來事,下諭。傳曰,依啓。
謝恩,執義安如石,司諫姜碩耉。
政院啓曰,大提學差出事,命下矣。來初八日空日,大臣及政府西壁·六卿·判尹,待開門,依例命招圈點之意,敢啓。傳曰,知道。
明日,大王大妃殿誕日陳賀時,開門差早。
司諫姜碩耉啓曰,臣之無似,最居人下,前後歷颺,莫非忝竊,而今此新除之命,尤出夢寐之外,臣惟自愧,人謂斯何,迫於嚴召,黽勉出謝,而揣已量分,終不可冒居也明矣。況伏聞大司諫李夏鎭,昨於筵中,引避退待,臣當處置,而其避辭中,有處置乖當之語,其所處置,旣出乖當,則臣以其時處置中人,何可晏然處置乎?以此以彼,俱難仍冒,請命遞斥臣職。答曰,勿辭,退待物論。
府啓,同前,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地。日者本府,有廣興副奉事朴賢削版之啓,而其後物議,以爲販賣柴炭,非賢所爲,乃其同任齋郞之事云。故本府多官,俱以論事失實,引避見遞,所謂同任齋郞,卽廣興奉事黃鵠立也。今聞賢則諉之於鵠立,鵠立則諉之於賢,互相推諉,風習可惡,且不可以渠輩自明之說,的知其爲某人之事,不可不覈實科罪。請廣興副奉事朴賢,廣興奉事黃鵠立,一體拿問,以爲査處之地。答曰,不允。
都承旨鄭重徽上疏。大槪,新授職名,萬不近似,亟賜遞改,以重名器,以安私分事。入啓。答曰,省疏具悉。屢拜銀臺之職,已試才局之允合,勿爲控辭,從速察職。
院啓,同前請罪人宋奎濂,亟命遠竄。成均館司藝蔡之沇之愚騃昏迷,全不省事,庸惡陋劣,人皆唾鄙,歷試郡縣,到處見敗,年紀衰老,耗敗特甚之實狀,此通朝之所共知,而再三論執,尙不允兪,竊不勝未安之至,請勿留難,亟命罷職。竝引嫌而退,推諉長官,有違臺體,自當處置,未免失體,嫌不處置,其勢固然,請正言鄭煥,大司諫李夏鎭遞差,司諫姜碩耉出仕。
李元祿,以迎接都監言啓曰,今日,乃是空日,別茶啖依例排入之意,敢啓。傳曰,知道。
又以迎接都監言啓曰,卽因勅使昨日分付,御醫李後聃入送之意,敢啓。傳曰,知道。
又以迎接都監言啓曰,卽因昨日勅使分付,牌文入送之意,敢啓。傳曰,知道。
又以迎接都監言啓曰,勅使發行日子,以初八日,牌文書出矣,敢啓。傳曰,知道。
柳命賢啓曰,臣承命,進去館所,以上敎,措辭請留,則兩勅,答以至遣近侍,請留勤懇,誠爲感激,而俺等,旣已竣事,必欲趁歲前回還,故不得仍留,以前定日,發行爲計云矣,敢啓。傳曰,知道。
李元祿,以迎接都監言啓曰,卽者差備譯官,以上勅之意傳言曰,今此醫員李後聃,診脈論症,甚爲詳明,俺之欲言而所未言之症,亦能先言,留館時治療日字不多,欲於行中,率去施鍼爲計,而第未知上意以爲如何云,故卽以此意入啓之意,回答矣,敢啓。傳曰,依其言率往。
又以迎接都監言啓曰,勅使所求鳥銃十柄,及善放砲手四名入送,則排設貫革,方以試放之意,敢啓。傳曰,知道。
睦昌明,以迎接都監言啓曰,卽者上勅使,李後聃施針云矣,敢啓。傳曰,知道。
又以迎接都監言啓曰,卽伏見承旨請留啓辭批答,則以知道,判下矣。自前承旨請留,而彼不聽,則例有遣大臣申請之擧,敢此仰稟。傳曰,遣大臣請留。
又以迎接都監郞廳,以領議政意啓曰,臣來詣館所,以承命請留之意,使差備譯官措辭,言於大通官,使之傳言於勅使,則副使,適會上勅使房,答以俺等,使事已完,留滯亦久,必欲趁歲前還家,歸思甚忙,故昨日今朝,都監與近侍,連續請留,而不得承命矣。今又別遣大臣,懇請至此,不勝感激,當留一日,定於初九日發行云矣,敢啓。傳曰,知道。
上在昌德宮。停常參·經筵。
大王大妃殿誕日,四殿,政院·玉堂問安。答曰,知道。
謝恩兼冬至正使·副使書目,辭狀上送事。
京畿監司書目,平丘察訪李相奭,父在喪,其代,令該曹卽爲擇差,急速催促赴任事。
吏曹啓曰,臺諫有闕,政事,取稟。傳曰,明日爲之。
府前啓,無城上所,姑停。
傳曰,明日晝講,爲之。
參知朴純上疏。大槪,冒受謬資,愧恧方深,新除之命,又出意外,尤增惶蹙,無以自容,懇乞遞臣職名,仍收所授資級,以重名器,以安微分事。入啓。答曰,省疏具悉。爾其勿辭察職。
都承旨鄭重徽再疏。大槪,更申不敢承當之狀,乞賜遞改事。入啓。
右副承旨金德遠上疏。大槪,乞遞臣職名,以懲爽實陳啓之罪,俾無壞損體例之弊事。入啓。
又以迎接都監言啓曰,今日,乃是空日,別茶啖依例排入,別雌牛,亦爲入給之意,敢啓。傳曰,知道。
又以迎接都監言啓曰,一大通官金大憲,使差備譯官,送言于臣等,願見其族人毛廛橋居金福稱名人,故招來金福,問其根脚後,入送之意,敢啓。傳曰,知道。
又以迎接都監言啓曰,卽者李後聃,入往館中,則上使又爲施針之意,敢啓。傳曰,知道。
又以迎接都監言啓曰,卽者上·副勅,出坐於西宴廳,旋卽還入云矣,敢啓。傳曰,知道。
又以迎接都監言啓曰,勅使回還時,一路宴禮減除事,使差備譯官等,觀勢周旋矣。缺通官等,以勅使之意傳言曰,俺等渡灣以後,目見本國飢荒缺只設義州·定州二度宴禮及一路夕茶啖而已。其後各處宴禮,各站朝晝茶啖,館所應行,擧皆減除,則回還,將不可異同,自弘濟院,至義州七處宴禮,勿爲備待,各站朝晝茶啖,依上來時例,亦勿豫備之意,卽爲啓知行會,以除民弊云。一路除弊,誠爲不少,臣等,使差備譯官等,以軫念小邦民弊,京外應行之宴禮,朝晝茶啖,竝爲減除,不勝感激之意,措辭致謝,三道監司·開城留守處,卽以此行會,而自前如此之時,有遣中使申謝之擧,亦於中路,有別遣問安使之擧,令政院,考例擧行,何如?傳曰,允。
又以迎接都監言啓曰,兩勅·兩大通官所求鳥銃,依例入給,而兩大通官,則各減一柄事,昨已啓達矣。一大通官金大憲,每色慮有德色,懇請一柄之加給,而不使金明善缺知云,有難終始防塞,且有三柄之前例,不得已加給一柄之意,敢啓。傳曰,知道。
江原監司趙師錫,今十一月朔膳生文魚等,不能檢勅,待罪事狀啓,傳于柳命賢曰,勿待罪回諭。
上在昌德宮。停常參,只晝講。
下直,麟蹄縣監李熙米。
謝恩,掌令柳星三,持平李后定,直講金時鉉。
答都承旨鄭重徽疏曰,省疏具悉。爾其勿辭,從速察職。
答右副承旨金德遠疏曰,省疏具悉。爾其勿辭察職。
兩慈殿,藥房問安。答曰,知道。
藥房都提調左議政臣權大運,提調行兵曹判書臣金錫胄,右承旨臣李元祿啓曰,冬序將半,日氣常暖,伏未審此時,聖體,若何?兩慈殿氣候,亦復,何如?臣等,無任區區之慮,敢來問安。答曰,兩慈殿氣候安寧,予亦無事矣。
備邊司啓曰,曾因重臣之疏,各道還上,一從被災輕重,分等減捧,尤甚邑,則舊未捧者,減三分之一收捧之意,覆啓行會矣。近聞民間窮乏之患,已至十分地頭,還上收捧,一準前定之數,則殊無朝家軫恤之意,舊未捧,則依前定式收捧,新分給,則尤甚被災邑,捧三分之一,之次邑,則折半收捧事,更爲行會于各道,何如?傳曰,允。
江原監司書目,三陟兼任平陵察訪南宮楀,襄陽府使李寅煥,高城郡守李立中,杆城兼任襄陽府使李寅煥,通川郡守權順善,歙谷縣令李行夏,平海郡守權克中,蔚珍縣令孫愈等,十一月朔膳進上生文魚等闕封,竝只罷黜事。
傳曰,下直守令,留侍。
工曹判書柳赫然上疏。大槪,召牌之下,病勢危劇,萬無起動趨詣之望,本職兼帶,亟賜鐫削,仍治臣違命之罪事。入啓。答曰,省疏具悉。卿其勿辭,調理察職。
吏曹判書洪宇遠,工曹判書柳赫然,牌不進。傳曰,更爲牌招。
持平李后定啓曰,倥侗小臣,數月之內,再忝是職,感激之外,驚懼彌深,第臣宿患脇痛,乘寒復發,膨脹痞悶,全癈飮啖,委頓床席,前任騎省,纔已呈病受由矣。意外新命,遽及此際,嚴畏分義,扶曳出肅,而不惟症情十分危苦,且頃日增廣會試時,備擬參試官,承牌詣闕之後,旋聞母病猝劇,情理切迫,顚倒出去,以此被推,尙未照勘,法不可一刻冒居言地,請命遞斥臣職。答曰,勿辭,退待物論。
謝恩,參知朴純。
大司憲權大載啓曰,向日前席,刑曹判書李元禎之奏達本曹郞官罷推事也,臣亦略陳其時曲折矣。卽伏見承旨金德遠疏辭,其縷縷爭辨,佹累千言,不惟自是,爲下吏分疏甚力,可哂也。臣不必與之呶呶,而旣被其侵斥,何可晏然,請命遞斥臣職。答曰,勿辭,退待物論。
晝講入侍,知事金錫胄,特進官鄭之虎,玉堂李堂揆·睦林儒,兼特進官尹鑴,承旨李元祿,假注書安圭,史官尹義濟·安如岳。
都承旨鄭重徽上疏。大槪,更暴危悃,乞賜遞免事。入啓。答曰,省疏具悉。爾其勿辭,從速察職。
傳曰,留待守令,引見。
傳曰,明日晝講,爲之。
司錄,以三公意啓曰,大提學圈點之望,政府西壁,無一進參者,則不得開坐,例也。右參贊尹鑴,承牌入來,又執前見,不欲行禮,臣等,以前日疏批聖敎丁寧,不可不行禮之意,再三往復,終不回聽,國朝三百年流來體例,不可一任其壞耳。右參贊尹鑴推考,左參贊睦來善,方在館所,卽爲牌招,使之來參,以爲開坐之地,何如?傳曰,允。
掌令柳星三啓曰,卽者長官,以被斥於右副承旨金德遠,引避退待,臣當處置,而金德遠,卽臣之婚家也,嫌不可處置,請命遞斥臣職。答曰,勿辭,退待物論。
傳曰,今觀工曹判書疏辭,病勢不輕,遣御醫看病後,書啓。
晝講時,江原道進上闕封守令平海郡守權克中,蔚珍縣令孫愈,三陟兼任平陵察訪南宮楀,襄陽府使李寅煥,高城郡守李立中,通川郡守權順善,歙谷縣令李行夏,勿罷只推事,榻前定奪。
賓廳,大提學圈點。入點,金錫胄·洪宇遠。五點,南龍翼。
政院啓曰,左承旨睦昌明,以該房,進去吏批政廳矣。今日政,移拜大司諫,廳中,只有右承旨臣李元祿,同副承旨臣柳命賢及臣瑎,而臣則以該房,當進兵批政廳,右承旨李元祿,同副承旨柳命賢,吏批俱有相避,吏批政廳,何承旨進去乎?敢稟。傳曰,吏·兵批兼進,都承旨疏批已下,卽爲牌招察任。
謝恩,都承旨鄭重徽。
晝講時,罪人韓舜錫配所移定事,榻前定奪。
權瑎,以司饔院官員,以監膳提調意啓曰,江原道十一月朔各殿進上中,生文魚·生大口魚·生黃魚·生銀魚·生鰒等膳狀,依例書塡,物種則不爲封進,而封進官牒呈內,近日日氣和暖,各邑所封生物,竝皆色變有臭,不合御供,故退却不封云。此雖事勢之似然,而莫重御供,書載膳狀,本色闕封,此實曾所未有之擧也。事之可駭,莫此爲甚,當該封進官及本道監司,從重推考,未封生物,速爲封進之意,分付,何如?傳曰,允。
吏批,以李夏鎭爲戶曹參判,尹以濟爲兵曹參議,李泰祺爲平丘察訪,金斗明爲端川郡守,鄭之虎兼同義禁,權斗紀爲兵曹正郞,安圭爲典籍,金□昌爲禮曹正郞,鄭民獻爲直講,姜銑爲注書,孫萬雄爲濟用正,睦昌明爲大司諫,朴紳爲正言,金得臣爲司僕正,朴純爲同副承旨,金錫胄爲大提學,譯官邊暹·朴世華加通政,賞加。
兵批,行判書金錫胄進,參判申晸病,參議未差,參知朴純進,右承旨權瑎進。以趙威明爲副摠管,義原君爀爲都摠管,沈梓·姜爾聖·邊暹·朴世華付副護軍,鄭煥付副司果,李玄錫付副司正。
柳命賢啓曰,注書姜銑,今日政差出,而未及肅拜,假注書安圭,陞出六品,其代,當爲差出,而在京無故人絶少,假注書柳壽芳,使之仍爲察任,何如?傳曰,允。
柳命賢,以兵曹言啓曰,參知朴純,卽者移拜承旨,而臣錫胄,兼任未肅拜,參判申晸,身病方劇,不得入來,參議尹以濟,今纔差出,亦未肅拜,他無替直之員,假參議差出,何如?傳曰,允。
吏批啓曰,諫院闕員,今當差出,而擬望之人乏少,承旨·外任,竝擬,何如?傳曰,允。
又啓曰,卽今廳中,位甚不齊,出納之際,事多苟簡,且前頭將有擧動,不可不備員,今日政,承旨闕員以在京無故人差出,何如?傳曰,允。
上在昌德宮。停常參,只晝講。
謝恩,戶曹參判李夏鎭,同義禁鄭之虎,右承旨權瑎,直講鄭民獻,西學敎授曺廷善,注書姜銑,平丘察訪李泰祺。
下直,富寧府使辛錫一。
都承旨鄭重徽初度呈辭,入啓。給由。
傳曰,下直守令,留待。
晝講入侍,知事閔熙,特進官吳挺緯,兼特進官尹鑴,承旨朴純,玉堂李沆·睦林儒,假注書柳壽芳,史官尹義濟·安如岳。
傳曰,下直守令,引見。
政院啓曰,自前勅使回還時,弘濟院別餞慰使,都承旨例爲進去矣。都承旨鄭重徽,呈辭受由,何以爲之?敢稟。傳曰,都承旨牌招進去。
都承旨鄭重徽,身病出仕。
戶曹判書吳始壽,請對入侍。
兵曹啓曰,明日將有郊外擧動,而參判尹晸,病不得行公,參議尹以濟,今日不爲出謝,參知未差,陪從守宮,無以推移,參知,令該曹,卽以在京無故人,口傳差出,參議尹以濟,竝卽牌招察任,何如?傳曰,允。
謝恩,兵曹參議尹以濟。
吏曹啓曰,臺諫有闕,政事,取稟。傳曰,明日爲之。
明日郊外擧動時,初嚴,卯正二刻,二嚴,辰初一刻,三嚴,辰正初刻,開門罷漏後。
吏曹口傳政事。參知兪夏益。
兵曹判書金錫胄上疏。大槪,文衡之任,決不敢再叨,懇乞鐫改,回授可堪之人,以幸公私事。入啓。
府啓,同前請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。同前請廣興副奉事朴賢,廣興奉事黃鵠立,一體拿問,以爲査處之地。竝引嫌而退,推緘未勘,勢難在職,在我無失,被斥何嫌,嫌不處置,其勢固然,請持平李后定遞差,大司憲權大載,掌令柳星三出仕。答曰,毋庸瀆擾,處置事,依啓。
院啓,同前,請罪人宋奎濂,亟命遠竄。新除授正言朴紳,時在全羅道全州府任所,請斯速乘馹上來事,下諭。答曰,亟停勿煩,下諭事,依啓。
政院啓曰,明日郊外親臨餞禮時問答說話,略爲撰出書入,而疏漏未盡之處,令廟堂,添刪以入,何如?傳曰,允。
傳于李元祿曰,通明殿補堦役事,欲以衛軍使役,而明日擧動相値,以入番精抄軍,定送。
朴純,以兵曹言啓曰,別雲劍一員,前參判沈梓,旣已奉使出彊,豫差花昌君,以司饔院提調,先詣宴所,豫差錦平尉朴弼成,以親病在外,他無推移之員,別雲劍一望,別單書入之意,敢啓。傳曰,知道。
禁府啓曰,橫城前縣監張治世査覈公事,去七月二十五日,行會本道,外無査啓,故九月十月連次催促,而一向淹遲中間,本道雖有監司遞易之事,莫重啓下公事如是稽緩,事甚未便,本道監司推考,使之從速査啓之意,行移,何如?傳曰,允。
上在昌德宮。停常參·經筵。
答兵曹判書金錫胄疏曰,省疏具悉卿懇。文衡之任,捨卿其誰,卿其安心勿辭,從速察職。
義州別問安使黃道平,出去。
中路問安使許璋,出去。
謝恩,大提學金錫胄,副摠管義原君爀,參知兪夏益,左副承旨金德遠,東學敎授尹邦憲。
京畿監司慶㝡,伴送使鄭榏,出去。
吏曹佐郞吳始大,卒吳允謙等賜諡後,入來。
左議政權大運,都承旨鄭重徽,弘濟院出去。
大駕,詣慕華館,入幕次後,藥房·政院·玉堂問安。答曰,知道。
傳曰,還宮時,限蓮池邊,捧上言。
大駕還宮後,藥房·政院·玉堂·二品以上·六曹·大司憲問安。答曰,知道。
禁府,韓舜錫,富寧府移配。啓。
左議政權大運,都承旨鄭重徽,入來。
右議政許穆箚子。大槪,臣病猝重,不得參問安之列,惶恐待罪事。入啓。答曰,省箚具悉卿懇。有疾未參班列,有何所嫌,卿其安心勿辭,從容調理。
院啓,同前請罪人宋奎濂,亟命遠竄。答曰,毋庸强聒。
府前啓,措語竝見上請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地事。請廣興副奉事朴賢,廣興奉事黃鵠立,一體拿問。客使在館時,求請朱笠,分工曹,使市人,覓納凉臺,正郞崔碩年,見其凉臺之品好,遂生自買之計,使之勿爲入納,仍索他凉臺,市人,更爲求得之際,館中之催促甚急,不得已以前所得者納之。碩年,怒其不從己言,杖其市人,好品凉臺,終必覓來,欲以廉直勒買,市人,有偃蹇其價之色,則碩年,又爲發怒,重杖市人,其憑公營私作弊市人之狀,誠極可駭,請工曹正郞崔碩年罷職。答曰,不允。拿問事,依啓,崔碩年,先罷後推。
朴純啓曰,小臣,馳進館所問安,則答以每遣近侍下問,不勝感激,俺等,國王德分,無事留宿云矣,敢啓。傳曰,知道。
金德遠啓曰,內乘來言,捲簾,取稟。傳曰,捲前面。
李元祿啓曰,自上出立幕次之後,通禮,趁未啓請乘輿,致有臨時顚倒之患,極爲非矣。當該通禮院通禮,推考,何如?上曰,依啓。
李元祿,以迎接都監言啓曰,勅使,到沙峴底,見臣等列立,使之背立,仍住轎,使大通官等送言曰,仍俺等之接待,累日留待於館所,寒沍之日,且復遠出,心甚未安云,通官等,別爲致謝於臣等而去矣,敢啓。傳曰,知道。
吏批。行判書洪宇遠,參判吳始復,參議柳命天,右承旨權瑎進啓曰,憲府闕員,今當差出,而擬望之人乏少,外任竝擬,何如?傳曰,允。又啓曰,全州爲府,物衆地大,素稱難治,判官,今當差出,而可合之人乏少,本道及他道都事中,曾有聲績者,竝擬,何如?傳曰,允。
禁府啓曰,以刑曹啓目,出身金雄·張戒益·李敬業·金義信等,移本府處置事,允下矣。金雄·張戒益·李敬業·金義信等,方待命於本府,卽爲拿囚之意,敢啓。傳曰,知道。
謝恩,直講鄭民獻。
上在昌德宮。停常參·經筵。
下直,巨濟縣令金淇。
謝恩,兵曹佐郞安圭。
大殿,政院·玉堂問安。答曰,知道。
左尹許秩初度呈辭,入啓。給由。
藥房提調行兵曹判書臣金錫胄,左承旨臣李元祿啓曰,入冬恒燠之餘,寒事猝緊,伏未審夜來,聖體,若何?昨日冒風,遠臨郊外,帳殿酬酢,亦且移時,勞動之餘,不瑕有傷乎?臣等,不勝區區憂慮之至,敢來問安。答曰,別無所傷矣。
慶尙監司書目,病重乞遞事上疏,上送事。啓。答曰,省疏具悉。卿其勿辭,調理察職。
禁府,朴賢·黃鵠立拿囚。啓。
左參贊睦來善上疏。大槪,乞賜恩暇,因許盡遞職名,俾伸至願事。入啓。
院啓同前,請罪人宋奎濂,亟命遠竄。答曰,亟停勿煩。
府啓,同前,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地,新除授持平李玄逸,時在慶尙道安東地,請斯速乘馹上來事,下諭。答曰,勿煩,下諭事,依啓。
上在昌德宮。停常參·經筵。
謝恩,兼春秋李堂揆,海運判官甲厚命。
答左參贊睦來善疏曰,省疏具悉。卿其安心,勿辭往來。
伴送使書目,勅行,十一日坡州止宿事。
政院啓曰,都承旨鄭重徽,左承旨李元祿,竝式暇,左副承旨金德遠,右副承旨柳命賢,皆以病不爲仕進,出納之際,事甚苟簡,左副承旨金德遠,右副承旨柳命賢,竝牌招察任,何如?傳曰,允。
院啓,同前,請罪人宋奎濂,亟命遠竄。
府啓同前,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地。答曰,毋庸堅執。答院曰,毋庸堅執。
權瑎啓曰,事變假注書李泰龜,重患寒疾,不得仕進,已至累日,多事之地,不可等待其差歇,今姑改差,何如?傳曰,允。
柳命賢啓曰,卽伏見慶尙監司鄭樸啓本,則醴泉郡寺奴婢等,以生爲死之狀,旣爲現露,則伊時郡守崔鎭南,難免其罪,其在道臣之道,固當按法請罪,而不此之爲,乃反以遞易可惜等語,張皇馳啓,有欠道臣按法之體,殊未妥當,請慶尙監司鄭樸推考。傳曰,允。
又啓曰,都摠府郞廳來言,闕內各處,入直軍士夜巡檢之意,敢啓。傳曰,知道。
禮曹啓曰,平壤地高句麗乙支文德祠宇賜額致祭事,曾已啓下,連因多事,未及擧行矣。今者本曹佐郞金益華,以勅使前冬至問慰官,將爲西行,回程時,依例宣額致祭,以除京官往來廚傳之弊,何如?傳曰,允。
上在昌德宮。停常參·經筵。
禮曹佐郞金益華,勅使前問慰後,仍爲平壤乙支文德祠宇賜額致祭事,出去。
謝恩,持平權迪,南學敎授洪禹績,中學敎授黃戴仁,護軍李重信。
左尹許秩再度呈辭,入啓。加給由。
假注書李泰龜病,代姜相周。
傳曰,大臣·備局堂上,引見。
伴送使書目,勅行,十二日開城府止宿事。
引見時,大司憲權大載所啓,罪人韓舜錫,嚴刑究問前後借手之人事。上曰,毋庸堅執。又所啓,果川縣監睦昌遇,求山於地師李幼弼,以其所扞穴形不好,發怒,幼弼父母墳,在其境內,多發下人,鞭其墳,且以詬辱之說,書諸其碑石,墳前樹木,亦皆白而書之,因其私事,有此駥怪之擧,如此之人,不可使之臨民,請果川縣監睦昌遇罷職。上曰,更加詳察處之。又所啓,京畿監司慶㝡,巡到本縣時,聞知其事,深以爲駭,而不敢處置,疲軟甚矣,請京畿監司慶㝡推考。上曰,依啓。又所啓,國家大小之役,客使責應之事,專責於市民,市民之役,本來煩重,而諸宮家及諸上司,稱以私貿易,市上之物,輕價勒買,無異白奪,甚者,遷延退托,終不給價,市民不能支堪,怨言朋興,當聖上恤民剗弊之時,八方人民,竝皆蒙惠,都下之民,理宜先加軫恤,而有此科外取怨之事,宮家各司之所爲,殊甚無據,請令漢城府,申勅平市署,諸宮家各司私貿易,一切禁斷。凡貿易之物,一從市直,準給貿用,如有犯者,宮家則首奴,從重科罪,各司則官員,各別論罪,嚴立事目,永久遵行,以除市民一分之弊。上曰,依啓。又所啓,各司之有貢物下人,爲公家服役而設者也,非公事而私役者,非古例也。近來有貢物衙門官員,或稱使喚,或稱轎軍,或以築墻軍使,役於其家,至於親舊家婚姻宴禮,多數定送,貢物主人輩,雇人以應之,日不暇給,有不能支當者,怨苦日甚。請嚴勅有貢物各司,非公事則絶勿使役,如有犯者,官員從重論罪之意,別立事目,永久遵行,以除呼怨之弊。上曰,依啓。獻納權瑍所啓同前,請罪人宋奎濂亟命遠竄。上曰,旣已削黜,不必遠竄,勿煩。
柳命賢,以義禁府言啓曰,以咸鏡監司刑曹粘目,軍官出身任京禹,移本府處置事,允下矣。任京禹,方待命於本府,卽爲拿囚之意,敢啓。傳曰,允。
權瑎,以兵曹言啓曰,正郞金元燮,病勢甚重,累呈由狀,而客使在館,不許休沐矣。所患,尙今彌留,曠務可慮,金元燮改差,何如?傳曰,允。
又以司饔院官員,以監膳提調意啓曰,近日京畿日次進上,及生鮮前各殿日下生秀魚,體大者,擧皆色變,不合御供,故不得已,以體小者,準其斤數捧入。蓋緣數日以前,日氣溫暖,數日以後,猝値凍寒,生魚之難得,其勢固然,而莫重供上,未免苟充捧入,無任惶恐,京畿及生鮮前進排下人,自本院,各別治罪,以懲日後之意,敢啓。傳曰,知道。
朴純啓曰,本道上言三十一度啓下,而其中猥濫二度,違格九度還入,啓字爻周之意,敢啓。傳曰,知道。違格則遐方之人,不知規例之致,仍下該曹。
引見時,許積曰,咸陽地,有嚴川·馬川居民之立案耕食者多,亦有無主陳荒者,故臣等,限起耕十年者,請勿爲還奪而未蒙允矣。嶺南未量田,已五十餘年,自其祖先傳來之畓一朝還奪,則民必呼冤,若令本道監司,査啓其久遠與否後,稟處宜當矣。上曰,然則勿爲還奪,可也。大運曰,判付中,有宋汝信科罪之敎,而無發落,故更稟。上曰,勿爲科罪,可也。挺緯曰,嶺南上道之失稔,與湖西無異,當一體賑救,而無生穀之道,曾在辛亥年,有各司奴婢免賤,校生免講及加設職帖出給貿穀之例,今亦依前出給,則似好,故敢達。積曰,嶺南,以爲稍愈於湖西矣。其失稔之邑,則無異湖西,且湖西,則有船路,可運他道之穀,故易賑,而嶺南則無運穀之路,辛丑辛亥年,旣有其規,若一人,受五十石,則可以助賑,此有傷國體,而勢不可不許也。上曰,依爲之。積曰,遇此無前凶歉,賑政,專在守令,而其指揮料理,專責道臣,慶尙監司鄭樸,自聞其兄身死之後,心懷不能自定,有時過飮,至於生病,病重之人,不可責以賑救之責,改差,差送他人,可矣。上曰,嶺南,物衆地大,前頭有賑政,各別擇送,可也。積曰,如有可合人,則雖在罷散中,備擬,何如?上曰,其才可合,擬望可也。積曰,仁漢奴子,當停刑,而獄事,亦當速決矣。貴英之自縊與被殺,所當區別,而其奴旣受嚴刑之後,尙不承服,此則當付於刑官,使之議處耳。上曰,仁漢之奴,則停刑,獄事,速爲稟決,可也。元禎曰,殺獄徵債之人,萬無其理,且其屍體,分明是自縊,非殺之也。其死雖由於仁漢,決非仁漢殺之也。積曰,殺獄當從屍帳而決缺是威逼殺人也。逼殺之罪,杖一百,埋葬時,贖銀十兩耳。然士夫私自徵價,而至於威逼致死,不可從輕處之。積曰,頃者備局,因慶尙監司鄭樸狀啓,昌原地臨海淵捉魚所,宮家及監營,竝勿許相受,許民漁採,以存王者澤梁無禁之政事,具由覆啓,則臨海淵,仍屬當宮事,明有判下,而宋汝信,暗呈備局謀奪之狀,極爲奸巧,令本道,從重科罪,臨海淵及上年收稅,竝爲還給當宮事,有別判付矣。臨海淵之還屬宮家,雖有乖於與民共之義,此是空地,臣等,今不必更爲爭執,而前日仍屬當宮之公事,不下於本司,臣等,亦漠然不知,許令宋汝信,收其稅,以爲煮取硫黃之資矣。今因判付,取見內司公事,始知有此事,汝信則實涉無罪,且煮黃之時,器具措備,役軍雇立之價,本司不曾題給,只令收捧漁採稅用之矣。所收稅租,今爲監營之屬公,若不還給,則已役之民,必多,稱冤之弊,上年漁稅,則令本道,出給汝信,以爲分給雇立之錢,宜當矣。上曰,上年漁稅,則仍給立役之民,今年爲始,還給當宮,而宋汝信,亦勿科罪。
上在昌德宮。停常參·經筵。
謝恩,修撰李鳳徵·李湜。
政院啓曰,閭閻拘忌之疾,近甚熾盛,宮禁出入之人,不可不十分嚴禁,進宴時入參,非命婦所率,酌定名數,豫爲分付,俾無濫雜之患,別定內官,坐於差備門,一一點入,如非應入之人,一切痛禁,毋令混入。且聞內人族屬,欲爲觀光,豫入闕內者,亦多有之,其於嚴宮闕別內外之道,亦有乖焉,自內一一摘發出送,以爲防禁戒愼之地,宜當,大臣之意,亦如此,敢稟。傳曰,知道。
江原監司書目,金化呈,以去十月二十九日夜,雷電大作,無異盛夏,杜鵑花盛開,雷動花落,俱係異常事。
傳曰,日寒如此,宿衛軍士,空石題給,薄衣軍士,襦衣題給。
府前啓,國忌齋戒,今明日姑停。
京畿監司慶㝡,勅使祗送後,入來。
權瑎,以摠戎廳言啓曰,本廳壯抄二運軍兵,今已上來,逢點實數三百四十一名,以此分作三番,與廣智營入直初運軍兵,明日替代之意,敢啓。傳曰,知道。
上在昌德宮。停常參·經筵。
謝恩,成均博士南鵬翼。
伴送使書目,勅行,十三日平山止宿事。
昧爽,流星出軫星上,入南方天際,狀如鉢,尾長三四尺許,色赤,光照地。
朴純,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
上在昌德宮。停常參·經筵。
兵曹參判申晸初度呈辭,入啓。給由。
左尹許秩三度呈辭,入啓。遞差。
院啓,同前,請罪人宋奎濂亟命遠竄。通川縣監朴泰長,到任以後,政委下吏,侵虐小民,罔有紀極,盲人之子,時在襁褓者,抄定閑丁,勒捧價布,拘囚毒害。盲人不堪怨苦,計無所出,割勢其子,欲作廢疾,以免其役,而其子因傷卽死,父子,以天屬至親,忍其所不忍,至於此極,則其酷暴殘賊,害虐一境之狀,據此可知。如此之人,不可使一日臨民,請通川縣監朴泰長,拿問定罪。答曰,不允。
府啓,同前,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡盡務之地。同前請果川縣監睦昌遇罷職。答曰,不允。
上在昌德宮。停常參·經筵。
有政。
謝恩,掌令朴相馨。
四殿,政院·玉堂問安。答曰,知道。
伴送使書目,勅行,十四日瑞興止宿。又書目,勅行,十五日鳳山止宿事。
京畿監司書目,病勢苦劇,情勢狼狽,乞賜遞改,以便公私事。
藥房都提調左議政臣權大運,提調行兵曹判書臣金錫胄,右副承旨臣柳命賢啓曰,積雪未消,寒威凜冽,伏未審聖體,若何?昨日嚴沍,早御寒殿,終夕侍宴,勤勞必多,不瑕有傷乎?兩慈殿氣候,亦復,何如?臣等,無任區區之慮,敢來問安。答曰,兩慈殿氣候安寧,予則別無所傷矣。兩慈殿·中殿,藥房問安。答曰,知道。
傳曰,明日晝講,爲之。
政院啓曰,來二十一日輪對日次,取稟。傳曰,爲之。
政院啓曰,嶺南賑政,一日爲急,監司遞差之代,不可不趁速差出,當日開政差出事,分付該曹,何如?大臣之意如此,敢啓。傳曰,允。
政院啓曰,被推未勘之前,不得陳疏辭職,曾有下敎矣。京畿監司慶㝡,纔因臺啓被推,未及照勘,而徑有引嫌辭職之擧,有違成命,京畿監司慶㝡辭狀,還爲下送之意,敢啓。傳曰,知道。
假注書柳壽芳改差,代李徵龜。
府啓,上同,請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地。上同請果川縣監睦昌遇罷職。禮安縣監李泰夏,性本嗜飮,到任以來,醒日常少,喜怒乖戾,擧措狂悖,時或乘醉,索酒邑里,見侮於下吏,取笑於民間,專喪官人體貌,而且以肥己爲事,凡干出役,少違期限,則罰徵過濫,闔境怨苦,其他不治之狀,不一而足。如此之人,不可使之臨民,以責飢歲賑救之效,請禮安縣監李泰夏罷職,答曰,不允。睦昌遇事,依啓。
院啓,上同竄逐之請,亦云末減,而爭執閱月,尙不允許,臣等竊惜之,請罪人宋奎濂亟命遠竄。上同請通津縣監朴泰世拿問定罪。答曰,不允。
政院啓曰,假注書柳壽芳,以政府郞廳當遞,而連値多事,不得啓遞矣。卽今傷寒猝重,勢難行公,假注書柳壽芳,今姑改差,何如?傳曰,允。
權瑎啓曰,當日開政事,命下矣。都承旨鄭重徽,受由在外,左承旨李元祿,同副承旨朴純,俱以式暇出去,左副承旨金德遠,病重不得仕進,廳中,只有臣瑎及右副承旨柳命賢,而臣以該房,當進兵批,吏批政廳,何承旨進去乎?敢稟。傳曰,吏·兵批兼進。
吏批。行判書洪宇遠進,參判吳始復進,參議柳命天進,右承旨權瑎進。以金京錫爲刑曹參議,尹鼎和爲全羅都事,李重吉爲金海府使,朴世柱爲監察,李克儐爲工曹正郞,鄭道成爲兵曹正郞,金盛最爲宗簿主簿,李爲禁府都事,金益華爲禮曹正郞,李元祿爲慶尙監司,南天澤爲承旨。
政院啓曰,出納之地,事務緊關,雖一員有故,輒致苟簡,而僚員不齊,近來尤甚,或受由在外,或身病陳疏,今日廳中,亦僅成樣矣。左承旨李元祿,纔又移拜慶尙監司,其代差出承旨,卽爲牌招察任,何如?傳曰,允。
又啓曰,新除授左承旨南天澤,時在慶尙道安東地,斯速乘馹上來事,下諭,何如?傳曰,允。
柳命賢,以兵曹言啓曰,當日文川官砲手缺望兌稱名人,自宣〈仁〉門入來,差備門外擊錚,極爲駭愕,令攸司,囚禁治罪,同門守門將朴世寶,常時不能禁斷雜人,以致闌入,亦爲非矣,推考,何如?傳曰,允。
上在昌德宮。停常參·經筵。
有政。
左副承旨金德遠辭職上疏,入啓。答曰,遞差。
吏曹啓曰,承旨有闕,政事,取稟。傳曰,當日爲之。
兵曹參判申晸再度呈辭,入啓。加給由。
副修撰趙宗著初度呈辭,入啓。給由。
伴送使書目,勅行,十六日黃州止宿事。
黃海監司書目,道內今月初三日,雨雹交下,雷聲又作,事係變異事。又書目,長淵府使尹嘉績,重得身病,不得出站,罷黜事。
江原都事書目,災傷差錯,平海郡守權克中,罷黜事。
政院啓曰,今日晝講事,命下矣。廳中,只有臣命賢,同副承旨朴純,今雖承牌入來,使兵批政廳一員當爲進去,一員守廳,他無推移入侍之人,今日晝講,何以爲之?敢稟。傳曰,晝講,停。
政院啓曰,新除授左承旨南天澤,時在慶尙道安東地,斯速乘馹上來事,下諭。傳曰,允。
京畿都事李命殷,災傷覆審後,入來。
禮曹佐郞李尙悌,孝陵樹木斫伐後,入來。
謝恩,五衛將朴世柱。
府啓,上同請罪人韓舜錫,依仁祖朝李再榮故事,更加嚴刑究問前後借手之人,以爲懲奸杜弊,除惡務盡之地。上同請禮安縣監李泰夏罷職。答曰,不允。李泰夏事,風聞未必盡信,更加詳察處之。
院啓,上同請罪人宋奎濂亟命遠竄。上同請通津縣監朴泰長拿問定罪。答曰,不允。朴泰長事,更加詳察處之。
禮曹啓曰,順陵陵上曲墻外樹木,發遣郞廳,冬至祭後斫伐事,啓下矣。厚陵·恭陵丁字閣及齋室等修理,已爲畢役,亦當發遣郞廳,摘奸勤慢書啓,而京官往來有弊,順陵進去郞廳,仍令進去兩陵,使之摘奸,何如?傳曰,允。
吏曹啓曰,判書,病不來,參判,義禁府坐起進去,小臣獨政未安,何以爲之?敢稟。傳曰,只出緊任。
傳曰,政事,當日爲之。
上在昌德宮。停常參·經筵。
謝恩,大司諫李夏鎭,右承旨睦昌明,工曹正郞李克儐,全羅都事尹鼎和,宗簿主簿金盛最。
副修撰趙宗著再度呈辭,入啓。加給由。
京畿監司書目,水原呈,以都承旨鄭重徽辭職上疏,上送事,啓。答曰,省疏具悉。爾辭如此,本職,今姑許遞焉。
全羅監司書目,茂朱府使兪櫶,病重罷黜事。
伴送使書目,勅行,十七日中和止宿事。
院啓,上同,請罪人宋奎濂亟命遠竄。上同泰長之酷暴殘賊,據此可知,而況其里任,以其故狀枚報,則畏其害己而還退,其欲爲掩匿之狀,尤可痛駭,隔江莾蒼之地,非如遠外誤聽之比,有何加察之事乎?請通津縣監朴泰長拿問定罪。齋郞之職,自前極擇者,意有所在,章陵參奉尹商仲,本以悖戾無檢之人,濫授本職,侵虐陵卒,靡有屆極,日日取柴於陵內,使其陵卒,運致京家,猶以爲不足,又令捉船載送,陵卒不堪其苦,擧將離散,如此之人,不可使一一在職,請命罷職。答曰,不允。
府啓,上同請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。上同請禮安縣監李泰夏罷職。答曰,不允。罷職事,依啓。
上在昌德宮。停常參·經筵。
有政。
謝恩,左副承旨權瑎,副摠管花善君湸,長淵府使李東老,果川縣監洪萬運,五衛將李志行,濬源殿參奉金華鎰。
兵曹參判申晸,副修撰趙宗著三度呈辭,入啓。遞差。
兩慈殿·中殿,藥房·政院·玉堂問安。答曰,知道。
藥房都提調左議政臣權大運,提調行兵曹判書臣金錫胄,右承旨臣睦昌明啓曰,雪上嚴沍,累日猶酷,伏未審聖體,若何?昨日日氣,雖不如往日之凜冽,侍宴寒殿,終夕乃罷,不瑕有傷乎?兩慈殿氣候,亦復,何如?臣等,無任區區之慮,敢來問安。答曰,兩慈殿氣候安寧,予則別無所傷矣。
吏曹啓曰,承旨有闕,政事,取稟。傳曰,當日爲之。
政院啓曰,都承旨,未差,左承旨南天澤,在外,右承旨睦昌明,素患寒疾,猝至添重,出去,右副承旨柳命賢,病不仕進,今將開政,而政廳,亦無推移進去之員,右副承旨柳命賢,牌招察任,何如?傳曰,依啓。左承旨今姑改差,其代,今日政差出。
明日輪對官落點,左通禮崔俊弼,內資主簿柳益泰,內贍主簿南彦豪,平市令黃澤,中學敎授黃戴仁。
禁府,崔寬拿囚。啓。
慶尙監司李元祿上疏。大槪,藩臬重寄,決難承當,乞賜恩遞,以便公私事。入啓。答曰,省疏具悉。卿其勿辭,速往欽哉。
慶尙左道災傷敬差官書目,以起爲陳,梁山郡守李雲林罷黜事。都事書目,固城縣令權尙任罷黜事。
伴送使書目,勅行,十八日平壤止宿事。
大司諫李夏鎭,獻納權瑍,正言趙祉錫啓曰,臣等,以通津縣監朴泰長拿問事,論啓矣。卽聞,其盲人割勢之兒,尙今不死云,臣等爽實論人之失,著矣,不可仍冒,請命遞斥臣等之職。答曰,勿辭,退待物論。
府啓,上同請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。答曰,毋煩。
備邊司郞廳,以領·左相意啓曰,今日之坐,堂上之稱病不進者,至於六員之多,雖未知其病勢之如何,其在事體,殊甚未便,不進之員,竝推考警責,何如?傳曰,允。
政院啓曰,今日爲政事,命下矣。廳中,只有右副承旨柳命賢,同副承旨朴純及臣瑎,而臣以該房,當進兵批,柳命賢,吏批有相避,吏批政廳,何承旨進去乎?敢稟。傳曰,同副承旨進去。
吏批,行判書洪宇遠進,參判吳始復病,參議柳命天進,同副承旨朴純進。以鄭鑰爲都承旨,以李沆爲承旨,以安鎭爲茂州府使,趙持憲爲禮安縣監,曺殿周爲監察,李仁遇爲直講,柳德三爲宣川府〈使〉,曺憲卿爲梁山郡守。
兵批。行判書金錫胄病,參判未差,參議尹以濟病,參知兪夏益進,左副承旨權瑎進。以申晸·鄭重徽·南天澤爲副護軍,趙宗著爲副司果。
朴純,以義禁府言啓曰,任康禹元情公事,許鼎昌捉來推問後,稟處事,判下矣。許鼎昌,時在慶尙道統營,依前例府羅將發遣,拿來,何如?傳曰,允。
大殿,政院·玉堂問安。答曰,知道。
上在昌德宮。停常參,只晝講。
謝恩,右承旨權瑎,宣川府使柳德三。
右參贊尹鑴箚子。大槪,狗馬之疾,不得進參講席之末,謹將前日聖敎內,兒弱·白骨·逃亡徵布蠲免事目,以備睿覽事。入啓。答曰,省疏具悉卿懇。卿之條陳之事,實出於爲國救民之至言,深用嘉悅,而不可不商確處之,當令廟堂,熟講稟定,卿其安心勿辭,從容調理。
傳曰,典獄摘奸,輕囚放釋。
傳曰,明日晝講,爲之。
晝講入侍,知事金錫胄,特進官李元禎,玉堂李堂揆·李鳳徵,承旨李沆,假注書李徵龜,史官尹義濟·安如岳。
右議政許穆箚子。大槪,進宴後獻頌,仍進雉雉翼靈雨,請兼陳勸戒事。入啓。
今日晝講時,上曰,明日晝講,停。
院啓,上同請罪人宋奎濂亟命遠竄。上同請通津縣監朴泰長罷職。請章陵參奉尹商紳罷職。竝引嫌而退,論劾暴吏,已得大體,傳聞小差,有何所傷,不可以此輕遞多官,請行大司諫李夏鎭,獻納權瑍,正言趙祉錫,竝命出仕。答曰,不允。朴泰長,姑先從重推考,觀其緘辭,而處之。出仕事,依啓。
大司諫李夏鎭,獻納權瑍,正言趙祉錫,就職後啓曰,臣等,旣有以生爲死爽實論劾之失,揆以臺例,不可仍冒,而處置請出,實是意外,臣等竊訝焉。且聞盲人之子,仍其割勢,除其軍役云,若然則勒捧價布,似非眞傳,以此爲罪,又其爽實之一也。況前啓,旣已改律,則亦安敢晏然隨參乎?論一昏暴不治之吏,而聽聞有若不審,未免連日瀆擾,臣等之罪,至此尤大,請命遞斥臣等之職。答曰,勿辭,退待物論。
府前啓,措語見上請罪人韓舜錫,更加嚴刑,究問前後借手之人,以爲懲奸杜弊,除惡務盡之地。司饔院提調花昌君沇,每年御用沙器燔造之時,輒有私器燔取之事,少不稱意,則發怒侵虐,罔有紀極,本院下人,不堪其苦矣。今此進宴時所用別器燔造時,私用匣器,多數勒令,所謂匣器者,乃御用之器,入匣燔出者也。物力多入,工役甚難,而外院下人,畏其威令,莫敢違越,艱難燔造,輸納其家,則以色品不好,盡數還退,使之改備,而沙器色吏及外院書員輩,捉致本院,使入直官員,重施刑杖,又有拘留於本家,曳髮周回,打腮擢鬢,無所不至。書員·工匠等,旣無改備之勢,又不勝侵責之甚,將有渙散之擧,私燔匣器,已極僣猥,而因其營私,貽害下人之狀,殊甚可駭。請司饔院提調花昌君沇,罷職不敍。齋郞之職,必擇其人者,意非偶然,不可以苟充也審矣。顯陵參奉李光胤,爲人昏劣,目不知書,其報該曹之文字,不成文理,多有可駭可笑之說,傳播於士林間,如此之人,不可使之在職,請顯陵參奉李光胤罷職。答曰,不允。末端兩件事,依啓。
藥房都提調左議政臣權大運,提調行兵曹判書臣金錫胄書,右副承旨臣朴純啓曰,臣錫胄,晝講退出後,繼伏聞入侍醫官之言,自上有感冒之候,咳嗽頻發云。臣等,不勝驚慮,仍與諸醫相議,則卽今雖無大段症候,解表止嗽之劑,不可不進御,以爲趁卽發散之地,人蔘羌活散,加桑白皮·片芩酒炒各一錢,連進二貼宜當云,此藥,卽當劑入,臣等敢來問安,竝此仰稟。答曰,依啓。
謝恩,兼春秋閔就道。
都承旨鄭鑰上疏。大槪,喉司之長,決不敢承當,亟許遞改,以重名器,以安微分事。入啓。
外軍營內摘奸。
晝講時,上曰,兩慈殿進宴,旣已無事行禮,不可無推恩之典,上自士大夫,下至庶民,年七十以上賜米,年八十以上加資,京外一體施行,以示老老之意,貞明公主·仁興夫人,亦在年深中,衣資米饌,特爲優數題給,以表予親親之義事,分付該曹。
上在昌德宮。停常參·經筵。
答都承旨鄭鑰疏曰,省疏具悉。卿其勿辭,從速察職。
答右議政許穆箚曰,省箚具悉卿懇。今玆上壽之禮,適値凶歉之歲,雖出於情禮之所不可已,於心不安矣。卿之所進頌章太過,以寡昧之凉德,還自愧恧,箚末誡誨事,可不留心而體念焉。
備忘記,今下阿多介一坐,右議政處,賜給。
謝恩,都承旨鄭鑰,慶尙監司李元祿,茂朱府使安縝。
禮曹佐郞李尙悌,恭陵修理處摘奸後,順陵陵上樹木斫伐事,出去。
藥房都提調左議政臣權大運,右副承旨臣朴純啓曰,伏未審夜來,聖體,若何?昨日劑入湯藥,其已進御,而感冒之候,咳嗽之症,有和解差減之效否乎?臣等,無任區區憂慮之至,敢來問安。答曰,知道。咳嗽之症,與昨一樣矣。
傳曰,靖社功臣妻子中,生存者,令該曹書啓。
政院啓曰,通津縣監朴泰長,推考事,命下矣。臺諫,方以罷職論啓,推考傳旨,不得捧之之意,敢啓。傳曰,知道。
司諫姜碩耉啓曰,日者同僚,以論人爽實,引避退待,臣意以爲爽實,只是不死一款而已,其他罪狀,固自若也。其所論劾,旣得大體,則傳聞少誤,似非大失,處置之時,以此請出,而至如前啓,則旣知人命之不死,不必仍請拿問,故改以罷職爲請而連啓矣。昨者同僚,又爲引避,而旣以請出爲非,且以改律爲言,而前啓中,勒捧價布之語,又非眞傳云,臣旣處置乖當,而又有爽實連啓之失,則不可一刻仍冒,而所患寒疾,觸風添劇,待其少間,今始自列,所失尤大,請命遞斥臣職。答曰,勿辭,退待物論。
左承旨睦昌明上疏。大槪,敢陳病重實狀,冀蒙恩遞,以尋生路事。入啓。答曰,省疏具悉。爾其勿辭,調理察職。
府前啓,請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。全羅左水使李葆,爲人愚悖,善事發身,曾爲西路守令,貪濫無比,惟以封已爲事,及其居下遞歸,官無餘儲,至於例給夫馬之外,二十餘馱,加數勒定,人皆唾罵,至今未已。及授本職,手段愈猾,善事肥己,無所不至,徵歛無藝,馱載絡繹,大起田宅於畿甸,其他鄙瑣之事,不一而足。如此之人,不可使一日在職,重貽軍民之害,請全羅左水使李葆,罷職不敍。竝引嫌而退,風聞旣誤,處置亦乖,俱難在職,請大司諫李夏鎭,獻納權瑍,正言趙祉錫,司諫姜碩耉,竝命遞差。答曰,不允。處置事,依啓。
禮曹啓曰,進宴之禮已行,京上妓生罷送之意,分付該院,何如?傳曰,允。
上在昌德宮。停常參·經筵。
有政。
自辰時至午時,日暈,未時,太白見於巳地。
謝恩,金海府使李重吉,平海郡守閔鏞,禮安縣監趙持憲,平市奉事李震榮。
下直,在德萬戶尹廷得。
伴送使書目,勅行,十九日順安止宿事。
藥房都提調左議政臣權大運,副提調行都承旨臣鄭鑰啓曰,伏未審夜來,聖體,若何?湯劑連進之後,咳嗽之症,時無差減之效乎?前劑入人蔘羌活散,已盡於昨日,必須詳知夜間症候後,可以更議他藥,臣等,無任憂慮之至,敢來問安,竝此仰稟。答曰,知道。咳嗽之症,頗有所減矣。再啓曰,伏承問安之批,以咳嗽之症,與昨頗有所減爲敎,臣等,不勝喜幸之至,仍與諸御醫相議,則皆以爲今雖少愈,不宜遽爾停藥,前藥加進二貼,以收快效宜當云,此藥劑入之意,敢啓。答曰,知道。
伴送使書目,勅行,二十日肅川止宿事。
吏曹啓曰,臺諫有闕,政事,取稟。傳曰,當日爲之。
假注書李徵龜受由,代成碩藎。
右議政許穆箚子。大槪,祗受恩賜,因陳所懷事。入啓。答曰,省箚具悉卿懇。箚末四言,誠爲切實,可不留心而服膺焉。
府前啓,請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。請全羅左水使李葆,罷職不敍。竝上同答曰,毋庸瀆擾,李葆事,更加詳察處之。
備忘記,傳于權瑎曰,今下弓矢,在德萬戶尹廷得給送。
吏批,判書洪宇遠進,參判吳始復病,參議柳命天病,行都承旨鄭鑰進。
吏批啓曰,諫院闕員,今當差出,而擬望之人乏少,承旨·外任,竝擬,何如?傳曰,允。
以權迪爲獻納,李之經爲龜城府使,崔文湜爲大司諫,裵正徽爲正言,權瑍爲副校理,趙世煥爲固城縣令,呂孝百爲司導正,晉平君爲司饔提調,閔就道爲兼中學敎授,許堣爲禁府都事,崔柱廈爲顯陵參奉,李夏鎭爲戶曹參判,朴世堂爲司諫,金元燮爲持平,朴世堂爲兼南學敎授,金以載爲茂長縣監。
兵批,行判書金錫胄病,參判未差,參議尹以濟進,參知兪夏益病,右承旨權瑎進,以楊逸缺姜碩耉爲副護軍,權瑍爲副司直,趙祉錫爲副司果。
備忘記,傳于朴純曰,歸厚署棺板一部,送于內需司事,言于該曹。
上在昌德宮。停常參·經筵。
謝恩,兼中學敎授閔就道。
藥房都提調左議政臣權大運,提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?咳嗽之症,湯藥連進之後,竝有差減之效乎?臣等,不勝憂慮之至,敢來問安。答曰,知道。咳嗽之症,頗有差減矣。
忠淸監司書目,泰安等官呈,以雷震之聲,變異事。又書目,臣旣被擊錚人侵斥,不可晏然於職次,亟賜遞罷事,啓。答曰,省疏具悉。卿其勿辭察職。
伴送使書目,勅行,二十一日安州止宿事。
府前啓,措語竝見上請罪人韓舜錫,依仁祖朝李再榮故事,更加嚴刑,究問前後借手之人,以爲懲奸杜弊,除惡務盡之地。請全羅左水使李葆,罷職不敍。新除授持平金元燮,時在慶尙道善山地,請斯速乘馹上來事,下諭。答曰,依啓。
上在昌德宮。停常參·經筵。
下直,果川縣監洪萬運。
謝恩,戶曹參判李夏鎭,刑曹參議金禹錫,左承旨睦昌明,副校理權瑍,兵曹正郞權斗紀。
藥房都提調左議政臣權大運,提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?咳嗽之症,漸向差兪乎?湯劑連進,而時無顯效,則不可不詳知其症候,更議他藥,臣等,無任憂慮之至,敢來問安,竝此仰稟。答曰,知道。咳嗽之症,日漸差愈,姑勿議藥,亦勿逐日問安。
伴送使書目,勅行,二十二日嘉山止宿事。
忠淸道幼學朴晦章等上疏。大槪,痛斥羅星道等凶疏邪說,以暴儒賢被誣之狀,冀蒙裁察事。呈政院。政院啓曰,人心之陷溺,邪說之橫流,愈往愈甚,輕蔑王章,伸救罪魁之徒,接迹而起,良可痛惋。卽者忠淸道幼學朴晦章等,投進一疏,至曰,時烈,負罔極之罪名,抱窮天之至痛。又曰,孝廟之於累臣,禮待何如,眷注何如,今者未死孤臣,身命如線,陟降之靈,想必衋傷於冥冥,肆然請釋,略無顧忌。噫。時烈,貶降孝廟,終不以宗嫡之統歸之,其負孝廟之眷遇,亂國家之大經,實是孝廟之罪人也。聖明之所以罪之者,寔遵先王之遺志,先正孝廟之大統,則今日之釐正大禮,迸竄罪魁,永有辭於天下後世,孝廟陟降之靈,亦必悅豫於冥冥之中,渠輩敢以罔極至痛,訟時烈不已,又敢以眷遇衋傷等語,脅持君父,其爲計,巧且慘矣。如此陰險之疏,今後切勿捧入事,曾有下敎,今此晦章之疏,何以爲之?敢稟。傳曰,勿爲捧入。
李沆,以兵曹言啓曰,禁軍別將盧錠,以本職訓鍊都正,連日冒寒進參於將鬼取才之時,重感寒疾,症勢甚重,旬望之間,決難差復,前頭禁軍及精抄新舊番軍兵等合操之日,勢難進參,盧錠別將之任,姑爲改差,何如?傳曰,允。
以李仁夏爲禁軍別將。
上在昌德宮。停常參·經筵。
下直,黃澗縣監任埅。
謝恩,五衛將南聚星。
大司諫崔文湜辭職上疏,入啓。答曰,省疏具悉。爾其勿辭,從速察職。
戶曹判書吳始壽初度呈辭,入啓。給由。
中殿,藥房·政院·玉堂問安。答曰,知道。
藥房提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?咳嗽之候,益有差減之效乎?伏聞去夜內殿咯血之候,至有醫女招入,湯藥劑進之事云,臣等,不勝驚慮之至。劑進湯藥,雖進已御,必須詳知卽今症候,然後可以更議繼進之藥,醫女不可不趁早入診,臣等敢來問安,竝此仰稟。答曰,咳嗽之症,幾盡差愈,內殿所患,問于入診醫女,議藥。再啓曰,卽伏聞醫女入診後來傳之言,中宮殿症候,乃是風寒所傷,咳嗽頻發,胸膈煩鬱,脈度亦頗洪數云。臣等,招集諸御醫商議,則皆以爲宜用小柴胡湯,合涼血地黃湯,元方,去半夏,代貝母薑製一錢,加山桅薑汁炒·桑白皮·地骨皮各一錢,枳殼去炒七分,連進三貼,以爲趁速和解淸熱治嗽之地云,此藥三貼,爲先劑入,何如?答曰,依啓。
府啓,新除授司諫朴世堂,時在京畿楊州地,正言裵正徽,時在全羅道茂長縣任所,請竝斯速乘馹上來事,下諭。答曰,依啓。
伴送使書目,勅行,二十三日定州止宿事。
明日,冬至陳賀時,開門差早。
中路問安使許璋,入來。
禮曹啓曰,大王大妃殿·王大妃殿方物外,因傳敎,特令全減事,知委各道矣。其中濟州,則今冬至,大殿所封弓帒筒箇四部,絃弓·獐皮十五張,循例封進,本州異於陸邑,恐未及期,前期上送之致,而海外已封之物,還送有弊,仍爲捧入,其代,明年冬至方物,勿爲封進之意,分付,何如?傳曰,允。
上在昌德宮。停常參·經筵。
謝恩,大司諫崔文湜。
下直,玉果縣監金壧。
四殿,政院·玉堂冬至問安。答曰,知道。
藥房都提調左議政臣權大運,提調行兵曹判書臣金錫胄,左副承旨臣柳命賢啓曰,伏未審夜來,聖體,若何?咳嗽之症,今已差愈乎?中宮殿症候,湯劑進御之後,夜間加減,何如?臣等,無任憂慮之至,敢來問安。答曰,咳嗽之症,今已差愈,內殿所患,與昨姑無加減矣。
伴送使書目,勅行,二十四日林畔止宿事。
大司諫崔文湜啓曰,臣曾任春曹時,以會試試官,不能擇擬事,方被推未勘,不可仍冒,請命遞斥臣職。答曰,勿辭。仍傳曰,推考蕩滌。
禮曹啓曰,今十月十三日引見時,大司憲尹鑴所啓,令該曹,稟處可也事,命下矣。大典刑典禁制條,有闕內拜跪背坐,杖八十之文云云,大小官員之出入闕庭也,如或相遇,則小官輒背立,暫俟大官之過而已,絶無趨迎拜跪之禮,以遵禁制而然矣,而至於大臣,公坐賓廳,或會閤門之外,則六卿以下,進前卽拜,已成流來之舊規,政院之與承傳均拜,亦成古事。前後大臣與六卿·承旨,必無不知禁制之理,行之已久,有關事體未詳,故實改定式,非臣曹所可擅便,上裁,何如?答曰,六卿,三公前拜禮,非但流來之古規,亦是敬大臣之道,承旨與中官均拜,亦王命可尊之義,今不可變改矣。
院前啓,無城上所,姑停。
午時,日暈。未時,太白見於巳地。
上在昌德宮。停常參·經筵。
辰時至午時,日暈兩珥。未時,太白見於巳地。
戶曹判書吳始壽再度呈辭,入啓。加給由。
平安監司·義州府尹書目,冬至使一行,廾四日渡江入去事。
中殿,藥房問安。答曰,知道。勿爲問安。
藥房提調行兵曹判書臣金錫胄,左副承旨臣柳命賢啓曰,伏未審夜來,聖體調攝,若何?中宮殿咳嗽及膈間煩鬱等症,比昨加減,亦何如?前進湯藥,當盡於昨日,必須詳知卽今症候,然後可以更爲議定當進之藥,臣等不勝憂慮,敢來問安,竝此仰稟。答曰,咳嗽之症,今旣差愈,內殿所患,亦有差減之勢,勿爲問安。再啓曰,卽伏聞醫女來傳之言中,宮殿夜間寢睡,頗似安穩,咯血之候,亦爲止息,而咳嗽煩鬱等症,猶未顯然差減云。仍與諸御醫等商議,則皆以爲前用小柴胡湯,合涼血地黃湯,不可不連進,加入中,去桑白皮·地骨皮二味,更加便香附·麥門冬各一錢,以爲淸熱調氣之地,宜當云。此藥三貼,卽爲劑入,何如?答曰,依啓。
禮曹佐郞吳道一,卒李東稷·朴而瞻致祭後,入來。
禮曹佐郞李尙悌,順陵樹木斫伐後,入來。
伴送使書目,勅行,二十五日玄梁止宿事。
訓鍊院啓曰,下番別隊右部左司屬軍兵等賞格試才,從分數多寡,本營所儲木綿面給後,別單書入之意,敢啓。傳曰,知道。
上在昌德宮,停常參·經筵。
昧爽,流星出天中,入艮方天際,狀如鉢,尾長五六尺許,色赤。未時,太白見於巳地。
右參贊尹鑴箚子。大槪,請退科日於來春,使中外士子,免凍寒僵仆之患事。入啓。答曰,省箚具悉卿懇。卿辭如此,當令廟堂,趁卽稟處焉。
忠淸監司書目,淸安縣監鄭文翰,今月二十二日身死事。
藥房提調行兵曹判書臣金錫胄,左副承旨臣柳命賢啓曰,卽伏聞醫女來傳之言,中宮殿症候,今日亦無快感之效,且有漏血之候云。臣等,不勝驚慮,與諸御醫商議,則漏血,專由於熱盛之致,熱減則血當自止,黃龍湯,合涼血地黃湯,加麥門冬·桑寄生·續斷各一錢,砂仁硏五分,連進三貼,以爲淸熱止漏之地,宜當云,此藥卽爲劑入,何如?答曰,依啓。
院啓,上同請罪人宋奎濂,亟命遠竄。上同請章陵參奉尹商紳罷職。前啓,通津縣監朴泰長罷職事,停啓。答曰,不允。尹商紳推考,觀其緘辭而處之。
禁府啓曰,崔寬議處公事,李䎙,時在遠道任所,姑勿拿來事,判下矣。李䎙,雖除西邑,時未辭朝,與各人等,一齊待命本府,卽爲拿囚之意,敢啓。傳曰,知道。郞廳白鴻擧校。日記郞廳權達國書。
上在昌德宮。停常參·經筵。
下直,昆陽郡守朴鳴漢。
戶曹判書吳始壽三度呈辭,入啓。加給由。
兩慈殿·中殿,藥房問安。答曰,知道。
藥房提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?兩慈殿氣候,亦復,何如?中宮殿症候,湯藥劑進之後,其有比昨差減之效乎?臣等,不勝憂慮之至,敢來問安。答曰,知道。兩慈殿氣候安寧,內殿所患,與昨一樣矣。
備邊司啓目,粘連右參贊尹鑴箚子云云,近因寒氣甚烈,日晷極短,儒生不能盡其才之患,多有爲言者,而箚辭又如此,以明春擇日退行之意,分付該曹,何如?啓依允。
伴送使書目,勅行,二十六日義州止宿事。
政院啓曰,章陵參奉尹商紳,推考事,命下矣。臺諫,方以罷職論啓,推考傳旨,不得捧之之意,敢啓。傳曰,知道。
左承旨睦昌明再度呈辭,入啓。加給由。
禁府,李堥·李㘽·崔寔·崔窠·張斗七·崔實拿囚。啓。
藥房再啓曰,伏聞醫女入診後來傳之言,中宮殿咳嗽煩熱等症,與昨無減,脈度亦頗洪數云。臣等,不勝憂慮之至,卽與諸御醫商議,則黃龍湯,已進三貼,今不可繼用,溫淸飮,加桑寄生·便香附·麥門冬各一錢,日再進御,以淸血分之熱,宜當云,此藥三貼,卽爲劑入,何如?答曰,依啓。
禁府,李䎙拿囚。啓。
院啓,同前請罪人宋奎濂,亟命遠竄。請章陵參奉尹商紳罷職。答曰,勿煩。
左議政權大運箚子。大槪,藥房都提調之任,爲先遞改,以便公私事。入啓。答曰,省箚具悉卿懇。身有疾病,又遭慘喪,未參起居之班,有何所嫌?卿其安心勿辭焉。
禮曹啓曰,大增廣別試各科初試,退行於明春事,自備邊司,旣已覆啓,蒙允矣。科擧日子已迫,遠道則發馬行會,俾免遠方擧子,奔走道路之弊,何如?傳曰,允。
午時未時,日暈。
上在昌德宮。停常參·經筵。
有政。
未時,太白見於巳地。
謝恩,監察曺殿周。
工曹參判趙威明初度呈辭,入啓。給由。
左承旨睦昌明三度呈辭,入啓。遞差。
韓興君李汝發辭職上疏。入啓。答曰,省疏具悉。卿之疾病,予深慮念,卿其安心勿辭,從容調理察職。
兩慈殿,藥房問安。答曰,知道。
大殿·中殿,政院·玉堂問安。答曰,知道。
中殿,藥房問安。答曰,知道。前後症勢,醫女必詳傳矣。
藥房啓曰,伏未審夜來,聖體調攝,若何?中宮殿小産之候,出於傷寒彌留之際,臣等區區驚慮,有不可盡喩。午間劑進增損四物湯之後,其卽進御,而向曉症候,加減亦復何如?臣等,不勝憂慮之至,敢來問安。答曰,內殿症候,詳言于醫女矣。
四殿,二品以上·六曹問安。答曰,知道。
傳曰,前監司尹堦,牧使趙汝秀,縣監韓公俊,府使裵尙珩,牧使李端錫,判書李之翼,參判沈之溟,參議魚震翼,府使李泰英,參議權脩,察訪鄭庥,縣監申晟,郡守尹行得,府使高啓元,縣監安歲星,郡守金世鼎,縣監尹徵夏,學諭金漢老,縣監尹善得·崔後尙·鄭壽俊·楊廷藎,正郞金萬成,判官權是經,副學正尹世紀,府使尹趾完,牧使洪錫龜,別檢柳敬益,直長閔元魯,判官宋光淵,正郞李志雄,縣令趙時瑗,縣監都愼徵·李思永,正言沈橃,博士崔紀,察訪任命世,郡守李晉,牧使朴泰尙,正郞崔錫鼎,都事閔安道,府使白文奎,縣監柳楨,判書閔點,郡守趙世彙,縣監李世基,縣令申應澄,郡守李善源,承旨李世華,參議趙嗣基,縣監郭文溶,監司李䎘,府使金壽一,縣監朴一開,檢閱趙持謙,縣監安鏶·南益熏,奉事朴崇阜,副正字柳世鳴,縣監李一鼎·鄭洙明·吳始謙·李鼎至,察訪金澤,直講朴千榮等,敍用。縣監金磻,監司閔黯,副提學閔宗道,府使金汝欽,縣監韓侃,府使黃震文,參議羅萬葉,牧使金煥,府使金之健·李泰英·洪錫箕,縣監尹善慶·南垕·柳英立,郡守李斗熀·李喜龍,判官申琓,縣監南宮鈺,郡守李碩馪·李耉徵,府使金海一·韓聖輔,副正字崔恒齊,郡守柳之發,牧使李䎙,縣監李尙翼·洪得禹·趙相愚,學諭安世徵,郡守沈益善,郡守權讓,參奉申壤,縣監李舜岳,郡守李聖時,縣監李琨,大司諫鄭載嵩·李稽,都事趙根,察訪鄭來慶,佐郞閔周翰等,職牒還給。僉使李相勛,兵使閔暹,護軍具允弼,僉使趙廷彦,兵使金益勳,護軍慶一會,水使邊國翰,護軍李璞·李檳,僉使尹時達·金宇成,水使金城,副司直金鏡,都正李檳,武兼朴挺益,從事官安弘淵,經歷盧瑀,司勇尹世紀,虞候鄭敭,副正安緝,副司正李壽慶,司直李后沆,司果李柱明等,敍用。萬戶李世後·金致明,僉使李華岳,護軍尹時達,都正李璞,護軍慶一會,司勇金萬道,監牧官金大振,萬戶趙世豪等,職牒還給事,下吏·兵曹。
吏曹啓曰,承旨有闕,政事,取稟。傳曰,當日爲之。
院前啓,請罪人宋奎濂,亟命遠竄。請章陵參奉尹商紳罷職。竝上同答曰,毋庸瀆擾。
伴送使書目,勅行,二十七日仍留義州事。
大司憲權大載啓曰,臣於向日,以京畿監司慶㝡,不能處置。睦昌遇事,請推蒙允矣。卽伏見慶㝡緘辭,則以語意深刻,勒加詆斥,非士夫相規之道等語,張皇攻斥,不遺餘力,臣不勝駭然之至。身爲方伯,守令有駴怪之事,而不敢處置,臣之所論,有何深刻之意,又豈有勒加之名,而憾怒於推考薄罰,盛氣侵奪,至此之甚,循例相規,亦不得爲耶?今之世道,誠可寒心,臣不欲與之相較,而旣被其詆斥,何可仍冒?請命遞斥臣職。答曰,勿辭,退待物論。
藥房再啓曰,伏聞醫女入診後來傳之言,中宮殿,午間入睡頗穩,頭暈腹痛諸症,亦頗鎭定,而脈度浮數,尙有煩鬱之候云。卽與諸御醫商議,則朝進增損四物湯,前加荊芥二錢外,更加蒲黃炒·黃芩酒炒各一錢,牧丹皮七分,加進三貼,宜當云,此藥卽爲劑入之意,敢啓。答曰,依啓。
禁府啓曰,今日開坐,黃德崇·金斗英·金順立等,究問捧招,朴賢·黃鵠立公事,議改以入,而李堥等七人及李週更招,俱已捧招,而文書浩繁,日勢已暮,未及正書,今日坐,不得入啓之意,敢啓。傳曰,知道。
吏批啓曰,新除授羅州牧使康邃學,除授之後,戶奴呈狀內,曾前傷於水土,已成痼疾,至于今日,病勢危劇,差歇難期,將此垂死之喘,萬無登程之勢爲言,以調理赴任之意,題送矣。今者,又以病勢極重,決難赴任,更爲呈狀,斯速入啓處置云。本州,以湖南大邑,事務甚殷,不可久曠,羅州牧使康邃學,依例罷黜,何如?啓依允。
上在昌德宮。停常參·經筵。
謝恩,左承旨權瑎,禮曹參議金德遠,校書博士許垕,著作承以道。
左議政權大運箚子。大槪,更申危懇,乞遞本職及藥房都提調之任事。入啓。答曰,省箚具悉卿懇。卿之疾病如此,予之慮念,曷可勝言?內局提調之任,今姑勉副,卿其安心勿辭,從容善攝。仍傳曰,遣史官傳諭,遣御醫看病。
大殿·中殿,政院·玉堂·二品以上·六曹問安。答曰,知道。
藥房啓曰,伏未審夜來,聖體,若何?中宮殿症候,其有漸向差減之效乎?臣等,不勝憂慮之至,敢來問安。答曰,知道。內殿所患頭疼咳嗽等症,與昨無異,夜來寢睡,頗似安穩矣。中殿,藥房問安。答曰,知道。
伴送使書目,勅行,二十九日還爲渡江事。
掌令柳星三啓曰,昨伏見長官避辭,則被斥於京畿監司慶㝡事也。臣於何時,相議同參,則被人侵斥,與長官無異,何可晏然於臺席乎?昨緣日暮,身病且劇,今始來避,臣之所失旣大,請命遞斥臣職。答曰,勿辭,退待物論。
右承旨權脩上疏。大槪,疾病危篤,喘息如縷,召牌之下,不敢退伏,擔舁殘骸,來待闕外,而萬無入謝恩命之勢,懇乞鐫免,以幸公私事。入啓。踏啓字。
府啓,竝引嫌而退,隨事相規,誠得臺體,意外侵斥,何必爲嫌?請大司憲權大載,掌令柳星三,竝命出仕。答曰,依啓。
大司憲權大載,掌令柳星三,就職。
右參贊尹鑴箚子。大槪,身病猝發,不得進參問安之列,乞遞職名,以正臣逋慢之罪,且投進至日一箴,以效古人獻大寶丹扆箴之遺意事。入啓。
院啓,宋奎濂遠竄事。章陵參奉尹商紳罷職事。新啓,宋時烈貶君亂統之罪,神人之所共憤,覆載之所難容,而其卵育之徒,投進凶疏,肆然伸救者,踵殆相繼,其急私黨而蔑王法,煽邪說而亂國是者,莫此爲甚,可勝痛哉?今此湖西人朴晦章等疏語,尤極無狀,乃敢謂時烈,爲儒賢,而以時烈之被罪,爲被誣。一則曰,時烈負罔極之罪名,抱窮天之至痛,一則曰,欲進狂妄之言,以誦冤枉之狀,有若時烈,眞賢人也,其所執朞制之論,誠的確也,而先王,誤爲釐正,殿下,枉加罪竄者然。此輩,必欲立時烈之論,而行貶降之說,聚群摭黨,爭先立幟,以與朝廷角戰,不少自服,其探試君父之意,眩亂已定之論,誠極巧慘,而其末端,又引父母所愛亦愛之說,至曰孝廟之於累臣,禮待眷注,不但愛之而已。今其未死孤臣,身命如縷,陟降之靈,想必盡傷於冥冥之中,乃敢以時烈之被罪,責殿下誠孝之未盡,而欲其放釋,此尤痛駭之甚者也。噫,孝廟之所眷遇者,莫時烈若也,而其畢竟負孝廟者,亦莫時烈若也,則時烈,實孝廟之罪人也。今日之罪時烈,乃聖上繼述之大孝,而宗廟神靈,亦必悅豫於冥冥之中矣。渠何敢以父母所愛之說,爲激動聖衷,自售奸計之地乎?其無忌憚,甚矣。聖明,洞燭其情狀,雖勿令捧入,而如此之輩,若不痛懲邪說,無時可熄,禮論終至敗壞,此正古人所謂不塞不流,不止不行者也。請疏人朴晦章,邊遠定配。答曰,不允。
吏曹啓曰,承旨有闕,政事,取稟。傳曰,明日爲之。
上在昌德宮。停常參·經筵。
有政。
下直,全羅都事尹鼎和。
謝恩,副摠管東平君杭,工曹參議南天漢,副修撰南益熏,典籍朴泰長,養賢主簿承得運,淸安縣監鄭期泰。
答右參贊尹鑴疏曰,省疏具悉卿懇。所進至日箴,無非誡誨之旨意,實予之明鑑,可不留心而體念焉?卿其安心勿辭,調理察職。
備忘記,今下虎皮一領,右參贊處賜給,以表嘉尙之意。
大殿,政院·玉堂·二品以上·六曹·大司憲問安。答曰,勿爲問安。中殿,政院·玉堂·二品以上·六曹·大司憲問安。答曰,知道。勿爲問安。藥房問安。答曰,知道。
京畿監司書目,楊州呈,以司諫朴世堂病重,上去不得事。啓遞差。
藥房啓曰,伏未審夜來,聖體,若何?中宮殿煩熱咳嗽等候,比昨其有差減之效乎?前進湯劑,將盡於昨夕,必須詳知卽今症候然後,可以更議繼進之藥。臣等,不勝憂慮之至,敢來問安,竝此仰稟。答曰,知道。內殿煩熱之候,今已差歇,而咳嗽之症,與昨一樣矣。再啓曰,朝者,伏承聖批,以內殿症候煩熱,今已差歇,咳嗽,與昨一樣爲敎,繼伏聞入診醫女之言,脈度浮數之候,比昨亦減云。諸醫以爲,卽今用藥,當以淸熱治嗽爲主,增損四物湯,合二母散,加片芩酒炒七分,連進三貼爲宜云,此藥,卽爲劑入,何如?答曰,依啓。
院前啓,請罪人宋奎濂,亟命遠竄。請章陵參奉尹商紳罷職。請陳疏人朴晦章邊遠定配。措語竝見上答曰,不允。
禁府,朴夢錫·柳斗章拿囚。啓。
府啓,罪人李仁漢,爲其徵債,侵督市人金悌元,悌元,不勝其苦,脫身逃走,則仁漢,因此發怒,捉致悌元之妻貴英於其家,作爲私獄,拘囚閱月,笞杖困辱,罔有紀極,而終乃棄其屍於城外,爲結項狀,則貴英之死於仁漢之家,而爲滅跡之計,出置於僻處者,明若觀火。以其屍帳見之,則脚膁皮破之堅硬,臀腿之破爛,不可謂之非杖痕,而檢驗之時,部官循私,其所傷處,不以實記之說,亦多傳播。貴英,以中人之妻,頗有姿色,仁漢,行本淫悖,欲行刧奸,以致貴英之羞愧自決,亦有人言,而此則終不出於屍狀,雖難勒爲之罪,輿人之疑,久而益甚。仁漢之婢分今,以終始守直之人,刑曹推問之時,稱以口啞,終不出一言,而無故致死於獄中者,尤極可疑。就令貴英,不勝其侵困而自縊,其死,實由於仁漢,而仁漢之非杖殺,亦無明訂,則此乃疑獄之難斷者,而該曹之徑釋事干,旣涉率爾,王府之定以威逼,亦似不經以仁漢之罪,只被威逼之律,而安坐於其家,則殘暴之輩,無以徵戢,而私囚殺人者,必接迹而起,日後之弊,有不可勝言者矣。揆諸王法,豈容如是,而況可疑之端,不一而足,不可不覆覈而處之。請罪人李仁漢刑推究問。仁漢獄事,極其重大,爲按獄之官者,不可不明覈處之,而刑曹之議處,措語輕歇,不待結末,徑放事干,禁府之定以威䝱致死,直請照律,俱失治獄嚴明之體,請禁府·刑曹當該堂上·郞廳推考。監察徐穉,爲人愚濫,事多麤鄙,懷金覓官,人言藉藉,如此之人,不可置諸衣冠之列,請監察徐穉削去仕版。前月十六日進宴時,宴禮未設,選妓招入之際,內官趙希孟,招致妓生中善歌者於養志堂階上,使之唱歌而聽之。又於宴禮未罷之時,希孟,與他內官二人,會坐於養志堂前,私自招集選妓數人,使之鼓琴徵歌,聲聞于外。是日,官員及下人之待候於闕中者,無不聽之,大內至嚴之地,敢爲此褻慢之擧,其偃肆無禮,莫甚於此。請內官趙希孟拿問定罪,其他內官二人,令內侍府,摘發現告,亦一體拿問。新除授淸河縣監鄭期泰,本以迂疎之人,加以衰敗昏眊,不堪字牧之任。況當凶歲賑救之策,不可畀之此人,請淸河縣監鄭期泰遞差。答曰,不允。
領議政許積箚子。大槪,內局都提調之任,決無支堪之勢,懇乞遞免,以便公私事。入啓。
上在昌德宮。停常參·經筵。
修撰南益熏,兼春秋減下肅拜。
謝恩,五衛將李端錫,全羅左水使金世器,羅州牧使申厚命,兼春秋李宏,承文副正字尹世紀,校書著作張振文。
答領議政許積箚曰,省箚具悉卿懇。非不知今日宿疾未瘳,而他無大臣推移之勢,今玆之命,出於不得已也。至於議藥等事,提調,亦當爲之,卿勿爲慮,從容善攝。
左議政許穆初度呈辭,入啓。傳曰,不允批答。
禁府,崔宣拿囚。啓。
藥房都提調領議政臣許積,提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?中宮殿症候,視昨何如?臣等,不任憂慮之至,敢來問安。答曰,知道。內殿症候,與昨姑無加減矣。
中殿,藥房問安。答曰,知道。
同副承旨李沆上疏。大槪,老母宿病,日漸危毒,情理所在,不得不冒死哀籲,伏乞聖慈,亟遞臣職,俾得及時救護事,入啓。答曰,省疏具悉。爾其勿辭,救護母病。
京畿監司書目,疾病漸劇,差復未易,冒死申籲,冀蒙遞改,以便公私事。啓遞差。
右參贊尹鑴箚子。大槪,乞還收豹皮賜給之命,以安臣心,且乞早下身役·逋欠·橫斂蕩除之令,以救民患事。入啓。
左承旨金禹錫,右承旨權瑎,牌招肅拜。
府前啓,請罪人李仁漢刑推究問。請禁府·刑曹當該堂上·郞廳推考。請監察徐穉削去仕版。請內官趙希孟等拿問定罪。請淸河縣監鄭期泰遞差。措語竝見上答曰,不允。拿問事,出於無識之所致,從重推考。遞差事。依啓。
院前啓,請罪人宋奎濂亟命遠竄。請章陵參奉尹商紳罷職。請陳疏人朴晦章邊遠定配。措語竝見上答曰,毋煩。
上在昌德宮。停常參·經筵。
未時,太白見於巳地。
謝恩,戶曹參議姜允亨,五衛將蘇明宇,鐵山府使洪夏明,昌城府使閔誠重,咸鏡都事安圭,典籍金重南,工曹佐郞黃戴仁,南別殿參奉柳百之,典獄參奉李明弼,南桃萬戶兪命晦。
大司憲權大載初度呈辭,入啓。給由。
中殿,藥房問安。答曰,知道。
藥房都提調領議政臣許積,提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?中宮殿症候,湯劑連進之後,得有差減之效乎?臣等,不任憂慮,敢來問安。答曰,知道。內殿症候,已言乎醫女矣。
政院啓曰,內官趙希孟,從重推考事,命下矣。臺諫,方以拿問定罪論啓,推考傳旨,不得捧入之意,敢啓。傳曰,知道。
答右參贊尹鑴箚曰,省箚具悉。今玆賞典,實表予嘉尙之意,卿勿爲辭,安心領受。且前日所陳弊瘼,廟堂,今方商議變通矣。
左議政權大運初度呈辭。不允批答,王若曰,輔相之職責,以國家爲心。國家之治安,惟輔相是賴。卿毋遐棄,予將疇依。自先朝知卿之深,逮寡躬擧國而聽。淸彝素檢,可比潔於壺氷。敏識英猷,若決疑於龜筮。解盤錯而紓棼結,四方聳瞻。鎭雅俗而激頹波,百僚敬肅。非卿敷助之策,何以濟民窮。非卿燮調之功,何以答天譴。方切仰成之念,遽上引疾之章。喪戚之餘,不瑕榮衛之有損。夙夜匪懈,抑恐霜露之致愆。論精力則尙喜康强,語年齡則未及遲暮。當其辭保護之任,豈欲勉從。姑且爲將攝之方,庸副勤懇。進退之際,安危所係,卿胡自輕。君臣之間,情義相孚,予心可諒。雖在治平之日,惟以盡悴爲期。矧玆艱虞之秋,詎懷釋負之計,實非所望於卿者,其有可去之義耶?使群工,協力其同心,猶未堪乎多難。伊大臣,奉身而求退,顧何望乎共貞。領揆之沈痾雖痊,時未完復。今卿之巽辭又至,誰與濟屯。惟其神明所扶,自可勿藥有喜。至若經綸之業,何妨臥閤而論。肆軫股肱之良,誕敷心腹之告。於戱,予方注意,事大小而悉諮。卿今丐閑,手左右之如失。不欲多誥,其或深思。所辭宜不允,故玆敎示,想宜知悉。知製敎兪夏益製進
院前啓,請罪人宋奎濂亟命遠竄。請章陵參奉尹商紳罷職。請陳疏人朴晦章邊遠定配。措語竝見上答曰,亟停勿煩。末端事,依啓。
府前啓,請罪人李仁漢刑推究問。請禁府·刑曹當該堂上·郞廳推考。請監察徐穉削去仕版。豈可諉之無識,推考而止哉?請內官趙希孟拿問定罪。其他內官二人,令內侍府,摘發現告,亦一體拿問。措語竝見上答曰,已諭毋煩。
訓局廳啓曰,今丁巳年春夏褒貶,緣臣病重,限內不得磨勘矣,秋冬等褒貶,一時等第以入之意,敢啓。傳曰,知道。
上在昌德宮。停常參·經筵。
未時,太白見於巳地。
校理閔就道,兼春秋減下肅拜。
下直,熙川郡守李䎙。
謝恩,直講李善源。
大司憲權大載再度呈辭,入啓。加給由。
右承旨權瑎初度呈辭,入啓。給由。
左議政權大運再度呈辭,入啓。傳曰,不允批答。
藥房提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?中宮殿症候,連進湯劑之後,日有差減之效乎?臣等,不任憂慮,敢來問安。答曰,知道。內殿症候,漸有差減之勢矣。
慶尙左道災傷敬差官書目,仁同府使洪重亨,以起爲陳,以實爲災,竝四百五十九結五十九負三束現露,爲先罷黜,其罪狀,令該曹,覆啓處置事。
院前啓,請罪人宋奎濂亟命遠竄。請章陵參奉尹商紳罷職。措語竝見上答曰,亟停勿煩。罷職事,依啓。
府前啓,請罪人李仁漢刑推究問,請禁府·刑曹當該堂上·郞廳推考。請監察徐穉削去仕版。請內官趙希孟拿問定罪。其他內官二人,令內侍府,摘發現告,亦一體拿問。答曰,毋庸瀆擾。削去仕版事,依啓。措語竝見上
上在昌德宮。停常參·經筵。
未時,太白見於巳地。
謝恩,護軍李袤。
藥房都提調領議政臣許積,提調行兵曹判書臣金錫胄,副提調行都承旨臣鄭鑰啓曰,伏未審夜來,聖體,若何?中宮殿未寧之候,旣有差減之效,不宜一向連進苦口之劑,故昨日,則姑爲停藥矣。必須詳知卽今症候,可以更議進藥與否,臣等憂慮未弛,敢來問安。答曰,知道。內殿症候,日漸差愈,不必連用湯劑矣,今後則勿爲問安。
江原監司書目,三陟府使李選,受由上京,久不還官,罷黜事。
假注書成碩藎病,代崔恒齊。
刑曹,陳疏人朴晦章,碧潼郡邊遠定配。啓。
禮曹啓曰,戊午式年文武科初試,以明春退行事,曾已定奪矣。今者大增廣別試諸科,旣退於明春,則式年初試,勢難竝行窮春,退行於明秋,何如?傳曰,允。
左議政權大運再度呈辭。不允批答,王若曰,國事多艱,方䘏䘏而靡究。卿辭至再,故邁邁之若斯。其或未思,肆爾申誥。自卿宅揆以后,未嘗告休。有此引疾之章,曾所不料。機責所萃,每慮夙夜之獨賢。喪戚悼懷,遽罹伉儷之重慼。雖豈弟之所勞,奈陰陽之或愆。然邦家揑扤之辰,非輔相避退之日。天災時變,無非可懼之徵。國計民憂,已到罔極之地。方期曁卿洪濟,奚遽棄予如遺。惟卿篤誠,實予良弼。淸標雅操,足鎭末俗之頹波。遠度英猷,爭瞻大呂之重器。受知寧考,已著匡濟之才。俾輔後人,益茂貞亮之績。爲宗伯而掌禮,典常允修。作司馬而詰戎,軍政畢擧。逮夫延登鼎席,洽副朝野輿望。燥濕辛甘,寔籍調劑之手。施爲區劃,動合幾務之宜。當今時,舍卿其誰。顧國勢,旣棘且殆。大臣之責,敢曰在家不知。無妄之災,庶幾勿藥有喜。恐妨調攝,旣副內局之辭。敷告腎腸,亦竭前批之旨。夫何遜避之至此,實愧誠意之未孚。以首揆宿痾之餘,猶且强起。在股肱相須之道,其忍便休。昔疾今瘳,宜協力而共理。圖便釋負,豈卿心之可安。須體如渴之心,亟回若浼之志。於戱,鞠躬盡悴之義,卿所當思。推誠委任之方,予亦自勉。責望若是其重,進退不可以輕。所辭宜不允,故玆敎示,想宜知悉。知製敎李益勳製進
中殿,藥房問安。答曰,知道。勿爲問安。
府·院前啓,國忌齋戒,今·明日姑停。
上在昌德宮。停常參·經筵。
謝恩,護軍鄭重徽·金城,禁府都事許堣,五衛將李寓。
左議政權大運三度呈辭,入啓。傳曰,不允批答。
傳曰,明日晝講,爲之。
京畿監司書目,仁川呈,以兵曹參判呂聖齊病重,上去不得事。
夜自一更至三更,月暈。
上在昌德宮。停常參,只晝講。
下直,長淵府使李東老。
謝恩,五衛將徐弘履,端川郡守金斗明,西川都正榥。
大司憲權大載三度呈辭,入啓。遞差。
右承旨權瑎再度呈辭,入啓。加給由。
慈殿·中殿,藥房問安。答曰,知道。
藥房啓曰,伏未審夜來,聖體,若何?兩慈殿氣候,亦何如,而中宮殿調攝之餘,咳嗽諸症,已盡減歇否乎?臣等,憂慮未弛,敢來問安。答曰,知道。兩慈殿氣候,無事,內殿所患,幾盡差愈矣。
傳曰,下直守令,留待。
吏曹參判吳始復上疏。大槪,冒萬死,敢陳瀝血之懇,冀蒙便養之願事。入啓。答曰,觀卿疏辭,情理可矜,當令該曹稟處焉。
府前啓,請罪人李仁漢刑推究問。請內官趙希孟等,拿問定罪。其他內官二人,令內侍府,摘發現告,亦一體拿問。措語竝見上答曰,毋庸瀆擾。前啓,禁府·刑曹當該堂上·郞廳推考事,停啓。
吏曹參議柳命天辭職上疏。入啓。答曰,省疏具悉。爾其勿辭察職。
晝講入侍,知事洪宇遠,特進官李夏鎭,承旨柳命賢,玉堂李堂揆·李鳳徵,注書朴慶後,兼春秋尹爾霖,史官安如岳。獻納權迪,亦爲入侍。
傳曰,明日晝講,爲之。
傳曰,下直守令引見。
兵曹參判呂聖齊辭狀。踏啓字。
傳曰,明日晝講,停。
吏曹啓曰,臺諫及守令有闕,政事,取稟。傳曰,明日爲之。
左議政權大運三度呈辭。不允批答,王若曰,卿之所以辭者,已至再三。予之所欲留者,非止一二。先諭以古大臣輔幼主之義,申誥以予小子任舊人之誠。卿若念死而後已之言,常思盡悴。予嘗見相亦有終之訓,曷不留心。忝任三年,何嘗國事之明習。圖治一念,每歎時事之益艱。庚辛之患荐臻,日昃不食。乙丙之憂靡懈,夜半猶衣。苟非共貞之休,誰有弘濟之望。惟卿去就,係國安危。粤自先朝,受知已久。俾輔後嗣,注意彌深。爵位崇高,門巷蕭然若寒士。氣味溫雅,儀表望之知吉人。歷長諸曹,錢穀甲兵,無非事者。使宅百揆震撼擘撞,欲其鎭之。范希文之先憂,足謂君子之志。宋廣平之尙法,不愧賢相之稱。肆切倚毗之誠,益勉追報之效。不料引疾之箚,轉作求退之章。久積勤勞,幾慮獨賢於靡盬。新遭慘戚,抑恐微恙之或乘。故勉副內局之辭,蓋爲將攝。故不諒前批之旨,必思退休。如欲一時之就閑,何妨臥閤而論道。至於三告而請急,恐非憂國而忘家。或未深思,玆復懇諭。首揆之疾恙未祛,詎望曩日之鞠躬。右台之年德俱尊,難責夙夜之陳力。必須卿之共濟,可以紓此多艱。宜體如渴之心,亟回若浼之志。於戱,召奭不去,實爲周成之幼沖。漢昭雖明,亦賴霍光之忠厚。此乃有望於今日,罔俾專美於古人。所辭宜不允,故玆敎示,想宜知悉。知製敎金德遠製進
執義安如石啓曰,臣以徐穉削版事,論啓蒙允,而以懷金覔官,爲其措語矣。今聞其所賂而見却者,非金也,乃南草云,金之一字,未免爽實,論事不審之失,著矣,不可仍冒,請命遞斥臣職。答曰,勿辭,退待物論。
晝講時,獻納權迪所啓,請罪人宋奎濂,亟命遠竄。上曰,旣已削黜,不必遠竄,毋煩。
上在昌德宮。停常參·經筵。
未時,太白見於巳地。夜一更,金木星,舍于危宿度內,金星在南,木星在北,相距尺許,不知相犯。
有政。
謝恩,正言朴紳,宣傳官金應西,監察朴世柱。
韓興君李汝發上疏。大槪,敢陳愚妄之見,以備裁擇,且將病勢,更無察任之狀,冀蒙恩遞事。及左參贊睦來善上疏。大槪,臣所帶經筵·籌司等任,決非病深不才者,所可苟冒,不避煩瀆之嫌,更申悶迫之情,乞賜竝遞,以安微分,仍陳所懷,冀蒙採施事。入啓。
大司諫崔文湜初度呈辭,入啓。給由。
右承旨權瑎三度呈辭,入啓。遞差。
左議政權大運四度呈辭,入啓。傳曰,安心調理。
傳曰,大臣·備局堂上,引見。
右參贊尹鑴,來詣請對。傳曰,備局堂上引見時,一時入侍。
政院啓曰,京外死囚啓覆,例於十二月內,立春十餘日前爲之,然後遠道罪人行刑,方可無未及之患矣。今年則立春,在於明年正月,除拘忌日,擇其無故日,以今月十六日初覆,十八日再覆,二十日三覆爲之之意,敢啓。傳曰,知道。
傳曰,明日晝講,爲之。
禁府,朴文瑞拿囚。啓。
掌令柳星三啓曰,昨伏見同僚避辭,則徐穉削版事也。伊時此論,臣旣同參,而懷金之說,竟歸爽實,則論事不審,與同僚無異,臣何敢晏然仍冒於臺席乎?昨緣日暮,身病且劇,今始來避,臣之所失尤大,請命遞斥臣職。答曰,勿辭,退待物論。
傳曰,明日晝講,停。
政院啓曰,來十五日儒生殿講日次,取稟。傳曰,親臨爲之。今日引見時,今十五日儒生殿講,勿爲親臨事,下敎。
引見時,獻納權迪所啓,請罪人宋奎濂亟命遠竄。上曰,已諭毋煩。
領議政許積所啓,田稅,乃是惟正之供,故從前雖値荒歲,不得不上納,例也,而今年則臣等,仰體軫恤飢民之聖意,湖西各邑及嶺南被災邑田稅,捧留各其邑,一以除窮春捧米輸納之弊。且以爲賑救飢民之資,而今聞南來士夫所傳,則嶺南民情,皆以日後兩年之稅,一時疊徵爲慮,雖曰捧留,窮春救死不贍之日,亦無以米備納之路。農事雖大失,木花則稍實,朝家若許作木上納,則民可蒙實惠云。卽今救民之道,當以順民情爲務,以此詢問,於本道,捧留與作木,一從各邑民情而許之,湖西物情,則未及聞知,而亦令本道,從民願施行,何如?上曰,依爲之。又所啓,宣惠廳劃給官需,道各不同,京畿則所給者,本來數小,固難減給,而兩湖則本廳,方議裁減矣。但嶺南,則以不設大同之故,官中所捧,一如常年,則民不得蒙惠,列邑規例,各自不同,雖難自朝家酌定所減之數,令本道監司,詳察各邑所捧多少,量宜減數,而各邑已收捧,則移下於各其邑私大同,減捧大同應捧之米,似爲便當矣。上曰,依爲之。又所啓,忠淸監司,以虎贖木作米,補用於賑救事,曾已啓請矣。臣意則旣用於賑救,而又令待秋上納,殊非朝家特除民役之意,似當變通矣。上曰,此固出於民者,旣用於救民,而又令還捧,甚非施實惠之道,特令全減,可也。
吏批啓曰,新除授昌城府使閔誠重戶奴,呈狀于政廳曰,上典老母,今年七十六歲,時在慶尙道山陰縣同生兄任所,距昌城,千有餘里,離親遠赴,情理罔極,願爲入啓處置云。曾在乙卯年間,邊倅邊將,有七十五歲以上親者,勿許赴任事,廟堂旣有定式,昌城府使閔誠重,改差,何如?啓依允。
引見時,領議政許積所啓,今於進宴之後,特推老老之恩,至有年七十者賜米,八十者勿論良賤,特爲加資之命,此固盛德事也。第以十數年來,老人加資之命頻下,故冒年而蒙恩者甚多,雖以死老者言之,特陞資憲者有之,事甚濫雜,士大夫外,曾以老職,已授通政者,勿許更授恩資,似當。且念侍從臣及武臣曾經閫帥者之父,至年七十以上,咸賜米,咸加資矣。當此推恩,亦當依前規施行,而曾以此蒙恩者,則勿爲疊施,何如?上曰,依爲之。
上在昌德宮。停常參·經筵。
下直,慶尙監司李元祿。
謝恩,刑曹參議睦昌明,護軍權道經,兵曹正郞崔錫鼎,佐郞權恒,宣傳官李夏楨,學諭金漢老,瓦署別提李萬枝。
答左參贊睦來善疏曰,省疏具悉。疏中所謂別諭一款,當令政院擧行,他餘事,當令廟堂議處焉。卿其勿辭,調理察職。
答韓興君李汝發疏曰,省疏具悉。卿之疏辭,當令廟堂議處,卿其勿辭,調理察職。
大司諫崔文湜再度呈辭,入啓。加給由。
傳曰,慶尙監司,留待。
傳曰,明日晝講,爲之。
傳曰,慶尙監司,引見。
禮曹,文科鄕·漢城試初試,來二月初五日,會試三月十五日,文武科殿試同月二十六日,放榜閏三月初六日卯時,雜科覆試同月初二日,放榜同月初九日卯時,改推擇。啓。
今日慶尙監司引見時,都事·守令·監察,速爲開坐署經之意,諫院城上所,牌招言送事,榻前定奪。
院前啓,請罪人宋奎濂亟命遠竄事。竝引嫌而退,臺閣雖許風聞論人,貴在詳審,以草爲金,爽實不細,俱難在職,請執義安如石,掌令柳星三,竝命遞差。答曰,亟停勿煩。處置事,依啓。
引見時,慶尙監司李元祿所啓,嶺南射砲糧,乃風和時舟師待變糧也。舟師立番,乃其身役,則渠當自備其糧,不必官給其料,況三南舟師,宜無異同,而至於射砲糧,則兩湖之所無,而嶺南之所獨有也。當初創設之意,雖未知如何,而當此無前大侵之日,合有變通之道,嶺南射砲糧,亦依兩湖例,一體蠲減,永爲恒式,以舒一分民力,則似好矣。上曰,兩湖則無之,而獨於嶺南有之者,必有其由,問其曲折後,更之可也。
上在昌德宮。停常參·經筵。
下直,吉州牧使金世翊,甲山府使禹瑞圭,南桃萬戶兪命誨。
謝恩,京畿監司權大載,海運判官沈橃,護軍閔暹·裵尙珩·朴而立。
大司諫崔文湜三度呈辭,入啓。遞差。
掌令朴相馨再度呈辭,入啓。加給由。
左議政權大運五度呈辭,入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
禁府,鄭時亨拿囚。啓。
傳曰,下直守令,留待。
政院啓曰,今日晝講爲之事命下,而今日,以承文院褒貶,政府會坐,故經筵官,竝皆進參,故他無推移入侍之員云,今日晝講,何以爲之?敢稟。傳曰,停。
傳曰,下直守令,勿爲留待。
伴送使鄭榏,入來。
禮曹正郞金益華,勅使前問慰後,平壤乙支文德賜額致祭後,入來。
禮曹啓曰,大增廣別試文科初試,曾以來二月初五日,推擇啓下矣。初五日,適與釋奠祭受香相値,似不無拘碍之事,更令日官推擇,則同月初八日亦吉云,以此,原粘目改付標以入之意,敢啓。傳曰,知道。
院前啓,上同請罪人宋奎濂亟命遠竄。答曰,毋庸瀆擾。
上在昌德宮。停常參·經筵。
有政。
夜三更,流星,出參星下,入南方天際,狀如拳,尾長五六尺許,色赤。
謝恩,三陟府使李達意。
掌令朴相馨三度呈辭,入啓。遞差。
明日儒生殿講時,考官二,金錫胄·李堂揆,參考官四,鄭重徽·睦昌明·李聃命·崔錫鼎。
政院啓曰,明日儒生殿講時,命官,何大臣進去乎?敢稟。傳曰,領相進去。
院啓,今此大禮,先王之所嘗親自釐正,百世以俟聖人而不惑者也。凡有血氣,孰不憤時烈之壞亂,而幸國是之大定也。乃者宋奎濂之疏,造意罔極,遣辭無倫,贊揚罪魁,則至擬於程頤,而偃然自況於尹范諸儒,竭心救解,極力伸白,其縱肆無嚴,一至此哉?噫,時烈等之所坐,何等大辟,何等怙終,而今乃謂之冤誣,稱其誣,則是以時烈等壞亂之禮,爲應行之典,而以先王之正其謬者,爲不當也。旣稱其冤,則是以時烈等悖逆之說,爲不易之論,而以聖明之治其罪者,爲非法也。渠雖無狀,何敢乃爾?王法至嚴,不容假貸,公議載憤,久而愈激,竄逐之請,亦云末減,而累月固爭,尙不允兪,每以瀆擾爲敎,臣等,竊惜之。朝廷之提防,因此漸壞,兇徒之悖亂,因此益肆,此所以朴晦章輩繼起造作,而莫知止者也。況奎濂,退臥鄕里,屢違召命,則削黜之罰,無所可懲,請罪人宋奎濂,亟命遠竄。訓鍊僉正韓榰,曾任珍島郡守時,郡吏崔時俊之妹,納以爲妾,率置衙中,其時時俊之家,適爲失火,其母燒死。榰乃致疑於本官假吏郭宗友,謂宗友等兄弟所爲,捉囚其父子兄弟妹姪等,枚報于道臣,而全沒時俊母之燒死一款,只論宗友兄弟等曾前過惡而請刑。道臣,循例題許刑推,則及其刑推更報之時,始乃添入時俊母燒死之事,而又匿時俊之名,以崔非九,書塡文案中,非九,卽時俊兒名也。沒實幼名,欲掩其妾母妾娚之迹,而方爲請刑,繼送救療狀,宗友,徑斃於一次之刑,渭宗,又斃於三次之刑,罪狀未白之前,兄弟連斃杖下。前後道臣,竝疑此事,定推官査覈,而韓榰則啓聞罷黜,時俊兄弟,反坐誣告,今方囚禁刑推矣。韓榰之邑女作妾,已是不法,而陰懷嫌憾於宗友等兄弟,瞞報請刑,甘心濫殺,其爲情狀,誠極痛駭。及今反獄,時俊等,囚禁刑訊,則榰當廢錮,而獄事未究竟之前,反有收敍職之事,濫刑奸猾之人,何所懲戢乎?請訓鍊僉正韓榰,罷職不敍。答曰,亟停勿煩,末端事,依啓。
右議政許穆箚子。大槪,論戶布事。入啓。
禮曹啓曰,曹所屬奉常寺·宗廟署·社稷署·典牲署·典醫監·惠民署官員等,今丁巳年春·夏等褒貶,各其司提調有故,限內不得磨勘矣。今始等第以入,而東西氷庫·東南關王廟官員等,今秋冬等褒貶,各其司堂上·提調有故,不得磨勘之意,敢啓。傳曰,知道。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
又啓曰,新昌縣監洪萬最,本道監司,有催促下送事馳啓,故自本曹,催促還任,則洪萬最呈狀內,自前有舊患眼疾復發,症勢危重,赤膜腫爛,全蔽外晴,白翳堅厚,盡掩瞳子,千般鍼藥,未見分效,全不視物,以此疾病,決難還任云。累度催促,又爲呈狀,萬最廢疾之狀,人所共知,似難强迫赴任,新昌縣監洪萬最罷黜,其代卽爲差送,何如?傳曰,允。
上在昌德宮。停常參·經筵。
謝恩,兵曹佐郞朴泰素,漢城判官南得箕,敦寧判官尹抗。
答右議政許穆箚曰,省箚具悉卿懇。箚辭,後日登對時,更加商礭處之。
監察茶時。傳曰,每以監察茶時,事涉未妥,未肅拜人員,竝牌招察任。
參考官李聃命有頉,代權瑍改落點。
忠淸監司書目,丹陽呈,以持平李玄逸病重,辭職上疏,上送事,啓。答曰,省疏具悉。爾其勿辭,從容上來察職。
左議政權大運六度呈辭,入啓。傳曰,遣承旨敦諭。
大司憲李袤,牌不進。
禁府,崔宣,海南縣流三千里,朴夢錫,結城龍門驛徒三年定配。啓。
謝恩,掌令李碩寬·李瑞雨,吏曹佐郞權瑍。
明日啓覆殿座正時,辰正一刻。
辰時,殿講儒生,進李應蕃·幼李傅,易略,進鄭堯天·幼吳碩夏,易通,幼沈棱,易粗,生柳挺奎·幼宣仲甫,庸粗,幼李商雨,書略。
刑曹參判慶㝡,京畿監司遞來。
備忘記,殿講居首幼學吳碩夏,進士鄭堯天,竝直赴會試,之次進士李應蕃,幼學李傅,各給二分,幼學李商雨·沈棱,各給一分,生員柳挺奎,幼學宣仲甫,各紙四卷·筆四柄·墨三笏賜給。
以摠戎使狀啓,通津縣監朴泰長罷黜。
院前啓,請罪人宋奎濂,亟命遠竄。上同答曰,毋庸瀆擾。
自巳時至申時,日暈兩珥。未時,太白見於巳地。
上在昌德宮。停常參·經筵。
辰時,日暈。
謝恩,知春秋睦來善,昌城府使李惠疇,廣興奉事鄭悏,兼養賢奉事辛必馨,司評黃錫。
注書朴慶後上疏。大槪,敢陳難安之勢,冀蒙恩遞事。入啓。答曰,省疏具悉。爾其勿辭察職。
同副承旨李沆書啓,臣承命,往諭于議政府左議政權大運,則以爲賤疾深重,日就危篤,此非一朝猝發之病,乃是積年沈痼之症。委頓床席,晝夜叫痛,數月之內,決難供仕,冒死請啓,出於萬不獲已,而前後恩批,丁寧敎諭。至於近侍降臨,傳宣聖旨,臣奉讀未半,感淚自零,臣之所患,如有向歇之勢,當此國事艱虞之日,何敢爲釋負自便之計哉?濕痰滯,則肩背流注作痛,半身不遂,伏枕沈綿,陳力無路,瞻望象魏,不知所達云矣,敢啓。傳曰,知道。
左議政權大運箚子。大槪,近侍宣諭,惶感罔措,而病勢危篤,供職無路,更申危懇,冀蒙恩遞事。入啓。答曰,省箚具悉卿懇,勤懇之意,已悉於前後之批,而卿之祈免之章,愈往愈切,此無非誠意未孚而然也。心深慚恧,不知所以爲諭也。當此艱虞之日,卿何不念共濟國事,引疾丐閑,奚至於此?斷無允許之理,卿其須體至意,更勿控辭,速出論道,以副如渴之望。仍傳曰,遣史官傳諭。
司錄,以領·右相意啓曰,本府,今丁巳秋冬等褒貶,則依例等第,而去丙辰秋冬等及丁巳春夏等,緣臣病重,不得磨勘矣。今則其時郞廳,皆已陞堂上,或在喪戚日淺,故今不爲等第之意,敢啓。傳曰,知道。
敦寧府啓曰,知事臣李元老,都正臣李楚老,皆有身病,本府郞廳等褒貶等第,限內不得磨勘之意,敢啓。傳曰,知道。
宗親府郞廳,以有司堂上意啓曰,本府秋冬等褒貶,當爲磨勘,而有司堂上三員內,福善君柟,檜原君倫,俱有身病,限內不得爲之之意,敢啓。傳曰,知道。
忠勳府啓曰,今丁巳年秋冬等褒貶,當爲磨勘,而有司堂上臣張善瀓,病勢危篤,限內不得爲之之意,敢啓。傳曰,知道。
政院啓曰,江原監司趙師錫,京畿水使全東屹,忠淸水使鄭德謙,今秋冬等邊將褒貶中,無一人居下,殊無嚴明殿最之意,請竝推考。傳曰,允。
工曹啓曰,判書柳赫然有故,今丁巳年秋冬等褒貶,限內不得爲之之意,敢啓。傳曰,知道。
御營廳郞廳,以提調意啓曰,今丁巳年秋冬等褒貶,當爲等第,而都提調臣權大運,方在呈辭中,大將臣李汝發,身病未差,限內不得磨勘之意,敢啓。傳曰,知道。
承文院官員,以都提調意啓曰,本院官員及隷習官,去丙辰秋冬等,丁巳春夏等褒貶,緣臣領相有病,不得磨勘矣。今此丁巳秋冬等褒貶磨勘時,察見擧案,則皆是前日之官員,別無遞易之事,三等褒貶,一樣書其官員姓名,事不着實,故已往兩等褒貶,則不爲磨勘之意,敢啓。傳曰,知道。
政院啓曰,小寒已過,依前規,視事,頉稟。傳曰,知道。
中樞府啓曰,本府郞廳及醫員·錄事,今秋冬等褒貶,當爲磨勘,而領中樞府事鄭太和未肅拜,限內不得爲之之意,敢啓。傳曰,知道。
吏曹啓曰,守令有闕,政事,取稟。傳曰,明日爲之。
大司憲李袤上疏。大槪,先治臣違命之罪,次削本職兼帶,以正昭憲,以安愚分,仍陳所懷事。入啓。
啓覆時,領議政許積所啓,貴仁,以咸悅縣死囚罪人,越獄逃禍,隱匿於楊州地,自京窺伺,始乃捉得,則本官守令與刑吏·鎖匠等,不可無論罪之事,當該縣監則推考,刑吏·鎖匠,亦爲推治,似當矣。且貴仁,以其上典家仰役奴子,不能現納紙牌於咸悅縣,其上典,難免違越事目之罪,令攸司,査考後論罪,何如?上曰,依爲之。又所啓,臣於頃日春秋館褒貶時,有不察之事,敢此仰達。褒貶不參者,置之中考,例也。注書朴慶後,受由歸覲,未及上來,不得參於褒貶,應置中考,而春秋館下吏,落漏於進不進擧案中。臣亦不能覺察,不置於中考之類,慶後上來之後,不敢自安,陳疏自劾,春秋館書吏之誤書者,則本館,旣已囚治,而慶後,則似當以中考施行矣。上曰,以覲親受由,未及來參,元非大段,不必追論,以中考置之,可也。獻納權迪所啓,請罪人宋奎濂,亟命遠竄事。見上上曰,勿煩。掌令李碩寬所啓,請罪人李仁漢,刑推究問事。見上上曰,當初屍帳自縊致斃之狀,明白之故,頃日筵中,旣已相議處之,勿煩。又所啓,請內官趙希孟,拿問定罪,他內官二入摘發,一體拿問事。見上上曰,不允。又所啓,新除授執義李煦,時在江原道春川地,請斯速乘馹上來事,下諭。上曰,依啓。
上在昌德宮。停常參·經筵。
夜一更至五更,月暈。
有政。
謝恩,僉知崔孝生,淸興正瀗。
答大司憲李袤疏曰,省疏具悉卿懇。卿之疾病如此,予用慮念,疏中戶布一款,方欲講究善處,卿其安心勿辭,調理察職。
禮曹,進賀兼辨誣陳奏使拜表吉日,來正月二十五日卯時,方物封裹,同月二十二日推擇。啓。
左議政權大運七度呈辭,入啓。傳曰,安心調理。
慶尙左道災傷敬差官嚴緝,入來。
院前啓,宋奎濂遠竄事。近來國綱解弛,吏胥輩之作弊閭閻,罔有紀極,漢城府書吏三十餘名,稱以所屬,徵斂百餘金於各廛市人及江邊洞內京山寺刹等處,以爲宴樂之費,釀酒累石,殺牛數首,盛備油蜜果·剪綵花,圖出各司鋪陳·遮帳·器用等物。乃於前月十三日夕,齊會于立前都家,邀致刑曹書吏三十餘名,招集樂工·選妓,大張聲樂,達夜遊宴,當此飢荒孔慘,上下憂遑之日,乃敢橫斂民財,犯禁設宴於鍾樓大道之邊,其縱恣無忌之狀,誠極痛駭。非獨此也,每於四時各節,種種責徵之物,不一而足,市民不堪其苦,怨言藉藉,目今巨細民瘼,自上無不軫念,而傷民病國之事,猶出於奸細胥徒之手,其在聽聞,寧不寒心?如此之類,若不深治而痛禁之,則無以杜奸習而除民害,請令攸司,爲先捉致立前都家主人,嚴刑窮問,一一摘發其宴會胥徒,依法科罪。答曰,不允。末端事,依啓。
府前啓,罪人李仁漢,刑推究問事。請內官趙希孟拿問定罪。其他內官二人,令內侍府,摘發現告,亦爲一體拿問事,入啓。答曰,毋庸瀆擾。
有政。吏批,判書洪宇遠病,參判吳始復進,參議柳命天進,都承旨鄭鑰進。
兵批,行判書金錫胄病,參判未差,參議尹以濟進,參知兪夏益進,右副承旨朴純進。
吏批,以鄭重徽爲禮曹參議,任奎爲淸州牧使,吳九星爲新昌縣監,李后定爲通津縣監,安如石爲司僕正,權宇亨單付校書著作,韓瑄單付正字,李聃命爲檢詳,仍付舍人。
兵批,以朴興元單付僉知,朴尙馨單付副護軍。
未時,太白見於巳地。
上在昌德宮。停常參·經筵。
下直,茂朱府使安縝。
謝恩,司諫姜碩耉,禮曹參議鄭重徽,羽林將李晩輝。
禁府,韓舜錫·李樹吉拿囚。啓。
府前啓,請罪人李仁漢,刑推究問。請內官趙希孟,拿問定罪。其他內官二人,令內侍府,摘發現告,亦一體拿問。見上答曰,毋煩。
院前啓,請罪人宋奎濂,亟命遠竄。見上答曰,毋煩。
鄭鑰啓曰,左承旨金禹錫,卽者遭服制出去,同副承旨李沆,以式暇出去,右承旨權脩,左副承旨柳命賢,俱以病不來,出納之際,事甚苟簡,右承旨權脩,左承旨柳命賢,竝卽牌招察任,何如?傳曰,允。
朴純,以都摠府言啓曰,副摠管吳始復,除標信,吏曹開抄坐起進去之意,敢啓。傳曰,知道。
又以戶曹言啓曰,今十二月十一日大臣·備局堂上引見入侍時,領議政許積所啓,今年各樣用度,一從辛亥例,裁減矣。曾於辛亥,五上司臘價,竝入於全減之中,先朝以爲,政府有老病大臣,特爲勿減,臣再三固請裁減,則始命半減,而其時,未及竝論中樞府矣。今從辛亥之例,中樞府臘藥價,竝入於全減之中,事涉未安矣。上曰,中樞府,亦有老病大臣,政府一體可也事,命下矣。單子中,減半磨鍊以入之意,敢啓。傳曰,知道。
柳命賢,以義禁府言啓曰,以京畿監司狀啓,刑曹粘目,英陵參奉李樹吉,移本府處置事,允下矣。李樹吉,方待命於本府,卽爲拿囚之意,敢啓。傳曰,知道。
上在昌德宮。停常參·經筵。
未時,太白見於巳地。
鄭鑰啓曰,吏曹郞廳來言,守令多闕,政事何以爲之?敢稟。傳曰,當日爲之。
有政。
吏批,行判書洪宇遠進,參判吳始復義禁府坐起進,參議柳命天式暇,右承旨權脩進。
兵批,行判書金錫胄進,參判李夏鎭未肅拜,參議尹以濟進,參知兪夏益服制,右副承旨朴純進。
朴純,以都摠府言啓曰,今日入直軍士,當爲中日習射,請出標信。傳曰,知道。
又以都摠府言啓曰,都摠管睦來善,除標信,禁府坐起進去之意,敢啓。傳曰,知道。
鄭鑰,以吏曹言啓曰,昨日本曹開坐,各司官員大典考講,則西部主簿申斗極,禮賓寺別提趙晉老不通,竝汰去,何如?傳曰,允。
柳命賢,以義禁府言啓曰,以慶尙左道災傷敬差官狀啓,刑曹粘目,前仁同府使洪重亨,移本府處置事,允下矣。洪重亨,方待命於本府,卽爲拿囚之意,敢啓。傳曰,知道。
以備忘記,傳于朴純曰,史官二員待命,騎馬六匹立之。
外各司內摘奸。
朴純,以備邊司意啓曰,本司堂上,員數雖多,各有公故,每於開坐時,未免苟管,行副護軍閔黯,提調差下,吏曹參議柳命天,副提調差下,柳命天,則使之察任有司之任,何如?傳曰,允。
吏批,以韓斗愈爲利川府使,安䌖爲安城郡守,徐文緯爲積城縣監,沈瑞省爲海州牧使,李夏鎭爲兵曹參判,沈棡爲禁府都事,辛必馨單付學錄,睦林儒兼春秋減下。
兵批,李重億爲副摠管,李弘勣爲訓鍊僉正,李世章·禹濟萬爲五衛將,申軾〈爲〉鷹師牌頭,李志行爲曹司衛將。
以左議政權大運八度呈辭。傳于權脩曰,連觀呈單,不覺愕然,予意已悉於前批,不必多誥,而第念近因戶布之事,論議不一矣。待卿之出仕而後,可以議定,卿其更勿固辭,速出行公,以副至望。仍傳曰,遣承旨傳諭。
朴純,以都摠府言啓曰,今日入直軍士,當爲中日習射事,標信命下,而當日開政,兵曹判書·參議,依前例不得爲之意,敢啓。傳曰,知道。
又以兵曹言啓曰,今十二月二十日,武臣賓廳講書日次,而啓覆相値,不得爲之之意,敢啓。傳曰,知道。
朴純書啓,臣承命,往諭于議政府左議政權大運,則以爲賤疾危苦,沈綿床席,冒死請急,萬不獲已,而誠未格天,未蒙恩遞,數日之內,近侍再臨,傳宣聖旨,溫諭備至,臣是何人,得此於君父哉。感泣之外,罔知攸措,臣之所患,非一朝感傷之比,實是積年沈痼之病,遇寒添劇,差歇無期,屢承恩諭,陳力無路,臣病愈重,而聖恩愈隆,臣之情勢,其亦迫矣。至於戶布之事,乃朝家莫大變通之擧,固宜愼重,如臣矇昧無識見者,加以病重將死,雖使强病行公,其何敢出意見論利害於其間,以定多歧之論議乎?唯在廟堂商確善處,俾無後悔而已,何待臣之出與不出而定之乎?雖非戶布,如有爲可以供仕之勢,何敢一向退伏,以孤聖恩,而卽今危惡之症,決無復起爲人之望,伏地惶恐,不知所達云矣,敢啓。傳曰,知道。
院前啓措語見上,請罪人宋奎濂,亟命遠竄。答曰,毋庸更煩。
府前啓措語見上,請罪人李仁漢,刑推究問。請內官趙希孟,拿問定罪。他內官二人,令內侍府現出,一體拿問。答曰,毋庸强聒。
上在昌德宮。停常參·經筵。
校理睦林儒,兼春秋減下肅拜。
下直,羅州牧使申厚命。
謝恩,副摠官金鏡,學錄辛必馨。
兩慈殿·中殿,藥房問安。答曰,知道。
藥房都提調領議政臣許積,副提調行都承旨臣鄭鑰啓曰,夜來寒氣凜洌,伏未審此時,聖體,若何?兩慈殿氣候,亦復何如?臣等不任區區之慮,敢來問安。答曰,兩慈殿氣候安寧,予亦無事矣。
吏曹啓曰,昨日本曹開坐,各司官員大典考講,則西部主簿申斗極,禮賓寺別提趙晉老不通,竝汰去,何如?傳曰,允。
備邊司啓曰,本司堂上,員數雖多,各有公故,每於開坐之時,未免苟簡,行副護軍閔點,提調差下,吏曹參議柳命天,副提調差下,柳命天則使之仍察有司之任,何如?傳曰,允。
左議政權大運箚子。大槪,近侍再臨,恩眷愈隆,而痼疾彌留,無路供仕,更曝危悃,冀蒙允許事。入啓。答曰,省箚具悉卿懇。已悉予意於昨者之批矣,卿辭又至此,辭竭意窮,不知所以爲喩也。卿其更勿引疾爲辭,速出論道,以副至望。仍傳曰,遣史官傳諭。
謝恩,大司憲李袤,大司諫金德遠。
大司憲李袤啓曰,頃日病甚,未赴召命,猥瀆待命之章,反承調理之批,雖父母惟疾之憂,何以加此?感極神驚,涕隨言零,將理屢日,痊安無期,一向退伏,於心安乎?召命又降,扶曳出謝,而推勘在身,何敢一刻晏然?請命遞斥臣職。答曰,勿辭,推考蕩滌。
大司諫金德遠啓曰,臣於是任,萬不近似,日昨辭疏,陳暴無餘,而微誠未格,恩批反降,臣是何人,得此異數,奉讀未終,感涕如瀉,徊徨踧踖,益復靡措。不意此際,又承召牌,分義所在,不敢不强顔冒出,而第臣曾在嶺藩,按獄多疎,死囚考覆啓聞之際,不定差員,又漏結案,大違法文,實非微失,前後被推,眞是薄罰。且臣頃忝喉司,全昧事例,館伴之入住城裏,至煩於榻前,大臣之以失體請推者,不亦宜乎?三度推緘,一未照勘,揆以臺例,決不可一刻仍冒,請命遞斥臣職。答曰,勿辭。仍傳曰,推考蕩滌。
今日三覆時,兩司呈告人員,竝牌招察任事,下敎。
外各司內摘奸。
三覆時,獻納權迪所啓,請罪人宋奎濂,亟命遠竄。見上上曰,毋庸堅執。掌令李碩寬所啓,請罪人李仁漢,刑推究問事。見上上曰,已悉於初覆時啓辭之批,毋煩。又所啓,請內官趙希孟,拿問定罪,他內官二人,令內侍府現告,亦爲一體拿問事。見上上曰,毋煩。領議政許積所啓,陰竹囚林丁元,以淫奸朴聖德妻李女之故,入於啓覆之中,而及其更査,則李女本非士族,故今此啓覆時,丁元,旣已免死,而大槪從前有正兵之女,爲內禁衛之妻,和奸驛子者,以士族論斷之,受敎。故外方監司·守令,若有如此之獄,則各從己見,或論以士族,或以爲正兵·內禁衛,俱非士族,只用常女和奸之律,或重或輕,隨意處置,宜有更定遵行之法。臣意則古之內禁衛,皆是士族之入屬者,正兵,亦多以兩班子枝充定,其門地,與今懸殊,且念此受敎,似出於其時亦有此等之獄,故特論以士族,以慰衛士之心者也。今則似不當仍用此受敎,卽今亦有士族之入屬禁軍者,此則自當論以士族,且今入侍諸臣之意,無不如此,而但此受敎,行之已久,有若祖宗朝定法,則亦難率爾變更,詢問于時任·原任大臣,以爲定式遵行之地,何如?上曰,依爲之。吏曹判書洪宇遠所啓,大司成窠闕已久,今當差出,而大司成之任,比他爲重,近以數遞之故,本館事,曠廢亦多,殊甚可慮。今以兼大司成差出,則可以久任,而無數遞之弊矣,大臣之意,亦如此,故敢此仰稟。上曰,以兼大司成差出,可也。領議政許積所啓,侍從臣及曾經閫帥人父母年七十以上,特施恩典,而臣於頃日榻前定奪之時,臣意則以爲,曾前以此事,已蒙加資之恩者,則加資重典,與衣資食物有異,不宜疊施。故以此意陳達,而及其擧行條件抄出之時,注書問議於臣,臣親自搆草以送,而措語之間,未能詳悉,致令曾蒙恩典者勿論,加資與賜米,一倂不爲書啓,此非其日定奪之本意,故敢此更稟矣。上曰,加資重典,固不當疊施,而至於賜米衣資,與加資不同,雖曾蒙賜者,今又抄啓事,分付,可也。領敦寧府事金萬基所啓,坊役事,諸臣,旣發其端,臣亦敢有所陳達矣。以算員·寫字官·畫員,各因該司所達,皆免防役,而獨於惠民署醫官前銜之類,不得免坊役,事涉不均矣。雖曰前御,其供仕,與祿官無異,依畫員·算員·寫字官之例,勿侵坊役,似爲均平矣。漢城府判尹,今方入侍,詢問而處之,何如?判尹吳挺緯曰,惠民署醫官,與畵員·算員等,旣無彼此之異,本署供仕,且無祿官前銜之殊,則前銜之獨爲坊役,宜有不均之冤,光城府院君所陳之言,是也。刑曹判書李元禎曰,坊役偏重,最是都下之巨弊,往者査正之後,頗得均平矣。各司堂上,或以啓辭,或以建白,迭相頉減,朝家政令,弛張無常,事體不當如是,臣意,判尹於備局之望,就議大臣,參酌緊歇,而或減或不減,入啓定奪之外,毋得續續請減,何如?上曰,依爲之。
禁府啓曰,刑曹査啓中,罪人柳斗章現納順治十年掌隷院呈出立旨所踏印迹,與向前背頉萬曆十三十六年印信,洽是同時所踏,而較之於該院所上同年印信,則全不相似云云,而印信僞造形迹,不爲摘發,泛以全不相似爲辭,莫重一罪所犯之狀,似涉未盡。故取考刑曹推案,則萬曆十三十六年背頉文記所踏印信僞造之狀,推問於斗章捧招,而順治十年呈該院立旨所踏印信僞造之狀,則元不推問捧招,揆以獄體,殊欠詳審,此一款,不可不更推捧招,罪人柳斗章,移送刑曹事,旣已定奪於榻前,上項柳斗章,移送刑曹之意,敢啓。傳曰,知道。
未時,太白見於巳地。
上在昌德宮。停常參·經筵。
未時,太白見於巳地。
下直,平海郡守閔鏞,濬源殿參奉金華鎰。
謝恩,兵曹參判李夏鎭,副摠官李重信,五衛將禹濟萬,積城縣監徐文緯,鷹牌頭申軾,護軍柳星三,訓鍊僉正李弘勣,安城郡守安䌖,仁同府使李䎘,梁山郡守曺憲卿。
左議政權大運九度呈辭,入啓。傳曰,安心調理。
吏曹參議柳命天上疏。大槪,萬不近似之任,荐加於臣身,惶霣震駭,不知所措,瀝陳血懇,冀遞兼帶備局之任事。入啓。答曰,省疏具悉。爾才,實合籌司之任,爾其勿辭察職。
傳曰,日寒如此,薄衣軍士,襦衣題給。
院啓,請罪人宋奎濂,亟命遠竄。迎曙察訪金玉鉉,爲人庸鄙,居官處事,無一可觀,而凡干私用之物,責徵於京營貢物主人,主人不堪其苦。且其巡驛之時,多有駭異之擧,見侮於下輩,貽笑於各驛,不成官員貌樣,畿驛蕩殘之責,不可付之此人,請迎曙察訪金玉鉉罷職。答曰,不允。前啓,湖西被災邑,田稅大同諸般身役一切蠲減事,停啓。
府前啓,無城上所,姑停。
上在昌德宮。停常參·經筵。
下直,三陟府使李達意。
謝恩,司僕正安如石,禁府都事沈棡。
刑曹,罪人金汝晟·義順·貴仁·雲香·無作金,堂古介行刑。啓。
院前啓,請罪人宋奎濂,亟命遠竄。請迎曙察訪金玉鉉罷職。見上答曰,不允。
府前啓,無城上所,姑停。
上在昌德宮。停常參·經筵。
未時,太白見於巳地。
謝恩,龜城府使李之經,直講李仁遇。
左議政權大運十度呈辭,入啓。傳曰,遣承旨敦諭。
院前啓,宋奎濂遠竄事,金玉鉉罷職,國忌齋戒,今·明日姑停。
右承旨權脩書啓,臣承命,往諭于議政府左議政權大運,則以爲臣之所患,一向危劇,根固之症,差歇無期,冒死請急,實所苟延殘喘,連章乞免,非欲釋負自便也,而誠意未能上格,天日有所未燭,史官相繼傳命,承旨三度臨行,敦諭備至,恩禮彌隆,十行綸綍,逈出尋常,有非微臣所敢承當,臣感激惶悚,無地自容。臣欲不計顚仆,强起就列,則半身作痛,病勢沈痼,如欲更爲調理,稍待病歇,則恩命稠疊,分義至嚴,臣於此際,罔知所措,伏地感泣,不知所達云矣,敢啓。傳曰,知道。
吏曹啓曰,來二十六日,都目政事爲之之意,敢啓。傳曰,知道。
上在昌德宮。停常參·經筵。
未時,太白見於巳地。
謝恩,固城縣令趙世煥。
傳曰,近聞閭閻,多不乾淨云,申勅闕門各處,嚴禁雜人出入,建陽門前,亦爲禁斷往來之人,使不得通行事,各別分付。
開城留守書目,本府經歷元梲,罷黜事。
京畿監司書目,水原呈,以草長面居民男女竝六十一名,今月十六日漁採,入海遇風,全船覆沒,極爲驚慘事。
左議政權大運箚子。大槪,恩禮彌隆,病未少愈,冒死哀籲,冀蒙憐察事。入啓。
上在昌德宮。停常參·經筵。
未時,太白見於巳地。
下直,宣川府使柳德三。
謝恩,監察金益重,淸安縣監鄭洙明,兼司僕將尹時達。
答左議政權大運箚曰,省箚具悉卿懇。予意已悉於昨者傳諭之批,卿何連章固辭,若是其邁邁乎?予實慚靦,無以爲喩,雖日呈十章,予無允許之理,卿其安心勿辭,速出論道,以副上下之望。仍傳曰,遣史官傳諭。
副提學李堂揆上疏。大槪,敢陳物故兒弱之身役,不可不汲汲變通之意,以備裁擇事。入啓。
傳曰,大臣·備局堂上引見。
政院啓曰,右參贊尹鑴,來詣請對矣。傳曰,引見。
引見時,工曹判書柳赫然本職遞差事,及翰林尹義濟,中考蕩滌,還付史職事,及金川郡守韓斗愈仍任事,榻前定奪。大司諫金德遠所啓,同前請迎曙察訪金玉鉉罷職。上曰,依啓。又所啓,今年農事,湖西最歉,而湖南與湖西,壤地相連處,被災尤甚,少無異於湖西,得見廟堂蠲役節目,則湖西災邑田稅及秋等大同,捧留本道,以爲賑資,春等大同,盡爲蠲減,精抄·訓局·御營保人作米,亦皆減數,獨於湖南春等大同,只減四斗而已。被災則一樣,而蠲役則懸殊,接境比隣之地,有此不均之弊,飢民虐我之歎,姑置不論,朝家一視之惠,寧容如是?請湖南尤甚被災邑蠲役等事,與湖西災邑,一體施行。上曰,令廟堂議處。院前啓,宋奎濂遠竄事停啓。掌令李碩寬所啓,同前請罪人李仁漢,刑推究問。見上上曰,毋庸强聒。又所啓,同前請內官趙希孟,拿問定罪,其他內官二人,令內侍府摘發,亦一體拿問。上曰,毋煩。兵曹判書金錫胄所啓,冒屬忠義之汰定軍役者甚多矣。前或有上言稱冤者,則下於臣曹,故臣每於覆啓行査之際,必皆收取譜系·錄券等文書,視閱虛實,而或汰或仍矣。近來則雖有上言者,輒下於忠勳府,而自勳府,直爲啓請頉下,行關於列邑,使之代定,故兵使,以此意枚報臣曹矣。旣下於勳府,則當初同謀冒屬之下吏,如是行關頉下,固無足怪,而諸上言,分送於各該司時,如此上言,不下於臣曹,而每送於勳府者,必是政院書吏符同之致,極爲痛駭矣。上曰,此事極爲寒心矣,政院書吏,査覈重治,自勳府頉減之類,仍定軍役,而今後有如此上言,則隨卽下送於兵曹,可也。戶曹判書吳始壽所啓,春川柴場宮家相受處,以關防重地之地,纔已定奪於榻前,還給於本府矣。淑徽公主,今又折受於春川,而折受處,旣是空地,又以楊根柴山革罷之代,望定,則臣曹固不敢防啓,而新生公主房折受處,還給於本府,旣非偶然之意,則旋又許給於他宮家,殊甚未安,故敢此仰稟。上曰,新生公主房柴場革罷未久,淑徽公主房,必不聞知而折受,予亦多年事中,未及覺察矣。春川地則勿爲折受,以他處望定事,分付,可也。上曰,慈殿外祖母,時在於忠淸道懷德地,令本道,題給月俸之意,分付該曹,可也。領議政許積所啓,慶尙新監司李元祿辭朝時,請依兩湖例,永減本道射砲,以舒民力,則射砲糧,兩湖則無之,而獨於嶺南有之者,必有其由,問其曲折後處之,可也事命下矣。工曹判書柳赫然,曾經統制使,故問其曲折,則以爲曾於壬辰之後,設立統營於嶺南之時,嶺南之蕩殘特甚,防戍之卒,不可不給糧,故不得已創設射砲糧,分定民結之規。卽今統營軍官以下士卒之得以資活者,專賴於此,今若革罷,則營下之人,勢難支保云云。永罷一款,今不可擧論,而當此荒歲,亦不可無變通之道,尤甚被災邑射砲糧,則限一年,特爲蠲減,其代,令本道,從便料理啓聞,以爲推移變通之地,何如?上曰,依爲之。又所啓,慶尙新監司李元祿辭朝時,陳達本道上歲幣防納刁蹬,民生困苦之狀,請令賑恤廳,劃給價米,以爲自京歸納上歲幣之地,而姑先以本道所在諸衙門穀物,先用於賑救,待秋減數收捧歲幣價米,以充各衙門穀貸用之數,則令廟堂稟處事,命下矣。此事,雖近於防納,卽今可以賑救飢民,亦可除飢民當春多費價米之弊,事勢果似兩便矣。上曰,依其言施行,可也。又所啓,湖南·湖西營官需米裁減事,旣已定奪矣。取考在前裁減時文書,則庚戌所減之數,多至三千七百餘石,癸丑所減者一千數百餘石也。庚戌所減則太多,各營各邑,無以支用,似當從癸丑之例,使客支供米,亦當依癸丑裁減,而自下不敢擅便,從何年例裁減乎?敢稟。上曰,依癸丑年例,減之可也。又所啓,自前凶歲,則月課軍器,有減除之事矣。湖西則已爲通一道減除,嶺南·湖南之被災尤甚邑,亦令減除,何如?上曰,依爲之。刑曹判書李元禎所啓,備局郞廳張羽瀛,在嶺南時,爲監營牙兵·千摠矣。十月間上京,備局郞廳啓下,方爲行公,而自本道,稱以千摠,直用殿最,置之下考,其在事體,極爲不當矣。積曰,此事,極爲可駭,羽瀛上京之初,卽差備郞,而監司,謂其謀避將官,圖得郞廳,多囚次知督現,已極無據,而終至置之下考,以爲雪憤之地,其輕蔑廟堂,擧措顚倒之狀,殊甚無謂。監司鄭樸,從重推考,下等蕩滌,雖似重難,旣是本道無據之殿最,羽瀛下考,勿施,何如?上曰,依爲之。許積所啓,近來守令之被薦於州牧,而陞差於他邑者,太頻數,此雖由於乏人之致,不但驟陞之爲不當,迎送之際,兩邑,俱受其害,事甚不便矣。上曰,雖州牧被薦之人,方爲守令者,則勿爲續續陞差於他邑,可也。
慶尙道當該監司及釜山僉使李相勛,東萊府使魚震翼拿推事,承傳。
自午時至申時,日暈。
上在昌德宮。停常參·經筵。
都政。
答副提學李堂揆疏曰,省疏具悉。所陳之辭,後日登對時,商確處之焉。
院前啓,湖南尤甚被災邑蠲役等事,與湖西一體施行事,廟堂議處間,姑停。
府前啓,請罪人李仁漢,刑推究問事。內官趙希孟,拿問定罪,其他內官二人,令內侍府,摘發現告,亦一體拿問事,入啓。答曰,亟停勿煩。
吏批啓曰,今都目政,各歧仕滿,未仕滿應遷者相避,及未準朔監察·禁府都事·刑曹郞官,各司久任時推人員,竝擬,何如?傳曰,允。
未時,太白見於巳地。
上在昌德宮。停常參·經筵。
都政。
拿推現告,前慶尙監司鄭重徽。
禁府,鄭重徽·李相勛·魚震翼拿囚。啓。
吏曹判書洪宇遠,兵曹判書金錫胄初度呈辭,入啓。給由。
府前啓,李仁漢事,趙希孟事。竝上同答曰,毋庸瀆擾。
訓局廳啓曰,都監千摠四員內,左部千摠金興運,病不得行公已久,中部千摠李㒖,在全羅左水營任所,未及上來,前部千摠李穦,領率別隊軍兵,役役於鍊習,無暇兼察本都監之事,餘存者,只右部千摠權道經,而今又除授泰安郡守,卽今行公者無一人,亦無可合差除之人,都監之事,委屬可慮,權道經泰安郡守改差,使之仍察千摠之任,何如?傳曰,允。
吏批啓曰,會寧府使,今當差出,而武弁當品中,擬望之人乏少,堂上閫帥,竝擬,何如?傳曰,允。
昧爽,有霧氣。未時,太白見於巳地。
上在昌德宮。停常參·經筵。
辰時申時,日暈右珥。未時,日暈。
兵曹正郞嚴緝,兼持平減下肅拜。
謝恩,知義禁鄭榏,持平金元燮,司饔主簿南龍翰,戶曹佐郞許堣,柒谷府使朴宣興,旌善郡守申弼華,都摠經歷李挺龍·申履壯,都事朴壽彪·金珏,工曹佐郞曺殿周,待敎尹義濟,利城縣監李晩雄,濟用奉事尹摠,兵曹正郞趙祉錫,孟山縣監洪時中,光陽縣監李器晩,義盈直長金宇昌,南陽縣令李薈,成均博士姜相周,訓鍊副正盧道昌,尙衣直長鄭匡周,司僕主簿趙挺時,司畜別提尹尙閔,豐基郡守沈極,軍器判官李尙植,廣興副奉事李斗齡,茂長縣監金以載,河東縣監黃鑌,安興僉使李立身,利川府使金壽一,刑曹佐郞金盛最,渭源郡守李弘勣,尙瑞直長尹弘績,老江僉使柳安邦。
府前啓,國忌齋戒,今·明日姑停。
謝恩,校理李鳳徵,兼校書校理閔就道,同知李㝢。
上在昌德宮。停常參·經筵。
謝恩,僉知鄭斗昌·尹弘任,淸城僉使嚴承馥,引儀趙由亨,造紙別提李雲龍,玉連萬戶李枝賢,開雲萬戶金聲振,甘浦萬戶金興祖,西部主簿鄭仝昌,兼春秋黃戴仁,禁府都事李㦳·南宮礎,高靈縣監洪受濟,加德僉使尹廷稷,會寧萬戶李雄達,樂安郡守李公傑,繕工奉事柳聖和,防踏僉使洪汝燾,宗廟奉事鄭錫后,副奉事金殷鼎,典籍成碩藎,直講李回翼,成均博士羅,兼春秋吳道一,珍島郡守尹煒,掌苑別提李相鼎,刑曹佐郞曺廷差,彌串僉使林世英,統〈營〉虞候梁嶷,上土僉使劉興國,泰川縣監李馨吉,慶尙右兵虞候林夏儒,水〈營〉虞候韓,永寧萬戶李行昌,草芝萬戶崔徵,德津萬戶李仁昌,西坪萬戶崔重卓,宣傳官徐來遠,木浦萬戶邊省健,金甲島萬戶李承立,方垣萬戶金㞳興,永達萬戶金得臣,監察尹烇·金燦,馬梁僉使崔好重,都摠經歷沈樸,都事金大器,軍器參奉宋德綱,陽城縣監黃錫,臨淄僉使邢汝藎,柔遠僉使韓是豪,魚面僉使梁後源,蛇渡僉使申起立,花梁僉使朴來後,沙斤察訪李守敏,司評尹七休,吾老梁萬戶尹商聘,刑曹正郞李夢錫,訓鍊判官愼聖時·金益華,主簿李泰運·柳東亨·宋必興·高後適,德山縣監洪受疇,淸州牧使任奎,錦山郡守李國憲,司僕主簿金萬成,繕工奉事黃夏吉,谷城縣監鄭世杓,訓鍊副正柳星老,僉正權檡,撫夷萬戶許汸,阿耳僉使尙歸周,伐登萬戶柳健,左承旨睦昌明。
辰時,日暈右珥。缺時,日暈右珥。
