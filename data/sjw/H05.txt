上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·兩司長官,正朝單子問安。答曰,知道。
朴宗來啓曰,禮曹郞廳來言,製述文臣·專經文臣案,修正次請出矣,敢啓。傳曰,知道。
傳于金在昌曰,是月也,卽豳風于耜之日也。歲律載新,庶績伊始,天下之本,孰先於農乎?降康在於睯勞,趨功在於勸課,勸課之責,顧不在於方伯·字牧之臣乎?綏我百姓,俶載南畝,不奪不撓,或省或助,祗迓有秋之慶,俾獲如京之美事,下諭于八道監司·四都留守。
柳畊啓曰,山川別祈祭傳香,禮房承旨,當爲齋宿,而行都承旨朴宗來,須資出去,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,徐瀅修落點。
以都承旨徐瀅修牌不進推考傳旨,傳于李周顯曰,更爲牌招。
傳于金在昌曰,同副承旨,許遞。
傳于李周顯曰,明日出宮門路,以協陽門爲之。
傳于李周顯曰,坐直承旨入侍。
以漢城府歲饌別單,傳于李周顯曰,左議政·右議政家內外,令該曹,歲饌外食物·衣資加送,仍令存問以來,安春君以下,依昨年例擧行,故鶴林君焴妻申氏,故判書趙曮妻洪氏,竝依昨年例擧行。
傳于柳畊曰,發遣吏郞,諸執事淸齋與否,摘奸以來。
吏曹啓目粘連,觀此弘文館副校理林景鎭之疏則以爲,臣父今年六十有五矣,素多疾恙,寧日恒鮮,家世貧寒,菽水屢空,臣之不肖,不能幹蠱,又不能負米,藥餌之補,已矣無論,滫瀡之供,亦不以時,特令選部,畀臣一小縣亦爲白有臥乎所,林景鎭,家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
柳畊,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
柳畊,以吏曹言啓曰,議政府檢詳薦狀,纔已啓下矣。被薦人中,副司直洪秉喆,以兼帶南學敎授,今秋冬等殿最居中,何以爲之?敢稟。傳曰,蕩滌。
柳畊,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
柳畊,以禮曹言啓曰,卽接前都正鄭世煥呈單則以爲,同姓七寸叔故學生㯳,嫡妾無子,而夫妻俱歿,以其同生弟故學生柱第二子肇煥,欲爲立後,而雖有所生母申氏,受者無人,拘於常格,不得按例禮斜,依定式草記稟處事,呈單矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長鄭世煥所訴,旣如此,依大臣筵奏定式,鄭柱第二子肇煥,立爲鄭㯳之後,何如?傳曰,允。
金在昌,以兵曹言啓曰,今十二月各廳堂下武臣朔試射,依定式停止之意,敢啓。傳曰,知道。
柳畊以成均館大司成意啓曰,每歲末圓點·準點儒生,別單書入事,曾有定式矣。依定式,當年條準·圓點儒生,別單書入之意,敢啓。傳曰,知道。
金在昌,以訓鍊都監言啓曰,今十二月二十九日·三十日,年終放砲時,次知將官·將校姓名及兼別破陣等容貌·年歲,器械數爻,竝別單書入之意,敢啓。傳曰,知道。
兵曹口傳政事,副司果單李元八。
乙丑正月初一日申時,上御誠正閣。坐直承旨入侍時,左承旨金在昌,左副承旨李周顯,記事官趙璜鎭,記注官車信用,記事官崔鳳和,以次進伏訖。上曰,左承旨,初無更爲承候之事,而左副誤爲入稟,何也?周顯曰,臣與左承旨,在於各房,未及詳知,徑先入稟,不勝惶悚矣。上曰,未能詳審,何可徑先入稟乎?仍命書傳敎曰,當該承旨推考。上命周顯,讀奏公事,又命在昌,讀奏公事訖。上曰,俄所出給漢城府歲饌別單,竝更爲持入也。賤臣,承命出來持入,上曰,判付則竝出去,書之也。仍命退,承史以次退出。
上在昌德宮。停常參·經筵。
李好敏啓曰,合辭方張之時,兩司無詣〈臺〉之員,事甚未安。除在外·未署經外,呈告人員,竝卽牌招,何如?傳曰,允。
金在昌啓曰,今日殿座時,承旨當爲備員,而行都承旨徐瀅修不爲仕進,所當牌招,而拘於廳規,不得請牌,同副承旨未差,前望單子入之未下,何以爲之?敢稟。傳曰,禮·戶換房,都承旨許遞,未差之代,前望單子入之,待下批,牌招察任。
承旨前望單子入之,徐瀅修落點。
傳于李普天曰,承旨未差之代,前望單子入之。
承旨前望單子入之,金明淳落點。
金在昌啓曰,今日殿座,承旨當爲備員,新除授左承旨金明淳,所當請牌,而拘於廳規,不得請牌,何以爲之?敢稟。傳曰,牌招。
傳于金在昌曰,侍衛軍兵毛具。
傳于李普天曰,左副承旨·右副承旨,分詣受香諸處,奉審摘奸以來。
備忘記,車嶺僉使宋仁宅下直,長弓一張,長箭一部,片箭一部,筒兒一箇賜給。
以左承旨金明淳牌不進罷職傳旨,傳于李普天曰,許遞,前望單子入之。
李普天啓曰,今此春帖子製述人抄啓中,時無職名人,令該曹口傳付軍職,何如?傳曰,允。
兵曹口傳政事,副司果李愚在·李重蓮,竝單付。
李普天啓曰,吏曹郞廳來言,應資老人下批政事,取稟。傳曰,當日爲之。
李普天啓曰,吏曹郞廳來言,政事,當日爲之事,命下,而判書黃昇源,參議金履永,俱以病不來,參判未差,不得開政云。判書·參議,竝卽牌招,何如?傳曰,允。
李普天,以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十人員,別單書入之意,敢啓。傳曰,知道。
有政。吏批,行判書黃昇源進,參判未差,參議金履永牌不進,右副承旨李普天進。以洪受浩爲執義,以李萬榮爲司諫,以趙恒存爲掌令,金相休爲修撰,申大顯爲左尹,朴宗慶爲禮曹參議,金載瓚爲典設提調,洪奭周爲檢詳,鄭取善爲吏曹佐郞,尹致永爲兵曹佐郞,鄭澣爲順興府使。南學訓導單李仁迪,禁府都事申秉權,南部令趙榮錫相換。行護軍李晩馨年九十,嘉義,今加資憲,韓恩君李元采年八十,嘉善,今加嘉義,行副護軍姜錫龜年八十,李鳳耆年八十,李東迪年八十,徐有容年八十,鄭世煥年八十,姜宅一年八十,韓象協年九十,孫象元年九十,徐命珏年八十,已上年八十·九十朝官,依定式加資事,承傳,故學生孫性儉贈戶佐,孝行擢異贈職事,承傳,知敦寧洪明浩,今加正憲,前牧使金履銈,假監役安聖奭,今加通政,已上侍從臣父年七十,加資事,承傳。
兵批,判書韓晩裕病,參判李尙度病,參議林漢浩入直進,參知朴瑞源病,右承旨金在昌進。同知朴世根,僉知金修行·崔笠,護軍朴宗來,副護軍尹致性·金明淳·柳畊·金孝建,副司直李德鉉·尹命烈·金孝秀·趙台榮·朴宗正·任㸁·韓耆裕,副司果申處文,竝單付。
李好敏啓曰,行大司憲尹光普牌不進,掌令宋穉圭在外,持平洪羲玄·趙民和未署經,執義·掌令一員未差,監察茶時之意,敢啓。傳曰,知道。
以大司諫曺允遂,獻納李勉求,正言洪儀泳牌不進罷職傳旨,傳于李好敏曰,只推。
李普天啓曰,稱慶陳賀時,親上箋文及頒敎文,當爲製進,春帖子製述人,旣巳抄啓矣。亦當出韻科次,藝文提學黃昇源,待明朝牌招,何如?傳曰,允。
注書韓兢履書啓,臣於本月初一日辰時量,敬奉聖敎,同日巳時量,馳往蜂峴,遍審摘奸是白乎則,防路段,築石堅固,果無踰越之跡是白遣,峰上守直之節,亦無疎忽之端是白乎矣,至於樹木段,以沙石之地故,雖費人力,間有枯損,勢難茂密是白乎旀,午時量,仍詣昭顯墓,奉審局內是白乎則,植木諸處,雖甚鬱密,而土性瘠薄,未及茁長是白遣,樵蕘不入,別無現頉是白乎所,酉時量,卽爲復命之意,敢啓。踏啓字。
李好敏,以義禁府言啓曰,卽接月令醫員洪應喆手本,則時囚罪人李厚燾,素患疝症,猝發於屢日冷處之餘,橫亘肚臍之間,有時昏倒,不省人事,目下症形,十分危重云。自前罪人病勢如此,則一邊保放,一邊草記,曾有定式矣,李厚燾,姑爲保放之意,敢啓。傳曰,知道。
乙丑正月初二日辰時,上詣春塘臺,新舊番軍兵歲首犒饋入侍時,右承旨金在昌,左副承旨李普天,右副承旨李周顯,同副承旨李好敏,記事官韓兢履·趙璜鎭,記注官車信用,別兼春秋徐有恂,檢校直提學朴宗慶,檢校直閣沈象奎·金邁淳,直閣洪奭周,待敎朴宗薰,以次侍立訖。上具戎服,乘馬出宣化門,由協陽門至明光門,啓螺宣傳官,稟鳴金三下大吹打,仍由春塘臺下,啓螺宣傳官,稟鳴金三下吹打止,仍稟鳴鑼邊旗幟分立于左右,仍詣帳殿下馬,入陞座,黃門旗手叉捍作門,兵曹判書韓晩裕,跪啓稟小開門,宣傳官命起來應退,仍跪啓稟鳴金二下小吹打,少頃,宣傳官跪啓稟鳴金三下吹打止。上曰,文兼竝入參乎?在昌曰,文兼金相休入來,李勉求以臺職不得進參云矣。兵曹判書韓晩裕,宣傳官李東善等,先行參現禮後,武藝廳統長武藝別監軍牢·巡令手,內吹吹鼓手等分班以次叩頭,命起去應退。晩裕,跪啓稟放陞壇砲,命起應退,宣傳官,跪啓稟陞壇號令,放信砲三聲,鳴金二下大吹打,牢子大喝三聲,牢子一人,進跪大呼開門,叉捍旗手,揮旗而退,宣傳官,跪啓稟鳴金三下吹打止。上敎在昌曰,都承旨徐瀅修,使之先入侍後,謝恩,可也。在昌,跪啓請行犒饋禮,宣傳官,跪啓稟聚官軍號令,放信砲一聲,掌號笛禁軍別將·禁軍扈衛別將·扈衛軍官·武藝廳統長,武藝別監內吹等,平列于臺上,局出身及各營軍兵,各其將領,率領平列于臺下止金,宣傳官,跪啓稟跪鼓禁軍別將以下各將領及軍兵俱跪,分班叩頭,命起去各齊應。上命宣傳官李東善曰,扈衛別將叩頭時,與軍兵等,混同爲之,當該扈衛別將,使之記過,宣傳官李儒燁,跪告記過。在昌曰,扈衛別將中,未能詳知其竝失擧行與否,而直以當該徑先請罪,宣傳官李儒燁,記過,何如?上曰,使宣傳官,更爲詳細知入,可也。宣傳官,更進奏曰,兩別將中,洪鏶不善擧行云矣。上曰,然則當該別將洪鏶,記過待令,而徑先請罪之承旨,推考,可也。仍命書榻敎曰,右承旨金在昌推考。宣傳官,跪啓稟列坐號令,放信砲一聲,鳴鑼列坐畢止金,仍跪啓稟奏武桓之樂,鳴金二下樂作,擧床內侍,進御床各賜饌于承史·侍衛以下,少頃,宣傳官,跪啓稟鳴金三下樂止。宣傳官,仍跪啓稟奏徵角之樂,鳴金二下樂作,盡飽後,仍跪啓稟鳴金三下樂止。仍跪啓稟奏昭武之樂,鳴金二下樂作,撤床畢,宣傳官,跪啓稟鳴金三下樂止。各官兵,山呼叩頭,承史·侍衛及軍卒,皆呼千歲者三,宣傳官,跪啓稟起立號令,放信砲一聲,吹哱囉官兵,俱起立,仍跪啓稟回信地號令鳴金二下大吹打,官兵俱回原地,仍跪啓稟鳴金三下吹打止,在昌,跪告餉士禮成,宣傳官,跪啓稟各營方陣號令,放信砲一聲,立訓·禁兩營方色神旗,兩面磨動點鼓吹擺隊伍喇叭止金,再吹單擺開止金,訓局步軍四百三十名,禁衛營步軍一百四十八名,各成方陣於臺下後,宣傳官,跪啓稟追擊號令,放信砲一聲,立禁軍別將認旗,放信砲一聲,立二內一兼兩番認旗向前,點擂鼓吹天鵝聲二,內禁軍五十人,右出赴禁衛營陣,一兼禁軍五十人,左出赴訓局陣合戰,少頃,不能獲擒而兩皆收兵止金。宣傳官,跪啓稟回信地號令,放信砲一聲,各番旗向內點鳴金二下大吹打止金。以別約束,立藍白高招旗,擂鼓吹天鵝聲,武藝廳左右番統長,各立認旗應之,各率該番武藝廳,馳赴追擊,左番藝廳武,赴訓局陣,右番武藝廳,赴禁衛營陣,衝突兩陣訓局兵十六名及差官旗牌官,金聲。玉禁衛營兵十五名,及把摠李光逵·李東榮,哨官李基成等,竝被擄獲止金。宣傳官,跪啓稟回信地號令,放信砲一聲,鳴金二下大吹打,武藝廳各回信地後,鳴金三下吹打止。放砲吹天鵝聲,吶喊共三次止金。上敎東善曰,被擒軍兵與將官,竝拿入,而使武藝廳擧行,可也。東善,承命擧行拿入後,下敎曰,汝等,何爲被擒乎?所當勘罪,而特以歲首故,寬恕也。仍命拿出後,又命記過待令之扈衛別將洪鏶拿入。上曰,身爲將領,軍令擧行,多有顚錯,何也?鏶起伏奏曰,自犯不善擧行之罪,惶恐無地矣。上曰,依法。依法後,上曰,事當決棍嚴治,而今以歲首之故,特爲參酌,此後則善爲擧行,可也。仍命拿出,上入小次,少頃,命侍衛前發,乘馬由靑陽門·建陽門,入協陽門·宣化門還內,諸臣以次退出。
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李好敏啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于徐瀅修曰,諸承旨,持公事入侍。
傳于李好敏曰,頒敎文中,赦句添入。
注書趙璜鎭病,代以李潞爲假注書。
以吏曹參議金履永牌不進罷職傳旨,傳于李普天曰,只推。
以大司諫曺允遂,執義洪受浩,獻納李勉求,正言洪儀泳牌不進罷職傳旨,傳于李好敏曰,只推。
李普天,以議政府左·右相意啓曰,卽見檢詳洪奭周呈狀,以爲私義實病,俱難冒當於今番諡望之署經,所帶職名,斯速入啓遞改,以便公私,爲辭矣,聞其私義,難於署坐之進參,果如狀內辭意。檢詳洪奭周,今姑改差,何如?傳曰,允。
吏曹口傳政事,直閣單洪奭周。
金在昌,以都摠府言啓曰,副摠管金爔,以御營中軍軍兵等中日試放事,南小營晝仕出去之意,敢啓。傳曰,知道。
乙丑正月初三日午時,上御誠正閣。諸承旨持公事入侍時,行都承旨徐瀅修,右承旨金在昌,左副承旨李普天,同副承旨李好敏,記事官韓兢履·趙璜鎭·盧,別兼春秋徐有恂,待敎朴宗薰,以次進伏訖。上命讀奏公事,普天曰,臣吏房代房,無公事矣。瀅修曰,戶房無公事矣。普天,讀奏水原府留守金文淳狀啓頒敎文祗受事,在昌,讀奏江原監司申絢啓本,新還餉各穀,畢捧數爻成冊上送事。好敏曰,臣刑房無公事矣。瀅修曰,臣工房代房無公事矣。上曰,右副承旨,今日何不仕進乎?瀅修曰,聞有實病云矣。年老之人,昨日三角山登陟之餘,似有病憊矣。上又命在昌,讀奏他諸公事,又命普天,讀奏頒敎文,判付訖。命書傳敎曰,頒敎文中,赦句添入。好敏曰,頒敎文中,赦句添入事,命下矣,某罪以下,宥之乎?上曰,雜犯死罪以下,竝宥,可也。出擧條好敏曰,頒赦事,命下矣,藝文提學黃昇源,旣在闕中,使之添入,何如?上曰,依爲之。出擧條上曰,都承旨,明日欲仕進乎?瀅修曰,當仕進矣。上曰,今日坐直,誰也?好敏曰,左副承旨與小臣矣。上曰,明日坐直,誰也?普天曰,臣明日,以傳香番,當坐直矣。上曰,伴直,誰也?好敏曰,以下位伴直,則小臣,亦當坐直矣。上命退,承史·閣臣,以次退出。
上在昌德宮。停常參·經筵。
藥房都提調徐邁修,提調韓用龜,副提調徐瀅修啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御加味養胃湯,依前方,五貼製入事,榻前下敎。
李好敏啓曰,行大司憲尹光普,執義洪受浩,掌令趙恒存牌招啓辭未下,掌令宋穉圭在外,持平趙民和·洪羲玄未署經,監察茶時之意,敢啓。傳曰,知道。
李好敏啓曰,奏御文字,何等審愼,而昨日赦句添入擧條批旨中,死罪二字,落漏書入,臣之矇然不察,萬萬惶悚,而當該注書,所當重勘,而本院請推之外,無他可施之罰,何以爲之?敢稟。傳曰,從重推考,爾則亦爲推考。
金在昌啓曰,前黃海兵使徐有和,所佩密符還納修正次,密匣請出之意,敢啓。傳曰,知道。
李好敏啓曰,密符親納,例也,而前黃海兵使徐有和,使其偏裨替納,事甚未安。推考,何如?傳曰,允。
李潞有頉,代以趙庭和爲假注書。
徐瀅修啓曰,右副承旨李周顯,今日不爲仕進,卽爲牌招,何如?傳曰,待明朝卽爲牌招。
傳于李普天曰,發遣吏郞,諸執事淸齋與否,摘奸以來。
李普天,以議政府左·右相意啓曰,議諡有日,政府署經,不可遲滯,檢詳薦狀,今已啓下,令該曹,口傳差出,待下批使之卽爲擧行,何如?傳曰,允。
金在昌,以兵曹言啓曰,關西鐵箭遠射武士,自本曹更試事,草記蒙允矣。臣今日進詣南別營試取,則抄上四人內,出身李宗周一矢未入格,出身姜必仁等步數,雖遜於本道試取,三矢旣越一百五十步,別單書入之意,敢啓。傳曰,知道。
金在昌,以訓鍊都監言啓曰,本局中軍申大偀,哨官任百觀,俱有身病,勢難察任,改差,何如?傳曰,允。
上在昌德宮。停常參·經筵。
李好敏啓曰,行大司憲尹光普,執義洪受浩,掌令趙恒存牌招啓辭未下,掌令宋稚圭在外,持平趙民和·洪羲玄未署經,監察茶時之意,敢啓。傳曰,知道。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,備邊司郞廳來言,今日賓廳日次,而祈穀大祭齋戒相値,不得來會云矣,敢啓。傳曰,知道。
徐瀅修啓曰,右承旨金在昌,今日不爲仕進,卽爲牌招,何如?傳曰,允。
傳于李普天曰,禮房承旨馳詣社稷,奉審摘奸以來。
以右承旨金在昌牌不進罷職傳旨,傳于徐瀅修曰,只推,更爲牌招。
左副承旨李普天書啓,臣承命馳詣社稷壇上,神室奉審則無頉,祭物·祭器·祭井,看審則精潔,諸執事·進排官·佾舞工人,摘奸則無頉,故臣仍留享所,待將事畢修掃後,復命之意,敢啓。傳曰,知道。
傳于徐瀅修曰,都承旨·右承旨·右副承旨·同副承旨入侍。
承旨前望單子入之,閔昌爀落點。
傳于金在昌曰,坐直承旨入侍。
吏曹口傳政事,以金蓍根爲檢詳。
吏曹口傳政事,以朴宗來爲兵曹參判。
金在昌,以兵曹言啓曰,今正月初五日立春,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
乙丑正月初五日午時,上御誠正閣。都承旨·右承旨·右副承旨·同副承旨入侍時,行都承旨徐瀅修,右承旨金在昌,右副承旨李周顯,同副承旨李好敏,記事官韓兢履·趙璜鎭·崔鳳和,記注官鄭宗顯,待敎朴宗薰,以次進伏訖。瀅修曰,大臣,以議諡署經事,送言院中矣,此事屢承飭敎,不可遲滯,而今日以齋日不得擧行云。從前雖値齋日,多有因特敎擧行之例,今亦勿拘齋日,使之斯速擧行,而檢詳亦令卽爲謝恩,似好矣。上曰,依此爲之,而使之今日內擧行也。兢履,承命出傳還入,上命在昌·周顯,讀奏公事訖,敎曰,未及奏之公事,明日入侍,更爲持入也。又命瀅修,讀奏承旨落點,仍敎曰,新除承旨坐次,何如?瀅修曰,考見坐次冊,然後可以詳知矣。上曰,坐次冊,持入,可也。兢履承命出來持入,上命書榻敎曰,新除授右承旨閔昌爀牌招。又命書傳敎曰,兵曹參判聞有實病,且再明日侍衛,不可不備,許遞,令該曹口傳差出。好敏曰,當該回啓兵曹堂上,推考事云云。上曰,擧條書入,可也。休紙還下上曰,今日坐直,誰也?瀅修曰,左承旨與右副承旨矣。上曰,明日則軍士房坐直,然後再明日殿座時,自多有預爲擧行事矣。瀅修曰,消毒保嬰丹,自內局,例於上元七夕製造,而近年七夕,則因傳敎置之,上元則每爲製造矣。今番則何以爲之乎?上曰,依前例七夕則勿造,上元則造出也。上命夾侍,出給供上定例冊,仍敎瀅修曰,此冊,與禮曹,尙衣院所在謄錄,詳細考校,更爲修正以入也。瀅修曰,謹依下敎擧行,而若有大段添刪處,則當改書之,如不過若干釐正,則當就此冊修正矣。上曰,依此卽速爲之也。在昌曰,奏御文字,何等審愼,而卽伏見各陵·園·墓正朝祭獻官書啓,則光陵獻官洪羲臣,宣陵獻官李顯默,順陵獻官金爀,靖陵獻官李廷顯,綏吉園獻官李潞秀,懿昭墓獻官趙恪,書啓有違格例,禧陵獻官申大尹,泰陵獻官沈能弼,翼陵獻官申大偀,漏落一字,弘陵獻官鄭觀采,誤書一字,明陵獻官李溏,元陵獻官李彦植,職銜漏落,揆以事體,殊甚未安。竝推考,何如?上曰,依爲之。出擧條上命退,承史·閣臣以次退出。
乙丑正月初五日申時,上御誠正閣。坐直承旨入侍時,左承旨金在昌,記事官趙璜鎭·崔鳳和,記注官鄭宗顯,以次進伏訖。上曰,俄者所下供上定例冊,卽爲考校,而若有相左處,則一通改書以入,如可仍舊修正,則詳問於各司後,隨加添刪,必於今月內,卽速釐正以入也。又敎曰,議諡署經事,勿拘齋日,今日內,使之卽速擧行,可也。在昌曰,俄承下敎後,都承旨出去,已爲分付,而都承旨,姑未申退矣。上曰,都承旨入侍。出榻敎賤臣,承命出傳,偕入進伏,上敎在昌曰,俄者下敎,詳言于都承旨也。在昌,備傳下敎,瀅修曰,俄筵伏承下敎,故以署經事,發牌司錄分付矣。上曰,議諡署經時,大臣雖一員,亦可以開坐云耶?瀅修曰,大臣一員,參贊一員備位,則例爲開坐云,故今日內擧行之意,已爲分付矣。上命退,承史以次退出。
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金在昌啓曰,行大司憲尹光普,執義洪受浩,掌令趙恒存牌招啓辭未下,掌令宋稚圭在外,持平趙民和·洪羲玄未署經,監察茶時之意,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣。,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李普天曰,禮房承旨馳詣社稷·宗廟·永寧殿·景慕宮,奉審摘奸以來。
傳于徐瀅修曰,都承旨·左承旨·右承旨·右副承旨入侍。
傳于李普天曰,副應敎金會淵牌招,合諡卽爲擧行。
以副應敎金會淵牌不進罷職傳旨,傳于李普天曰,只推,更爲牌招。
傳于李普天曰,應敎前望單子入之。
應敎前望單子入之,洪奭周落點。
傳于李普天曰,應敎點下,待下批牌招,合諡,今日內卽爲擧行。
吏曹兼直閣單,洪奭周。
兵曹口傳政事,副司果單金會淵。
金在昌,以都摠府言啓曰,副摠管金爔,以御營中軍軍兵等,中日試放事,南小營晝仕出去之意,敢啓。傳曰,知道。
李普天,以吏曹言啓曰,今此永寧殿稱慶告由祭大祝,前佐郞韓永建塡差,而時無職名,令該曹口傳付軍職,何如?傳曰,允。
金在昌,以兵曹言啓曰,同知中樞府事李永厚,僉知中樞府事高廷憲,病伏鄕廬,末由上來,內禁衛將張鉉宅,方帶別軍職,職務相妨,勢難兩處供職云。五衛將柳河喆身病猝重,時月之內,無望供職,呈狀乞遞,竝改差,何如?傳曰,允。
金在昌,以兵曹言啓曰,坼見北兵使申鴻周褒貶啓本,則撫夷萬戶安思敏,以姑不苛評,爲目,乾原權管金達宗,以浮謗姑恕,爲目,則竝宜置下考,而置諸中考,殊無嚴明殿最之意,該帥臣推考警責,撫夷萬戶安思敏,乾原權管金達宗,下考施行,何如?傳曰,允。
兵曹啓目粘連,觀此全羅監司鄭大容狀啓,則中軍具錫夏,城堞修築等節,使之專管擧行之際,移拜五衛將,限城役了畢間仍任事,令該曹稟處亦爲臥乎所,各道中軍,乃是堂上武臣履歷之窠,新中軍旣備銓望,以蒙天點,而藩臣仍請之看作例事,事體未安。今此請仍,雖以城役爲辭,亦未必前中軍則可,而新中軍則不可矣,除職已至一望,無故遞任,亦涉如何?前中軍具錫夏,請仍一款,置之,何如?判付啓,道臣狀請見之,事勢似然,特爲許施,新中軍,從後區處爲良如敎。
副應敎金會淵疏曰,伏以臣於日昨,太常合坐之進參也,前應敎臣洪奭周所擬諡號一望,果不得同爲擧論,蓋此諡之不容賤臣干涉,已經陳章仰暴,又因備啓請置,批旨特允,獲伸私義,臣方惶隕莊誦,今又有合諡擧行之命,臣於是,不勝惝怳而悶隘矣。夫近來合坐,雖屬文具,乃其義則實使相與可否,隨宜駁改,務爲至當之歸也。始旣自引於其節惠之事,末復冒參於其駁議之坐,是豈事理之所安,而得無前後之相悖乎?又伏況聖批,已許其初不擬望,則玆固不至爲非是者,豈獨注擬則不可,而合擬則可耶?臣若不顧郞當之嫌,惟以趨承爲恭,則實恐有乖於四維之重,而仰纍於禮使之方,玆敢短章呼籲。伏乞聖明,俯賜諒察,特遞臣職名,改授無故之人,以幸公私,不勝幸甚。臣無任云云。省疏具悉。許遞。
乙丑正月初六日午時,上御誠正閣。都承旨·左承旨·右承旨·右副承旨入侍時,行都承旨徐瀅修,左承旨金在昌,右承旨閔昌爀,右副承旨李周顯,記事官韓兢履·趙璜鎭,記注官鄭宗顯,別兼春秋徐有恂,待敎朴宗薰,以次進伏訖。上曰,今日非齋日耶?瀅修曰,大祭齋戒,似當用二日矣。上曰,陳賀時,對擧承旨,爲幾員耶?瀅修曰,臣昨以禮房承旨及他承旨一仰奏,而出考前例,則乙卯陳賀時,用二員矣。上曰,今番則將用幾員耶?瀅修曰,當待下敎擧行,而二員則似不足矣。上曰,同副承旨,何爲緣故出耶?瀅修曰,有實病不得入侍矣。上命書傳敎曰,同副承旨許遞,前望單子入之,待下批牌招察任。上曰,昨下冊子,改書他紙耶?瀅修曰,仍舊修正,則多有不精處,故改書一通矣。上曰,雖改書,題目則仍舊,可也。上曰,明日用齋與否,右承旨出去知入也。昌爀,承命出去,還奏曰,明日不用齋戒云矣。瀅修曰,諡號合坐,昨已擧行,而一諡望,以副應敎金會淵引嫌之故,未及爲之云矣。上曰,其所私嫌,誰也?瀅修曰,故贊善金亮行,而此諡,會淵初不參議,應敎洪奭周,追後議諡,而以移拜檢詳之故,會淵,獨當合坐,又此引義矣。上命在昌·昌爀,讀奏公事判付訖。命書傳敎曰,明日出宮門路,以協陽門爲之。上曰,今日坐直,誰也?瀅修曰,明日陳賀,故禮·兵房承旨,當爲坐直矣。上曰,朝參時,上下服色,以何服色,爲之耶?瀅修曰,自上若御絳紗袍,則諸臣服色,似當用朝服,而未能詳知矣。上曰,都承旨出去後,詳考前例也。仍命退,承史·閣臣以次退出。
上在昌德宮。停常參·經筵。
上詣仁政殿入小次後,內閣·政院·玉堂·藥房口傳問安。答曰,知道。
稱慶陳賀罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
金在昌啓曰,來十一日朝參日次矣,敢稟。傳曰,停。
李普天啓曰,來十一日輪對日次矣,敢稟。傳曰,當次人受點,後日次待令。
金在昌啓曰,今日陳賀時,挾輦軍·槍劍軍·出入番禁軍·駕前別抄甲士·騎士·把門甲士,除出標信請出之意,敢啓。傳曰,知道。
傳于金在昌曰,侍衛軍兵毛具。
兵曹口傳政事,副司果單金龍柱。
金在昌啓曰,頒赦事,命下矣,未承授推考傳旨自本院依例爻周之意,敢啓。傳曰,知道。
閔昌爀啓曰,吏曹郞廳來言,百官加下批政事,取稟。傳曰,當日爲之。
備忘記,永明尉洪顯周,百官加親授。
備忘記,中官金宜祿·金道浹,百官加親授。
金在昌啓曰,明日宗廟·永寧殿春享大祭傳香,禮房承旨當爲齋宿,而左副承旨李普天,須資出去,卽爲牌招,何如?傳曰,禮·工換房。
傳于閔昌爀曰,今日,卽大王大妃殿寶甲載回,惠慶宮望八誕屆之稱賀也。兩慶竝湊,景籙无彊,勉回東朝沖挹之聖心,將進寶冊,所以伸誠於祝崗之餘,而典禮之至重,體貌之至尊也,承順慈宮因推之至意,且行稱慶之擧,不及進號之儀者,所以寓義於識喜之中,而情理之切當,不悖於繼述之事也。廷臣庶幾知予心於欣忭頌祝之日也,縟儀今旣順成,箋文·致詞·表裏親上時,對擧承旨,右承旨閔昌爀,左副承旨李普天,通禮柳烇·尹羽烈,竝加資。致詞官權知承文院副正字洪冕燮·宋翼淵,捧箋文官禮曹正郞朴廷儉,捧禮物函官濟用主簿金獻行,副奉事李元默,竝陞敍。贊儀南松耉亦爲陞敍,其餘臺下典儀及東西唱引儀等,兒馬一匹賜給,朝臣六十一歲人推恩,亦依乙卯年例,爲之。
傳于閔昌爀曰,旣有承候之勞,且當此時,豈可無特異之擧,副司果金龍柱,同副承旨除授。
傳于閔昌爀曰,發遣吏郞,諸執事淸齋與否,摘奸以來。
有政。吏批,行判書黃昇源進,參判未差,參議金履永進,行左承旨閔昌爀進,百官加下批。以曺允大爲同經筵,洪秉喆爲修撰,尹尙圭爲兵曹正郞,趙直永爲禮曹佐郞,洪羲敬爲假監役。折衝李國老,今加嘉善,平安監營都試時淸南左別武士片箭沒技,依法典加資事,兵曹覆啓判下。再政。諡號望,贈吏曹判書李翔爲文穆公,贈吏曹判書閔翼洙爲文忠公,卒工曹判書尹鳳九爲文獻公,贈左參贊閔遇洙爲文簡公,贈吏曹判書宋明欽爲文元公,贈吏曹判書金元行爲文敬公,贈吏曹判書金亮行爲文簡公,贈吏曹判書朴在源爲忠獻公,贈都承旨鄭百亨爲忠景公,卒左參贊朴守良爲貞惠公,贈左參贊李裕民爲貞敏公,贈領議政趙尙絅爲景獻公,卒領議政韓翼謩爲文肅公,卒左議政李思觀爲孝靖公,卒知敦寧朴弼均爲章簡公卒知中樞府事洪鳳祚爲孝簡公,卒吏曹判書尹汲爲文貞公,卒吏曹判書南泰齊爲淸獻公,卒吏曹判書徐浩修爲文敏公,卒禮曹判書沈豐之爲貞簡公。三政。永明尉洪顯周今加資義百官加親授,領中樞府事李秉模爲上號都監都提調,提調三單趙鎭寬·韓用龜·林蓍喆,郞廳五單尹光濩·金思稙·朴廷儉·金鳳淳·鄭修容。四政。右承旨閔昌爀,左副承旨李普天,今加嘉善,左通禮柳烇,右通禮尹羽烈今加通政,已上加資事,承傳。行副護軍崔獻重·申鳳朝,僉知金處漢,全羅右水使吳載光,今加嘉善,副司直申大龜·金日柱,高山察訪邊景祐,前佐郞權行彦,廣興守李采,前牧使朴宗羽,已上今加通政,各加一資事,承傳。
兵批,判書韓晩裕病,參判朴宗來病,參議林漢浩入直進,參知朴瑞源病,右副承旨李周顯進。百官加下批,全羅中軍具錫夏仍任事,承傳,大護軍李晩馨,護軍李尙度·李永厚·姜碩龜·李鳳翼·李東迪·姜宅一·徐有容·鄭世煥·韓義協·徐命託·車萬圭,副護軍李好敏·高廷憲·金履珪·安聖奭·沈公綽,竝單付。
金在昌,以都摠府言啓曰,副摠管尹光顔,以宗廟春享大祭終獻官,祭物看品事,晝仕出去之意,敢啓。傳曰,知道。
李周顯,以禮曹言啓曰,今此大王大妃殿加上尊號吉日,以何間推擇乎?敢稟。傳曰,以二月念後,擇吉以入。
李周顯,以禮曹言啓曰,法殿告成,朝野均懽,旣行告布之禮,設科取人,自是應行之典,今番慶科,以何科設行而何間推擇乎?敢稟。傳曰,與進號稱慶,合慶,可也。
李周顯,以禮曹言啓曰,大王大妃殿聖壽周甲,惠慶宮寶齡望八,此誠國朝罕有之大慶,旣已祗告廟社,頒敎八方,其在中外同慶之意,設科取人,自是應行之典,今番慶科,以何科設行,以何間推擇乎?敢稟。傳曰,以庭試爲之。
閔昌爀,以吏曹言啓曰,在前頒赦時,例有別歲抄書入之事矣,今番則何以爲之乎?敢稟。傳曰,書入。
閔昌爀,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,書入。
李周顯,以禮曹言啓曰,卽接東西氷庫所報,則今番所鑿之氷,比常年甚薄,伐氷之地,距本庫稍遠,故庫舍未充,尙餘三分之一,而雇價之米,已盡無餘,加鑿雇價米,更爲分數磨鍊,則當爲二百三十三石云矣。氷丁旣甚軟薄,庫舍又未充納,則尤當受風消瀜,前頭繼用,實無其路,誠爲可悶。趁此日候之稍寒,伐取於背陰堅凝之處,以納未充之庫,恐不可已,且在前如此之時,多有雇價米加給之例,而事係變通,令廟堂稟處,何如?傳曰,允。
敎中外大小臣僚·耆老·軍民·閑良人等書。王若曰,宸極孚誠,奉至歡於萬歲,殿宮稱賀,湊吉慶於三元。肆擧三號之儀,誕頒十行之誥。顧惟小子沖藐之質,寔荷太母保佑之功。仰簾帷之光臨,四載承開導之訓,奉裘冕之淵靜,八方頌慈覆之仁。大義若日星之明,式闡先朝之謨烈,盛禮擧舟梁之制,誕啓百世之本支。邦命式至今休,巍乎不與,大德必得其壽,祝以無彊。玆皇天錫岡陵之祺,迺是歲回沙麓之紀。蓂葉初展,春暉政屬於三陽,寶籌彌隆,天星載周於六甲。若稽仁元后故事,允宜玉牒之渙揚,遹追我寧考孝思,詎無瑤觴之賁飾?猗慈宮望八之壽,亦我邦曠千之期。惟寡躬依庇之益深,奉怡顔於長樂,顧微誠喜懼之交切,介純嘏於新元。耆而艾,壽而康,奚羨魯宮之燕喜?博也厚,悠也久,實幸軒紀之齊隆。念寶甲之揚徽,莫回沖挹之懿德,値慈闈之同慶,姑循抃祝之群情。肆當萬姓之均歡,爰有兩慶之竝稱。璇杓之淑氣方迓,是日惟人,寶曆之景雲彌昌,自天佑我。情文咸備,政擬渙號之揚休,嘉祥鼎臻,寧緩豐呈之涓吉。凡在覆育之內,孰不懽忭于中?愛日忱誠,方切頤期之遐祝,環海歌頌,幸占泰來之休徵。自本月初七日昧爽以前,除謀反大逆,謀叛,子孫,謀殺毆罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚·强竊盜外,雜犯·死罪以下·徒流·付處·安置·充軍,已至配所,未至配所,已發覺,未發覺,已決正,未決正,咸宥除之。敢以宥旨前事相告言者,以其罪罪之,在官者,各加一資,資窮者代加。天地好生,旣竝囿於動植,雷雨作解,宜盡滌於垢瑕。於戲,獻以北斗南山,豈止一人之有慶?躋之春臺壽域,庶幾率土之同休。故玆敎示,想宜知悉。藝文提學黃昇源製進
乙丑正月初七日辰時,上詣仁政殿,稱慶頒敎陳賀入侍時,行都承旨徐瀅修,左承旨金在昌,右承旨閔昌爀,左副承旨李普天,右副承旨李周顯,記事官韓兢履·趙璜鎭·崔鳳和,別兼春秋徐有恂,檢校直提學徐榮輔·朴宗慶,檢校直閣沈象奎·金邁淳,直閣洪奭周,待敎朴宗薰,以次侍立訖。通禮跪啓外辦,上具遠遊冠·絳紗袍,乘輿以出,左·右通禮前導,由協陽門·肅章門·仁政門,至降輿所,左通禮跪啓請降輿,上降輿。又啓請執圭,瀅修,跪進圭,上執圭,左·右通禮前導,詣版位,北向立。左通禮跪啓請鞠躬四拜興平身,上鞠躬四拜興平身,承文院都提調·濟用監提調以下·宗親·文武百官,同儀,左通禮跪啓請搢圭,上跪搢圭,承文院副正字洪冕燮,陞詣殿內,捧致詞函,由正門出授承文院都提調徐邁修,邁修跪受以授普天,普天,傳捧西向跪進,上受之以授昌爀,昌爀,跪受還置於案,禮曹正郞李敦賢,捧箋文函,跪授邁修,邁修,跪受以授普天,普天傳捧西向跪進,上受之以授昌爀,昌爀,東向跪受,還置於案,濟用主簿金獻行,捧禮物函,跪授濟用監提調金箕性,箕性,跪受以授普天,普天,傳捧西向跪進,上受之以授昌爀,昌爀,東向跪受,還置於案。左通禮跪啓請執圭俯伏興平身,上執圭俯伏興平身,左·右通禮導上,詣祗迎版位,西向立。普天,入詣殿內,捧致詞·箋文·禮物函,各置於龍亭,由正路出,細仗鼓吹前導,左通禮跪啓請鞠躬,上鞠躬旣過,啓請平身,上平身。左通禮跪啓請入小次,又啓請釋圭,上釋圭。瀅修跪受圭,上入小次,普天,隨龍亭詣大王大妃殿閤門外,捧致詞·箋文·禮物函,傳授尙傳以入,還至殿階上。左通禮跪啓請出次,上出次,左通禮跪啓請執圭,瀅修,跪進圭,上執圭。左·右通禮前導,詣版位北向立,左通禮跪啓請跪,上跪,普天,進當版位前跪,復命訖。左通禮跪啓請俯伏興,四拜興平身,上俯伏興四拜興平身,左通禮跪啓禮畢,又啓請釋圭,上釋圭,瀅修跪受圭。左·右通禮前導入小次。少頃,左通禮跪啓請出次,上出次,左通禮跪啓請執圭,瀅修跪進圭,上執圭。左·右通禮前導詣版位北向立,左通禮跪啓請鞠躬再拜興平身,上鞠躬再拜興平身,承文院都提調·濟用監提調以下及宗親·文武百官,同儀。左通禮跪啓請搢圭,上搢圭,承文院副正字宋翼淵,陞詣殿內,捧致詞函,由正門出,跪授邁修,邁修,跪受以授普天,普天,傳捧西向跪進,上受之以授昌爀,昌爀,跪受還置於案,禮曹佐郞朴廷儉,捧箋文函,跪授邁修,邁修跪受以授普天,普天,傳捧西向跪進,上受之以授昌爀,昌爀,東向跪受,還置於案,濟用副奉事李元默,捧禮物函,跪授箕性,箕性,跪受以授普天,普天,傳捧西向跪進,上受之以授昌爀,昌爀,東向跪受,還置於案,左通禮跪啓請執圭俯伏興平身,左·右通禮導上,詣祗迎版位,西向立,普天,入詣殿內,捧致詞·箋文·禮物函,各置於龍亭,由正路出細仗鼓吹前導,左通禮跪啓請鞠躬,上鞠躬旣過,啓請平身,上平身,左通禮跪啓請入小次,又啓請釋圭,上釋圭。瀅修跪受圭,上入小次。普天,隨龍亭詣惠慶宮閤門外,捧致詞·箋文·禮物函,傳授尙傳以入,還至殿階上,左通禮跪啓請出次,上出次。左通禮跪啓請執圭,瀅修,跪進圭,上執圭,左·右通禮前導,詣版位北向立,左通禮跪啓請跪,上跪,普天,進當版位前跪復命訖。左通禮跪啓請俯伏興再拜興平身,上俯伏興再拜興平身。左通禮跪啓〈請〉禮畢。又啓請釋圭,上釋圭,瀅修,跪受圭,左·右通禮前導入小次,少頃,左通禮詣小次前跪啓中嚴,鼓三嚴,又啓外辦,上仍具遠遊冠·絳紗袍出次,左通禮跪啓請執圭,瀅修,跪進圭,上執圭陞座,贊儀唱鞠躬四拜興平身,宗親·文武百官,鞠躬四拜興平身,代致詞官安聖謩,進當座前,俯伏跪致詞訖。宗親·文武百官,俯伏興四拜興平身,宣敎官洪奭周,進當座前宣敎訖。宗親·文武百官,俯伏興四拜興平身,贊儀唱山呼三,宗親·文武百官,呼千歲三訖。宣箋官吳淵常,進當座前,跪宣箋訖,左通禮進當座前,跪啓禮畢。邁修等,進前曰,三陽泰回,百祿鼎臻,大王大妃殿聖壽載回周甲,惠慶宮寶齡誕屆望八,此誠國朝罕有之大慶,際玆法殿告成,朝野均歡,日吉辰良,臨殿受賀,上告下布,縟儀順成,我東方太平萬世無彊之景籙,自今日伊始,臣等尤不勝欣忭頌祝之極矣。仍伏問,早朝臨殿,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。禮曹正郞朴榮東,捧慶科草記跪授普天,普天,進前讀奏訖,別雲劍徑先出前。上命書榻敎曰,別侍衛兵曹判書推考。少頃,上降座,左通禮跪啓請釋圭,上釋圭,瀅修,跪受圭,左通禮跪啓請乘輿,上乘輿出仁政門,由進善門至萬寧門外,在昌,奏曰,解嚴標信啓請矣。上曰,可也。大王大妃殿進御桂枝養胃湯,依前方一貼煎入,大王大妃殿進御加減正氣散,依前方一貼煎入,大王大妃殿進御加味養胃湯,一貼煎入,二貼製入,大王大妃殿進御査橘茶五貼製入。竝出榻敎仍還內,諸臣以次退出。
上在昌德宮。停常參·經筵。
大王大妃殿進御加減正氣散,調麝香蘇合元五丸,一貼煎入事,榻前下敎。
大王大妃殿進御加減正氣散,前方中加蓽撥一錢,丁香七分,一貼煎入事,榻前下敎。
大王大妃殿進御橘薑茶,三貼煎入事,榻前下敎。
朴宗京啓曰,行大司憲尹光普,執義洪受浩,掌令趙恒存呈辭,宋稚圭在外,持平趙民和·洪羲玄未署經,監察茶時之意,敢啓。傳曰,知道。
朴宗京啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗京啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,左副承旨金在昌,同副承旨金龍柱,今日不爲仕進,卽爲牌招,何如?傳曰,允。
傳于李普天曰,右承旨馳詣宗廟·永寧殿,奉審摘奸以來。
以左副承旨金在昌牌不進罷職傳旨,傳于徐瀅修曰,只推,更爲牌招。
以左副承旨金在昌再牌不進罷職傳旨,傳于徐瀅修曰,只推,更爲牌招。
以同副承旨金龍柱牌不進罷職傳旨,傳于徐瀅修曰,與左副承旨許遞。
傳于徐瀅修曰,吏兵批歲抄點下者,依例捧傳旨。
兵曹口傳政事,副護軍單金龍柱。
傳于徐瀅修曰,行左承旨·行右承旨許遞,前望單子入之。
承旨前望單子入之,朴宗京·金履度·權常愼·趙萬元落點。
徐瀅修啓曰,新除授左承旨權常愼,右承旨金履度,左副承旨趙萬元,同副承旨朴宗京,竝卽牌招,以爲推移入直之地,何如?傳曰,允。
徐瀅修啓曰,右承旨金履度,以前任永興府使,方在解由未出中,何以爲之?敢稟。傳曰,勿拘。
以左承旨權常愼牌不進罷職傳旨,傳于朴宗京曰,只推,更爲牌招。
傳于朴宗京曰,都承旨許遞,前望單子入之。
都承旨前望單子入之,徐瀅修落點。
傳于朴宗京曰,都承旨點下,牌招察任。
傳于徐瀅修曰,右承旨許遞,前望單子入之。
朴宗京啓曰,諡號,兩司當爲署經,除在外·未署經·陳疏外,呈告人員,竝卽牌招,以爲署經之地,何如?傳曰,允。
以大司諫曺允遂,執義洪受浩,掌令趙恒存牌不進罷職傳旨,傳于徐瀅修曰,只推。
徐瀅修啓曰,諡號署經事,命下矣。大司諫曺允遂,執義洪受浩,掌令趙恒存,旣有只推之命,更卽牌招,大司憲尹光普,一體牌招,以爲署經之地,何如?傳曰,允。
朴宗京,以實錄廳摠裁官意啓曰,本廳校正書役尙多,郞廳金相休·李惟命·林景鎭,時帶館職,李勉求,時帶臺職,職務相妨。本職,竝姑許遞,仍令該曹,口傳付軍職,使之專意史役,何如?傳曰,允。
兵曹口傳政事,副司果李勉求·李惟命·林景鎭·金相休,竝單付。
朴宗京,以弘文館言啓曰,本館上番闕直,事甚未安。副校理任厚常,卽爲牌招入直,何如?傳曰,允。
以副校理任厚常牌不進罷職傳旨,傳于朴宗京曰,只推。
朴宗京,以弘文館言啓曰,本館上番闕直,事甚未安。應敎洪奭周,時帶閣職,校理徐有恂,時帶別兼春秋,副校理任厚常,傳旨未下,副修撰李尙愚,與新除授修撰洪秉喆,竝卽牌招,以爲推移姑陞入直之地,何如?傳曰,允。
朴宗京啓曰,新除授左副承旨趙萬元,時在京畿水原地,斯速乘馹上來事,下諭,何如?傳曰,許遞,與未差之代,前望單子入之,待下批,待開門牌招察任。
承旨前望單子入之,金在昌·韓致應落點。
以左承旨權常愼再牌不進罷職傳旨,傳于朴宗京曰,仍以前牌,待開門催促。
以大司諫曺允遂,執義洪受浩,掌令趙恒存再牌不進罷職傳旨,傳于朴宗京曰,只推。
正言洪儀泳啓曰,臣之待罪是職,今已半月餘矣。當初一肅,雖緣恩造之惶感,而其情跡之不可仍冒,旣有前疏之披瀝,故或冀聖明之垂燭,屢違天牌,恭俟譴斥,跧伏顒望者,如是多日,而忱誠淺薄,未能上格,徒然自歸於許久逋慢之科,每一違命,神魂飛越,臣是何人,乃敢隨他人循例不進,以爲圖免之計哉?第當包羞冒進於諸臺之後,庶或仰報聖主不棄之恩,而顧今懲討方張之際,合啓中罪人履猷諸子,屬雖疎遠,旣是同姓之族,則臣之隨衆聯參,有違於聖朝敦親之化矣。在前如臣情地者,以疏以啓,冒陳情私,則皆蒙體諒之恩,臣之所處,宜無異同,固當趁卽來避,而大禮在前,未敢言私,今則幸隨侍從之末,獲瞻嵩呼之儀,臣之至願,於斯已矣。伏望依例遞斥,以安私分焉。答曰,依啓。結語有違格例,推考捧納承旨,亦爲推考。
徐瀅修,以禮曹言啓曰,太廟歲首展謁吉日,以何間推擇乎?敢稟。傳曰,以旬間擇入。
徐瀅修,以禮曹言啓曰,景慕宮展謁,每於孟春·孟秋,取稟事,定式矣。今番展謁吉日,以何間推擇乎?敢稟。傳曰,以旬間擇入。
徐瀅修以禮曹言啓曰,太廟·景慕宮,歲首展謁,取稟草記,傳曰,以旬間擇入事,命下矣。卽令日官池景興推擇,則今正月初九日·十二日,俱吉云,以何日定行乎?敢稟。傳曰,以十二日爲之。
朴宗京,以兵曹言啓曰,今正月初五日,仁政門百官朝參日次,而祈穀大祭齋戒相値,在前如此之時,多有退行之例,法典內,當月十一日·二十一日·二十五日,皆是應行之日,以何日定行乎?敢稟。傳曰,以初十日爲之。
朴宗京,以兵曹言啓曰,今正月十二日,大駕詣宗廟展謁,仍詣景慕宮展謁時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬兵二哨,全屬先廂,禁衛營鄕軍五哨,騎士三番,全屬後廂,御營大將,率該營鄕軍五哨,騎士三番留陣,禁軍與入直二番隨駕,餘軍留營及扈衛軍官,有廳椎牌軍,竝置之,可也。
徐瀅修,以承文院都提調意啓曰,月食已過,禮部回咨,依例撰出,而今番齎咨官回便,齎來咨文中,有黑山島漂民出送事,咨文出來矣。以前頭使行,奉表稱謝之意,撰出咨文,一體正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
朴宗京,以備邊司言啓曰,卽見禮曹草記,則枚擧東·西氷庫所報,以爲今番所鑿之氷,甚薄,伐氷之地,稍遠,故庫舍未充,尙餘三分之一,而雇價之米,已盡無餘,加鑿雇價,更爲磨鍊,則當爲二百三十三石,趁此伐取,恐不可已。且有雇價米加給之例,令廟堂稟處事,允下矣。歲前日候過暄,所鑿之氷,旣甚不堅,亦未充庫,勢當加鑿,以滿元數,而所鑿之處,距庫稍遠,雇價運費,不可不更加磨鍊,在前如此之時,自惠廳有區劃之例,今亦依所請劃給之意,分付惠廳,何如?傳曰,允。
領中樞府事李秉模疏曰,伏以,三陽泰回,百祿鼎臻,慈殿聖壽,光膺周甲,慈宮寶齡,恰躋望八,天休用申,聖孝冞隆,時又法殿重新,萬象昭融,寶扆穆臨,受百辟賀,是誠大東千一之會也。昆蟲草木,莫不有蠢動欣欣之色,而況於中外臣庶乎?臣以出入禁闥之蹤,區區快覩之願,尤豈不有倍疎逖,而癃病日深,形神日鑠,扶舁作行,亦無其路,遙望五雲,惟有寸心之日馳而已。夫人臣攢祝之忱,在朝則隨簪紳賀,在野則與父老賀,惟其所在則致賀焉耳,固無遠近進退之異,而顧臣爵秩,曾忝崇班,煞有與庶僚不同者,此臣所以日夕兢惶,不敢但以煩猥爲懼,而冒有此闕禮請譴之章也。伏乞聖明,俯賜鑑諒,亟降威罰,以存國體,以警位著焉,抑臣於此,又竊有仰請焉。向來臣之兩兼帶許解之恩,到底洪造,感祝無地,而尙有二兼帶之虛縻,在身者,每自徇省,不勝踧踖,申望竝命鐫免,以卒曲遂之澤,俾臣得以安意畎畝之間,千萬幸甚。臣無任云云。答曰,省疏具悉卿懇。如川之慶,與歲俱新,稱賀之盛禮載擧,揄揚之顯冊將進,忭祝之誠,帀域同聲,況予一人,所以廣孝而綏猷,愛日而飾喜者,其情豈有窮已哉?卿之從前遜荒,實非元老大臣體國之義,而逢此千一之嘉會,謂當幡然造朝,表率有位,以副予側席延佇之衷,今乃疾病爲辭,巽牘以代之,卿試思之,情無可自引,病不至難强,而國有大慶,大官之不以躬賀,卿之心得無耿結而缺歎也乎?且今鏤金雕玉之工,待卿董治,吉日已涓,事役甚急,卿於此,尤豈可言私?至於兼管丏免,以予之所倚卿,日望乎卿,雲霓其思,所辭宜不允,卿須稍加善攝,卽爲登途焉。行都承旨徐瀅修製進
負罪臣李時秀疏曰,伏以今年,卽我東方无彊之慶年也,惟我慈殿聖壽周甲,我慈宮寶籌望八,茀祿洪休,一時竝湊,鏤玉之顯號誕膺,呼嵩之縟儀先擧,慈徽益彰,聖孝冞光,協氣驩聲,洋溢八域,臣與田夫·野老,遙獻岡陵之祝。念臣自離軒陛,病伏鄕廬,節序屢換,歲律又新,瓊樓一念,寤寐如結,況今三元之嘉會,又値千載之慶運,百僚蹈舞,跛躄皆聳,區區忭祝之誠,豈後於人,而自顧罪負至重,情悰至蹙,不可復廁於簪紳之列。天之所廢,疾病且痼,復起爲人,已矣無望,身在野外,虛帶官銜,從前瘝曠之罪,固已山積。當此吉慶之辰,亦復息偃在床,若無省覺,辜恩廢禮,義分都虧,雖上天至仁,不加誅殛,有臣如此,生不如死,玆敢猥具短籲,縣道仰徹。伏乞聖上,亟削臣本兼諸任,俾得以安意畎畝,粗保孱骸,仍命重勘,臣前後罪犯,以昭法紀,不勝幸甚。臣無任云云。答曰,省疏具悉卿懇。今年慶年也。殿·宮之寶曆齊邵,宴號之盛禮竝擧,賀儀先行,吉日且涓,歡欣忭祝,曷有其極?卿之尙今自引,逡巡江干,以處義則無說,以情禮則有缺,而予之倚重乎卿,則歷年如一日,世之想望乎卿,則彌久而不怠矣。以卿體國之誠,値玆稱慶之辰,賁然來思,垂紳於百僚之首,予日凝企,今見巽牘,尙諉以情踪,復辭以疾病,卿終遐棄予乎?行止久速,固屬自己冷暖,而亦須先立權度,無過不及,可也。大臣之義,豈但以長往爲高?然則卿於薦冊之班,稱壽之筵,其將終始退處,一不簉參乎?分義事勢,萬萬無此理,卿須勿復控讓,卽速上來,以副予虛佇之衷焉。行都承旨徐瀅修製進
負罪臣徐龍輔疏曰,伏以,陽和布澤,萬品咸蘇,聖人履端,百祥萃臻,殿·宮之寶籌彌隆,而賀儀已定,長樂之顯冊將擧,而聖孝愈光,臣民歡欣,曷有其極?仍伏念臣之逖違天陛,今已經歲矣,瓊樓之戀,夢魂常纏,華野之祝,微誠徒切。況當歲籥載新,縟禮在前,大小臣僚,莫不齎誠薦笏,齊獻山斗之頌,臣旣一息未泯,豈不欲扶舁殘骸,趨造末班,以伸蹈舞之忱,而不幸痰癖宿症,近復越添,欲起旋仆,轉動無路。只與村翁·野老,北望呼嵩,情禮兩虧,生不如死,玆敢縣道陳籲,仰請譴何,至於常廩之每瀆宸聽,兼帶之尙多虛縻,徒損國體,徒增罪戾。伏乞亟命攸司,常廩則勿復煩聞,兼帶則卽許鐫免,仍勘臣前後慢蹇之罪,以肅朝綱,不勝幸甚。臣無任云云。答曰,省疏具悉卿懇。天其申命,用休于我邦家,吉祥荐臻,宴號竝擧,而呼嵩之儀,先行於大庭,禮至縟也,慶莫大焉。卿以休戚與同之地處,意必他不暇顧,朅來參班,巽牘之至,尙復引疾,卿,大官也,世臣也,況先朝之眷卿,何如,予心之倚卿,何如?設有鐵限之情勢,猶當效古大臣,冒不韙毅然就之出處,況本事已屬劫前,私義間亦曲伸,而卿於予,乃反若是恝乎?且今上冊之吉日已涓,稱觴之公讌繼開,百僚騰賀,萬姓欣祝,卿以此時,其將一此自畫,退守東岡,已乎?義無可執,情在必進,以卿休休之量,知應言下犁然,卿須體予勤懇之諭,勿復强引,卽速造朝,予日臨軒而竢之。行都承旨徐瀅修製進
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,諡號署經成命,已至經宿,而尙未擧行,事極未安。除在外·陳疏·未署經外,兩司呈告人員,竝卽牌招,何如?傳曰,允。
傳于徐瀅修曰,下直守令留待。
傳于徐瀅修曰,都承旨·左承旨·右承旨,與下直守令入侍。
備忘記,坡州牧使沈公燁,江界府使鄭周誠,慶源府使金益淳,楊州牧使洪羲臣,城津僉使韓根馨,厚州僉使南宮玾,高嶺僉使魏光軫下直,各長弓一張,長箭一部,片箭一部,筒兒一箇賜給。
朴宗京啓曰,行大司憲尹光普,執義洪受浩,掌令趙恒存牌不進,宋穉圭在外,持平趙民和·洪羲玄未署經,監察茶時之意,敢啓。傳曰,知道。
徐瀅修啓曰,諡號署經成命,已至經宿,尙不擧行,事甚未安。行大司憲尹光普,執義洪受浩,掌令趙恒存,大司諫曺允遂牌不進,司諫李萬榮疏批未下,獻納·正言一員未差,掌令宋穉圭在外,持平趙民和·洪羲玄,正言韓用儀未署經,兩司不得署經,行大司憲尹光普,卽爲牌招,未差之代,政官牌招,開政差出,何如?傳曰,違牌人,只推,更爲牌招。
以大司諫曺允遂,執義洪受浩,掌令趙恒存再牌不進罷職傳旨,傳于徐瀅修曰,只推。
徐瀅修,以弘文館言啓曰,本館上番闕直,事甚未安。副校理任厚常,旣有只推之命,卽爲牌招,何如?傳曰,允。
以副校理任厚常牌不進罷職傳旨,傳于徐瀅修曰,只推。
徐瀅修,以弘文館言啓曰,本館上番闕直,事甚未安。副校理任厚常,旣有只推之命,卽爲牌招入直,何如?傳曰,允。
以修撰洪秉喆,副修撰李尙愚牌不進罷職傳旨,傳于徐瀅修曰,只推。
徐瀅修,以弘文館言啓曰,本館上番闕直,事甚未安。副修撰洪秉喆,旣有只推之命,卽爲牌招,以爲姑陞入直之地,何如?傳曰,允。
以修撰洪秉喆牌不進罷職傳旨,傳于徐瀅修曰,只推。
徐瀅修,以吏曹言啓曰,卽接通禮院牒報則以爲,今此朝參時,左·右通禮,不可不備員,左通禮·右通禮有闕之代,卽速差出,以爲備員擧行之地云。通禮院,左通禮·右通禮未差之代,口傳備擬以入之意,敢啓。傳曰,知道。
吏曹口傳政事,以李東煥爲左通禮,以鄭景祚爲右通禮。
徐瀅修,以吏曹言啓曰,僉知金處漢,乃是甲子生,而誤以乙丑懸錄,官案推恩時,混同書入,至於下批。行護軍徐有和,濟州牧使朴宗柱,俱是年六十一歲人,而未及詳知,以至遺漏疎謬之失,臣不勝惶恐,而金處漢所授加資還收,徐有和·朴宗柱加資,則待後政下批,何如?傳曰,允。口傳下批,卿則推考。
吏曹口傳政事,護軍徐有和,今加嘉義,濟州牧使朴宗柱,今加嘉善,以上年六十一歲人,各加一資事,承傳。
傳于金在昌曰,明日出宮門路,以協陽門爲之。
金在昌啓曰,明日朝參,兩司當爲進參,除在外·未署經外,呈告人員,竝待開門,牌招,何如?傳曰,允。
金在昌,以都摠府言啓曰,副摠管朴基豐,以禁衛中軍軍兵等,中日試放事,南別營晝仕出去之意,敢啓。傳曰,知道。
金在昌,以吏曹言啓曰,本曹正郞姜時煥呈狀內,矣身素患痰癖之症,當此換節之時,一倍添劇,時月之內,萬無供職之望云。身病旣如是,則有難强令察任,改差,何如?傳曰,允。
金在昌,以備邊司言啓曰,卽見摠戎使李仁秀,水原留守金文淳,江華留守吳載紹,開城留守兪漢謨,廣州留守李晩秀,統禦使李海愚,永宗防禦使柳相燁,江原監司申絢,統制使柳孝源,慶尙左兵使李長喆,右兵使趙文彦,全羅兵使李近胄,公忠兵使李元植,平安兵使吳毅常,黃海兵使曺命楫,南兵使沈鑏,北兵使申鴻周,春操取稟狀啓則以爲,今春水·陸操,合操·巡操·城操·面操及巡歷·巡點,未行操處,官鎭門聚點,何以爲之事,請令廟堂,稟旨分付,勸別武都試,依例設行,爲辭矣。詰戎之政,莫大於水·陸諸操,連年抛置,極爲疎虞,固當如例設行,而一時竝行,軍民之弊,不可不念。陸操則竝與巡歷·巡點,姑爲停止,以官鎭門聚點,着意代行,水操則迨此風和之時,使各該營,各其前洋,依秋操例設行,統營合操停止,以兼管右水營水操擧行事,一體分付,何如?傳曰,允。
兵曹判書韓晩裕疏曰,伏以,洪庥式賴於宗社,慶賀載擧於殿·宮,新元之茀祿滋至,帀域之治化彌暢,蹈抃之忱,跛躄咸聳。仍伏念臣,鈍滯之質,疎鹵之識,本無當於器使之列,而矧玆本兵之任,初豈有一分堪承之望哉?直以感激恩命,怵畏義分,未能守循墻之義,而旣一出脚,不敢更煩辭巽,叨冒笠轂之重務,取捨韎韋之群材,因仍盤礴,若可當者然,居然至五朔之久,而歲已改矣。內懷僨誤之虞,而寸心未嘗或寧,外殫應接之勞,而衰骸轉益難强,今也有宜遞之三端事,不可以瀆擾爲懼而莫之言也。人有恒言曰,都政便是銓官之瓜期,可見大政之爲至難,而以臣無似,亦乃經大政,則臣之瓜熟矣,其宜遞者一也。日者大僚之請重推,不過薄警,實爲曲恕,而其他觸處生疣,昏繆不職之狀,推此亦可知矣,其宜遞者二也。三度加由之後,事當縮伏以竢公議,陳乞以控衷懇,而適値法殿稱賀之日,遽爲出仕,仍自三元之候班,遂參千載之慶禮,而論其跡則殆若乘朝家之事會,拚自己之廉防,今旣事過而情伸,則斯可以言私矣,其宜遞者三也。噫,臣歷事三朝,受恩罔極,圖報一念,年邁愈急,凡有材具之所可勉,精力之所可逮,則惟知燥濕之不擇,糜粉之是期者,是臣之心也。然量己而進,知難而止,不至於辱身名而玷聖簡,則是亦爲不報之報,而豈非公私之竝幸也哉?臣之憧憧祈遞,此義甚明,不但上所陳宜遞者三而已也,玆敢猥陳私懇,上瀆崇聽。伏乞聖慈,特垂諒察,亟許遞改臣職名,上以重公器,下以遂微願,不勝幸甚。臣無任云云。答曰,省疏具悉。卿其勿辭,行公。
司諫李萬榮疏曰,伏以,天降新休,慶溢宗祊,上號之縟儀載擧,準海之聖孝冞光,臣民歡忭,曷有其已?仍伏念臣,空疎湔劣,本不近似於淸朝耳目之任,而加以年滿七十,百病侵尋,長在鄕廬,便同蟄坯,而自去年七月以後,重患黃疸之症,食飮頓減,寢睡全廢,肉黃皮皺,氣綿神綴,連試刀圭,終無顯效。不但見者莫不危之,亦且自分必死,迺者薇垣除旨,忽下於千萬夢想之外,而賀班隔日,跛躄皆興,不得不擔舁病軀,趲程入城,瞻望日月之光,粗伸呼嵩之忱,而累日觸冒,宿病越添,委頓昏囈,實無自强供職之望,而且況臣於臺職,便有鐵限之情勢矣。臣曾在癸亥春,待罪亞諫也,時値疏放有命,慈敎屢降之後,大僚請勘,乃謂之不有飭敎,工謀爲主,至有停望之擧。夫身爲臺臣,不有飭敎,惟事工謀,則人臣之罪,孰大於是?薄勘之命,雖蒙曠蕩之盛恩,愧懼之心,不以久遠而或弛,而伊後亞憲新除,又出特點,情雖感惶,義在必辭,詣臺引避,又爲喉院之退却,莫非臣辭拙見輕之致也。臣以此情踪,豈有廁列臺閣之望乎?伏乞聖慈,俯賜矜諒,亟命刊改,使臺體尊而賤分安焉。臣旣不以見職自居,則贅陳他說,亦所不敢,而不任憂愛之忱,妄效一得之見,伏願少垂察焉。方今運値休明,時當新元,所以承艱大之投,基億萬之休者,惟在於勉聖學一事。蓋帝王之學,不同於韋布,而格致誠正之工,無間於貴賤,經綸之業,無待於章句,而禮樂·刑政之具,備載於方冊,然而堂皇之上,萬幾至煩,燕閒之間,持守爲難,比諸草野之下帷,窮士之焚膏,其難易逈殊矣。苟非聖心確然以程·朱之言,爲必可信,唐·虞之治,爲必可致,眞知而實踐,積漸而悠久,則始勤終怠,乍作旋輟之患,難保其必無矣。伏願殿下,日開經筵,親近儒臣,討論講究,磨礲乎至善,動靜酬酢,涵泳乎義理,毋曰,吾學之已成而進進不已,毋曰,吾治之已足而孜孜無逸,政令之間,監于成憲,精一之旨,克繼先志,則自可見庶績咸熙,群賢彙征,措世於郅隆之域,納民於時雍之化矣。傅說之告高宗曰,念終始典于學,周臣之戒成王曰,學有緝熙于光明,臣謹誦所聞,輒爲新正之獻。臣伏見歲首勸農綸音,其務本重民之道,雖周王之命臣工,漢帝之頒春詔,無以過矣。彼鄕曲緣畝之民,擧有須臾無死之願,而若其徒爲文具,但侈觀聽,則亦何益之有哉?夫民事之勤慢,農工之早晩,專係於守令之勸課,方伯之董飭,而近來分憂之人,觀風之地,但聞封己之譏,未見求芻之譽,睿念雖切於阜民,而實惠不能下究,恩綍可期於孚豚,而後效茫如捕影,此皆守令·方伯之過也。宜令廟堂,責勵道臣,分遣繡衣,檢察邑宰,俾蒼生得蒙子惠之恩,丹綸毋爲紙上之言焉。今臣所言,俱是陳腐,無足可採,而其於勉學憂民之方,或不無萬一之補。伏願聖明,勿以人廢之,而留神澄省焉。臣無任云云。省疏具悉。所陳好矣。爾其勿辭察職。
副修撰李尙愚疏曰,伏以臣,濫叩見職,于今一箇月耳。出入講筵,亦已屢矣,而只緣學識之鹵莽,實無絲毫之裨補,兼以言語拙訥,奏對硬澁,辭義之間,不能條暢,講讀之際,自多鉤棘,一番登筵,百醜畢露,此皆聖明所俯燭,不敢更事煩縷,而第臣情私,竊有萬萬悶迫者。臣之老母,素抱貞疾,去年以來,不離床席,近因日候之猝寒,以致諸症之添劇,痰嗽挾感而彌甚,蛔積乘虛而闖發,食飮全却,氣息凜綴,藥餌扶將,實難離捨,召牌儼臨,無路趨膺,略控短章,仰瀆崇嚴。伏乞憫臣至切之懇,諒臣不稱之實,亟許遞改,俾便救護,仍治臣違傲之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
乙丑正月初九日辰時,上御誠正閣。都承旨·左承旨·右承旨與下直守令入侍時,行都承旨徐瀅修,左承旨權常愼,右承旨金在昌,記事官韓兢履·趙璜鎭·盧,記注官車信用,楊州牧使洪羲臣,坡州牧使沈公燁,安州牧使李勉昇,江界府使鄭周誠,順天府使宋祥濂,靑松府使崔光泰,谷山府使李翼晉,慶源府使金益淳,甲山府使崔命健,肅川府使李喆純,長城府使金鍒,順興府使鄭澣,瑞山郡守李燮,朔寧郡守安光宇,麻田郡守李湐,興海郡守柳光濂,咸安郡守李儒燁,固城縣令李運恒,歙谷縣令廉德隅,江東縣令徐長輔,奉化縣監李久源,扶安縣監李錫祐,庇仁縣監安任權,延日縣監咸正禧,沃溝縣監丁遇泰,泰仁縣監韓元履,靑陽縣監李厚典,慈仁縣監夫宗仁,軍威縣監李希延,河陽縣監愼宜默,長水縣監朴宗民,高敞縣監權珏興德縣監申大偁,興陽縣監具毅和,結城縣監李周禎,康翎縣監李景德,淸河縣監李翼榮,龍安縣監任藗,以次進伏訖。上曰,下直守令,幾人也?瀅修曰,三十八矣。上曰,座處狹窄,雖非侍從守令,使之入楹內進伏,而爲先次次入侍後,退出,可也。仍敎曰,守令以次進前,各奏職·姓名,可也。羲臣等,各奏職·姓名訖,上曰,七事與宣諭,竝除之,下去,善爲之也。又敎曰,諸守令,使之次次退出,使在院承旨,宣諭後,出送,可也。兢履,承命出傳,還入進伏,上命在昌·常愼,讀奏公事判付訖。瀅修曰,昨有朝官乙丑生人加資事,命下,而其中有罪名人,不得一體擧行,何以爲之乎?上曰,一竝加資,而若有削職者,蕩滌敍用,罷職者,敍用,可也。上曰,明日朝參時,兵曹節目還給,依謁聖時節目,更爲磨鍊以入之意,注書,出傳,可也。兢履,承命出傳還入,上曰,在院公事,盡爲持入也。兢履,承命出來持入。瀅修曰,諭旨祗受狀啓中,張皇揄揚之風,昔在先朝,嚴加禁斷,如有犯者,隨卽察飭事,屢煩下敎矣。今此江原監司申絢,歲首綸音宣布狀啓措語,有違先朝禁令,當該道臣,不可無警,推考,何如?上曰,依爲之。出擧條上曰,禮房,誰也?瀅修曰,在外承旨李周顯矣。上曰,都承旨,何房也?瀅修曰,戶房矣。上命書傳敎曰,承旨房仍,都承旨爲禮房,右承旨爲兵房。上曰,今日坐直,誰也?瀅修曰,臣與右承旨,當坐直矣。上曰,再明日,禮·兵房承旨,又坐直,然後十二日動駕時,自多有預爲擧行事矣。在昌曰,今此朝參時,別雲劍望單子格上受點處,有違恒式,致勤下敎,事甚未安。不察之兵曹判書,推考,何如?上曰,依爲之。出擧條常愼曰,承旨座次單子中,左副承旨,誤書以前承旨,致勤下敎,事甚未安。吏曹當該堂上,推考,何如?上曰,依爲之。出擧條大王大妃殿進御枳·苓二陳湯,調竹瀝五匙,薑汁三匙,一貼煎入。出榻敎大王大妃殿進御二賢散,調竹瀝三匙,薑汁一匙,二貼製入。出榻敎大王大妃殿進御加減正氣散,前方中加神麯一錢,蓽撥加一錢,丁香加三分,一貼煎入。出榻敎上命退,承史以次退出。
上在昌德宮。停常參·經筵。
上詣仁政門,朝參還內後,內閣·政院·玉堂·藥房口傳問安。答曰,知道。大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂夕問安。答曰,知道。
藥房都提調徐邁修,提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候,爲宜。大王大妃殿,調攝中氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
徐瀅修啓曰,今日殿座,承旨當爲備員,而左承旨權常愼,今日不爲仕進,卽爲牌招,何如?傳曰,允。
金在昌啓曰,備邊司郞廳來言,今日賓廳日次,而朝參相値,不得來會云矣,敢啓。傳曰,知道。
金在昌啓曰,兵曹郞廳來言,今日殿座,別侍衛不可不備,而判書韓晩裕,有身病不爲入來云。卽爲牌招,何如?傳曰,允。
金在昌啓曰,兵曹判書韓晩裕牌不進推考傳旨,今方捧入,而今日殿座,別侍衛不可不備,如是違牌,事甚未安。更爲牌招,何如?傳曰,允。
金在昌啓曰,今日朝參時,挾輦軍·槍劍軍·出入番禁軍·駕前別抄甲士·騎士·把門甲士除出,標信請出之意,敢啓。傳曰,知道。
傳于金在昌曰,侍衛軍兵毛具。
朴宗京啓曰,行大司憲尹光普,執義洪受浩,掌令趙恒存牌不進,宋穉圭在外,持平趙民和·洪羲玄未署經,監察茶時之意,敢啓。傳曰,知道。
備忘記,在德萬戶曺彦植下直,長弓一張,長箭一部,片箭一部筒兒一箇賜給。
臺諫前望單子入之,司諫韓興裕,持平李㬖,正言宋冕載落點。
以左承旨權常愼牌不進罷職傳旨,傳于朴宗京曰,只推。
以持平李㬖牌不進罷職傳旨,傳于朴宗京曰,只推。
藥房口傳啓曰,連伏承大王大妃殿晩後諸節,則膈滯與痰候,少無差勝之節,所御湯劑,亦不順下,多日靡寧之中,元氣之憊損,可以仰揣,區區下情,誠不勝焦迫之至。醫官入診,旣有待下敎之命,而臣等率醫官入侍,詳承諸節,退定繼進湯劑,有不容少緩,亟許召接,千萬顒祝,惶恐敢啓。答曰,夜間動靜詳承後,當下敎矣。
金在昌,以都摠府言啓曰,今此宗廟·景慕宮擧動時,侍衛寶劍守宮,當爲備員,而副摠管朴基豐,以禁衛中軍,陣上進,都摠管曺允大,副摠管李健秀在外,都摠管李彦植·金勉柱,副摠管尹光顔,俱有身病,將不得備員,合有變通之道。令政院,稟旨變通,仍令該曹,卽爲口傳差出,待下批,牌招察任,以爲備員侍衛之地,何如?傳曰,在外及身病人,許遞,今日政,差出。
有政。吏批,行判書黃昇源進,參判朴宗來進,參議未差,右副承旨韓致應進。啓曰,全羅監司今當差出,而擬望之人乏少,承旨竝擬,何如?傳曰,允。又啓曰,大司成,今當差出,而擬望之人乏少,承旨及外任竝擬,何如?傳曰,允。以金蓍根爲獻納,徐能輔爲校理,李泳夏爲副校理,申緯爲修撰,朴英載爲吏曹正郞,朴宗正爲司僕正,洪冕燮爲典籍,李東宇爲高山察訪。故縣令李匡直贈吏判例兼,故學生洪以采贈童敎,孝貞卓異贈職事,承傳,禮曹參議朴宗慶通政,今加嘉善,從二品陞擢事,承傳,吏曹參議金履永,兵曹參議林漢浩,已上通政,今加嘉善,亞卿陞擢事,承傳,前府使李庚運通政,今加嘉善,前判官宋守淵通訓,今加通政,已上年六十一歲人,各加一資事,承傳,僉知金處漢嘉善,今降折衝,加資還收事,承傳。
再政。以金勉柱爲大司憲,高宅謙爲執義,鄭東觀爲吏曹參議,趙台榮爲司諫,金熙華爲掌令,李宅彬爲持平,金鐮·鄭祖榮爲正言,吳翰源爲修撰,朴宗慶爲禮曹參判,林漢浩爲兵曹參判,尹羽烈爲兵曹參議,金順行爲廣興守,李元默爲順陵直長,金相休爲南學敎授,沈象奎爲全羅監司,權常愼爲大司成。兵曹參議朴瑞源,參知尹羽烈。
兵批,判書韓晩裕進,參判·參議未差,參知朴瑞源入直,同副承旨朴宗京進。以姜碩龜爲同知,朴奎淳爲僉知,李身敬爲內禁將,邊鏞爲五衛將,許溶爲都摠都事,黃協基爲訓鍊主簿,元永猉爲武兼,申之翰爲撫夷萬戶,金弼炯爲林土別將。乾原權管單安匡柱,同知單李孝承,僉知單吳應常,護軍吳泰賢·韓用鐸·閔昌爀·李普天·崔獻重·申鳳朝·張象元·張集紹,副護軍金履度·趙萬元·兪岳柱·李庚運·沈鐸之·申大龜·尹羽烈·柳烇·金日柱·權行彦·邊景祜·李采·朴宗羽·白泓鎭·高厚鎭,副司直趙民和·洪羲玄,副司果宋冕載·洪儀泳·韓用儀·宋翼淵,竝單付。
再政。以李勉兢·閔台爀·洪明浩爲都摠管,朴宗慶·崔獻重爲副摠管,尹守任爲宣傳官,姜在謙爲武兼。護軍朴宗慶·李庚運·金履永·林漢浩,副護軍宋守淵,竝單付。
三政。以柳文儉爲訓鍊主簿,副司果單李元默。
韓致應啓曰,政望書入,何等審愼,而今日吏批政事中,大司成首望,誤以新通懸註以入,致勤責敎,臣之矇然捧入,不勝惶悚,而當該赴政銓官,不可無警,竝推考,何如?傳曰,允。爾亦推考,可也。
以李德謙囚單子,傳于朴宗京曰,付過放送。
徐瀅修,以內醫院都提調意啓曰,藥房三提調,自今日,本院輪回直宿事,命下矣。臣等自今日輪直本院,而醫官金光顯·李敬培·李惟鑑·玄必采·吳仁豐·崔遂燁·吳千根·卞竝爲直宿,別掌務官一員,依例差下,醫女四名,亦爲入番待令,何如?傳曰,允。
徐瀅修,以內醫院都提調·提調意啓曰,內醫秦東秀·李彦厚術業精明,御醫陞差,議藥同參,卞觀海·鄭重周術業鍊熟,可合於議藥之任,與秦東秀·李彦厚,一體隨參於日後診筵,今番待令,亦爲別入直,何如?傳曰,允。
金在昌,以禁衛營言啓曰,本營騎士別將金處漢,身病甚重,勢難察任,改差,何如?傳曰,允。
正言宋冕載啓曰,臣於言責重任,萬不近似,而不意除旨,遽降於臨門朝參之際,怵畏義分,他不暇顧,雖不得不章皇出肅,而臣於本院,曾經納言,揆以公格,義難仍冒,請命遞斥臣職。答曰,依啓。
乙丑正月初十日辰時,上御仁政門,朝參入侍時,行都承旨徐瀅修,右承旨金在昌,右副承旨韓致應,同副承旨朴宗京,記事官韓兢履·趙璜鎭,記注官鄭宗顯,別兼春秋徐有恂,檢校直提學徐榮輔,朴宗慶,檢校直閣沈象奎,直閣洪奭周,待敎朴宗薰,以次侍立訖。上具翼善冠·衮龍袍,乘輿出宣化門,駕前下敎曰,同副承旨入侍。宗京進前,命書傳敎曰,今日兩司入來者,只是大司諫一人,豈有如許國體乎?今日違牌臺諫,竝施以削職之典,其代前望單子入之,待下批牌招,先進參後謝恩。又命書傳敎曰,未署經臺諫,許遞,前望單子入之,待下批,先進參後謝恩。由協陽門·肅章門,至仁政門,降輿陞座,引儀分引宗親·文武百官,入就位,典儀唱四拜,百官四拜訖。上曰,奏事諸臣,以次進前,可也。左議政徐邁修,右議政李敬一等進前曰,早朝動駕,聖體,若何?上曰,一樣矣。邁修等曰,大王大妃殿調攝中氣候,何如?上曰,比昨一樣,不勝焦悶矣。邁修等曰,下情焦遑,尤不勝萬萬。臣等昨日仰請輪直矣,自今日,竝直之意,更此仰請矣。上曰,藥房三提調,自今日,本院輪回直宿。出榻敎邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修曰,臣之居是任,已過半載,儱侗昏憒,觸事僨誤,而偏蒙庇覆之德意,尙今蹲冒,如使精力,有一分堪承之望,顚沛利鈍,豈敢較計,而惟是八耋之年,凡百如日下山,默自點檢,昨冬所行之事,今春末由自力。以此精神,强自擔當,畢竟不免於孤負聖眷,重陷罪戾,則不但微臣報答之願,自歸於烏有,亦豈聖朝終始生成之本意哉?臣之此言,非敢求退也,見今朝著稍靖,別無大段擾撼之漸,以此時三公備位,百工供職,各事其事,則小康之治,卽亦在此。況原任諸大臣,經年遜荒,處義曲伸,則今必無撕捱之理,卽命重卜,仍降別諭,召致百僚之首,則臣可以仰成元輔,稍息殘軀,歲首公私之祝,無大於此矣。上曰,左相之於輔理政謨,有何所遜乎?首相事,從當議到矣。邁修曰,若卜元輔,則臣當依賴隨後,而亦不敢以求退爲事矣。仍奏曰,籌司副提擧,與二品守職相似,故差下經年之後,例皆隨卽陞擢,此亦廟堂之故事,備局副提調朴宗慶,從二品陞擢,仍差備局有司堂上,使之察任,何如?上曰,依爲之。出擧條邁修曰,銓曹久次之歲首陞品,此是積閥用人之美規。況亞卿苟艱,莫如近日,吏曹參議金履永,兵曹參議林漢浩,竝亞卿陞擢,何如?上曰,依爲之。出擧條邁修曰,昨年陞學,屢勤飭敎,使之限內磨勘,而乍行乍撤,玩日卒歲,畢竟開場,止於三抄,設有實故,以前因循,何辭推諉?朝令之下,慢不擧行,揆以事體,不可因置。大司成李文會,亟施削職之典,何如?上曰,依爲之。出擧條邁修曰,考課有國大政,前後朝家之申飭,又何等嚴明,則昨冬諸道殿最,多不免漫漶了勘者,紀綱所在,俱涉未安,而至如湖南則五十三州守令,無一人居中居下。目下見任者,果皆做龔·黃之治,則誠爲生民之福,不然而一毫出於無斁無惡之意,則此豈可謂黜幽陟明云乎哉?其在責備之道,終不可無警,全羅監司鄭大容,罷職,何如?上曰,依爲之。出擧條邁修曰,以還弊釐正事,前後慈敎,諄複懇摯,而究其弊源,專在於取其耗息,裨補經費,苟無生財之方,而遽罷取耗之法,則除了一弊,又生一弊。此所以從前牽架,莫能蘇革,而如臣等鈍根矇識,初未敢容議於大更張之道,然古人有言曰,大變則大益,小變則小益,苟究小變之策,臣愚以爲,均糴爲一時救急之道,蓋當初還上之設施也,何嘗不較戶量穀,多寡均停,而及其取耗補用也?輒從價騰處作錢,不問戶與穀之相當與否,故沿海穀貴之邑,歲耗年減,山峒穀賤之邑,日增月加,積多故漸麤,漸麤故益賤,益賤故滋積,反覆沈痼,百弊蝟起,一戶所分,多至四五十石,平民之終歲勤動,粒粒辛苦者,不歸私積,悉輸公倉,而隣族之徵,鞭扑之督,亦其勢之自然相因者。今若自廟堂,往復於諸道道臣,較戶量穀,裒多益寡,均平齊一,不移不換,而內至京司,外至諸路,各從其穀在邑,從實作錢,毋得有偏多偏寡之弊,而時遣繡衣,專察此事,其中萬一有違越法令者,則無論京司與營邑,隨其現發,一以贓法論,不少饒貸,則野農峽民,少可息肩,貪吏墨守,庶幾斂手矣。至於裒益之際,若以時月責成,則亦慮有紛擾之弊,又須商度民力,限其年數,或遲或速,漸次矯救,然後方可謂處置得宜。此則惟在中外有司之臣潤色之如何,而且念我國穀簿衙門太多,名色太繁,文書不勝浩汗,刀筆易緣爲奸,臣意則知委各道,以各邑所在各衙門穀,秩秩區別,修成冊送于監營,自監營,都聚上送于籌司後,付之有司堂上,以爲合聚釐正,務從簡當之地,何如?上曰,依爲之。出擧條邁修曰,禮曹參判吳泰賢,兵曹參判朴宗來,聞方求遞云,竝姑許遞,何如?上曰,依爲之。出擧條邁修曰,爵人刑人,有國大政,故先儒以爲,於朝於市,與衆共之,則勿論罪之輕重,事當詳載獄案,無一遺漏,而近伏聞京外囹圄,或有王府秋曹獄案所不載之類云。揆以法理,不可一任姑息,知委各道,有無形止,使卽齊報於該府·該曹,後分等稟決之地,何如?上曰,依爲之。出擧條敬一曰,今日卽歲之首月之正,而我殿下,御極之後,最初朝參也。太平萬世之基,自今伊始,而顧今世道人心無一可恃,風俗之壞敗也,紀綱之頹弛也,名分之凌替也,習尙之奢靡也,生民之困瘁也,百弊萬瘼,難以毛擧,殿下,以大有爲之志,行大奮發之政,然後可以轉危爲安,回漓返樸,此機不可失也。竊伏念,人君爲治之方,不可獨任己見,必也廣取賢才,布列朝著而後,可以貞百度熙庶績,而知人則哲,惟帝其難,則人之賢不肖,固難辨別,而辨別之道,亦自有方。書曰,有言逆于汝心,必求諸道,有言遜于汝志,必求諸非道,殿下試察諸臣中,謇諤無諱者,必剛明正直之士也,逢迎順志者,必阿諛容悅之人也。明鑑高懸,姸媸莫逃,則殿下正心之工,可以燭照數計於諸臣之賢邪,知人之法,捨此奚以哉?孟子曰,湯之於伊尹,學焉而後臣之,故不勞而王,桓公之於管仲,學焉而後臣之,故不勞而覇,今天下地醜德齊,莫能相尙,以其好臣其所敎,而不好臣其所受敎也。蓋人主尊居宸極,低視臣僚,常有惟其言莫予違之意,故每取軟熟易使者而列之左右,不覺此輩之諂諛承奉,駸駸然漸入於危亂之域者,可以歷數於往牒,可勝歎哉?伏願聖上先懋主敬明理之工,使群下之枉直,莫逃於淵鑑之中,而主敬明理之工,亦不越乎學問思辨,今則三陽開泰,春煦漸長,法講召對,勿爲間斷於雙隻之日,有時設行夜對,召見入直玉堂,討論經史,罷講之後,必溫繹文義,體認踐履,於燕閒蠖濩之中,期有躬行心得之實效,是賤臣區區之望也。上曰,所陳切當,當體念矣。出擧條敬一曰,今日朝參,卽我聖上御極後,大朝會也。三司之臣,固當盡爲進參,仰陳昌言,而兩司則諫長外,無進參之人,玉堂則二員外,擧皆違牌,事極駭然。兩司則雖已降削職之命,而不參玉堂,亦不可置而不論,竝施譴罷之典,何如?上曰,竝施以譴削之典,可也。出擧條敬一曰,朝臣之言事疏章,言可用則當聽納,言不可用則雖不採施,固當卽爲賜批,而伏聞昨年夏間四臺之疏,尙未承批云,未知疏辭之果何如,無論其言之當否,閱月經歲,而批旨不下,恐有欠於來諫之聖德,伏望卽爲賜批焉。上曰,偶未及賜批矣。邁修曰,右相所奏,果是矣。自下進言,可用則用之,不可用則不用而已,豈可不卽賜批乎?敬一曰,朝參時百官亦陳所懷,言可採用者,卽賜開納,然後如此大朝會,庶不歸於文具,伏望力行懋實之政焉。戶曹判書趙鎭寬進前曰,今日朝參,卽聖上踐阼後初行,而又當歲首,吉慶之方湊,政化之維新,甚盛擧也。臣聞易曰,天地之大德,曰生,聖人之大寶,曰位,何以守位?曰仁,何以聚人?曰財。蓋春爲生物之仁,而財是養民之具,所以周家之布德惠,漢庭之議賑貸,俱屬春令者也,臣適忝掌賦,幸際斯會,竊有目下所懷,敢此仰達矣。去歲三南年事,大抵均登,而綿農猶遜於禾穀,方當納布之際,民間所費較原價倍之,而京司上納,則每有升麤尺短之患,民易受困,官難準用,此固近來之痼弊。況今京儲則無論戶惠廳,木儲稍陳,錢儲頻匱,莫若代錢之爲一時實惠,而但於田稅木,則事體尤重,雖不敢論,大同木邊,則分付三道道臣,就綿貴邑,從民願以錢代納,似爲民國俱便之道,下詢大臣處之,何如?上曰,大臣之意,何如?邁修曰,戶判所奏,儘有意見,此是京外民情之所共願,而在經費,亦無所損,依所請許施,恐好矣。上曰,依爲之。出擧條上命書榻敎曰,宣傳官,事過後拿處。鎭寬曰,昨年關西被災邑鎭信蔘條,限三分一停退矣,勢當於今年內竝督,而見今邊上民情,莫病於信蔘一條,苟有一分舒力之道,則亦爲疲氓之大惠。臣意則來頭信行,猶隔數年,雖不於今年內竝督,足以及期,昨年停退條,則分排於今明兩年,次第上納之意,分付道臣恐宜,而事係交隣重需,下詢大臣處之,何如?上曰,大臣之意,何如?邁修曰,停退條之分年收捧,實爲目下紓民力之道,似不必靳持矣。敬一曰,信使行期稍遠,西邑民情甚艱,停退條排年分捧,可爲紓力之道矣。上曰,依爲之。出擧條鎭寬曰,昨年嶺東被災邑,大同布有限今年停退之令矣。在伊時則誠爲寬假之實惠,而方當收捧之際,新舊竝督,終不免民力之不贍。且係停退條,則與當年納事體稍異,不可無闊狹之道,分付道臣,使之從民願,許其代錢上納,何如?上曰,依爲之。出擧條吏曹判書黃昇源進前曰,歲初纔行稱慶陳賀,今日又臨門朝參,此實御極後初行盛擧也。程子當論治道曰,當世之急務有三,一曰,立志,二曰,委任,三曰,求賢,而三者中,當以立志,爲本。蓋人君立志先定。然後始可議到於治道,而委任·求賢,亦其次第事也。今我殿下,以立志,爲求治之本,頻御經筵,討論經旨,以堯·舜·禹精一心法,文王緝熙敬止,爲聖學造詣之準的,先立大本,後委任宰輔,登崇俊良,治法政謨,博訪周諮,以唐·虞三代之治,必可致爲期,無以朝廷盛擧,徒歸文具,則太平萬世之業,實基於今日盛擧。伏願聖心,深加留意焉。上曰,所陳好矣,當留念矣。出擧條昇源曰,今番賞典,依甲寅年例施行事,命下矣。甲寅已例,捧禮物函官濟用主簿,則以陞敍差送察訪,而今濟用主簿金獻行,已經察訪陞敍外職,則當爲守令履歷,甲寅年副奉事,則卽遷直長,懸注陞敍,仍爲出六矣。今番副奉事李元默,亦依此擧行乎?敢此仰達矣。上曰,依爲之。出擧條刑曹判書李勉兢進前曰,我東素稱禮義之邦,雖在閭巷匹庶之類,婚娶之際,各有應行之常禮,而近年以來,外邑村間,或有守寡之良女,則强暴者多率徒黨,乘夜劫奪,包裹結束,名之曰,縛娶,其爲傷風敗倫,已無可言,而或因此而致殺越之變,甚至有犯及班族者,愚民視以爲常,官府亦無定律,日甚一日,禁止不得,誠極寒心。夫暗地穿窬,竊財貨,尙施賊律,況結黨行劫,奪取人物者,何異於明火强盜乎?若不別般嚴懲,其流之弊,有不可勝言。臣意則如此之類,無論首從,一竝出付鎭營,繩之以治盜之律,則頑民雖欲行劫,誰肯同往助力,自陷重辟乎?如是則非但陋俗之自革,亦可以禮敎之有裨,以此意,分付諸道,先以申令之意,曉諭坊曲,如有更犯者,依此施行,似好,故敢此仰達矣。上曰,依爲之。出擧條勉兢曰,殺獄檢驗之時,傷處輕重之執定,專係於尺量之大小,故曾在先朝增修無冤錄,頒行京外,而尺準黃鍾圖印半樣,蓋使之不差毫釐,實出於欽愼之德意,而取見京兆所用鍮尺,則較諸圖樣,太不相侔,京司如此,外邑可知。夫律度量衡,卽有國之大政,雖在布帛長短,營造廣狹,亦不宜少有參差,況檢屍官尺,分寸之間,生殺立辦,其在重民命之道,寧容違越若是?臣意則分付京兆,爲先依無冤錄圖樣,改造官尺,亦卽知委五部,行會八道·四都,不如式者,一竝改造,俾無檢案違錯之地,似好,故敢此仰達矣。上曰,依爲之。出擧條大司諫曺允遂,司諫韓興裕進前曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。上曰,不允。出擧條允遂等曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃則孥戮之法,其將不施乎,罪在罔赦,事關後弊,請逆賊尙魯,亟施孥戮之典。上曰,不允。出擧條允遂等曰,德相·尙喆·九宗,三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。上曰,不允。出擧條允遂等曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。上曰,不允。出擧條允遂等曰,噫嘻痛矣,今番嶺賊之其所驅率,雖曰,鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傅說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。上曰,不允。出擧條允遂等曰,壬子南學之疏,吁亦凶且慘矣,締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰東西閃忽,圖得疏頭,日夜出沒,要搆草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。上曰,不允。出擧條允遂等曰,噫嘻,可·發兩賊,卽窮天地亘萬古所無之凶逆,必基乃可基之親弟,時發之密友也,參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。上曰,不允。出擧條允遂等曰,噫,彼沈達漢,自來濟恭所卵育之醜類也,頃年三司之聲討蔡逆也,渠爲憲臺,百端規避,連事違逋,此則只知死黨之義也,及當孝元殿祥朞之夕,假托拘忌,不參入臨之庭班此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也,連啓也,渠所謂論與啓者,果指何逆而言耶?況今廷臣之所沫血致討者,卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也,人臣而負此四大罪,其將自立於天地間乎?渠又昨者投呈凶疏,而其語脈旨意之所在,不可但以叵測閃弄而言也,外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊,嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄通漢,乃復左袒於斥兇之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰,國有典刑乎?請放逐罪人沈達漢,亟令王府,設鞫得情,夬正王法。上曰,不允。出擧條允遂等曰,於戲壬子夏南學之疏,卽禍國家壞世道之一大機關也,其時事尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈。其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞臟斷案,則其通天之罪,萬誅猶輕,而臥死牗下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之意,物議愈激,公憤益切,如此之類,不可以已停之啓而仍以置之,請故判書鄭昌順,故僉知柳協基,竝施以追奪官爵之典。上曰,不允。出擧條允遂等曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,荒忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置未勘。噫今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。上曰,不允。出擧條允遂等曰,梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典,上曰,不允。出擧條允遂曰,臣不敢以言官自處,而當此臨門求言之會,憂愛之忱,不敢泯默,敢此仰達矣。孔夫子有言曰,吾十有五而志于學,又曰,學之不講,是吾憂也,雖以天縱聖神之姿,而猶不能無待於學,又以學之不講爲憂,則凡在君師之位者,不可以不學,亦不可以不講也,明矣。是以商臣傅說,告于后曰,念終始典于學,厥德修罔覺,學之不講,則其弊也昏,昏之所蔽,無以察存遏之源,德之不修,則其蔽也怠,怠之所勝,無以造緝熙之域,此所以天道之成於悠久,而君德之就於積累也。今我殿下,恰過孔聖志學之年,深軫商臣典學之訓,設賓師之位而勤咨訪之道,引文學之士而進講討之方,法筵頻開於三晝,聖學不懈於一念,臣固欽仰攢頌之不暇,而第伏念燕濩之中,幽獨之際,少忽省察之戒,未盡涵養之工,則豈不有歉於大聖人自强不息之意也哉?伏願殿下,繼自今,雖在視事之前,開講之後,必以莊敬日强安肆日渝爲念,徹上徹下,有始有終,俾啓億萬年無疆之休,是臣區區之望也。上曰,所陳好矣。出擧條允遂曰,國之有紀綱,如車之有輗軌,舟之有維楫,輗軌不備,則車不能自轉,維楫不施,則舟不能自行,其何以範驅周道而利涉巨川也哉?紀綱之於人國,亦猶是焉,先立乎紀綱而後,衆目張而庶事理,不然則弛而不張,紊而不理。詩曰,勉勉我王,綱紀四方,其紀綱之所以維持者,豈不重歟。顧今世道汚下,人心陷溺,內而卿士,外而鄕邑,委靡成習,渝隋爲事,駸駸然入於莫可收拾之域,苟究其本,實由於紀綱之解紐而然也。試以近日事言之,廟堂已建白矣,臺閣亦陳達矣。在下執法之官,未嘗不按法設禁,而閭巷之間,第宅之僭猥依舊,街衢之上衣章之混淆如昨,令不申於下,法有屈於上,諺所謂三日公事之說,不幸近之,向來酒禁之有始無終,而徒爲吏胥斂錢之資,反貽民庶失業之弊,卽此一事,亦是明驗,小節如此,大綱可知,何可望治成而制定,令行而禁止乎?臣謂從今以往,申明舊典,不令則已,令必申於徙木無法則已,法必行於懸象,而至於有司之臣,亦當委任而責成,俾有實效宜矣。上曰,所陳好矣。出擧條興裕曰,臣於班聯,伏奉諫垣除命,倉猝登筵,言辭拙訥,固無素蘊之可以仰勉聖德者,且以兩司不備,亦不得合啓,惶蹙靡措,而第兩司合啓中,在敏酌處事,輿情轉益憤鬱,此賊之尙此假息於覆載之間,寧有如許刑政乎?亟令王府,設鞫得情,夬正典刑焉。上曰,此是所懷耶,啓辭耶?宗京曰,司諫韓興裕,所懷結辭,有違格例,推考,何如?上曰,遞差,可也。出擧條應敎洪奭周進前曰,學問之道,正心爲本,而治心之工,無逸爲要,上念祖宗之付畀,下軫窮蔀之艱苦,則有不可以逸豫也。一日萬幾,治忽判於俄頃,六馬朽索,安危係乎操舍,則有不敢以逸豫也。筋骸之固,由乎收斂,淸明在躬,存乎振作,而一刻之怠,昏氣乘間,一念之放,衆慾紛攻,玆所以無逸二字,揭爲萬世之龜鑑,而祈天永命之休,於斯乎本原者也。古先聖王,知其若此,左輔右拂,前疑後丞,工師陳詩,御獻規,位宁有官師之典,倚凡有誦訓之諫,無一人而非匡弼之職也。鷄鳴而問夜,辨色而視朝,朝退而聽事於路寢,日夕則修令於燕朝,又重以講席橫經之問難,邇臣造膝之啓沃,無一息而匪勤孶之時也。降及後世,此道不降,古人所謂人主接士大夫,不過視朝數刻云者,蓋出於憂難之意,而今也則竝與其所謂數刻者而亦未能日以爲常,則其視古先聖王無逸之意,爲如何哉?我聖上淸燕端拱之中,繼續光明之學,臣固不敢窺測其涯涘,而竊以其見於外者,推之講對時行,而每多作輟之嘆,引接雖頻,而未見諮訪之益,簿書格例之細故,或煩辭敎,而經國治民之遠猷,罕聞討論,而況幽獨之地,道心愈微,寒曝之間,工夫易斷,宋臣洪舜兪所謂收斂於十手十目之地,而縱肆於暗室屋漏之中,修飾於親儒生學士之時,而玩狎於對宦侍近習之頃者,臣愚死罪,亦不敢保其必無也。臣恒人之情,必有所好不在於此,必在於彼,人君之所嗜好,苟不在於聖賢方冊之上,民國訏謨之際,則唯有聲色盤游之娛,珍玩靡麗之觀而已,此尤豈非大可懼哉?今玆臨門,卽御極後一初大朝會也,百僚之觀瞻斯在,兆民之蘄向方切,若殿下,以今日之擧,姑欲備歲首應行之文具而已,則非臣之所敢知也。抑將自今伊始奮發淬礪,有以大副乎拭目顒望之群情,則其爲今日之大本急務者,孰有先於無逸二字哉,顧其所以爲無逸之實者,不越乎講學勤政二者,請深留聖念,大加警惕,典學則必求體驗之實工,臨政則先問民生之苦瘼,而又旁求昌言,日親賢俊,存寅畏於無間,遏嗜慾於未萌,以盡無逸之極功焉。上曰,所陳好矣,當留念矣。出擧條奭周曰,人君高拱於穆淸之上,而六服四海,奔走而震動者,恃其有辭敎與賞罰而已,辭敎之或失其當,而民志無以孚矣賞罰之或乖其平,而民情不可得以服矣,我殿下恭已淵默,一令之出,八域聳觀,而昨冬因在敏事,諸臣處分之時,辭敎震疊,威罰過中,萬萬非群下之所仰望於聖明也。若殿下,以是爲當然而行之不疑歟,則惟其言而莫予違,恐非治朝之美事,而對使焚詔,取麻壞庭者,何以見稱於前史也?若殿下明知其過中明知其不當,而姑以是爲箝勒群下之資也,則尤豈不近於不誠,而將何以示信於兆庶也?伊時處分,旣皆卽收,不遠之復,臣固欽仰,而厥後絲綸之間,尙未見愓然悔悟之意,而不書傳旨之史官猶在湖沿之謫籍,俄於臺臣申救之啓,尙有靳批之意,日月之更,臣猶不能無餘憾也。且於日前儒臣疏批,有曰,竄遞相續,豈得已也,我殿下,操威福之大柄,而循擧國之公論,可者行之,不可者已之,又焉有可已而不得已者哉?抑臣之所大恐者,我殿下旣狃於箝制之術,而不自以爲不可矣,病根常在,遇事而發,則日後擧措之失當,安知其不有大於此者哉?請深追旣往之悔,克存將來之戒,必加愼重於辭敎威罰之間焉。上曰,所陳好矣。出擧條副校理任厚常進前曰,今日朝參,卽一歲之初政,朝廷之大朝會也。況我殿下臨御五年,始乃臨門而求助,此是我殿下訪落之初也,在廷臣僚,匝域群生,莫不思見其德化之盛,甚盛擧也。殿下聖姿卓越,睿學高明,一號一令,動合典則,宜其從欲之治,可以指日,而其奈世道漸降,人心不古,紀綱解紐而反有頹惰之歎,文具太勝而實多委靡之患,若難於振作,玩愒如舊,牽補架漏,因循苟且,則雖或捱過於目前,實非垂法於來後,殿下春秋鼎盛,聰明有臨,其所以矯捄挽回之機,實在於今日,而臣愚死罪。竊覸殿下,講學雖勤,或欠體驗之實,詢諮雖廣,未有實行之效,刑政之間,不無曲貸之失,施措之際,猶忽振勵之方,此誠殿下求治之志猶有所未盡也。宋儒呂祖謙曰,王期於王,覇期於覇,伏願殿下,堅定聖志,必以堯·舜三代自期,若射者之志鵠,行者之志家,見事之當行,無爲浮議之撓奪,察人之賢愚,勿以親疎而或間,斷然以立志爲主,則此古人所謂有志竟成者也,伏願深留聖意焉。上曰,所陳好矣。出擧條厚常曰,爲治之要,莫善於勤,自古賢聖之君,莫不以勤之一字,爲致治之本,若大禹之惜寸陰,文王之不遑食,皆爲是也。蓋爲人君者,宴安之戒,不可少忽,無逸之訓,固所當念,況今百度解弛,庶事叢脞,此正君臣上下勤勉圖理之時也。夫朝廷四方之表,人君朝廷之表,伏願殿下,先自聖躬,以示勤勵之意,日三經筵,月六賓對,不以無故而或廢,克遵列聖常行之典深體程子接賢之訓,董飭百僚,毋敢或怠,則此爲勵精之一端,深留聖意,是臣區區之望也。上曰,所陳當留念矣。出擧條副修撰趙晉和,進前曰,是年卽我東泰回之慶運也,今日卽新元晉接之初會也。洪休荐至,殿宮之寶籌冞高,縟儀載擧,臣民之慶抃普切,以臣愚劣,際時休明,忝在論思之職,獲近日月之光,且榮且感,自不覺足蹈而手舞。猗我殿下,以天縱之聖,懋日新之工,錫類之孝,準于東海,對越之誠,格于上天,和氣致祥,景貺潛周,箕疇之五福誕敷,周年之屢豐登頌,太平萬世。自今伊始,此政君臣上下,勵精圖理,對揚天休之日,而挽近以來,恬嬉爲事,因循成俗,典學之工,孳孳於昕夕之間,而蔑然無啓沃之功,求治之誠,眷眷於廈氈之上,而邈然無振刷之效,是豈仰答皇休,賁飾昇平之道也。謹按勅天之歌曰,股肱喜哉,元首起哉?百工熙哉,賡載之歌曰,元首明哉,股肱良哉,庶事康哉,以堯·舜爲君,以稷·卨爲臣,則宜無待於上下之交勉,而猶且上以之勅,下以之賡君臣責難之意,溢於詠歎之際,況今世級已下,治謨益艱,則殷須責勵,顧何如於堯·舜·稷·卨之時哉?如臣之淺識蔑學,非敢萬一於斯,而區區獻芹之誠,不必多讓於前人,玆敢以勅天賡載之說,用替山斗祝慶之忱。伏願殿下,上以盡起哉明哉之道,下以責喜哉良哉之方,用以致百熙庶康之治,則顧今日因循恬嬉之弊,自可改舊而革新,伏望體念焉。上曰,所陳好矣。出擧條命書榻敎曰,副校理任厚常推考。瀅修曰,副修撰趙晉和,筵退之際,擧措顚錯,推考,何如?上曰,依爲之。出擧條又命書榻敎曰,政官牌招開政,大王大妃殿進御童便薑汁調龍腦蘇合元五丸封入,大王大妃殿進御童便薑汁調龍腦蘇合元三丸,更爲封入,大王大妃殿進御枳苓二陳湯,前方中加檳榔一錢,一貼煎入,大王大妃殿進御蔘苓飮一貼煎入。嘉順宮進服歸脾湯五貼製入,嘉順宮進服加味歸脾湯五貼製入。竝出榻敎,左通禮,跪啓禮畢,上乘輿還內,諸臣以次退出。
上在昌德宮。停常參·經筵。
未時申時,日有兩珥。夜一更,月暈。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。
大殿·王大妃殿·中宮殿·惠慶宮·嘉順宮,朝廷二品以上,大司諫口傳夕問安。答曰,知道。大王大妃殿單子問安。答曰,知道。
藥房都提調徐邁修,提調韓用龜,副提調徐瀅修,啓曰,伏未審夜間,聖體若何,寢睡·水刺之節,何如?大王大妃殿調攝中氣候,何如?昨日湯劑進御之後,有差勝之效乎,臣等率醫官,趁早入侍,詳承夜來諸節,後議定繼進當否爲宜,臣等不任達宵憂慮,敢此問安,竝爲仰稟,答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
朴宗京啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金在昌曰,明日動駕,待下敎爲之。
藥房口傳啓曰,臣等俄於筵席,伏承慈候諸節,微有向減之勢,焦遑之餘,下情萬萬慶幸,而晩後承候,則膈煩嘔吐等症候,比朝一樣,尙未有漸次差復之效,繼進湯劑,今方議定,而此時臣等之竝直醫官之入診,有不容少緩,不勝憂迫之忱,更此煩瀆,特降成命,千萬顒祝,惶恐敢啓。答曰,卿等竝直而入診,則詳承夜間動靜,當下敎矣。
金在昌啓曰,臣與行都承旨徐瀅修伴直矣,今方移直藥院,伴直無人,右副承旨韓致應,卽爲牌招,何如?傳曰,允。
徐瀅修,以禮曹言啓曰,卽接順陵參奉所報,則本陵六朔焚香,今十三日當爲受香,而參奉入直,直長有闕未差,受香無人云矣,本陵直長未差之代,令該曹,以在京無故人,口傳差出,何如?傳曰,允。
吏曹口傳政事,以李勉翼爲順陵直長。
徐瀅修,以弘文館言啓曰,新除授修撰吳翰源,時在公忠道稷山地,經筵入番事緊,請斯速乘馹上來事,下諭。答曰,依啓。
持平李㬖啓曰,臣庸愚湔劣,最居人下,本不近似於淸朝耳目之任,而前望特除,三及於五朔之內,榮感惶懍,罔知措躬之所矣,臣於昨秋,待罪薇垣也,略陳一二事,而言及於前海伯李存秀矣。存秀對擧之疏曰,肆口辱說,如街童巷豎之戟手醜詈,是何不思所以自反,而急於自明,不惟不善之,厭然欲掩,不自覺其言之醜詈也。臣雖無似,顧其職則臺諫也,名以臺諫,而受此至悖至陋之說,更何敢抗顔冒赴於前所僨誤之地乎?只此一款,猶足爲臺端之鐵限,而又於關西伯勉出之廟啓曰,且其人言,本無倫脊,倫理也,脊原也。曰,無倫脊,則是無理無原之言也,一出言而廟堂斥之以無倫,對疏目之以巷豎,堂堂臺閣,至臣身而貽陋極矣。以此情跡,其何敢一刻晏然於臺次乎?請命遞斥臣職。答曰,勿辭,亦勿退待。
金在昌啓曰,大司諫曺允遂,獻納金蓍根,旣入闕中,不出姑停望,直爲出去,事甚未安,竝推考,何如?傳曰,允。
以正言金鐮牌不進罷職傳旨,傳于金在昌曰,只推。
金在昌,以兵曹言啓曰,今正月十一日,武臣賓廳武經講書日次,而動駕隔日,不得爲之之意,敢啓。傳曰,知道。
金在昌,以備邊司言啓曰,昨以去冬湖南殿最之無一人居中居下,論罷道臣矣,追考各道啓本,則關北守令·察訪,亦無一人中下者,考績之不嚴,南·北一也,不可罪同而罰異,咸鏡監司李翊模,一體施以罷職之典,何如?傳曰,允。
禮曹參判朴宗慶疏曰,伏以三靈垂隲,百祿如期,玉冊賁揄烈之章,瑤觴騰介壽之祝大庭燕賀,率土鰲忭,仍伏念臣,才不猶人而冒據樞筦,器不適用而兜攬華要,淵氷之戒,心無以自暴於當世,隆赫之寵光,常恐有累於則哲,每端居深念,繞壁徬徨,忽忽若隱憂而永歎者,今且有年矣。乃於朝參昵侍之班,伏承亞卿陞擢之命,繼而春官佐貳,周廬兼銜,曾不淹晷,相續聯翩,臣退奉恩誥,如癡如醉殆無所措其躬也。夫命德之秩,明主之所難愼,不衷之服,人臣之所必辭,臣之從前歷遍,何往非濫,而以其從大夫之後,殫竭於百執事之末,則一知半解,或庶幾隨分自效,不至於誤國事而招官箴矣。今焉冥升不已,驟躋卿列,以年紀則纔踰强仕之齒也,以科甲則未及五載之久也,以處地則惟恐布武之先人也,以聞望,則不過常調之逐隊也,而置朝廷林立之彦,必使糠粃居前者,此爲用舍之乖當,名實之失平,果何如哉?臣身過福之災,猶屬私事,方當一初之政,宜軫名器之重,而緣臣之故,致令物情不厭,聖簡有玷,則臣雖焦唇弊舌,其敢自脫於貪戀孤負之罪乎?百爾揣量,萬難堪承,而適値起居,未暇緩聲,玆不得不略搆短疏,待朝控籲,言出肝膈,毫無假飾。伏乞聖慈,俯垂矜諒,將臣新授爵秩,劃卽刊改,俾臣得以舊級軍銜,趨參於問候之列,不勝血祝。臣無任云云。答曰,省疏具悉。卿其勿辭,卽爲肅命。
乙丑正月十一日午時,上御拾翠軒,藥房三提調入侍時,都提調徐邁修,提調韓用龜,副提調徐瀅修,記事官韓兢履·崔鳳和,別兼春秋徐有恂,待敎朴宗薰,以次進伏訖。邁修曰,聖體,若何?上曰,一樣矣。邁修曰,大王大妃殿症候諸節,朝者承聞,則進御蔘苓飮後,所進之吐出,小便之短澁,略有向勝之節,寢睡亦比昨稍穩云,誠爲欣幸,而旣不入診,只聞承候人之言,臣等實不勝焦迫之至。伏未審晩後加減,更若何?上曰,昨日則所進之物,不得順下,而進輒吐出,數亦不少,今日則吐症有間,數亦少減,而大體則一樣,不勝悶迫矣。邁修曰,醫官輩只憑傳言,而以虛實之不得詳承,下情悶鬱,而今皆來待閤外,特許入診,詳察症患後,議定繼進湯劑似好矣。上曰,申後更承諸節,而當下敎矣。邁修曰,蔘苓飮進御後,旣有動靜,則今又繼進似好,故敢此仰達矣。上曰,亦當更爲下敎矣。邁修曰,夕間問安,已出令矣。上曰,已來會否,瀅修曰,已來會矣。上曰,明日則待下敎爲之,可也。邁修曰,明日卽廟宮展謁之日也,奏未畢,上曰,更當有下敎矣,大王大妃殿進御加減二陳湯一貼,煎入,出榻敎,大王大妃殿進御加減二陳湯,前方中,加枳殼七分,一貼煎入。出榻敎大王大妃殿進御童便薑汁竹瀝調牛黃淸心元一丸,封入。出榻敎大王大妃殿進御五仙膏,製入。出榻敎仍命退,藥房三提調及承史閣臣,以次退出。
上在昌德宮。大行大王大妃殿初喪。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,朝廷二品以上·大司諫口傳朝問安。答曰,知道。大王大妃殿單子問安。答曰,知道。
侍藥廳移直後,大殿·大王大妃殿·王大妃殿·中宮殿·惠慶宮,嘉順宮,內閣·政院·玉堂·朝廷二品以上·兩司長官口傳問安。答曰,知道。
大行大王大妃殿昇遐,擧哀後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
襲後,大殿·王大妃殿·中宮殿·惠慶宮,嘉順宮,內閣·政院·玉堂·藥房·百官奉慰單子問安。答曰,罔極。
藥房都提調徐邁修,提調韓用龜,副提調徐瀅修啓曰,伏未審夜間,聖體若何,寢睡·水刺之節,何如?大王大妃殿調攝中,氣候,何如?昨日湯劑進御之後,有差勝之效乎?臣等率醫官,趁早入侍,詳承夜來諸節後,議定繼進當否爲宜,臣等不任達宵憂慮,敢此問安,竝爲仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
藥房口傳啓曰,臣等自今日,依例直宿,本院,三廳首醫金光顯·李敬培·崔遂燁,本院入直,御醫李惟鑑·卞觀海·趙學魯·吳千根,別省記入直,醫女亦爲依例入直之意,敢啓。答曰,知道。
藥房口傳啓曰,臣等俄於筵席,伏承慈候,比朝益有添重之節,下情萬萬焦遑,湯劑連爲煎入,進御之後,諸節更若何?繼進湯劑之議定,不容晷刻少緩,更許臣等率醫官入侍承候,千萬顒祝,惶恐敢啓。答曰,知道。
藥房口傳啓曰,卽伏聞大王大妃殿夜來諸節,少無差勝之效,臣等誠不勝焦迫之至,此時移直,有不容少緩,亟降成命,仍許率醫官入診,千萬顒祝,惶恐敢啓。答曰,知道。移直纔已有命,入侍。
傳于徐瀅修曰,在外承旨許遞,與未差之代,前望單子入之,待下批牌招察任。
承旨前望單子入之,徐美修·嚴耆落點。
傳于徐瀅修曰,承旨房順房,左承旨爲禮房。
傳于徐美修曰,廟社宮山川,不卜日祈禱。
傳于徐美修曰,時原任大臣·禮曹判書,入侍。
傳于徐美修曰,靑城尉沈能建,光恩副尉金箕性,戶曹參判金魯忠,副護軍金龍柱,承旨金在昌,前縣令金在三,監察鄭漪,竝宗戚執事差下,襲斂時入參。
傳于徐美修曰,永明尉洪顯周,戶曹正郞金思羲,戶曹佐郞金思稙,縣監金魯敬,前參奉朴齊一,宗戚執事一體差下。
兵曹口傳政事,副司勇單朴齊一。
傳于徐美修曰,殯殿,以歡慶殿爲之,魂殿,以文政殿爲之,令該曹修理。
金在昌啓曰,丁丑年國恤時,入番都監軍兵及禁衛軍,兵曹檢擧,闕內各門,把守禁斷雜人,訓鍊大將留在敦化門外,禁衛大將,留在金虎門外,御營大將,留在宣仁門外,各禁察雜人,扈衛大將,率其軍官,闕內直宿矣,今亦依此擧行乎?敢稟。傳曰,允。
藥房,口傳啓曰,當此罔極之痛,聖候必多傷損之節,王大妃殿氣候,中宮殿氣候,惠慶宮氣候,嘉順宮氣候,亦必有損節,三錢重人蔘粟米飮,自今日逐日煎入之意,敢啓。答曰,知道。
藥房口傳啓曰,大王大妃殿症候,多日彌留,臣等待罪保護之地,全昧醫理,藥餌罔效,竟遭此罔極之痛,臣等之罪,實萬死而難贖,臣等伏地待罪,惶恐敢啓。答曰,罔極之中,見此啓辭,尤爲罔極,卿等其勿待罪。
金在昌啓曰,兵曹行巡無事單子,外巡監軍單子及闕內各處入直將官,落點單子,依前例仍用之意,敢啓。傳曰,知道。
徐瀅修,以吏曹言啓曰,摠護使以下三都監堂郞·守陵官·銘旌書寫官·梓宮上面上字書寫官,卽爲差出,何如?傳曰,允。
吏曹,守陵官單西春君燁,摠護使單左議政徐邁修,殯殿都監提調三單韓用龜·趙尙鎭·閔台爀,郞廳五單趙直永·金喆淳·趙鎭宣·金華柱·金東善,國葬都監提調三單趙鎭寬·李義弼·韓晩裕,郞廳六單李敦賢·申錫老·徐善修·李羲贊·金世根·金東鎭,山陵都監提調三單林蓍喆·金勉柱·李勉兢,郞廳八單尹光濩·吳聖根·閔斗爀·趙鎭球·朴榮壽·權丕應·金敎根·徐洛修,銘旌書寫官單金祖淳,梓宮上面上字書寫官單金箕性,殯殿都監都提調單摠護使徐邁修,國葬都監都提調單摠護使徐邁修,山陵都監都提調單摠護使徐邁修。
金在昌,以都摠府言啓曰,今日入直內三廳武兼禁軍及軍兵等,當爲中日習射,而藥院直宿撤直間,姑停之意,敢啓。傳曰,知道。
徐美修,以禮曹言啓曰,小斂後,具環經一節,載在喪禮補編受敎條,而儀註中,百官環經,雖不區別載錄,在前國恤時,依受敎擧行矣。今番儀註中,百官環經,一體磨鍊之意,敢啓。傳曰,知道。
徐美修,以禮曹言啓曰,宗廟各陵殿宮園墓,卒哭前雖廢祭享,朔望焚香,則殯後,不可停廢,依前例擧行之意,敢啓。傳曰,知道。
徐美修,以禮曹言啓曰,五禮儀,自初喪至卒哭,竝停大中小祀,而殯後唯祭社稷事,載錄,依此擧行,何如?傳曰,允。
徐美修,以禮曹言啓曰,各道朔膳物膳,依前例卒哭前,以素膳代封,而殯殿,則以常膳封進事,撥馬知委,何如?傳曰,允。
徐美修,以禮曹言啓曰,自前國恤時,凡干公事,撥馬行會矣,今此國恤時,八道及四都知委公事,依前撥馬行會,何如?傳曰,允。
徐美修,以禮曹言啓曰,今此國恤時,百官衰經所入,依前例,令戶·兵曹,磨鍊題給,何如?傳曰,允。
金在昌啓曰,金虎門·曜金門仍留,標信請出之意,敢啓。傳曰,知道。
金在昌,以訓鍊都監言啓曰,丁丑年國恤時,入番都監軍兵,兵曹檢擧闕內各門把守,禁斷雜人,今亦依此擧行事,自政院啓辭蒙允矣。取考謄錄,則丁丑年本局軍兵二百名,別爲除出哨官,領率敦化門·丹鳳門,分半把守,依此例擧行之意,敢啓。傳曰,知道。
金在昌,以禁衛營言啓曰,因政院啓辭,丁丑年國恤時,入番訓鍊都監軍兵及禁衛軍兵,兵曹檢擧闕內各門把守訓鍊大將,留在敦化門,禁衛大將,留在金虎門外,御營大將留在宣仁門外,禁察雜人,今亦依此爲之事,命下矣。取考謄錄,則丁丑年本營軍兵二哨,哨官各其領率,金虎·曜金兩門,分半把守,依此擧行之意,敢啓。傳曰,知道。
金在昌,以御營廳言啓曰,因政院啓辭,丁丑年國恤時,入番訓鍊都監軍兵及禁衛軍,兵曹檢擧,闕內各門把守,禁斷雜人,訓鍊大將留在敦化門外,禁衛大將留在金虎門外,御營大將留在宣仁門外,各禁察雜人,扈衛大將,率其軍官,闕內直宿矣,今亦依此擧行事,命下矣。依丁丑年例,二哨軍兵,哨官領率,宣仁門·通化門外把守,禁察雜人之意,敢啓。傳曰,知道。
乙丑正月十二日辰時,上御拾翠軒,藥房三提調入侍時,都提調徐邁修,提調韓用龜,副提調徐瀅修,記事官韓兢履,記注官鄭宗顯,別兼春秋徐有恂,判府事李時秀,右議政李敬一,原任提學李晩秀,檢校直提學徐榮輔,檢校直閣沈象奎,原任提學金近淳,直閣洪奭周,待敎朴宗薰,以次進伏訖。邁修曰,大王大妃殿症候,夜間亦無差勝之節,下情誠不勝焦迫矣。上曰,萬萬罔措矣。醫官輩,竝爲待令乎?邁修曰,醫官之有術業者四人中,李惟鑑·李敬培二人,則待令於大王大妃殿差備內,卞觀海·朴烇二人,則今方來待,使之入侍乎?上曰,唯。仍入內殿,命觀海·烇入診,諸臣少退,觀海·烇,入診退出。上還御拾翠軒,諸臣以次更爲進伏。上曰,李判府事,右相同爲入侍。宗顯,承命出傳,偕入。時秀曰,臣蟄伏鄕廬,伏聞慈候靡寧之報,倉遑入來,而症患若是彌篤,焦灼之極,罔知攸措矣。上曰,罔措何言?又敎曰,醫官今已入診,湯劑斯速議定,可也。邁修曰,蔘橘飮,俄已煎入,繼進湯劑,又將議定矣。上曰,症候若是危篤,卽速議定,可也。又敎曰,方外醫術精明人,使之來待也。出榻敎又敎曰,自今日設侍藥廳,移直於泰秋門內。出榻敎大王大妃殿進御蔘橘飮一貼煎入。出榻敎大王大妃殿進御人蔘一兩重蔘橘飮一貼,煎入。出榻敎大王大妃殿進御一兩重蔘桂飮,一貼煎入。出榻敎大王大妃殿進御一兩重蔘桂飮一貼,更爲煎入。出榻敎仍命退,諸臣以次退出。
乙丑正月十二日午時,上御景福殿東行閣,時原任大臣,藥房三提調入侍時,都提調徐邁修,提調韓用龜,副提調徐瀅修,記事官韓兢履,記注官鄭宗顯,別兼春秋徐有恂,判府事李時秀,右議政李敬一,原任提學李晩秀,檢校直提學徐榮輔,檢校直閣沈象奎,原任直提學金近淳,直閣洪奭周,待敎朴宗薰,以次進伏訖。上曰,慈殿患候,尤萬萬危劇,今則難以醫藥奏效,惟望皇天祖宗之默佑,廟·社祈禱,卽速擧行,可也。時秀曰,伏承此下敎,煎迫抑塞,無辭仰達矣,今則保嗇聖躬,是臣等罔措中區區之望,伏願深留聖意焉。上曰,出去卽爲擧行也。仍命退,諸臣以次退出。
乙丑正月十二日未時,上御景福殿東行閣,時原任大臣,禮曹判書入侍時,行都承旨徐瀅修,記事官韓兢履,記注官鄭宗顯,別兼春秋徐有恂,領府事李秉模,判府事李時秀·徐龍輔,左議政徐邁修,右議政李敬一,禮曹判書韓用龜,原任提學李晩秀,檢校直提學徐榮輔,檢校直閣沈象奎,原任直提學金近淳,直閣洪奭周,待敎朴宗薰,以次進伏訖。上袒括俯伏哭苫上,邁修等,奉慰訖。命書傳敎曰,誠孝淺薄,今日午時,大王大妃殿昇遐于景福殿,罔極曷喩?凡諸等節,令該曹依例擧行,瀅修承命書之。邁修曰,丁丑年仁元王后昇遐于永慕堂,而百官哭班,設行於端暉門外,小斂後,因特敎移設於仁政殿庭,今番則何以擧行乎?上曰,泰秋門外爲之,可也。仍命退,諸臣以次退出。
上在昌德宮。大行大王大妃殿初喪。
朝哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
晡哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
小斂後,大殿·王大妃殿·中宮殿·惠慶宮·嘉順宮,內閣·政院·玉堂藥房,百官,奉慰單子問安。答曰,罔極。
藥房,口傳啓曰,伏未審夜來,罔極中聖體,若何?臣等率醫官,暫爲入侍,承候千萬伏祝,臣等不勝區區焦慮,惶恐敢啓。答曰,不必入侍宜矣。
藥房口傳啓曰,昨今哀慕罔極,傷損必多,臣等伏不勝焦慮之至,謹此奉進粥飮。伏乞頻頻勉御,懋盡保嗇之方,惶恐敢啓。答曰,知道。
藥房口傳啓曰,卽今保嗇之方,惟在粥飮之頻進,臣等昨伏覩深墨之容,哀動左右,區區下情,曷勝焦迫,玆敢奉進粥飮。伏乞勉强進御焉,惶恐敢啓。答曰,知道。
傳于徐美修曰,金勉柱·金華柱,宗戚執事加差下。
傳于徐美修曰,大司憲許遞。
兵曹口傳政事,大護軍單金勉柱。
吏曹口傳政事,魂殿參奉二單金民淳·任重白,山陵參奉二單李厚中·李重鉉,山陵忠義單李濟夏。
嚴耆,以戶曹言啓曰,大行大王大妃殿昇遐欑宮所入長生殿,退板二立,依例取用之意,敢啓。傳曰,知道。
金在昌,以備邊司言啓曰,今此國恤告訃使臣,依前例,令該曹卽爲口傳差出,自義州府,亦依例定送譯學,爲先傳通於鳳凰城之意,分付本道道臣及灣府,何如?傳曰,允。
吏曹口傳政事,以吳鼎源爲告訃使,姜浚欽爲書狀。
嚴耆啓曰,宣仁門仍留,標信請出之意,敢啓。傳曰,知道。
徐美修,以禮曹言啓曰,取考謄錄,則魂殿薦新物種中,早藿·水芹·半乾雉·生蛤·生絡蹄,雀舌·生訥魚·烏賊魚·鮒魚·生雁·山葡萄·獼猴桃·瓜魚·天鵞·秀魚·生兎等,十六種,除減事,曾有壬申年英廟朝受敎矣,今亦依此磨鍊之意,敢啓。傳曰,知道。
徐美修,以禮曹言啓曰,魂殿別薦新,依前例磨鍊,別單書入之意,敢啓。傳曰,知道。
徐美修,以禮曹言啓曰,五禮儀,只有朝夕上食,而在前國恤時,竝行晝茶禮矣,今亦依前例擧行之意,敢啓。傳曰,知道。
徐美修,以禮曹言啓曰,卒哭前,只行社稷祭,凡大中小祀竝停止事,啓下矣,各道當年預送香祝幣,還爲上送,依前例香室淨潔處,燒火事,知委之意,敢啓。傳曰,知道。
徐美修,以殯殿都監都提調意啓曰,本都監都廳副司果金會淵,差下,使之察任,何如?傳曰,允。
上在昌德宮。大行大王大妃殿初喪。
朝哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。百官奉慰單子問安。答曰,罔極。
晡哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·口傳問安。答曰,罔極。百官奉慰單子問安。答曰,罔極。
藥房口傳啓曰,伏未審夜間,聖體,若何?哀毁罔極之中,必多致損之節,臣等伏不勝煎迫憂慮之至,臣等卽率醫官,暫爲入侍承候,千萬伏望,惶恐敢啓。答曰,不必入侍宜矣。
藥房口傳啓曰,此時保護之道,尤宜愼重,今此所進粥飮,勉强進御,千萬懇祝,惶恐敢啓。答曰,知道。
傳于徐美修曰,長生殿提調·都監都提調·提調入侍。
藥房口傳啓曰,此時保護之道,尤宜愼重,今此所進粥飮,勉强進御,千萬懇祝,惶恐敢啓。答曰,知道。
傳于徐美修曰,摠護使·長生殿提調·都監堂上入侍。
徐美修,以禮曹言啓曰,自前國恤三年內,凡進箋陳賀,勿爲擧行,而各殿宮誕日及正朝·冬至,百官只進表裏矣,今亦依此擧行之意,知委,何如?傳曰,允。
徐美修,以殯殿都監都提調意啓曰,取考謄錄,則丁丑年國恤時,梓宮內塗多紅,廣的四角,塗草綠,廣的七星板內外,塗多紅,廣的棺衣多紅,廣的粉彩畫黼矣,今番則何以爲之?而凡係緞屬,有先爲入稟之命,故竝此仰稟,傳曰,依丁丑年爲之,緞屬,當內下,尺數磨鍊以入。
徐美修,以殯殿都監都提調意啓曰,梓宮奉入時,權安處所,先爲稟定,然後當爲擧行,而取考丁丑謄錄,則權安於明政殿矣,今番則何以爲之乎,敢稟。傳曰,依丁丑年例爲之。
徐美修,以殯殿都監都提調意啓曰,在前國恤時,奉常寺·內資寺·內贍寺,造果廳,排設於闕內,而庚申年三寺造果廳,設於前鑄字所矣,今番處所,依前例擧行之意,分付,何如?傳曰,允。
徐美修,以殯殿都監都提調意啓曰,沃溝縣監丁遇泰,前縣令卞世義,漣川縣監張世紀,別看役差下,分屬三都監,使之擧行,何如?傳曰,允。
金在昌,以備邊司言啓曰,今春習操,只水操設行事,纔已草記行會矣,取考前例,則國恤卒哭前,京外習操及官門聚點,竝皆停止,今亦依例停止,勸別武都試,係是科試,自當一體停止,以此意分付,何如?傳曰,允。
乙丑正月十四日申時,上御景福殿東行閣,長生殿提調·都監都提調·提調入侍時,行都承旨徐瀅修,記事官韓兢履,記注官車信用,別兼春秋徐有恂,都監都提調徐邁修,提調韓用龜·閔台爀,長生殿提調趙鎭寬,以次進伏訖。邁修曰,屢日焦遑之中,遭此罔極之變,聖體凡節,必多傷損,誠不勝區區憂慮之忱,目下悠悠萬事,莫急於保嗇聖躬,而保嗇之方,惟在於粥飮之頻進,伏未審頻頻進御乎。上掩抑不答。邁修曰,各殿宮氣候,此時若何?上曰,方凜綴矣。美修曰,工曹判書林蓍喆,往長生殿,都監提調趙尙鎭,病未及入侍矣。上曰,梓宮有不足之慮云,將何以爲之乎?鎭寬曰,長生殿梓宮七部內,有廣加於受點之部,又有新板之稍廣者,臣方馳進奉審伏計耳,邁修曰,事甚急迫,戶判使之先退,急速奉審好矣。上曰,戶判先退,鎭寬曰,都監尺量,與長生殿尺量稍異,此亦臣當詳審矣。上曰,某條善爲之,可也。鎭寬先退,台爀曰,臣方詣閤時,聞長生殿郞廳所言,則長生殿尺量,比常尺稍大故,足可當之云矣。尙鎭,追後入侍,上仍命退,諸臣以次退出。
乙丑正月十四日初更,上御景福殿東行閣,摠護使,長生殿提調,都監堂上入侍時,行左承旨徐美修,記事官趙璜鎭,記注官車信用,別兼春秋徐有恂,摠護使徐邁修,長生殿提調趙鎭寬,都監堂上趙尙鎭·韓用龜·閔台爀,以次進〈伏〉訖。邁修曰,夕間之粥飮,果爲進御乎?上曰,先奏可奏之事,邁修曰,今聞長生殿提調言,則長生殿所儲榟宮,竝一一奉審,則尺量,果有合用之新件云,不幸中誠甚萬幸矣。鎭寬曰,臣俄者馳詣長生殿,遍審七部,則皆不合於尺量,故極爲罔措,開見東西庫,則幸有合用之件,故爲先擇置,達夜治椑後,謹當先以三望,書入受點伏計矣。邁修曰,提調則卽令進去董役,臣則當於明日,馳詣奉審矣。上曰,依此爲之也。鎭寬曰,今此新定梓宮內漆,到今勢難屢次爲之,而當與禮判,議定度數,謹當某條及期矣。上曰,一日當乾幾次耶?邁修曰,一日內當加二次云矣。鎭寬曰,着漆度數,或三或五,而一夜一晝,則似可三着矣。上曰,依此爲之,而日勢雖晩,內漆必加三次,審愼善爲之,可也。用龜曰,靈床移奉時刻,明日午時爲吉云,何以爲之乎?上曰,退出後以單子書入也。又敎曰,殯殿修理之役,幾許爲之耶?鎭寬曰,臣於午時,進去長生殿,故未及詳知,而達夜董飭,則明日午時,似可畢役矣。上曰,戶判則往審梓宮之役,他堂往董殯殿之役,可也。又敎曰,梓宮事,不幸中甚幸矣。鎭寬曰,誠極萬萬多幸矣。上曰,摠護使以下,有何更奏之事耶?邁修曰,別無他事,而大事則隨卽稟奏,小事則當以草記擧行矣。美修曰,俄於閤外,長生殿郞廳,誤審尺量,率爾發言,以致轉達,所當重勘,而本院請推之外,無他可施之罰,何以爲之乎?上曰,從重推考,可也。出擧條仍命退,諸臣以次退出。
上在昌德宮。大行大王大妃殿,初喪。
朝哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
靈床移奉後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官,奉慰單子問安。答曰,罔極。
晡哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
藥房口傳啓曰,伏未審夜來,罔極中聖體,若何?臣等率醫官,暫爲入侍承候,千萬伏望,惶恐敢啓。答曰,不必入侍矣。
藥房口傳啓曰,此時保護之道,不可少忽,今進粥飮。伏乞强勉進御,惶恐敢啓。答曰,知道。
藥房口傳啓曰,朝晡屢更,靈床移奉,哀疚罔極之中,聖候必多受損,下情憂慮,曷有其極,此時保嗇之方,不可不十分致愼,敢此奉進粥飮,勉抑孝思,頻頻進御,千萬懇祝,惶恐敢啓。答曰,知道。
朴宗京啓曰,金虎門仍留,標信請出之意,敢啓。傳曰,知道。
徐美修,以禮曹言啓曰,大中小祀,限卒哭停止事啓下矣,各陵園墓忌辰,依朔望例,焚香事,曾有定式,今亦依此擧行,何如?傳曰,允。
上在昌德宮。大行大王大妃殿,初喪。
朝哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
晡哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳問安。答曰,罔極。百官奉慰單子問安。答曰,罔極。
大斂奉下梓宮成殯後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
藥房口傳啓曰,聖心多日哀疚,臣等憂慮之忱,轉益罔措,此時粥飮之勸進,不可不隨時加意,敢此奉進,勉抑頻御,千萬懇祝,惶恐敢啓。答曰,知道。
傳于徐美修曰,奉下梓宮時,金判府事入參事,遣史官傳諭。
藥房口傳啓曰,禮節以時順成,聖心哀慕,益復罔極,此時保嗇之方尤宜愼重,又此奉進粥飮,勉抑進御,千萬懇祝,惶恐敢啓。答曰,知道。
徐美修,以殯殿都監都提調意啓曰,取考庚戌國恤謄錄,則依己亥·甲辰年例,梓宮合木新造,在土宇時,外漆三度,而入詣殯殿成殯後,追加或間一日,或間二日,第二十八度,而止付漆布後,又加四度,合三十二度,而竝計則爲三十五度矣。今番則在土宇時,外漆爲二度,或間一日或間二日,加二十九度付漆布後,又加四度以準三十五度之數,磨鍊擧行,何如?傳曰,允。
徐美修,以殯殿都監都提調意啓曰,梓宮加漆度數,旣已草記允下矣,今月十七日爲始,間一日依例爲之,而時刻則令該曹,推擇之意,敢啓。傳曰,知道。
徐美修,以殯殿都監都提調意啓曰,本都監監造官,依前例東部都事金履實,前參奉鄭文容,前參奉沈能述差下,而其中鄭文容·沈能述,時無職名,令該曹,口傳付軍職,冠帶常仕,何如?傳曰,允。
金在昌啓曰,弘化東挾門·宣仁門仍留,標信請出之意,敢啓。傳曰,知道。
金在昌,以御營廳言啓曰,謹依兵曹節目,朝晡哭班百官入參次,弘化左右挾門開門時,本廳鄕軍一哨,哨官一員,率領把守,而過成服後,撤罷之意,敢啓。傳曰,知道。
兵曹口傳政事,副司勇單鄭文容·沈能述。
上在昌德宮廬次。大行大王大妃殿成服。
朝哭後,大殿·王大妃殿·中宮殿·惠慶宮·嘉順宮,內閣·政院·玉堂,藥房口傳問安。答曰,罔極。百官奉慰單子問安。答曰,罔極。
成服後,大殿·王大妃殿·中宮殿·惠慶宮·嘉順宮,內閣政院·玉堂·藥房·百官奉慰單子問安。答曰,罔極。
加漆後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,罔極。
大殿,朝廷二品以上·大司諫單子問安。答曰,罔極。
王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
徐美修啓曰,時原任大臣,爲承候來待矣。傳曰,入侍。
徐美修啓曰,時原任閣臣,爲承候來待矣。傳曰,入侍。
徐美修啓曰,藥房三提調,爲承候來待矣。傳曰,入侍。
徐美修啓曰,明日大行大王大妃殿諡號·徽號·殿號·陵號議定時,時原任大臣·政府西壁·六曹參判以上·館閣堂上·三司長官·奉常寺都提調,當爲進參,竝待開門命招,而右參贊·大司憲·同春秋·副提學未差之代,令該曹,口傳差出,待下批一體牌招,何如?傳曰,允。
徐美修,以吏曹言啓曰,副提學今當差出,而擬望之人乏少,外任竝擬以入之意,敢啓。傳曰,知道。
吏曹口傳政事,以李義弼爲大司憲,徐榮輔爲副提學,趙尙鎭爲右參贊,朴宗慶爲同春秋,左參贊單趙尙鎭,右參贊單閔台爀。
徐美修啓曰,卽者中樞府錄事來言,判府事金觀柱,今方還尋鄕路云矣,敢啓。傳曰,又此尋鄕,萬萬過矣,卽爲還入事,遣史官傳諭于所到處。
徐美修啓曰,卽者議政府錄事來言,左議政徐邁修,以爲職在嘗藥,誠未自效,竟遭此罔極之痛,崩迫之至,求死不得,走伏金吾門外,恭俟嚴誅云,仍納命召,何以爲之?敢稟。傳曰,勿待命事,遣史官傳諭,仍傳命召。
韓致應啓曰,卽者義禁府都事來言,左議政徐邁修,今方待命於金吾門外云,係是大臣去就,敢啓。傳曰,知道。
徐美修,以禮曹言啓曰,自初喪至卒哭,竝停大中小祀,惟祭社稷事啓下矣,來二月初四日,行社稷大祭,自上方在諒闇中,依例以攝行磨鍊之意,敢啓。傳曰,知道。
徐美修,以內醫院都提調意啓曰,自今日藥院撤直之意,敢啓。傳曰,知道。
金在昌,以兵曹言啓曰,闕內各門把守軍兵,成服已過,使之還入直所,闕門外把守軍兵,竝待標信罷送,何如?傳曰,允。
掌令金熙華,持平李㬖啓曰,惟我大行大王大妃殿,違豫之候,有非積年沈痼之症,乃是一時添重之患,爲醫官者,苟能對症進劑,則神明所佑,可復天和,而全昧醫方,不能審察,竟遭此罔極之變,普痛旣切,輿憤益激,揆以邦憲,有難容貸,請今番侍藥諸醫,竝令王府,拿鞫正罪。答曰,依啓。
大司諫曺允遂,司諫趙台榮,獻納金蓍根,正言金鎌啓曰,惟我大行大王大妃殿,違豫之候,乃是一時添症,有非閱朔沈苦之患,爲醫官者,苟能審加診察,對證進劑,則神明所佑,宜復天和,而直宿曾未多日,竟遭此罔極之變,普慟冞切,輿憤益激,揆以邦憲,不可容貸,請今番侍藥諸醫,卽令王府,一竝拿鞫正罪。答曰,依啓。
乙丑正月十七日午時,上御廬次,時原任大臣,閣臣,藥房三提調,承候入侍時,行左承旨徐美修,記事官韓兢履·崔鳳和,別兼春秋徐有恂,領府事李秉模,判府事李時秀·徐龍輔,右議政李敬一,藥房都提調徐邁修,提調韓用龜,副提調徐瀅修,檢校提學金祖淳,原任提學李晩秀,檢校直提學徐榮輔·朴宗慶,原任直提學金近淳,原任直閣金勉柱,檢校直閣沈象奎,直閣洪奭周,原任待敎徐有榘,待敎朴宗薰,以次進伏訖。秉模曰,哀毁罔極之中,聖體,若何?上掩抑不答。秉模曰,各殿宮氣候,若何?上曰,凜綴矣。邁修曰,今則悠悠萬事,惟在於保嗇聖躬,亟循從權之請,頻進水澆水刺,母至傷損,千萬顒祝。上曰,此時何可以保嗇乎?時秀曰,左相所奏保嗇之請,卽是臣等之所顒望者,而不容少緩。伏乞益加聖念焉。邁修曰,東西各陵局內,多有封標處,先從何處而奉審乎?上曰,大臣商量爲之,可也。邁修曰,然則先爲奉審於東道封標處,何如?上曰,依此爲之也。又敎曰,奉審時,誰當進去。邁修曰,初奉審時,禮堂與雲觀提擧,率相地官出去云矣。邁修曰,大王大妃殿加上尊號,前已議定親上,而未及進冊,遽遭此罔極之痛,在今如事之義,似當仍進於殯殿矣。上號都監,雖未會同,亦旣差出堂卽,則揆以重事體之道,不可與今番都監合設,臣意前設都監,卽令會同,趁上諡前擇吉,上冊,恐合禮意,故敢此仰達矣。上曰,左相所奏都監各設之當否,諸大臣各陳意見,而玉冊文措辭,此時能無掣礙之端否,亦陳所見,可也。秉模曰,進冊殯殿,揆以如事之義,誠如左相所奏,而都監之各設,恐不如合設,至於玉冊文措辭,似不至有掣礙之端矣。時秀曰,哀慶雖似有異,合設恐無未安,玉冊文措辭,亦無掣礙之慮矣。龍輔曰,都監雖不各設,恐無難便,而玉冊文措辭,似亦不至於掣礙矣。敬一曰,玉冊文中,亦當有哀慟之字句,哀慶雖異,合設似無掣礙矣。上曰,僉議如此,上號都監合設擧行,可也。出擧條上曰,方値晝茶禮之時,諸臣退出,可也。邁修曰,臣冒忝嘗藥之任,竟遭此罔極之變,罪合萬殞,惟願遄降威罰焉。上曰,此時此言,豈不過當乎。仍命退,諸臣以次退出。
上在昌慶宮廬次。大行大王大妃殿初喪。
成服翌日,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,罔極。朝廷二品以上·大司諫單子問安。答曰,罔極。
徐美修啓曰,殿宮湯劑煎入,一時爲急,而藥院三提調竝不仕進,日勢已晩,尙不得煎入,何以爲之?敢稟。傳曰,此時湯劑,不得趁卽煎入,誠爲悶切,都提調命招,提調·副提調,亦卽牌招。
徐美修啓曰,弘文提學金載瓚,禮曹判書韓用龜,工曹判書林蓍喆,副提學徐榮輔,戶曹參判金魯忠,牌不進推考傳旨,今方捧入,而諡號議定,事體莫重,而如是違牌,誠甚未安,竝更爲牌招,何如?傳曰,允。工判則聞有實病云,許遞,令該曹,口傳差出,待下批牌招進參。
吏曹口傳政事,以金勉柱爲工曹判書。
徐美修啓曰,藥房都提調徐邁修,陳箚入啓,提調韓用龜,副提調徐瀅修,牌不進推考傳旨,今方捧入,而湯劑煎入,不容少緩,如是違牌,極爲未安,提調·副提調,竝更卽牌招,何如?傳曰,允。
徐美修啓曰,弘文提學金載瓚,禮曹判書韓用龜,副提學徐榮輔,戶曹參判金魯忠,再牌不進推考傳旨,今方捧入,而諡號議定,事體莫重,而連違召命,極爲未安,所當更請牌招,而係是一日三牌,何以爲之?敢稟。傳曰,竝仍以前牌催促,違牌,勿爲呼望。
藥房口傳啓曰,臣等昨於筵席,力陳水澆水刺勉進之請,而誠淺辭拙,未蒙允許,嚴廬之中,雖不敢屢回煩達,而仰瞻深墨之容,倍切焦慮之忱,目今悠悠萬事,莫大於保嗇聖躬,而哀疚積瘁之餘,豈可但以水澆水刺,扶接胃氣乎。眞元之調補,莫過於薑桂之滋益,伏況成服後勉抑從權,卽大聖人俯而就之,不以疏節爲禮之意,而上慰殿宮惟憂之念,亦在於此。伏乞仰體慈心,俯循群情,亟賜允從,千萬顒祝,惶恐敢啓。答曰,已諭於入侍矣。
徐美修,以賓廳言啓曰,臣等今方來詣賓廳,大行大王大妃殿諡號·徽號·殿號·陵號,議定書入之意,敢啓。答曰,知道。
賓廳會議,大行大王大妃殿諡號貞純,大慮克就曰,貞,中正精粹曰,純,徽號昭肅靖憲,殿號孝安,陵號景陵。
徐美修啓曰,大行大王大妃殿諡號·徽號·殿號·陵號,旣已啓下,招致禮曹郞廳,傳授之意,敢啓。傳曰,知道。
以內醫金光顯·李敬培·卞觀海·李惟鑑·玄必采·吳仁豐·崔遂燁·秦東秀·吳千根·李彦厚·卞·鄭重周等,拿鞫傳旨傳于韓致應曰,今日罔極之痛,由予誠孝之淺薄,臺啓之依允,卽重事面存國體之意,而丁丑聖敎,以仰體慈意特放諸醫,仍以爲後王者,以予心爲心,垂訓丁寧,在今日豈敢不仰體乎,諸醫特爲一竝分揀放送。
注書韓兢履病,代以趙鐘永爲假注書。
吳夏哲奉命在外,代以韓泰登爲事變假注書。
吏曹口傳政事,孝安殿參奉二單,金民淳·任重白,景陵參奉二單李厚中·李重鉉,忠義單李濟夏。
以慶尙左水使李郁延狀啓,淸河縣人物渰死事,傳于嚴耆曰,聞甚驚惻,元恤典外,別加顧恤,如有生前身·還布,竝蕩減事,分付。
徐美修,以禮曹言啓曰,全羅道所封來二月令宗廟薦新生鰒·雀舌,今已入來,明日當爲薦進,而魂殿薦新生鰒,則未及別封矣,依前例,以宗廟薦新加封生鰒,同日朝奠,兼薦,何如?傳曰,允。
山陵都監監造官四,前參奉趙雲會,前奉事趙宅謙,前參奉徐格修·曺錫倫,都廳二,司僕正朴宗正,副校理任厚常,國葬都監都廳二,尹命烈·金熙周,監造官四,趙鎭翊·權最仁·李勉膺·徐有聲。
徐美修,以山陵都監摠護使意啓曰,本都監都廳二員,依前例別單書入之意,敢啓。傳曰,知道。
徐美修,以山陵都監摠護使意啓曰,本都監監造官四員,依前例別單書入之意,敢啓。傳曰,知道。
徐美修,以國葬都監摠護使意啓曰,本都監都廳二員,依前例差出,別單書入之意,敢啓。傳曰,知道。
徐美修,以國葬都監摠護使意啓曰,本都監監造官四員,依前例差出別單書入之意,敢啓。傳曰,知道。
徐美修,以山陵都監摠護使意啓曰,闕內待令郞廳,依例以入直武臣兼宣傳官,輪回察任,何如?傳曰,允。
徐美修,以國葬都監摠護使意啓曰,闕內待令郞廳,以入直武臣兼宣傳官,輪回察任,何如?傳曰,允。
金在昌,以訓鍊都監言啓曰,今正月十九日習陣日次,而在前國恤時,軍兵習操,過卒哭後爲之矣,今亦依例停止之意,敢啓。傳曰,知道。
金在昌,以禁衛營言啓曰,在前國恤時習陣·中日私習·試射放等事,過卒哭後爲之矣,今亦依此擧行之意,敢啓。傳曰,知道。
金在昌,以御營廳言啓曰,在前國恤時,習陣·中日私習·試射放等事,過卒哭後爲之矣,今亦依此擧行之意,敢啓。傳曰,知道。
嚴耆啓曰,敦化正門及東挾門仍留,標信請出之意,敢啓。傳曰,知道。
左議政徐邁修箚曰,伏以昊天不弔我邦家,大行大王大妃殿,奄棄臣民,聖心之孺慕罔極,群情之普慟如割,況臣受恩如天,圖報無地,而適忝嘗藥之任,竭誠刀圭之勞,卽臣一半分自效之地,則今於萬事靡逮之後,其敢委罪於庸醫,而爲晏然彈冠之計哉?昨走金吾,恭竢威譴,及承勿胥命之敎,屢瀆嚴廬,尤切悚愓,雖不得不黽勉還次,今此議諡之坐,監煎之責,百回揣量,萬無冒進之勢,玆將短箚,略暴情實。伏乞聖慈,亟勘臣僨事慢命之罪,以昭法紀,以警具僚,不勝幸甚。取進止。答曰,省箚具悉卿懇。醫官事,尙有丁丑聖敎,況於卿等乎?諡號議定,湯劑監煎,卿何可强引,安心勿辭,卽起視事。仍傳于徐美修曰,此批答,遣史官,傳諭于左議政。
上在昌慶宮廬次。大行大王大妃殿初喪。
藥房提調韓用龜,副提調徐瀅修啓曰,伏未審夜間,聖體若何,王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?昨以薑桂勉進之意仰請,而未蒙允許,臣等竊不勝抑塞焦迫之至,沖齡哀疚,今已多日,任情過毁之中,必多受損之節,此時眞元之調補,一日爲急。伏乞勉抑孝思,俯就禮制,以慰慈念,以答群情,千萬懇祝,臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨諭於口啓之批,殿·宮氣候一樣,卿等勿爲入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上,單子問安。答曰,罔極。王大妃殿·中宮殿·惠慶宮·嘉順宮,朝廷二品以上口傳問安。答曰,罔極。
韓致應啓曰,行大司憲李義弼,掌令金熙華,持平李㬖呈辭,執義高宅謙,掌令宋穉圭,持平李宅彬在外,監察茶時之意,敢啓。傳曰,知道。
徐瀅修啓曰,三品官之無得過三日循例請牌,曾有定式矣,大司成權常愼,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
徐美修啓曰,弘文提學金載瓚,副提學徐榮輔,特敎申飭之下,謂有情勢,奉牌闕外,無意承膺,事體所在,極涉未安,竝爲先從重推考,何如?傳曰,竝許遞。
兵曹口傳政事,護軍徐榮輔。
藥房口傳啓曰,臣等俄陳從權之請,顒俟勉許之音,及奉批旨,以已諭口啓之批爲敎,下情抑塞,轉益焦迫,見今春寒若是陡劇,嚴廬孺慕之中,少忽節宣之方,則榮衛之受損,當復如何,而伏況執禮過度,哀毁踰節,眞元調補之道,一時爲急,草木之滋,卽禮經之所載,而聖躬先進,然後可以勸進於殿·宮,倘聖念之及此,以篤至之聖孝,其所勉從何待臣等之畢辭哉?玆敢不避煩瀆,又此聯籲,亟降兪音,千萬懇祝,惶恐敢啓。答曰,殿·宮勉進,予方仰請,而予則何忍强從乎。
議政府左議政臣徐邁修,右議政臣李敬一,領敦寧府事臣金祖淳,廣州府留守臣李晩秀,行水原府留守臣金文淳,判敦寧府事臣朴準源,行戶曹判書臣趙鎭寬,行議政府左參贊臣趙尙鎭,行吏曹判書臣黃昇源,行禮曹判書臣韓用龜,知敦寧府事臣李彦植,議政府右參贊臣閔台爀,兵曹判書臣韓晩裕,知敦寧府事臣洪明浩,行大護軍臣崔東岳,行上護軍臣蔡弘履,漢城府判尹臣李集斗,大護軍臣洪義謨,工曹判書臣金勉柱,刑曹判書臣李勉兢,漢城府左尹臣申大顯,開城府留守臣兪漢謨,行護軍臣李仁秀,臣徐榮輔,工曹參判臣趙德潤,行護軍臣徐英輔,臣吳泰賢,臣吳載重,臣白師誾,臣鄭觀采,臣柳文植,臣李潤謙,臣申大偀,臣金爔,臣朴基豐,臣尹得逵,戶曹參判臣金魯忠,吏曹參判臣朴宗來,全羅道觀察使臣沈象奎,刑曹參判臣尹光顔,行護軍臣閔昌爀,臣李普天,臣崔獻重,禮曹參判臣朴宗慶,兵曹參判臣林漢浩,吏曹參議臣鄭東觀,戶曹參議臣金宗善,兵曹參議臣朴瑞源,參知臣尹羽烈,刑曹參議臣金箕象,工曹參議臣李壽咸,賓廳啓曰,臣等於再昨日,進詣嚴廬之下,仰瞻深墨之容,下情不勝憂悶,臣邁修,敢陳從權之請,而未蒙兪音,藥院口啓,至于再次,而尙不允許,群情之焦迫,容有極哉,三年之喪,齊素之服,粥之食,固是自三代通行之禮,而其變而從權者,亦有聖人之明訓,禮曰,毁不危身,又曰,哀毁滅性,君子以爲非,又曰,必有草木之滋,卽薑桂之謂也。此數語載之禮書,昭示後世,雖閭巷匹夫,固不可徒守末節,毁瘠成疾,犯聖人傷孝之戒,況帝王家平日居養,自與匹庶不同,而今我殿下,自侍湯焦灼之餘,在哭擗哀毁之中,靡粥之進御,今幾日矣。胃氣失其滋養,榮衛日以銷鑠,積久受傷,勢所必至,殿下一身,宗社之所付托,億兆之所係望,縱欲自輕,其可得哉。伏乞上念殿·宮惟疾之憂,下循臣等焦遑之忱,勉抑至情,快從權制,不勝萬幸,惶恐敢啓。答曰,時日漸邁,慟慕彌深,卿等此啓,又何爲也?古人於此,量筋力行之,予今不至於甚不得已,何忍遽議乎,至於殿·宮勉進之道,當竭誠仰請,望卿等,勿慮勿煩焉。
右副承旨韓致應,同副承旨朴宗京,啓曰,伏以朝晡屢更,成服禮過,亦有日矣。仰惟我殿下,多日焦遑,聖體受損,固已不少,而奄遭此罔極之變,以純篤之孝,任哭擗之節,只以糜饘之進御,何望榮衛之滋補乎?夫孝之爲道,有大有小,不以徑情爲貴,深以滅性爲戒,故先王制禮,作爲哭踊之數,粥之食以節之,猶懼夫孝子之或至於傷生,又爲之立言曰,居喪之禮,毁瘠不形,視聽不衰,有疾則必有草木之滋焉,皆所以裁制乎人情,節文乎天理者也。況帝王之孝,有異匹庶,則何可不念宗社之托,仰貽殿宮之憂,而只守疏節,强拂群情乎,伏願深軫保嗇之方,勉循從權之請焉,惶恐敢啓。答曰,已諭於玉堂箚批矣。
藥房口傳再啓曰,今日臣等之請,卽禮經之所許,而列朝之所行也,帝王之孝,不在於疏節,宗社之責,大異於匹庶,而殿·宮惟疾之憂,夙夜眷係,臣民愛戴之誠,小大焦遑,則雖以聖上篤至之孝,其可一日二日,任情哀毁,上不體慈念,而下不顧群情哉?伏況我太母,平日保護毖愼於聖躬節宣之方,果何如也,於昭陟降之靈,安得不怛焉憂念於從權之尙遲,孺慕之過度乎,聖上若以慈心爲心,則不待臣等之屢瀆,而必有所翻然勉從者矣。至於殿·宮勉進,予方仰請之敎,臣等方俟聖孝之不日感回,而臣等愚見,感回之道,亦不出於聖上之先從權制,聖上不先勉許,則將以何辭仰勸於殿·宮乎?臣等煎悶之極,不敢緩聲,更此聯陳,亟加三思,特賜兪音,千萬顒祝,惶恐敢啓。答曰,已諭於賓廳之批,卿等更勿煩焉。
賓廳再啓曰,臣等群情所迫,禮經所載,齊聲仰籲,恭俟兪音,及承批旨,天聽尙邈,聚首抑塞,不勝焦鬱之忱。顧今慈徽漸遠,聖慕冞深,苟非喪事,未有命戒,臣等何敢蔓辭仰煩於嚴廬恭默之中,而竊伏惟目下悠悠萬事,莫大於聖躬之保護,而保護之方,莫急於權制之勉從。我殿下,上承宗社至重之托,仰體殿·宮惟憂之念,其所以戰兢於愼疾之戒,黽俛於順變之方者,固當靡不用極,而又況以我慈聖平日止慈之德,降監我殿下深墨之容,哀毁之色,尤豈不貽慼於冥冥之中乎?以殿下如事生之聖孝,若念及於此,則宜不待臣等之畢其辭矣。臣等今玆之請,不惟聖人之所垂訓,列朝之所嘗行而已,我英廟出天之孝,卓冠百王,而丁丑宅恤之時,卽許從權於賓廳再啓之批,此豈非聖上之所當仰法於今日者乎?伏乞更加深思,勉循群請,以盡帝王之大孝,以答群下之顒望焉,臣等無任千萬泣禱之至,惶恐敢啓。答曰,屢屢勉請於殿·宮,則以予之不許卿等之請,不肯勉回,到此姑不得不勉從矣。
以慶尙監司金羲淳狀啓,巨濟府人物渰死事,傳于嚴耆曰,聞甚矜惻,別加顧恤,如有生前身·還〈布〉,亦卽蕩減事,分付。
徐美修,以禮曹言啓曰,謹稽五禮儀及喪禮補編,卒哭後視事服,以布裹翼善冠·布袍布裹烏犀帶·白皮靴載錄,而公除後卒哭前視事服,服色無可據之文,丙申年因丁丑已行之例,以自內書下者,令尙衣院製入,而庚申年,亦依此稟旨擧行矣,今亦依前例擧行事,分付該院,何如?傳曰,依前例爲之。
徐美修,以禮曹言啓曰,國恤卒哭前,凡干科擧等事,竝爲停廢事,已爲啓下矣,合慶庭試,姑待卒哭後,稟旨擧行,何如?傳曰,允。
徐美修,以長生殿提調意啓曰,外梓宮始役吉日時及合木吉日時,令日官池景興推擇,則始役今正月二十一日卯時,合木同月二十七日卯時爲吉云,以此日時擧行之意,敢啓。傳曰,知道。
徐美修,以國葬都監摠護使意啓曰,本都監應行諸事,參考前例磨鍊,別單書入之意,敢啓。傳曰,知道。
徐美修,以國葬都監摠護使意啓曰,郞廳·監造官分房,別單書入之意,敢啓。傳曰,知道。
徐美修,以國葬都監摠護使意啓曰,本都監監造官前參奉趙鎭翊,前都事徐有聲,時無職名,令該曹,口傳付軍職,冠帶常仕,何如?傳曰,允。
徐美修,以山陵都監摠護使意啓曰,本都監應行諸事,參考前例,磨鍊別單書入之意,敢啓。傳曰,知道。
徐美修,以山陵都監摠護使意啓曰,本都監郞廳·監造官,各所分掌,別單書入之意,敢啓。傳曰,知道。
徐美修,以山陵都監摠護使意啓曰,本都監監造官前參奉趙雲會,前奉事趙宅謙,前參奉徐格修,前參奉曺錫倫,時無職名,令該曹,口傳付軍職,冠帶常仕,何如?傳曰,允。
徐美修,以山陵都監摠護使意啓曰,前同知鄭旭,前同知金尙澤,前五衛將崔翼,光陵令金應一,掌樂院主簿尹守九,相地官差下,而時無職名,令該曹,口傳付軍職,冠帶常仕,何如?傳曰,允。
兵曹口傳政事,護軍鄭旭·金尙澤,副護軍崔翼,副司勇趙雲會·趙宅謙·徐格修·曺錫倫·趙鎭翊·徐有聲,竝單付。
金在昌,以備邊司言啓曰,今此告訃,行期甚急,凡係路需,不可趁時求請於各道,在前如此之時,自京廳有出給之例,而兩西則歷路收拾以去,其餘諸道,求請之價,依謄錄出給,以爲措備行資之地,何如?傳曰,允。
金在昌,以備邊司言啓曰,會寧開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
韓致應,以刑曹言啓曰,今此國葬都監,權設於本曹,本曹則依例移接於平市署之意,敢啓。傳曰,知道。
校理徐有恂·徐能輔,副校理任厚常·李泳夏,修撰吳翰源·申緯,副修撰李尙愚·趙晉和等箚曰,伏以皇天降割,惟我大行大王大妃殿,奄棄臣民,日月易流,成服已過,率普含慟,攀號靡及。伏惟我殿下,以堯·舜之德,躬曾·閔之行,哀疚孺慕,多踰禮節,聖孝之篤,逈出百王,凡在臣隣,孰不感動,而臣等區區之慮,竊不勝焦迫憂懼之至。夫聖人之制禮也,莫嚴者喪禮,而常變隨時,經權互資,疏食水飮,禮之常也,而有隨其筋力之語,攀號擗踊,禮之節也,而有以孝傷孝之戒,故雖在凡庶,猶不得以徑情直行。何況人君,上而有祖宗付托之重,下而有億兆愛戴之望,一身之安否而國家之安否係焉。至尊之地,居養自別,處喪之節,與凡尤異,故試以我列聖朝故事言之,每當大恤之初,群下之以從權仰請也,莫不黽勉而俯從者,誠以帝王之孝,不宜自有其身,要使身安而後,國可以安,國安而後,可以爲達孝之道矣。今我殿下,春秋猶未鼎盛,血氣猶未充旺,而屢日侍湯之餘,奄遭巨創,哀毁過度,哭泣踰禮,其所受損,勢所必至,此臣等所以日夜焦灼,不能自已者也。且伏況慈殿·慈宮,哀遑悲疚之中,體候必有凜綴之憂,臣民煎迫,曷有其極,苟非殿下,先自寬抑,强進常膳,仰譬我殿·宮,仍又勸進,則調護將攝,尤無其路,今殿下倘或念及於此,則必不待臣等之言而有所惕然于中,而勉抑至情,俯從群請也。藥院·賓廳之啓,尙靳允許,臣等職忝邇列,誠切憂慮,敢此聯籲於嚴廬之下。伏願聖上,循列朝已行之例,監古聖致孝之道,亟從行權之請,以副顒祝之望焉。取進止。答曰,省箚具悉。已諭於賓啓之批矣。
上在昌慶宮廬次。大行大王大妃殿初喪。
藥房副提調徐瀅修啓曰,伏未審夜間,聖體,若何?王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?昨伏見賓啓批旨,以屢屢面請於殿·宮,則以予之不許卿等之請,不肯勉回,到此姑不得不勉從爲敎,歷日焦遑之餘,得此兪音,我聖上養志之孝,我殿·宮止慈之德,夫孰不欽仰讚歎?臣率諸御醫,趁早入診,詳察聖候爲宜。臣不任區區憂慮,敢來問安,竝此仰稟。答曰,知道。殿·宮氣候一樣,卿不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李義弼,掌令金熙華,持平李㬖呈辭,執義高宅謙,掌令宋穉圭,持平李宅彬在外,監察茶時之意,敢啓。傳曰,知道。
傳于金在昌曰,禮曹判書·都監堂上·觀象監提調留待。
傳于金在昌曰,禮曹判書·都監堂上·觀象監提調入侍。
備邊司薦望,以閔台爀爲咸鏡監司。
兵曹口傳政事,以李潤謙爲陪往大將。
以全羅假都事徐有膺狀啓,本道前監司鄭大容卒逝事,傳于徐美修曰,新伯,使之不多日內辭朝。
徐美修,以禮曹言啓曰,卽接奉常寺所報,則自前國恤時,虞主造成於空闕,而造成及奉安處所,例爲稟定云,今此大行大王大妃虞主造成及奉安處所,以何殿擧行乎,敢稟。傳曰,依庚申年例爲之。
徐美修,以國葬都監摠護使意啓曰,國恤卒哭前,禁屠肆,載在五禮儀,而因床卓等物所用,骨灰屠肆,定數許設,已有前例矣,今此本都監所造床卓等物中骨灰應用者亦多,依前例屠肆五坐,許設之意,分付刑曹·司憲府·漢城府之意,敢啓。傳曰,知道。
徐美修,以國葬都監摠護使意啓曰,本都監堂上李義弼,再昨日政,除授大司憲,格例所拘,不可兼察所帶臺職,今姑許遞,仍令該曹,卽爲口傳付軍職,使之察任,何如?傳曰,允。
徐美修,以國葬都監摠護使意啓曰,本都監郞廳司饔院僉正金世根,身病猝重,勢難察任,禮曹正郞李敦賢,工曹正郞申錫老,以長生殿郞廳,職務相妨,竝姑改差,其代,前正郞兪漢純,禮曹正郞朴榮東,前縣監黃仁紀差下,使之察任,而兪漢純·黃仁紀,時無職名,令該曹,口傳付軍職,使之冠帶常仕,何如?傳曰,允。
兵曹口傳政事,大護軍李義弼,副司果兪漢純·黃仁紀,竝單付。
徐美修,以山陵都監摠護使意啓曰,禮曹堂上·觀象監提調,率相地官,奉審定山事,自禮曹,別單啓下,而取考前後謄錄,則都監堂上一員,亦爲進去矣。都監堂上金勉柱,禮曹判書韓用龜,觀象監提調趙鎭寬,率相地官等,今日先肅拜,明曉出去之意,敢啓。傳曰,知道。
嚴耆,以戶曹言啓曰,卽接廣興倉所報,則頒祿次倉官進去于判府事李時秀家,請受祿牌,則以爲二月朔祿,當領受,而自昨年七月至正月,合七朔祿俸,以本職肅謝前,不敢領受云,祿牌不爲出給,何以爲之,敢啓。傳曰,卽爲輸送。
乙丑正月二十日酉時,上御廬次,禮曹判書·都監堂上·觀象監提調入侍時,左副承旨金在昌,假注書趙鐘永,記注官車信用,記事官盧,觀象監提調趙鎭寬,禮曹判書韓用龜,山陵都監堂上金勉柱,以次進伏訖。上曰,看審之行,當自元陵爲先乎?用龜曰,先詣元陵,奉審後各陵局內封標云云。諸處亦當一體看審矣。上曰,元陵同原,若卜新兆,則年運何如云耶?鎭寬曰,若爲元陵同原,則今年年運,卽是小利年云,而取見封標諸處所錄,則舊寧陵左右崗,皆有吉地云,舊寧陵者,卽今元陵之謂也,左右同崗,各處年運,亦皆吉利云矣。上曰,若依明陵已例,得以卜吉於元陵同崗,則情理與事體,俱爲允愜矣,卿等須體此意,周詳看審,可也。仍敎曰,何間當復命乎?鎭寬曰,若周覽他陵局內,則明日似難復命,而要之當爲再明間矣。上命都監堂上諸臣先退,鎭寬等退出。上曰,承史來在何處乎?在昌曰,已自數日前,來待于舊監印所矣。上曰,然則守廳承旨,往在於政院乎?在昌曰,啓板方將移奉於此處政院矣,王大妃殿進御人蔘粟米飮停止,忍冬飮,自今日一貼式,限三貼煎入。出榻敎惠慶宮進服人蔘粟米飮停止,蔘吉茶,自明日一貼式煎入。出榻敎上命退,承史以次退出。
上在昌慶宮廬次。大行大王大妃殿初喪。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
以大司成權常愼牌不進罷職傳旨,傳于徐瀅修曰,只推。
徐瀅修,以內醫院都提調意啓曰,當此逐日監煎之時,藥院之任,不可暫曠,而提調韓用龜,以都監堂上,職務相妨,今姑許遞,其代,令該曹,口傳差出,待下批仍卽牌招,何如?傳曰,允。
吏曹口傳政事,以黃昇源爲內醫提調。
朴宗京,以山陵都監摠護使意啓曰,本都監提調林蓍喆,時無職名,令該曹,口傳付軍職,使之察任,何如?傳曰,允。
兵曹口傳政事,大護軍單林蓍喆。
徐瀅修,以魂殿都監摠護使意啓曰,本都監堂上閔台爀,移除外任,其代以漢城府判尹李集斗差下,使之察任,何如?傳曰,允。
徐瀅修,以奎章閣言啓曰,原任直提學鄭大容,今月十六日,卒逝于全羅監營任所云,而致弔致賻恤孤等節,待因山後擧行之意,敢啓。傳曰,知道。
金在昌,以備邊司言啓曰,全羅前監司鄭大容,在任卒逝矣,依法典返柩時,擔軍題給事,分付所經各道,何如?傳曰,允。
上在昌慶宮廬次。大行大王大妃殿初喪。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
兵曹口傳政事,以李鼎植·南志復,爲陪往大將從事官。
徐美修,以禮曹言啓曰,卽接司僕寺牒報,則今此國恤時,各殿輦輿及轎子御馬仗馬寶馬鞍諸緣各樣等物,裹以白綿布,已有前例,自本曹啓稟施行云,依前例擧行事,分付,何如?傳曰,允。
徐美修,以魂殿都監摠護使意啓曰,本都監監造官東部都事金履實,職務相妨,令該曹,閑司口傳相換,使之專意察任,何如?傳曰,允。
吏曹口傳政事,東部都事金履實,童蒙敎官李道明相換。
徐美修,以國葬都監摠護使意啓曰,本都監,今日已爲始役,各房郞廳監造官中,一員依例輪回直宿之意,敢啓。傳曰,知道。
徐美修,以山陵都監摠護使意啓曰,本都監提調林蓍喆,身病猝重,敦匠無路,今姑改差,其代大護軍曺允大差下,使之察任,何如?傳曰,允。
上在昌慶宮廬次,大行大王大妃殿初喪。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮·朝廷二品以上·大司諫口傳問安。答曰,罔極。
藥房都提調徐邁修,提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等不必入侍,慈殿·惠慶宮,嘉順宮,煎入粟米飮外,自明日停止宜矣。王大妃殿·中宮殿·惠慶宮,嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
傳于朴宗京曰,禮曹判書·都監堂上·觀象監提調留待。
傳于朴宗京曰,留待都監堂上·禮曹判書·觀象監提調入侍。
傳于徐美修曰,大行大王大妃殿,平日恤民惜費之盛德,卽八域之所共仰也,爲慮他日之經用,雖衣衾之具,一皆預備,又以銀子三千兩,其他所入各色緞屬,亦爲措置。嗚呼盛矣,小子覩此益增哽塞,謹將遺意,布示敦匠之臣,其各知此,敬遵,因此思之,今番各都監擧行,難保無弊,凡百進排物種,一依舊式,惕念察飭,俾無下屬輩中間操縱作奸之弊事,一體分付。
徐美修,以禮曹言啓曰,國恤後卒哭前,當殿以下陵殿·宮·園·廟·墓受香及焚香時,服色依各年已例,竝以衰服磨鍊啓下,而取考五禮儀服制條,則宗親文武百官,斬衰三年,內喪則齊衰朞年,而衰服制度,與今不同,布圓領衣·布裹帽·麻帶·白皮靴,此外無公服之磨鍊者,故凡於受香焚香時,竝以此衰服行之,而今則一依補編,卒哭前凡干喪事,着衰服,凡干公事,着布公服矣。旣有衰服外公服,則受香焚香時服色,恐當以公服磨鍊,而事關莫重禮制,臣曹不敢擅便,議于大臣,稟處,何如?傳曰,允。
徐美修,以山陵都監摠護使意啓曰,本都監大浮石所郞廳金敎根,身病猝重,勢難董役,今姑改差,其代前正郞鄭東敎差下,使之察任,而時無職名,令該曹,口傳付軍職,冠帶常仕,何如?傳曰,允。
兵曹口傳政事,副司果單鄭東敎。
徐美修,以魂殿都監摠護使意啓曰,本都監郞廳禮曹佐郞趙直永,身病猝重,勢難察任,改差,其代以前判官具悌元差下,令該曹,口傳付軍職,使之察任,何如?傳曰,允。
徐美修,以國葬都監摠護使意啓曰,本都監郞廳司宰監僉正金東鎭,身病猝重,勢難察任,今姑改差,其代前郡守洪大應差下,使之察任,而時無職名,令該曹,口傳付軍職,冠帶常仕,監造官宗廟副奉事李勉膺,職事相妨,令該曹,閒司相換,何如?傳曰,允。
兵曹口傳政事,副司果單具悌元·洪大應。
左議政徐邁修箚曰,伏以臣卽伏見擧條批旨下者,有上號都監合設擧行之命矣,臣於此,竊有愚見,不敢自隱矣,玉冊·諡冊,其爲揚徽闡美一也,而哀慶則不同,事亡事存,其爲致誠盡孝均矣,而節文則有異。況此都監之差出堂郞,越在議號親上之初,則今雖回笑爲咷,萬事靡逮,凡係攻玉鏤金之工,宜付之當初受命之人,然後可使國體尊而事面重。諸大臣合設爲便之論,似出於軫念經費,務從簡省之意,而臣意則此等處,當以國體事面爲先,些少經費,亦不足恤也,乞將臣箚,更詢於諸大臣,俾莫重典禮,克備儀制,區區之祝也。取進止。答曰,省箚具悉卿懇。當更詢而處之矣。仍傳于徐瀅修曰,此批答,遣史官,傳諭于左議政。
乙丑正月二十三日辰時,上御廬次,都監堂上以下入侍時,同副承旨朴宗京,假注書趙鐘永,記注官盧,別兼春秋徐有恂,觀象監提調趙鎭寬,禮曹判書韓用龜,山陵都監堂上金勉柱,以次進伏訖。上曰,別單所奏,皆已覽悉,而卿等所見,果何如耶?用龜曰,別單中亦已仰陳,而地師言內,此處則果是十全大吉之地云矣,元陵局內及各陵局內諸處,亦皆奉審,而都不如元陵局內虛左之地,穴星之光明尊嚴,與元穴少無有遜云,雖以臣等凡眼觀之,亦可謂十分吉地,罔極之中,萬萬幸甚矣。鎭寬曰,非但相地官之言如此,臣等所見,亦極吉無欠,若以此處爲定,則曲墻外邊,似當有補土處,而穴星豐圓,兆域優餘,實無他慮矣。上曰,此外無他可奏者乎?鎭寬等曰,別無更達者矣。用龜曰,山陵及魂殿所用銀器,取考丁丑已例,則以內下件進用,而取考庚申近例,則自內以銀頒下,鑄成用之矣,今番則何以爲之乎?上曰,今番亦有大行大王大妃殿備置之銀子,自內當出給矣。上曰,再看審則何日爲之耶?鎭寬曰,初看審後,一日或二日間爲之云矣。上曰,摠護使,與誰某下去耶?鎭寬曰,喪禮補編所載格例,則政府以下,皆爲進去,若有特敎,則無論政府西壁與儀賓,亦皆進去矣。上曰,庚申年則何以爲之耶?鎭寬曰,其時則大臣及光恩副尉都監堂上,盡往云矣。上曰,丁丑年則何以爲之耶?用龜曰,此則臣等未及考見矣。上曰,卿等出去後,取考喪禮補編中事例及丁丑庚申已例,竝皆錄入,可也。上又敎于用龜曰,殯殿則自內行禮,而因山後魂殿祭享,則諸執事,當自外排定乎?此亦考例錄入,可也。用龜曰,出去後,當考例矣。王大妃殿進御加減蔘蘇飮,自今日一貼式,限二貼煎入。出榻敎上命退,承史諸臣,以次退出。
上在昌慶宮廬次。大行大王大妃殿初喪。
藥房提調黃昇源,右承旨嚴耆啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候,與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
備忘記,伐登萬戶安義得下直,長弓一張,長箭一部,片箭一部,筒兒一筒賜給。
吏曹口傳政事,宗廟署副奉事李勉膺,繕工監副奉事金文欽相換。
徐美修,以山陵都監摠護使意啓曰,臣邁修,與都監提調李勉兢,禮曹判書韓用龜,觀象監提調趙鎭寬,都廳朴宗正,郞廳閔斗爀,山陵再看審次,率相地官,明日進去之意,敢啓。傳曰,知道。
韓致應,以兵曹言啓曰,依下敎內入直番將與禁軍,自今日以當次人替直之意,敢啓。傳曰,知道。
韓致應,以訓鍊都監言啓曰,依下敎內入直將官軍兵,自今日以當次人替直之意,敢啓。傳曰,知道。
韓致應,以禁衛營言啓曰,依下敎內入直將官軍兵,自今日以當次人替直之意,敢啓。傳曰,知道。
上在昌慶宮廬次,大行大王大妃殿初喪。
未時申時,日暈兩珥。
藥房提調黃昇源,右承旨嚴耆啓曰,伏未審夜間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安·答曰,知道。
加漆後,大殿·王大妃殿·中宮殿,惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
王大妃殿進御加減蔘蘇飮前方中,杏仁加五分,加具母紫菀茸各一錢,黃芩七分,自今日一貼式,限二貼煎入事,榻前下敎。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
徐美修,以禮曹言啓曰,國恤卒哭前,當殿以下陵·殿·宮·園·廟·墓受香及焚香時服色,議于大臣稟處事草記,傳曰允事,批下矣。發遣郞廳,問議于時原任大臣,則議政府左議政臣徐邁修,以爲禮判所奏,綽有可據,受香焚香之時,布公服行禮,恐合事宜,而臣於禮節,本自矇昧,不敢臆對,惟在上裁云。右議政臣李敬一以爲,以五禮儀言之,則以上陵·殿受香焚香時服色,以黑團領磨鍊,故以下陵·園·廟·墓之衰服磨鍊似是,布公服之謂而補編中旣有凡干喪事,着衰服,凡干公事着布公服之文,則以下陵·園·廟·墓受香焚香時服色,以布公服磨鍊,恐無容更議,上裁何如云。領中樞府事臣李秉模,行判中樞府事臣李時秀,行判中樞府事臣徐龍輔,俱以病未收議,行判中樞府事臣金觀柱,在外不得收議,大臣之議如此,上裁,何如?傳曰,依大臣議施行。
徐美修,以禮曹言啓曰,卽接健元陵令所報,則今日陵上西邊屛風石相接處下邊石,忽地缺落,而所落石,以周尺尺量,則長爲一尺八寸,廣爲三寸五分,罅隙處長爲一尺七寸,廣爲一寸一分云矣。陵上屛風石,有此缺落之患,萬萬驚悚,不可無慰安之擧,而今當大中小祀停止之時,依前例,只以告文不卜日,今二十七日設行告文,令藝文館撰出,政府以下,卽爲進去,奉審後稟處,何如?傳曰,允。見此草記,極爲驚悚,大臣以下,方在局內,使之仍爲奉審以來,可也。
徐美修,以國葬都監摠護使意啓曰,取考各年謄錄,則輪臺板及小方牀所用,以長生殿所在黃腸板退板二立取用矣,今亦依前例取用,何如?傳曰,允。
嚴耆,以漢城府言啓曰,轝士軍抄出之役,一時爲急,而南部都事李輪祥身病猝重,勢難監董,今姑改差,其代令該曹,口傳差出,使之擧行,何如?傳曰,允。
吏曹口傳政事,以韓用諴爲南部都事。
金在昌,以兵曹言啓曰,今此告訃使一行赴燕時,所把驛馬,不可不預爲分定,應把驛馬十八匹內,公忠道三匹,全羅道四匹,慶尙道七匹,江原道二匹,咸鏡道二匹,分定而遠道夫馬,勢難及期上來,以各道初面驛馬,罔夜上送,來二月十五日,京中逢點,江原道·咸鏡道驛馬,各自本道,直送安州,二月二十日逢點之意,各該道監司處,行移,何如?傳曰,允。
上在昌慶宮廬次。大行大王大妃殿初喪。
自人定至二十七日開東,灑雨下雨,測雨器水深六分。
藥房提調黃昇源,右承旨嚴耆啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等則不必入侍,嘉順宮進服人蔘粟米飮,自今日停止宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
金在昌啓曰,全羅監司沈象奎,授符次,密匣請出之意,敢啓。傳曰,知道。備忘記全羅監司沈象奎下直,長弓一張,長箭一部賜給。
徐美修,以禮曹言啓曰,山陵再看審後,告由之節,令該曹,照例磨鍊,封標吉日時,亦令推擇事,摠護使狀啓啓下矣。封標吉日時,令日官池景興推擇,則今正月二十七日卯時爲吉云,元陵先告事由,同日曉頭設行,告文,令藝文館撰出而封標等節,趁此吉日時擧行事,撥馬知委,何如?傳曰,允。
徐美修,以內醫院提調意啓曰,副提調徐瀅修,今日問安,不爲仕進,卽爲牌招,何如?傳曰,允。
敎全羅監司沈象奎書。王若曰,今日卽予未有命戒之時也,惟是民事之急,方面之重,不得不敷告于卿,其尙敬聽之哉?緬惟我太母垂簾之初,親御熙政堂,召見閫帥邑宰之辭朝者,諄諄然面命之。若曰,國之安危在民,民之休戚在牧守,咨爾等長民之官,惟國勢之艱虞是念,惟民生之疾苦是恤,毋負我申誥,時予在傍恭聽,至于今佩服不敢忘。嗚呼明訓在耳,慈馭莫攀,予小子,抱皇皇靡逮之慟,尙惟我太母恫瘝小民之至德至仁,是憲是述,用彰我詔謨燕翼之餘休,用慰我於戲不忘之群情,凡今日若藩若閫若牧若守,疇敢不精白奮勵,以對揚憧憧拳拳之一念,矧玆以朝夕邇密之臣,出膺五十三州旬宣之隆毗者乎?湖南國之重藩也,兵甲財賦之所資,在八路爲甲,卿予之近臣也,文學才具之所試,予知之有素,以是人居是任,顧不重歟?予以卿精敏之識,祥和之姿,置之奎閣,躋之銀臺,畀之銓衡,參之籌務,今日之任非使卿勞於外也,固將以托重我藩翰承宣之寄,亦將以歷試卿盤錯剸理之器,卿其往哉,無荒墜予命,若其施措之便,稟裁之宜,不獨有常典存焉。予方在嚴廬,言不可以文且詳,在卿推行之而已,卿其欽哉?以惠我小民,以寬我顧憂,故玆敎示,想宜知悉。知製敎洪奭周製進。
上在昌慶宮廬次。大行大王大妃殿初喪。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等勿爲入侍宜矣。王大妃殿·中宮殿,惠慶宮·嘉順宮,藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂,藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
徐美修啓曰,因左議政徐邁修箚批,上號都監,各設當否,遣史官更詢諸大臣以啓事,命下矣。卽遣史官,問議于時原任大臣,則領府事李秉模以爲,臣之愚見,已陳於前日俯詢之下,今無可以更爲仰對者云,判府事李時秀以爲,臣之前日仰對,非專爲經費之難,儀節之間,慮或有掣礙之端矣。伏見左議政箚辭,實出重事體之意,豈容更有他議云,判府事徐龍輔,以爲臣之向日所奏,豈敢爲惜費而然哉?誠以尊號徽號,事體無異,加上追上,儀文略同,雖不別設都監,自無掣礙之慮矣,今此大臣箚辭,亦出重事面之意,臣於此,不敢膠守初說云。右議政李敬一以爲,臣於向日入侍時,伏承下詢,以哀慶雖異,玉冊文字句中,旣當有哀慟之語,且玉冊旣成之後,當奉進於魂殿,都監之合設,恐無掣礙,敢陳愚見矣,僚相箚辭,實出重事面之意,臣不敢一向立異,上裁何如云,判府事金觀柱,在外未及問議之意,敢啓。傳曰,依諸大臣議施行。
傳于徐瀅修曰,摠護使以下留待。
傳于徐瀅修曰,摠護使以下入侍。
金在昌啓曰,左邊捕盜大將李得濟,許遞事,命下矣。捕將重任,不可一刻無摠察之人,在前如此之時,有他邊大將兼察之例,今番則,何以爲之?敢稟。傳曰,右邊大將兼察,其代令該曹,口傳差出。
金在昌啓曰,左邊捕盜大將,以右邊大將兼察事,命下矣。右邊捕盜大將申大顯,卽爲牌招聽傳敎,何如?傳曰,允。
兵曹口傳政事,大護軍李集斗·尹光普·李翊模,副護軍李文會,副司果洪受浩·李萬榮·趙恒存·洪秉喆,竝單付。
吏曹口傳政事,以李翊模爲判尹,金履永爲右尹,領府事李秉模爲內局都提調,朴宗慶爲平市提調,咸鏡監司單閔台爀。
兵曹口傳政事,以李潤謙爲左邊捕盜大將。
金在昌啓曰,新除授左邊捕盜大將李潤謙,卽爲牌招,傳授命召及大將牌·傳令牌,何如?傳曰,待明朝牌招。
徐美修,以山陵都監摠護使意啓曰,山陵吉地,旣已封標,各項擇日,令該曹擧行,何如?傳曰,允。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
乙丑正月二十七日甲時,上御廬次,摠護使以下入侍時,行都承旨徐瀅修,假注書趙鐘永,記注官盧,別兼春秋徐有恂,摠護使徐邁修,觀象監提調趙鎭寬,禮曹判書韓用龜,山陵都監堂上李勉兢,以次進伏訖。邁修曰,日氣湫濕,聖體,若何?上曰,僅能支遣矣。邁修曰,寢睡·水刺之節,何如?上曰,別無大損矣。邁修曰,各殿·宮氣候,何如?上曰,竝一樣矣。邁修曰,元陵局勢,臣於昔年,以山陵郞廳,屢次看審,而今番奉審,益仰其尊嚴明麗,封標之處,諸地師之言,皆云少無所遜於元兆,不勝萬幸矣。上曰,卿於何年爲郞廳乎?邁修曰,臣於丙申年,以山陵郞廳,進去董役矣。上曰,封標處,距元兆其間幾何,邁修曰,兩寢石物,各爲排設,則不但裁穴之恐偏,一邊補土之役,過爲闊大,若遵崇陵制度,兩寢之間,通排象設,則曲墻可安於原地,補築只在於暈臺,兆域形體,亦極豐圓,而但本陵欄干橫石二箇,豎石三箇,面隅石四箇,勢不得不移動,此必稟定然後,可以奉行矣。上曰,移動處,在何方位乎?邁修曰,本陵寅方矣。勉兢曰,臣等奉審崇陵象設,則大王陵子方,王妃陵午方,柱石面隅石,竝不設而兩邊欄干,灣曲接聯處上下兩石,柱稜出於面,兩隅分書丑未己亥方位,下設石溝,以通兩陵間水道,今若依倣此制,則不得不撤去寅方石,改立丑卯方石矣。上曰,若依此制,則或有難便之端耶?瀅修曰,非謂有難便之端也,若倣崇陵制度,則本陵裳石欄干石,勢將移動,事係重大,不敢自下擅決之意也。上曰,一遵崇陵制度擧行,可也。上曰,健元陵奉審,何以爲之?而奉審時,誰某進去乎?邁修曰,戶判·禮判,與臣,偕往奉審矣。上曰,刑判則不往乎?邁修曰,刑判則當初只以山陵都監堂上下去,故健元陵奉審,則不爲偕往矣。上曰,相地官,亦不進去乎?瀅修曰,陵上有頉處奉審時,政府·禮曹·觀象·繕工提調,例當進詣,而戶判兼管繕工·觀象,故進去,相地官,則本無進去之例矣。上曰,觀象監提調之進去,何爲也?瀅修曰,繕工則主管工匠,觀象則看審方位故也。上曰,奉審則頉處,果如何?邁修曰,甲辰有頉處,長爲尺餘,廣爲寸餘,而伊時修改時,以罅落石片,油灰塗附矣,年久磨洗,又此缺落,今當依甲辰修改時例,更以油灰堅緻塗附矣。上曰,缺落處果大段乎?邁修曰,不至大段矣。上曰,欄干石近處乎?邁修曰,欄干石之內屛風石,有缺落處矣。用龜曰,所缺處長爲一尺七分,廣爲一寸,而此是舊頉塗灰處,今復缺落,非新頉矣。上曰,今番因山,旣與舊寢同崗,則象設無一新排者否?邁修曰,只魂遊石欄干石新排,而欄干與曲墻,則連舊周繞而已,丁字閣則旣有本丁字閣,故別建假閣,過三年後毁撤,此則木物不必體大,石材不必細釘,勿設浮椽風遮,不施丹雘雜像,舊例則然,蓋只取堅固不要華美矣。上曰,曲墻當毁處,爲幾許乎?邁修曰,左邊轉曲以下,皆當毁撤,與新陵曲墻聯築矣。上曰,夕上食時漸近,大臣如有可奏者,須卽陳達也,諸堂,亦有所奏者否?用龜曰,梓宮加漆度數,依己亥·甲辰·庚戌年例,在土宇時二度外,加二十九度,付漆布後又加四度,以準三十五度之數,草記允下,而丁丑·丙申·庚申年,則銀釘上加漆十度,漆布上加漆十度,又加全體漆五度矣。今番漆布四度後,不加全體漆,則漆色恐欠光潤,加漆二十四度後,仍加漆布四度,又加全體漆五度,似好,以此更爲磨鍊,何如?上曰,依爲之。出擧條邁修曰,禮房承旨之兼帶金吾,自多掣礙之端,行左承旨徐美修所帶同義禁,今姑許遞,何如?上曰,依爲之。出擧條邁修曰,轝士大將,例兼捕將,而左邊捕將李得濟,方帶將任,兼帶捕將之任,今姑許遞,何如?上曰,依爲之。出擧條邁修曰,京兆聞多擧行事,而判尹方在都監,職務相妨,今姑許遞,與亞尹有闕之代,令該曹,口傳差出,今番都監,凡係貽弊之端,仰體遺意,纔下飭敎矣,其所對揚之責,固在敦匠之臣,而貢市之弊,不可無主管檢察之人,平市提調之代,亦令該曹,口傳差出,何如?上曰,依爲之。出擧條邁修曰,見今去務方殷,守令不可曠官,未下直及差使員上來守令,竝令明日辭朝,受由上京守令,亦令該曹,申飭下送後,草記,何如?上曰,依爲之。出擧條上曰,咸鏡監司,尙未下批乎?瀅修曰,兩界監司受點後,下批政事,例卽入稟,而今番則公除前,不可稟政,故尙未下批矣。上曰,咸鏡監司閔台爀,令該曹,口傳下批,仍令不多日內辭朝。出榻敎邁修曰,卿宰侍從中,因事罷削人員,尙多未參哭班者,竝令給牒敍用,仍令該曹,口傳付軍職,使之入參於朔奠哭班,何如?上曰,依爲之。出擧條邁修曰,臣之精神筋力,日異而月不同,摠護使之任,則終事之地,雖不敢言私,而至於內局之任,實無以竝管,日前提調,亦以都監堂上,獲蒙遞解,臣之兼帶內局,俯賜體諒伏望。上曰,左議政兼帶藥院之任,今姑許副,仍令該曹,口傳差出。出榻敎勉兢曰,封標處在於曲墻內,而畢竟裁穴,要不出曲墻內外,今遵崇陵制度,則木石之役,可減太半,補土之役,則不得不闊大矣,開基址作兆域,及三物假家治石假家造成處,不無樹木之妨礙者,不可不伐木,此則隨所見從便擧行乎?上曰,依此爲之。勉兢曰,假丁字閣,旣有摠護使所奏,謹當依此奉行,而至於雲梯,則攻石攻木,事役懸殊,一時之用木梯,未爲不可故,敢此仰稟矣。上曰,雲梯設於何處乎?勉兢曰,在丁字閣東階,而此是御路升降處矣。上曰,依所奏爲之。邁修曰,甕家一面之逼近於本陵處,若依三面用殺上豐下之制,則莫重之地,不無掣礙之慮,此一面則下邊迤廣處,比他面務從削平,恐好矣。上曰,依此爲之。上命瀅修,書上冊都監各設事,院啓批答,瀅修曰,領府事意見獨異,而諸大臣則僉同矣。上曰,依諸大臣議施行。上命大臣以下先退,邁修等退出。上敎瀅修曰,貢膳定例釐正之役,間已就緖耶?瀅修曰,臣在夙夜之任,實無看詳刪正之暇,故冊子則奉歸私次,而姑未及始役矣,必待解此劇務,然後可以六七日在家,從容勘訂矣。王大妃殿進御加減蔘蘇飮,依前方,自今日一貼式限三貼煎入。出榻敎上命退,承史以次退出。
上在昌慶宮廬次。大行大王大妃殿初喪。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等勿爲入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
徐美修,以禮曹言啓曰,摠護使啓辭,山陵吉地,旣已封標,各項擇日,令該曹擧行事允下矣。摠護使及山陵都監堂上·觀象監提調·本曹堂上,明日待開門,來會賓廳,率諸地師,同議推擇,而拘忌年甲,自內書下,旣有前例,敢啓。傳曰,雖不書下,日官,自當知之矣。
徐美修啓曰,摠護使徐邁修,有稟達事,率禮堂·觀象監提調,來詣請對矣。傳曰,入侍。
徐美修,以禮曹言啓曰,今正月二十八日摠護使,率禮堂·觀象監提調,請對入侍時,摠護使徐邁修所啓,因山禮朔,當在五月,而臣等來會賓廳,招致日官,爛加商議,則諸日官之言以爲,巳午兩朔,俱有拘忌,不可擬議云,謹稽國朝故事,則退行固多已例,而進定亦爲十四度矣。今若退以六月旬間,六月節以後,則二十四日爲吉,進以四月旬前,三月節以內,則初七日爲吉云,而禮節甚重,進退俱難,臣等有不敢指一仰稟,博詢諸大臣,務合禮典,何如,上曰,依爲之事,擧條啓下矣,發遣郞廳,問議于大臣,則議政府右議政臣李敬一以爲,王家葬禮,固有一定之月,而日官拘忌之說,亦不可退斥,故在前國朝因山之禮,有或進或退之時者,良以此也,而先王制禮,法意甚重,臣以蒙眛之見,不敢臆對矣云。領中樞府事臣李秉模以爲,臣於國朝故事,邦家典禮,俱所茫眛,而第伏念康陵以後,未見更用康陵之例,何敢臆對於莫重莫大之節乎,惟在博詢而採用焉云。行判中樞府事臣李時秀以爲,五月之制,禮之經也,今此因山擇吉,事體莫重,禮月有拘忌,則一朔退期,亦似爲必敬必愼之道,而以臣矇識,不敢臆對,惟願博詢而裁處焉云。行判中樞府事臣徐龍輔以爲,臣於禮說,素所昧昧,且今病思昏霧,其於國朝故實,漠未記得,而以最近之例言之,惟康陵故事,雖若可援,亦有先正已定之論,昭載遺集,而康陵以後,絶無更用康陵之例,臣於此,無容更議,惟在博詢而裁處云。時原任大臣之議如此,上裁,何如?傳曰,當更詢於入侍矣。
金在昌,以備邊司言啓曰,各道行部,公除後則當如例爲之,而其中京畿·兩西,取考庚申謄錄,以勅使使行之絡續,爲念民邑之凋弊,因特敎竝令停止矣,今年三道春秋巡歷,依此例,竝令停止,何如?傳曰,允。
乙丑正月二十八日申時,上御廬次,摠護使率禮堂·觀象監提調,請對入侍時,行左承旨徐美修,記事官趙璜鎭,記注書鄭宗顯,記事官崔鳳和,摠護使徐邁修,觀象監提調趙鎭寬·朴宗來,行禮曹判書韓用龜,參判朴宗慶,以次進伏訖。邁修曰,日間聖體,不瑕有損乎?上曰,與昨一樣矣。邁修曰,殿·宮氣候,若何?上曰,一向凜綴矣。邁修曰,臣等早會賓廳,爛議於日官,則五月有拘忌,初非可論,六月念後有吉日,而其時則旣是盛熱,必値潦水,極爲悶切,四月旬前,有尤吉之日,而謹考謄錄,則三朔因山爲七次,四朔因山爲七次,凡進行於禮朔之前,爲十四次矣,然莫重之事,臣等無以擅便,不得已求對仰稟矣。上曰,五月之拘忌,果是何忌云耶?邁修曰,果有大段之拘忌,無可奈何云矣。上曰,四月則何如云耶?邁修曰,四月拘忌,與五月無異云矣。鎭寬曰,四月雖有拘忌,而三月則爲吉,三月節至四月初八日,故日家則專以節候爲主,四月初七日爲尤吉云,五月節至六月十二日,故六月內二十四日爲吉云矣。邁修曰,禮朔前第三朔第四朔,因山之例,臣等博考列錄,以備乙覽矣。上曰,入之。美修奉進,上曰,四朔因山,非七次,乃八次矣,當仰稟殿·宮後下敎矣。美修曰,前亦以擇日稟定事,有出擧條之例矣。上曰,擧條書入。邁修曰,因山禮朔,當在五月,而臣等來會賓廳,招致日官,爛加商議,則諸日官之言以爲,巳午兩朔,俱有拘忌,不可擬議云,謹稽國朝故事,則退行固多已例,而進定亦爲十四度矣,今若退以六月旬間,六月節以後,則二十四日爲吉,進以四月旬前三月節以內,則初七日尤吉云,而禮節甚重,進退俱難,臣等有不敢指一仰稟,博詢諸大臣,務合禮典,何如?上曰,依爲之。出擧條上曰,今番封標處,旣是元陵同岡,則新定陵號,何以爲之乎?邁修曰,因山旣奉於同岡,則陵號,自歸於勿用矣。上命書傳敎曰,罔極之中,山陵定於元陵同原,情理所在,萬萬深幸,今則不必用新定陵號,該曹知悉。上曰,又有可奏之事乎,諸臣皆曰,姑無可稟之事矣。上命退,諸臣以次退出。
上在昌慶宮廬次。大行大王大妃初喪。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
傳于徐美修曰,左副承旨,與不爲仕進承旨許遞,前望單子入之,待下批牌招察任。
承旨前望單子入之,金宗善落點。
兵曹口傳政事,副護軍單金在昌。
韓致應啓曰,明日朔祭朝奠兼行時,弘化門外排立次,東營·集春營入直軍,除出標信請出之意,敢啓。傳曰,知道。
以卿宰侍從罷削人敍用傳旨,傳于徐美修曰,雖已身故,前全羅監司鄭大容,一體敍用。
徐美修,以國葬都監摠護使意啓曰,大行大王大妃諡冊文,哀冊文,表石陰記行狀誌文製述官,實預差及改銘旌下玄宮銘旌表石大字,篆文陰記,寶篆文諡冊文,哀冊文,誌文書寫官實預差職姓名,別單書入之意,敢啓。傳曰,知道。
國葬都監諡冊文製述官廣州府留守李晩秀,預差行吏曹判書黃昇源,哀冊文製述官行上護軍金載瓚,預差行戶曹判書趙鎭寬,表石陰記製述官領敦寧府事金祖淳,預差行吏曹判書黃昇源,行狀製述官行判中樞府事金觀柱,預差判中樞府事徐龍輔,誌文製述官領中樞府事李秉模,預差議政府右議政李敬一,改銘旌書寫官行禮曹判書韓用龜,預差行議政府左參贊趙尙鎭,下玄宮銘旌書寫官判敦寧府事朴準源,預差行上護軍金載瓚,表石大字篆文書寫官行判中樞府事李時秀,預差議政府左議政徐邁修,表石陰記書寫官行判中樞府事徐龍輔,預差行判中樞府事金觀柱,寶篆文書寫官議政府右議政李敬一,預差領敦寧府事金祖淳,諡冊文書寫官光恩副尉金箕性,預差廣州府留守李晩秀,哀冊文書寫官行大護軍曺允大,預差工曹判書金勉柱,誌文書寫官行護軍徐榮輔,預差禮曹參判朴宗慶。
徐美修,以禮曹言啓曰,大行大王大妃,殯殿上尊號冊寶,趁上諡前擇吉事,擧條啓下矣,殯殿上尊號冊寶吉日,令日官池景興推擇,則來二月二十五日卯時爲吉云,以此日時擧行,何如?傳曰,允。
徐美修以禮曹言啓曰,因臣用龜所啓,梓宮全體漆二十四度後,仍加漆布四度,又加全體漆五度事,擧條啓下矣。日子依前啓下,分排擧行,而全體加漆及漆布加漆吉日時,更爲區別書入,漆布加漆時,則元無儀節,今亦依此例,行禮節次,不爲磨鍊之意,敢啓。傳曰,知道。
徐美修,以禮曹言啓曰,卒哭前竝停大中小祀,惟祭社稷事,已爲啓下,而取考謄錄及補編,則大報壇祭享,雖卒哭前,依例設行,亦爲用樂矣,祭享吉日,令日官李持喆推擇,則來三月初七日爲吉云,以此日設行,而自上方在諒闇中,依例遣大臣攝行,何如?傳曰,允。
徐美修,以山陵都監摠護使意啓曰,本都監使役,極其浩多,有難以別看役一人擧行,折衝徐有燁,前五衛將韓宅祚,別看役加差下,使之一體擧行,何如?傳曰,允。
上在昌慶宮廬次。大行大王大妃殿初喪。
朔祭罷後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
藥房提調黃昇源,副提調徐瀅修啓曰,日月不居,朔奠初成伏惟聖情哀慕,益復罔極,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,時原任大臣·禮堂·觀象監提調來待。
徐瀅修啓曰,左議政徐邁修,右議政李敬一,行禮曹判書韓用龜,參判朴宗慶,觀象監提調趙鎭寬·朴宗來,依下敎來待矣。傳曰,原任大臣入來後當召接,更遣史官傳諭。
以水原留守金文淳狀啓,人物被燒致死事,傳于韓致應曰,聞甚矜惻,元恤典外,別加顧恤事,回諭。
徐瀅修,以吏曹言啓曰,受由上京守令,令該曹申飭下送後草記事,大臣筵稟蒙允矣。以卽爲下去之意,自臣曹催促,則春川府使金近淳,淮陽府使趙觀鎭,寧越府使李素,交河郡守鄭時養,朔寧郡守安光宇,高陽郡守兪漢寔,利川府使徐弘輔,德川郡守金履禮,龍仁縣令兪漢石,俱以爲今方下去,淸道郡守宋欽書懷德地受由,高城郡守朴尙榮公州地受由云。關飭於公忠道臣處,使之催促還官,天安縣監金魯敬,以宗戚執事,不得下去云,驪州牧使徐有榘,以爲身病猝重,不得下去云,實病如此,則勢難强令還任,改差,何如?傳曰,守令數遞可悶,待病間,嚴飭下送後草記,可也。
徐美修,以長生殿提調意啓曰,外梓宮合木,今已畢役,自今日爲始着漆,而着漆度數,各年不同,謹依丙申庚申例,以六十度擧行,何如?傳曰,允。
金宗善,以御營廳意啓曰,依兵曹節目,來二月初一日魂殿朔祭朝奠兼行時,東營入直軍三十九名,集春營入直軍四十名內,各留營直五名,餘皆待標信除出,入直千摠白泳鎭,把摠李毅和,哨官全致常·韓性敬率領,弘化門外左右排立作門,事畢後,各還本處入直之意,敢啓。傳曰,知道。
領中樞府事李秉模箚曰,伏以日月如流,朔奠奄過,伏惟哀慕踰禮,不瑕有損,區區下情,不勝憂慮之至,仍伏念臣,力疾入都,僅經成服,退伏私次,㱡㱡欲盡,此乃通朝之所共知也。藥院恩命,忽下此際,今日監煎,又勤特敎,臣之情病,苟有一分可强之勢,處今保護之地,豈敢坐犯逋慢,不思變動哉,至於敦匠之命,義重終事,事係往役,而以若病狀,亦無以强策,臣罪至此,益無所逃。伏乞聖明,特垂矜諒,將臣所帶之任,竝行鐫免,仍治臣此時瀆擾之罪,以安賤分,千萬幸甚,取進止。答曰,省箚具悉卿懇。朔奠奄過,罔極曷喩?際見卿箚,所愼奉慮,而至於情之一字,到今更提,豈不萬萬過當者乎?殿宮湯劑,逐日議定,敦匠亦急,安心勿辭,强起視事,予切望焉。仍傳于徐美修曰,此批答,遣史官,傳諭于領府事。
上在昌慶宮廬次。大行大王大妃殿初喪。
藥房提調黃昇源,左承旨徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮·藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
徐瀅修啓曰,領府事李秉模,判府事李時秀,判府事徐龍輔,左議政徐邁修,右議政李敬一,禮曹判書韓用龜,參判朴宗慶,觀象監提調趙鎭寬·朴宗來,依下敎來待矣。傳曰,入侍。
傳于徐美修曰,發遣吏郞,諸執事淸齋與否,摘奸以來。
徐美修,以內醫院提調意啓曰,副提調徐瀅修,今日問安,不爲仕進,卽爲牌招,何如?傳曰,允。
乙丑二月初二日申時,上御廬次,時·原任大臣·禮堂,觀象監提調入侍時,行都承旨徐瀅修,記事官韓兢履·崔鳳和,別兼春秋徐有恂,領府事李秉模,判府事李時秀·徐龍輔,左議政徐邁修,右議政李敬一,禮曹判書韓用龜,參判朴宗慶,觀象監提調趙鎭寬·朴宗來,以次進伏訖。秉模曰,近來日候不調,哀慕中聖體,若何?上曰,僅爲支遣矣。秉模曰,寢睡·水刺之節,何如?上曰,一樣矣。秉模曰,各殿·宮氣候,若何?上曰,一樣凜綴矣。上曰,今以擇日事,召見卿等,摠護使先爲陳達,可也。邁修曰,禮月旣有陰陽家拘忌,而國朝故事,多有或進或退之例,進與退,均是爲禮經之外,則目下愼重之道,惟在擇其最吉而行之矣。上曰,日官來待乎,使之入侍,可也。賤臣承命出去,與日官池景喆·池景泌·全宗周·崔景烈·池景興·全啓煥·李持喆·李儀觀·洪絅中偕入,上曰,領府事試問禮月拘忌及擇吉月日,可也。秉模問於日官曰,五月是乃禮月,則有何所忌,而不得涓吉乎?景喆對曰,五月有運泊之忌矣。秉模又問曰,進而四月,退而六月,何日爲吉乎?景喆曰,四月之初七日,六月之二十四日俱吉矣。秉模又問曰,何日爲最吉乎?景喆曰,四月初七日大吉,六月二十四日平吉矣。上曰,卿等各陳意見,可也。秉模曰,五月之制,禮之經也,臣於日前獻議時,已有所仰陳,今無容更達,而旣有陰陽家拘忌,則勢不得不進退矣。上曰,進與退間,何以則得當乎?秉模曰,與其進也,退而行之,似近於禮矣。時秀曰,此是莫重莫大之禮也,國朝以來,日家之說,亦未嘗不用,則固難膠守經法,而如欲進退,則退行似勝矣。龍輔曰,臣於獻議中,以康陵以後,更無康陵之例仰陳矣,雖以己亥已例言之,當時群彦在朝,而皆以退行爲當,且有庚申近例,臣無容更達矣。敬一曰,先王定制,雖難違越,或進或退,亦多國朝故事,旣不得以禮月行之,則更問於日官,擇用最吉之日,恐無不可矣。上曰,禮堂亦陳所見,可也。用龜曰,五月之葬,先王定制,一遵守經之論,而不拘陰陽之忌,則此是正當底道理,而國朝以來,亦未嘗不用日官之言,今欲或進或退,則取最吉之日似好矣。宗慶曰,臣於禮節,素所茫昧,而陰陽家之論,自昔有之,故朱子亦取之,勿論進與退,惟吉之從,實合重事體之道矣。上曰,觀象監提調亦陳所見也。鎭寬曰,謹稽國朝故事,或進或退,其例甚多,喪禮惟當從先祖矣。上曰,進退之間,指一仰奏,可也。鎭寬曰,進與退,俱非禮經,而其在愼重之道,博采衆論而處之好矣。宗來曰,臣本昧禮,不敢臆對,而進則不及,退則爲過,過猶不及,惟在博詢而處之矣。上曰,先王制禮,在所必遵,日家拘忌,不足取信,而平昔慈意,無論事之大小,必皆諏吉而行之,在今仰體之道,不可不審愼,退行似叶於情理,卿等之見,以爲如何?秉模曰,聖敎及此,臣不勝欽仰,有何更達之言乎?時秀曰,守經之聖德,仰體之聖孝,若是卓越,臣不勝欽仰萬萬矣。龍輔曰,聖敎至正至當,臣無容更贊一辭矣。邁修曰,因山禮朔,當在五月,而有陰陽家拘忌,故謹稽國朝故事,則或進定或退行,其例甚多矣。今伏奉聖諭,以先王制禮,在所必遵,日家拘忌,不足取信,而平昔慈意,無論事之大小,必皆諏吉而行之,則在今仰體之道,不可不十分審愼爲敎,如事之聖孝,臣等實不勝欽仰萬萬。守經之論,雖有先正之言,國朝以來,未嘗不用日家之法,則其在喪禮從先祖之義,禮朔涓吉,今無可論,進與退之間,惟吉之從,儘合於必愼終事之道,而臣等素昩禮典,有難指一稟定,發遣禮郞,問議於在外大臣及儒賢,亦令弘文館,博考國朝已行之例,以爲裁處之地,何如?上曰,依爲之。出擧條上曰,領府事病患果何如?秉模曰,臣於昨日,病勢猝劇,召命之下,不能趨造,使諸臣會且歸焉,不勝惶悚,今雖力疾登筵,藥院與都監之任,萬無承當之望矣。上曰,昨月箚批已諭,而卿之辭巽,萬萬過當,且湯劑所重,何如?都監擧行,緊急,何如?此豈卿言私之時乎,自明日必爲仕進也。秉模曰,聖敎雖如此,賤疾無可强之望,過公除後,勢將更尋鄕路,而所帶之任,雖被重勘,無望承當矣。上曰,過矣過矣。時秀曰,臣亦有痰癖之疾,發輒暈眩,不省四到,爲服江水,近處郊坰,或望其賴天之靈,復尋生路,而如値朝家有事之時,則豈敢不從便往來乎。方擬公除後出去,而微末去就,不敢每頻天聽矣。上曰,今旣入處京第,何必復出郊坰乎?龍輔曰,以臣情病,久處城闉,固知萬萬惶悶,而以此時之故,不敢言歸,公除後則將欲尋鄕,而區區去就,有難煩浼,勢將從便還鄕矣。上曰,卿旣入城,故予則認以爲仍處京第,而今此所陳,豈不萬萬過當乎,必須亟止尋鄕之計也。仍命退,用龜進前奏曰,大行大王大妃殯殿上冊寶儀節,當爲磨鍊,而殯殿上冊寶,元無可據已例,恐當以上諡殯殿儀節,旁照增減矣,上諡時,則只領議政以下執事官,變服黑團領·黑角帶行禮,無百官參班之事,而今番上冊寶,異於上諡,不可無百官行禮。且親上致詞箋文及樂章文,與常時有異,有不敢循例磨鍊,因山前殯殿誕日·節日,進表裏方物物膳,曾有已例,各殿·宮於殯殿,自內所進表裏及百官表裏,京外方物物膳,不可不依例磨鍊,至於各殿·宮受賀進表裏等節,似不當磨鍊,告廟頒敎,係是應行之事,依例擧行,恐合事宜,而俱係莫重儀文,臣於禮節,素所茫昩,問議于時原任大臣而處之,何如?上曰,依爲之。出擧條又奏曰,健陵補土及顯隆園齋室移建之役,當此山陵有事之時,恐難竝擧,且與目下時急之役有間,今姑停止,何如?上曰,待秋爲之,可也。出擧條鎭寬進前奏曰,陵誌之用磁,載於喪禮補編,而丁丑·丙申,皆依此用之,及戊午年間,命禁回回靑,而有磁誌竝禁之敎矣,顯隆園遷奉,雖在其前,而伊時特命以烏石爲誌,庚申因山時,亦仍用烏石,今於元陵,旣用同原之制,而若用烏石誌,則與丙申所用不同,不可不經稟後擧行,而事係莫重,下詢大臣處之,何如?上曰,依爲之。出擧條又奏曰,魂殿修理之役,前有該曹擧行之命,而今自魂殿都監草記矣,凡係國役,各有所司,各守典式,雖當倉卒急遽之中,尤宜恪遵,不相踰越,然後可無推諉紛挐之弊矣。魂殿修理,自前爲魂殿都監擧行,故都監之設置造成所·修理所·別工作等房掌,良以是也,未知何故。忽自庚申,有魂殿都監草記之擧,而本曹不究格例,曚然擧行,已是違式,今番又有是事,事當援據已例,一番經稟後,可以奉行,故敢此仰達矣。上曰,依爲之。出擧條瀅修曰,每當上冊寶時,自尙方,例進法服稟單,而雖平常時,自前例多置之矣。今番則尤異於常時,稟單不敢循例書入,何以爲之乎?上曰,稟單置之,勿爲書入,可也。諸臣以次退出。
上在昌慶宮廬次。大行大王大妃殿初喪。
自酉時至初四日開東,灑雨下雨,測雨器水深一寸。
藥房提調黃昇源,副提調徐瀅修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿·宮氣候一樣,而都提調,則昨筵面諭,而今日又不入來,豈非過當乎,殿·宮湯劑,姑不議入,卿等亦爲退去宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
傳于徐美修曰,禮房承旨馳詣社稷,奉審摘奸以來。
金宗善啓曰,卽者中樞府錄事來言,領府事李秉模,以爲臣於藥院批旨,萬萬惶懍,走伏金吾門外,恭竢鈇鉞之誅云矣,敢啓。傳曰,卿勿爲過中之擧,卽爲入來,議定湯劑事,遣史官傳諭。
韓致應啓曰,卽者義禁府都事來言,領府事李秉模,今方待命於金吾門外云,係是大臣去就,敢啓。傳曰,知道。
事變假注書韓泰登書啓,臣敬奉聖諭,馳往傳諭于中部堅平坊典醫監契領中樞府事李秉模所住處,則以爲湯劑議定,事係莫重,而臣之情病,萬無冒進之勢,伏地震慄,求死不得,惟願遄被王章云矣,敢啓。答曰,前批已諭,又何如是,卽爲入來,議定湯劑事,爾其更往傳諭。
韓致應啓曰,卽者中樞府錄事來言,領府事李秉模,今方出城云,係是大臣去就,敢啓。傳曰,知道。
以慶尙監司金羲淳狀啓,彦陽縣·寧海府民家失火,人物燒死事,傳于嚴耆曰,聞甚驚惻,元恤典外,各別顧助,燒死人,如有生前身還布,竝卽蕩減事,自廟堂,措辭區劃分付。
徐瀅修,以吏曹言啓曰,今正月二十八日傳曰,罔極之中,山陵定於元陵同原,情理所在,萬萬深幸,今則不必用新定陵號,該曹知悉事,命下矣。謹考丁丑年謄錄,則明陵參奉,連以山陵參奉差出,而至翌年,始以明陵參奉稱號矣,景陵參奉忠義,依前下批,以山陵參奉忠義施行,何如?傳曰,允。
徐美修,以魂殿都監摠護使意啓曰,魂殿以文政殿爲之,令該曹修理事,命下矣。臣等謹詣奉審,則殿內唐家,別無大段有頉處,自都監,當從便修理,至於簷階及行閣詣處修改處,令該曹,卽爲擇日修理,而移安廳·御齋室·內哭臨廳·安香廳·祭器庫及殿宮直所·獻官以下各項處所一一稟定,然後可以分付該曹,一體修改,何以爲之?敢稟。傳曰,允。
徐美修,以山陵都監摠護使意啓曰,今此山陵假丁字閣·假齋室以下材木所入,極爲浩多,而取考前例,則或卜定於諸道,或取用於京司矣。卽聞獻陵局內,有昨年風落檜木二百餘株云,各陵風落木之用於陵役,多有已例,以此取用,俾除卜定之弊,其餘不足之數,從便取用於京司,何如?傳曰,允。
徐美修,以奉常寺都提調·提調意啓曰,東耤親耕田所種九穀,今年則先農祭,雖未設行,而過元定祭日後,卽爲起墾付種之意,敢啓。傳曰,知道。
上在昌慶宮廬次。大行大王大妃殿初喪。
自人定至夜五更,灑雨下雨,測雨器水深一寸四分。
加漆後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
事變假注書韓泰登書啓,臣敬奉聖諭,馳往傳諭于中部堅平坊典醫監契領中樞府事李秉模所住處,則以爲,湯劑議定之緣臣遲滯,論其罪負,誅戮猶輕,到此地頭,不敢偃處城闉,今方逬出城外,恭俟嚴誅云矣,敢啓。答曰,謂卿入來,而見此書啓,出城之擧,尤萬萬過矣,情病之難强,如卿所言,則其在敬大臣之道,予豈不體諒,而以情言之,前後批諭,洞悉無餘,今豈有一毫更引之端?愼節則亦不至於難强,殿宮湯劑之遲滯,予心悶然,卿須諒此至意,卽爲入來事,爾其更爲傳諭,仍與諧來。
嚴耆,以弘文館言啓曰,因大臣筵奏,令弘文館,博考國朝已行之例事,命下矣。臣等謹稽國朝已行之禮,則進行之禮有十三,定安王后厚陵因山,元敬王后獻陵因山,世祖大王光陵因山,恭惠王后順陵因山,貞顯王后宣陵因山,章敬王后禧陵因山,皆行于三朔,貞熹王后光陵因山,睿宗大王昌陵因山,文定王后泰陵因山,仁宗大王孝陵因山,仁聖王后孝陵因山,明宗大王康陵因山,仁順王后康陵因山,皆行于四朔,退行之例有四,神德王后貞陵因山,孝宗大王寧陵因山,俱行于六朔,懿仁王后穆陵因山,行于七朔,而庚申健陵之退行寔與寧陵同符,蓋進行之例,固多於退行,而進行之禮,多在於國初,退行之禮,可考於近例矣。竊伏惟我朝禮儀,漸近漸備,卒哭後白衣冠,創行于宣廟乙亥,群臣衰服之制,始備于肅廟庚子,而及夫英廟丁丑補編之成而後,一洗千古之陋,盡復三代之舊,則恐不可以國初已行之例,而援議於儀文大備之後也。臣等謹按禮記曰,喪事先遠日,吉事先近日,孔穎達釋之曰,喪事葬與練祥,是奪哀之義也,非孝子之所欲,但制不獲已,故卜先從遠日而起,示不宜急,微伸孝心也。春秋左氏傳曰,卜葬先遠日,杜預釋之曰,此尊卑俱然也,斯又喪禮卜日,寧退無進之明據也,然此猶爲權宜不得已之說耳,五月而葬,先王之經禮也,時日拘忌,後世之小數也。夫卜兆卜日,見於周禮,古先聖王,於終事之際,其必敬必愼也如此,而天子七月,諸候五月之期,三代以來,未之有改,此豈古先聖王之灼見於天地鬼神吉凶禍福之理者,不及於後世操術之瞽史巫祝而然哉?恭惟我太宗大王,嘗敎群臣曰,先王制禮,自天子至於大夫士,葬期各有月數,後世陰陽家,拘於多忌,予甚憫焉,如太歲壓本命,葬師最忌,予嘗驗之再矣,而大無妨也,其令書雲觀,毋得更言,大哉王言,豈非今日之所當仰法者乎?臣等叨居論思之地,猥承博考之命,非先聖王經禮之所載,不敢以陳於前,惟在博詢而裁處焉,敢啓。傳曰,知道。
嚴耆,以魂殿都監摠護使意啓曰,魂殿所用銀器,待下敎擧行,而至於鍮鑄祭器,取考庚申謄錄,則自國葬都監,山陵祭器鑄成時,同爲擧行矣,今亦不必別設鑄成,依庚申例,一體鑄成之意,分付國葬都監,何如?傳曰,允。
金宗善,以兵曹言啓曰,依下敎,弘化門入直砲殺手十名式輪回除出,金虎門入直將官率領,光政門把守之意,敢啓。傳曰,知道。
上在昌慶宮廬次。大行大王大妃殿初喪。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
事變假注書韓泰登書啓,臣敬奉聖諭,馳往傳諭于西部西江坊黑石里領中樞府事李秉模所住處,則以爲,臣罪員至重,有不容一日偃處於城闉,退伏江郊,惟嚴誅是俟,不意史官儼臨,恩諭誕宣,反覆諄懇,不啻若耳提面命,至於湯劑之遲滯予心悶然之敎,奉讀以來,毛骨俱竦,臣雖頑愚,豈或全昧臣分?又豈不知以此時仰煩酬應之爲死罪,而決難冒膺之情,曾已畢陳於前席,拘馬賤疾,雖不敢蔓辭煩徹,登降軒陛,八顚九倒之狀,筵臣所共覩,僚席所同憐,況今重觸風寒,症形頓劇,時日之內,萬無起動之望,由前由後,有死而已,惟願聖明,亟收偕來,仍降威罰,以卒前後拯濟之恩,俾霑此日生成之澤,千萬泣祝云矣。臣則旣承偕來之命,姑爲仍留之意,敢啓。答曰,一諭而聽我者邈邈,再諭而視予者浼浼,豈平昔期望於卿也哉?是皆予誠意淺薄之致,愧歎不已,問候嘗藥,必欲須卿者,予意已定,不在多誥,卿以體國大臣,不思飜然於此,而愼節中棲屑江干,予心安乎否乎?卿須亟改前見,卽爲入城事,爾其更爲傳諭,仍與偕來。
徐美修,以禮曹言啓曰,卽接永禧殿官員所報,昨夜之雨,本殿第一室滲漏,以至龍床之沾濕,萬萬驚悚,不可無慰安之擧,慰安告文,不卜日今初七日設行,告文令藝文館撰出,臣曹堂上,卽爲進詣奉審後稟處,何如?傳曰,允。
傳于韓致應曰,奉審禮書判書入侍。
徐美修,以山陵都監摠護使意啓曰,假丁字閣以下營建材木各樣物種,勢將輸運,車子優數定送,三軍門卜馬出用,旣有前例,訓鍊都監二十匹,禁衛營·御營廳各十五疋,給糧料待令,都監出去時,自多有雜物馱運之事,爲先容所入使用,何如?傳曰,允。
金宗善,以訓鍊都監言啓曰,因兵曹草記,弘化門入直軍十名除出,金虎門入直將官率領,輪回入直於光政門之意,敢啓。傳曰,知道。
乙丑二月初五日申時,上御廬次,奉審禮曹判書入侍時,右副承旨韓致應,記事官趙璜鎭,記注官鄭宗顯,記事官盧,禮曹判書韓用龜,以次進伏訖。上曰,永禧殿滲漏處奉審,則果何如耶?用龜曰,俄於草記,已爲仰達,而滲漏處,卽第一室龕室斑子上矣。上曰,然則是紅綃帳內耶?用龜曰,然矣。上曰,曾亦有龕內滲漏之事乎?用龜曰,問于事知守僕輩,則皆曰,曾未見之云矣。上曰,龍床沾濕處,詳言之,可也。用龜曰,滲漏之水,點滴於龍床之上,所鋪褥席,竝皆沾濕,而沾濕處,以周尺尺量,則長爲二尺,廣爲一尺矣。上曰,影幀中畫龍床畫褥席,則不至於沾濕耶?用龜曰,畫褥有沾濕處,而長廣各不過一寸許,似是滲漏時餘沫之所及者,而初奉審時,則有濕痕矣,及其再奉審也,已爲乾淨,有意看之,則似有微痕,尋常看過,則不見其痕,畫彩少無渝變矣。上曰,玉軸則無沾濕耶?用龜曰,影幀下端玉軸上靑白繪粧合縫處,亦爲沾濕,而長不過七寸,廣不過一寸,乾精之後,則似無斑痕矣。上曰,昨日何時滲漏耶?用龜曰,似是夜雨所漏,而今朝殿·宮奉審時,始見之云矣。上曰,修改之節,將何以爲之耶?用龜曰,修改之時,勢將乘屋改瓦,故不得不移安後始役,而五室影幀,當竝爲移奉於移安廳矣。上曰,褥席亦當改備耶?用龜曰,褥席竝爲透濕,勢將改備矣。上曰,殿內他處,更無滲漏處耶?用龜曰,別無他滲漏處,而第一室龕內,則以油芚仰遮於斑子下,雖或更雨於移安之前,似無他慮矣。上曰,移奉節次,何以爲之耶?用龜曰,各室有黑長櫃,每當移安時,則捲奉影幀于櫃中,次第移奉於移安廳云矣。上曰,移安廳距殿幾何也。用龜曰,相距至近矣。上曰,移安時節次,何如?而或用腰輿耶?用龜曰,移安時儀節,未及詳知矣。上曰,出去後詳考儀節,自政院入稟,可也。用龜曰,永禧殿雨漏處及龍床上褥席修改之節,當於移安後擧行矣,移安吉日時,問於日官,則今初十日卯時爲吉云,以此日時移安,而先告事由文,同日曉頭設行,仍爲趁時始役,而還安及還安告由文,事畢後隨時設行,臣曹堂上及戶曹堂上,依例進詣監董,何如?上曰,依爲之。出擧條用龜曰,健元陵屛風石有頉處,當爲修改,而狀啓尙未判下,故擇日單子,姑不得入啓矣。上曰,狀啓雖未判下,單子先爲入啓,可也。上曰,屛風石有頉處,禮判旣奉審矣,聞是甲辰修改處,而今又如此,豈不悚悶乎?用龜曰,本陵石物,已經四百餘年,故自多有剝落處,從前隨其有頉,皆以泥灰修補,今此屛風石,亦是甲辰之附石塗灰處,而當此解凍之時,塗灰脫落,故石片隨退,今若以見退之石片,還附舊處,塗以泥灰,則自當如前矣。上命退,諸臣以次退出。
上在昌慶宮廬次。大行大王大妃殿初喪。
未時,日暈兩珥。
加漆後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
備忘記,咸鏡監司閔台爀下直,長弓一張,長箭一部,片箭一部,筒兒一箇賜給。
傳于嚴耆曰,都承旨許遞,前望單子入之,待下批牌招察任。
承旨前望單子入之,朴崙壽·柳畊落點。
事變假注書韓泰登書啓,臣敬奉聖諭,馳往傳諭于西部西江坊黑石里領中樞府事李秉模所住處,則以爲,以臣罪負,何敢爲唐突附奏之計,而竊附獄中上書之義,連犯煩猥之誅,瞻望雲天,顒竢處分,不意史官,又宣聖諭,恩禮愈隆,臣罪愈大,俯仰靡措,神魂都喪,問候嘗藥,是豈一日半晷所可遲滯者,而因一滓穢如臣之區區去就,拖至多日,得不爲聖朝非常之過擧乎?一則臣罪,二則臣罪,第伏念私意雖輕,國體甚重,設使臣忘廉喪恥,急於冒進,在國家砥礪名檢之道,庶蒙閔覆警發,俾知自持之方,況可擬議於保護之重任乎?至若賤疾之添苦,有不暇縷陳。伏乞聖慈,亟寢偕來之命,仍治蔑分之罪,使國體不至大損,千萬懇禱云矣,臣則旣承偕來之命,姑爲仍留之意,敢啓。
以史官書啓,傳于韓致應曰,此大臣,非曰無向來情勢,前後昭晰已盡,亦嘗勉膺於敦匠之役,又已屢爲出入於筵席,則獨於藥院,有何別般情勢,復爲出城之擧,湯劑不得議定,而不以爲顧,敦勉亦旣備至,而不以爲念,其於分義,果何如也,到此國體爲重,非忽敬禮而然,領中樞府事李秉模,姑先施以罷職之典。
徐美修,以禮曹言啓曰,臣用龜,謹詣永禧殿與本殿令韓克裕,參奉李道在眼同奉審,則第一室龕室上斑子滲漏,點滴於龍床上,漸漬透濕於褥席間,而以周尺尺量,則長爲二尺,廣爲一尺,影幀下端靑白繪粧合縫處,爲滲漏餘沫所沾濕,長爲七寸,廣爲二寸,畫龍床下畫褥席沾濕處,長廣各爲一寸,誠萬萬驚悚,移安修改,恐不容少緩,而見今雨意,猶未快霽,移安前姑先以精潔油芚,仰遮於斑子下,以備雨漏,恐爲審愼之道,而事體重大,臣不敢擅便,何以爲之乎?敢稟。傳曰,以油芚仰遮後復命。
嚴耆,以戶曹言啓曰,卽接廣興倉所報,則謹奉傳敎,判府事李時秀,自甲子七月,乙丑正月至合七朔祿米太,直爲輸送則領受,而判府事徐龍輔,自甲子正月,十二月至合十二朔不受祿米太,依數受去之意,敢啓。傳曰,知道。
徐美修,以山陵都監摠護使意啓曰,今番三都監所用米錢木布,參互各年謄錄,依丁丑年數爻,酌量磨鍊別單書入,而內下銀子三千兩,換錢取用於戶曹,京司各道米布分定元數中,分排計減,而目今關西物財之匱乏,比他道孔酷,海西昨年年事告歉,不可無體諒之道,兩道監·兵營分定木布,全數除減。且諸道木布運輸之際,爲弊多端,各所匠募分給之資,錢條爲便,以錢代納之意,竝爲分付,何如?傳曰,允。
徐美修,以山陵都監摠護使意啓曰,本都監所用物種,參考各年前例,鐵炭則戶曹各衙門取用,而石炭及不足鐵物,卜定於海西,空石則戶曹·各軍門·守禦廳·畿營取用,生葛以戶曹所在取用,何如?傳曰,允。
徐美修,以國葬都監摠護使意啓曰,魂殿所用祭器,山陵所用祭器鑄成吉日,令日官推擇,則今二月初十日卯時爲吉云,以此日時,始役之意,敢啓。傳曰,知道。
徐美修,以國葬都監摠護使意啓曰,魂殿祭器,依庚申年例,自國葬都監鑄成事,命下矣。依下敎,魂殿祭器與山陵祭器,同爲鑄成之意,敢啓。傳曰,知道。
事變假注書吳夏哲書啓,臣於本月十八日,敬奉聖諭,當日辰時量,馳詣于廣州松坡里判府事金觀柱所到處,傳諭是白乎,則以爲臣之情地,轉益懍蹙,雖蒙恩諭,不敢爲還入之計,而亦不敢循例附奏,尤增死罪云矣,臣則自此復路,緣由馳啓云云。踏啓字。
敎咸鏡監司閔台爀書。王若曰,柳公綽之才優藩鎭,中書之剡牘纔登,寇平仲之名重華夷,北門之鎖鑰克壯,玆撤八座卿月,庸作一路福星,眷彼關北管轄之州,卽是我東根本之地,豐沛之遺化尙在,俗厚民淳,咸·吉之列鎭相連,物象地大,金城千里,崒乎摩天·摩雲之高,赤島八池,逖矣慶源·慶興之遠,金元帥之嵬勳尙紀,漢碑可徵,尹侍中之舊蹟渺茫,堯封何處,邇來海弊也糶糴也,久致沿峽之俱殘,抑爲保障乎繭絲乎?誰能牧禦之有術?唯卿,驪興名族,鵠立偉姿,規度矜持,自有古名家遺範,風儀凝遠,不愧賢宰相令譽,漢廷推重厚之風,自先朝眷遇也篤,楊家著廉謹之行,逮嗣服歷試者多,佐銓衡而長銀臺,三千遼·薊之專對,綰銅符而擁玉節,六七藩邑之分憂,方藩寄歷簡於朝端,而廷議無出於卿右,玆授卿以咸鏡道觀察使兼兵馬水軍節度使·都巡察使·咸興府尹。卿其任重方面,殫竭寸心,攬轡則范滂揚淸,搴帷則郭賀行部,矧遐陬絃誦之俗,尙遺風之餘存,嗟新莅綱紀之方,宜宿望之坐鎭,恤窮蔀而蠲茸貂之供,莫曰豆江之遙,揀英材而課弓馬之工,無忽桑土之備,唯淸白簡重之操,知有家傳,顧深墨哀疚之中,未遑多誥,自餘制置,式遵常規。於戲,百餘年棠謠尙傳,罔俾專美,卄四月瓜期非遠,行且召卿,故玆敎示,想宜知悉。知製敎趙晉和製進。
上在昌慶宮廬次。大行大王大妃殿初喪。
惠慶宮進服蔘吉茶,自初六日停止。出榻敎
藥房提調黃昇源,左承旨嚴耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
備忘記,乶下僉使金宗觀,撫夷萬戶申之翰,造山萬戶胡秀彬下直,各長弓一張,長箭一部,片箭一部,筒兒一箇賜給。
以承旨房望,傳于徐美修曰,承旨房仍。
上在昌慶宮廬次。大行大王大妃殿初喪。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣,王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減蔘蘇飮,自今日一貼式,限三貼煎入事,榻前下敎。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
注書趙璜鎭病,代以兪應煥爲假注書。
以領中樞府事李秉模罷職傳旨,傳于朴崙壽曰,日前下敎,出於尊國體之意也,敍用復授前任兼職,敦匠甚急,卽爲會同事,遣史官傳諭于領府事所住處。
兵曹口傳政事,領府事單李秉模,復授前任事承傳。
吏曹口傳政事,領經筵李秉模,司甕都提調李秉模,訓鍊都監都提調李秉模,尊崇都監都提調李秉模,以上復授兼職事承傳。
傳于朴崙壽曰,藥房都提調,令該曹口傳擬入。
徐美修,以禮曹言啓曰,魂殿薦新,依禮文已爲磨鍊啓下矣,因山後山陵薦新,一體知委封進之意,敢啓。傳曰,知道。
徐美修,以司饔院監膳提調意啓曰,漁夫契貢人等呼訴內,春澌尙在,寒雨頻霔,江水忽漲而未退,實無設網捉魚之路,各殿·宮明日日下生鮮,將至關供之境,願以活鷄,限捉得間全數代封云矣。在前如此之時,雖或有全數代封之規,然而莫重御供,自下不敢擅便,惶恐敢啓。傳曰,依前例全數代封,可也。
上在昌慶宮廬次。大行大王大妃殿初喪。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
備忘記,北虞候張漢籌下直,長弓一張,長箭一部,片箭一部,筒兒一箇賜給。
上在昌慶宮廬次。大行大王大妃殿初喪。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減蔘蘇飮前方中,去紫莞茸,加天花粉一錢,知母七分,自明日一貼式,限二貼煎入事,榻前下敎。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
備忘記,神方仇非萬戶沈範祖下直,長弓一張,長箭一部,片箭一部,筒兒一箇賜給。
傳于徐美修曰,禮房承旨馳詣永禧殿,奉審以來。
傳于朴崙壽曰,守令有闕之代,口傳差出,使之明日辭朝。
吏曹口傳政事,以洪元燮爲忠州牧使。
金宗善,以備邊司言啓曰,卽見京畿監司金達淳所報,則以爲各驛人馬聚待京中,許多糧料,無路區劃,依庚申年例,米太各一百三十石,卽速上下事,分付該廳爲辭矣,驛路事勢,不可不念,旣有庚申已例,依此許劃之意,分付賑廳,何如?傳曰,允。
上在昌慶宮廬次。大行大王大妃殿初喪。
藥房副提調徐美修啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿·宮氣候一樣,卿不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
以全羅監司沈象奎狀啓,潭陽府民家失火事,傳于嚴耆曰,聞甚驚惻,元恤典外,別加顧恤事,廟堂措辭分付。
徐美修,以司饔院監膳提調意啓曰,鷹師貢人等呼訴內,所供日下生雉,每當春節,則厪厪繼封矣。今無餘儲,又因近日風勢之不順,網羅莫設,鷹獵無路,將未免闕供之境云,在前如此之時,例有活鷄參半代封之規,而莫重御供,自下不敢擅便,惶恐敢啓。傳曰,依前例以活鷄,參半代封。
上在昌慶宮廬次。大行大王大妃殿初喪。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
事變假注書韓泰登狀啓,臣於本月初八日酉時量,敬奉聖諭,同月初九日申時量,馳往楊根西始面蹄灘里領中樞府事李秉模所住處,傳諭是白乎,則以爲,臣病在難醫,情急首邱,扶舁登程,纔還鄕次,千萬不自意近侍之臣,馳宣聖敎,薄罷旋敍,飭以敦匠,罪重邱山,恩深河海,惶霣感泣,不知所達,第臣宿症,益添於風雪跋涉之餘,決難蠢動之狀,史官之所臨覩,會同時急,而承膺無路,罪上添罪,惟願遄被嚴誅云矣,臣則仍爲復路,緣由馳啓事云云。傳曰,見史官書啓,所愼奉慮,爲日稍久,必臻勿藥,卿於向筵,有所面陳,今此敦匠之役,餘日無多,卽爲登途上來會同事,更遣史官,傳諭于領中樞府事。
上在昌慶宮廬次。大行大王大妃殿初喪。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
吏曹口傳政事,以李時秀爲內醫院都提調。
傳于朴崙壽曰,摠護使·禮曹堂上·觀象監提調,率日官來待。
朴崙壽啓曰,摠護使徐邁修,禮曹判書韓用龜,參判朴宗慶,觀象監提調趙鎭寬·朴宗來率日官,依下敎來待矣。傳曰,入侍。
徐美修,以禮曹言啓曰,今二月初二日時原任大臣·禮堂·觀象監提調入侍時,臣用龜所啓,大行大王大妃殿上冊寶儀節,當爲磨鍊,而殯殿上冊寶,元無可據已例,恐當以上諡殯殿儀節,旁照增減矣。上諡時則只領議政以下執事官,變服黑團領·黑角帶行禮,無百官參班之事,而今番上冊寶,異於上諡,不可無百官行禮,且親上致詞箋文及樂章文,與常時有異,有不敢循例磨鍊,因山前殯殿誕日·節日進表裏方物物膳,曾有已例。各殿·宮於殯殿,自內所進表裏,京外方物物膳,不可不依例磨鍊,至於各殿·宮受賀進表裏等節,似不當磨鍊,告廟頒敎,係是應行之事,依例擧行,恐合事宜,而俱係莫重儀文,臣於禮節,素所茫昧,問議于時·原任大臣而處之,何如?上曰,依爲之事,擧條啓下矣。發遣郞廳,問議于大臣,則議政府左議政臣徐邁修以爲,卽因禮堂筵奏,殯殿上冊寶儀節,問議時原任大臣事蒙允矣。向來議號之初,已有親上之擧,則冊寶之追上於殯殿,蓋亦卒事之義,而有不容已者,此與上諡有異,則當遵用上號時儀文,而但親上致詞箋文樂章及各殿·宮受賀等節,誠如禮堂所論,此時恐不宜磨鍊,至如各殿·宮於殯殿,自內進表裏及百官表裏,京外方物物膳告廟頒敎等應行之禮,旣以如事之聖孝,追上冊寶。且設慶科,則竝不可不依例擧行,而殯殿,亦當有先告事由之儀,賤見如此,有在博詢而處之云。右議政臣李敬一以爲,殯殿上冊寶,雖無可據之例,當以上諡儀節,旁照增減云者,禮堂所奏,儘爲得當,而今番上冊寶,異於上諡,不可無百官行禮,至於親上致詞箋文及樂章文,哀慶各異,似不當循例磨鍊,各殿·宮自內所進表裏及朝廷表裏,京外方物物膳,依例磨鍊,各殿·宮受賀進表裏等節,似不當磨鍊,告廟頒敎,則依例擧行云者,誠如禮堂所奏,而事體至重,以臣謏淺之見,不敢質言仰對,令弘文館,博考國朝已行之禮後,更令儀曹,成出儀註何如云。領中樞府事臣李秉模,行判中樞府事臣李時秀,行判中樞府事臣徐龍輔,俱以病未獻議云。行判中樞府事臣金觀柱在外,不得收議,大臣之意如此,上裁,何如?傳曰,依左相議爲之,自內進表裏及朝廷表裏,京外方物物膳,竝除之可也。
徐美修,以禮曹言啓曰,今二月初二日時原任大臣·禮堂·觀象監提調入侍時,摠護使徐邁修所啓,因山禮朔,在於五月,而有陰陽家拘忌,故謹稽國朝故事,則或進定或退行,其例甚多矣。今伏奉聖諭,以先王制禮,在所必遵,日家拘忌,不足取信,而平昔慈意,毋論大小事,必皆諏吉行之,則在今仰體之道,不可不十分審愼爲敎,如事之聖孝,臣等實不勝欽仰萬萬,守經之論,雖有先正之言,國朝以來,未嘗不用日家之法,則其在喪禮從先祖之義,禮朔涓吉,今無可論,進與退之間,惟吉之從,儘合於必愼終事之道,而臣等素昧禮典,有難指一稟定。發遣禮郞,問議於在外大臣及儒賢,亦令弘文館,博考國朝已行之例,以爲裁處之地,何如,上曰,依爲之事,擧條啓下矣。發遣郞廳,問議于在外大臣及儒賢,則行判中樞府事臣金觀柱以爲伏以昧昧瞢識不敢議到於莫重禮制,況目下病狀昏倒,詢問之下,末由獻議,不勝惶悚萬萬云。議政府右贊成臣宋煥箕以爲,臣於聖母禮陟之日,顧以癃廢,未卽赴哭,頃陳短章,秪俟嚴譴,不意玆者禮官,銜命遠臨,詢以邦家重禮,是豈如臣瞢陋所敢僭易與議哉?第竊念因山定期之進退,實有已例可據,則變通之道,惟在朝家之從宜定行而已云。成均館祭酒臣李直輔以爲,昊天不弔,慈聖禮陟,臣民哀慕,中外惟均,臣於承諱之後,擔曳作行,添病歸伏,不得奔慰,誠禮都虧,譴何是俟,不意王人儼臨,俯詢禮疑,伏不勝惶隕之至,臣以蔑識,從前下問,一未仰對,今於莫重典禮,尤何敢妄有陳達乎。又不免虛辱隆旨,彌增死罪云。行副護軍臣金日柱以爲,病狀危劇,神精昏顚,莫重禮制,不敢仰對云。司憲府掌令臣宋穉圭以爲,臣之前後猥叨淸問,非止一再,而揆分僭越,不敢仰對,今此禮朔進退,乃是愼終莫重之節,而事係變通,尤豈瞢陋如臣者所敢容議?玆又虛辱王人,臣罪萬死,不勝兢惶隕越之云矣,敢啓。傳曰,以六月內擇入。
徐美修,以賓廳言啓曰,因山吉日,以六月內擇入事,命下矣。臣等齊會賓廳,招致觀象監諸日官,各項吉日,爛熳詳議,則今年亥坐小利,六月卽吉朔云,故使之精擇,別單書入之意,敢啓。答曰,知道。
觀象監,右旋左落,辛兌龍亥入首,亥坐已向,艮兌得水巽破,亥坐已向,洪運丁丑水,正運庚辰金,忌土年月日時,運泊貴人宮小利,大行大王大妃乙丑生,金忌火日,始役二月十八日壬申辰時先始南方,斬草破土同月三十日甲申辰時先始南方,告先陵祠垕土同日曉頭先行,作甕家四月十一日甲子卯時,開金井同月二十日癸酉午時,穴深八尺四寸,用造禮器尺,外梓宮陪進同月二十九日壬午卯時,下外梓宮五月初二日乙酉午時,啓攢宮六月十七日己巳未時先啓北方,周堂空,發靷同月十九日辛未寅時,行喪忌方丙壬方,成殯到山陵後隨日時,停喪忌方艮巽方,山陵啓攢宮同月二十日未時先啓北方,進發同日啓攢宮後隨時,下玄宮同月二十日亥時,的呼丁巳生,正沖壬寅生,同旬沖丙寅生,已上下玄宮時小避,祭主不伏方巳午未地,取土吉方甲庚方,造命年月日時丁丑金癸未木·壬申金辛亥金,本命貴馬聖人登寶殿,太陽三合,太陰到坐,活祿馬貴,坐山得局,明氣到穴,靑雲得路,四大吉時,金鷄鳴玉犬吠。
乙丑二月十三日申時,上御廬次,摠護使·禮曹堂上·觀象監提調率日官入侍時,左副承旨朴崙壽,記事官韓兢履,記注官鄭宗顯,別兼春秋徐有恂,摠護使徐邁修,禮曹判書韓用龜,參判朴宗慶,觀象監提調趙鎭寬·朴宗來,以次進伏訖。邁修曰,日候不調,罔極中聖體,若何?上曰,僅爲支遣矣,邁修曰,寢睡·水刺之節,何如?上曰,一樣矣。邁修曰,各殿·宮氣候,何如?上曰,一樣凜綴矣。上曰,日官使之入侍也,賤臣承命出來,與日官池景喆·池景泌·全宗周·崔景烈·池景興·全啓煥·李持喆·洪絅中·李儀觀偕入,上曰,四月六月,皆非禮朔,則五月內,或有可用之吉日乎?邁修曰,五月則旣有拘忌,似不敢擬議,而第當更爲詳問於日官矣,仍問於日官曰,五月內有可合吉日乎?景喆對曰,五月初二日爲吉,而以運泊之忌,初不敢推擇矣。上曰,初二日外,又有吉日乎?景喆對曰,初二日外,更無吉日矣。邁修曰,假使有吉日,旣有月忌,則恐難用之矣,五月因山,固是先王制禮,而朝家自前,用雲觀擇日,今此禮朔,旣有陰陽家拘忌,則其在愼重之道,何可議到乎?上以在外大臣及儒賢收議,出示邁修,邁修曰,收議草,臣已自外得見矣。諸議別無進退間指一之論,而贊成臣宋煥箕獻議中,進退俱有已列可據云者,似有意見,而惟在裁處之如何矣。上曰,若不用禮月,則當以六月內涓吉,而六月則何日爲吉乎?邁修問於日官景喆,對曰,向來初擇,則二十四日爲吉矣,更爲博考,則二十日,似勝於二十四日矣。邁修曰,今伏承退行之聖敎,而但時値盛暑,此甚可悶矣。上曰,六月二十日前,更無吉日乎?邁修問於日官景喆,對曰,二十日前,則無吉日矣。上曰,出去後更問於日官,以六月內擇入,可也。仍命日官先退,景喆等退出,上曰,如無所奏,諸臣竝退,可也。邁修曰,大行大王大妃殿冊命印寶,當爲奉安於殯殿,而己卯以後所上冊寶,前已藏安于江都外奎章閣,下送閣臣,卽爲陪來爲宜,故敢此仰達矣。上曰,依爲之。出擧條邁修曰,使行路需,依丁丑年例,已自京廳代給,而譯員輩則辛卯以後,始有京盤纏磨鍊之例,別使行時,每有上下之事,今番則譯員,依庚申年例出給之意,分付,何如?上曰,依爲之。出擧條鎭寬曰,頃以山陵誌石事,有所仰稟,而姑未蒙指一處分矣,陵誌之用燔磁,固是丙申已例,而庚申之用烏石,非但在燔靑設禁之役,抑亦遵遷園時,特用烏石之遺旨也。大抵禁靑之令,出於示民以撲之意,未必竝及國葬所用,然而禁令旣嚴,有難以補編所載,遽從舊制,若又因此而不用燔造,則同原之內,恐與丙申所用有異,事體莫重,實難擧行矣,大臣方登筵,下詢處之,何如?上曰,大臣之意,何如?邁修曰,當初燔靑之設禁,實出於先朝祛奢從儉之聖意,而非竝與國葬時燔誌而禁之,況補編旣有所載,丙申又旣燔用,則到今同原之內,恐不必異同,且磁誌,雖千萬年之後無剝蝕缺泐之患,今番新陵誌石,依丙申例,燔靑用之,實合事宜矣。上曰,依丙申例爲之。出擧條鎭寬曰,補編受敎卷及圖說卷,以鏡與梳函,若用常御物,則勿爲加造事載錄,今番則何以爲之乎?上曰,依爲之。出擧條鎭寬曰,考諸丁丑謄錄,則服玩諸具中,有手巾一,裌長衫一,藍羅裳一,首飭一,白襪一,靑羅帶一,高飛籠一,副同靴一,脂粉桶一等屬,而補編受敎卷,以爲內喪,則於衣服五禮儀所載制度,旣非禮冠翟也,其制異常,旣用遺衣,今宜減也,蓋丁丑,則補編未刊行之前也,今則依補編擧行乎?上曰,依爲之。出擧條鎭寬曰,壙中翼扇六部,各年謄錄及補編,以進獻白苧布造作,朱砂畫黼黻雲入用,丁丑·丙申,皆用此例,至庚申則因內下紅廣緞,畫金黼黻雲,縫於柩衣上入用矣,今番則何以爲之乎?上曰,依丙申例擧行,可也。出擧條用龜曰,丁丑年國恤時,以殯殿祭物中蔈古之有巨弊,特命勿封,代以粘灸,至有仰體慈意之聖敎,仍命載之補編,同年冬,雖有蔈古還用之命,此則不載補編矣。補編刊行,在於丁丑之後,凡係喪禮,一從補編擧行,則獨於此,仍用舊制,恐涉未安,且蔈古勿封之命,寔出於仰體慈意之盛德,則恐不可循例磨鍊,而供享事體,至爲嚴重,故敢此仰達矣。上曰,依喪禮補編擧行,可也。出擧條用龜曰,正入棺衣,丁丑用唐粉泥金三靑,丙申·庚申,用唐粉二靑三靑泥金泥銀矣,今番則何以爲之乎?上曰,依丙申年例爲之,可也。出擧條用龜曰,補編受敎中,結裹以先襦衾次紅氈載錄,而丁丑·丙申,依受敎擧行,庚申則襦衾紅氈外,又以油芚入用矣,今番則何以爲之乎?上曰,依丙申年例擧行,可也。出擧條用龜曰,魂殿以文政殿爲之事命下,而各項處所,尙未承指一下敎,故姑不得擇日始役矣。上曰,一依向日書入而擧行,可也。用龜曰,上冊寶日子不遠,都監雖未會同,儀節則固當預爲磨鍊,而大臣收議批旨尙不下,故亦不得磨鍊矣。上曰,待批下,卽爲磨鍊以入,可也。王大妃殿進御貝母散,自今日一貼式煎入事。出榻敎諸臣以次退出。
上在昌慶宮廬次。大行大王大妃殿初喪。
自未時至人定,灑雨下雨,測雨器水深一分。
藥房提調黃昇源,副提調徐美修啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·大司諫口傳問安。答曰,罔極。
韓致應啓曰,大司憲未差,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
傳于徐美修曰,禮房承旨馳詣弘陵奉審,局內諸陵,一體奉審以來。
金宗善啓曰,卽者中樞府錄事來言,判府事李時秀,今方還向果川地云,係是大臣去就,敢啓。傳曰,知道。
金宗善啓曰,卽者中樞府錄事來言,判府事徐龍輔,今方還向廣州地云,係是大臣去就,敢啓。傳曰,知道。
傳于朴崙壽曰,因山前後祭需,當爲分定於諸道,而其中關西之許多被災,沁都之大水,海西延白之荐歉,關東襄·杆等七邑,則特爲勿論,其代自該曹,從長區劃。
金宗善啓曰,明日望祭兼行朝奠時,弘化門外排立次,東營·集春營入直軍除出,標信請出之意,敢啓。傳曰,知道。
徐美修,以奎章閣言啓曰,外奎章閣奉安大行大王大妃殿冊命印寶,下送閣臣陪來事,擧條允下矣,何閣臣進去乎,敢稟。傳曰,檢校直提學朴宗慶進去。
徐美修,以禮曹言啓曰,濟州牧使封進來三月令宗廟薦新靑橘,今日當爲薦進,而魂殿薦新靑橘,未及別封矣,依前例,以宗廟薦新加封靑橘,當日因夕奠兼薦,何如?傳曰,允。
徐美修,以奉常寺提調意啓曰,濟州封進來三月令宗廟薦新靑橘二百八十八箇,今方來到,而加封三十箇,薦新於魂殿之意,有禮曹知委,故臣依例看品,則原封中腐傷夥多,無以如數封進,不得已推移分封,而莫重薦新物種,不能審愼,有此欠縮,誠甚駭然,當該封進濟州牧使朴宗柱,從重推考,何如?傳曰,允。
徐美修,以山陵都監摠護使意啓曰,山陵始役日,都監堂郞,先期出去,仍留敦匠,而其入接假家之造成,大爲弊端,借入於各陵齋室,往來看役,已有前例,今此都監始役後,堂郞亦爲借入於各陵齋室·典祀廳,以爲一分省弊之地,何如?傳曰,允。
徐美修,以山陵都監摠護使意啓曰,本都監三物所郞廳閔斗爀,大浮石所郞廳趙鎭球,補土所郞廳徐洛修,身病猝重,勢難董役,今姑改差,其代前縣監尹憲圭,前縣令金載謙,副司果洪羲綏差下,使之察任,其中時無職名人,令該曹,口傳付軍職,冠帶常仕,何如?傳曰,允。
兵曹口傳政事,副司果金載謙·尹憲圭竝單付。
徐美修,以山陵都監摠護使意啓曰,善放砲手五名,令三軍門,交替輪送于陵所,以防虎患,自是前例,今亦依此擧行之意,分付,何如?傳曰,允。
徐美修,以山陵都監摠護使意啓曰,山陵始役之後,凡有時急往復定奪之事,不可一刻遲延,別設擺撥於陵所,乃是前例,令兵曹,依例擧行,何如?傳曰,允。
徐美修,以山陵都監摠護使意啓曰,山陵始役之後,堂上郞廳·監造官及諸員役供饋等節,依丁丑例,令宣惠廳·戶曹,磨鍊題給事,分付,何如?傳曰,允。
金宗善,以御營廳言啓曰,依兵曹節目,今二月十五日魂殿望祭朝奠兼行時,東營入直軍四十名,集春營入直軍四十名內,各留營直五名,餘皆除出,入直把摠李毅和,哨官全致常率領,弘化門外左右排立作門,事畢後,各還本處入直,而竝待標信擧行之意,敢啓。傳曰,知道。
上在昌慶宮廬次。大行大王大妃殿初喪。
夜三更,月暈。
公除翌日,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。望祭罷後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
藥房提調黃昇源,副提調徐美修啓曰,時日易邁,公除奄過,伏惟聖情哀慕,益復罔極,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿·宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金宗善啓曰,弘化門外排立軍解嚴次,標信請出之意,敢啓。傳曰,知道。
朴崙壽啓曰,吏曹郞廳來言,臺諫有闕,政事,取稟。傳曰,當日爲之。
朴崙壽啓曰,卽者吏曹郞廳來言,政事當日爲之事命下,而判書黃昇源,參判朴宗來,參議鄭東觀,俱以病不來,不得開政云,判書·參判·參議,竝卽牌招,何如?傳曰,允。
以吏曹參判朴宗來牌不進推考傳旨,傳于朴崙壽曰,更爲牌招。
以吏曹參議鄭東觀牌不進罷職傳旨,傳于朴崙壽曰,只推,更爲牌招。
傳于朴崙壽曰,留院箚子入之。
金宗善啓曰,前江界府使柳師模所佩密符還納,修正次,密匣請出之意,敢啓。傳曰,知道。
注書韓兢履病,代以韓泰登爲假注書。
朴崙壽,以吏批言啓曰,內醫院都提調,以在京大臣擬入事,命下矣。在京大臣,只有二員,故以二望擬入之意,敢啓。傳曰,知道。
朴崙壽,以吏批言啓曰,新除授兵曹佐郞尹致永除拜後,過限未肅拜,依例改差,何如?傳曰,允。
有政。吏批,行判書黃昇源進,參判朴宗來進,參議鄭東觀牌不進,左副承旨朴崙壽進。以李直輔爲大司憲,李翊模爲右參贊,吳鼎源爲戶曹參議,李好敏爲禮曹參議,朴宗慶爲知義禁,閔昌爀爲同義禁,李翊模爲司䆃提調,尹光普爲氷庫提調,曺允大爲惠民提調,朴廷儉爲禮曹正郞,洪冕燮爲兵曹佐郞,尹命烈爲司成,兼同知實錄單朴宗慶,兼持平單姜浚欽,故承旨林象元贈吏參例兼,兵曹參判林漢浩考,以朴宗慶爲同經筵,李敬一爲內醫院都提調,承文著作單金龍範,同義禁單朴宗慶,兼祭酒單李直輔。
兵批,判書韓晩裕都監進,參判林漢浩病,參議朴瑞源入直進,參知尹羽烈病,同副承旨柳畊進。僉知單邊鏞,護軍徐瀅修,副護軍李周顯·朴宗京竝單付。
朴崙壽,以山陵都監摠護使意啓曰,本都監始役隔日,擧行浩多,提調曺允大,謂有情勢,不爲行公,誠爲可悶,令政院,卽爲牌招,使之察任,何如?傳曰,允。
朴崙壽啓曰,山陵都監提調曺允大牌不進推考傳旨,今方捧入,而謂有情勢,陳疏到院,原疏以齋日,不得捧入矣,始役隔日,如是違牌,事甚未安,更爲牌招,何如?傳曰,原疏捧入。
以山陵都監提調曺允大牌不進推考傳旨,傳于朴崙壽曰,疏批已下,卽爲牌招。
以公忠監司閔耆顯狀啓,舒川郡人物渰死事,傳于嚴耆曰,聞甚驚惻,元恤典外,別加顧恤事,廟堂分付,致死人如有生前身·還布,亦竝蕩減,未拯屍身,使之不日拘拯事,亦爲分付。
獻納金蓍根啓曰,臣言議風采,本不合於淸朝耳目之任,而遽當國家罔極之時,哀遑奔走,至今蹲冒,而第臣於合啓中,有不敢聯參者,在前如臣而叨是職者,擧蒙體諒之恩矣,臣何敢獨自晏然於臺次乎,請命遞斥臣職,答曰,依啓。
朴崙壽,以奎章閣言啓曰,景慕宮望廟樓今望奉審,無頉之意,敢啓。傳曰,知道。
朴崙壽,以吏批言啓曰,新除援本曹正郞朴英載呈狀內,矣身素患痰癖之症,當此換節之時,挾感添劇,委蝢床席,時日之內,實無供職之望云。佐郞鄭取善呈狀內,矣身素患痰喘之症,當此換節之時,一倍添劇,時日之內,萬無起動供職之望云,其身病俱如是沈篤,則有難强令察任,竝改差,何如?傳曰,允。
朴崙壽,以禮曹言啓曰,取考謄錄,則上尊號時,有內外習儀各三度爲之之例,而上諡時,則只行外習儀一度矣,今此殯殿上冊寶習儀,依上諡例,以一度擧行,何如?傳曰,允。
朴崙壽,以禮曹言啓曰,今此大行大王大妃殯殿上冊寶儀節,當爲磨鍊,冊寶內入內出,以何殿擧行乎,敢稟。傳曰,明政殿爲之。
朴崙壽,以禮曹言啓曰,魂殿所封京各司供上及京畿封進朔望雉鮮,月令誕日各名日物膳,則依丙申年例限三年仍爲封進,而諸道所封朔膳物膳亦依前例,因山後則勿爲封進之意分付,何如?傳曰,允。
朴崙壽,以禮曹言啓曰,山陵三年內守護軍,當爲分定,而取考謄錄,則舊陵守護軍七十名中,除出五十名,東南道各陵守護軍中,除出各二名,限三年移屬新陵,而舊陵守護等節及祭享時各差備,以餘軍二十名使喚,實甚苟簡,故京畿上番軍十名,除出加定矣,今亦依前例定送之意分付,何如?傳曰,允。
朴崙壽,以魂殿都監摠護使意啓曰,魂殿各項處所,依丁丑年例爲之事,已承下敎矣,魂殿修理吉日,令日官池景興推擇,則今二月二十五日辰時爲吉云。以此日時擧行,而各處所,別單書入,依此一體修補,文政門·崇化門內外複道閣,今已頹圮,只有階礎,而若値雨雪之時,則朝廷哭班,無排設之所,今番修理時,恐當改建,至於舊衛從司,則承政院見方權接,事體與他司有異,有不敢自下擅便,何以爲之?敢稟。傳曰,知道,政院則還歸本院。
朴崙壽,以魂殿都監摠護使意啓曰,今此魂殿修理之役,極爲浩多,監董之際,不可無戶曹郞官,戶曹正郞金思羲,本都監郞廳加差下,使之專意察任,何如?傳曰,允。
朴崙壽,以魂殿都監摠護使意啓曰,魂殿修理之役,今二月二十五日推擇啓下矣,始役日爲始,監造官三員,輪回入直之意,敢啓。傳曰,知道。
朴崙壽,以山陵都監摠護使意啓曰,大小浮石,當以蘆原石取用,而浮石之役,不可不先期始役,大小浮石所郞廳監造官,率匠手役軍,依例除肅拜,出送役所之意,敢啓。傳曰,知道。
朴崙壽,以山陵都監摠護使意啓曰,陵所及浮石所諸處,時急往來之際,附近驛騎馬二匹,依前例入把事,分付本道,何如?傳曰,允。
朴崙壽,以忠勳府言啓曰,今此大行大王大妃殯殿發靷時,銘旌·翣扇各差備,當以忠義衛定送,而入番嫡長忠義衛付祿遞兒,只二十窠,勢難分排,副司勇十五遞兒,依例加出,推移付祿,何如?傳曰,允。
朴崙壽,以禮曹言啓曰,卽接英陵·寧陵·健陵·顯隆園官員等所報,則近日惡虎橫行於紅箭門近處,上直巡山等事,不得隨時爲之云矣。莫重之地,有此虎患,誠甚驚駭,令各該軍門,發遣校卒,期於不多日內捕捉,何如?傳曰,允。
金宗善,以禁衛營言啓曰,健陵·顯隆園近處捉虎事,自禮曹草記允下矣,本營善放砲手五十名,將校一員率領出送,着實跟捕之意,敢啓。傳曰,知道。
金宗善,以御營廳言啓曰,英陵·寧陵·健陵·顯隆園紅箭門近處,惡虎橫行,令各該軍門,發遣校卒,期於不多日內捕捉事,自禮曹草記允下矣。本廳分授字內英陵·寧陵局內行獵次,善放砲手五十名,定將校率頒,今月十六日出送之意,敢啓。傳曰,知道。
判府事李時秀疏曰,伏以皇天降割,我大行大王大妃殿下,奄棄臣民,月朔遽改,公除已過,攀號摧裂,薄海惟均。臣於日昨,數次筵對,伏覩我殿下深墨之容,哀慕之節,尤不勝下情悲灼之至,仍伏念臣,以負罪未勘之蹤,何敢爲唐突班聯之計,而驚遑震怛,倉皇入城,遂至於冒肅樞銜,猥登前席,受服之後,又不能便離城闕,淹延時日,以汔于今,行將扶舁病骸,還向鄕廬,區區之私,亦嘗仰陳於登筵之時矣。迺者千萬匪意,伏承藥院都提調之命,臣誠惝怳震悸,不知所以自措也。臣於是任,萬萬無復叨之望,不惟擧世之所共知,實亦聖明之所俯燭,一聞此命,心瞻隕墜,山積之罪,天廢之疾,有不暇論,方當殿·宮湯劑逐日議定之時,保護重任,豈容臣一刻虛帶乎?玆敢略具短籲,仰徹崇聽,仍卽徑尋鄕路,雖其勢出於萬不獲已,而瀆擾擅便,益無逃罪。伏乞聖明,亟遞臣藥院之任,仍降嚴誅,俾朝綱肅而臣分勵,臣亦得以安意畝,以畢餘生,不勝大願,臣無任云云。答曰,省疏具悉卿懇。向筵勉留之後,又尋鄕廬,豈不萬萬過當乎?藥院之任,今姑許副,卿其安心,卽爲上來。仍傳于朴崙壽曰,此批答,遣史官,傳諭于李判府事。
知事曺允大疏曰,伏以皇天降割,慈馭上賓,月朔已改,公除奄過,薄海臣民,痛冤普切,而我聖上攀號哀疚之中,榮衛恐或受損,群情焦迫,曷有其極?仍伏念臣,罪負至重,遭罹罔測,嶺海金木,自知難逭,而聖度天大,罰止譴削,屛伏田廬,追愆戴德,日夕頌祝,甘爲明時之棄物,不自意薄勘未幾,恩敍遽降,籌司·經筵,除旨聯翩,滓穢賤臣,何以得此於聖朝?惶愧感泣,莫省攸措,以臣危臲之情地,豈有復入脩門之望,而屬値率土傳哀之日,一造受衰之班,粗伸奔哭之忱,方且收拾殘骸,還尋鄕路,敦匠新命。又下此際,山陵事重,義在往役,揆以道理,豈容逡巡,而念臣釁犯,不比尋常,夤緣事會,冒昧進身,誠萬萬非所敢出,玆敢略暴危悃,自列於慈覆之下,惟聖明,垂察焉。臣以素門孤植,厚被恩紀,官至正卿位都中權,誠宜殫知竭力,稱塞萬一,而乃於行政處事之間,全不謹愼,以致未厭於人心,見非於物議,臺疏相箚,迭發後先,其所論斷,罔非人臣之極罪,從古居銓任而速官謗者何限,而其所狼狽僇辱,殆未有如臣之甚者,臣實自取,尙誰怨尤,臣性本愚滯,加以受任未久,卽當大政,思慮焉未周,格式焉未嫺,瘡疣之多出,勢所必至,都政邊將之久勤外無得注擬之禁令,臣實未聞,若罪臣以昧例,則亦固甘受,而今之責臣者,有若臣不有先朝飭敎,無難故犯者然,臣雖無狀,旣具彝性,縱不能少效涓埃,以答昔日之隆眷,亦豈忍故意違越,以濟已私哉?人言之不諒,至於如此,臣竊自悼焉。若乃帥啓一事,臣於問啓,旣已備陳,得蒙照燭之恩,復何敢呶呶自明,以重瀆擾之罪乎?第惟人之所以爲人,以其有廉恥也,臣旣負此罪名,爲大僚之所駭惋,則其不可更廁薦紳之列也明矣。今若憑恃寵靈,拚棄大防,恬然彈冠,不知所以自處,則是誠無恥之甚,而不足自比於人數也,臣雖欲懲前毖後,息黥補劓,以圖後效,人將視之以耐彈之綿,負塗之豕,而將爲擧世之所共嗤點矣。臣固不足言,其於辱朝廷何哉?此臣所以寧被逋慢之誅,而不敢進也,非不知終事之地,在所自效,嚴廬之中,義難瀆撓,而旣不得出膺祗役,又不可昧然泯伏,疾聲號籲,諒非得已。伏願天地父母,俯垂鑑憐,先遞臣都監堂上之任,仍將臣所帶官銜,竝行刊削,兼治臣違傲之罪,以昭法紀,以安微分,不勝幸甚。臣無任云云。答曰,省疏具悉。前後政官之以此小小情勢,寧有長爲引義之理乎?都監事役甚急,卿其勿辭,卽爲行公。
校理徐有恂·徐能輔,副校理任厚常·李泳夏,修撰吳翰源·申緯,副修撰李尙愚·趙晉和等箚曰,伏以因山已卜,公除奄過,伏惟聖情哀慕,日復一日,而臣民之痛,去益靡逮,嚴廬深墨,非喪事不言,則此際開講之請,似非其時,而第伏念往在庚申大喪,公除旣過,自本館箚請開講,卽蒙允許,仍以孟子進講,逐日賜對,此實列聖朝已行之例,而殿下之所繼述者也。蓋人君上有宗社之重,下係億兆之望,一日萬幾,應接至煩,而其所以開發啓沃,端本出治,專由於學問之力,爲之資益也,然學焉而有所間斷,則非終始典學之方,而無以造緝熙光明之域矣。是以雖在諒闇恭默之中,學未嘗暫撤,而以禮經所載未葬讀禮之文推之,亦不至因喪而廢學也。昔我明宗大王,當乙巳孝陵初喪,有先正臣李彦迪,議請開筵,宣祖大王於丁卯初喪,英宗大王於甲辰初喪,先大王於丙申初喪,每因群下之仰請,或御經筵,或賜召對,傳之至今,以爲故實,且朱夫子,當紹熙初,壽皇在殯,而特請增添講日,夫考之國乘,而旣如是,稽之古訓,而又如是,而殿下亦已勉從於庚申,則今玆開講之請,豈容一日少緩者哉?今雖不能備禮開筵,謂宜於朝夕祭奠之暇,殿·宮晨昏之餘,間賜引接,討論古今治亂之蹟,賢邪枉直之辨,則其於聖學之將就,事務之酬接,顧豈少補也哉?臣等俱以蔑學,忝叨論思,區區憂愛之忱,有不能自抑,相率陳箚,敢貢愚衷,伏願聖明,少垂察焉。取進止。答曰,省箚具悉。所陳當勉從矣。
禮曹啓目粘連,向前諸上司及八道·四都進香吉日時,依觀象監牒呈施行,何如?判付啓依允,議政府三月初十日卯時,宗親府三月十一日卯時,儀賓府三月十二日辰時,敦寧府三月十三日卯時,忠勳府三月十六日卯時,水原府三月二十一日辰時,開城府三月二十二日卯時,江華府四月初二日卯時,廣州府四月初四日辰時,京畿四月初八日卯時,黃海道四月十一日卯時,平安道四月十七日卯時,江原道四月十八日卯時,咸鏡道四月十九日辰時,公忠道四月二十日卯時,全羅道四月二十六日卯時,慶尙道四月二十九日卯時。
上在昌慶宮廬次。大行大王大妃殿初喪。
加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,罔極。大殿,朝廷二品以上·六曹堂上·大司諫單子問安。答曰,罔極。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,罔極。
藥房副提調徐美修啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候何如?中宮殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
朴崙壽啓曰,知事曺允大,旣入闕中,竝與兼帶同經筵,不爲肅謝,直爲出去,事甚未安,推考,何如?傳曰,允。
朴崙壽啓曰,禮曹參判朴宗慶,旣入闕中,兼帶同知實錄·同經筵·同義禁,不爲肅謝,直爲出去,事甚未安,推考,何如?傳曰,允。
韓泰登陞付,代以李協心爲事變假注書。
嚴耆啓曰,明日健元陵告由傳香,禮房承旨當爲齋宿,行都承旨徐美修,所當牌招,而拘於廳規,不得請牌,何以爲之?敢稟。傳曰,牌招。
傳于徐美修曰,藥房提調入侍。
徐美修啓曰,藥房三提調持湯劑來待矣。傳曰,封入。
朴崙壽啓曰,金虎門仍留,標信請出之意,敢啓。傳曰,知道。
以吏曹參議鄭東觀再牌不進罷職傳旨,傳于朴崙壽曰,只推。
兼春秋車信用狀啓,臣於本月十二日未時量,敬奉聖諭,十三日午時量,馳到楊根郡西始面醍灘里,傳諭于領中樞府事李秉模所住處,則以爲臣,猥陳附奏,祗俟嚴譴,卽於史官之復臨,伏奉上來之恩敎,禮意頻繁,悚惶彌切。苟使臣有一分可强之勢,則終事之地,義在往役,甄敍之後,分宜叩謝,非敢以乍來乍往,謂損事面,目下病狀中,脚部不遂,最爲難强之症,由水由陸,俱無其路。千思萬量,自犯方命之誅,惟願亟改敦匠之任,特降鈇鉞之典,以勵臣分焉云矣。臣則仍爲復路,緣由竝以馳啓,傳曰,見卿附奏,無意還朝,延佇之餘,不勝悶歎。敦匠之役,卿旣質言,期且迫頭,所愼之難强,雖未知如何,而如是淹遲,豈不大傷事體乎?爲日亦多,想有差減,玆復馳遣史官,卿其卽爲登途事,更爲傳諭,與之偕來。
徐美修,以山陵都監摠護使意啓曰,新陵始役時,不無喧雜之慮,謹稽癸亥·丁丑謄錄,皆以布帳,遮隔先陵欄干石外面矣。今亦依此擧行,而依丁丑年例,令訓鍊都監,新造排設,何如?傳曰,允。
徐美修,以山陵都監摠護使意啓曰,丁字閣上樑文,近例有之,而假丁字閣,則自前不用,今亦依此擧行,何如?傳曰,允。
徐美修,以山陵都監摠護使意啓曰,在前新陵,奉安於先陵同原,則兩設神路於新舊丁字閣,而三年後,假丁字閣神路則撤去,只存舊丁字閣神路矣。今亦依此擧行,何如?傳曰,允。
徐美修,以山陵都監摠護使意啓曰,山陵石物中,長明燈,或各設於兩陵之前,或移設於兩陵之間,其制不一,而謹稽崇陵謄錄,則舊陵長明燈,筵稟定奪,移立於兩陵之間矣。今亦依此擧行,何如?傳曰,允。
徐美修,以山陵都監摠護使意啓曰,假丁字閣間數,一依舊陵丁字閣間數營建,多有已例矣。今此假丁字閣間數,依本陵丁字閣間數造成,何如?傳曰,允。
徐美修,以山陵都監摠護使意啓曰,山陵始役,在今十八日,本都監提調以下,今日先肅拜,明日出去,而京都監郞廳一員,依例以兵曹正郞尹濟弘差下,使之察任,何如?傳曰,允。
徐美修,以營建都監儀軌廳言啓曰,本都監儀軌郞廳金思羲,魂殿都監郞廳啓下矣。其代戶曹正郞趙厚鎭差下,使之察任,何如?傳曰,允。
金宗善,以都摠府言啓曰,今日入直內三廳武兼禁軍及軍兵等,中日習射,限國恤卒哭間,依例姑停之意,敢啓。傳曰,知道。
金宗善,以兵曹言啓曰,內外中日,卒哭間停止矣。武臣堂上朔試射及堂下文臣武臣朔試射,一體停止之意,敢啓。傳曰,知道。
金宗善,以訓鍊都監言啓曰,善放砲手五名,令三軍門交替輪送于陵所,以防虎患事,自山陵都監草記,允下矣。本局善放砲手五名,今月十七日爲始,限因山畢役,輪回定送之意,敢啓。傳曰,知道。
金宗善,以禁衛營言啓曰,善放砲手五名,令三軍門交替輪送于陵所,以防虎患事,自山陵都監草記,允下矣。本營善放砲手五名,限因山畢役,輪回定送之意,敢啓。傳曰,知道。
金宗善,以御營廳言啓曰,善放砲手五名,令三軍門,交替輪送于陵所,以防虎患事,自山陵都監草記,允下矣。本廳砲手五名,限陵所畢役間,輪回定送之意,敢啓。傳曰,知道。
乙丑二月十六日酉時,上御廬次,藥房提調入侍時,提調黃昇源,副提調徐美修,假注書韓泰登,記事官崔鳳和,記注官車信用,待敎朴宗薰,醫官吳千根·趙宗協,以次進伏訖。昇源曰,臣等率醫官入來,而卽今聖體若何?上曰,醫官使之近前。仍敎曰,自十三日,微有外感,兼有滯氣,數日來一樣,而今日晩後,似有寒熱往來之症,亦不至大段矣。昇源曰,醫官使之入診,好矣。上曰,唯。千根·宗協,以次診察後,美修曰,醫官仰瞻天顔,然後可以益詳症候矣。上曰,唯。千根·宗協,次第仰瞻訖。上曰,醫官各陳所見。千根等曰,左右三部調均,而關脈稍數,明是外感與滯候,而近日閭巷間,亦有如此之症矣。美修曰,水刺進御之節及玉體汗氣有無,醫官詳知,然後可以議定湯劑矣。上曰,連進湯飯,而汗氣則或出或止,頭痛不大段,鼻中不甚乾,時有喉渴矣。千根等曰,臣等當退,與本院醫官,議定湯劑矣。上曰,湯劑議定後,提調則出去,可也。美修曰,入診之兩醫官,則使之留待闕中乎?上曰,亦令退去,而湯劑則卽爲議入,可也。進御葛根正氣散一貼煎入。出榻敎仍命退,諸臣以次退出。
上在昌慶宮廬次。大行大王大妃殿初喪。
自巳時至人定,灑雨下雨,測雨器水深一寸一分。自人定至十八日開東,灑雨下雨,測雨器水深一寸四分。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?昨日湯劑進御之後,果有差勝之效乎?臣等率諸御醫,趁早入診,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
朴崙壽啓曰,同義禁閔昌爀除拜後,過三日不爲出肅,依定式推考警責,仍卽牌招察任,何如?傳曰,允。
朴崙壽啓曰,三品官之無得過三日,循例請牌,曾有定式矣。禮曹參議李好敏除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
藥房口傳啓曰,臣等退自診筵,與諸醫官爛商,則皆以爲症候順吉,顆粒圓淨,無庸更議云。故謹以和解潤活之劑,議定湯劑,今方煎入,而竊稽祖宗朝已行之典,則湯劑完定之後,本院直宿,不容暫緩。雖伏承前席下敎,而國體所在,遽然退出,實非情理之所敢出,玆敢援例聯籲。伏乞亟允臣等直宿之請焉。答曰,卿等之請雖如此,副提調旣坐直,姑觀今夜,當下敎矣。
徐美修啓曰,藥房三提調持湯劑來待矣。傳曰,封入。
徐美修啓曰,藥房副提調持湯劑來待矣。傳曰,封入。
李協心在外,代以閔秉勳爲事變假注書。
徐美修啓曰,明日拜表時,兩司當爲進參,除在外·未署經·嫌不進外,呈告人員,竝待開門牌招,何如?傳曰,允。
徐美修,以山陵都監摠護使意啓曰,今此新陵始役時,先陵左邊曲墻撤毁,象設移置,然後可以開基。且長明燈,旣以移立稟定,竝與丑寅卯方欄干石,亦當撤去。又有不可不伐木處,而皆當有告由之節,斬草破土告文中,一體措辭添入事,分付禮曹,何如?傳曰,允。
徐美修,以司饔院公事提調意啓曰,卽接國葬都監移文,則今此大行大王大妃殿國恤,則誌石燔磁用之事,定奪矣。誌石監造官,以本院燔造官兼察,事甚便當,自本院依例啓下,以爲擧行之地云,一依都監移文,以本院燔造官主簿李元膺,兼察誌石監造官,使之趁卽擧行,何如?傳曰,允。
金宗善,以兵曹言啓曰,卽接東所衛將姜晦煥牒報,則崇化正門及左右挾門頹圮云,爲先令紫門監,以杻把子及長木,堅實圍排,把守軍,則以銅龍門入直軍二十名除出,限修改間,嚴加守直之意,敢啓。傳曰,知道。
金宗善,以禁衛營言啓曰,崇化正門及左右挾門頹圮處,銅龍門入直軍二十名除出守直事,自兵曹草記矣。銅龍門入直鄕軍二十名除出把守,而不可無將領,別定哨官一員,限修改間輪回守直之意,敢啓。傳曰,知道。
金宗善,以訓鍊都監言啓曰,本局從事官四員內,申緯,時帶館職,金思羲,魂殿都監郞廳逐日仕進,洪羲綏,山陵都監郞廳今方出往,只有朴獻源一人,省記無以推移,限因山畢役,依例以把摠替直之意,敢啓。傳曰,知道。
乙丑二月十七日午時,上御景春殿。藥房入診入侍時,都提調李敬一,提調黃昇源,副提調徐美修,記事官韓兢履,記注官鄭宗顯,別兼春秋徐有恂,待敎朴宗薰,醫官吳千根·趙宗協·金時中,以次進伏訖。敬一曰,夜間聖體調攝,若何?昨夜湯劑進御後,諸節,亦何如?上曰,熱候與諸症,比昨夜召接藥院時,可謂顯勝,今則如常矣。敬一曰,各殿宮氣候,若何?上曰,一樣矣。敬一曰,入侍醫官三人,使之診察,好矣。上曰,唯。千根·宗協·時中等,以次入診。上命仰瞻,又令遍察手部及腹部·背部訖。上曰,各奏所見,可也。千根曰,左右三部,大體調均,而浮數之氣,比昨稍減矣。宗協曰,浮數之候,不無減勢,而比昨則似稍大矣。然而近來閭巷之間,或有似此麻疹之類,姑不敢指的仰對矣。時中曰,昨日症候,雖未及診察,而大體脈度調和,凡節安穩,至於顆粒,則分明無疑矣。敬一問於時中曰,宗協則以爲麻疹之類,而汝則曰,明是痘候,其果十分無疑乎?更爲深思仰奏也。時中曰,疹㿀本無大小,而今則天顔與玉體,㿀痕大小不齊,明是痘候,且伏聞自再昨日,始爲發表,以其透出之症候,較看於日數,則亦爲相等,此又極順之症矣。上曰,胸腹之間稀疎,背部則稍多矣。千根等曰,背稠腹疎,誠如下敎,而亦是極好之症矣。美修曰,醫官柳曾模,亦待令於閤外矣。敬一曰,此乃柳瑺之孫,而卽世醫也。上曰,曾參入診者乎?敬一曰,壬戌水痘時,曾亦出入診筵云矣。上曰,招入,可也。賤臣承命招入,曾模如例診候,亦爲按察。上曰,所見,如何?曾模,脈度調和,顆粒分明賤見則無疑矣。上曰,熱候及頭疼肢節痛與口渴等諸症,至昨夜初昏,猶有餘氣,去夜進湯劑穩寢後,竝爲快祛矣。敬一問於千根等曰,今則症候,旣已詳察,當進何等劑耶?時中等曰,湯劑則當出去議定矣。上命諸醫官先退。敬一曰,症候雖極平順,此時還內,不容少緩矣。上曰,稍勝則當還內矣。敬一曰,臣等自今日,當爲直宿矣。上曰,姑不必如是矣。敬一曰,症候雖安穩,國體所在,宜卽直宿矣。上曰,姑勿爲之,可也。美修曰,閤外與藥院,相距甚遠,凡百擧行,每多遲緩,移宿於差備近處,亦是前例矣。上曰,此亦不必爲之矣。美修曰,臣等雖未直宿,入診醫官,當令別入直乎?上曰,此亦勿爲,可也。敬一曰,副提調旣以承旨坐直,醫官則與元入直推移,似好矣。美修曰,此則自下亦可爲之矣。敬一曰,加漆時二品以上之班,勢將不得已權停矣。上曰,公除後,卽欲下敎而未果,使之姑停,以待進漆終度之時,更爲設班,可也。美修曰,然則當以榻敎書出乎?上曰,只以口傳,分付各司,可也。進御加味葛根湯一貼煎入。出榻敎進御加味葛根湯前方中,乾葛減五分,連翹加三分,加黃芩七分,一貼煎入。出榻敎進御活血茶一貼煎入。出榻敎惠慶宮進服香橘飮,自今日一貼式煎入。出榻敎仍命退,諸臣以次退出。
上在昌慶宮廬次。大行大王大妃殿初喪。
自開東至未時,灑雨下雨,測雨器水深八分。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?昨日湯劑,連爲進御之後,寢睡諸節,果爲安穩,而諸凡症候,益有平順之效乎?臣等率諸御醫,趁早入診,詳察聖候,議定繼進湯劑爲宜,臣等不任達宵伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
徐美修啓曰,藥房三提調持湯劑來待矣。傳曰,封入。
徐美修,以內醫院都提調意啓曰,本院三提調以下,自今日移直事,命下矣。臣等今方直宿於摠府,而廳號則依古例,以侍藥廳稱號,醫官金光顯·李敬培·李惟鑑·秦泳·玄必采·吳仁豐·卞觀海·洪勉謙·柳曾模·吳千根·趙宗協·金時中·鄭重周,竝爲直宿·別掌務官一員,依例差下,醫官朴明逵·方禹疇·崔遂燁·李行訥,亦爲本院別入直。諸凡進排及醫官以下員役等供饋等節,竝依例擧行事,分付戶曹,何如?傳曰,允。
藥房口傳啓曰,俄者登筵,仰瞻聖候,夥㿀明潤,諸症祥順,下情不勝慶幸,加味活血飮進御之後,益有平順之效乎?臣等率醫官入侍,更察晩後諸節,不容少緩,特許召接,千萬顒祝,惶恐敢啓。答曰,知道。與朝一樣,卿等不必入侍矣。
以水原留守金文淳狀啓,健陵陵上莎草,自戌亥方,至丑寅方,因雨有頉,長爲四尺五寸,廣爲十五尺五寸,修改之節,令該曹稟旨擧行事,傳于金宗善曰,修改未久,有頉若是大段,尤萬萬驚心。夜已向闌,政府以下,待城門開,除辭朝馳進奉審以來,雖不得如禮行祭,不可無慰安之節,依告由例,不卜日祗告事由事,令該曹擧行。
以正言金鐮牌不進罷職傳旨,傳于韓致應曰,只推。
金宗善,以都摠府言啓曰,今日巳時量,明光門西邊墻垣二間許,頹圮之意,敢啓。傳曰,知道。
金宗善,以兵曹言啓曰,卽接北所衛將具綱牒報,則明光門西邊內宮墻二間許頹圮云,爲先令紫門監,以杻把子及長木,堅實圍排,把守軍則弘化門入直軍十名除出,限修築間,嚴加守直之意,敢啓。傳曰,知道。
金宗善,以訓鍊都監言啓曰,因兵曹草記,明光門西邊內宮墻二間頹圮處,弘化門軍十名除出,將校一人率領,限修築間,嚴加守直之意,敢啓。傳曰,知道。
金宗善,以右邊捕盜廳言啓曰,本廳從事官南志復,纔已移差轝士廳從事官之任,職務相妨,今姑改差,何如?傳曰,允。
乙丑二月十八日辰時,上御景春殿。藥房入診入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,檢校直提學朴宗慶,醫官秦泳·洪勉謙·柳曾模·吳千根·趙宗協·金時中,以次進伏訖。敬一曰,夜間聖體調攝,若何?上曰,凡節比昨尤勝,寢睡亦穩矣。敬一曰,水刺之節,何如?上曰,進白粥數次,而食念姑不出矣。敬一曰,入侍醫官,使之診候,好矣。上曰,唯。泳·勉謙·曾模·千根·宗協·時中等,以次入診訖。敬一曰,使之如昨仰瞻,好矣。上曰,唯。泳等以次仰瞻天顔,按察背部及手部。上曰,各陳所見,可也。曾模·宗協·千根·時中等對曰,左右三部調均,而浮數之候,比昨頓減,可知熱候之已快退,而天顔玉體,多有脹意,色澤亦甚光潤。今則湯劑,不必繼進,而裏氣充實,然後可奏速成之功,益加留念於食補之道焉。泳曰,小臣則今日始爲入診,故數日間脈候,雖未知如何,而以今所診言之,則初無浮數之候。只有沈緩之體,可知諸節之極爲平順,而伏聞昨日入診醫官之言,則顆粒已盡透出云。今則只當專意於內托之功,思食之念,雖未及出,必以軟白飯羘膏飮之屬,頻頻强進,則一次水刺,反有勝於十貼湯劑,而最忌生冷堅硬之物矣。小臣眼昏,無以仰瞻,伏願暫按手部,詳察顆粒焉。上命按察。泳曰,按察,則顆粒果甚好矣。勉謙曰,脈度平緩,顆粒明潤,果是聖症,依泳所奏,白飯膏飮,頻進,甚好矣。美修曰,諸醫官有更奏之語乎?泳等對曰,盡達所見矣。上命醫官先退。敬一曰,各殿宮氣候,何如?上曰,一樣矣。敬一曰,伏見肅廟癸亥故事,則靜攝翌日,三提調直宿矣。今則症候旣已的知,臣等直宿,亦不容少緩矣。上曰,卿等之言如此,依卿言爲之,可也。仍命書榻敎曰,藥房三提調,自今日直宿,移接於都摠府。敬一曰,三都監工役,姑令停止,朝晡之班,亦令權停,好矣。上曰,第待下敎,可也。敬一曰,雖閭巷間,最愼拘忌之節矣。上曰,所忌之物書入,可也。敬一曰,衣襨太薄,神口闊大,何不進御吐手乎?上曰,欲着而未及矣。美修曰,軟白飯及羘膏飮,當自藥院,當依例擧行矣。上曰,唯。美修曰,自今日閑漫公事,依例留院,而領府事偕來史官書啓,俄者入來,雖是大臣附奏自外而來,故亦爲一體留院矣。上曰,辭語,如何?美修曰,末端有運動無路等語矣。上曰,入診之報,已聞云耶?美修曰,似未及聞,而若承聞,則似當卽爲上來矣。敬一曰,伏聞右承旨金宗善承候之言,則王大妃殿湯劑,當停進云矣。上命書榻敎曰,王大妃殿進御貝母散,自今日停止。美修曰,春分日,當進保嬰丹,而前一日,例進甘草湯矣。上曰,前例,何如?美修曰,或焦或不進矣。上曰,今番則置之,可也。敬一曰,登筵時各殿宮問候,撤直間似不得備例矣。上無發落,閣臣曰,自今日內閣,亦當移直矣。上曰,唯。領敦寧金祖淳,判敦寧朴準源,成川府使朴宗輔,檢校直提學朴宗慶別入直事。出榻敎進御加味活血飮一貼煎入。出榻敎惠慶宮進服香橘飮前方中,便香附減五分,砂仁減三分,一貼煎入。出榻敎仍命退,諸臣以次退出。
上在昌慶宮廬次。大行大王大妃殿初喪。
午時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何,寢睡之節,何如?昨日封進軟白飯·羘熟,果爲幾許進御,而症候諸節,益有平順之效乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
徐美修啓曰,藥房三提調持湯劑來待矣。傳曰,封入。
藥房口傳啓曰,臣等俄者登筵,仰瞻聖候,諸節比昨益爲平順,區區下情,不勝慶幸,加味活血飮,果爲進御,而軟白飯,亦幾次進御乎?晩後症候,更宜詳察,特許臣等率醫官入診,千萬顒祝,惶恐敢啓。答曰,與朝一樣,卿等不必入侍矣。
傳于金宗善曰,摠官未差之代,前望單子入之,待下批牌招察任。
摠管前望單子入之,金箕性落點。
朴崙壽,以禮曹言啓曰,因水原府留守金文淳狀啓,健陵陵上莎草,因雨有頉,雖不得如禮行祭,不可無慰安之節,依告由例,不卜日祗告事由事,令該曹擧行事,命下矣。慰安告文,不卜日今二十一日設行,告文獻官等事,令各該司急速擧行,使之今日內受香進去之地,何如?傳曰,允。
乙丑二月十九日辰時,上御景春殿。藥房入診入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,檢校直提學徐榮輔,醫官柳曾模·吳千根·趙宗協·金時中,以次進伏訖。敬一曰,夜間聖體調攝,若何?上曰,與昨日一樣矣。敬一曰,寢睡諸節,何如?上曰,似不如昨夜之穩矣。敬一曰,水刺之節,何如?上曰,夜進數三次矣。敬一曰,所進多寡,何如?上曰,不得多進矣。敬一曰,近因日候之陰翳,不得詳察天顔,今日則敢請仰瞻焉。上曰,唯。曾模等以次診察訖。千根曰,脈度一樣調均,而顆粒比昨,尤爲脹潤,色澤亦甚鮮紅矣。時中曰,脈度大體調和,稍大之候,比昨有減,脹意亦已過半,而夜間寢睡·水刺及大小便諸節,未能詳承,伏未知何如。敬一曰,夜進水刺幾次,而大小便亦何如?上曰,所進則數雖少,軟白飯二次,糯米茶一次合三次,而至於大小便,亦如常矣。敬一曰,伏聞有渴候,未知何如,而糯米茶,連爲進御乎?上曰,非有渴候而然,喉間不利故耳。敬一曰,糯米茶,當逐日封入,而不必過進,略略進御,似好矣。宗協曰,脈體調均,顆粒脹潤,比昨尤勝,而迨此脹膿之際,宜先內托之功,深思食補之道焉。曾模曰,脈候比昨尤勝,而顆粒光潤,手部亦脹矣。上命醫官先退。敬一曰,厭進之節,比昨何如?上曰,雖不至甚厭,而亦不甘矣。敬一曰,李判府事·徐判府事,伏聞有上候,今纔入來,而皆以自鄕上來,卽爲登筵,有所未安,故待明日入參承候云矣。美修曰,領府事亦已入城云矣。敬一曰,朝者封入軟白飯,或已進御乎?上曰,以自內所備,先爲進御耳。進御加味活血飮前方中,吉更加五分去枳角,一貼煎入事。出榻敎惠慶宮進服加味香橘飮一貼煎入事。出榻敎仍命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?昨進白甘粥,果爲進御,而症候益有差勝,寢睡亦得安穩乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而藥院直宿相値,不得來會云矣,敢啓。傳曰,知道。
傳于徐美修曰,藥房入診,李判府事·徐判俯使同爲入侍。
徐美修啓曰,藥房三提調持湯劑來待矣。傳曰,封入。
嚴耆啓曰,同副承旨柳畊,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,金在昌落點。
藥房口傳啓曰,臣等朝於診筵,伏承聖候諸節,連爲平順,區區下情,曷勝慶幸?加味歸茸湯進御之後,症候凡節更,若何?日勢向晩,診察不容少緩,特許臣等率醫官入診,千萬顒祝,惶恐敢啓。答曰,知道。與朝一樣,卿等不必入侍矣。
乙丑二月二十日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,原任提學李晩秀,判府事李時秀·徐龍輔,醫官柳曾模·吳千根·趙宗協·金時中,以次進伏訖。時秀等曰,臣等今始承候,實是無前之聖痘,誠不勝萬萬慶幸矣。靜攝中聖體,若何?上曰,與昨一樣矣。時秀等曰,寢睡之節,何如?上曰,間間入睡矣。時秀曰,水刺之節,何如?上曰,食不甘矣。時秀曰,痘候本省定限之日,而當此脹膿之際,食補之道,尤不容少緩,雖或厭進,必加意强進,然後可奏速成之效,而一時所進,不必過多,亦不必定時矣。若頻頻進御,則玉體長有柔潤之意矣。龍輔曰,臣等仰瞻天顔,顆粒光潤,多有稠濁之意,諸般症候,亦極平順,慶抃何極?曾模等,以次入診訖。時中曰,左右三部,一如昨日所診,而但肌熱,比昨稍多,面部顆粒,則雖有入膿之漸,而猶有未盡底意,自今數三日,則最是痘候之關嶺,其所收效,惟在於食補之節,頻進水刺,而亦以羘汴之屬進御焉。且此時診察不可暫緩,種種入診,然後可以隨時省察矣。千根曰,脈候與昨一樣,而面部膿意,猶未滿足,能盡食補之節,則日限不退,而膿亦善入矣。無論軟白飯與膏飮,白甘粥,益加聖念,頻頻强進焉。宗協曰,脈度調均,與昨無異,而面部顆粒,雖有膿意,猶欠速成之意,此專由於內托之不足,此時水刺之節,益加强進,則可謂事半功倍矣。曾模曰,脈體一樣,膿意漸入,而尙有不足之慮,深思强進水刺之節焉。時秀曰,此時食補,誠如諸醫官之所奏,而水刺之節,不可不加意頻進,雖或有厭進之意,益加勉强焉。敬一曰,顆粒旣多稠濁,及今食補之道,誠如醫官所奏,不可少忽矣。時秀曰,此時醫官入診,不必定時,雖非三提調入侍之時,使之無常出入,以爲詳探諸節,俾盡診察之道,好矣。肅廟癸亥痘候,時醫官柳瑺,使之不着公服,常置御內,以爲隨時診察,今亦依此入診,亦無不可矣。上命醫官先退。時秀曰,以臣等區區之忱,豈不欲逐日承候,而非但座處之狹窄,此時酬接,亦甚惶悚。此後則臣等,當輪回入參於診筵矣。上曰,公除後卿等何故,卽又尋鄕耶?時秀曰,爲調病軀,卽還江郊,而豈敢以張皇之說,仰陳於靜攝之中乎?龍輔曰,臣之所居,距京不遠,故向於筵席,以從便往來之意,有所仰達矣。進御加味歸茸湯一貼煎入事。出榻敎惠慶宮進服査橘飮,自今日一貼式煎入事。出榻敎仍命退,諸臣以次退出。
上在昌慶宮廬次。大行大王大妃殿初喪。
未時申時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢膳諸節,一向萬安,而症候益有平順之效乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,領府事同爲入侍。
徐美修啓曰,藥房三提調持湯劑來待矣。傳曰,封入。
藥房口傳啓曰,臣等朝於診筵,仰覩聖候,諸節祥順,膿意周洽,慶忭之忱,比昨倍切,歸茸湯進御之後,症候凡節更,若何?日已向晩,此時診察,尤不容少緩,特許臣等率醫官入侍,千萬顒祝,惶恐敢啓。答曰,與朝一樣,卿等不必入侍矣。
乙丑二月二十一日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,原任待敎徐有榘,領府事李秉模,醫官柳曾模·吳千根·趙宗協·金時中,以次進伏訖。秉模曰,調攝中聖體,若何?上曰,與昨一樣矣。秉模曰,寢睡諸節,何如?上曰,間間入睡矣。秉模曰,軟白飯羘熟,頻頻進御,而今日所進,爲幾次乎?上曰,水澆水刺一次及藥院封入羘汴,一次進御矣。敬一曰,日已向晩,而只進二次,太少矣。曾模等,以次入診訖。千根曰,左右三部,調均如昨,顆粒稠濁,多入膿意,而肌熱亦一樣均適矣。大小便則未知夜間何如。上曰,小便則長利,而大便則尙不放下矣。時中曰,雖有渴候,糯米茶,勿爲過進焉。曾模曰,脈候調順,一如昨樣,而面部·手部,已多入膿矣。敬一,問於曾模曰,肌熱,何如?對曰,比昨一樣矣。宗協曰,脈候一樣調順,多有黃濁之意,而自今數日乃關嶺,且脹膿之際,尤宜愼重,頻進水刺,以爲內托之道焉。上曰,今日卽起脹終日乎?宗協對曰,以日字計之則貫膿初日矣。命醫官先退。上曰,領府事向日事,萬萬過當矣。秉模曰,固知惶悚,而旣有情勢,故不得不如是矣。上曰,尊號都監,當爲始役,而卿旣上來,從近會同,可也。敬一曰,上候平復後,可以始役矣。上曰,唯。秉模曰,日字已迫,勢難趁期始役,不可不退定矣。上曰,分付禮曹,使之改擇吉日,可也。美修曰,昨日診筵,大臣亦爲隨入,恐當有文跡矣。上曰,然矣。美修曰,以傳敎書出乎?上曰,唯。美修曰,以藥房入診,大臣同爲入侍書出乎?上曰,竝與今日大臣入侍而書出,可也。美修曰,左相入參今日候班,而又過一宵,明欲登筵云矣。進御加味歸茸湯一貼煎入事。出榻敎仍命退,諸臣以次退出。
上在昌慶宮廬次,大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上,大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡諸節,連爲萬安,而昨夕封進軟白飯及羘汴,幾次進御,而症候益有平順乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,金判府事·左議政同爲入侍。
徐美修啓曰,藥房三提調持湯劑來待矣。傳曰,封入。
藥房口傳啓曰,臣等朝於診筵,伏承聖候諸節,比昨益爲平順,歡欣慶忭,曷有其極?俄者煎入歸茸湯,果爲進御,而症候凡節,更若何?日勢向晩,臣等更爲率醫官診察,不容少緩。伏乞暫許召接,千萬顒祝,惶恐敢啓。答曰,知道。與朝一樣,卿等不必入侍矣。
朴崙壽,以禮曹言啓曰,各都監工役,旣皆停止,二十五日上冊寶之禮,亦爲擇吉退行,何如?傳曰,允。
乙丑二月二十二日午時,上御景春殿。藥房入診,時·原任大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,直閣洪奭周,判府事金觀柱,左議政徐邁修,醫官柳曾模·吳千根·趙宗協·金時中,以次進伏訖。觀柱曰,去月十二日後,今始登筵矣。更以何辭仰達乎?臣自外承聞,則今日卽貫膿中日,而調攝中聖體萬安,不勝慶幸矣。寢睡諸節,亦何如?上曰,不如昨夜矣。邁修曰,水刺之節,何如,而夜來所進,爲幾次乎?上曰,夜進三次矣。邁修曰,臣雖自外承聞,而今又登筵仰瞻,果是無前之聖痘,慶幸萬萬,而自今後數日,則莫過於內托,醫書亦云能食爲上,水刺膏飮之屬頻頻,區區之望也。敬一曰,大小便,亦何如?上曰,大便則開東時,一次放下而堅實,小便則長利矣。曾模等,以次入診訖。時中曰,面部則貫膿滿足,手部亦爲均適,而肌熱一如昨朝入診時矣。上曰,何日當爲收靨乎?時中對曰,今日卽貫膿中日,明再明間,始有蒼蠟色,而可以收靨矣。上曰,方有口渴,何以則爲好耶?時中曰,始痘七日,而例用砂糖水,略調砂糖屑於糯米茶,而略略進御則似好矣。敬一曰,數日間似當用之,而今日則有太早之慮矣。時中曰,味若過甘,則此是甘露回天飮,而至於略爲調和而進御,則少無所妨,而亦不必過進矣。上曰,今日則開眼甚不便,此何故也?時中對曰,顆膿滿足,眼包浮高而然,此亦極好之症矣。千根曰,左右三部,比昨一樣,而膿亦周洽矣。宗協曰,脈度如昨調順,而面部與手部,膿意均足,色澤亦好矣。曾模曰,脈體一樣平順,而膿亦比昨,尤爲洽足矣。命醫官先退。上曰,健陵有頉處,比昨年,何如?邁修曰,昨年則雖未奉審,今見頉處,莎草脫落,而封土則完固矣。敬一曰,各殿宮進御湯劑,近日連以戶蔘入用矣。羅蔘昨旣上來,此後則以此入用,似好矣。上曰,唯。進御山査茶,自今日煎入事。出榻敎進御歸茸湯,依前方一貼煎入事。出榻敎嘉順宮進服加減養胃湯三貼製入事。出榻敎仍命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡一向安穩,水刺亦爲頻進,而貫膿今爲三日,症候諸節,益復平順乎?臣等率諸御醫,趁早入診,詳察聖候爲宜。臣等不任達宵伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,李判府事·徐判府事同爲入侍。
藥房口傳啓曰,朝者診筵,仰瞻聖候,諸節連爲平順,已至回漿之境,區區下情,尤不勝慶幸,湯劑雖不議定,晩後症候,更宜詳察,特許臣等率醫官入侍,千萬顒祝,惶恐敢啓。答曰,與朝一樣,卿等不必入侍矣。
乙丑二月二十三日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,原任直閣金勉柱,判府事李時秀·徐龍輔,醫官柳曾模·吳千根·趙宗協·金時中,以次進伏訖。時秀曰,夜間調攝中,聖體,若何?上曰,一樣,而曉前則似有往來之熱候,頻頻覺睡,曉頭則穩寢矣。龍輔曰,臣等願仰瞻焉。上曰,唯。時秀曰,臣等登筵,不過三日,而比諸向日仰瞻時,則有顯勝之節,不勝慶幸矣。龍輔曰,手部雖未及如面部之回漿,肢末則例爲次次收斂,而凡節極順極吉,下情萬萬慶幸矣。敬一曰,醫官使之入診,好矣。上曰,唯。千根·時中,先爲入診。上曰,餘醫二人,則只令仰瞻,而不必診候矣。千根·時中曰,脈度調順,與昨一樣,而面部快始收靨,手部亦已回漿,今日則湯劑,不必進御,只當於晩後,進砂糖水,好矣。敬一曰,醫官輩欲知水刺所進之多少,渴候有無之如何矣。上曰,水刺則夜進五六次,而渴候則更不發矣。敬一曰,便道,何如?上曰,大便則開東前,只一次放下,而小便則如常矣。進御烏梅三箇煎水,砂糖屑三匙調入事。出榻敎仍命退,諸臣以次退出。
上在昌慶宮廬次。大行大王大妃殿初喪。
自巳時至人定,灑雨下雨,測雨器水深六分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?昨朝診筵,仰瞻回漿之容,夜來諸節,益臻收靨之境,而寢睡之節,水刺之進,亦爲一向平善乎?臣等率諸御醫,趁早入診,詳察聖候爲宜。臣等不任達宵伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,領府事·左議政同爲入侍。
藥房口傳啓曰,臣等朝於診筵,仰覩聖候,諸節益臻平順,回漿結痂,次第如期,不勝歡欣慶忭之至,甘露回天飮,俄已封入,果爲進御乎?晩後症候,更宜詳察,特許臣等率醫官入診,千萬顒祝,惶恐敢啓。答曰,與朝一樣,卿等不必入侍矣。
金宗善,以備邊司言啓曰,軍餉居末拿問,居二決杖,居三推考事,載在大典通編矣。卽見平安監司李書九捧未捧狀啓,則以爲鐵山府新還分別軍餉穀未準捧之數,至於一千六百五十餘石之多,揆以法意,不可置而勿論,鐵山府使鄭宅休罪狀,令廟堂稟處爲辭矣。軍餉未捧,若是夥然,該府使依事目勘處,本府乃是尤甚邑,令該曹,口傳各別擇差,使之不多日內下送,何如?傳曰,允。
金宗善,以備邊司言啓曰,卽見江原監司申絢狀啓謄報,則以爲道內還穀,本自不敷以其當分之數,無以分排,不可不加分者爲三萬二千石,依此數準許事,請令廟堂稟旨分付矣。本道還摠數旣不敷,每年加分,其例亦久,依狀請特爲許施,何如?傳曰,允。
乙丑二月二十四日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,待敎朴宗薰,領府事李秉模,左議政徐邁修,醫官柳曾模·吳千根·趙宗協·金時中,以次進伏訖。秉模曰,日間聖候,若何?上曰,一樣,而寢睡較日前稍勝矣。敬一曰,水刺幾次進御乎?上曰,夜進五六次矣。邁修曰,醫官使之診候,何如?上曰,診脈則一人爲之,餘皆仰瞻,可也。千根診候,曾模·宗協·時中,皆仰瞻訖。千根奏曰,脈候左右三部,調均如昨,面部作痂過半,手部亦皆收靨矣。上曰,今日爲收靨初日乎?敬一曰,然矣。上曰,何日爲落痂乎?時中曰,似於再明日間落痂矣。邁修曰,落痂愈遲愈好,而今則水刺之節,正當撙節之時矣。敬一曰,最忌生冷堅硬之物,而日前則以强進仰請,今日則以撙節仰請,隨時各異而然矣,昨進回天飮,幾次進御乎?上曰,進兩次,而非有渴候而然,此正進御之時云,故進之耳。上曰,徐瀅修已出去乎?美修曰,問安承批後,日勢稍晩,故出去矣。上曰,明日診筵,使之同入,可也。進御甘露回天飮二貼封入事。出榻敎仍命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?甘露回天飮,連爲進御之後,症候諸節,益臻平順乎?臣等率諸御醫,趁早入診,詳察聖候爲宜。臣等不任達宵伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,李判府事·金判府事同爲入侍。
金宗善啓曰,備邊司郞廳來言,今日賓廳日次,而藥院直宿相値,不得來會云矣,敢啓。傳曰,知道。
藥房口傳啓曰,臣等俄於診筵,仰瞻聖候,諸節益爲平順,漸臻天和,歡欣慶忭,曷有其極?甘露回天飮,雖已封入,今日乃是收靨中日,淸涼之劑,隨時進用,卽醫家良法,晩後症候,更爲詳察後,可以議定,亟許臣等率醫官入診,千萬顒祝,惶恐敢啓。答曰,與朝一樣,卿等不必入侍矣。
吏曹口傳政事,以南熙爲鐵山府使。
韓致應,以義禁府言啓曰,鐵山府使鄭宅休,依事目勘處事,傳旨啓下矣。鄭宅休時在任所云,依例發遣府羅將,交代後拿來,何如?傳曰,待待命拿囚。
乙丑二月二十五日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事〈官〉韓兢履,記注官車信用,別兼春秋徐有恂,原任提學李晩秀,判府事李時秀·金觀柱,前都承旨徐瀅修,醫官柳曾模·吳千根·趙宗協·金時中,以次進伏訖。時秀曰,夜間調攝中,聖體,若何?上曰,大體一樣,而自去夜,頗有癢症,曉頭始爲穩寢矣。時秀曰,水刺之節,何如?上曰,比前稍勝矣。敬一曰,醫官使之診候,好矣。上曰,唯。千根診候,曾模·宗協·時中,皆仰瞻訖。千根奏曰,脈度調均,與昨一樣,而面部已盡結痂,今夜明朝當爲次次落痂,而今已仰瞻數顆先落之痕,色潤而實,亦是吉症矣。上曰,的於何時,當爲落痂,手部及體上,或礙於衣桍,多有落痂處矣。宗協曰,此如爪熟蒂落之理,日滿自落爲好,若以手頻頻按摩,痂或徑落,則㿀痕有不淨之慮矣。時秀曰,結痂之後,則例有癢症,恐有手爪落顆之慮,而易生癍痕,必着聖念,雖於寢睡之際,無或放過焉。觀柱曰,今日又仰瞻,則聖候凡節,益臻平順,不勝慶幸矣。敬一曰,待令之安神丸牛黃膏,已爲別製,當爲封入乎?上曰,與醫官議定後入之,可也。仍命藥院及大臣先退。上敎瀅修曰,供饌定例冊子,已修整乎?瀅修曰,以見行之制,較準於內下冊子,則大殿供上,別無差異,而各殿宮供上,則多有裁減處,故或移謄或付籤,而未及正書矣。上曰,正書則當令內閣爲之,中草果已抄出乎?瀅修曰,方在草本矣。上曰,雖草本入之,可也。美修曰,前都承旨入侍,當以榻敎書出乎?上曰,不必書出矣。進御甘露回天飮一貼封入事。出榻敎進御山査茶,自今日停止事。出榻敎仍命退,諸臣以次退出。
上在昌慶宮廬次。大行大王大妃殿初喪。
自初昏至開東,灑雨下雨,測雨器水深一寸三分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?今日卽醫家十二日準滿之期,症候益瑧平復乎?臣等率諸御醫,趁早入診,詳察聖候爲宜。臣等不任達宵伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,領府事·徐判府事同爲入侍。
藥房口傳啓曰,臣等朝於診筵,仰瞻聖候,益爲平順漸臻康復,區區下情,不勝慶忭之至,俄進甘露回天飮,果已進御乎?此時諸節,尤當審愼,特許臣等率醫官入診,詳察聖候,千萬顒祝,惶恐敢啓。答曰,知道。與朝一樣,卿等不必入侍矣。
徐美修,以禮曹言啓曰,健陵陵上莎草有頉處修改吉日時,令日官池景興推擇,則今二月三十日辰時,來四月初八日午時俱吉,而三月內,則以拘忌例,不得推擇云,以何日擧行乎?敢稟。傳曰,以二月三十日爲之。
金宗善,以禁衛營言啓曰,來三月當六番中部左司屬京畿五哨軍兵逢點實數六百三十七名,已爲點閱整齊,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金宗善,以御營廳言啓曰,本廳來三月四月兩朔應立中部右司屬公忠右道五哨軍兵五百十七名,今已逢點整齊矣。三月初一日,與舊番中司軍兵,替代立番後,舊軍放送之意,敢啓。傳曰,知道。
金宗善,以禁衛營言啓曰,來五月當七番中部中司屬京畿四哨及江原道一哨合五哨軍兵,來四月二十五日,京中逢點,依例準二朔立番之意,兩道監司處,預爲知委,何如?傳曰,允。
金宗善,以御營廳言啓曰,本廳來五月六月兩朔應立中部後司屬公忠右道五哨軍兵,四月二十五日,京中逢點,五月初一日,與右司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
乙丑二月二十六日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記注官車信用,別兼春秋徐有恂,檢校直閣徐榮輔,領府事李秉模,判府事徐龍輔,醫官柳曾模·吳千根·趙宗協·金時中,以次進伏訖。秉模曰,日間調攝中,聖體若何?上曰,比昨稍勝矣。秉模曰,水刺之節何如?上曰,夜進數次,而間間以米飮進御矣。敬一曰,今日則玉體輕淸乎?上曰,與昨一樣矣。上曰,醫官一人,依前診候餘皆仰瞻,可也。敬一曰,玉體顆粒,亦已結痂乎?上曰,間間作痂矣。宗協診候,曾模·千根·時中,皆仰瞻訖。宗協曰,左右三部,一樣調均而脈度數,體與熱候,比日昨入診時,今已快復,面部則間間落痂,手部亦已回漿,而今日卽收靨終日矣。此時當進涼劑,伏未知症候凡節若何。上曰,今無熱候與口渴,而寢睡亦穩矣。時中曰,面部·手部,已盡收靨,而亦無熱候矣。千根曰,面部皆已結痂,手部亦已回漿,若過一二日,則自當落痂矣。曾模曰,今則面部·手部,盡爲結痂,而面部落痂處,間間有紅色,此若以御手按摩而然,則恐有癍痕之慮,稍過數日,則必當次第自落矣。龍輔曰,仰瞻御手,頻及於面部,未知作痂處,有微癢而然乎?此本收靨時例症,而今已結痂,數日後必當自落矣。上命醫官先退。敬一曰,別入直例有文跡,今番亦當書出乎?上曰,唯。美修曰,判敦寧自前,已爲入直,何以爲之乎?上曰,以榻敎一體書出,可也。進御甘露回天飮一貼封入。出榻敎仍命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,連爲萬安,而症候諸節,益臻康復乎?臣等率諸御醫,趁早入診,詳察聖候爲宜。臣等不任達宵伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,李判府事·左議政同爲入侍。
藥房口傳啓曰,皇天祖宗,默佑陰隲,聖痘自初平順,不日康復,至有侍藥廳撤罷之敎,臣等相顧欣欣,尤不勝歡忭之忱,安神丸俄已封入,果爲進御乎?晩後諸節,更宜詳察,特許臣等率醫官入診,千萬顒祝,惶恐敢啓。答曰,與朝一樣,卿等不必入侍矣。
乙丑二月二十七日辰時,上御景春殿。藥房入診,大臣同爲入侍時,都提調李敬一,提調黃昇源,副提調徐美修,記事官韓兢履,記住官車信用,別兼春秋徐有恂,原任直提學金近淳,判府事李時秀,左議政徐邁修,醫官柳曾模·吳千根·趙宗協·金時中,以次進伏訖。時秀曰,日候陰濕,調攝中,聖體,若何?上曰,寢睡比前甚穩矣。時秀曰,水刺所進及此外凡節,若何?今日仰瞻,則落痂過半,不勝慶幸矣。上曰,水刺之進,有加於前,而落痂亦多矣。邁修曰,體上亦然乎?上曰,經宿則枕褥之間,落者甚多,而脚部與足部則不然矣。敬一曰,醫官使之入診,好矣。上曰,依昨日例,一人診候,餘皆仰瞻,可也。千根診候,曾模·宗協·時中仰瞻訖。千根曰,脈度調均,與昨一樣,而面部顆粒,幾盡落痂,癍痕亦淡紅,而實甚好且吉,而但此時調攝,尤當審愼矣。時秀·邁修·敬一等,齊聲奏曰,聖候旣經平順之症,易忽少愈之戒,生冷風寒,克加愼攝,是臣等區區之祝也。宗協曰,聖體上熱候有無,願知之。上曰,熱候則無之,而自昨夜眼視,有時不淸利,此必是熱候,而淸涼之劑,尙未及進,今日內必早爲議定以入,可也。時中曰,日字則當進安神丸,而但雨餘日候姑未淸明,晩後進御,好矣。宗協曰,安神丸,不可踰今日矣。上曰,退出後早爲議定,可也。仍命醫官先退。又命美修書傳敎曰,侍藥廳,自今日撤罷,卿等退直本院。又命書傳敎曰,都提調以下別單書入。時秀曰,十三之日限已準,至撤侍藥廳,此是無前莫大之慶,而宗社億萬年無疆之休,寔自今日,臣躬逢此日,萬萬忭祝矣。邁修曰,臣於癃老之年,獲覩無前大慶,區區下情,不勝欣祝矣。敬一曰,臣適叨保護之任,値此慶忭之辰,區區下情,尤倍他人矣。邁修曰,痘候後百日愼攝,卽醫家所戒,伏望深留聖念焉。又奏曰,晦日山陵役事時,臣以摠護使出去,而除朝辭從便往來,曾已仰稟矣。今亦依此爲之乎?上曰,唯。邁修曰,健陵莎草修改,以今三十日擇吉矣。見今雨勢頻仍,莎草過濕,新土大瀜,趁期苟完,則不無日後之慮,昨年修改,亦在於三朔之後,諸議皆以爲退行於四月,實合完全之道云,令該曹,四月內擇定數三吉日,以爲臨時,推移修改之地,似好,故敢此仰達矣。上曰,諸大臣之意,何如?時秀曰,臣於閤外,亦聞諸議之如此,見今雨勢,尙不快霽,擇吉退行,實合愼重之道矣。敬一曰,臣俄於閤外,與諸大臣,有所酬酢,而近來雨水頻仍,土壤滲濕,其在愼重慮後之道,擇吉退行,似好矣。上曰,依爲之。出擧條上曰,雖命退直本院,而本院稍遠,姑爲留宿舊處,可也。進御金銀花茶·龍腦安神丸一丸調入事。出榻敎仍命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·大司諫單子問安。答曰,知道。王大妃殿·中宮殿·惠慶宮·嘉順宮,朝廷二品以上·六曹堂上·大司諫口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,一向萬安,而安神丸進御之後,諸節快臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。今已快勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于朴崙壽曰,藥房都提調以下輪直。
傳于朴崙壽曰,朝廷問安,自今日勿爲之。
藥房口傳啓曰,卽者批旨,伏承今已快勝,卿等不必入侍之敎,繼伏見傳敎下者,有藥院輪直之命,臣等益切歡欣慶忭之忱,而第伏念聖候,雖臻平復,其在保護之道,此時診察,不容一毫少忽,則醫官之不得入診,臣等之遽然輪直,萬萬未安。伏乞特令臣等,依前竝直,而至於淸涼之劑議定當否,亦不可踰時,亟許臣等率醫官入診,千萬顒祝,惶恐敢啓。答曰,少選當召接矣。
傳于徐美修曰,都承旨入侍,都提調·提調·左議政同爲入侍。
傳于徐美修曰,都承旨入侍。
有政。吏批,行判書黃昇源進,參判朴宗來進,參議鄭東觀進,左副承旨金在昌進。以姜文會爲獻納,尹光普爲判尹,李在璣爲吏曹正郞,任㸁爲吏曹佐郞,申義淳爲禮曹佐郞,任俊常爲兵曹佐郞,韓兢履爲典籍,李英植爲監察,行吏曹判書黃昇源崇政,今加崇祿,都承旨徐美修嘉善,今加嘉義,判敦寧朴準源崇祿,今加輔國,大護軍金光顯資憲,今加正憲,護軍秦泳嘉善,今加嘉義,副護軍洪勉謙折衝,今加嘉善,前縣監金時中通訓,今加通政,前監牧官趙宗協·吳千根,前正秦東秀,內醫院正朴烇,判官崔源已上通訓,今加通政加資事承傳,中官李團宜崇政今加崇祿,康壽甲資憲今加正憲,朴道性·安裕福已上通政,今加嘉善加資事承傳,成川府使朴宗輔,春川府使金近淳以上相換事承傳,南錫九爲長興府使。
兵批,判書韓晩裕進,參判林漢浩病,參議朴瑞源病,參知尹羽烈入直,同副承旨韓致應進。以尹師國爲知事,李翊模·金載瓚爲都摠管,李顯道爲內禁將,徐命胤爲慶熙將,趙德壤爲武兼,權逴爲永宗僉使,朴聖楫爲淸城僉使,副護軍柳畊,副司直金蓍根·鄭東榦竝單付,李明奎爲管城將。
朴崙壽,以吏曹言啓曰,祀享何莫非嚴重,而壇享體貌,尤有別焉。此後攝享,領議政不參,則左議政以下原任大臣,該曹草記然後塡差,至於時原任大臣俱有故,無以差祭之時,誓戒前一日,以何以爲之?吏曹草記稟旨,則竊寓執玉帛之行,宗臣·儀賓亦充使臣之例,當命通融差定,以此令禮曹,載之壇儀,可也事,曾有先朝受敎矣。來三月初七日行大報壇祭誓戒,在於明夜,而領議政未差,左議政徐邁修山陵進,右議政李敬一藥院進,領府事李秉模,判府事李時秀,判府事徐龍輔,判府事金觀柱俱有身病,時原任大臣,無獻官塡差之員,何以爲之?敢稟。傳曰,以原任大臣塡差。
朴崙壽,以禮曹言啓曰,皇天祖宗,默佑陰隲,大殿痘候,不日平復,此誠宗社億萬年莫大之慶,告廟頒敎陳賀等節,卽爲擇吉擧行,何如?傳曰,允。
徐美修,以內醫院都提調·提調意啓曰,今番賞典中,有掌務官崔源加資之命矣。源未經準職,何以爲之?敢稟。傳曰,勿拘。
嚴耆,以戶曹言啓曰,卽接廣興倉所報,則來三月朔頒祿次,倉官進去于判府事金觀柱家,請受祿牌,則以爲情地惶悚,不敢祗受云,祿牌不爲出給,何以爲之?敢啓。傳曰,直爲輸送。
乙丑二月二十八日辰時,上御景春殿。都承旨入侍,都提調·提調·左議政同爲入侍時,行都承旨徐美修,記事官韓兢履,記注官車信用,別兼春秋徐有恂,藥房都提調李敬一,提調黃昇源,左議政徐邁修,檢校直閣金邁淳,醫官趙宗協·金時中,以次進伏訖。邁修曰,日間調攝中聖體若何?上曰,一樣矣。邁修曰,寢睡·水刺之節亦何如?上曰,漸次差勝矣。敬一曰,旣承輪直之敎,而痘候異於他症,臣雖昧於醫理,遽爾輪直,事甚未安,臣等率醫官,姑爲竝直,似合事體道理矣。上曰,此非屢達之事,而今則雖撤直,未爲不可,而姑令輪直矣。都提調則老親侍下,多日直宿,而提調亦是老人,今日則竝爲出去,而副提調直宿,可也。宗協·時中入診。上曰,先爲仰瞻後診候,可也。宗協·時中,次第入診訖。宗協曰,脈候左右三部,一樣調順,而㿀痕亦爲淡紅,極爲吉好矣。昨有眼視不淸利之敎矣,今日則若何?上曰,今則差勝矣。上曰,安神丸,當更爲進御乎?宗協曰,雖無熱候,收靨已過,當進涼劑之時,依昨繼進,似好矣。時中曰,安神丸雖曰涼劑,只淸陽明經之熱,而不如牛黃膏之治血分熱矣。大抵痘症,專屬於血分,明日更診後議定,似好矣。上曰,出去後繼進當否,議定以入,可也。仍命美修書傳敎曰,侍藥廳都提調·右議政李敬一,內廐馬鞍具一匹面給,子壻弟姪中一人初仕除授,豹皮一令,田二十結,奴婢各五口賜給,提調·行吏曹判書黃昇源,行都承旨徐美修竝加資,豹皮一令,田十五結,奴婢各四口賜給,注書韓兢履陞六,別兼春秋徐有恂陞敍,兼春秋車信用外職除授,別入直永安府院君金祖淳內廐馬鞍具一匹面給,子壻弟姪中一人初仕除授,豹皮一令,田十五結,奴婢各三口賜給,判敦寧府事朴準源加資,豹皮一令,田十五結,奴婢各三口賜給,成川府事朴宗輔,禮曹參判朴宗慶竝廐馬一匹面給,田十五結,奴婢各三口賜給,入直醫官金時中加資,田十結,奴婢各二口,柳曾模守令除授,田十結,奴婢各二口,趙宗協御醫吳千根·秦泳·洪勉謙竝加資,別掌務官秦東秀,掌務官朴烇·崔源竝加資,首醫金光顯亦爲加資,差備待令醫官李性鑑·玄必采·吳仁豐·李敬培·卞觀海·鄭重周,本院別入直醫官崔遠基·李最秀·鄭楠秀·崔曾·李福膺·金景琳·金龜紹本院輪回入直醫官李命鎰·金宗建·高景殷·金檖·趙學魯·玄箕瑞·安昌禧·卞光壽·張思健·李顯忠·金景烈·金宗友·李儀輔竝熟馬一匹賜給,問安進去醫官李彦厚·金有濟·秦東老·朴器成·金宇敬·白成五·李允馨·丁希泰·卞各兒馬一匹賜給,藥色書員二名書題除授,掌務書員二,差備待令書員四,湯藥書員四,各從自願免賤,使喚書員以下,限己身免役,其餘下人等,令該曹,米布從厚題給。又命書傳敎曰,挾侍中官李團宜,待令中官朴道性,中官蔣良臣朴道弘,安裕福,侍藥廳承傳色中官康壽甲竝加資,待令中官梁大宜·林宜馥·申鳳文·金承業·金命甲·金道浹·李獜文·韓道昌·安景興,竝上弦弓一張賜給,燈燭房中官崔太鍰·崔致灝·全道文·柳仁章,待令差備中官金德鎭·李宜慶·趙好臣·朴仁厚·朴秀完·金寬國,竝弓一張賜給,傳命司謁尹得運·白弘福·李孝得·禹得範·黃大呂·金道成,竝弓一張賜給,崔致信,善地邊將待窠差送。又命書傳敎曰,政官牌招開政,賞典下批。上曰,別單下,各以賞典懸錄頒布,可也。又敎曰,以傳敎考準於別單,如有落漏者,添書頒布,而若待傳旨啓下,則易致日晩,不待傳旨,使之卽爲下批,吏判旣在闕中,斯速擧行,好矣。邁修曰,朝廷問安,雖有勿爲之敎,而臣等下情,則無以遽撤,間日問安,則欲依例爲之矣。上曰,今旣快復,不必如是矣。敬一曰,幸値千一之會,猥蒙過濫之賞典,榮感無地矣。進御金銀花茶龍腦安神丸一丸調入事。出榻敎仍命退,諸臣以次退出。
乙丑二月二十八日未時,上御景春殿。都承旨入侍時,行都承旨徐美修,記事官韓兢履,記注官車信用,別兼春秋徐有恂,以次進伏訖。上曰,各司待令,皆已退去耶?美修曰,侍藥廳撤罷後,卽爲退去矣。上曰,都提調及提調,亦已出去耶?美修曰,姑未出去矣。上曰,成川府使,姑難下去,而曠官可悶,關東近邑中相換之意,分付銓曹,可也。上曰,安神丸進御當否,斯速議定以入,可也。上曰,賞典下批,斯速擧行之意,亦爲分付,可也。仍命退,諸臣以次退出。
上在昌慶宮廬次。大行大王大妃殿初喪。
午時未時,日暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,連爲萬安,而安神丸進御之後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。與昨尤勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,今日告由文傳香健元陵獻官閔昌爀,時刻已過,尙不入來,事體所在,極爲未安,所當重勘,而本院請推之外,無他可施之罰,何以爲之?敢稟。傳曰,傳香事體,何等至重,則時刻已過,爲獻官者,無端不來,萬萬駭然,獻官閔昌爀,施以定配之典。
注書韓兢履陞六,代以徐淇修爲假注書。
金宗善啓曰,明日大報壇祭誓戒時,拱北門外排立次,北營入直標下軍,軍餉色入直軍除出,標信請出之意,敢啓。傳曰,知道。
朴崙壽,以吏曹言啓曰,因臣曹草記,大報壇祭誓戒,在於明夜,而時原任大臣,無獻官塡差之員,何以爲之事,批旨內,以原任大臣塡差事,命下矣。領府事李秉模,判府事李時秀,判府事徐龍輔,判府事金觀柱,俱有身病,不得塡差,何以爲之?敢稟。傳曰,宗親·儀賓中塡差。
藥房口傳啓曰,臣等俄於請診之啓,伏承與昨尤勝之敎,仰認聖候一向萬安,益不勝歡欣忭祝,而至於不必入侍之命,區區下情,還切抑鬱之至。顧今春寒尙爾,其在保護愼重之道,此時診察,不容少緩。伏乞暫許臣等率醫官入診,千萬顒祝,惶恐敢啓。答曰,已踰於朝批,卿等不必入侍矣。
徐美修,以禮曹言啓曰,大殿痘候平復,告廟頒敎陳賀取稟草記,傳曰,允事,命下矣。告廟頒敎陳賀吉日,令日官池景興推擇,則來三月初十日十三日俱吉云,以何日定行乎?敢稟。傳曰,以初十日爲之。
徐美修,以魂殿都監摠護使意啓曰,本都監郞廳副司果金東善,身病猝重,勢難察任,改差,其代前判官鄭冕綏差下,令該曹口傳付軍職,使之察任,何如?傳曰,允。
徐美修,以禮曹言啓曰,告廟頒敎陳賀擇日草記傳曰,以初十日爲之事,命下矣。宗廟·永寧殿·社稷·景慕宮告由文,同日曉頭行,殯殿告由,同日因朝奠兼行,午時頒敎陳賀,而大殿·王大妃殿·中宮殿·惠慶宮進箋陳賀方物物膳,依例封進,殯殿方物物膳,一體封進事,知委京外,箋文頭辭,令文任撰出,何如?傳曰,允。
徐美修,以內醫院都提調·提調意啓曰,內醫崔源,旣已加資,御醫差下,何如?傳曰,允。
徐美修,以內醫院都提調·提調意啓曰,順天監牧官趙宗協,旣遞外任,依例還屬本院,令該曹口傳付軍職,冠帶常仕,何如?傳曰,允。
金宗善,以訓鍊都監言啓曰,今二月三十日大報壇祭誓戒攝行時,因兵曹節目,北營標下軍三十五名,軍餉色軍十五名,北營入直千摠李東憲率領,拱北門外排立作門,雜人馬一切嚴禁,事畢後,各還直所,而竝待標信擧行之意,敢啓。傳曰,知道。
金宗善,以禁衛營言啓曰,本營中軍朴基豐,身病甚重,勢難察任,改差,何如?傳曰,允。
金宗善,以禁衛營言啓曰,本營千摠元永胄,身病甚重,勢難察任,改差,何如?傳曰,允。
韓致應,以義禁府言啓曰,健元陵獻官閔昌爀,施以定配之典事,承傳啓下矣。閔昌爀,慶尙道昌原府定配,而以承傳內辭意具罪目,依例發遣府書吏,押送配所,何如?傳曰,允。兵曹口傳政事,副護軍趙宗協,副司果鄭冕綏。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
兵曹,以徐英輔爲禁衛中軍。
徐美修,以禮曹言啓曰,皇壇壇上及祭器等物,每年孟春,戶禮堂奉審稟處,若値有故之時,則亦有退行之例,而今年孟春,則以公除前,不得擧行矣。本壇奉審,以來三月初二日爲之之意,敢啓。傳曰,知道。
金宗善,以御營廳言啓曰,依兵曹節目,來三月初一日魂殿朔祭朝奠兼行時,東營入直軍四十四名,集春營入直軍四十名內,各留營直五名,餘皆除出,入直把摠徐潤璞,哨官姜碩璜率領,弘化門外左右排立作門,事畢後,各還本處入直,而竝待標信擧行之意,敢啓。傳曰,知道。
乙丑二月三十日辰時,上御景春殿。藥房入診入侍時,都提調李敬一,提調黃昇源,副提調徐美修,記事官趙璜鎭·盧,別兼春秋徐有恂,直閣洪奭周,醫官金時中·吳千根·趙宗協·柳曾模,以次進伏訖。敬一曰,夜間調攝中,聖體若何?上曰,去夜寢睡,如前安穩,水刺之進,亦漸勝矣。敬一曰,熱候亦快袪,而眼部微熱,亦如何?上曰,別無熱候,眼視亦如常矣。敬一曰,醫官使之入診,好矣。上曰,只令二人診候也。時中·千根入診,曾模·宗協仰瞻訖。時中等曰,脈道調均,與昨一樣,㿀痕色澤,亦甚潤實,而熱候別無形現之可達者矣。美修曰,手部掌心,使之按察,好矣。宗協按察後奏曰,亦無熱候,而但痘後,無論餘熱有無,例用涼劑,而安神丸則入蔘料,故不可以純涼之劑論,今日則進御牛黃膏一二丸,似好矣。上曰,退出議定,可也。敬一曰,痘疹後百日調攝,自是醫家所傳之言,伏願毋忽此限焉。上曰,夜間間間咳嗽,雖是本有之症,而寢睡則因此頻覺矣。時中曰,此亦似是隱熱,而天顔韶華,雖云眞元之回復,亦是餘熱之微升,今日則不可不進涼劑矣。進御金銀花茶牛黃膏二丸調入。出榻敎王大妃殿進御加減養胃湯,自今日一貼式煎入。出榻敎上命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朔祭後,大殿·王大妃殿·中宮殿·惠慶宮·嘉順宮,內閣·政院·玉堂·百官奉慰單子問安。答曰,罔極。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,連爲萬安,而牛黃膏進御之後,諸節益臻平復乎?臣等率諸御醫,趁早入診,詳察聖候爲宜。臣等不任區區伏慮敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
傳于徐美修曰,藥房入診,左議政同爲入侍。
嚴耆啓曰,戶曹郞廳來言,明日皇壇奉審,本曹首堂,當爲擧行,而判書趙鎭寬,身病猝重,不得進參云,卽爲牌招,何如?傳曰,允。
朴崙壽啓曰,禮曹郞廳來言,明日皇壇奉審,本曹首堂,當爲擧行,而判書韓用龜,身病猝重,無以進參云,卽爲牌招,何如?傳曰,允。
嚴耆啓曰,行戶曹判書趙鎭寬,行禮曹判書韓用龜再牌不進推考傳旨,今方捧入,而明日皇壇奉審,當爲進參,謂有情勢,陳疏到院,而原疏以國忌齋日,竝已退却矣。所當更請牌招,而係是一日三牌,何以爲之?敢稟。傳曰,原疏捧入。
嚴耆啓曰,行戶曹判書趙鎭寬,行禮曹判書韓用龜,明日皇壇奉審,當爲進參,而疏批已下,竝卽牌招,何如?傳曰,允。
朴崙壽,以吏批言啓曰,新除授康陵參奉朴宗輿呈狀內,矣身素患痰癖之症,當此換節之時,一倍添劇,時日內萬無供職之望,卽速入啓遞改云,身病旣如是沈篤,則有難强令察任,今姑改差,何如?傳曰,閒司相換。
有政。吏批,行判書黃昇源進,參判朴宗來牌不進,參議鄭東觀牌不進,右副承旨朴崙壽進。啓曰,刑曹判書,今當差出,而擬望之人乏少,政府西壁竝擬,何如?傳曰,允。以洪明浩爲刑曹判書,徐瀅修爲刑曹參判,李普天爲工曹參判,洪百淳爲永陵令,李普天爲同義禁,李景烈爲監察,宋翼淵爲典籍,閔師膺爲濟用副奉事,贈吏參李瀅贈吏判例兼,右參贊李翊模考,故縣監鄭敏求贈吏議,節義凜然,贈職事承傳,故掌令金應礪贈戶佐,孝行卓異,贈職事承傳,康陵參奉朴宗輿,童蒙敎官尹謙圭相換。
兵批,判書韓晩裕病,參判林漢浩病,參議朴瑞源病,參知尹羽烈入直進,同副承旨韓致應進。同知單徐命胤,大護軍李勉兢·金光顯,護軍尹光顔·趙德潤·秦泳·洪勉謙,副護軍金時中·吳千根·秦東秀·柳烇·崔源副司果李喆懋竝單付。
金宗善啓曰,假注書徐淇修時無職名,令該曹依例付軍職,冠帶常仕,何如?傳曰,允。
以吏曹參議鄭東觀牌不進罷職傳旨,傳于朴崙壽曰,只推。
朴崙壽,以吏批言啓曰,成均館學正安洽,受由過限不上來,依例罷職,何如?傳曰,允。
朴崙壽,以禮曹言啓曰,健陵陵上莎草有頉處,四月內擇定數三吉日,推移修改事,因大臣筵達,擧條啓下矣。修改吉日時,令日官池景興推擇,則來四月初八日午時,十七日卯時,二十日卯時俱吉云,以此三吉日,臨時稟旨擧行,何如?傳曰,允。
朴崙壽,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金宗善,以都摠府言啓曰,今日未時量,崇化門四間頹圮之意,敢啓。傳曰,知道。
行戶曹判書趙鎭寬疏曰,伏以皇天祖宗,默垂監騭,我聖上痘候,大順至吉,仰不貽殿宮之憂,俯不藉醫藥之功,此實東方無疆之福,而尤有光於肅考故事,臣民慶忭,曷有其極?仍伏念臣,策勵衰朽,兼管劇務,揆分量力,悚赧恒積,而當國家有事之時,所不敢言私耳,豈臣衷情自安哉?月前健陵之有事,出於意慮不到之地,此卽臣昨秋董役之餘也。臣於奉審以還,一念震越,罔知所以爲措。昔防墓雨崩,而聖人泣者,以古不修墓也。墓之不修,由謹始也,仙寢事體,果誠何等嚴重,而今則與不修有異。秋而修之,及春又頹,墮臣分於終事,惕宸衷於孺慕,役夫歲興,國容甚損。設土莎或殊其燥濕,封築不適其豐殺,慮所不逮,理固宜然,要皆董工臣子不職之罪也,而且況敦匠之任,度支主之,責以不效,臣實當焉。論其僨誤,誅殛惟輕,而乃者皇壇奉審,期在明日,天牌又儼臨矣。如臣負罪,未蒙嚴勘,又何敢晏然周旋於壇壝咫尺之前哉?玆陳短章,仰瀆崇聽。伏乞亟降重誅,先治臣前秋蔑效之罪,仍命譴罷臣所帶職名,以嚴國體,以勵臣分,不勝幸甚,臣無任云云。答曰,省疏具悉。朝筵聞大臣所奏,何必强引?卿其勿辭行公。
行禮曹判書韓用龜疏曰,伏以惟天惟祖宗,默佑我聖躬,痘候祥順,遄臻康復之慶,上以寬殿宮惟憂之念,下以副臣民顒祝之情,吾東方億萬年磐泰之休,實基於今日,歡忭之忱,率普惟均。仍伏念臣,待罪春曹,日月已久,而性質愚魯,見識懵昧,雖尋常按例之事,尙多顚錯。況玆數月以來,儀文繁縟,事務鞅掌,神精若墮烟霧,疾病轉益沈痼,而不敢丐免,黽勉供職,夙夜憂懼,如無容措。忽於此際,健陵莎草之昨秋修改處,又復依舊脫落,以致聖心驚動,奉審有命,臣以伊時董事之人,至被罔功之賞,腰犀頂玉,適足以榮其身而已,則惶隕怵惕,無面可顯。夫陵寢之役,若於十年內有頉,則董役陵官之勘以重律,卽朝家定式之載在本曹謄錄者,而臣於昨年,亦遵是式,論勘翼陵陵官矣。若論役處之輕重,年數之久近,則臣之罪,比彼陵官,不啻百倍,而偏荷天地包容之德,尙逭當被之律,竊恐國體朝綱,由臣而壤損無餘矣,將以何顔,更對蒙勘之陵官乎?宜卽露章自列,恭俟嚴誅,而陳籲路阻,庭候義重,泯默度日,晏若無故,每自循省,惶汗浹背,召牌儼臨,而承膺無望,玆敢略暴情實,仰瀆宸嚴,伏願聖明,亟降威罰,以昭法紀,以安私心焉。臣無任云云。答曰,省疏具悉。已諭於戶判之批,卿其勿辭行公。
乙丑三月初一日辰時,上御景春殿。藥房入診,左議政同爲入侍時,都提調李敬一,提調黃昇源,副提調徐美修,記事官趙璜鎭·崔鳳和,別兼春秋徐有恂,待敎朴宗薰,左議政徐邁修,醫官金時中·吳千根·趙宗協·柳曾模,以次進伏訖。邁修曰,日間聖體調攝,若何?上曰,寢睡漸穩,而進水刺時或覺睡,其外則穩睡矣。邁修曰,手部與體上,亦皆落痂乎?上曰,唯脚部·足部,未及落痂矣。敬一曰,寢睡之節,何如,而昨進牛黃膏,何時進御,而進御後,熱候,何如?上曰,夕間進御,而今則微熱亦無矣。邁修曰,似是牛黃膏之效矣。美修曰,醫官待令矣。敬一曰,使之入診乎?上曰,依昨日例,二人入診,可也。千根·時中診候,宗協·曾模仰瞻訖。時中等曰,脈道一向調均,今日則尤無熱候之可以指的仰對者,晩後更診後,議定繼進當否,似好矣。邁修曰,提調雖不引接,只令醫官入診,亦好矣。上曰,醫官出去乎?美修曰,皆已退出矣。邁修曰,行戶曹判書趙鎭寬,行禮曹判書韓用龜,今番健陵莎草有頉後,俱以昨年改修都監提調,自引其不善董役之失,大小公故,一例逡巡云,從前敦匠之臣,孰不竭力殫誠,而畢竟意外之患,往往非智慮之所能防,則以此爲引,恐涉太過,且皇壇奉審,在於明日,豈可一任其處義乎?竝從重推考,令政院牌招,申飭行公,何如?上曰,依爲之。出擧條邁修曰,當此廟務叢委之時,有司之任,不可不備員,備局堂上徐榮輔,使之仍察有司,何如?上曰,依爲之。出擧條邁修曰,詞訟劇地,委屬可悶,秋曹堂上中在外及呈告人員,竝姑許遞,政官牌招,開政差出,何如?上曰,依爲之。出擧條邁修曰,水部雖曰,閒局,判堂方在山陵役所,無在京主管之人,呈告參判,今姑許遞,何如?上曰,依爲之。今日政差出,可也。出擧條邁修曰,平安兵使吳毅常,以其親年,呈狀乞解,揆以法文,自在當遞,依請許施,何如?上曰,依爲之。出擧條邁修曰,卽伏見義州府尹洪義浩報備局辭緣,則灣商公用條,雖非後市,到今足有餘裕,請以後市收稅,移屬灣府,作爲該府公用添補之資矣。當初後市之旣罷旋復,專爲灣商公用之補縮,而揆以事面,終涉苟且,公用今果有裕,則後市當卽革罷,而第念兩國互市,與域內交易大異,勿論便否,決不宜乍設乍撤,徒取銷刻之嫌,其在慮後之道,今不可遽議更張,至於移屬灣府,則該府經用,自有定制,無端添給,亦不可謂區處之得宜。臣意則自今爲始,後市收稅,不歸之灣商,亦不歸之灣府,逐年儲留於運餉庫,以其實數,每年磨勘於本司,而待日後,如或有灣府公用之朝廷所知他無拮据者,灣府枚報本司,分數請得,本司參量事情,就加劃給,則句當得所,需用有方,而在灣府,亦可以隨時取資,不虞支費,以此意成節目,知委灣尹,使之恪遵擧行,何如?上曰,依爲之。出擧條邁修曰,正言鄭祖榮,當爲侍從臣推恩,而其所後父則作故,移施於本生父,自有已例,今亦依此許施之意,分付銓曹,何如?上曰,依爲之。出擧條邁修曰,山陵事有可奏之言,而條件甚多,恐涉支離,後筵當稟定矣。上曰,卽今條奏也。邁修曰,謹稽丁丑謄錄,則依下敎,新舊表石,同安一閣矣。今此元陵碑閣爲二間,新表石,奉安於下邊空間,似好,而不得不撤毁垣壁,奉安後改築,似好,兩陵間石欄干,合爲一圍,一依崇陵制度事,頃伏承下敎矣。謹稽癸亥謄錄,則兩陵間,僅爲二尺,故先陵左邊闌干下磚石七箇撤去後,合設新磚石,仍又合設前後石柱矣。今亦依此爲之,似好,先陵左邊下磚石,撤去改設之時,當有莎草改補之事,謹稽癸亥謄錄,陵上莎草,筵稟改修矣。今亦依此臨時擇日擧行,似好,元陵莎草改修事,旣承下敎矣。癸卯年本陵莎草有頉修改時,用尖上豐下之制,高則減五寸,圍圓則增爲八十八尺七寸矣。封陵周回,本爲八十一尺,崇陵則兩陵相距之間,各減尺數,爲八十尺矣。陵形高廣之差減尺數,或因特敎,或因稟定,其例不一,今於改莎封築之時,亦依崇陵雙陵尺數,似爲便好,頃以丁字閣東月臺御路,設木雲梯事,稟定矣。謹稽下丑謄錄,則香御路,只設石階,不設雲梯,旣不設雲梯,則不必代用木雲梯,依丁丑例,只設層階,似好,故敢此仰達矣。上曰,依爲之。出擧條上曰,梳洗姑遠,次對未易速行,籌坐種種爲之,可也。邁修曰,謹當依聖敎爲之,而可以稟處者,當以草記爲之矣。上曰,唯。上曰,今日誰當直宿耶?美修曰,小臣當宿矣。上命退,諸臣以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。今已快勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
進御金銀花茶前方,牛黃膏三丸調入事,榻前下敎。
嘉順宮進服香砂六君子湯五貼製入事,榻前下敎。
藥房口傳啓曰,臣等俄於請診之批,伏承今已快勝之敎,相顧欣幸,益切歡忭之忱,第伏念涼劑之進御,已過數日,日候之寒暄,亦爲不調,其在愼重保護之道,詳細診察,不容少緩,而有不必入侍之命,臣等不勝抑鬱。玆敢相率仰瀆,亟許臣等率醫官入診,千萬顒祝,惶恐敢啓。答曰,已諭於前批,卿等不必入侍矣。
以平安兵使薦望,傳于金宗善曰,使星絡繹,客使將至,此時迎送貽弊,爲西民可憫,前兵使吳毅常,姑爲仍任。
嚴耆,以禮曹言啓曰,殯殿上冊寶擇吉退行事,草記蒙允矣。令日官池景興,更爲推擇,則今三月二十二日卯時爲吉云,以此日時擧行,何如?傳曰,允。
嚴耆,以禮曹言啓曰,大行大王大妃殿上冊寶,以今三月二十二日,更爲推擇啓下矣。宗廟·永寧殿·社稷·景慕宮告文,同日曉頭設行,殯殿告由奠,依上諡冊寶時例,臨時設行,告文令藝文館撰出,何如?傳曰,允。
嚴耆,以禮曹言啓曰,殯殿進香吉日,前已分排啓下,而今初十日議政府進香日,與頒敎陳賀相値,二十二日開城府進香日,與上冊寶相値,五上司及四都八道進香日字,勢將次次退行矣。原粘目中,有難一一付標,更爲磨鍊擧行,何如?傳曰,允。
嚴耆,以禮曹言啓曰,臣用龜,與戶曹判書臣趙鎭寬,進詣皇壇奉審,則奉室草芚二番,床巾六件,鷄彝一箇,豕鼎一箇,鋤乙者銅絲一件,鍮周巨抑一箇,鍮燭臺盞一箇,鑾刀鈴二箇,香亭黃甲木雨備一件,尊羃二箇,邊羃三箇,架子二部,從享位紫的褥外拱一件,花紋單席一件,齋室草芚二番及中竹二箇,紅紬衣十一件,皀紬衣十五件,白紬中單七件,白紬裙八件,白紬帶十件,价幘冠五部,進賢冠八部,皮弁冠五部,金銅革帶二件,白布襪十件,烏皮履十件,鍾流蘇二層,磬雉尾羽二層,鍾磬結紅索一艮衣,磬懸絲五把,壇上甲黃幕一浮三十一幅內十五幅,油遮日二浮,白布遮日一浮五十幅內五幅,白細木內揮帳二浮各十四幅內二幅,黃綿絲小束乼三艮衣,黃綿絲三甲所二艮衣,從享位白布遮日一浮二十幅內二幅油遮日二浮各二十張內六張,登軒架白布遮日二浮各二十五幅內一幅,饌幕油遮日一浮排設竹五箇,典祀廳小束乼一艮衣竝渝破,卽爲修改之意,分付各該司,何如?傳曰,允。
嚴耆,以魂殿都監摠護使意啓曰,本都監堂上趙尙鎭,實病難强,今姑減下,其代上護軍金載瓚差下,使之察任,何如?傳曰,允。
嚴耆,以戶曹言啓曰,卽接廣興倉所報,則謹奉傳敎,判府事金觀柱,自甲子十月,至乙丑三月合六朔祿米太,直爲輸送,則領受云矣,敢啓。傳曰,知道。
金宗善,以兵曹言啓曰,同知中樞府事李章漢·柳文植,兼司僕將柳成逵,五衛將任希五·崔笠·李宅觀·姜百昌·邊鏞,慶熙宮衛將金應燁·朴世根,景福宮衛將安鎭亨,俱以身病猝重,勢難供職云,竝改差,何如?傳曰,允。
兵曹,以李溏爲訓鍊都監中軍。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,連爲萬安,而牛黃膏進御之後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。與昨一樣,卿等不必入侍,王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,今日大報壇祭肄儀時,北營標下軍,軍餉色軍除出,標信請出之意,敢啓。傳曰,知道。
備忘記,淸城僉使朴聖楫下直,長弓一張,長箭一部,片箭一部,筒兒一箇賜給。
藥房口傳啓曰,臣等俄於請診之啓,伏承與昨一樣,不必入侍之批,仰認聖候,一向萬安,益切慶幸,而臣等職忝保護之地,未登診筵,已爲數日區區下忱,不勝抑鬱,而牛黃膏進御後,詳察諸節,尤宜不可緩,暫許臣等率醫官入診,千萬顒祝,惶恐敢啓。答曰,已諭於前批,卿等不必入侍矣。
傳于朴崙壽曰,留院公事入之。
朴崙壽啓曰,今此京外守令邊將薦擧單子,今方捧入,而其中應薦不薦人,令該曹依例察推,何如?傳曰,允。
以慶尙監司金羲淳狀啓,魂殿薦新紫蟹,當朔內不得封進,惶恐待罪事,傳于朴崙壽曰,卿其勿待罪事,回諭。
以慶尙監司金羲淳狀啓,淸河縣民家失火事,傳于嚴耆曰,聞甚驚惻,元恤典外,別加顧恤事,回諭。
以黃海監司李相璜狀啓,谷山府民家失火事,傳于嚴耆曰,當農失所,聞甚矜惻,元恤典外,別加顧恤事,回諭。
金宗善啓曰,拱北門開門,標信請出之意,敢啓。傳曰,知道。
朴崙壽,以禮曹言啓曰,在前稱慶陳賀時,各殿宮,有進表裏之節,而殯殿則誕日節日,有表裏封進之例矣。今番陳賀時,殯殿表裏,依誕日節日例封進,何如?傳曰,允。
朴崙壽,以禮曹言啓曰,今三月初十日頒敎陳賀時節目,依例以權停例磨鍊之意,敢啓。傳曰,知道。
朴崙壽,以禮曹言啓曰,卽接各陵墓官員等所報,則守護軍之居在部字內者,方自京兆,抄定於轝士軍,裝束逢點,日事奔走,許多植木補土之役,逐日上直巡山之節,極爲苟艱云矣。謹考謄錄,則辛巳年因山時,陵軍轝士之役,有因特敎除減之事,故庚子以後,亦援已例,不爲出役者,蓋出於爲所重之意,而至於庚申年因山時,則以道里之稍遠,雖不得如例除減,今番則與此有異,陵墓軍轝士之役,依例除減事,分付京兆,何如?傳曰,允。
朴崙壽,以禮曹言啓曰,圖畫署有別遞兒祿窠,而畫員中勤勞國役者,使之次次許付矣。付祿朴維城全羅監營帶率軍官下去代,畫員許礅,前後國役,多有勤勞,依例許付,何如?傳曰,允。
朴崙壽,以議政府左右相意啓曰,本府每於歲首,例爲觀察使·節度使薦,而方在公除未盡中,限內不得議薦之意,敢啓。傳曰,知道。
朴崙壽,以吏曹言啓曰,本曹節度使薦,正月內當爲擧行,而方在公除未盡中,限內不得爲之之意,敢啓。傳曰,知道。
嚴耆,以戶曹言啓曰,本曹觀察使·節度使薦,正月內當爲擧行,而方在公除未盡中,限內不得爲之之意,敢啓。傳曰,知道。
朴崙壽,以禮曹言啓曰,本曹觀察使·節度使薦,正月內當爲擧行,而方在公除未盡中,限內不得爲之之意,敢啓。傳曰,知道。
金宗善,以兵曹言啓曰,本曹觀察使薦,正月內當爲擧行,而方在公除未盡中,限內不得爲之之意,敢啓。傳曰,知道。
韓致應,以刑曹言啓曰,觀察使·節度使薦,例於正月內議薦,而今則以公除前,限內不得擧行之意,敢啓。傳曰,知道。
金在昌,以工曹言啓曰,本曹觀察使·節度使薦,正月內當爲擧行,而方在公除未盡中,限內不得爲之之意,敢啓。傳曰,知道。
金宗善,以兵曹言啓曰,羽林衛將權煥,五衛將金倄行·朴宗秀·姜晦煥,俱以身病猝重,時月之內,無望供職,呈狀乞遞,領軍之將輪番之任,不可久曠,竝改差,何如?傳曰,允。
朴崙壽,以承文院都提調意啓曰,院吏文學官李南圭改差代,幼學姜運圭差下,付軍職冠帶常仕,何如?傳曰,允。
朴崙壽,以成均館同知館事意啓曰,文廟守僕,依宗·社守僕例,試才啓下事,曾有定式矣。守僕方景孝瓜朔,代以事知守僕,試才抄擇,備三望受點次,別單書入之意,敢啓。傳曰,知道。
嚴耆,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
金宗善,以訓鍊都監言啓曰,今三月初三日大報壇祭肄儀時,因兵曹節目,北營標下軍三十五名,軍餉色軍十五名,北營入直別將林栽洙率領,拱北門外排立作門,雜人馬一切嚴禁,事畢後還入直所,而竝待標信擧行之意,敢啓。傳曰,知道。
領中樞府事李秉模箚曰,伏以皇天祖宗,默垂保佑,我聖上痘候,不日康復,臣時從諸大臣後,進瞻耿光,退相欣告,千一之慶,環海惟均。仍伏念臣於昨年,猥膺健陵改修之命,智慮未周,董飭昧方,又於今春,莎草有頉,苟論其罪,臣實爲首,而事體嚴重,有不敢遽上請譴之章,惟處分是竢,迺者殯殿進冊,期日已卜,工役雖殊,敦匠則一也。臣之冒當是役,不惟臣義分之萬萬惶蹙,深恐此事,大有關於國體,玆不得不短箚自列。伏乞聖明,亟降威罰,以爲董事不謹者之戒焉。取進止。答曰,省箚具悉卿懇。莎草有頉,豈卿之咎?爲引過矣。敦匠事亟,卿其安心勿辭,卽爲會同。仍傳于朴崙壽曰,此批答,遣史官傳諭。
判中樞府事金觀柱疏曰,伏以皇天降割,我大行大王大妃,奄爾禮陟,旬朔焂易,千乘之孝養靡逮,八域之慈覆永失,臣民痛霣,固已罔極,而伏況我殿下,攀號哀慕,何以堪處?臣於間者,路承凶聞,蒼黃奔赴,得隨諸臣之後,入參哭班,繼又特承恩命,奉審下梓宮之禮,哀慟少泄,而情禮粗伸矣。惟是臣情地懍蹙,黽勉喪禮之外,有不敢自同無故,故入瞻深墨之容,雖切寤寐之忱,而屢蒙恩敎,一味違傲,臣之惶霣悵恨,於是益甚,而旋尋鄕路,步步九回,悲憂戀結,神魂潛銷,不圖史官,踵臨店次,宣諭以卽爲還入,臣誠震慄靡措,不敢循例附奏。只以惶蹙轉深,無路趨膺之意,言送史官之回,而歸伏田廬,恭俟嚴勘之遄加矣。玆於千萬夢想之外,得接都監知委公文,則以臣塡差大行大王大妃行狀製述官,得蒙允下之旨,俾臣斯速製進,臣誠惝怳愴慟,繼之以危慄,不覺汗淚交逬也。噫,臣於昨冬,橫遭事變,闔門百口,湛滅在卽,雖蒙我聖上曲護之異渥,得保性命,苟全視息。然顧臣私分,轉益危蹙,方此血泣田間,日夕俟勘,則惟玆莫重製述之任,初豈擬議於賤臣者哉?況臣自頃歸稅以後,哀遑顚頓之餘,重觸風寒,素患痰癖,挾感肆孽,飮啖全却,已涉旬餘,而兼以肢體麻木,嘔血風眩等症,左右迭添,一日二日,轉至危劇,雜試藥餌,了無分效,轉側須人,作一僵尸,神精昏慌,莫省四到,以此病狀,其於狀文撰進之役,尤非可論,而至於臣椎鹵無文,毫分不近之實,有不暇瀆陳焉。玆不得不略入文子,仰暴危衷,從縣道投呈。伏乙聖慈,俯垂鑑諒,亟許還收成命,更授其人,以尊國體,以安微分,不勝幸甚。臣無任云云。答曰,省疏具悉卿懇。撰述之辭巽,萬萬過矣。終事也紀實也,以卿之地,豈可逡巡?且非趁期之文字,安心勿辭,待美痾之少間,徐徐撰進。仍傳于朴崙壽曰,此批答,遣史官傳諭。
右議政李敬一箚曰,伏以皇天祖宗,默佑陰騭,我聖上痘候,自初祥吉,如期順序,快臻康復,此實宗社無疆之大慶也。環東土億萬生靈,孰不歡欣蹈舞?臣於是時,適忝嘗藥之任,區區忭祝之忱,尤倍餘人。然顧其職,則不過直宿而已承候而已。實無勞勩之可紀,迺者罔功之賞,偏侈臣身,官子之恩,錫馬之典,文豹田民,寵齎便蕃,榮光所被,滿廷動色,臣之惶愧踧踖,姑置勿論,其於明主惜嚬笑之義,豈不太過濫乎?伏乞亟命收還俾賞典無僭,私分獲安焉。取進止。答曰,省箚具悉卿懇。卿其安心領受。仍傳于朴崙壽曰,此批答,遣史官傳諭于右議政。
草莽臣宋煥箕疏曰,伏以率土無祿,大王大妃奄棄四方之養,中外群情,普深痛隕。伏惟聖孝純篤,攀號靡及,惟我大妃,母臨幾載,陰功敷施,宗社臣民,賴而存庇,寶甲纔周,縟禮方擧,而今何天之降割,遽至此極,竊伏念我殿下,遭罹巨創,易致疚損,群下之憂憫煼煎,雖如臣邱壑垂死之喘,亦何能斯須弛也?賤臣癃疾,近益危劇,而奉諱驚痛,不暇自恤,扶舁入縣庭哭班十餘里往還,如綫氣息,顚頓欲盡,實無以奔詣闕下,伸哀於外班之末,分義情禮,到此都虧,罪戾甚大,萬殞猶輕。玆敢自列,仰瀆於嚴廬之下,而席藁私次,祗俟誅罰之勘,臣無任云云。答曰,省疏具悉卿懇。皇天降割,遭玆巨創,日月不居,公除奄過,恤恤皇皇,日夕攀號,際見卿章,只增摧痛,以卿奔問之誠,此時簉朝,惟日望之,愼節自當勿藥,竢間登程,以副延竚之思焉。右副承旨朴崙壽製進
草莽臣宋煥箕疏曰,伏以臣八耊癃喘,萬念俱消,而惟有憂愛之私,尋常耿耿,今月二十一日,始伏聞殿下患痘,顆癍已發,證候順吉,螻蟻微忱,憂喜交極,雖在床簀,不敢偃伏,卽日就途,扶舁寸進,行過五六日,艱到數百里,風雨撼頓,疾勢陡劇,無以趲程,昏倒旅店,㱡㱡以度矣。日間承聞聖候,有日勝之效,誕膺神勞,遄復天和,實我東億萬年無疆之休也。臣民之歡欣慶忭,曷有其極?竊伏念昔我肅宗大王經痘之初,臣之先祖文正公臣時烈上疏,以爲今玆無前之福慶,不惟祖宗積德之報,亦由聖明仁愛黎元,克享天心之致也。今臣亦竊謂此理昭然,前後一致矣。伏願聖上,益存少愈之戒,以膺洪休之運焉。臣之危喘,實有僵仆路街之慮,玆未免徑還邱壑,賀班有期,而虛縻貳公之職,昧然未伸分義。臣於是,罪戾尤大,臣無任云云。答曰,省疏具悉卿懇。惟予無妄之疾,遄臻良已,寔荷皇天祖宗之默佑陰騭,際見來章,如對卿面,積德愛民,克享天心,卽我聖祖四紀巍蕩之化,而先正協贊之功,人到于今稱之,卿以先正之告於聖祖者,誦之於今日,予心曠感,顧如何哉?今聞卿行,中道旋歸,悵然如失,無以爲喩,愼節曷勝奉慮?望須加意將攝,俟少間惠然肯來,以副日夕側席之望。左副承旨金在昌製進
行大司憲李直輔疏曰,伏以皇穹降割,大王大妃殿下,奄棄慈極,率土含生,奔走號泣,普切哀慟之懷,伏惟聖孝出天,孺慕罔極,何以堪抑?嗚呼,維我太母,光臨三朝,丕顯徽烈,擎天柱於授受之際,扶日輪於簾幃之中,發揮先王之義理,掃蕩邪黨之凶穢,豐功存於宗社,厚澤被於生靈。方將鏤金雕玉,以揄掦德美,又當周甲之寶齡,繼進萬年之瑤觴。豈意嵩呼纔訖,彤帷忽改,乃以篤至之誠孝,未就隆盛之縟儀乎?聖上之含痛茹恨,於此尤當何如也?伏願深戒過毁,懋盡保嗇,上以慰殿宮之慈念,下以副億兆之顒望,不勝千萬懇祝之忱。奧自庚申以來,慈旨屢降於草野,收召不置,如臣無似,混被簾前勉留之敎,而至誠惻怛,可感木石,顧以情病難强,無由對揚休命,永不免爲孤恩背義之罪人,拊躬自悼,寧欲無吪?臣以賤疾增劇,中路徑還,不得奔慰,誠禮都虧,萬殞猶輕,況所叨職名,四年虛縻,尙未蒙恩遞,物情之駭惑,莫過於斯。伏乞聖明,俯垂諒察,亟令鐫改,仍治臣重戾,以爲不忠無狀者之戒焉。臣無任云云。答曰,省疏具悉卿懇。皇穹降割,罹玆巨創,光陰遄邁,月已三易,俯仰罔極,攀號靡逮,際見卿疏,益增哀隕,以卿奔問之誠,賁然造朝,予日望之,今玆中途徑歸,雖緣美疴,殊甚悵失。嗚呼,簾外晉接,勉留懇惻,玉音丁寧,尙如在耳。豈意今者,罄玆衷曲於含哀茹恤之中乎?玆予荷祖宗之默佑,賴殿宮之蔭庇,昔疾今瘳,念卿戀結之忱,尤當如何?卿須體昔年殊遇之恩,諒今日側席之思,俟間登途,庸副予望。右承旨金宗善製進
草莽臣宋穉圭疏曰,伏以皇天不弔,臣民無祿,大王大妃殿下,奄棄四方之養,普切痛隕,大小同情。伏惟我聖上,以篤孝深誠,適當周甲稱慶,遽遭終天至痛,攀號罔極,有難名狀者矣。又況沖弱之齡,再罹巨創,聖體傷損,尤當如何?區區犬馬之情,不勝憂煎之至,臣以萬萬無似,猥荷恩滋,無以圖報,而今於奉諱之初,未卽奔赴以伸誠禮,雖緣賤疾添劇,末由强策,而分義蔑矣,罪戾大矣,只有哀霣惶惕而已。且竊念掌憲重任,許久虛縻,實非微分所能安,而頃暴危懇,未蒙鑑諒。今又以瀆擾於深墨之中爲懼,而泯默以度,則臣罪至此,益無所逃。伏乞聖明,俯垂洞察,亟賜鐫免,仍命有司,治臣罪狀,以肅朝綱,以安私分焉。臣無任云云。答曰,省疏具悉爾懇。皇穹不弔,罹玆巨創,公除奄過,旬朔屢嬗,予宅恤,攀號靡逮,爾疏際到,哀慰備摯,此時奔問,惟日是企,聞有愼節,竟孤虛竚,奉慮之餘,繼以悵失。矧予間有無妄之憂,幸賴陟降之默佑,殿宮之眷庇,旋致翼日之瘳,以爾戀結之忱,必當幡然之不暇,更冀加意將攝,卽起登程,以副予望。同副承旨韓致應製進
戶曹參議吳鼎源疏曰,伏以皇天不弔,大行大王大妃殿下,奄棄臣民,公除倐過,因山已卜,率普號慟,小大惟均。仍伏念臣,衰朽賤質,苫塊餘喘,當此擧國哀遑之日,猥奉原隰專价之任,義重往役,不敢言私,冒沒趨承,今將出疆矣。第臣新叨職名一刻虛縻,揆以義分,所不敢出,玆於路中,忙構短章,仰陳微懇。伏乞聖慈,俯賜鑑諒,亟命選部,臣所帶戶曹參議之任,照例遞改,以安私分,千萬幸甚。臣無任云云。踏啓字。
公忠監司閔耆顯疏曰,伏以皇穹不弔,大行大王大妃殿,奄棄臣庶,八域含生,普切痛霣,伏況我殿下,聖孝出天,攀慕何極?臣以此時,跡滯湖右,不得隨諸臣後,仰瞻深墨之容,逖違之忱,倍切煼煎,頃者臣祖臣翼洙貤贈節惠之典,寔出殊寵,華誥旣宣,恩諡繼降,臣祖平日忘身爲國之忠,矢心自靖之義,始得以彰徹上下,而跡其顯晦,實有關於英廟朝五十年大義,事光簡策,榮動士林,不惟臣之闔門,攢手銘鏤心肝,臣祖有知,亦必感泣於泉下矣。臣雖殞結,曷足以仰酬萬一也哉?仍伏念臣,叨據藩任,居然三載,默檢猷爲,罔非辜負,倘微我殿下曲加包容,隨處庇覆,則臣安得倖免大何,式至今日哉?居常惶愧,靡所容措,而忽自昨夏以來,猝得痰喘之疾,雜試藥餌,幸以復甦,而源委旣痼,發作無節,呼吸短促,而言語不能接續,神思眩瞀,而簿書率多遺忘,重以才乏理劇,性不耐煩,少有酬接,輒致添頓螻蟻微命,雖不足言,顧玆旬宣之地,非臣養病之所,則其何敢徒懷瀆擾之懼,不思遞免之道,益重其瘝務僨事之罪哉?疾痛之呼,未暇緩聲,玆敢略暴衷懇,仰籲于嚴廬之下。伏乞聖慈,特賜矜諒,亟命遞改,俾臣得以任便調治,復尋生路,則誠公私之大幸也。臣無任云云。答曰,省疏具悉。所請依施。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,奏御文字,何等審愼,而守門將番單子,誤書人名,致勤下敎,臣之矇然捧入,不勝惶悚,而當該兵曹堂上,不可無警,推考,何如?傳曰,允。
傳于徐美修曰,禮房承旨馳詣元陵奉審,局內諸陵,一體奉審以來。
以水原府留守金文淳狀啓,健陵樹木疏剔後區處事,傳于朴崙壽曰,依例付之陵官區處,此後則毋論園所·陵所,疏剔之始役·畢役,形止則狀聞,枝葉區處一款,付諸陵園官,直爲從便處置,勿復登聞事,回諭。
以統制使柳孝源狀啓,南海縣人渰死事,傳于嚴耆曰,聞甚驚惻,元恤典外,別加顧恤,渰死人,如有生前身還布,亦卽蕩減事,回諭。
朴崙壽,以山陵都監摠護使意啓曰,本都監造成所郞廳尹光護,身病猝重,勢難董役,今姑改差,其代前縣監李敬簡差下,使之察任,而時無職名,令該曹,口傳付軍職,冠帶常仕,何如?傳曰,允。
金宗善,以備邊司言啓曰,卽見慶尙監司金羲淳狀啓,則以爲本道穀薄,山沿不均,穀少之邑加分一款,勢所不已,應加分各穀,合爲八萬八千二百五十石,而倭館監董所劃右兵營米一萬三千三百餘石,自壬戌,以加分耗還報,目下未報,三千五百四十八石,今以每年一千石,次次充報,則庶有減分之道,通計應加分,當爲八萬九千二百五十石,一從戶穀多少,定數分排事,請令廟堂稟旨分付矣。倭館劃給米還報一事,其間年條,不過三年,逐年所報,殆近萬石,當初定式之意,非爲此穀之還報,硬定數爻,使之別爲加分於應加分之外也。應加分之外,如有不得已加分之事,則隨其多少,但當鱗次充報而已,則今此狀辭中,以一千石每年劃定,添入於應加分爲請者,有欠商量狀啓內辭意,置之,何如?傳曰,允。
金宗善,以備邊司言啓曰,卽見全羅監司沈象奎報本司辭緣,則以爲高敞縣己亥以後流來反逋各穀,合爲八千八百五十餘石,而四千三十餘石,壬戌因朝令蕩減,其餘四千八百餘石,指徵無處,該前縣監吳亨喆,事當論勘,而旣經勘處,一事再勘,恐涉屑越爲辭矣。該縣己亥以後流來反逋,果是指徵無處者,前後道臣,以蕩減之意,或筵奏或狀請,而壬戌蕩減餘數,尙爲四千八百餘石之多,揆以民邑事情,萬無徵捧之道。此則從當往復於該道道臣,以爲區處之地,而前後守令,已經勘處,至於前縣監吳亨喆,則以非身犯,亦旣勘放,論罪一款,置之,何如?傳曰,允。
兼春秋盧狀啓,臣於本月十六日酉時量,敬奉聖諭,同月十七日未時量,馳到傳諭于楊根郡西始面蹄灘里領府事李秉模所住處是白乎,則以爲臣,坐逋恩命,日俟嚴譴,際此史官復臨,聖諭誕宣,不惟不加之罪,優容飭勉,德意藹然,以臣罪負,何以得此?隕越震悚,無地自容,臣於前席,猥以藥院之任,無以承膺,則敦匠之役,有不敢託以往役,而晏然冒當,藥院·敦匠,俱未得赴,則又不敢偃處,城闉爲奏,而藥院之任,令旣罷免矣。敦匠之役,何敢逡巡乎?第於百餘里泥程,艱關往還之餘,脚部宿証,一倍添劇咫尺之間,轉動不得,前後史官,實所共覩,臣若一毫飾辭,仰欺日月之明,則神必殛之,臣情到此,恨不卽地滅死而已。至於偕來之命,尤萬萬非常,伏地戰恐,惟望遄伏王章云矣。臣旣承偕來之命,姑爲仍留,緣由竝以馳啓云云。踏啓字。
乙丑三月初四日辰時,上御景春殿。藥房入診入侍時,都提調李敬一,提調黃昇源,左承旨嚴耆,假注書徐淇修,記注官鄭宗顯,別兼春秋徐有恂,原任提學李晩秀,醫官柳曾模·吳千根·趙宗協·金時中,以次進伏訖。敬一曰,日氣寒暄不調,聖體調攝,若何?上曰,一樣矣。敬一曰,寢睡·水刺之節,若何?上曰,一樣矣。上曰,醫官一人,只令入診,可也。時中診候訖。仰奏曰,左右三部,一向調均,而餘熱不至大段矣。曾模曰,今日仰瞻,神氣則如常矣。敬一曰,雖以閭閻間言之,痘後例用治熱之藥,涼劑趁此頻頻進御爲好。仍奏曰,醫官使之仰瞻,好矣。宗協仰瞻訖。仍奏曰,今則政是外氣收斂之時,不可以瘢痂之多少,定其表裏虛實矣。敬一曰,下部已盡落痂乎?上曰,下部尙有未落者矣。敬一曰,寢睡·水刺之節,比前益有差勝乎?上曰,連爲安穩,而口味猶不淸快,所食比常時稍減矣。宗協曰,大小便諸節,未能詳承,伏未知何如。敬一曰,大小便比前利順乎?上曰,大便如常,小便亦淸利矣。仍敎曰,醫官中一人按拊掌心,好矣。宗協按察訖。仰奏曰,掌心餘熱,猶未快息,牛黃膏今日進御,好矣。上曰,封入,可也。敬一曰,各殿宮進用人蔘,初以羅蔘議定,而聞戶蔘,比羅蔘猶勝云,參用,何如?上曰,以戶蔘用之,可也。敬一曰,今番賞典中,醫官加資,而當付同僉知者爲七人,若待窠擬望,則不知何時可以區處,壬戌年疹候平復後,其時藥院都提調,以一竝單付之意,陳達蒙允,今亦依此例,一竝單付事,分付兵曹,何如?上曰,依爲之。出擧條仍命藥房先退,敬一等退出,進御金銀花茶前方,牛黃膏三丸調入。出榻敎命退,承史以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,連爲萬安,而牛黃膏進御之後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。比昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
嚴耆啓曰,明日大報壇祭傳香,禮房承旨當爲齋宿,而行都承旨徐美修藥院直,何以爲之?敢稟。傳曰,禮兵換房。
藥房口傳啓曰,臣等伏承批旨下者,有比昨一樣,不必入侍之命,區區下情,益不勝欣幸,而第伏念聖候,雖臻平復,牛黃膏進御,已至八丸,此時諸節,尤當詳察。伏乞暫許臣等率醫官入診,千萬顒祝,惶恐敢啓。答曰,已諭於前批,卿等不必入侍矣。
傳于金宗善曰,發遣吏郞,諸執事淸齋與否,摘奸以來。
韓致應,以訓鍊都監言啓曰,今三月初七日大報壇祭時,因兵曹節目,北營標下軍三十五名,軍餉色軍十五名,北營入直別將李顯宅率領,拱北門外排立作門,雜人馬一切嚴禁,事畢後各還直所,而竝待標信擧行之意,敢啓。傳曰,知道。
兵曹口傳政事,副司果單李敬簡。
上在昌慶宮廬次。大行大王大妃殿初喪。
自人定至初七日開東,灑雨下雨,測雨器水深一寸二分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調臣李敬一,提調臣黃昇源,副提調臣徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,同知姜碩龜,日前旣呈肅單,不爲入來,今日又呈肅單,事甚未安,不可無警,從重推考,何如?傳曰,允。
傳于金宗善曰,禮房承旨進詣皇壇,奉審摘奸以來。
傳于金宗善曰,政官牌招開政。
以吏曹參判朴宗來牌不進推考傳旨,傳于金宗善曰,更爲牌招。
以吏曹參議鄭東觀牌不進罷職傳旨,傳于金宗善曰,只推,更爲牌招。
有政。吏批,行判書黃昇源進,參判朴宗來進,參議鄭東觀進,右承旨金宗善進。啓曰,公忠監司,今當差出,而擬望之人乏少,承旨及他道守令,竝擬,何如?傳曰,允。以徐有恂爲副應敎,金思穆爲知敦寧,金日柱爲戶曹參議,朴崙壽爲公忠監司,成均博士單安以鼎,學正單趙德履,學錄單金聖灝,學諭單李埴,前郡守鄭杆今加通政,侍從臣鄭祖榮本生父,推恩移施事,承傳,故學生姜震煥贈吏參例兼,故宣敎郞姜必亨贈吏議,已上同知姜碩龜兩代。
兵批,判書韓晩裕進,參判林漢浩病,參議朴瑞源病,參知尹羽烈入直,左副承旨金在昌進。啓曰,公忠水使,今當差出,而擬望之人乏少,他道守令,竝擬,何如?傳曰,允。以徐有容·姜宅一爲同知,尹致儉爲兼司僕將,沈鐮爲羽林將,朴宗羽·金履銈·鄭杆·洪檊·吳亨喆·韓師鎭·柳曾模·金時中爲五衛將,權師鎰·金聖運爲慶熙將,金載健爲景福將,申緖爲都摠都事,安宗厚爲公忠水使,同知單洪勉謙,護軍李章漢·柳文植·李溏,平安兵使吳毅常仍任事,承傳。以宋文顯爲順川監牧官,副護軍吳鼎源·閔耆顯,副司正徐淇修,副司勇姜運圭。
金宗善啓曰,吏曹郞廳來言,承旨有闕,政事,取稟。傳曰,前望單子入之。
金宗善啓曰,今初十日陳賀時頒敎文,當爲製進,藝文提學黃昇源,待明朝牌招,何如?傳曰,允。
以咸鏡監司閔台爀狀啓,薦新生松魚,月令內又不得封進,惶恐待罪事,傳于金宗善曰,卿其勿待罪事,回諭。
金宗善,以禮曹言啓曰,今三月初十日大殿痘候平復權停例頒敎陳賀時,王大妃殿·中宮殿·惠慶宮,百官進箋表裏儀註,直爲書入各殿宮之意,敢啓。傳曰,知道。
金宗善,以禮曹言啓曰,大行大王大妃殿發引時,廟·社當有告啓殯之禮,而丙申年,則儲慶宮·毓祥宮·景慕宮,一體告由矣。今亦依此磨鍊乎?敢稟。傳曰,依此爲之。
金宗善,以禮曹言啓曰,今此大行大王大妃發引時各祭奠,今方磨鍊,而自前國恤時,發引日朝奠,兼行朝上食,發引及返虞時,晝停則只設晝停奠,而不設晝茶禮矣。今亦依此擧行,何如?傳曰,允。
金在昌,以兵曹言啓曰,今此大行大王大妃發靷時,侍衛軍兵,當爲磨鍊,而取考謄錄,則兵曹都摠府堂上·郞廳各一員,五衛將二員,武臣兼宣傳官四員,內禁衛十員,兼司僕羽林衛各五員,挾靈轝軍八十名,前後射隊軍四百名磨鍊矣。今亦依此擧行,何如?傳曰,允。
金在昌,以兵曹言啓曰,今此大行大王大妃發靷時,各差備忠贊衛二百十六名,依都監磨鍊,以京有廳出用之意,敢啓。傳曰,知道。
金在昌,以兵曹言啓曰,今此大行大王大妃發靷時斥候伏兵,當爲磨鍊,而取考謄錄,則以京畿有廳軍擧行,庚申年依己酉年例,部字內則令訓局定送,畿邑所管,則以京畿束伍步軍泒定矣。今番則何以磨鍊乎?敢稟。傳曰,依庚申例爲之。
金在昌,以兵曹言啓曰,今此大行大王大妃發靷時,傳語軍,當爲磨鍊,而取考謄錄,則部字內以轝士軍三百名排立,而丁丑年,二百名排立,畿邑所管,則摠戎廳廣州府,各隨地方,以束伍馬軍,每五里五名式泒立矣。今番令廣州府擧行,而部字內傳語軍,以幾名磨鍊乎?敢稟。傳曰,允。部字內則依丁丑年例,以二百名磨鍊,可也。
金在昌,以兵曹言啓曰,今此大行大王大妃因山時,扈衛軍,當爲磨鍊,而取考謄錄,則陵所七百名,晝停所二百名,摠戎廳廣州府,各隨地方擧行矣。今番則令廣州府擧行,何如?傳曰,允。
金在昌,以兵曹言啓曰,今此大行大王大妃因山時,設布帳,當爲磨鍊,而取考丙申年謄錄,則陵所設布帳,廣州府擧行,晝停所設布帳,訓局擧行矣。今亦依此磨鍊,何如?傳曰,允。
金在昌,以兵曹言啓曰,今此大行大王大妃因山時,設布帳外虎網子,當爲磨鍊,而取考謄錄,則陵所虎網子,令畿營擧行,晝停所虎網子置之,庚申年竝除之矣。今番則何以磨鍊乎?敢稟。傳曰,依庚申年例爲之。
金在昌,以備邊司言啓曰,卽見公忠前監司閔耆顯狀啓,則以爲道內麰還,只以應分之數,無路排比,每當春耕,輒患乏種,各衙門留庫中,限四千五百石加分事,請令廟堂稟旨分付矣。本道麰還,數旣鮮少,每年加分,便成已例,今此所請,數亦不濫,依狀請許施,何如?傳曰,允。
金在昌,以濬川司言啓曰,本司都廳李周鳳御營廳千摠瓜滿,代以禁衛營千摠李甲會差下,使之察任,何如?傳曰,允。
金在昌,以御營廳言啓曰,依兵曹節目,今三月初七日魂殿寒食祭朝奠兼行時,東營入直軍四十四名,集春營入直軍四十名內,各留營直五名,餘皆除出,入直把摠徐良輔,哨官金東喆率領,弘化門外,左右排立作門,事畢後各還本處入直,而待標信擧行之意,敢啓。傳曰,知道。
乙丑三月初六日辰時,上御景春殿。藥房入診入侍時,都提調李敬一,提調黃昇源,副提調徐美修,記事官趙璜鎭·盧,別兼春秋徐有恂,檢校直提學徐榮輔,醫官金時中·柳曾模·吳千根·趙宗協,以次進伏訖。敬一等曰,夜間調攝中,聖體若何,而寢睡與水刺之節,亦何如?上曰,諸症則一樣,而昨日則種種有汗氣,雖乍發旋入,而進水刺時亦汗出,夜亦如此,手部亦頗騷癢此何症耶?敬一曰,使醫官先爲詳診後,各陳所見,好矣。美修曰,依前以二人入診乎?上曰,唯。千根·宗協入診,曾模·時中仰瞻訖。千根等曰,左右三部一向調均,而沈靜之候,反有勝於昨日,可知熱候之別無可言,而汗候則明是熱候,竊計日字,則落痂今已多日,而尙未進緊着之涼劑,故熱候之著現如此,今日則不得不進涼劑矣。敬一曰,手部掌心,使之按察,好矣。上敎宗協曰,深按,可也。宗協曰,掌心別不深溫,熱候之不深入,亦可知矣。敬一曰,昨日日氣過暖,臣等亦終日汗出,而所御房堗過溫,安知非擁鬱所致乎?上曰,當更進牛黃膏乎,當進冷藥乎?千根曰,所進牛黃膏,雖爲八丸,而牛黃不滿二分,且間日進御,故其力甚微,今日則必進冷藥,甚好,而今日日候,不如昨日之暄暢,晩後諸節,更爲仰診後議定,恐合愼重之道矣。上曰,當進幾許耶?時中曰,先進三合,而和以糯米茶,調以安神丸,則藥味勝,而進御亦不難矣。千根曰,冷藥本非藥院所進,肅宗朝癸亥年,自內求得云矣。美修曰,汗候出入之際,感候可慮,如有一分感候,則冷劑恐不可進矣。上曰,感氣則無之,而醫官所見,何如?別無現於脈候者乎?千根等曰,雖微感脈候易數,而左右三部,一向沈靜,決非感候矣。上曰,糯米茶·安神丸,卽爲入之,可也。敬一曰,雖只召醫官,晩後諸節更察後進御,好矣。上曰,晩當召之矣。宗協曰,閭巷間亦臨臥時服冷藥,今日亦於夜間進御,似好矣。上曰,勿論某劑,今日則必進涼劑,可也。宗協曰,臣等退與諸醫,當詳細議定矣。敬一曰,健陵莎草有頉處修改吉日尙遠,而其間連覆油芚,所見悚悶,臣於昨年,以水原留守待罪時,因下敎,始役前覆以乾莎,若値雨下,則加覆油芚矣。今亦依昨年例,姑先覆以乾莎之意,分付守臣,何如?上曰,依爲之。出擧條上曰,政官牌去來催促,而亞三堂入來後,開政,可也。美修曰,東七陵奉審,臣於日前,已爲馳進擧行矣。其餘陵園墓所春奉審,似當一體擧行矣。上曰,前規,何如?美修曰,自前道臣停巡,則有分遣承旨代行之例,而驪州之英陵·寧陵,楊州之光陵·順康園,則程道稍遠,故或有地方官擧行之例矣。上曰,驪牧徐有榘,旣是閣臣,楊牧洪羲臣,曾經承旨,竝令擧行後,使之書啓,而西·南道,則左承旨進去,東道則同副承旨進去,可也。進御冷藥三合調進次,糯米茶煎入,龍腦安神丸一丸封入。出榻敎仍命退,諸臣以次退出。
上在昌慶宮廬次。大行大王大妃殿初喪。
夜一更,月暈。
大殿·玉大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。寒食祭後,大殿·王大妃殿·中宮殿·惠慶宮·嘉順宮,內閣·政院·玉堂·百官奉慰單子問安。答曰,罔極。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間聖體調攝若何,寢睡·水刺之節,連爲萬安,而冷藥進御之後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
備忘記,永宗僉使權逴下直,長弓一張,長箭一部,片箭一部,筒兒一箇賜給。
金宗善,以禮曹言啓曰,因都承旨徐美修所啓,大報壇奉室第二室第三室帕及褥席,因雨沾濕,卽爲修改事,擧條啓下矣。修改吉日時,令日官全啓煥推擇,則今初八日辰時爲吉云,以此日時擧行,而所入物種,令該曹急速磨鍊進排,臣曹及戶曹堂上,依例進詣修改,何如?傳曰,允。
金宗善,以上號都監都提調意啓曰,玉冊文製述官·書寫官及玉寶篆文書寫官實預差,別單書入之意,敢啓。傳曰,知道。
金宗善,以上號都監都提調意啓曰,本都監都廳郞廳二員,別單書入之意,敢啓。傳曰,知道。
金宗善,以上號都監都提調意啓曰,本都監監造官三員,別單書入之意,敢啓。傳曰,知道。
上號都監都廳韓興裕·吳翰源,監造官三,義禁府都事吳敏常,前參奉金思采·李度天竝單付。
金宗善,以上號都監都提調意啓曰,本都監各房郞廳,依當初吏曹啓下,竝與監造官分房,別單書入,而郞廳金思稙·金鳳淳,俱以長生殿郞廳,職務相妨,鄭脩容,身病猝重,勢難察任,竝減下,其代前判官朴正圭,前縣令南周獻,前正郞李靖模差下,使之察任,郞廳及監造官中時無職名人,令該曹口傳付軍職,何如?傳曰,允。
兵曹口傳政事,副司果李靖模·朴正圭·南周獻,副司勇金思采·李度天竝單付。
金宗善,以上號都監都提調意啓曰,本都監堂上林蓍喆,身病猝重,勢難行公,今姑減下,其代漢城府判尹尹光普差下,何如?傳曰,允。
金宗善,以上號都監都提調意啓曰,本都監別看役,前縣令卞世義,前五衛將韓宅祚差定,使之看役,何如?傳曰,允。
金宗善,以上號都監都提調意啓曰,本都監各房,自今日始役,監造官一員,依例輪回直宿之意,敢啓。傳曰,知道。
金宗善,以上號都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
金宗善,以吏曹言啓曰,因承政院啓辭,守令薦應薦不薦人,令該曹察推事,允下矣。行戶曹判書趙鎭寬,行禮曹判書韓用龜,漢城府判尹尹光普,行上護軍金載瓚,行大護軍林蓍喆,知中樞府事曺允大,漢城府左尹申大顯,同知中樞府事宋鍈,行護軍李秀夏·姜彝正·李尙度·鄭日煥·申大羽·李儒慶·韓用鐸·申鳳朝·李庚運,戶曹參判金魯忠,成均館大司成權常愼,軍資監正尹愭,安州牧使李勉昇,長城府使金鍒,俱爲應薦而不薦,依定式,推考警責,何如?傳曰,允。
金在昌,以兵曹言啓曰,因承政院啓辭,邊將應薦不薦人,令該曹察推事,允下矣。行上護軍金載瓚,行戶曹判書趙鎭寬,行禮曹判書韓用龜,漢城府判尹尹光普,行大護軍林蓍喆,行大護軍曺允大,同知中樞府事宋鍈,戶曹參判金魯忠,行護軍李秀夏,行護軍姜彝正,行護軍李尙度,行護軍李儒慶,行護軍鄭日煥,行護軍申大羽,行護軍申鳳朝,行護軍李庚運,漢城府左尹申大顯,行大護軍吳載熙,大司成權常愼,軍資監正尹愭,安州牧使李勉昇,長城府使金鍒,俱爲應薦而不薦,竝依定式,推考警責,何如?傳曰,允。
金在昌,以兵曹言啓曰,文臣兼宣傳官金相休·李勉求,五衛將具綱,素患痰癖之症,近益添劇,時月之內,無望供職,俱爲呈狀乞遞,實病旣如此,則不可强令察任,竝改差,何如?傳曰,允。
金在昌,以備邊司言啓曰,實錄之尙此遷就,揆以事體,極爲悚悶,故向於筵席,以前前文衡申飭仕進之意,有所仰陳,而連値有事,因循至今矣。今則院直已撤,春晷漸長,趁此提飭,委任責成,有不容少緩,雖以諸堂言之,目下緊重之職務,孰大於此,而赴衙或疎汗靑無期,分義道理,豈容若是?更加各別嚴飭,俾無如前忨愒之弊,何如?傳曰,允。
金在昌,以備邊司言啓曰,殯殿都監堂上金載瓚,差下日久,尙不仕進,此重臣之尙今處義,萬萬過當,一遭橫逆,輒皆長往,則朝廷豈有從宦之人乎?況此都監之任,責在終事,義重往役,則尤豈敢一向强引?爲先從重推考,令政院卽爲牌招,申飭行公,何如?傳曰,允。
金在昌,以備邊司言啓曰,備局有司堂上朴宗慶,方任廟務,職事相妨,兼帶金吾摠管,竝姑許遞,摠府番次,聞甚苟艱云,摠管中在外及有實病·方帶亞將人,一體許遞,何如?傳曰,允。
金在昌,以備邊司言啓曰,卽見慶尙監司金羲淳狀啓,則枚擧左水使李郁延牒呈,以爲本營,處在倭寇初程,關防備禦,非比尋常,固圉之方,惟在於勸奬校卒,厚其料重其賞,而顧此殘營,拮据無策,奧在中古,自朝家,劃給萬石,名以軍餉,歲取其耗,以資賞格之用,挽近以來,元穀停減,餘耗只存二百石,而除出諸般用下,則賞格所需,不過百金內外,該營所管別餉米耗條三千餘石,年年添耗,自有餘儲,就此中限三百石,每年除出,添補賞料,以爲勸課之資事,請令廟堂稟處矣。該營餉耗之所餘,若是零星,每當勸課之際,誠有不足之患,則海防重地備禦之策,不可疎虞,士卒之厚料重賞,出於勸奬興起之意,依狀請施行之意,分付,何如?傳曰,允。
金在昌,以備邊司言啓曰,卽見江華留守吳載紹狀啓,則以爲本府府倉加分耗米五十五石,事當添補於元餉,而係是元還分之外,如有公用處,則毋論多少,狀請取用,已多其例。本府付料庫,近甚耗竭,逐朔試射之資,將士支放之需,每患不足,將未免停撤之境,今此耗米五十五石,劃付本庫事,請令廟堂稟旨分付矣。在前加分耗之取用於公用者,旣多其例,則今此試射支放之不足,以此劃付之請,事甚便宜,依狀請施行,何如?傳曰,允。
金在昌,以備邊司言啓曰,卽見統制使柳孝源報本司辭緣,則以爲本營贍餉庫屯土之設始也。年限十年,穀限萬包,然後始許取用,而設屯年條,十有五年,土地則七百四十餘石落,而本道山郡及兩湖所在穀,旣無運輸之勢,又値穀賤之時,賣彼貿此,實無其望,而今此屯穀,數旣過萬,依節目取補支放,恐合事宜爲辭矣。設屯之後,年條已過十年,數爻亦滿萬數,該帥所報,誠有意見,依節目,使之取補支放,而第該營移貿,其弊甚巨,特以支放之不足,不得已乍罷旋行,而己未年,大臣以待設屯所入之足當此數,然後移貿一事,永爲革罷之意,筵稟蒙允矣。屯穀今旣取用於支放,則移貿自在當罷,以此意一體分付,何如?傳曰,允。
金在昌,以備邊司言啓曰,頃因慶尙左水使李郁延狀啓,本營戰船二隻改造材木許斫之意,筵稟行會矣。卽見統制使柳孝元狀啓,則以爲左右封山之各自養用,自是節目,本營松田,在在童濯,每歲應用,尙患難繼,而左沿封山,未嘗無松,爲其便易,欲以一二謬例,移造於右沿。若此不已,則右沿松材,必將赭盡,左道戰船,無得就造於右沿事,請令廟堂稟旨分付矣。材木取用,各有定界,左右道之無得越境許斫,昭載節目,該帥臣之據例防塞,似或無怪,而至於不得已取用之事,則不可無闊狹,依前知委施行之意,分付,何如?傳曰,允。
金在昌,以左邊捕盜廳言啓曰,本營兼從事官安光質,身病猝重,勢難察任,改差,何如?傳曰,允。
金在昌,以禁衛營言啓曰,頃因禮曹草記,健陵·顯隆園近處捉虎次,出送砲手,使之行獵矣。今月初五日申時量,高峯守基村近處,捉得大虎一頭,謹此封進,而捉虎牙兵等賞格,依例磨鍊分給之意,敢啓。傳曰,知道。
金在昌,以御營廳意啓曰,頃因禮曹草記,英陵·寧陵局內行獵次,定將校率領砲手出送矣。今月初五日申時量,大虎一頭,捉得於英陵案山近處,故謹此封進之意,敢啓。傳曰,知道。
領敦寧金祖淳箚曰,伏以天眷大東,茀祿方新,於昭陟降,默佑在上,我聖上痘候,遄獲康復,太平萬歲,其始自今,區區慶忭之忱,百倍餘人。此際伏奉賞典傳敎下者,以臣亦與直宿之末,鞍馬豹皮之錫,旣極侈蕃,而蔭補之恩,俾及家人,田民之眷,傳以永世,此實我聖上,近据壬戌之已例,遠追癸亥之故事,乃有是擧。然聞命踧踖,不勝惶愧之至,臣跡忝肺腑,責在保護,出入臥內周旋侍奉,卽其本分,而又無如藥院諸臣嘗藥診候之節,値國朝四百年再有之大慶,依近日月,躬當目覩,已萬萬榮且幸焉。矧復敢夤緣慶會,混受無名之上賞哉?玆控短箚,仰暴微懇。伏乞聖明,俯垂鑑諒,亟命收還臣所被賞典,以安賤分,千萬幸甚。取進止。答曰,省箚具悉卿懇。卿其安心領受。仍傳于金宗善曰,此批答,遣史官傳諭于領敦寧。
判敦寧朴準源疏曰,伏以惟天惟祖宗,默垂眷佑,聖候痘患,旣順且吉,平復之喜,乃在不日,上弛殿宮之憂慮,下副臣民之祈祝,此實國朝再有之事,景籙冞長之驗也。環東土含生血氣之倫,莫不足蹈手攢,同聲相賀,而白首老臣,十餘年保護起居之餘,獲値今日之休運,快覩無疆之大慶,區區歡忭之忱,豈得以言語文字,形容其萬一也哉?仍念臣於今番賞典之下,旣蒙資秩之進陞,更荷皐比田民之殊錫拜命榮感,微衷自激,而第念朝家之所當愼重,莫先於恩賞。恩賞者,所以酬有勞而勸有功也。彼藥院諸臣之煼焦奔走,診候嘗藥,則勞可言也,功可紀也,按例論賞,固其宜也。若臣則不過依前直宿而已。朝夕左右,伏侍而仰察,亦不過前日職事,夫豈有毫分自效者,而今乃特謂之直宿之勞,遽加以曠絶優渥之典,則格例無當,而恩澤太䙝,其於愼重之義,果何如也?且臣年迫桑楡,世念日灰,門戶盈盛,兢懼轉深,將爲貴耶?崇祿輔國,等是一品,環玉帶犀,固自如也,將爲富耶?食粱肉衣輕暖,莫非吾君之所賜,又何加焉?由前則愧切無名,由後則戒在知足,臣雖耄昏,豈敢以多文之辭,飾讓之態,以瀆我聖上之聰聽哉?玆披肝膈,仰冀矜察。伏乞聖明,亟賜收還爵秩竝及其他賞典,以安微分,不勝至祝。臣無任云云。答曰,省疏具悉卿懇。卿其安心勿辭。仍傳于金宗善曰,此批答,遣史官傳諭。
禮曹判書韓用龜疏曰,伏以臣所叨之職,卽古之秩宗也。自顧庸愚蔑劣,其何能粗效一日之責,仰贊大聖人達天順人之德乎?每當議禮之時,如瞽埴,夙夜懍惕,罔非俟勘之日,而適値邦慶無疆,群情胥悅,遂據辛酉已例,請行告布之擧,至以節目啓下矣。謹稽國朝故事,明宗大王禫祭後,將行賀禮,先正臣李珥曰,喪制甫畢,遽卽受賀,是歌哭同時,遂箚請停賀。仁祖大王八年,遷穆陵梓宮啓欑,與賀至相値,文莊公臣鄭經世,以一日之內,哀樂竝行,又請停賀。此可見前賢斟酌儀文,事君以禮之誠矣。竊伏念今番縟儀,乃是權停,又無嵩呼致詞等節,則雖與禫賀至賀,事面有異,而惟我大行大王大妃梓宮在殯,廞衛未啓,臣曹所援辛酉已例,考其時則亦有不同。若使先正在朝,則其停賀之請,必當如當時之爲矣。臣旣自知其謬,而嚴畏趑趄,有懷不陳,致使莫重邦禮,有所未盡,則臣雖萬被誅戮,何以少贖其罪也?玆敢冒死仰瀆於嚴廬之下。伏乞聖明,下臣此疏,令大臣·儒臣,博議賀禮之退行當否,使禮儀無愆,哀慶中節焉。臣無任云云。答曰,省疏具悉。雖不備儀,名爲稱賀,則因山前爲之,於心不能無疑,際見卿疏,深庸感歎,退行當否,依所請自卿曹,詢問以啓。
乙丑三月初七日辰時,上御景春殿。藥房入診入侍時,都提調李敬一,副提調徐美修,假注書徐淇修,記事官盧,別兼春秋徐有恂,原任直提學金近淳,醫官柳曾模·吳千根·趙宗協·金時中,以次進伏訖。敬一曰,夜雨朝風,日氣不調,伏未審聖體調攝若何。上曰,一樣矣。敬一曰,寢睡·水刺之節,何如?上曰,一樣矣。美修曰,提調以王大妃殿湯劑監煎,不得入侍矣。敬一曰,昨日所進冷藥,果盡爲進御,而諸節益有差勝乎?上曰,榻敎雖書出三合,而自內未及準備,僅進一合許,而別無動靜,手部騷癢之症,夜間乍加乍歇,不得穩過矣。仍令醫官入診,千根·宗協等診察訖。仰奏曰,脈候左右三部,一樣調均,而左脈候稍浮,此是餘熱猶未快祛之致,至於騷癢症候,則餘熱今始發表流散,故致有此症矣。敬一曰,時中·曾模,使之仰瞻,好矣。時中等曰,天顔敷腴之色,比前稍勝,而眼精尙有紅氣,終是餘熱未退而然。騷癢之症,皆是隱熱所祟,冷藥之昨日進御者太少,今日繼進,好矣。敬一曰,醫官等皆以爲冷藥之進御者太少,不可不加進,而昨日所進分數,洽爲一種子乎?上曰,洽爲七合種子,而安神元半丸調服矣。宗協曰,太少矣。上曰,若加進則騷癢諸症,可能頓祛乎?宗協曰,然矣。上曰,今日只進二合,與昨日所進一合,以滿三合之數乎?宗協曰,雖三合,猶似不足矣。時中曰,今日又進三合,與昨日所進一合,通爲四合則好矣。敬一曰,風氣如此,得無所妨乎?宗協等曰,夜深後進御,則不至有妨矣。上曰,藥榻敎,只書出糯米茶·安神丸,而冷藥則不必書出耶?美修曰,只進糯米茶之時,初不出榻敎矣。上曰,癸亥年前例則何如耶?美修曰,冷藥之書出榻敎,別無可考,而本院啓辭,則有冷藥進御後諸節何加之語,此爲可據文跡矣。仍命書榻敎曰,進御冷藥,一合調進,次糯米茶煎入,龍腦安神丸一丸封入。上曰,當爲夕診耶?宗協等曰,晩後諸節,不可不診察,夕診恐不可已矣。上曰,當觀勢爲之矣。仍命藥房先退,敬一率醫官先退。上曰,奉審承旨何時入來乎?美修曰,左承旨,西·南道陵園墓,盡爲奉審,故數日後,當復命,同副則今日,似當入來矣。仍奏曰,英·寧陵·光陵·順康園,地方官奉審事,知委畿營矣。追考謄錄,則以爾旣曾經承旨,奉審後有無頉書啓之意,成送有旨矣。今亦依此,成送有旨於楊牧·驪牧乎?上曰,依此爲之。驪牧則旣是閣臣,通于內閣,則自當知委矣。美修曰,俄聞皇壇監祭史官回報之言,則油遮日不善排設,夜雨滲漏,第二位第三位神御榻所設帕與褥席,至於沾濕之境云,事甚驚悚。依近例分付該曹,卽速改備,當該典設司官員,所當重勘,而本院請推之外,無他可施之罰,何以爲之乎?上曰,令該府,拿問處之,可也。出擧條仍命退,承史以次退出。
上在昌慶宮廬次。大行大王大妃殿初喪。
夜一更二更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝,若何?寢睡·水刺之節,一向萬安,而冷藥連爲進御後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于金宗善曰,左承旨馳詣昭寧園,奉審以來。
藥房口傳啓曰,連日冷劑進御後,諸節詳察,不容少緩,故臣等達宵伏慮,顒俟召接之命矣。卽者批旨,雖伏承與昨一樣之敎,而昨今風日,連爲不調,此時診候,尤難暫緩。伏乞卽許臣等率醫官入診,千萬顒祝,惶恐敢啓。答曰,已諭於前批,卿等不必入侍矣。
傳于韓致應曰,支勅當前,此時守令交遞可悶,公忠水使安宗厚,龍川府使仍任,日後閫帥望擬入,傳于韓致應曰,政官待開門,牌招開政。
金宗善,以禮曹言啓曰,今三月二十二日大行大王大妃殯殿上冊寶後,權停例頒敎處所,以何殿擧行乎?敢稟。傳曰,以明政殿爲之。
金在昌,以賑恤廳言啓曰,西部太平館契任掌劉祥,今月初八日,本洞路傍,得一歲遺棄女兒,同里居良女鄭召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
惠慶宮進服査橘飮,自明日停止。出榻敎
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區伏慮,敢此問安,竝爲仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
有政。吏批,行判書黃昇源進,參判朴宗來牌不進,參議鄭東觀牌不進,左副承旨金在昌進。以元在明爲校理,金履永爲同義禁,李元默爲禮賓主簿,鄭履元爲司導奉事,尹久東爲京畿都事,宋時淵爲星州牧使,丁在昱爲黃海都事,承文副正字單丁若琇,兼養賢奉事單許臻,龍川府使安宗厚仍任事,承傳。
兵批,判書韓晩裕進,參判林漢浩入直,參議朴瑞源病,參知尹羽烈進,同副承旨韓致應進。以金思穆·李義弼·李集斗·蔡弘履爲都摠管,以金履永·李庚運,趙爲副摠管,以李岳彬爲五衛將,以吳淵常·金啓溫爲文兼,以許溶爲宣傳官,以尹頤東爲公忠水使,同知單金載健,僉知四單朴宗羽·金履珪·鄭扞·金守基。
藥房口傳啓曰,臣等朝陳請診之啓,雖伏承與昨一樣之敎,未蒙召接之命,下情慶幸之餘,旋切抑鬱之至,顧今春候,連爲不調,此時聖候之詳細診察,尤不容暫緩不避煩猥,玆敢仰瀆。伏乞特許臣等率醫官入侍,千萬顒祝,惶恐敢啓。答曰,知道。
以吏曹參議鄭東觀牌不進罷職傳旨,傳于金宗善曰,只推。
金宗善,以禮曹言啓曰,因臣用龜上疏批旨內,省疏具悉,雖不備儀,名爲稱賀,則因山前爲之,於心不能無疑,際見卿疏,深庸感歎,退行當否,依所請自卿曹,詢問以啓事,批下矣。發遣郞廳,問議于時·原任大臣,則議政府左議政臣徐邁修以爲,掌禮之臣,溯考國朝故事,援據前輩緖論,有此疏陳,而批旨開納,至命博詢。此時之異於辛酉,儘如禮堂之言,則雖曰權停,不無哀慶相雜之嫌,稍退三四朔擧行,揆以禮意,恐似得宜云。右議政臣李敬一以爲,禫後與至日之賀,自是例行之擧,先正臣箚請停止,誠爲守經之論,而今番莫大之慶,上告不容少緩,且歌哭同時之嫌,因山前後,別無差殊,而禮堂之言旣如此,臣不必强爲立異矣云。領中樞府事臣李秉模以爲,禮堂疏陳,允叶禮意,退行賀儀,無容他議云。行判中樞府事臣李時秀以爲,禮堂之請退賀儀,儘爲得當,俯詢之下,臣無容更議云。行判中樞府事臣徐龍輔以爲,宗伯疏辭,儘爲得宜,無容更贅矣云。行判中樞府事臣金觀柱以爲,疾病委頓,神思昏顚,不敢獻議,只切惶悚萬萬云。弘文館副應敎臣徐有恂以爲,今因禮堂疏陳,有此博詢之擧,以臣膚淺之見,固不敢妄議於莫重典禮,而第念禫賀至賀,自是按例常行之儀文,則雖不可比論於千一希覯之大慶,至於因山之前,遽有稱賀之名,揆以禮意,果不無哀慶相錯之嫌,掌禮之論,誠有所據。但上告之儀,不容一日少緩,而因此退行,則恐欠情禮,伏惟上裁云。弘文館校理臣徐能輔,修撰臣吳翰源,臣申緯,副修撰臣李尙愚,臣趙晉和以爲,今玆大慶,曠古希覯,上告下布,廣慶識喜,於情允合,於禮俱宜。第伏念大行聖母梓宮在殯,廞衛未啓,以此時行此禮,果有哀慶相混之嫌矣。此際掌禮之臣,疏陳守經之義,其所考據,俱是先賢定論,則臣等於退行之議,無容更贅矣云。弘文館副校理臣李泳夏以爲,今此之慶,非殿下一人之慶,卽宗社臣民無疆之福也。上告下布,廣慶飾喜,實合情文。第以因山前,有稱賀之名,不無哀慶相混之嫌,故有此禮堂疏陳之擧。然而賀儀之以權停磨鍊,又無嵩呼致詞等節,而只行告布者,誠以希有之大慶,不可踰時,而天子諸侯之禮,與士庶人不同,如朱夫子之訓也。今此退行之議,亦出於守經之義,其所考據,俱是我東先賢定論,則臣何敢妄贅他說,而第念禫賀至賀,卽是按例常行之儀,則恐不可與今日之大慶,比而論也,伏惟上裁云矣。時原任大臣及儒臣之議如此,上裁,何如?傳曰,大臣之議僉同,儒臣雖或有參差,退行旣是守經,則豈容他議?依諸議退行,而右相議中上告不容少緩云者,亦是矣,告文旣已啓下,仍行,可也。
金宗善,以禮曹言啓曰,大殿痘候平復,陳賀退行當否,大臣·儒臣收議草記,傳曰,大臣之議僉同,儒臣雖或有參差,退行旣是守經,則豈容他議?依諸議退行,而右相議中上告不容少緩云者,亦是矣。告文旣已啓下,仍行可也事,命下矣。頒敎陳賀吉日,令日官池景興,更爲推擇,則來閏六月初十日卯時爲吉云,以此日定行,何如?傳曰,允。
金宗善,以禮曹言啓曰,大殿痘候平復頒敎陳賀,以來閏六月初十日,更爲推擇啓下矣。今方知委諸道,而箋文之已封發上來者,所塡月日雖相左,曾有仍用之例,今亦依此擧行,何如?傳曰,允。
韓致應,以義禁府言啓曰,卽接月令醫員卞孝基手本,則時囚罪人裵俊福,素患疝症,猝發於屢日處冷之餘,橫亘肚臍之間,有時昏倒,不省人事,目下症形,十分危重云,自前罪人病勢危重,則一邊保放,一邊草記,曾有定式矣。時囚罪人裵俊福,姑爲保放之意,敢啓。傳曰,知道。
乙丑三月初九日申時,上御景春殿。藥房入診入侍時,都提調李敬一,提調黃昇源,副提調徐美修,記事官趙璜鎭,記注官鄭宗顯,別兼春秋徐有恂,待敎朴宗薰,醫官趙宗協·金時中·吳千根·柳曾模,以次進伏訖。敬一曰,風日不調,聖體調攝,若何?上曰,一樣矣。敬一日,寢睡·水刺之節,何如?上曰,亦一樣矣。敬一曰,昨日冷藥進御之後,諸節何如,而所進,果幾何?上曰,昨日所進者,以小盂言之,則爲七合許矣。敬一曰,醫官使之入診乎?上曰,日勢向暮,只令一人入診也。宗協診候,千根·時中·曾模仰瞻訖。宗協奏曰,左右三部,一樣調順,而左三部浮滑之候,比昨益爲平順,而大體諸節漸勝矣。上曰,昨進冷藥後,雖似淸爽,而安神丸·牛黃膏之屬,進卽順下矣,此則似不順下矣。至於手部騷癢,比昨稍減矣,此後則不必更服冷藥耶?宗協曰,冷藥雖不必更進,而餘熱若不快淸,則更觀數日間諸節,議進牛黃膏,似好矣。敬一曰,掌心使之按察,似好矣。上曰,唯。宗協·時中,各按左右掌心。上曰,深按,可也。宗協·時中曰,熱候少減,而姑未快祛矣。敬一曰,冷藥進御之後,雖以不少爲敎,而不在多寡,唯在眞淡之如何矣。大抵連進冷藥後,水刺之節,比前何如耶?上曰,雖於冷藥進服之前,食飮之節,則果已如常,而服冷藥後,別無益勝之節矣。然而手部騷癢之症,昨今日稍減,此是冷藥之效乎?時中曰,到今更爲進御,則將有顯效矣。上曰,安神丸·牛黃膏進服之後,則顯有淸爽底意,冷藥進服後,別不知淸爽矣。宗協曰,牛黃膏·安神丸,則入龍腦之屬,故果爲淸爽矣。上命內侍,以器盛水而來,出示醫官四人曰,昨進冷藥之多寡如此矣。千根曰,優爲三合,而其品若眞,則此亦足矣。敬一曰,㿀痕受風,則不卽祛云,愼避外風,好矣。上命書傳敎曰,藥房輪直,自今日撤罷。敬一曰,諸節雖已快勝,而竝與輪直而遽撤,則下情甚爲抑鬱,其在愼重之道,姑勿撤罷,好矣。上曰,不必然矣。敬一復以前說仰請。上曰,此非强請之事也。美修曰,前席不得請,則筵退後,當以口啓仰請矣。上曰,此亦不必爲矣,旣不欲許,則煩請豈非無益乎?切勿爲之,可也。仍敎曰,藥房則政院還接時,同爲還接,而入診醫官中二人,以元省記,使之入直,可也。敬一曰,何間當還內乎?上曰,當從近爲之矣。敬一曰,直宿旣撤,各都監工役,使之還爲始役乎?上曰,唯。美修曰,輪直旣撤,則權停之朝晡班,當如前更設,而還內之前,亦無以遽行矣。上曰,姑待下敎也。命藥房先退。上敎宗薰曰,今下日省錄中付籤處,乃誤書也,竝爲釐正,可也。又敎美修曰,壬戌年正月日記,送于內閣,今年正月日記,使之速粧以入,直宿後筵說,竝令正書以入,而此後診筵筵說,亦令每每書入,可也。上曰,承傳宣傳官望單子,雖已書入,而堂上宣傳官差代後,更令書入,可也。嘉順宮進服加減養胃湯,依前方五貼製入。出榻敎仍命退,承史·閣臣,以次退出。
上在昌慶宮廬次。大行大王大妃殿初喪。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減養胃湯前方中,蒼朮加五分,吉更·枳殼加二分,去白芍藥·川芎·縮砂,加草果五分,自今日一貼式煎入事,榻前下敎。
韓致應啓曰,合辭許久闕啓,事甚未安,除在外未署經外,呈告人員,竝卽牌招,何如?傳曰,允。
韓致應啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓致應啓曰,卽者中樞府錄事來言,判府事李時秀,今方還向果川地云,係是大臣去就,敢啓。傳曰,知道。
韓致應啓曰,卽者中樞府錄事來言,判府事徐龍輔,今方還向廣州地云,係是大臣去就,敢啓。傳曰,知道。
韓致應啓曰,卽者中樞府錄事來言,判府事金觀柱,今方還向驪州地云,係是大臣去就,敢啓。傳曰,知道。
金宗善啓曰,假注書徐淇修,身病猝重,勢難察任,今姑改差,何如?傳曰,允。
徐淇修改差,代以趙鍾永爲假注書。
傳于金宗善曰,自明日內閣·政院·玉堂問安,竝勿爲之。
金宗善啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于金宗善曰,只推。
金宗善,以山陵都監摠護使意啓曰,陵上莎草,自前浮取於慕華館,丁字閣前後面,則例以本陵近處莎草,浮出以用矣。今亦依謄錄,慕華館莎草,軍一千五百名,陵所近處浮莎軍二千名,以轝士餘軍,劃送都監,及時浮出之意,分付漢城府,何如?傳曰,允。
判府事金觀柱疏曰,伏以惟天惟祖宗,默佑我邦家,聖上痘候,一直平順,遄臻康復,此實宗社生靈億萬年無疆之休,帀域歡忭,曷其有極,而如臣衰朽,須臾無死,獲睹此曠世大慶攢祝欣幸,尤有倍於人者矣。仍念臣於月前,伏承大行大王大妃行狀製述之命,猥陳情病,冀蒙體諒,而罪重違傲,嚴誅是竢,間緣庭候方設,私義未遑自恤,蒼黃造朝,祗承起居者,殆近數旬餘矣。第以院直,尙未全撤,不敢遽尋鄕路,而偃息城闉,有若無故,惶愧之心,寤寐交中,不意聖慈,軫念於靜攝之中,特遣近侍,誕宣批旨,開誨慰諭,丁寧惻怛,至以待病間徐徐撰進爲敎,臣伏讀未半,且感且愴,繼之聲淚俱發,而亦自恨誠淺辭蕪,不能仰格天聽,獲蒙一兪之德音也。噫,我大行大王大妃盛德至善,鴻功偉烈,巍乎煥乎,無能名言,宇內含生,淪浹慈化,于今四十有餘年矣。爲今日臣子者,苟有一分材力,可以自效於終事之禮,則磨放赴蹈,猶將不辭,而顧臣不肖,卽一椎鹵蒙陋之品耳。少而失學,老益蔑裂,尋常簡札,猶多齟齬而閣筆,茶飯使事,亦且瞢眛而解頤。況此煌煌狀德之文,是何等重大,何等謹嚴,而如臣無似,乃敢爲代斲汗顔之計乎?伏況臣,自昨冬事以後,踪地久益惶懍,經歲閱月,無非臣待勘之日,則顧此莫重文字,揆以事體,豈容擬議於賤臣者哉?第念臣家,向來所遭,幾陷湛族之誅,特蒙聖鑑洞察,賤息魯亨,旣被白放,且伏聞伊時判付,至以魯亨之如是昭脫,國家之喜,不但爲其家莫大之幸而已爲敎,字字恩言,句句德意,惻切藹溢,譬如霜雪凜烈,而雨露旋濡。臣自聞此敎,以首頓地,血淚被面,而此生此世,報答無階,則臣之父子兄弟,惟有死生隕結,世世銘鏤,庶圖一分塵刹之報而已。大抵玉賊之凶言,實是亘古所無之劇逆,凡有秉彝之性者,孰不欲食肉寢皮,而當其逆節未露之前,特以渠父之子,故臣之父子,與之相知,而竟以相知之故,遭此罔測之境,噬臍莫及,只自悼恨。噫嘻痛矣。此賊之抵書賤息,實在於昨年七月,而其書只有助祭之說,抵臣兩書,則在於九月十月,而其九月書,乃渠所謂凶言被誣之說也。其十月書,乃渠所謂構誣者解散之說也。到今思之,此皆渠自掩逆節之奸計,而其所爲計,閃忽叵測,以臣愚迷,莫能覰破,徒聞其被誣之說,而未燭其自掩之奸。夫旣未燭其奸,則情實莫察,而遽然登聞者,其在審察之道,極涉率爾,故臣不敢卽地陳達於朝聽者,良以此也。及臣入城之日,至有道臣啓聞之擧,則事面無容更審,而情節政急究覈,故臣卽與諸大臣,請對登筵,據臣所聞知之實狀,而不避煩屑,洞陳無餘矣。然臣之愚暗,旣不能先事察微,覰得其自掩之奸狀,而登時陳聞,則臣於是,固有罪矣。惟此之故,聖鑑之曲諒,雖則愈往而愈摯,在臣之私義,只合退縮而自訟,由是屛伏江干,轉退鄕廬,杜門席藁,恭竢嚴勘,不敢復爲進身文陛,揚揚彈束之計矣。噫,臣以闔門必死之危蹤,荷聖上河海之恩造,一門百口之頂蹠毛髮,全保自如,而今又承此非常之異渥,恩諭備至,聖念愈勤,則揆臣義分,何敢不殫竭誠力?仰承德意,以圖萬一之報效,而顧臣踪跡,一味危蹙,便成鐵限,難可踰越,其敢唐突泚筆於莫重狀文,不懼罪負之愈重,而不憚識者之譏議乎?然則雖使臣,文學材識有足以堪承是命,其不可冒沒擔當者,決矣。今則聖候,快復常度,輪直亦旣撤罷,晷刻濡滯,極知惶悚,故臣方扶舁病軀,亟尋鄕路,誅罰之降,是所顒竢,文字膺命,非所敢議,玆不得不冒萬死,荐陳危衷,臨發進呈。伏乞聖上,俯垂鑑諒,還收成命,改授其人,仍勘臣當被之律,以嚴防限,以安微分,不勝幸甚。臣無任云云。答曰,省疏具悉卿懇。昨年事,何可更爲提說乎?行狀事,前批已諭,俟間製進。仍傳于金宗善曰,此批答,遣地方官傳諭于金判府事。
戶曹參議金日柱疏曰,伏以皇天降割,我大行大王大妃殿下,倏爾禮陟,慟纏普率,含生悲號,伏惟聖孝哀慕,曷其有極?間又聖痘祥順,遄臻平復,此實上帝之陰騭,宗靈之默佑,帀域臣民,普切蹈忭之忱,顧臣病蟄郊廬,危喘厪厪,頃遭大慼,而不能趨造嚴廬,仰伸奉慰之誠,今當大慶,而又不能進身候班,粗效起居之禮,臣子義分,掃地蔑蔑矣。俯仰跼蹐,日夕靡措,伏況向來,臣之闔門,幾陷湛族之誅,而荷天地再造之異渥,得以昭脫全保,繼又獲逢慶會,猥被陞資之恩典,臣雖冥迷,亦一彝性中物,則其所以感泣銘鏤,思效糜粉者,何可涯量?只緣踪地惶蹙,疾病危篤,一味縮伏,恬若無省,惟此危衷,庶蒙淵鑑之俯燭矣。玆於千萬夢想之外,又蒙地部除命,華誥誕宣。臣於是,惝怳震戰,五內失守,誠莫知措躬之所也。噫,臣於年來,下但罪積違逋,大何是竢,兼且比日咫尺仗衛,都廢慰賀之常禮,有臣如此,誅戮焉逭,而乃反擢之寵資,授之榮銜,揆諸邦憲,豈不萬萬顚越矣乎?況臣犬馬之齒,已屆望七,蒲柳之質,日覺彫瘁,病狀㱡㱡,長委床簀,便成未冷之屍,則周行束帶,隨分陳力,初非可以擬議於臣身也。恩除之下,承膺無路,玆敢略入文字,仰暴危悃。伏乞聖慈,俯垂鑑諒,亟許遞臣職名,仍治臣辜負違慢之罪,以肅朝綱,以安微分,不勝幸甚,臣無任云云。答曰,省疏具悉爾懇。爾其勿辭,俟少間卽起上來察職。仍傳于金宗善曰,此批答,遣史官傳諭于經筵官金日柱處。
大司成權常愼疏曰,伏以皇天祖宗,默垂陰騭,聖上痘候,遄臻康復,我國家億萬年無疆之休,自今日伊始,歡欣慶抃,曷有其極?仍伏念臣,職旣不稱,病且難强,敢陳濫竽之實,冀蒙遞鞶之恩,而時値靜攝,未獲登徹,旋尋辭單,又被退却,虛縻旣久,惶隘轉甚,不得不申控血懇,仰瀆崇嚴,惟聖明,少垂察焉。臣跡本孤孑,而妄行冥路,性實愚闇,而寡合當世,拯拔之恩,雖勤於置席,怖畏之心,常切於匿影,臣雖迷劣,豈不知爵祿之爲榮,而便自疎於聖明之時哉?向叨承宣之職,猥辱前牌之促,叩謝縱緣於怵迫,引入實由於疾痛,違傲之恩推纔下,成均之新銜又縻,臣誠隕越,不知所以措躬也。竊惟國子之長,責任不輕,世所謂淸選之職,前後居是職而任是責者,要皆一時之彦,章甫之望,豈有如臣倥侗蔑劣者之濫廁其間也哉?臣幼而失學,長益鹵莽,經傳則全懵訓義,程文則不辨工拙,雖試講課製之末,自知其必不能也,而況表率多士,矜式儒林,使文風丕振,世敎興行者乎?臣固知銓曹之通擬,聖上之誤授,出於承之苟塡,無甚遴簡,而竊畏物情之不叶,名器之漸輕,未必不自臣身始矣。且臣素患癖積,沈痼多年,少或失攝,氣輒昏窒近爲風寒所觸冒,宿症添加,委在床笫,假令臣才地望實,足堪此任,以若病狀,決難冒當,況今所叨,萬萬不近似者乎?伏乞聖慈,俯垂鑑諒,亟遞臣踰分之職,以重公器,以安私分,不勝大幸,臣無任云云。省疏具悉。爾其勿辭察職。
公忠監司朴崙壽疏曰,伏以惟天降祥,惟祖宗默垂眷佑,我聖上痘候,自初祥順,不日康復,此誠億萬年無疆之休,帀域群生,莫不欣欣相告。臣於是,適叨夙夜之任,日參起居之列,忭祝之忱,有倍餘人間因賤疾,乍阻候班,惶霣耿結,歷日冞切,千萬不意,伏奉除旨,以臣爲公忠道觀察使者,聞命驚惶,莫省攸措,未知聖明何爲,而有此誤恩也。臣之才疎識蔑,文質無底,不足備數於任事,卽同朝之所共知,淵鑑之,所悉燭,雖在尋常令長之職,尙懼未了,況方面重寄,尤豈臣所可擬議也哉?噫,職在藩宣,孰非難愼,而控接三輔,綰轂兩南,地要事劇,倍於他道。且自近年以來,民邑之凋瘵,賦役之繁重,風俗之渝弊,日甚一日,苟非威望足以彈壓列郡,才猷足以剸理衆務,則無以盡彌綸之責,而收懷保之績矣。如臣庸愚昏劣,最居人下者,固不近似於此等掄揀,而又其受氣脆薄,痼疾在身,少失調養,輒致委頓,郡邑簿書之煩,原隰旬宣之勞,尤無自力之望。今若强以委之,將見其災躬僨事,公私俱敗也,決矣。臣以無似,厚被兩朝恩遇,頂踵毛髮,咸歸造化,夷險向前,何敢逡巡,而若乃不量才器,徒貪榮寵,冒沒受命,累九重愼簡之明,誤一方分憂之重,則萬萬非義分之所敢出也。反復思量,承膺無路,玆將披瀝之懇,仰瀆嚴廬之下。伏乞聖慈,俯垂鑑諒,亟遞臣所叨之任,俾重藩寄,俾安賤分,不勝幸甚,臣無任云云。答曰,省疏具悉。卿其勿辭往欽哉。
上在昌慶宮廬次。大行大王大妃殿初喪。
夜二更三更,月暈。
藥房都提調李敬一,提調黃昇源,副提調徐美修啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。比昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
嚴耆啓曰,同副承旨韓致應,今日不爲仕進,卽爲牌招,何如?傳曰,與都承旨許遞,前望單子入之。
承旨前望單子入之,朴宗來·李文會落點。
傳于金宗善曰,藥房啓辭問安,自明日間日爲之。
金在昌啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于金宗善曰,只推。
金宗善,以上號都監都提調意啓曰,玉寶篆文,行禮曹判書韓用龜,書出正副本,謹此封入,以備睿裁之意,敢啓。傳曰,知道。
金宗善,以上號都監都提調意啓曰,玉冊文草圖書,行護軍徐榮輔,今已書寫,謹此封入,以備睿覽後,正書入刻之意,敢啓。傳曰,知道。
金宗善,以魂殿都監摠護使意啓曰,本都監堂上金載瓚,日前申飭之下,又復違牌,無意承膺,揆以道理,誠極未安,而聞其身病,近果添劇,勢難行公云,實狀旣如此,則此時敦匠之任,不可一向虛縻,今姑減下,其代行大護軍蔡弘履差下,使之察任,何如?傳曰,允。
金宗善,以禮曹言啓曰,卽接靑山幼學金處和所志,則以爲同姓九寸叔命達,嫡妾俱無子,以其同姓四寸弟命彬第二子處中,欲爲立後,兩家相議與受,未及禮斜,而兩邊父母,俱爲作故,拘於常規,不得按例禮斜,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據,而不得登聞者,許令該曹,論理草記事,允下,而門長金處和所訴旣如此,依大臣筵奏定式,金命彬第二子處中,立爲金命達之後,何如?傳曰,允。
金宗善,以奉常寺都提調意啓曰,祭享所用春等中脯,依定式今三月十一日,始造之意,敢啓。傳曰,知道。
金在昌,以兵曹言啓曰,同知中樞府事姜宅一,在鄕病重,末由上來,五衛將金履銈·金時中·柳曾模,慶熙宮衛將徐命胤,身病猝重,勢難供職,俱爲呈狀乞遞,景福宮衛將金載健,在外未上來,番次苟艱云,竝改差,何如?傳曰,允。
漢城府右尹金履永疏曰,伏以惟天惟祖宗,陰騭默扶,我聖上痘候,旣聖且神,勿藥而效,如期而復輪直載撤,而餘憂瀜釋,賀儀未遑,而帀域攢忭,眞可以忻合天地,感召吉祥,太平萬世,基自今日,臣亦薄言省母,迨及候班,得以周旋進退於和風舒日之中,榮光被身,卉木同欣。第伏念臣之濫恩冥升,廁跡卿月,于今六十有餘日,而恬不知讓,處若固有,鵜梁鷸冠,未足以喩此無似。夫官爵,公器耳,度材而授之,賞功而勸之,如權衡之量輕重,稍食之稱弓弩,然後庶官無曠,天職不廢。是故官人其難,虞夏所以爲盛,而漢明中主,郞僚是惜,況二品之官,所以命有德也。苟以如臣之瓠落,無一善可紀者,衮衮推遷,不少難愼,則臣之器滿招咎,固不足恤,而竊恐具僚無勸,倖望滋起也。若曰位著鮮之,苟然充備,則臣尤有所深自惶恧者,臣家本湖西,去京師三百餘里,兼以母老身孑,萬萬無離捨從政之望,雖以戀軒之誠,泯遏不得,有除輒膺,有事卽赴,而每誦古人愛日之言,陳情之文,不覺憮然而自悼,則奔奏爲勞,筋力爲禮,亦莫能卒效於百執事之列矣。夫何取也,將何用也?徒使榮其名而便其身乎?況臣見叨京兆之任,雖在平時,非同漫司,今當有事,尤難暫曠,而臣之老母居常凜奄,唯粥飮是恃,卽接鄕信,近添別症,委頓床笫,廢睡却啖,日望臣歸,自聞此報,方寸糜爛,尙以何心,耽戀翺翔於鍾漏之間乎?伏乞聖慈,特推孝理之義,兼軫名器之重,將臣所帶諸職,竝賜鐫改,許臣及時歸護,俾遂至願,仍命銓部勿復檢擬,以便公私,不勝幸甚。臣無任云云。答曰,省疏具悉。卿其勿辭往護。
上在昌慶宮廬次。大行大王大妃殿初喪。
巳時午時,日暈。
進御金銀花茶前方,牛黃膏三丸調入事,榻前下敎。
嚴耆啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
注書趙璜鎭病,代以鄭元容爲假注書。
承旨前望單子入之,趙德潤落點。
傳于朴宗來曰,刑·工換房。
嚴耆啓曰,行大司憲李直輔,執義高宅謙,掌令宋稚圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于嚴耆曰,只推。
金宗善,以上號都監都提調意啓曰,玉冊文·玉寶文,書出眞諺各一本,謹此封入之意,敢啓。傳曰,知道。
金宗善,以上號都監都提調意啓曰,玉冊玉寶內入時,班次圖一件,謹此封進之意,敢啓。傳曰,知道。
金宗善,以禮曹言啓曰,稱慶陳賀,旣已退行,而各道箋文之先期上來者,依前例仍用事,草記蒙允矣。至於物膳,方有來到廚院者,而此則與箋文有異,勢難許久捧留,還爲下送之意,敢啓。傳曰,知道。物膳已爲封進者,捧入後移用,可也。
嚴耆,以禁衛營言啓曰,本營分授九嶷峯東邊體城二間許頹圮處,今三月十三日,始役改築之意,敢啓。傳曰,知道。
上在昌慶宮廬次。大行大王大妃殿初喪。
藥房都提調李敬一,提調黃昇源,副提調朴宗來啓曰,伏未審日間,聖體調攝,若何?寢睡·水刺之節,連爲萬安,而昨日牛黃膏進御後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。比前益勝,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
朴宗來啓曰,新除授行左承旨趙德潤,卽爲牌招,何如?傳曰,允。
趙德潤啓曰,事變假注書閔秉勳,身病猝重,勢難察任,今姑改差,何如?傳曰,允。
閔秉勳改差,代以尹惠圭爲事變假注書。
傳于朴宗來曰,禮·工換房。
趙德潤啓曰,行大司憲李直輔,執義高宅謙,掌令宋稚圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于趙德潤曰,只推。
以黃海監司李相璜狀啓,薦新生石首魚,節序差早,限內不得封進,惶恐待罪事,傳于李文會曰,卿其勿待罪事,回諭。
李文會,以禮曹言啓曰,稱慶陳賀物膳先期上來者,還爲下送事草記,傳曰,知道,物膳已爲封進者,捧入後移用,可也事,命下矣。平安監司李書九,咸鏡監司閔台爀,公忠監司閔耆顯,兵使李元植,黃海監司李相璜,兵使曺命楫所封方物,今日又爲來到,物膳旣命捧入,則方物似無異同,而臣曹不敢擅便,何以爲之?敢稟。傳曰,一體捧入。
李文會,以山陵都監摠護使意啓曰,元陵舊香路,年前以中間設橋之難便,改由崇陵石橋,新作香路,舊路則植木塞之,而新路自來泥濘,雖値小雨,瀜滑難行。今當因山之時,大轝陪奉,極爲未安,舊路則較今新路,頗爲乾淨,亦甚廣闊,大轝陪詣,若由此路,則事勢便穩,分付畿營,預爲修治設橋,而舊路所植稚松,亦令陵官移種於新路,何如?傳曰,允。
李文會,以山陵都監摠護使意啓曰,各陵三年內所用山神床石,例設於丁字閣之左邊,故本陵丁字閣左邊,有山神床石排置者矣,謹稽丁丑已例舊床石,移設於假丁字閣稍近左傍矣。今亦依此爲之,何如?傳曰,允。
李文會,以國葬都監摠護使意啓曰,本都監堂上李義弼,除拜都摠管,宿衛輪番之任,勢難兼察,所帶摠管,今姑改差,何如?傳曰,允。
李文會,以山陵都監都摠使意啓曰,新陵丁字閣,當與舊丁字閣,高低齊等,而但基址,比諸舊丁字閣基址,極爲低下。若築基過高,則非惟補土太多,不甚堅固,階級層數,殆倍於舊排,以此以彼,事涉未安。若因其地形,不至高築,則新丁字閣之於舊丁字閣,雖或所見之差低,階砌等級,柱木長短,少無參差之患,依此造成,事甚便好,而自下不敢擅便,何以爲之?敢稟。傳曰,高低不齊,何妨之有?因其地形造建,可也。
趙德潤,以備邊司言啓曰,卽見平安監司李書九報本司辭緣,則枚擧江界府使鄭周誠牒呈,以爲本府會付還穀折米五萬八千七百八十餘石內,各樣應分穀折米,乃爲四萬七千二百四十餘石,而還戶爲二千九百餘戶。以此穀摠,戶數排比則上中戶折米,多近二十石,殘獨戶折米,亦不下十五六石,闔境荷擔,反有浮於蔘弊,若此不已,則不出十年,江州一邑,其將空虛而後已,就盡分條折米一萬七千餘石中,限九千石,相換移劃於淸南穀少諸邑留庫條,而參互民穀,量宜磨鍊,則以該邑盡分條,換他邑半分條,小米僅爲六千石,其餘未劃之數,更就該邑所管十鎭堡中穀摠鮮少,排巡難繼處,量宜轉移,以爲漸次減糶之地,爲辭矣。江界本以山郡,穀摠甚多,較戶量分,誠爲該府難支之弊,依所報施行之意,分付,何如?傳曰,允。
趙德潤,以備邊司言啓曰,卽見京畿監司金達淳報備局辭緣,則枚擧永宗前防禦使柳相燁牒呈,以爲本鎭,以兼統水陸之防營,與沁都爲咽喉控扼之地。又況設置行在之所,則所重自別,有非他防營之比,而第其軍校久勤之設,獨爲見漏,激勸之方,反不若楊州·長湍·南陽·竹山·坡州等邑,軍校稱冤,固其宜矣。實有欠於一視之澤,今於坡州本有之窠,輪回差擬,則在銓曹,別無所損,在本鎭,大有所益,而慰悅激勸之方,兩得其宜爲辭矣。本鎭以海防重地,軍校輩勸奬收用之道,宜無異同於他邑之例,而今若但以坡州久勤窠輪差,則不無偏係之嘆,與楊·坡等五邑,輪回差送之意,分付該曹,何如?傳曰,允。
趙德潤,以備邊司言啓曰,卽見濟州牧使朴宗柱狀啓,則以爲旌義縣監朴宗林,損出至薄之廩,破傷軍器及館舍城郭,一皆修補,雖係奉職之常事,其在激勸之道,不可無論賞,特令廟堂照例稟處爲辭矣。考例施賞之意,分付兵曹,何如?傳曰,允。
趙德潤,以備邊司言啓曰,春序已暮,農務正殷,此時守令,不可曠官,差使員上來守令,竝令不多日內還下送,受由上京守令,亦令該曹申飭下送,何如?傳曰,允。
趙德潤,以義禁府言啓曰,保放罪人李厚燾·裵俊福,病勢今已向差,竝還囚後捧供以入之意,敢啓。傳曰,知道。
趙德潤,以義禁府言啓曰,時囚罪人李厚燾原情公事判付內,照律放送事,命下矣。李厚燾刑曹啓辭內,身爲士夫,符同無賴之輩侵虐平民,私門拘囚,勒奪錢財者,究厥所爲,萬萬該悖。此等之習,若不嚴懲,後弊難言,考律嚴勘罪,取考律文,則大典通編禁制條,有曰,豪强品官,武斷鄕曲,凌虐百姓者,杖一百流三千里,推斷條,有曰,犯私罪,杖一百以上決杖,告身盡行追奪,雜令條,有曰,王府決杖者,代以金贖矣。李厚燾,所當依此律,杖一百收贖,告身盡行追奪,流三千里定配,而大明律犯罪存留養親條,有曰,凡祖父母父母老疾應侍,家無以次成丁者,若犯徒流,竝收贖,存留養親,李厚燾母,年七十一歲,無兄弟獨身云,杖一百流三千里定配,依法典收贖,告身盡行追奪,放送,何如?傳曰,允。功議各減一等。
禁府啓目,前判官李厚燾原情云云。問目內辭緣,泛稱遲晩,刑推得情,何如?判付啓照律放送爲良如敎。又啓目,典設別提裵俊福原情云云。傳旨內辭緣,泛稱遲晩,刑推得情,何如?判付啓,公罪勘放爲良如敎。
趙德潤,以義禁府言啓曰,時囚罪人裵俊福原情公事判付內,公罪勘放事,命下矣。裵俊福,以不應爲事理重律,杖八十公罪收贖,放送之意,敢啓。傳曰,知道。功減一等。
趙德潤,以摠戎廳言啓曰,本廳左部千摠宋益休,因微細事,擧措駭然,不可仍置,汰去之意,敢啓。傳曰,知道。
行大司憲李直輔疏曰,伏以惟天惟祖宗,默佑陰騭,我聖上痘候極順,不日康復,環東土數千里,歡聲動地,祥和之氣,充滿海宇,萬億年無彊之休,不勝攢頌之忱,臣於風憲重寄,近幸乍解,乃於聖候靜攝之中,短章未及登徹,而特賜眷顧,復授前銜,玆者隆批旋降,十行絲綸,丁寧諄複,德意甚摯,迥出常倫,感惶銘鏤之餘,踧踖隕越,罔知攸措。苟使臣有一分可强之勢,則今當國家無前之大慶,覲光之願,於是益切。卽欲竭蹶奔趨,自是臣子之恒情,而嚮者,以近京承候之行,再觸風寒,留滯江郊,宿症轉添,方在危篤之境,無以自力登程,少伸犬馬戀結之懷,義分都虧,誠禮俱闕,孤負至此,罪在罔赦。伏乞聖明,亟命有司治臣重戾,鐫改職名,以肅朝綱,公私幸甚。臣無任云云。答曰,省疏具悉卿懇。予荷陟降之默佑,間經無妄之疾,遄臻勿藥之效,其幸曷已?第當此時,益切孺慕之痛,卽見來章,始知卿於向者,旣抵江郊,旋因美疴,竟至徑歸,虛佇之餘,不勝缺歏,所辭風憲之職,以卿宿德,何若是邁邁耶?望須勿復控辭,加意將攝,俟少間卽起翻然,以副如渴之望。同副承旨李文會製進
上在昌慶宮廬次。大行大王大妃殿初喪。
趙德潤啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
朴宗來啓曰,右承旨嚴耆,左副承旨金宗善,今日不爲仕進,竝卽牌招,何如?傳曰,牌招。
李文會啓曰,卽者修撰申緯,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于朴宗來曰,當該承旨,從重推考。
趙德潤啓曰,行大司憲李直輔,執義高宅謙,掌令宋稚圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于趙德潤曰,只推。
李文會,以國葬都監摠護使意啓曰,本都監郞廳濟用監判官李羲贊,身病猝重,勢難察任,今姑改差,其代前縣令閔致謙差下,使之察任,而時無職名,仍令該曹口傳付軍職,冠帶常仕,何如?傳曰,允。
李文會,以禮曹言啓曰,謹稽續五禮儀及喪禮補編,則發引時殿下奉辭,返虞時祗迎處所,皆以城門外載錄,而庚申年,則依甲寅已例,以奉辭於闕門外,祗迎於城門外磨鍊,追因慈敎,返虞時祗迎,亦以闕門外爲之矣。今番則何以爲之乎?敢稟。傳曰,奉辭以弘化門外爲之,返虞祗迎以興仁門外爲之,可也。
兵曹口傳政事,副司果閔致謙。
李文會,以禮曹言啓曰,朝祖儀節,五禮儀則無所載錄,喪禮補編,則以神帛行禮載錄,而丙申年,博詢大臣·儒臣後,依五禮儀,不爲磨鍊,庚申年,因禮堂所奏,下詢大臣後,命依丙申例,不爲磨鍊矣。今番則何以爲之乎?敢稟。傳曰,依丙申例,勿爲磨鍊。
李文會,以禮曹言啓曰,昨冬顯陵丁字閣後面莎草被燒處,待春修改事,書啓啓下矣。卽接本陵官員所報,則莎草新芽,善爲抽茁云,此與曲墻之內有間,恐不必修改,而事係陵役,臣曹不敢擅便,何以爲之乎?敢稟。傳曰,新芽抽出則置之。
李文會,以禮曹言啓曰,卽接恭陵·順陵·永陵官員等所報,則近日惡虎,橫行於三陵局內紅箭門近處,上直巡山之節,不得隨時爲之云矣。莫重之地,有此虎患,誠甚驚駭,令該軍門發送校卒,刻期捕捉,何如?傳曰,允。
李文會,以弘文館言啓曰,本館下番闕直,事甚未安,副修撰李尙愚·趙晉和,竝卽牌招,以爲推移入直之地,何如?傳曰,允。
李文會,以奉常寺都提調意啓曰,祭享所用春等中脯,纔已新造,而因六朔停祭去秋等所造,多有餘儲,仍爲繼用。故今番則一百七十貼,今三月十四日畢造,而所入牛隻,爲十九首矣。進上看品中脯二貼,依定式封進之意,敢啓。傳曰,知道。
嚴耆,以備邊司言啓曰,卽見黃海監司李相璜報本司辭緣,則以爲本道,連爲失稔,支放各穀,入於停退,耗縮夥然,目今事勢,誠甚罔措。道內穀簿中自備穀,乃是自本營,拮据設置者,而數至六萬石,留庫中折米,限五千石,特爲許劃,還分取耗,以補支放不足,待停退穀還捧,依舊還錄爲辭矣。本道連値歉年,支放條之入於停退者,他無拮据之策,本道事勢,不可不念,曾在甲寅,有自備穀中加分給代之例,而本穀旣是救荒之資,則留庫中折米五千石,有難準施,二千五百石,特爲劃給,待其停退穀還捧,以爲還錄之意,分付,何如?傳曰,允。
嚴耆,以禁衛營言啓曰,因禮曹草記,健陵·顯隆園近處捉虎次,出送砲手,使之行獵,而大虎一頭,捉得之後,連爲搜覓,更無虎跡,軍兵之多日露處,亦甚可悶,今姑撤罷之意,敢啓。傳曰,知道。
趙德潤,以義禁府言啓曰,李厚燾,杖一百流三千里定配,以其母年七十一歲收贖,告身盡行追奪放送事,照律草記批旨內,允,功議各減一等事,命下矣。李厚燾高祖綾原大君俌,振武功臣云,功議各減一等,杖九十徙二年半定配收贖,告身盡行追奪之意,敢啓。傳曰,知道。
趙德潤,以義禁府言啓曰,裵俊福,杖八十公罪收贖草記批旨內,知道,功減一等事,命下矣。裵俊福十七代祖克廉,開國功臣云,功減一等,杖七十收贖之意,敢啓。傳曰,知道。
修撰申緯疏曰,伏以臣之偏母,今年七十有七矣。屢經險釁,病與年至,氣息綿凜,寧日恒少,而臣又無他弟妹可以替臣看護,暫時離捨,實無其路。第緣見職虛縻,不敢言私,黽勉就直,爲日已屢,卽接家信,母病添劇,寒熱作而神識昏瞀,食飮廢而眞元澌陷,以臣不在,醫藥失時,夢囈之言,頻索臣身,臣自聞此報,方寸煎灼,晷刻之頃,按住不得,玆不得已忙陳短章,徑出禁扃。伏乞聖慈,俯垂鑑諒,亟遞臣職名,以便救護,仍治臣擅離之罪,以肅朝綱,不勝幸甚。臣無任云云。省疏具悉。爾其勿辭救護。
上在昌慶宮廬次。大行大王大妃殿初喪。
望祭後,大殿·王大妃殿·中宮殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房都提調李敬一,提調黃昇源,副提調朴宗來啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
嚴耆啓曰,備邊司郞廳來言,今日賓廳日次,而望奠相値,不得來會云矣,敢啓。傳曰,知道。
傳于李文會曰,禮房承旨馳詣社稷,奉審摘奸以來。
趙德潤啓曰,行大司憲李直輔,執義高宅謙,掌令宋稚圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于趙德潤曰,只推。
以副修撰李尙愚·趙晉和牌不進罷職傳旨,傳于李文會曰,只推。
李文會,以弘文館言啓曰,本館下番闕直,事甚未安,副修撰李尙愚·趙晉和,旣有只推之命,竝卽牌招,以爲推移入直之地,何如?傳曰,允。
以副修撰李尙愚·趙晉和牌不進罷職傳旨,傳于李文會曰,只推。
朴宗來,以吏曹言啓曰,因備邊司草記,差使員上來守令,竝令不多日內還下送受由上京守令,亦令該曹,申飭下送事,蒙允矣。自臣曹催促,則差使員守令延安府使李象鼎,咸興判官尹光心,原州判官沈誠之,高山縣監李鼎圭,玄風縣監崔之聖,江東縣監徐長輔,受由上京守令利川府使徐弘輔,淮陽府使趙觀鎭,安城郡守洪履簡,順川郡守申綋,白川郡守朴性圭,舒川郡守洪時濟,全義縣監金基普,麟蹄縣監洪赫,狼川縣監閔師宣,俱以爲今方下去云。延豐縣監金宗壽,慶尙道安東地受由,定山縣監申奭相,全羅道咸悅地受由,鎭岑縣監李英章,京畿抱川地受由,求禮縣監洪景運,京畿南陽地受由,俱已下去云。關飭各該道臣處,使之催促還官,而差使員守令連山縣監柳遠鳴,以爲親病彌處,受由上京守令慶州府尹尹益烈,嘉山郡守徐春輔,俱以爲身病沈重,時日之內,萬無還任之望云。雖未知其親病身病之如何,而特敎催促之下,無意下去者,事體所在,極爲未安。連山縣監柳遠鳴改差,慶州府尹尹益烈,嘉山郡守徐春輔,竝罷黜,何如?傳曰,允。竝改差,可也。
李文會,以山陵都監摠護使意啓曰,小浮石所郞廳朴榮壽,身病猝重,勢難董役,今姑改差,其代前都事兪孟煥差下,使之察任,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果兪孟煥單付。
李文會,以上號都監都提調意啓曰,冊寶封裹日時,令日官池景興推擇,則今三月十六日申時爲吉云,以此日時擧行之意,敢啓。傳曰,知道。
李文會,以上號都監都提調意啓曰,上號儀註書出,謹此封入之意,敢啓。傳曰,知道。
李文會,以禮曹言啓曰,謹稽禮文,初虞祭日中而行,或路遠則不出是日,可也云,而來六月二十日因山,下玄宮在亥時矣。初虞祭,當行於題主設奠之後,而時限甚促,恐不無踰日之慮,誠萬萬悚悶,是日之內,旣不得設行,則勢將設行於魂殿,而蓋虞者安也,路遠則於行宮行之者,急於慰安之意也。踰日而虞,有違禮制,返虞後行祭,亦恐徐緩,而俱係莫重祭禮,問議于時原任大臣及在外儒賢而處之,何如?傳曰,允。
李文會,以禮曹言啓曰,魂殿祭物中蔈古,旣伏承依補編擧行之命,外此供上中除減各種,恐當依補編受敎擧行,而且考謄錄,則丙申年,各司供上中非祭物所用者,因特敎除減,庚申年,依丙申年例,亦爲除減矣。除減各種,竝令該曹,區別別單書入,以爲裁處之地,何如?傳曰,允。
李文會,以禮曹言啓曰,魂殿山陵上食晝茶禮所用素膳,依前例磨鍊書入,而其中蔈古,旣伏承依補編擧行之命,絲藿藿耳,亦依補編,不爲磨鍊之意,敢啓。傳曰,知道。
李文會,以戶曹言啓曰,禮曹啓下關內,大行大王大妃山陵三年內所用炭燒木及各樣菜物,依丁丑年例,令戶曹磨鍊擧行事據,取考前例,則山陵自下玄宮日,至大祥日,朝夕上食晝茶禮所用柴炭菜物,自本曹磨鍊啓下後,自宣惠廳,啓稟給價矣。今亦依定奪,一從丁丑例磨鍊,別單書入,而待啓下,令宣惠廳,考例給價,奉常寺司圃署內資寺貢人及下人等處分給一款,亦令依例擧行,何如?傳曰,允。
李文會,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李文會,以承文院都提調意啓曰,冬至兼謝恩使回便齎來咨文中,有賜物事,使臣參宴事,此則以前頭使行奉表稱謝之意,撰出回咨,皇帝幸行瀋陽時遣官接駕事知委咨文,亦爲出來,以承領之意,依例撰出回咨,竝卽正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
李文會,以春秋館監事意啓曰,卽接慶尙監司金羲淳狀本,則奉化縣太白山兩閣,柱椽檻多有朽破,蓋瓦虧缺,丹雘渝黑,外面如此,閣內可知,而若經夏潦,必將傾頹,目下事勢,極爲惶悶云。莫重史閣,如是朽破虧缺,事甚驚慮,奉審修改,不容少緩,依例發遣郞廳,使之擇日擧行,而實錄曝曬,年限已過,兼行曝曬,璿源閣朽破虧缺處,亦令該寺稟旨擧行,何如?傳曰,允。
嚴耆,以兵曹言啓曰,同知中樞府事徐有容在鄕病重,末由上來,兼司僕將朴基成,五衛將朴宗羽,俱以身病猝重,勢難供職,呈狀乞遞,竝改差,何如?傳曰,允。
嚴耆,以訓鍊都監言啓曰,恭陵·順陵·永陵紅箭門近處有虎患,令該軍門刻期捕捉事,自禮曹草記,蒙允矣。本局善放砲手六十名,將官率領,卽爲發送之意,敢啓。傳曰,知道。
嚴耆,以御營廳言啓曰,英陵·寧陵近處行獵,捉虎封進後,連爲搜覓,更無虎跡,軍兵之多日露處,亦甚可悶,今姑撤罷之意,敢啓。傳曰,知道。
嚴耆,以御營廳言啓曰,依兵曹節目,今三月十五日魂殿望祭朝奠兼行時,東營入直軍四十三名,集春營入直軍四十名內,各留營直五名,餘皆除出,入直把摠李毅和,哨官姜碩璜率領,弘化門外左右排立作門,事畢後,各還本處入直,而竝待標信擧行之意,敢啓。傳曰,知道。
行戶曹判書趙鎭寬疏曰,伏以人臣之辭官職,非一道也。有病則以告請,親老則以情丐,才弱則以不稱引,有一於此,皆足以妨公害事,而其言猶以私也。至若兼管重任,役繁而務劇,守一職則曠一職,治一事則廢一事,如是而辭焉者,乃公也。非爲私也,夫豈可以辭可以無辭者比哉?臣自來脆質跨歲奔走,其中已枵然,而此非臣所自恤者,有母旣耄,非人子從政之時,而適當春和,舊病不作,則臣又不敢數數言,疎才蔑識,本非可堪,而始旣不能堅引,今而乃言,非後時也耶?特以本職之外,添一惠局,因之以兩都監之役,百務叢集,左右靡暇,智不足以應紛糅,力不足以任竭蹶,非獨私心之爲懍惕,實朝家公共之憂,而惟是敦工兩任,卽係終事之地,直以顚仆爲期,惠局則前旣屢籲,不待更懇,而至於度支爲任非不重也,而事體異於都監,其務固已殷也,而供億倍於常時,雖使强有力者,專心以治之,尙患不能率職。乃欲以九分已弊之神精,專注於琬琰轝輴之事,而借餘力收頹氣,署押於牛毛之薄,判決於駒隙之頃,一或濫觴,漏以尾閭,國家之設大司農者,豈亶使然哉?此不可一日冒據也,決矣。且臣於是任,前後屢叨,已爲七八年所耳。人有恒言曰,凡人久於職,則心手熟而事易辦。臣獨不然,在昔濫膺之初,旣無他事之相掣,而束吏胥平貢市,已萬萬多齟齬處,況今血氣盡衰,心力俱耗,凡百事爲,隨而落下,不啻較幾數層級,而兼領諸務之煩又如彼,臣雖欲竭智殫誠,以效絲毫之報,其於老牛之力旣疲,駑駘之任益重何哉?臣抱此耿耿久欲一陳,而間値靜攝之際,不敢以曼辭仰瀆,今幸邦慶自天,藥院旣撤,庶務畢擧,敦匠方亟,臣始可以悉暴情實,仰冀天鑑之俯垂矣。伏乞聖明,念官事之無攝,察職務之有妨,特遞臣所帶地部本職,以便公體,以安私分,千萬幸甚。臣無任云云。答曰,省疏具悉。度支亦重任也,豈可數遞?卿其勿辭行公。
公忠監司朴崙壽疏曰,伏以臣猥叨藩寄,行將辭階,瞻望觚稜,不禁耿結之忱。仍伏念臣之父母墳山,在京畿積城地,久未省掃,感切霜露,今番擁施之行,益增風樹之痛,玆敢冒昧呼籲。伏乞天地父母,俯賜鑑諒,特許數日之暇,得以往省,俾伸至情,千萬幸甚。臣無任云云。答曰,省疏具悉。卿其往省焉。
副校理李泳夏疏曰,伏以皇天列祖,眷佑陰騭,聖上痘候,自初祥順,曾未浹旬之久,遄臻翌日之瘳,環東土肖翹動植,莫不歡欣鼓舞於和氣中矣。今玆之慶,卽肅廟朝癸亥後初有之慶,而臣之先祖文敏公臣玄錫,當癸亥平復時,以擧國同慶之意,作聖痘歌以志喜,朝野傳誦,至撤宸聽,特降華衮之褒,仍命書諸策,此誠昭代之盛事,曠世之恩數也。臣以不肖無狀,幸逢今日,忝叨經幄之列,出入起居之班,撫古瞻今,喜與感竝,忭祝之忱,百倍餘人,而日前以陳賀退行當否,致勤詢問,顧臣膚淺之見,何敢妄論大議,而愚忠所發,不避猥越,草草數語,粗效無隱之義矣。雖未蒙採納,尙切愧悚,而乃者草記批旨下者,賀儀則退行,上告則仍行。猗歟,盛哉,有事則告,聖人之達孝也,哀慶不相錯,聖人之節禮也。臣於此不勝欽仰萬萬,而第伏念,國有大慶,上告廟社,則下布八方,乃是應行之禮,而曰告曰布,儀節雖異,卽竝行不相離之事也,故列朝以來,告·布皆行於一日之內,何嘗有告由則先行,而退賀禮於四五朔之時乎?日昨成命之下,臣固當卽陳愚見,以俟處分於未告由之前,而臣之愚昧,謂或有古例之可據,自昨至今,遍考於國乘,採問於儀曹,而終無可據之例,則乃知此事之自今日創行矣。蓋禮緣人情,情之所感,禮以之行焉。今此大慶,上而祖宗悅豫,下而億兆歡忭,天人之際,一理無間,則今乃只行上告,而獨遲下布,以孤八域群生翹足攢手之誠,則豈不有缺於情禮乎?至若賀儀之退行當否,臣已略陳於收議中,蓋今日之慶,非殿下一人之慶也,卽宗社億萬年盤泰之休,實基於玆。院直旣撤,賀日載涓,大小臣民,屈指計日,及夫行禮之隔日,乃有禮堂之疏陳,其曰此時異於辛酉,又所引禫賀至賀,此乃守經之言,我東先賢之緖論也。若臣愚蒙,何敢更容他說,而第念經立而權行,權亦聖人之所不廢也。賀儀旣以權停磨鍊,又無山呼·致詞等節,而只行告布,則此異於備禮之賀也。若以歌曲同時爲嫌,則因山之後,雖與今日有間,而其爲喪制未畢之時則一也。且今公除已過,視事及講筵,皆將次第如例,而獨不行權停之禮,其可乎哉?且況禫賀至賀,卽按例擧行之儀也,因哀而停賀禮則然矣。至於今日之慶,卽曠古不常有之盛會,飾喜廣慶之擧,雖肇稱無文之禮,猶不爲過也,豈可與按例擧行之儀,比而論之哉?且以禫賀古事言之,先正之箚請停賀,卽宣廟己巳事,而其後十年己卯禫賀,則依例行之,此載於先正日記,亦可見禮節之隨時從宜也。臣非敢以此旁照於今日,而辨明之論,自不得不如是也。至若諸道箋文之眩於進退,列邑差員之來往貽弊,來顯事故之相値與否,皆屬細故。所可欠者,若使掌禮之論早發於侍藥撤罷之始,則當博詢卿士及在外儒臣,徐議而預定當否,不使窘迫至此也。聖批若曰,右相議中上告不容少緩云者亦是矣,告文已啓下,仍行可也爲敎,臣竊觀其收議,非但此言之爲是矣,歌哭同時之嫌,因山前後別無差殊云者,誠切當之論也。然而今旣告由矣,又旣退定日子矣。臣之縷縷所陳,盡屬過境無益之言,而第有一事可以及此時言者。大抵上告下布,竝行於同日,例也,而又或有前期三數日告由之事焉。今番禮曹涓吉,以今月初十日·十三日兩日爲吉,則十三日亦所擇之吉日也,若以臣言爲可採,則上告已行於初十日矣,以再明十三日行下布之儀,俾合於前期三日之例,恐非違禮也。不然而更卜他日,要令不出今月之內,則其視四五朔之遠,尙可以大慰人情。念臣人微識淺,濫叨論思,來有絲毫之報,恒切兢懼之忱,當此罕有之大慶,歡忭頌祝,秉彝同得,而目見慶禮之差遲,不勝私心之抑鬱,敢此陳籲於黈纊之聽。臣雖愚妄,亦不敢以非禮之言獻於前矣。伏願將臣此疏,歷詢而裁處焉。臣無任云云。省疏具悉。旣退之後,又何可進定乎?
上在昌慶宮廬次。大行大王大妃殿初喪。
趙德潤啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖呈辭,監察茶時之意,敢啓。傳曰,知道。
趙德潤啓曰,同副承旨李文會,今日不爲仕進,卽爲牌招,何如?傳曰,允。
朴宗來,以弘文館言啓曰,本館下番闕直,事甚未安,副修撰李尙愚·趙晉和,旣有只推之命,竝卽牌招,以爲推移入直之地,何如?傳曰,允。
以副修撰李尙愚·趙晉和牌不進罷職傳旨,傳于朴宗來曰,只推,更爲牌招。
以副修撰李尙愚·趙晉和再牌不進罷職傳旨,傳于朴宗來曰,只推。
朴宗來啓曰,吏曹郞廳來言,守令有闕,政事,取稟。傳曰,政官牌招開政。
朴宗來,以吏批言啓曰,閫帥父年七十已上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。閫帥父年七十已上人,別單書入之意,敢啓。傳曰,知道。
朴宗來,以弘文館言啓曰,本館下番,連日闕直,事甚未安,應敎洪奭周內閣入直,副應敎徐有恂,以別兼春秋進,副校理任厚常,以山陵都監都廳進,修撰吳翰源,以上號都監都廳進,申鍏由限未過,副修撰李尙愚·趙晉和牌不進,校理元在明·徐能輔,竝卽牌招,以爲推移姑降入直之地,何如?傳曰,時帶都廳及違牌人許遞,今日政差出,待下批牌招入直。
有政。吏批,行判書黃昇源進,參判未差,參議鄭東觀進,左副承旨金宗善進。以朴宗慶爲吏曹參判,尹致性爲刑曹參議,李庚運爲同義禁,李達模爲光陵參奉,朴宗京爲慶州府尹,尹之謙爲嘉山郡守,柳曾模爲連山縣監,山陵忠義單李厚敍,兼執義元在明減下,故錦恩君朴宗珪贈吏參例兼,公忠監司朴崙壽考故學生徐學修贈戶參例兼,故通德徐命福贈左承旨,故通德徐宗護贈僕正,以上同知徐有容三,代,以吳淵常爲副校理,宋冕載爲修撰,李勉求·金相休爲修撰,韓用鐸爲禮曹參判,金載瓚爲弘文提學,徐榮輔爲司譯提調,護軍尹得逵嘉善今加嘉義,公忠水使尹頤東父,依法典加資事,承傳。
兵批,判書韓晩裕進,參判林漢浩病,參議朴瑞源病,參知尹羽烈入直進,左承旨趙德潤進。以趙尙鎭爲都摠管,羅致絢·張象元爲同知,李馨秀爲宣傳官,李允德爲兼司僕將,柳載河·李敬培·吳千根·桂恒大爲五衛將,郭重欽爲慶熙將,金弼守爲景福將,柳曮爲都摠都事,同知單金聖運,僉知三單李顯道·吳亨喆·韓師鎭,護軍徐美修,副護軍韓致應·尹益烈·金箕象竝單付,以徐敬輔爲宣傳官,李漢極爲訓鍊主簿。
以同副承旨李文會牌不進罷職傳旨,傳于金宗善曰,只推,更爲牌招。
以同副承旨李文會再牌不進罷職傳旨,傳于金宗善曰,仍以前牌催促。
以京畿監司金達淳狀啓,漣川縣民家失火事,傳于金在昌曰,當農失所,聞甚驚惻,各別顧恤,速卽奠接事,回諭。
朴宗來,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
朴宗來,以上號都監都提調意啓曰,玉冊·玉寶印出各二件,冊寶同粧一貼,列書製述官·書寫官職姓名,謹此封進之意,敢啓。傳曰,知道。
朴宗來,以上號都監都提調意啓曰,本都監各房工役,今已完畢,匠手竝皆放送,堂上·郞廳,輪回仕進,監造官仍爲輪直之意,敢啓。傳曰,知道。
朴宗來,以國葬都監摠護使意啓曰,發靷時魂帛函所盛土籐方箱子,例自都監造成,而造函時,尺寸或有差誤之慮。曾前因草記,皆有內下見樣,今番則何以爲之?敢啓。傳曰,當內下矣。
朴宗來,以國葬都監摠護使意啓曰,發靷及返虞時,神帛輦·神帛腰轝·平轎子,當依前例,竝以平日所御仍用,而初度習儀,爲始用之矣。如或有傷損處,則不可不預爲修補,陪來奉審之意,敢啓。傳曰,知道。
朴宗來,以國葬都監摠護使意啓曰,本都監物力,初以丁丑三月國恤例磨鍊,而伊時則前排取用爲多,與今不同,且魂殿·山陵兩所祭器之鑄成,又是丁丑之所無,則勢當加劃,而山陵都監物力,本不優厚,有難分送。以賑廳錢一千五百兩,木十同,米三百石劃給,以爲繼用之地,何如?傳曰,允。
朴宗來,以山陵都監摠護使意啓曰,陵上左邊補土處,極其浩大,雇立募軍,其數過多。轝士實軍抄定後,餘軍之用於補土,自有前例,分付漢城府及轝士廳,運外餘軍,使之盡數劃送,以爲赴役之地,日前請得莎草軍。浮莎軍三千五百名,自都監量宜浮莎後,其餘則亦爲充用於補土之役,何如?傳曰,允。
朴宗來,以山陵都監摠護使意啓曰,謹稽喪禮補編治葬條,王后祔葬,則別設紅箭門望陵位,三年後乃撤。今番亦當依此擧行,而又按受敎條,因山前後謁陵及辭陵時,兼行哭四拜定式矣。旣已兼行,則新陵望陵位,恐不必別設,且地勢狹窄,多有掣礙處,只設紅箭門似好,守僕守直房,逼近於假丁字閣,不可不稍後移建,一體分付,何如?傳曰,允。
嚴耆,以兵曹言啓曰,今此大行大王大妃發靷時,大駕弘化門外奉辭時侍衛軍兵,當爲磨鍊,而取考謄錄,則甲寅年,禁軍全數侍衛,訓局軍兵八百名環衛,其餘軍兵,大將率領,右邊通衢結陳,御營軍兵,大將率領,左邊通衢結陣,庚申年,禁軍全數侍衛,訓鍊大將率步軍環衛,禁御兩營·摠戎廳,宮城外扈衛矣。今番則何以磨鍊乎?敢稟。傳曰,依甲寅例爲之。
嚴耆,以兵曹言啓曰,返虞時祗迎,以興仁門外爲之事,命下矣。祗迎處所,依丙申年例,以普濟院前路磨鍊,何如?傳曰,允。
嚴耆,以兵曹言啓曰,今此大駕詣興仁門外祗迎時,隨駕大將服色,當爲磨鍊,而取考謄錄,着白笠·白天翼,而丁丑年則大駕隨詣陵所,故隨駕大將服色,用三年內幸行時例,着黑笠,去笠飾黑天翼矣。今番則以白笠·白天翼磨鍊,何如?傳曰,允。
嚴耆,以兵曹言啓曰,今此大行大王大妃返虞時,大駕詣興仁門外祗迎時隨駕軍兵,當爲磨鍊,而取考謄錄,則禁軍全數侍衛,訓局爲先廂,禁御兩營中一營爲後廂,一營留陣,庚申年,祗迎處所,以城外命下時,訓局步軍十哨,馬軍三哨爲先廂,御營廳出番馬步軍爲後廂,禁衛營鄕軍適値停番,率訓局餘軍留陣事,啓下矣。今番則何營軍兵隨駕,何營軍兵留陣,馬步軍兵,以幾番幾哨磨鍊,而禁軍全數隨駕乎?敢稟。傳曰,訓局步軍十哨,馬軍二哨爲先廂,禁衛營出番馬步軍爲後廂,御營廳率出番馬步軍留陣,禁軍全數侍衛,可也。
嚴耆,以兵曹言啓曰,謹考庚申年謄錄,則因山時宮城扈衛,因大臣筵達磨鍊,而禁軍入直外,量宜加定,別將率領入直,內外各營入直軍,亦令量宜添入三營馬步軍及扈衛軍官,發靷前一日,宮城外扈衛,三營大將,各其信地札駐,而發靷日天明後,待標信罷出,訓鍊大將南營留駐,禁衛大將北營留駐,御營大將東營留駐,摠戎使舟師擧行後入來,集春營留駐,巡察宮墻,左右捕將,本廳留駐,嚴加巡綽,而返虞日,竝爲撤直,都城各門把卒,量宜加定,亦令捕廳別定軍官,嚴加守直,斥候伏兵,令訓局定送矣。今亦依此擧行,而摠戎使,一體扈衛,何如?傳曰,依丙申例置之。
朴宗來,以宗簿寺提調意啓曰,卽伏見春秋館草記,則因慶尙監司金羲淳狀啓,奉化太白山璿源閣朽破虧缺處,令該寺稟旨擧行事,允下矣。莫重璿源閣,如是朽破虧缺,聞甚驚慮。奉審修改,不容少緩,依例發遣郞廳,使之擇日擧行,而璿源錄曝曬,年限已過,兼行曝曬,何如?傳曰,允。
上在昌慶宮廬次。大行大王大妃殿初喪。
藥房都提調李敬一,提調黃昇源,副提調朴宗來啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
傳于李文會曰,當該閣臣,從重推考。
趙德潤啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,掌令金熙華,持平李㬖牌不進罷職傳旨,傳于趙德潤曰,只推。
以修撰宋冕載,副修撰李勉求·金相休牌不進罷職傳旨,傳于李文會曰,只推。
李文會,以弘文館言啓曰,本館下番,姑降入直,事甚未安,修撰宋冕載,副修撰金相休·李勉求,旣有只推之命,修撰申緯,由限已過,竝卽牌招,以爲推移入直之地,何如?傳曰,允。
以副修撰金相休牌不進罷職傳旨,傳于李文會曰,只推。
朴宗來,以吏曹言啓曰,大行大王大妃殿殯殿上冊寶時,奉玉冊官,前副修撰趙晉和塡差,而時無職名,令該曹口傳付軍職,何如?傳曰,允。
李文會,以上號都監都提調意啓曰,本都監都廳吳翰源,時無職名,令該曹口傳付軍職,何如?傳曰,允。
兵曹口傳政事,副司果吳翰源·趙晉和竝單付。
金在昌,以宣惠廳言啓曰,魂殿·陵所三年內所供菜蔬·柴炭等價,本自戶曹磨鍊,分定於京畿各邑,而己亥以後國恤時,爲除畿民之弊,始令本廳句管給價,而價本則或以江都,或以常平賑廳·宣惠各廳與兵戶曹·各軍門所在銀錢米布,啓稟取用者,已成恒例矣。今此大行大王大妃殿三年內菜蔬等價,亦依此例,以米木錢三分磨鍊,米一千一百十一石八斗四升,木六十六同三十二疋,錢六千六百六十四兩等,取用於宣惠各廳·常平賑廳·兵戶曹·各軍門,而自本廳有難直爲派定,依前例,特令廟堂參量區劃,一依各其司定式上下,以爲貢人進排之地,而魂殿入番宗室以下蔘䓀價元數一千八十石五斗五升四合,依乙卯定奪,折半減除,依丙申定奪,又減三分一外,米·木·錢三分磨鍊,米一百二十石一斗八升五合,木七同十疋,錢七百二十兩等,亦令廟堂一體劃定,直給魂殿所屬,俾無窘急之弊,何如?傳曰,允。
乙丑三月十七日午時,上御景春殿。藥房入診入侍時,都提調李敬一,提調黃昇源,副提調朴宗來,假注書趙鐘永,記注官車信用,記事官崔鳳和,直閣洪奭周,醫官趙宗協,以次進伏訖。敬一曰,數日間聖體調攝,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,近間則熱候,何如?上曰,自數日來,別無形現之症矣。敬一曰,汗氣,則何如?上曰,自數日來,亦無此症矣。敬一曰,使醫官入診,好矣。上曰,醫官入來者,何爲而只是一人乎?敬一曰,俄有只一人入侍之命,故不爲盡入來矣。上曰,傳之誤矣,使之依前入診,可也。賤臣承命出傳,與醫官金時中·吳千根·柳曾模,偕入進伏。上曰,今日入侍注書誰也?敬一曰,趙鐘永矣。上曰,上番誰也?宗來曰,上番則車信用矣。上曰,下番誰也?宗來曰,崔鳳和矣。上曰,別兼春秋,何不入來乎?宗來曰,以其私,故不得入來云矣。上曰,醫官入診。宗協入診後,仰奏曰,脈候則左右三部調勻,脈體之稍大者,比日前亦益勝矣。上曰,姑不梳洗,亦不受外風,而房中起居則如常矣,雖卽今亦當用涼劑乎?宗協曰,消癍後則不待熱候,卽進淸涼之劑,乃是大經大法,而今則日子已多,旣無形現症候,不必進御涼劑矣。敬一曰,小臣所見,則涼劑少加進御,亦似好矣。宗協曰,今則症候如常矣。敬一曰,使醫官仰瞻,似好矣。上可之。宗協仰瞻後,奏曰,眼精與神采,加勝於前日,亦無熱候之形現矣。上曰,掌心按摩,可也。宗協按摩後,仰奏曰,掌心之熱候,亦勝於前,而比之常時,猶似有不及者矣。聖心中,亦何如耶?上曰,未知其有熱氣矣。仍敎曰,脈度則無熱候乎?宗協曰,脈體則自初熱候,旣非壯熱,今則又無形現之症候,安神丸·牛黃膏,雖是涼劑之輕者,亦不必進用矣。上曰,金時中入診。時中入診後,仰奏曰,左右三部,往來調勻,以脈候觀之,則別無熱候矣。上曰,仰瞻,可也。時中仰瞻後,奏曰,今則天顔如常,眼彩之光華,神氣之明潤,比之脈候,尤似加勝矣。上曰,牛黃膏·安神丸,更不當進用乎?時中曰,脈體與神采,俱無熱候,而今則元氣,已向蘇安之境,牛黃膏進御,亦似無妨矣。上曰,吳千根入診。千根入診後,仰奏曰,以脈體觀之,亦無形現熱候矣。上曰,牛黃膏加服數丸,何如耶?時中曰,月水則非大段熱候,不必進用,安神丸則藥力稍似低微,以牛黃膏議進,似好矣。千根曰,旣無形現之症候,稍觀數日動靜,議定當否,似好矣。上曰,水刺饌品,以何物進御爲好耶?千根曰,自上所欲進御者,無所不可,而至如生冷堅硬之物,則不必進御矣。上曰,魚物中何者爲好耶?敬一曰,如鮒魚蒸之屬,似好矣。上曰,如大口魚·舌魚之屬,何如乎?時中曰,舌魚則小臣未曾見之矣。上曰,其形如鰈魚矣。時中曰,今則生冷堅硬者外,皆可進御矣。上曰,柳曾模入診。曾模入診後,仰奏曰,脈候調順平勻矣。敬一曰,仰瞻,可也。曾模仰瞻後,奏曰,神氣眼彩,比於日前,亦復益勝矣。敬一曰,平復日子,尙未久遠,勿宜過用眼力,而燈下看書,尤有所妨,常加戒愼,恐好矣。上曰,醫官先退。宗協等退出。上仍命退,諸臣以次退出。
上在昌慶宮廬次。大行大王大妃殿初喪。
嘉順宮進服香砂六君子湯,依前方五貼製入事,榻前下敎。
趙德潤啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
李文會啓曰,吏曹參判朴宗慶,禮曹參判韓用鐸,同義禁李庚運,除拜後過三日不爲出肅,依定式,推考警責,仍卽牌招察任,何如?傳曰,允。
李文會啓曰,卽者禮曹郞廳來言,明日冊寶內入時,本曹堂上一員,當爲進參,宣武祠奉審時,堂上一員,亦當進參,而判書韓用龜,參議李好敏,俱有身病,參判韓用鐸陳疏,無以推移擧行云。判書·參議,竝卽牌招,何如?傳曰,允。參判疏批已下,一體牌招。
李文會啓曰,禮曹判書韓用龜,參議李好敏牌不進,推考傳旨及罷職傳旨,今方捧入,而明日冊寶內入時及宣武祠奉審,無以備員擧行,事甚未安,判書更卽牌招,何如?傳曰,允。參議只推,一體牌招。
趙德潤啓曰,行大司憲李直輔,執義高宅謙,掌令宋穉圭,持平李宅彬在外,掌令金熙華陳疏入啓,持平李㬖牌不進,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,持平李㬖牌不進罷職傳旨,傳于趙德潤曰,只推。
李文會啓曰,今二十二日殯殿上冊寶時頒敎文,當爲製進,藝文提學黃昇源,待明朝牌招,何如?傳曰,允。
李文會,以山陵都監摠護使意啓曰,假丁字閣及齋室所用散子木所入甚多,而私山斫用,不無弊端,遠處輸運,亦多所費,依各年已例,局內諸陵火巢內枯損松·雜木,本都監郞廳,與各陵官眼同,量宜斫用,何如?傳曰,允。
李文會,以吏曹言啓曰,今此永寧殿告文時大祝,前獻納李東冕塡差,而時無職名,令該曹口傳付軍職,何如?傳曰,允。
兵曹口傳政事,副司果單李東冕。
嚴耆,以摠戎廳言啓曰,本廳中軍鄭觀采,身病猝重,勢難察任,改差,何如?傳曰,允。
吏曹參判朴宗慶疏曰,伏以皇天孚佑,聖痘遄和,上供殿宮之怡悅,下騰臣民之歡祝,我東方萬億年無彊之休,自今伊始。臣以邇密之蹤,獲忝直宿之列,恩賞踰分,榮寵何安,而慶忭之極,不自覺罔功之爲愧也。仍伏念臣偶有微疴,薄言休沭,此際忽伏奉亞銓新命。噫,臣於年來,節次推遷,世所謂淸官顯職,兜攬殆遍,則滿盈之戒,冥升之懼,如履如臨,未敢食息暫忘,而特以卿列以後,翺翔閑司,庶幾殫精竭力,少效簿書期會之勞,今又轉入於睢盱之場,驟據於副貳之席矣。臣嘗讀故相臣金錫胄辭銓之疏曰,見臣官資者,莫不以爲驟,識臣才品者,莫不以爲濫,若因累加點用於臣,萬一有寢用戚畹之譏,臣何以謝此罪於國家耶?喩臣今日,益覺親切。何況風俗代降,物情漸渝,題目一出,指點四起,激掦乍行,咎譽錯互,則較諸故相之時,所以調酸鹹而平權衡者,其難不啻什佰過之。臣有何水鏡澄花之操,氷壼澈鑑之明,而敢於已試蔑效之地,爲更進一步之計哉?召牌之下,末由祗承,坐犯違逋,冒入文字。伏乞聖慈,曲垂憐察,亟改臣見據職名,俾臣得以隨分陳就,斂跡要津,不勝血祝。臣無任云云。答曰,省疏具悉。卿其勿辭行公。
禮曹參判韓用鐸疏曰,伏以惟天惟祖宗,默佑陰騭,我聖上痘候,不日康復於嚴廬哀疚之中,億萬無疆之休,自今伊始。臣亦猥隨起居之班,獲覩曠古之慶,歡忻抃祝,曷有其比?仍伏念臣以樗櫟之散,而濫竊已極,有邱山之恩,而涓埃未效,猶復暋不知變,有除輒膺,本非可堪於流品之末,而妄欲自殫於趍走之際,迺者沁都居留之任,亦自知萬萬不堪當,而辭不獲免,厭然冒赴,三年爲政,無一善狀,積咎於冥擿,僨事於憒劣,卽必至之勢也。果然前中軍李晩遠事出,而臣之昏愚不職之罪,彰著無餘矣。夫以幕府咫尺之地,有此狼藉鄙悖之事,則是必喧騰於一境,播聞於四外,臣獨疎漏闇昧,漠未覺察,失保釐之責,辜委寄之重,究其罪犯,合被大何,而相臣論奏,勘罰旣輕,聖度包容,恩敍旋降,曾未數月,而華誥有隕,聞命慙惶,實不省措躬之所也。噫,受任而溺其職,負罪而倖於逭,臣雖無狀,亦具廉隅,何敢憑恃寵眷,拚棄譏議,不思息補之義,而遽然彈冠於淸朝六官之列哉?玆於天牌之下,承膺無路,披瀝悃愊,仰瀆崇嚴。伏乞聖明,鐫削臣職名,俾安微分,仍命攸司,重勘臣不職之罪,以嚴國綱,不勝幸甚。臣無任云云。答曰,省疏具悉。卿其勿辭行公。
同義禁李庚運疏曰,伏以惟天惟祖宗,默佑陰騭,聖上痘候,自初平順,遄臻康復,殿宮悅豫於上,朝野懽欣於下,我東方億萬年無彊之休,實自今伊始,區區慶忭,曷有其極?第伏惟嚴廬哀疚之中,旬朔屢遷,因山之遠期已卜,上冊之吉日將屆,孝思追慕,益復靡極。仍伏念臣單弱之植,無所援於墻壁,鈍滯之質,無所當於枘鑿,其何以廁跡於周行之末,而徒以倖占一第於先朝盛際,沐浴榮華,衣被恩仁,猥叨從班,餘數十年,區區所自勉者,惟在於事君不欺,與物無競,而至於守法奉公,自謂不在人後。向來嶺邑之遞還也,歲月稍久,而譏評忽至,其所汚衊,萬萬出於意慮之外,臣誠且驚且愧,無地自容。第其本事有無虛實,當一付之公議,則非臣所可自解强辨,而所自悼者,平日所守,若能見孚於同朝,則寧有是也?此實臣之罪也。雖然,誠如言者之言,卽一喪廉沒恥之人,顧臣無似,何足備數,而其年則桑楡也,其職則大夫也,而蒙此不潔之名,其何可自立於橫目之列哉?慙痛之極,直欲溘然而不可得矣。幸賴我聖上,至明至慈,日月於覆盆,雨露於陰崖,處分一下,事歸脫落,而特以不審之失,罪止罰鍰,曾未幾何,竟蒙恩霈,臣於是闔門百口,攢手祝天,而不覺感淚之被面。臣旣得此於君父,恩至渥也,德至厚也,從今以往,未死之年,皆吾君之賜也,退伏田廬,耕食鑿飮,生而當歌詠聖澤,死而當隕首結草,庶幾以此爲不報之報矣。不自意本年乙丑生逢慶辰,格外新資,特下於恩敍之餘,臣誠惝怳感激,莫知所爲,而新春之賀儀纔過,長秋之哀音遽承,率普之慟,若徧臣身,禮重受服,情急參班,雖不得不拚棄廉隅,冒入脩門,而退自循省,有靦面目。忽於玆者,荐蒙誤恩,周廬金吾,除旨聯翩,臣每一聞命,震惕悶阨,益無所措。噫,臣雖頑然冥然,亦具彝性,豈不知君命之不可逋而臣分之不可慢也?第念所帶諸職,非同漫司,命德之器,不可濫受,決知非如臣至愚所可冒據,況有自來情地之危蹙者乎?今若以罪名之已解,徒恃有隕之天,自同無故之人,晏然出膺,不思所以自處,則臣無足言,其於辱朝廷而羞縉紳何哉?向日候班之起居,享官之往役,雖在不敢言私之時,而大防自在,微諒已審,依舊彈冠,實無其望。歷日徊徨,衷情轉迫,庚牌儼臨,趍承無路,玆敢不避憯猥之誅,略陳披瀝之懇。伏乞聖慈,察臣情之至苦,諒臣言之非飾,收還臣新授職秩,以重公器,以靖私義,不勝幸甚。臣無任云云。答曰,省疏具悉。卿其勿辭行公。
掌令金熙華疏曰,伏以惟天惟祖宗,默佑陰騭,聖上痘候祥順,天和遄復,此實我東方再有之慶,太平萬世,自今伊始,歡忭之忱,率普同情。仍伏念臣之徧母,今年八十有一,數年以來,積畏喪威,疾病沈痼,寧日常少。近緣寒暖異候,越添感冒,宿症新恙,一倍苦劇,食飮却而眞元下陷,頭部眩而氣息凜綴,委頓床笫,轉側須人,臣方左右扶將,實無跬步離捨之勢。似此情理,臣若徒懷嚴畏,不自鳴呼,慈覆之天,何以俯燭乎?召牌之下,隨詣闕外,玆敢略入文字,仰暴衷懇。伏乞聖明,曲賜鑑諒,亟遞臣所帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
上在昌慶宮廬次。大行大王大妃殿初喪。
藥房都提調李敬一,提調黃昇源,副提調朴宗來啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,合辭方張之時,兩司無詣臺之員,事甚未安,除在外·未署經·受由外,未肅拜·呈告人員,竝卽牌招,何如?傳曰,允。
趙德潤啓曰,臣德潤,今日上冊寶習儀進去,下直之意,敢啓。傳曰,知道。
傳于李文會曰,禮房承旨進詣皇壇奉審,宣武祠一體奉審以來。
嚴耆啓曰,執義高宅謙,旣入闕中,不爲傳啓,直爲出去,事甚未安,推考,何如?傳曰,允。
兵曹,以趙爲摠戎中軍。
以大司諫曺允遂,司諫趙台榮,獻納姜文會,正言金鐮,持平李㬖牌不進罷職傳旨,傳于嚴耆曰,只推。
以黃海監司李相璜狀啓,松禾縣民家失火事,傳于金在昌曰,許多民戶之當農失所,聞極驚慘,元恤典外,別加顧恤,使之卽速結構,不日入接事,自廟堂措辭,分付。
李文會,以禮曹言啓曰,宗廟·永寧殿·永禧殿·景慕宮春奉審,今二十一日爲之之意,敢啓。傳曰,知道。
李文會,以禮曹言啓曰,因摠護使徐邁修所啓,元陵陵上左邊下礴石撤去改設之時,當有莎草改補之事,臨時擇日擧行事,擧條啓下矣。改修吉日時,令日官池景興推擇,則來四月初八日午時爲吉云,以此日時擧行,先告事由文,依癸卯年改修時例,前期四日,以同月初四日曉頭設行,告安文,事畢後隨時設行,告文,令藝文館撰出,何如?傳曰,允。
李文會,以魂殿都監摠護使意啓曰,本都監所用物力,以山陵都監區劃中分排取用,而今番則數甚不敷,且目下需用,極爲浩多,米一百五十石,錢一千五百兩,木五同,以賑廳所在,姑先取用,何如?傳曰,允。
嚴耆,以訓鍊都監言啓曰,本局哨官金在喆,受由下去,過限不現,汰去之意,敢啓。傳曰,知道。
上在昌慶宮廬次。大行大王大妃殿初喪。
自人定至二十一日開東,灑雨下雨,測雨器水深一寸四分。
藥房都提調李敬一,提調黃昇源,副提調朴宗來啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減養胃湯,自明日停止事,榻前下敎。
趙德潤啓曰,合辭方張之時,兩司無詣臺之員,事甚未安,除在外·未署經·受由外,未肅拜·呈告人員,竝卽牌招,何如?傳曰,允。
嚴耆啓曰,備邊司郞廳來言,今日賓廳日次,而無時急稟定事,來會本司云矣,敢啓。傳曰,知道。
朴宗來啓曰,卽者禮曹郞廳來言,明日宗廟·永寧殿·永禧殿·景慕宮奉審時,宗廟·永禧殿,則本曹首堂,當爲進參,而判書韓用龜,身病猝重,無以進參,次堂例不得擧行云,判書卽爲牌招,何如?傳曰,允。
朴宗來啓曰,行禮曹判書韓用龜牌不進,推考傳旨,今方捧入,而明日宗廟·永禧殿奉審,當爲進參,而如是違牌,事甚未安,更爲牌招,何如?傳曰,允。
嚴耆,以備邊司言啓曰,今日本司坐起,堂上懸病甚多,事甚未安,衆所共知實病·實故外,竝卽牌招,何如?傳曰,允。
以備局堂上趙尙鎭·韓用龜·蔡弘履·朴宗慶牌不進推考傳旨,傳于嚴耆曰,疏批未下外,更爲牌招。
趙德潤啓曰,行大司憲李直輔,掌令宋穉圭,持平李宅彬在外,執義高宅謙,持平李㬖牌不進,掌令金熙華受由,監察茶時之意,敢啓。傳曰,知道。
以大司諫曺允遂,司諫趙台榮,獻納姜文會,正言金鐮,執義高宅謙,持平李㬖牌不進罷職傳旨,傳于趙德潤曰,只推。
朴宗來,以禮曹言啓曰,卽接溫陵令所報,則近日惡虎橫行於本陵局內,至有囕殺人命之境云。萬萬驚駭,卽令該軍門多發校卒,刻期捕捉,何如?傳曰,允。
朴宗來,以禮曹言啓曰,元陵陵上改修,以來四月初八日午時,推擇啓下矣。依癸亥年崇陵改莎時例,監董及物力措備等事,令山陵都監專管擧行,本曹堂上·觀象監提調各一員,前一日進去,眼同監董,何如?傳曰,允。
嚴耆,以御營廳言啓曰,溫陵局內惡虎橫行,卽令該軍門發遣校卒,刻期捕捉事,自禮曹草記,允下矣。本廳善放砲手五十名,定將校率領,今月二十一日爲始,出送行獵之意,敢啓。傳曰,知道。
嚴耆,以兵曹言啓曰,五衛將鄭杆·吳亨喆·李岳彬·吳千根,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
嚴耆,以備邊司言啓曰,院直已撤,春晷漸長,而向來堂箚,亦以頻開講對仰請,蒙允矣。此時講官,不可不備,經筵中,或有奉命在外者,或有呈告未撤者,竝姑許遞,館職中,在外及呈告人,亦竝許遞,何如?傳曰,允。
嚴耆,以備邊司言啓曰,右尹金履永,兼帶同義禁,而日前請急下鄕矣。本·兼俱是詞訟劇務,有難許久瘝曠,竝姑許遞,何如?傳曰,允。
嚴耆,以右邊捕盜廳言啓曰,本廳兼從事官李德謙,身病猝重,勢難察任,今姑改差,何如?傳曰,允。
行禮曹判書韓用龜疏曰,伏以臣不揆僭猥,冒上一疏,仰請賀儀之退行,何幸聖度包容,不治臣不能謹始之罪,特降優偓之批,以示開納之意,臣方百回莊誦,惶隕感激。此際參差之議,忽發於論思之地,誠不勝瞿然恧蹙之至。今此賀儀,卽吾東方再有之大慶也。於昭陟降,悅豫於上,薄海生靈,蹈舞於下。臣依近日月之光,出入起居之班,況又職忝宗伯,講定禮儀,歡忭之情,倍百恒品,未及博考古事,只按辛酉近例,遂至節目之啓下,而追見兩儒賢守經之論,便覺茫然自失,晩後一疏,實出於無隱之忱,而竊自附於朱夫子立班上箚之義也。蓋壽皇梓宮在殯,而將行瑞慶節之賀禮,朱子旣入班中,亟上箚請寢,此在遺書,可按而知也。臣於前疏,不敢援引此事者,旣有國朝故實,先賢定論,則未必更引宋朝遠例故也。臣謏陋蔑識,幾誤莫大之邦禮,罪固難貰,而若於旣覺之後,從而自揜,致令後之識者議到今日,則臣之僨誤之罪,固無足恤,而其如爲累於聖世之典禮何哉?大抵慶愈大而禮愈隆,禮愈隆而事愈重,禫至循例之賀,先輩猶謂哀慶相錯,建請停廢。況今日曠古之慶,講行縟禮,尤爲鄭重,不以進行而有加,不以退行而有損,則必也稽古而無疑,權時而中節,布諸八方,垂諸後世,無一毫苟簡草率之歸,然後可以有光聖孝,允合天理,廣慶飾喜之道,豈有踰於此者乎?且儒臣疏中,以己卯禫賀,謂禮節之隨時從宜,有若先正之前後變見,此則有不然者。己巳箚請停賀,先正之議也,至於己卯之賀,兩司爭執之論,雖未準請,而先正備載於日記,則蓋許其得體。此可見先正義理之非隨時從宜,而況列朝以來,未聞有禫賀之擧,則先正定論,未始不爲後世之遵守也。至若歌哭同時之嫌,果似無間於因山之前後,而禮論孝子之情,以殯葬練祥,有充瞿慨廓之別,三年之內,禮漸變於外,哀漸殺於中,未葬旣葬,持喪迥殊,與其權行盛禮於榟宮在殯之時,曷若雍容按例於山陵已畢之後乎?且上告與下布,旣是兩項事,則或先或後,固不害於隨時之義,而儒臣,以上告而未卽下布,謂以創行,則若夫殺禮行賀於廞衛未啓之前,亦未知有何可據之例乎。噫,臣雖迷甚,亦具秉彝之天,慶禮之遲待四朔,非不知萬萬鬱抑,而區區願忠之誠,亶在於禮意之得正,故時日之遲速,有未暇深較,斷斷此心,神天鑑臨。然臣不能守經於議禮之初,致此物議之紛紜,以是聲罪,實所甘心,臣何敢晏然自恕,揚掦冒據於掌禮之地,重自陷於無忌之誅哉?且臣素抱奇疾,近復挾感添劇,痰癖衝亘,嗽嘔迭發,匙飯勺飮,猶且膈痞而不下,動作運用,便覺神眩而還仆,見方委身床笫,氣息凜然。目下敦匠之任,係是終事之地,而旣未能趨簉於冊寶內入之時,今又太廟奉審隔日,召牌儼臨,而一直違逋,若無省覺,義分都虧,罪合萬戮,玆敢不避煩猥,仰首鳴呼於天地父母之前。伏乞聖明,亟降威罰,先治臣壞禮慢命之罪,一依堂疏所請,博詢卿士及在外儒臣,以重邦禮焉。臣無任云云。答曰,省疏具悉。賀儀事,予所感歎許施者也,有何更商而博詢乎?卿其勿辭,明日奉審,卽爲進去。
乙丑三月二十日辰時,上御景春殿。藥房入診入侍時,都提調李敬一,提調黃昇源,副提調朴宗來,假注書鄭元容,記事官盧,別兼春秋徐有恂,待敎朴宗薰,醫官柳曾模·吳千根·趙宗協·金時中,以次進伏訖。敬一曰,數日間日氣,溫和亦無風氣,聖體若何?上曰,一樣矣。敬一曰,寢睡·水刺之節,何如?上曰,一樣矣。上曰,醫官入診,可也。千根入診後,仰奏曰,脈候左右三部,大體調勻,而兩尺脈候,似稍大矣。上曰,諸節別無熱候,而數日間大便,頗堅實矣。千根曰,以大便堅實觀之,則似微有餘熱矣。敬一曰,水刺果以常膳進御乎?上曰,尙以水澆水刺進御,而落痂後口味,比常時甚佳矣。自數日以來,所進多少,間或不一,非厭進而然也。比之日前,則似稍減矣。敬一曰,雖以凡人言之,例於重病後,口味甚甘,而漸臻蘇復之境,則胃氣充實,口味漸如常時,故反似不及於初愈之時矣。上曰,滯意則固無之,而水刺後,則若以茶屬進御似好。不必入多種,須以一二種茶屬製入,如常時飯後飮靑茶樣,好矣。敬一曰,近日則汗候,何如?上曰,不至甚矣。敬一曰,聞吳千根言,則兩尺脈候,似稍大云,使趙宗協更爲入診,何如?上曰,宗協使之入診,可也。宗協入診後,仰奏曰,左右三部,一樣調勻,而俄聞吳千根之言,則兩尺脈候,似稍大云,果似微大,而不甚顯然矣。大便則何如乎?上曰,數日來頗堅實矣。仍敎曰,掌心按摩,可也。宗協按摩後,仰奏曰,寒溫諸節,快如常時矣。敬一曰,大便常時,亦或有堅實之時乎?上曰,或有微滯之時,則似有堅實之症矣。宗協曰,眼精,何如,而寢睡之際,或有煩熱之候乎?上曰,眼精如常,而諸節亦勝前矣。上曰,今則非有滯意,而茶飮之進御,何如耶?宗協曰,調攝中飮食之節,尤宜審愼。水刺後則進御茶飮之屬似好,當出去議定以入矣。上曰,不必如製藥之爲也。以單種製入,可也。上曰,柳曾模·金時中,雖未診脈,亦果詳承諸節乎?曾模等曰,小臣等亦皆承聞諸節,出去後,當同爲議定矣。上命醫官先退。曾模等退出。敬一曰,伏聞金宗善,王大妃殿承候後所傳,與醫官輩詳議,則進御加減養胃湯,當停止云矣。上曰,榻敎則出去書入,可也。上曰,近日藥院啓辭,殿宮問候,何不同爲之乎?敬一曰,先朝下敎,有啓辭中如有措辭,則殿宮問候,勿爲同書之敎矣。上曰,雖只有調攝二字,亦然乎?敬一曰,然矣。上曰,非間日問安,則無調攝二字乎?敬一曰,雖非間日,今在調攝中,則當以調攝爲辭矣。上命退,諸臣以次退出。
上在昌慶宮廬次。大行大王大妃殿初喪。
自開東至人定,灑雨下雨,測雨器水深一寸二分。
藥房都提調李敬一,提調黃昇源,副提調朴宗來啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,山林外竝許遞,政官牌招開政。
李文會啓曰,卽者禮曹郞廳來言,今日宗廟·永禧殿奉審時,本曹首堂,當爲進參,而判書韓用龜,病勢甚重,不得擧行云,卽爲牌招,何如?傳曰,允。違牌勿爲呼望。
朴宗來啓曰,假注書鄭元容,身病猝重,勢難察任,今姑改差,何如?傳曰,允。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
趙德潤啓曰,合辭許久闕啓,事甚未安,今日政新除授臺諫,竝待下批牌招,何如?傳曰,允。
李文會啓曰,行禮曹判書韓用龜,奉審命下之後,謂有身病,奉牌闕外,無意承膺,事甚未安,從重推考,何如?傳曰,身病豈至難强乎?此啓辭勿施,不飭之承旨,爲先推考。奉審不可踰日,卽爲進去,更爲嚴飭。
吏曹口傳政事,直閣單洪奭周。
傳于李文會曰,史庫曝曬,上番別兼春秋,當爲進去,前別兼春秋中一人,令該曹使之付入。
傳于朴宗來曰,未下直監司·守令,皆令不多日辭朝。
嚴耆啓曰,明日殯殿上冊寶及頒敎時,弘化門外排立次,東營·集春營·廣智營·北營入直軍除出,標信請出之意,敢啓。傳曰,知道。
鄭元容改差,代以李潞爲假注書。
朴宗來啓曰,行吏曹判書黃昇源,參判朴宗慶,參議鄭東觀牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
以吏曹參議鄭東觀牌不進罷職傳旨,傳于朴宗來曰,只推,一體牌招。
朴宗來啓曰,行吏曹判書黃昇源,參判朴宗慶,參議鄭東觀再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
有政。吏批,行判書黃昇源進,參判朴宗慶進,參議鄭東觀牌不進,同副承旨李文會進。啓曰,臺諫多窠,今當差出,而擬望之人乏少,外任竝擬,何如?傳曰,允。以閔耆顯爲大司諫,金孝秀爲執義,徐有恂爲司諫,吳淵常爲掌令,任天常·黃明漢爲持平,趙晉和爲獻納,沈厚鎭·李致祜爲正言,崔獻重爲右尹,宋冕載爲應敎,徐瀅修爲同經筵,李翊模爲同義禁,玉恩君單張象元,旌義縣監朴宗林今加通政,本顯公廨修補之功加資事,承傳,故判官洪亮猷贈吏參例兼,故唐恩僉尉洪益惇考故折衝朴師復贈吏議,慶州府尹朴宗京祖考故學生鄭光衡贈童敎,孝行卓異贈職事,承傳。
再政。別兼春秋單金蓍根仍任事,承傳。
三政。知義禁單李翊模。
兵批,判書韓晩裕進,參判林漢浩入直,參議朴瑞源病,參知尹羽烈病,行左承旨趙德潤進。以李翊模爲都摠管,徐榮輔爲副摠管,李采·安聖奭·趙宗協·朴烇爲五衛將,申在恒爲訓鍊僉正,李榮培爲部將,訓鍊副正單徐春輔,護軍金履永,副護軍曺允遂,副司直高宅謙·趙台榮·姜文會·金熙華·李宅彬·李㬖,副司果李尙愚·任厚常·金鐮·鄭祖榮竝單付。
趙德潤啓曰,掌令吳淵常,旣入闕中,不爲傳啓,直爲出去,事甚未安,推考,何如?傳曰,允。
以執義金孝秀,持平任天常·黃明漢,正言沈厚鎭·李致祜牌不進罷職傳旨,傳于趙德潤曰,只推。
李文會啓曰,行禮曹判書韓用龜,特敎申飭之下,謂有身病,奉牌闕外,屢度催促,無意承膺,事體所在,誠極未安,從重推考,何如?傳曰,允。待開門更爲嚴飭,使之卽爲進去奉審。
司諫徐有恂啓曰,臣風采巽軟,言議拙訥,本不合於淸朝耳目之任,而乃以夙夜密邇之蹤,遽承亞諫移授之命,繼以天牌儼臨,分義爲重,遂不得不章皇出肅。第臣於言責之地,公格·私義,鐵限有在。昔先正臣金昌協之入臺也,以文忠公金壽恒之方主廟堂,而廟堂·臺諫,互相可否,父子之間,理難竝據,屢次引避,皆蒙恩遞,而臣之仲父臣邁修,方主廟堂,則臣之處義,宜無異同,此臣公格之鐵限也。兩司合啓中,臣之同宗之親,名在簡書,則從前如臣處地者,率皆引避,輒荷體諒,此臣私義之鐵限也。以公以私,蹲據無路,侵夜來避,誠非獲已,請命遞斥臣職。答曰,依啓。
李文會,以魂殿都監摠護使意啓曰,魂殿排設書案硯匣·硯石·硯滴·筆墨,補編受敎載錄,而丁丑年,孝昭殿·徽寧殿,因傳敎不爲排設矣。今番則何以爲之?敢稟。傳曰,依丁丑年爲之。
李文會,以魂殿都監摠護使意啓曰,魂殿排設寶冊三層欌,以戶曹所在,移來看審,則別無有頉處,當改漆改塗,而補編諸具條,爲唐朱漆,丁丑·丙申·庚申謄錄及受敎,皆以磻朱漆載錄,今番則何以爲之?敢稟。傳曰,依前例爲之。
李大會,以魂殿都監摠護使意啓曰,魂殿所排牧丹屛,以戶曹所在,移來看審,則別無有頉處,衣縇之屬,從便修改入用,何如?傳曰,允。
李文會,以魂殿都監摠護使意啓曰,本都監堂上蔡弘履,實病難强,今姑減下,其代,行知敦寧府事金思穆差下,使之察任,何如?傳曰,允。
嚴耆,以訓鍊都監言啓曰,今三月二十二日大行大王大妃殯殿上冊寶時,因兵曹節目,廣智營軍四十五名,哨官尹弘鼎,軍餉色軍十五名,北營標下軍三十五名,入直千摠朴應浩率領,弘化門外北大路排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
嚴耆,以御營廳言啓曰,依兵曹節目,今三月二十二日大行大王大妃殯殿上冊寶及明政殿頒敎權停例時,新營入直軍六十名,東營入直軍四十四名,集春營入直軍四十名內,各留營直五名,餘皆除出,入直千摠徐有建,把摠徐潤璞,哨官高玉衡·金東喆率領,弘化門外南路排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
上在昌慶宮廬次。大行大王大妃殿初喪。
殯殿上冊寶後,大殿·王大妃殿·中宮殿·惠慶宮·嘉順宮,內閣·政院·玉堂·藥房單子問安。答曰,罔極。
嚴耆啓曰,弘化門外排立軍解嚴次,標信請出之意,敢啓。傳曰,知道。
李文會啓曰,奉審進去,何等重大,特敎申飭,不啻截嚴,而行禮曹判書韓用龜,謂有身病,經夜奉牌,連加催促,終不承膺,揆以事體,萬萬未安,從重推考,何如?傳曰,重臣此擧,左右思之,萬萬意外,,有何難進之處義,而爲此萬萬乖常不當之擧?此豈不大損國體,有駭聽聞乎?此啓辭勿施,更爲嚴飭,使卽進去。若復以奉牌之說,更爲煩稟,則當該承旨,難免重勘,另加嚴飭。
兵曹口傳政事,副司果單徐有恂。
傳于李文會曰,上號都監都提調以下,別單書入。
李文會,以上號都監都提調意啓曰,謹奉傳敎,本都監都提調以下員役·工匠等,別單書入之意,敢啓。傳曰,知道。
傳于李文會曰,大行大王大妃殯殿加上尊號都監都提調領中樞府事李秉模,內廐馬鞍具一匹面給,提調行戶曹判書趙鎭寬,行禮曹判書韓用龜,竝熟馬一匹面給,漢城府判尹尹光普,都廳副司直韓興裕,副司果吳翰源竝加資,郞廳繕工副正尹光濩,禮曹正郞朴廷儉,副司果朴正圭·南周獻·李靖模竝陞敍,監造官禁府都事吳敏常,副司勇金思釆·李度天,別工作繕工奉事南泰德竝陞六,別看役前縣令卞世義,前五衛將韓宅祚,各內下筒介一部賜給,領陪部將·計士·日官·錄事·員役·工匠等,竝令該曹考例施賞,寫字官·畫員等,依甲子年例捧傳旨。
傳于李文會曰,玉冊文製述官行戶曹判書趙鎭寬,書寫官行護軍徐榮輔,玉寶篆文書寫官行禮曹判書韓用龜竝加資,捧玉冊官副司果金蓍根·趙晉和,擧案及褥席執事儀賓都事宋欽詩等,捧玉寶官副修撰李勉求·金相休,擧案及褥席執事司僕主簿金敎根等,依甲子年例捧傳旨,冊寶差備忠贊衛等,依甲子年例施賞,贊儀南松耉,引儀鄭在愼等以上,各內下上弦弓一張賜給,奏時官,依甲子年例爲之,通禮院·書院·禁漏書員,竝令該曹考例施賞。
傳于李文會曰,今番賞典,一人雖兼數事,毋得疊受。
傳于朴宗來曰,政官牌招開政,賞典下批。
傳于金宗善曰,連山聞是弊邑云,新除授縣監柳曾模,姑爲改差,待後他窠擬入,其代,則今日政各別擇差,使之數日內辭朝。
掌令吳淵常啓曰,臣言議風裁,本不合於淸朝耳目之任,而昨於玉署直中,伏奉栢府除旨,冊寶追上之禮隔日,雖不得不章皇出肅,而反躬慙惶,靡所容措。且念合啓中,有與臣爲姨從兄弟者,雖云異姓,係是有服之親,則以此私義,有難聯參。在前臺臣之如臣情勢者,特蒙敦倫之化,擧獲體諒之恩矣,玆敢冒昧來避,請命遞斥臣職。答曰,依啓。
以吏曹參議鄭東觀牌不進罷職傳旨,傳于朴宗來曰,只推。
嚴耆,以兵曹言啓曰,本曹佐郞洪冕燮,身病猝重,屢度呈狀乞遞。宿衛重地,不可久曠,今姑改差,何如?傳曰,允。
朴宗來,以吏批言啓曰,行戶曹判書趙鎭寬,今陞輔國矣。本曹時無相當窠,依例送西後,兼判書下批之意,敢啓。傳曰,知道。
有政。吏批,行判書黃昇源進,參判朴宗慶進,參議鄭東觀牌不進,同副承旨李文會進。以韓永逵爲司諫,李惟命爲副校理,尹致鼎爲修撰,韓兢履爲兵曹佐郞,尹毅東爲連山縣監,寧春君單崔獻重,行戶曹判書趙鎭寬崇祿今加輔國,大行大王大妃殯殿加上尊號時玉冊文製述官行禮曹判書韓用龜崇政今加崇祿,大行大王大妃殯殿加上尊號時玉寶箋文書寫官判尹尹光普正憲今加崇政,大行大王大妃殯殿加上尊號時都監提調行護軍徐榮輔嘉善今加嘉義,大行大王大妃殯殿加上尊號時玉冊文書寫官副司果吳翰源·韓興裕以上,今加通政,大行大王大妃殯殿加上尊號時都廳以上,加資事,承傳。
嚴耆,以兵批言啓曰,兼戶曹判書趙鎭寬,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
兵批,判書韓晩裕病,參判林漢浩病,參議朴瑞源病,參知尹羽烈入直進,左副承旨金宗善進。知事作闕單曺允大,知事單趙鎭寬,同知單權萬鎰,僉知三單李采·安聖奭·桂恒大,副護軍單柳曾模,副司果單吳敏常·南泰德·金思采·李度天。
再政。以柳台佐爲掌令,李采爲敦寧都正,南履正爲刑曹正郞,朴光錫爲典籍,趙宅謙爲禁府都事,辛耆寧爲繕工奉事,兼戶曹判書單趙鎭寬。
傳于趙德潤曰,禁府·刑曹徒流案入之。
以禁府赦單子,傳于趙德潤曰,放逐鄕里罪人金履喬·朴聖泰·鄭尙愚·李敬臣·朴齊家,放歸田里罪人李祖源·沈基泰·李益運,竝放。
李文會,以上號都提調意啓曰,本都監儀軌事目,依前例磨鍊書入之意,敢啓。傳曰,知道。
李文會,以魂殿都監摠護使意啓曰,本都監郞廳趙鎭宣,身病猝重,勢難察任,改差,其代,前令金熙臣差下,令該曹口傳付軍職,使之察任,何如?傳曰,允。
兵曹口傳政事,副司果單金熙臣。
李文會,以弘文館言啓曰,本館上番闕直,事甚未安,校理元在明·徐能輔,副校理李泳夏與新除授應敎宋冕載,竝卽牌招,以爲推移入直之地,何如?傳曰,允。
以校理徐能輔牌不進罷職傳旨,傳于李文會曰,只推。
義禁府啓目粘連,江原道放未放修啓冊子中,本府所管定配罪人未放秩乙良,依啓聞施行爲白乎旀,稟秩伊川金泰福,金化朴在寅等段,或因舊逋未捧,或因投印徑歸,罪犯不至深重,値此大霈,合有疎釋之道,而臣府不敢擅便,上裁,何如?判付啓,依回啓施行爲旀,歙谷金翰東,放送爲良如敎。又啓目粘連,公忠道放未放修啓冊子中,本府所管定配罪人放秩與未放秩乙良,竝只依啓聞施行爲白乎旀,稟秩舒川白宗澤·金用默,堤川洪樂淵等段,觀其所犯,俱極駭然,揆以法意,難逭重勘是白乎矣,値此大霈,恐不無參恕之道,而臣府不敢擅便,上裁爲白乎旀,他餘罪人等,令刑曹,稟處,何如?判付啓,竝只依回啓施行爲良如敎。又啓目粘連,黃海道放未放修啓冊子中,本府所管定配罪人放秩與未放秩,竝只依啓聞施行爲白乎旀,稟秩新溪金成大,平山李榮大,其所罪犯,殊甚可駭,徒配罪人之遇赦則放,載在法典,合有疏放之道,而臣府不敢擅便,上裁爲白乎旀,他餘罪人等,令刑曹,稟處,何如?判付啓,竝只依回啓施行爲旀,長淵李仁行,放送爲良如敎。又啓目粘連,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑堂,稟處,何如?判付啓,依允爲旀,興陽李晳,高敞李濟萬,順天尹孝寬,竝放送爲良如敎。又啓目粘連,平安道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹,稟處,何如?判付啓,依允爲旀,龜城金應斗·權漢緯,鎭山李東埴,竝放送爲良如敎。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹,稟處,何如?判付啓,依允爲旀,南海金,鎭海趙鎭井,丹城申獻朝,河東洪時溥,竝放送爲良如敎。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹,稟處,何如?判付啓,依允爲旀,穩城蔡弘遠,甲山李思恭,北靑文躍淵,端川李基慶,竝放爲良如敎。又啓目粘連,濟州牧放未放修啓冊子中,本府所管定配罪人未放秩乙良,依啓聞施行爲白乎旀,他餘罪人等,令刑曹,稟處,何如?判付啓,依允。
判府事金觀柱疏曰,伏以臣,頃於尋鄕之日,猥將一疏,荐暴危悃,兼陳椎陋無文之實,冀免狀文製述之任,而未及竢批,逬退田廬,雖緣私義之迫隘,益切微分之惶蹙,不圖歸稅屬耳。該牧臣,傳宣批旨,至以昨年事何可更爲提說爲敎,開牖慰釋,德音藹然,此實最初筵敎昭晰之餘意。苟非聖明洞察臣橫逆之遭,曲恤臣臲卼之情,則恩言叮嚀,曷以及此?臣雙擎跪讀,不覺感淚被面,而繼之以惶汗也。從今以往,惟當銘鏤心髓,生死隕結,期效糜粉而已,至於撰進狀文之命,臣於此竊不勝惶隕臆塞,直欲鑽地以入而不可得也。嗚呼,是役也,乃係我聖母終事也紀實也,則爲今日臣子者,得以此少效送往之哀誠,卽是分義之攸當,情禮之所願,豈或爲逡巡辭避之計哉?惟是臣,文學全然闕蔑,典要全然茫昧,雖欲强而泚筆,其奈意匠昏塞,如墮烟霧,寫力艱戛,如穿木札,實無以點綴成文何哉?夫是之故,臣於平日,凡係製述,無論緊漫,輒必騂然汗顔,讓頭於別人,而一或强意杜撰,則瘡疣百出,人皆嗤駭。惟此實狀,卽是朝紳之所共知,臣豈敢一毫飾辭,以謾聖聽,而自陷於罔赦之誅也?今若自知旣審,而猶敢冒當,則臣之故犯抵罪,雖不足恤,而聖母德業,緣臣鹵莽,將不得擧其萬一於琬琰之傳,臣豈敢爲是也,亦豈忍爲是哉?此臣所以百回思惟,承當無路,不避瀆擾,屢籲而不知止者也。噫,臣以極庸之品,歷事三朝,頂蹠毛髮,罔非恩造,而材旣魯下,未圖涓滴之報,年又衰邁,莫效奔趨之禮。又此撰述一事,亦緣材力蔑裂,雖欲自效,其勢末由,有臣如此,不如死之久矣。第臣旣無一分堪當之望,則莫重事役,緣臣稽滯,以致窘迫,勢所必至,玆不得不冒死披瀝,罄盡危忱。如是而猶未蒙體諒,則是臣矯飾遜避,以罔天聰,無所逃其罪矣,嶺海鈇鉞,實所甘心。伏乞聖慈,特垂矜察,亟免臣所叨之任,改授其人,仍勘臣重律,以爲肅朝綱勵臣分之端焉。臣無任云云。答曰,省疏具悉卿懇。卿之辭巽於此文字,豈非萬萬意外乎?勿辭,卽爲製進。仍傳于朴宗來曰,此批答,遣地方官,傳諭于金判府事。
敎中外大小臣僚·耆老·軍民·閑良人等書。王若曰,孝靡逮於揚徽,遽纏至痛,禮克備於進號,追擧縟儀,雖在居憂之中,詎緩播誥于下。恭惟睿順聖哲莊僖惠徽翼烈明宣綏敬光獻隆仁大行大王大妃殿下,德協姙姒,功尊宗祊,褕翟之陰敎夙彰,母儀垂五十載,簾帷之柔化旁達,子惠浹億兆民。奠國勢於綴旒之餘,巍乎聖人之不與,奉慈訓於含飴之際,允矣小子之仰成。長樂承怡愉之歡,慶晩祉之愈熾,天保叶崗陵之祝,喜景貺之彌臻。幸今歲寶甲之重回,擬是月瑤冊之光薦,稽列祖已行之典,粗伸頌禱之微誠,仰大德必得之休,載議顯掦之嘉號。將欲備物而展采,先擧賀於月正,若乃闡烈而模功,更涓吉於春仲,豈意皇穹之降割,奄遭慈馭之上賓?玄化莫追,覿德容於何地,縟典未擧,痛孺慕之終天,肆切嚴廬如事之忱,爰稱殯殿上冊之禮。追前日揄掦之悃,在我禮而固宜,想向時喜懼之情,撫予㷀而增疚。雲騈已邈,嗟徽音之莫攀,玉牒追鐫,庶懿烈之長耀。銜哀茹痛,縱自恔於情文,闡美昭徽,詎能盡於模畫。雖號隕之彌切,幸儀物之克修,眷彝章而增悲,皇皇靡及,奉顯冊而展悃,洋洋如臨。於戲,及民之化旣深,宜懋錫汝保極,薄海之痛斯切,庶幾諒予至情,故玆敎示,想宜知悉。藝文館提學黃昇源製進
上在昌慶宮廬次。大行大王大妃殿初喪。
藥房都提調李敬一,提調黃昇源,副提調朴宗來啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
嚴耆啓曰,行大司憲李直輔,掌令宋穉圭在外,執義金孝秀,持平任天常·黃明漢呈辭,掌令柳台佐未肅拜,監察茶時之意,敢啓。傳曰,知道。
李文會啓曰,禁府·刑曹徒流案入啓之際,刑曹所管濟州牧徒流案,獨爲落漏,今始來呈。臣之矇然不察,不勝惶恐,而事體所在,萬萬未安,當該刑曹堂上,從重推考,何如?傳曰,允。
嚴耆啓曰,事變假注書尹惠圭,身病猝重,勢難察任,今姑改差,何如?傳曰,允。
尹惠圭改差,代以趙奎昇爲事變假注書。
嚴耆啓曰,卽者中樞府錄事來言,領府事李秉模,今方還向楊根地云。係是大臣去就,敢啓。傳曰,知道。
行都承旨朴宗來,右承旨嚴耆,左副承旨金宗善,同副承旨李文會啓曰,伏以臣等伏見禁府放未放回啓判下者,有穩城府竄配罪人蔡弘遠,鎭海縣定配罪人趙鎭井放送之命,臣等相顧愕貽,竊不勝憂歎之至。噫,彼兩罪人,釁負何如也,關係何如也?名出賊招,證案昭載,肆逞悖疏,情跡莫掩,而邊遠之竄,失之太寬,設鞫之請,尙今靳允,輿情之鬱抑,愈久愈激,則固不可比擬於遇赦蒙宥之尋常罪謫也,決矣。今乃一例疎釋,不少留難,其爲刑政之失當,堤防之漸壞,諒非細故。臣等職忝惟允,義難泯默,玆敢相率聯籲於嚴廬之下。伏願聖明,特加三思,亟寢成命焉。惶恐敢啓。答曰,蔡弘遠,雖云名出,初無所犯,便是橫逆,至今罪謫,亦云過矣。趙鎭井,如渠老悖之類,本不足責,而況疏又不呈者乎?卿等不須爭執,可也。
傳于李文會曰,留院箚子入之。
傳于嚴耆曰,山林外,在外及未肅拜·未署經·呈告臺諫,竝許遞。
嚴耆,以兵曹言啓曰,上尊號時玉冊腰輿領陪部將朴弘蕃等三人,令該曹考例施賞,玉冊差備忠贊衛等十四人,依甲子例施賞事,命下矣。領陪部將三人,各木一疋布一疋,忠贊衛十四人,各木一疋施賞之意,敢啓。傳曰,知道。
李文會,以內醫院都提調提調意啓曰,前連山縣監柳曾模,旣遞外任,依例還屬本院,何如?傳曰,允。
嚴耆,以備邊司言啓曰,行禮曹判書韓用龜所被堂論,本無深緊,目下奉審,事係嚴重,而奉牌朝房,屢煩飭敎,今至三日,尙無變動。雖是崇品重臣,分義豈容若此?一向相持,有關朝體,施以罷職之典。奉審稽滯,極爲悚悶,其代,政官牌招開政差出,待下批牌招,使卽進去擧行,何如?傳曰,此重臣無端違傲,豈可以此而輕施勘處乎?
領府事李秉模箚曰,伏以寶冊追進於殯殿,仙輧莫攀於雲鄕,臣民愴慕,大小惟均。仍伏念臣辭不獲命,猥當敦匠之任,而疾病侵尋,不能强策,凡係董飭之事,一委諸堂,庸是悚惕,不敢自安,際此上駟之恩典,忽及臣身,拜命恧縮,益不知措躬之所也。嗚呼,回想昨冬之上號,豈料此日之纏哀?瞻言物采,只增摧咽,在董事之列者,設有可紀之勞,有何賞典之可論,而況如臣毫無效力者乎?伏乞聖明,亟收成命,以安賤分,千萬幸甚。抑臣之病狀,已盡於在鄕時前後附奏,而見今春夏之交,宿症倍劇,恐犯生行死歸之戒,方爲委身舟楫,寸寸泝流之計,擅行之罪,實無所逃,亦願亟加威罰,俾肅朝綱焉云云。答曰,省箚具悉卿懇。所愼奉慮,在京善攝,自臻勿藥,又何爲而尋鄕乎?卿須亟回歸帆,以副予東企之望,所辭安心領受。仍傳于李文會曰,此批答,遣史官,傳諭于李領府事。
應敎宋冕載,校理元在明·徐能輔,修撰申緯,副修撰金相休·李勉求等箚曰,伏以罪人宥人,雖若人君之事,而其實有非人君所得以私者也,故其罪人也,不曰君討之,而必曰天討,其宥人也,不曰君赦之,而必曰天霈。其所謂天者,非必諄諄然命之曰,討彼宥彼之謂也。蓋公議之所在,卽是天心之所向也。是以自古明君之罪人而宥人也,未嘗以己意參於其間,而一稽之公議,公議以爲必可罪,然後從而罪之,公議以爲必可宥,然後從而宥之。此帝舜所以正四凶之罪,而天下咸服者,以其允合於公議也。大禹所以有下車之泣,而不敢輕釋者,以其恐咈於公議也。臣等卽伏見義禁府放未放回啓判下者,有穩城府竄配罪人蔡弘遠,鎭海縣定配罪人趙鎭井放送之命,臣等相顧愕貽,有不勝其憂歎者。噫,彼兩罪人,以若負犯之重,以若關係之大,遽然混入於一例疎釋之中者,天下寧有是也?或姓名緊出於賊招,而證案旣成,或情節莫掩於悖疏,而罪狀已具,其薄施編配之典,尙靳設鞫之請者,已是失刑政咈公議之大者,而今此疎放之命,又忽下於千萬夢想之外,聽聞駭惑,輿情憤鬱,臣等伏未知何爲而有此過中之擧也。涓涓不絶,恐成滔天,則況此非涓涓者乎?綿綿不斷,將尋斧柯,則況此非綿綿者乎?此而視若尋常,例置於遇慶宣赦之典,則竊恐隄防漸壞,義理漸晦,方來之慮,將無所不至,臣等憂憤所激,聯陳短箚。伏乞聖明,念王章之難屈,軫公議之莫遏,特寢罪人蔡弘遠·趙鎭井放送之命,以爲嚴隄防杜亂萌之地,不勝幸甚云云。答曰,省箚具悉。已諭於院啓矣。
執義金孝秀,司諫韓永逵,持平任天常,持平黃明漢,正言沈厚鎭等箚曰,伏以臣等卽伏見義禁府啓目判付下者,有鎭海縣定配罪人趙鎭井,穩城府定配罪人蔡弘遠放送之命,臣等相顧愕貽,繼以憂憤,不能無憾於天地之大。今當邦慶荐臻,霈澤旁流,罪分輕重,恩推酌放,大聖人好生之德,孰不欽仰攢頌,而至若鎭井,本以凶譎之類,做出悖戾之疏,渠供中旣曰着名,而不知疏語云者,此豈非外託老悖,內售掉脫之計耶?聽於國論,皆曰可誅,擬以王章,無一可貸,而當初酌配,已爲失刑,鬼蜮之情節未覈,請鞫之臺論方張,尙靳兪音之夬施,益切輿情之憤鬱。迺者殿下,不少留難,遽施疎放,有若尋常罪累,遇赦卽放者然,噫噫,此何擧也?凶窩未破,放宥旋加,則其干連諸賊,將何以究覈得情乎?弘遠,渠以罪人之子,名出凶逆之招,揆以邦憲,合置重典,而薄竄未幾,遞然全釋,此等必辟罔赦之類,猶被僥倖之恩宥,則王綱由是而將頹,人心由是而必陷,豈不大可懼哉?伏願聖明,特恢轉寰之量,亟降反汗之音,仍允鎭井設鞫之請,以洩輿憤,且寢弘遠宥還之命,以嚴隄防焉云云。答曰,省箚具悉。爾等纔已許遞矣。
上在昌慶宮廬次。大行大王大妃殿初喪。
進御金銀花茶前方,牛黃膏三丸調入。出榻敎
嘉順宮進服香砂六君子湯,依前方十貼製入。出榻敎
嚴耆啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
朴宗來啓曰,行左承旨趙德潤,右副承旨金在昌,今日不爲仕進,竝卽牌招,何如?傳曰,允。
嚴耆啓曰,左副承旨金宗善,今日不爲仕進,卽爲牌招,何如?傳曰,允。
注書趙璜鎭病,代以韓泰登爲假注書。
以左副承旨金宗善,右副承旨金在昌牌不進罷職傳旨,傳于李文會曰,只推。
傳于李文會曰,直閣洪奭周,明日馳詣健陵·顯隆園·華寧殿,奉審以來。
傳于李文會曰,都承旨許遞,前望單子入之,待下批牌招察任。
承旨前望單子入之,徐瀅修落點。
傳于嚴耆曰,羅州牧量移罪人趙貞喆量移,求禮縣量移罪人李度謙放送。
行都承旨徐瀅修,右承旨嚴耆,同副承旨李文會啓曰,臣等卽伏見傳敎下者,有羅州牧量移罪人趙貞喆量移,求禮縣量移罪人李度謙放送之命,臣等相顧愕貽,竊不勝抑塞之至。噫,彼貞喆,以凶逆之壻,名在鞫案,關係至重,則陸地貸命,已切輿憤,量移減典,何可議到?至若度謙,以賊瑮之親姪,得免爲奴,雖緣出繼,仍以疎釋,大關隄防。今此處分,固知出於遇慶曠蕩之盛意,而王章難撓,大義至嚴,成命之下,相率聯籲,惟聖明之更加三思,亟賜反汗焉。臣等於諸臺竝遞之命,亦有所憂慨者。言責者,朝廷之所不可一日無者,而每當有事之時,兩司諸臣,輒皆特遞,臺廳一空,爭難無人,此豈大聖人虛襟來諫之道乎?王言之出,有司執藝,言官投匭,自是治世之美事。苟其所言,有咈淵衷,則上下相難,務歸至當,何所不可,而臣等死罪,竊恐不知聖意者,或疑其先防言路,則此豈一初淸明之政所宜有哉?亦願還寢前旨,以光聖德焉。惶恐敢啓。答曰,李度謙,則當初被謫,不過以非白徒之故,毫無干涉,則到今別無可拘。趙貞喆,則量移與出陸何異乎?卿等不必爭執。至於臺諫許遞,本非爲空臺,卿等以此疑之,則還收亦不難矣。
傳于嚴耆曰,留院箚子入之。
以平安監司李書九狀啓,宣川府民家失火事,傳于李文會曰,聞甚矜惻,元恤典外,各別顧恤。爛死人如有生前身還布,竝卽蕩減事,廟堂措辭區劃,分付。
李文會,以山陵都監摠護使意啓曰,今此元陵陵上改莎時,甕家當爲造作,而謹考謄錄,則癸卯年本陵陵上,昨年健陵陵上改修時,依已例,皆以油遮日擧行矣。今番亦依此爲之,何如?傳曰,允。
嚴耆,以禁衛營言啓曰,本營分授九嶷峯東邊體城二間許頹圮處,今已畢築,把守軍兵,依例撤罷之意,敢啓。傳曰,知道。
嚴耆,以義禁府言啓曰,全羅道放未放回啓判付內,興陽李晳,高敞李濟萬,順天尹孝寬,竝放送事,命下矣。興陽李晳,高敞李濟萬,順天尹孝寬,竝放送事,分付該道道臣之意,敢啓。傳曰,知道。
嚴耆,以義禁府言啓曰,公忠道放未放回啓內,本府所管定配罪人放秩與未放秩,依啓聞施行,稟秩舒川白宗澤·金用默,堤川洪樂淵,觀其所犯,難逭重勘,而値此大霈,恐不無參恕之道事判付內,依回啓施行事,命下矣。沃川金箕昶,舒川白宗澤·金用默,堤川洪樂淵,竝放送事,分付該道道臣之意,敢啓。傳曰,知道。
嚴耆,以義禁府言啓曰,黃海道放未放回啓內,本府所管定配罪人放秩與未放秩,依啓聞施行,稟秩新溪金成大,平山李榮大,其所罪犯,雖甚可駭,徒配罪人之遇赦卽放,載在法典,合有疎放之道事判付內,依回啓施行,長淵李仁行放送事,命下矣。豐川朱炯,新溪金成大,平山李榮大,長淵李仁行,竝放送事,分付該道道臣之意,敢啓。傳曰,知道。
嚴耆,以義禁府言啓曰,平安道放未放回啓判付內,龜城金應斗·權漢緯,鐵山李東埴,竝放送事,命下矣。龜城金應斗·權漢緯,鐵山李東埴,竝放送事,分付該道道臣之意,敢啓。傳曰,知道。
嚴耆,以義禁府言啓曰,江原道放未放回啓內,本道所關定配罪人未放秩,依啓聞施行,稟秩伊川金泰福,金化朴在寅,罪犯不至深重,合有疎釋之道事判付內,依回啓施行,歙谷金翰東放送事,命下矣。伊川金泰福,金化朴在寅,歙谷金翰東,竝放送事,分付該道道臣之意,敢啓。傳曰,知道。
嚴耆,以義禁府言啓曰,咸鏡道放未放回啓判付內,穩城蔡弘遠,甲山李思恭,北靑文躍淵,端川李基慶,竝放送事,命下矣。甲山李思恭,北靑文躍淵,端川李基慶,竝放送事,分付該道道臣,而穩城蔡弘遠,罪名至重,不敢遽然擧行之意,敢啓。傳曰,知道。蔡弘遠事,予豈無斟量?已諭於院啓之批,卽爲擧行。
嚴耆,以義禁府言啓曰,本府赦單子中,放逐鄕里罪人金履喬·朴聖泰·鄭尙愚·李敬臣·朴齊家,放歸田里罪人李祖源·沈基泰·李益運名下,放字書下矣。金履喬·朴聖泰·鄭尙愚·李敬臣·朴齊家·李益運竝放,李祖源·沈基泰,臺啓方張,例不得擧行之意,敢啓。傳曰,知道。斯速擧行。
嚴耆,以義禁府言啓曰,慶尙道放未放回啓判付內,南海金,鎭海趙鎭井,丹城申獻朝,河東洪時溥,竝放送事,命下矣。南海金,丹城申獻朝,河東洪時溥,竝放送事,分付該道道臣,而趙鎭井,臺啓方張,例不得擧行之意,敢啓。傳曰,知道。斯速擧行。
應敎宋冕載,校理元在明·徐能輔,修撰申緯,副修撰李勉求·金相休等箚曰,伏以臣等昨以趙·蔡兩罪人,宥典收還事,聯陳短箚,未蒙開納,臣等方且鬱抑憂慨,繼之以悚恧矣,忽又伏見傳旨下者,有羅州牧量移罪人貞喆量移,求禮縣量移罪人李度謙放送之命,臣等相顧驚惑,尤不省所謂。噫,彼貞喆,身爲凶逆之壻,名在鞫案之中,則從島而陸,已失刑政,而自遠伊邇,尤乖典憲。至於度謙,則渠以劇賊之姪,自有應坐之律,而免奴徒配,縱緣出後,而輕減旣移又放,大關隄防之凌夷。欽哉,惟恤大舜,非不足於好生之德,而猶有賊刑之訓,克愼明罰武王,非有欠於不殺之武,而尙用義刑之典,誠以非刑則無以輔治,非辟則無以止辟,而惟其肆赦者,不過眚災而已,惟輕者,不過罪疑而已。今此兩罪人者,將以眚災而赦之乎,抑以罪疑而輕之乎?百爾思之,一無所當,而殿下移之放之,若是容易,而忽春秋嚴討之義,弛亂賊知懼之心,以姑息之小恩害能惡之大仁,以數人之小惠犯群情之齊憤,伏未知以殿下聖明,何爲而爲此擧也。抑臣等於昨日兩司竝遞之命,尤不勝慨歎憂慮之忱。夫臺閣者,何爲而設也?獻可而替否者,臺閣之職也,繩愆而糾繆者,臺閣之職也。朝廷之是非,無一事之不言,時政之得失,無一事之不論,然則國家之不可一日無者,非臺閣乎?殿下則不然。無故之時,則依例備之,有事之時,則一竝去之。昨冬在敏島置時,已用此法,臣等以爲適然。一用之不足,今又再用之,從今以往,聖朝無闕,而殿下之政令施措,粹然一出於正則幸矣,如其不然,則雖有折檻之朱雲,批鱗之汲黯,將無地盡其言矣,此豈不大可憂懼處乎?伏乞聖明,淵然深思,幡然回照,亟收四罪人量移宥放之命,仍寢諸臺臣遞改之音,以開言路,以嚴隄防焉。取進止。答曰,省箚具悉。已諭於院啓之批矣。
上在昌慶宮廬次。大行大王大妃殿初喪。
自巳時至申時,日暈。
樂房都提調李敬一,提調黃昇源,行都承旨徐瀅修啓曰,伏未審日間,聖體調攝若何,寢睡·水刺之節,連爲萬安,而昨日牛黃膏進御後,諸節益臻康復乎?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
嚴耆啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
傳于李文會曰,禮房承旨馳詣明陵奉審,局內諸陵,一體奉審以來。
備忘記,公忠監司朴崙壽下直,長弓一張,長箭一部賜給。
以政院微稟,傳于嚴耆曰,禮判事,予不欲更知之矣。承嚴敎乎,遭彈駁乎?有何曲折,而公然自作處義乎?其意予不可知之,欲知其意,政院卽爲問啓。
以政院微稟,傳曰,禮判事,予不欲更知之矣。承嚴敎乎,遭彈駁乎?有何曲折,而公然自作處義乎?其意予不可知之,欲知其意,政院卽爲問啓事,命下矣。問于行禮曹判書韓用龜處,則以爲臣以無似之賤,忝叨宗伯之任,雖微文瑣節,如或顚錯,則罪固難逭,而今於曠古大慶,不能致愼於縟禮進退之間,至以禮節之窘迫,群情之抑鬱,堂疏峻發,則臣其何敢一日冒據於議禮之地,重自陷於無忌之科乎?前後飭敎,殆若慈父之詔迷子,臣雖至頑至愚,豈不知感戴殊私,怵畏義分,不俟駕屨,竭蹶趨承,而終不忍隳壞廉防,甘自犯於方命之誅,日夕惶懍,惟鈇鉞是俟。此際大僚,又以太廟奉審之體重,微臣處義之過當,至有請罷之草記,縱荷涵貸之聖恩,倖逭重勘,廟堂請罪,事體至嚴,有非尋常臺彈之比,則顧臣所帶之任,便屬已遞之職,而今以微末去就,過費聖慮,至有此問啓之命,伏地震懍,不知所達云矣,敢啓。傳曰,知道。設有東隅之失,旋有桑楡之收,則本事固已得當矣。堂疏不過各陳意見,初無侵斥之事,則謂之峻發,有若見彈駁之擧者,豈不太過乎?至於廟堂請罷之爲引,尤是千萬意慮之外,國有紀綱,則豈至於是乎?雖至經年,不欲罪,亦不欲遞之。重臣去就,使之自量,從便爲之。
李文會,以禮曹言啓曰,宗廟·永寧殿·永禧殿·景慕宮春奉審,當於今月內擧行矣。吉日只有二十八日,而又値齋日,臣曹不敢擅便擧行,何以爲之乎?敢稟。傳曰,勿拘齋日,進去奉審。
嚴耆,以實錄廳摠裁官意啓曰,本廳郞廳,書役浩多,番次苟艱,而亦有職務相妨之人。校正郞廳金會淵,今姑減下,與未差之代,弘文館校理元在明,副司直吳淵常差下,副司直李德鉉·趙台榮·李寅采·金熙華·姜世綸·黃基天,副司果李渭達,謄錄郞廳差下,仍令該曹口傳啓下,使之察任,何如?傳曰,允。
兵曹口傳政事,實錄編修官四單元在明·李德鉉·趙台榮·李寅采,記注官五單吳淵常·金熙華·姜世綸·李渭達·黃基天。
趙德潤,以義禁府言啓曰,羅州牧量移罪人趙貞喆量移,求禮縣量移罪人李度謙放送事,承傳啓下矣。貞喆·度謙,罪犯深重,不敢遽然擧行之意,敢啓。傳曰,知道。斯速擧行。
敎公忠監司朴崙壽書。王若曰,古者二千石良吏,謂難其人,今以五十州雄藩,當屬之子,才優方面,簡在宸心。眷玆百濟之舊疆,實是三韓之重鎭,舟車轉輸之咸湊,最近京都,湖山襟帶之相連,素稱關阨。星羅棋布,厥土惟墳壤塗泥,野處江居,其人多士夫豪右。吏失其職,民失其業,凋弊不勝其多,俗日益薄,風日益渝,變怪殆無虛歲。幸昨年穡事稍稔,雖無飢饉顚連之憂,自前冬逆獄以來,政急彈壓鎭定之策。顧我海東八路,孰非壯鎖鑰之門?最玆湖西一區,尤難按澄淸之轡,必待剸繁理劇之手,以責承流宣化之功。惟卿,恬雅自持,文華餘事,家傳淸白,靑氈繼簪組之榮,世篤忠貞,鐵券襲帶礪之舊。春曹湖邑,內外歷試其才猷,玉署銀臺,前後屢叨於邇密。向來薇垣一疏,誓不與賊俱生,所以丹綍十行,特許扶經之義。方擬三銓之虛席,先作一路之福星,玆授卿以公忠道觀察使兼兵馬水軍節度使·巡察使·公州牧使。卿其益恢遠圖,無替隆寄,勸循良而懲貪虐,在所當先,恤困窮而抑豪强,寧或少緩?已試之剛明綜核,何待加勉之言?新到之廉潔公平,庶有可觀於後,自餘稟裁之事,俱有典憲之常。於戲,卿豈無北望之懷?行且召矣,予將紓南顧之憂,往其欽哉。方當恭默之時,未遑頻煩之誥,故玆敎示,想宜知悉。知製敎李泳夏製進
乙丑三月二十五日午時,上御景春殿廬次。藥房入診入侍時,都提調李敬一,提調黃昇源,行都承旨徐瀅修,假注書李潞,記事官崔鳳和,別兼春秋金蓍根,待敎朴宗薰,以次進伏,醫官柳曾模·吳千根,退伏楹外訖。敬一奏曰,牛黃膏昨又進御,或有餘熱未退而進御乎?上曰,別無餘症,而精神或有未淸爽之時,故進服矣。上曰,醫官二員入診。曾模承命入診訖,伏奏曰,脈候左右三部調勻,熱候則今無餘症矣。千根又入診,伏奏曰,脈候左右三部調勻,熱候則不現矣。敬一曰,眼候或未淸涼之症,牛黃膏進御後,益有差勝乎?上曰,眼候以久未梳洗之故,時或不能淸利,而今則別無其症矣。敬一曰,近間或已御梳櫛乎?上曰,姑未矣。上曰,頭髮何以則有易解之道乎?曾模伏奏曰,以竹瀝塗之,則易解矣。上命醫官先退。曾模·千根退出。上曰,他醫官有待令者乎?瀅修曰,金時中·趙宗協來待矣。上曰,雖不入診,可以察候乎?瀅修問於時中而奏曰,聞入診醫官之言,脈候比昨一樣云,雖未入診,可以仰揣云矣。仍命退,諸臣以次退出。
上在昌慶宮廬次。大行大王大妃殿初喪。
巳時,日暈。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
徐瀅修啓曰,左副承旨金宗善,右副承旨金在昌,今日不爲仕進,竝卽牌招,何如?傳曰,允。
金宗善,以吏曹言啓曰,今此大行大王大妃平時冊寶奉安殯殿時執事中,時無職名人員,令該曹口傳付軍職,何如?傳曰,允。
兵曹口傳政事,副司果單姜彙鈺·韓永逵·金孝秀·李海淸·趙晉和·洪命周。
金宗善,以禮曹言啓曰,健陵陵上莎草有頉處,以來四月初八日午時·十七日卯時·二十日卯時,臨時稟旨擧行事,前已草記,允下矣。陵上修改,一時爲急,以初八日午時擧行,何如?傳曰,允。
金宗善,以禮曹言啓曰,健陵陵上莎草修改,以來四月初八日午時擧行事,草記,允下矣。原節目中,改付標以入之意,敢啓。傳曰,知道。
嚴耆,以工曹言啓曰,各殿各宮進上端午日節扇及靸鞋·溫鞋,當爲封進,而取考丙申·辛酉謄錄,則白斑貼扇,代以白貼扇封進,朱斑紗貼扇,代以白貼扇封進,黑唐皮靸鞋·溫鞋,俱以白皮鞋封進事,旣有受敎矣。今番則何以爲之乎?敢稟。傳曰,依前例爲之。
嚴耆,以工曹言啓曰,各殿各宮端午人日進上艾花·首花·梳函等種,取考丙申謄錄,則勿爲封進事,旣有受敎矣。今番則何以爲之乎?敢稟。傳曰,依前例爲之。
嚴耆,以工曹言啓曰,殯殿進上逐朔黃毛及端午日節扇艾花·首花·梳函·溫鞋等種,取考丁丑謄錄,則勿爲封進事,旣有受敎矣,今番則何以爲之乎?敢稟。傳曰,今番亦依前例擧行。
上在昌慶宮廬次。大行大王大妃殿初喪。
未時申時,日暈。
藥房提調黃昇源,副提調徐瀅修啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,公忠水使尹頤東授符次,密匣請出之意,敢啓。傳曰,知道。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
備忘記,公忠水使尹頤東下直,長弓一張,長箭一部,片箭一部,筒兒一箇賜給。
徐瀅修啓曰,右承旨嚴耆,今日不爲仕進,卽爲牌招,何如?傳曰,允。
以右承旨嚴耆牌不進罷職傳旨,傳于金宗善曰,只推。
兵曹口傳政事,副司果任天常·沈厚鎭·韓永建竝單付。
金在昌,以戶曹言啓曰,時御所內各司及慶熙宮以下諸處春奉審,當依例爲之,而此與他時有異,在前亦有退行之例,姑待秋奉審擧行,何如?傳曰,允。
金在昌,以漢城府言啓曰,每式年成籍後,五部帳籍江都件,例於翌年春,自臣府郞官持往江都,舊籍曝曬,竝與新籍藏置矣。甲子式帳籍,發遣本府郞廳,藏置·曝曬等事,依例擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
兼戶曹判書趙鎭寬疏曰,伏以颺慈徽於寶牒,薦縟禮於殯殿,哀與慶半,愴慕冞極。臣於此際,忝叨敦匠,固已蔑效於奔走,而猥又以文字之事,承乏苟充,辭藻荒蕪,神思鈍弊,終不能模天日之光,賁琬琰之美,屛息俟罪,赧懼靡措。乃者禮成之日,恩齎遍加,罔功如臣,亦預其中,隆秩天駟,寵命聯翩,雖非疊受,便是荐貺,爵賞之濫,臣竊爲聖朝惜之。夫賞莫大於超資,而資莫崇於輔國。是以昔之躋斯位者,率皆耆德宿望,爲朝廷所標準,其因緣事會,幸而致之者,固未嘗數數有之,臣之卑鄙,尤何足擬議也?抑臣纔以所叨太繁,懼不克負荷,敢上辭本,冒控情實,非不知此時有司之臣,義不敢爲丐免,而惟其此時也,故不獲已爲此也。聖旨靳許,大違始望,竊自恨誠淺語凡,無以見孚於君父,而曾未幾日,又蒙此恩命,其職事則猶是而爵品則加進焉,將裁損之是圖而反益盈之,豈不誠靦顔者乎?況臣自來庸孱,中經淪落,志趣意望,本不出於凡卑冗散,而幸際我三聖人之世,鴻恩湛澤,汪漾荐至,年除歲遷,滚到于此,而其在於公也,隨逐隊行,未有出一言劃一策,以效絲毫之報。以言乎私,則臣於父祖未卒之志事,無所遵承,而爵秩則過之,家國之間,居然做得無狀底人物,而顧其身,榮亢徒極,是豈臣門戶之福哉?繞壁隱憂,情不自安,玆陳短章,仰瀆崇嚴。伏願殿下,責臣之辜恩,憐臣之過分,所授新資,特命收還,使名器之重無致濫猥,世祿之家知所謹約,則非惟臣終免於大戾,殷笥愼賞之義,禹範錫極之化,我殿下可以兼有之矣,公私不勝幸甚。臣無任云云。答曰,省疏具悉。卿其勿辭行公。
判尹尹光普疏曰,伏以惟天惟祖宗,眷佑我邦家,聖上痘候,自初祥順,未浹旬日,遄臻康復,殿宮悅豫於上,朝野懽欣於下,環東土億萬年無疆之休,實基於玆,區區慶忭,曷有其極?第伏惟嚴廬哀疚之中,屢踰旬朔,因山之遠期已卜,上冊之縟禮旣擧,孝思追慕,益復靡極。仍伏念臣性本庸陋,年又衰邁,不足備數於任使之末,而猥荷兩朝特達之眷,濫叨八座崇顯之秩,恩積海岳,報蔑涓埃,居常懍惕,若隕淵谷。乃者上號之盛禮,獲叨敦匠之末任,義重終事,思效塵刹之報,職忝董役,粗伸趨走之忱,不自意晉秩之恩,特下於竣事之日,臣聞命惶感,繼以恧蹙,實不知措躬之所也。嗚呼,摹天畫日,範金鏤玉,揚顯冊而闡徽音,其事焉至重,其禮焉至大,此實朝家之晠擧,臣民之攢祝者也。臣於是時,獲參執事之列,已極遭遇之幸,顧安有一半分勞勩之可紀而濫受罔功之賞,以益負乘之懼哉?臣若憑恃寵靈,冒沒蹲據,則臣之踰分喪廉,固不足恤,而其於辱聖簡而累淸朝何哉?且臣自初春以後,疾病侵尋,咳喘苦劇,近觸風寒,一陪越添,日前冊寶進上之時,未敢偃處,雖不得不擔曳入闕,而頭眩脚軟,若將昏仆,終未免徑退於頒敎之前,臣心悵凜,尤無容措。歸卽頹臥,仍委床席,胸膈煩悶而粥飮不能下,四肢拘攣而行步不能運,少欲動作,輒致暈倒。以若病情,雖閑司漫職,尙無以自力,至於京兆劇務,尤非可論,玆敢不避猥越,疾聲呼籲於天地父母之前。伏乞聖明,俯垂矜諒,還收臣新授資秩,鐫改臣所帶本職,以重公器,以安微諒,不勝幸甚。臣無任云云。答曰,省疏具悉。卿其勿辭行公。
判義禁趙尙鎭,知義禁李翊模,同義禁李普天·李庚運聯名疏曰,伏以臣等於日前放未放回啓,以竄配諸罪人等,不敢遽然放釋之意,猥徹於草記中矣,及伏奉批旨下者,有卽爲擧行之命。方當慶賀誕擧,雷雨旁霈之時,有以仰欽恤曠蕩之聖意,而第穩城府竄配罪人蔡弘遠,渠以釁孽之種,罪犯深重,嶺南事出後,朝家所以處之者,極其寬大,而不悛舊習,隱伏江郊,甘爲邪賊之逋藪,情節莫掩,證案昭在,當初薄竄之典,不足以癉惡鋤根,則到今遽議於疎放之科,豈非失刑之大者乎?此而放過,則義理漸晦,紀綱益頹,伏莽之憂,將無所不至,誠不勝却顧而長慮也。至於羅州牧量移罪人趙貞喆,卽劇賊之壻,而渠所負犯,關係亦重,自島出陸,已是寬典,則今又量移,尤豈可論?求禮縣量移罪人李度謙,逆瑮之姪,而出繼免奴,輕施編配者,歲月漸久,耳目雖遠,此等凶醜,盡歸平反,則從此亂逆,無所懲畏,隄防日益隳壞,思之及此,寧不懍然而寒心哉?若夫鎭海縣定配罪人趙鎭井,放歸田里罪人李祖源·沈基泰,俱是名在臺啓之人,則雖伏承斯速擧行之命,而啓體至重,格例所拘,亦無以奉承。臣罪至此,益無所逃,成命之下,已過屢日,而百爾思量,奉行無路,間値齋日,呼籲且阻,今始聯陳短章,仰瀆嚴廬之下。伏乞聖明,更加三思,亟降反汗之音,一以嚴懲討,一以存公格,不勝幸甚。臣等無任云云。答曰,省疏具悉。執藝之義,一番爭執,容或無怪,亦有不然者。非躬犯惡逆,而世豈有終身置人於罪謫之理乎?自有斟量,卿等勿復爭執,卽爲擧行。
護軍徐榮輔疏曰,伏以惟祖宗,默垂佑騭,聖痘平復,玉候彌康,太平萬世,自今伊始,帀域含生,蹈舞惟均。仍伏念臣於日昨,因上號都監賞典,猥膺陞秩之命,惝怳踧踖,不知攸措。臣本庸愚,百無肖似,而過蒙兩朝不世之渥,班次卿月,歷敡華要,自顧涯分踰濫極矣,居常懍惕,如集于木,更進一步,實非始望之所及。且夫爵賞者,國家所以御世之大柄,非其人而與之,則僥倖啓,無其勞而施之,則賢不肖混,故明主惜之。今臣以人則無片善之可名,以勞則無寸功之可紀,而徒藉寵靈,冒叨僥猥,貽累懋賞之政,玷汚命德之器,此誠非細故也,玆敢仰首控籲,冒瀆崇聽。伏乞聖明,俯賜諒察,收還臣新授爵秩,俾名器無䙝,微分獲安,不勝幸甚。臣無任云云。答曰,省疏具悉。卿其勿辭行公。
副校理李泳夏疏曰,伏以。殯殿上號,聖孝克伸,大庭播誥,班儀如昨,伏惟嚴廬哀慕,撫舊靡逮。仍伏念臣庸愚疎闇,最居人下,豈敢以見職自居,容議於國家之大典禮,而乃逢千一稀有之慶,賀儀隔日,帀域蹈抃,而退行之議,發於掌禮之地,至勤詢問之擧。以臣眇然疎逖之蹤,非不知從衆唯諾之爲無弊,而有懷無隱,臣分則然,隨波苟同,昔人所恥,不勝抑鬱之情,果陳參差之論,而亦嘗以禮堂之言,歸之守經之議,則臣之此心,夫豈有非斥爭詰之意哉?及伏見草記批旨,告由則先行,賀儀則退行。此實國朝創行之例,則身居論思之地,有不敢終始泯默,而臣之前疏云云,亦嘗欲委曲宛轉,引据已例,上而無顚倒之擧,下而慰顒企之情而已,非敢爲膠守淺見,䮕正掌禮之失也。日前宗伯之疏,何爲其太深看而過自引也?臣若更費辭說,逐朝辨析,則將懼其成一葛藤,徒貽酬應之勞,亦非所以不失和氣,共祝吉慶之意,惟當含默自訟之不已,而第其疏中一二句語之箚着臣身者,則有不得不一番陳暴者。臣之前疏中所引己卯禫賀云者,蓋以十年之間,或停或行,可見禮節之隨時從宜,而己巳停賀,卽先正之箚請也。己卯行賀,只載於先正日記,而先正日記,乃是備載朝野之見聞,則不可以載於日記者,竝指爲先正之事,明矣。臣之所引,不過曰此事之載於日記而已,何嘗曰己卯行賀,亦出於先正本意,謂先正以前後變見云耶?況又禫賀之久已停廢,有非今日之可以引據,故臣疏中,亦曰非敢以此旁照云爾,則可見臣之所論,只因禮判禫賀之說,引喩國朝已行之例而已。今重臣疏辭,有若臣以先正所不爲之事,混淪爲說,歸先正於前後變見之科者,臣誠莫曉其所謂也。恐未及看詳臣疏,如是爲說,而獨不念當之者,一加此目,危卼而不自安乎?至於殺禮行賀於廞衛未啓之前,有何可據之例云者,又若臣蔑禮創說者然,臣誠不勝其瞿然,而今日之慶,是果何等曠古之事,國朝以來,僅再見焉。臣固謏聞蔑識,未敢指的於襯合之例,而亦未知我朝以來,遇如此之慶,適當如此之時,不卽行賀,退行於四五朔之後者,亦有可據之例耶?臣之戇愚忠赤,當此無前之慶,只知賀禮之不可踰時,抃祝居前,商量在後,忽發狂瞽之說,反招譏議之來,臣實自取,何尤於人?其疏所引朱夫子論瑞慶節事,雖足爲停賀之證,而臣之愚意,終有所不能釋然者。宋朝聖節之賀,卽按例常行之事,亦與前日所引禫賀至賀,無甚異同,而非如今日千一曠世之慶也。朱夫子當日箚請,乃是密奏光宗,以光其孝思,而箚中所陳,卽是權免,其表亦不收接云。此與我朝權停行賀,不擧致詞呼嵩之禮,似爲襯合,而臣又有一言可辨者。箚中亦曰,三年之內,凡有合稱賀事,竝依此例云,則此乃三年內賀禮竝免之謂也,豈可與我朝今日之事,比而論之哉?且伏念聖人緣情而制禮,情之所發,按住而不得,則飾喜之心,逾近而逾至也。臣不敢遠引前代,我朝慶禮之每不踰年,如進號行禮之必行於當日,冬月賀儀之必擧於歲前者,皆爲旁引之端也。至於慶愈大禮愈隆,而不以遲久爲欠者,臣未知其爲宜也。然而事屬過境,言不見用,禮堂之前後考據,如彼其勤,聖明之嘉納採施,又甚隆摯,臣之前疏,自歸於空言之無補,臣何敢追提旣往,更犯瀆擾,而卽又伏見重臣問啓辭意,至謂之堂疏峻發,臣誠反顧慙恧,繼之以驚訝也。夫當是時而居是職,各陳當否,一聽睿裁,則其不能純然沕合,或有異同者,亦是淸朝之美事。臣旣獻議於前,又復申之於後,卽不過自陳淺見而已,此而謂峻發之言,則言者之羞愧悚惕姑無論,亦豈重臣初疏仰請博議之意乎?臣之本心,已蒙天鑑之俯燭,顧何待一一辨析,而聞此非情之說,亦不敢徒事噤默,不一仰暴焉。臣雖無似,顧其職則經幄之任也。因一可否之論,厚招譏剌之至,縱欲淟涊蹲冒,其於傍手之指點何哉?此臣難進之端也。且臣有私情之萬萬切急者,臣之偏母,素有蛔積之症,老益沈痼,一有將攝之失宜,輒至氣息之奄奄,間因日候之陰濕,挾感添劇,委頓凜綴已有日,臣方左右扶將,憂灼焦悶。此時離捨供職,萬無其望,玆敢仰暴情實,兼控煎迫之私,仰瀆崇嚴之聽。伏乞聖慈,俯賜鑑諒,亟命鐫削臣職名,以安賤分,以便救護,不勝幸甚。臣無任云云。省疏具悉。禮判之疏,旣無侵斥,爾身者則又此張皇,何也?上告則伊時事勢,還停亦甚悚悶,仍行固當。至於下布,則有何所重?不可退行。爾雖以創行看作怪事,予則曰,雖百番創行,無毫分妨害於禮意也。觀於爾疏,今之處論思者,似不如古之處論思者,予甚歎焉。爾其勿辭救護。
修撰尹致鼎疏曰,伏以刑法者,有國之大政,而人主之大柄也。信法則治,越法則䙝,古昔聖王之惟欽惟恤者,豈徒然哉?以公則天理行而群心服,以私則人慾流而輿情咈,故傳云,國人皆曰可殺,然後殺之,豈不以刑法大政,非人主所得以私之歟?臣於日昨,伏見蔡弘遠·趙鎭井兩罪人特放之敎,繼以有趙貞喆·李度謙或移或宥之命,臣驚愕憂歎,不能無憾於天地之大也。今玆廣蕩之典,雖出於同慶之聖意,獨運神智,違拂公議。詢謀不及於廟堂,可否不付於有司,判付一下,擧朝驚惑,此果合於公正無私之德,而喉院三司,箚啓日至,上下相持,情志否隔,亦豈所以導揚和氣,飾喜廣慶之本意哉?噫,彼弘遠,名出賊招,獄案昭在,兼以世濟之惡,久爲國人之同憤。鎭井,向來凶疏,情節莫掩,特以老悖之故,尙逭王府之訊鞫,豈可比於尋常罪謫,而凶逆之壻,劇賊之姪,無不循例肆赦,若無難事。殿下雖以好生之德意,力拒擧國之公議,而獨不念隄防一壞而不可復塞,亂逆生心而無所懲畏哉?臣不勝其繞壁而太息也。伏願穆然深思,幡然回聽,亟收四罪人量移宥放之命,以示大聖人捨己從人之量,出凡常萬萬也。目今臺閣一空,爭難無人,不敢知殿下,不以杜言路貽後弊爲憂乎?伏見院議批旨,卿等以此疑之,則還收亦不難爲敎。臣奉讀未半,一以喜我聖上轉環之量,不遠而復,一以憂我殿下,以上聖中正之德,何不爲光明磊落如日中天之政,而乃遽爲群下之所疑哉?然而有過不貳,從諫如流,卽是聖人之大節,竊敢以還收不難之敎,仰恃如天地矣,于今幾日,尙無指揮之明命。嗚呼,昔者之敎,無乃殿下姑且彌縫之意,而殿下之一部權衡,終不可以群下之言有所移易耶?若爾則其爲仰累聖德,非特爲失刑政解隄防之比也,殿下明聖,何不念及於是也?君臣之際,貴在推誠,誠不可一日無者,而殿下旣許之於前,從又靳之於後,則其爲不誠孰甚?所以缺八域之望而解四方之體者,甚非細故,苟殿下深留聖意,默加提檢,則反汗之命,似不待臣言之畢也。仍伏念臣之玉署恩除,今有日矣。以臣千不近似之質,重辱華貫,忝叨經幄,又當懲討之方張,曷敢不卽日出肅,以效沫飮之義,而第以素抱貞疾,便成籧篨,平居調養,無異嬰兒,雖遇薄寒,蟄若癃痼。近者以來,一倍陟劇,癖積上衡,泄痢下瀉,委倒床簀,惙惙無生意,旬日之內,萬無蠢動之望,玆敢呼籲於嚴廬之下。伏乞聖慈,天地父母,俯垂諒察,亟遞臣職,以安微分,仍治臣瀆擾之罪,以肅朝綱,千萬幸甚。臣無任云云。省疏具悉。已諭於堂箚矣。
副校理李惟命疏曰,伏以昨日館僚,以罪人蔡弘遠·趙鎭井事,有所陳箚,而臣未及出肅,不得聯參,私竊憂慨,不能自已。及夫批旨之下,未蒙允兪之音,臣於此益不覺瞿然失圖也。噫,彼弘遠之名出賊招,證案昭載,鎭井之私逞悖疏,情跡莫掩。其關係之大負犯之重果何如,而邊遠之竄,已爲失刑之甚,豈可與尋常罪謫之遇赦輒宥者,混淆而竝擧也哉?赦令一下,聽聞皆駭,其爲乖王章而咈公議,當復如何?隄防由是而漸壞,亂萌由是而漸滋,方來之慮,將無所不至。伏願聖明,更加三思,特寢兩罪人放送之命,一以示王章之莫嚴,一以示公議之莫遏焉。且伏念臣與校理臣元在明,有內外從應避之嫌,臣所帶春秋兼銜,在法當遞,玆敢援例附陳,亦望亟賜遞改,以存公格,以安微分,不勝幸甚。臣無任云云。省疏具悉。已諭於堂箚矣。疏辭許令該曹,稟處。
上在昌慶宮廬次。大行大王大妃殿初喪。
辰時,日暈兩珥。自巳時至酉時,日暈。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
嚴耆啓曰,同副承旨李文會,今日不爲仕進,卽爲牌招,何如?傳曰,允。
李文會,以奎章閣言啓曰,景慕宮望廟樓今春大奉審,臣宗薰與提調朴鎭寬,進詣展奉奉審,無頉之意,敢啓。傳曰,知道。
李文會,以國葬都監摠護使意啓曰,今番山陵表石前後面草圖書,睿覽後,方可正書入刻,故令前面書寫官行判中樞府事李時秀,陰記書寫官行判中樞府事徐龍輔,先爲寫出以入之意,敢啓。傳曰,知道。
李文會,以山陵都監摠護使意啓曰,本都監輸石所監造官趙宅謙,日前移拜義禁府都事矣。職務相妨,令該曹閑司相換,以爲專意董役之地,何如?傳曰,允。
李文會,以禮曹言啓曰,卽接長興幼學白載垕所志,則以爲同姓七寸姪宗海,嫡·妾俱無子,以其同姓四寸弟宗守第二子瑗,欲爲立後,兩家同議與受,未及禮斜,而宗守夫妻俱歿,到今拘於常格,不得按例禮斜。旣在門長之列,故如是具由仰訴,依定式草記稟處事,呈狀矣。曾因大臣筵達,兩邊與受,明有可據而不得登聞者,許令該曹論理草記事,允下,而門長白載垕所訴旣如此,依大臣筵奏定式,白宗守第二子瑗,立爲白宗海之後,何如?傳曰,允。
李文會,以禮曹言啓曰,卽接光州幼學吳泰源所志,則以爲族兄始源,嫡·妾俱無子,以其同姓六寸弟益三第四子相民,欲爲繼後,兩家同議與受,未及禮斜,而始源夫妻俱歿,到今拘於常規,不得循例禮斜。忝在門長之列,玆以具由仰訴,依定式草記稟處事,呈狀矣。曾因大臣筵達,兩邊與受,明有可據而不得登聞者,許令該曹論理草記事,允下,而門長吳泰源所訴旣如此,依大臣筵奏定式,吳益三第四子相民,立爲吳始源之後,何如?傳曰,允。
嚴耆,以訓鍊都監言啓曰,頃因禮曹捉虎草記,發遣善放砲手,使之跟捕矣。順陵局內,連捉中虎二頭,將卒等處,依例施賞,而虎旣捉得,山行將卒,姑爲撤還之意,敢啓。傳曰,知道。
嚴耆,以禁衛營言啓曰,今春南壇奉審,臣準源有身病,謹依下敎,令中軍徐英輔進詣奉審,仍爲摘奸,則壇上與階砌·紅箭門內外,俱爲無頉,松木則漸就蒼蔚,禁樵守護等節,另加申飭之意,敢啓。傳曰,知道。
嚴耆,以御營廳言啓曰,本廳哨官秦渭發,身病甚重,勢難察任,改差,何如?傳曰,允。
趙德潤,以義禁府言啓曰,穩城府竄配罪人蔡弘遠,求禮縣量移罪人度謙放送,羅州牧量移罪人貞喆量移事,命下矣。蔡弘遠·度謙,竝放送事,分付各該道臣,貞喆,黃海道兔山縣量移,而仍前罪目,依例發遣府羅將,自羅州牧執捉,押送于新定配所,何如?傳曰,允。
上在昌慶宮廬次。大行大王大妃殿初喪。
自午時至人定,灑雨下雨,測雨器水深三分。自人定至夜五更,灑雨下雨,測雨器水深二分。
藥房提調黃昇源,副提調徐瀅修啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
嚴耆啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
嚴耆啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
吏曹口傳政事,禁府都事趙宅謙,掌苑奉事李海魯相換。
徐瀅修啓曰,卽者吏曹郞廳來言,連山縣監尹毅東,兩司當爲署經,而憲府則行大司憲李直輔,掌令宋穉圭在外,執義·掌令一員,持平二員未差,諫院則大司諫·司諫·獻納·正言二員未差,無以署經云,何以爲之?敢稟。傳曰,臺諫有闕之代,政官牌招,開政差出,待下批牌招,使之卽爲署經。
有政。吏批,行判書黃昇源,參判朴宗慶進,參議未差,同副承旨李文會進。啓曰,大司成及玉堂東壁,今當差出,而擬望之人乏少,承旨及外任,竝擬,何如?傳曰,允。以閔耆顯爲吏曹參議,權常愼爲大司諫,柳台佐爲執義,朴宗正爲司諫,姜彙鈺爲掌令,朴宗來爲刑曹參判,李元默爲刑曹佐郞,金履永爲同經筵,李南圭·愼宜學爲持平,李惟命爲獻納,韓兢履·洪冕燮爲正言,吳淵常爲副應敎,金蓍根爲副校理,申絢爲大司成,宋翼淵爲兵曹佐郞,徐有恂爲司僕正,吳敏常爲禮賓主簿,故正言李永祿贈吏參倒兼,同義禁李庚運考。
兵批,判書韓晩裕病,參判林漢浩入直進,參議朴瑞源受由,參知尹羽烈病,右承旨嚴耆進。同知單郭重欽,僉知李身敬·沈鐮,大護軍曺允大,護軍朴宗來·徐有容·姜宅一,副護軍閔耆顯·金在淳·韓興裕·吳翰源,副司直吳淵常·柳台佐·黃明漢竝單付。
李文會啓曰,今日政事望筒中,新通懸註,誤書以入,致勤下敎。臣之矇然捧入,不勝惶悚,而赴政政官,不可無警,竝推考,何如?傳曰,允。
傳于李文會曰,明日政官牌招開政。
以平安監司李書九狀啓,昌城府民家失火事,傳于金在昌曰,聞甚驚惻,元恤典外,別加顧恤,使之卽爲奠接事,廟堂區劃,分付。
李文會,以禮曹言啓曰,謹稽內喪祔喪時謄錄,則發引到山陵,成殯奠後陪從百官,改服淺淡服·烏紗帽·黑角帶,就先陵紅門外,行展謁之禮矣。今亦依前例磨鍊,何如?傳曰,允。
李文會,以承文院都提調意啓曰,獐子島越境人會審後,盛京將軍·盛京刑部知會咨文,纔已出來矣。昨冬上諭承准回咨,旣令文任撰出入送,則今番回咨,不宜異同,令藝文提學撰出,而彌串僉使李存敬,開復原職,來頭使行奉表稱謝之意措辭,正書安寶,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
吏曹啓目粘連,觀此弘文館副校理李惟命上疏,則以爲臣與校理臣元在明,有內外從應避之嫌,臣所帶春秋兼銜,在法當遞,亟賜遞改亦爲白有臥所,相避之法,在下當遞,副校理李惟命所帶春秋館記注官之任,今姑減下,何如?判付啓,依允。
右議政李敬一箚曰,伏以臣自四五日來,重患外感,寒熱交作,肢節如碎,食飮全廢,委頓床笫。顧今聖候,新復常度,間日候班,姑未停撤,而身在嘗藥之任,蠢動無路,息偃在家,兩日班聯,俱未趨簉。論其辜犯,合被大何,玆敢略陳短箚,仰暴情實。伏乞亟令勘臣罪罰,以警具僚,不勝幸甚云云。答曰,省箚具悉卿懇。愼節奉慮,數日候班,未參何傷?卿其勿辭,安心調理。仍傳曰,此批答,遣史官,傳諭于右議政。
上在昌慶宮廬次。大行大王大妃殿初喪。
朔祭後,大殿·王大妃殿·中宮殿·惠慶宮·嘉順宮,內閣·政院·玉堂·百官,奉慰單子問安。答曰,罔極。
趙德潤啓曰,行大司憲李直輔,執義柳台佐,掌令宋穉圭·姜彙鈺,持平愼宜學·李南圭在外,監察茶時之意,敢啓。傳曰,知道。
李文會啓曰,獻納李惟命,身在闕中,旣已承牌,而謂有親嫌,不爲肅謝,直爲出去,事甚未安,推考,何如?傳曰,允。
徐瀅修啓曰,吏曹判書黃昇源,參判朴宗慶,參議閔耆顯牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。參議只推,一體牌招。
徐瀅修啓曰,吏曹判書黃昇源,參判朴宗慶,參議閔耆顯再牌不進,推考傳旨及罷職傳旨,今方捧入,而開政命下之後,連事違召,尙不擧行,事極未安。判書·參判,所當更請牌招,而係是一日三牌,何以爲之?敢稟。傳曰,竝以前牌催促。
有政。吏批,行判書黃昇源,參判朴宗慶進,參議閔耆顯陳疏入啓,左副承旨金宗善進。以梁奭觀爲典籍,林漢浩爲江原監司。
再政。吏批,以金履永爲兵曹參判。
金宗善啓曰,兵批無緊窠,吏批無送西之人,無政事之意,敢啓。傳曰,知道。
嚴耆啓曰,卽見慶尙右兵使趙文彦番上忠翊衛等摠數開坐啓本,則封發日子,在於去月初九日,而今始到院,計其程途,稽緩太甚。莫重狀本之如是遲滯,事極駭然,當該帥臣,從重推考,何如?傳曰,允。
徐瀅修啓曰,連山縣監尹毅東,兩司當爲署經,而憲府則行大司憲李直輔,執義柳台佐,掌令宋穉圭·姜彙鈺,持平愼宜學·李南圭在外,諫院則大司諫權常愼,正言洪冕燮·韓兢履牌不進,司諫朴宗正奉命在外,獻納李惟命,謂有親嫌,直爲出去,無以備員署經,何以爲之?敢稟。傳曰,違牌人只推,更爲牌招。
徐瀅修啓曰,連山縣監尹毅東,兩司當爲署經,而憲府則行大司憲李直輔,執義柳台佐,掌令宋穉圭·姜彙鈺,持平愼宜學·李南圭在外,諫院則大司諫權常愼,正言洪冕燮·韓兢履再牌不進,司諫朴宗正奉命在外,獻納李惟命未肅拜,無以備員署經,何以爲之?敢稟。傳曰,違牌人只推,更爲牌招。
金宗善啓曰,大司諫權常愼,正言韓兢履三牌不進,依定式,遞差傳旨及禁推傳旨,捧入之意,敢啓。傳曰,知道。
以大司諫權常愼,正言韓兢履三牌不進禁推傳旨,傳于金宗善曰,分揀。
金宗善啓曰,連山縣監尹毅東,兩司當爲署經,而憲府則行大司憲李直輔,執義柳台佐,掌令宋穉圭·姜彙鈺,持平愼宜學·李南圭在外,諫院則大司諫權常愼,正言韓兢履三牌不進,司諫朴宗正奉命在外,獻納李惟命未肅拜,正言洪冕燮未署經,無以備員署經,何以爲之?敢稟。傳曰,山林外,在外及未肅拜人許遞,政官待明朝,牌招開政。
以開城留守兪漢謨狀啓,囕燒死人恤典題給事,傳于金在昌曰,聞甚驚惻,別加顧助,致死人等生前身還布,蕩減事,回諭。
李文會,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
李文會,以禮曹言啓曰,本曹啓辭,謹稽禮文,初虞祭,日中而行,或路遠,則不出是日可也云,而來六月二十日,因山下玄宮在亥時矣。初虞祭,當行於題主設奠之後,而時限甚促,恐不無踰日之慮,誠萬萬悚悶。是日之內,旣不得設行,則勢將設行於魂殿,而蓋虞者安也,路遠則於行宮行之者,急於慰安之意也。踰日而虞,有違禮制,返虞後行祭,亦恐徐緩,而俱係莫重祭禮,問議于時·原任大臣及在外儒賢而處之,何如?傳曰,允事,命下矣。發遣本曹郞廳,問議于時·原任大臣及在外儒賢處,則議政府左議政臣徐邁修以爲古禮辰而葬,日中而虞者,蓋出於致愼蕆事之義,則亥時下玄宮後,當日內初虞,實是事勢之行不得者。事勢旣如此,則勿論當日·踰日,題主奠設行後,卽行初虞,似合於速虞妥靈之禮訓,而以臣矇昧之見,不敢質言於莫重儀節,伏惟上裁云。右議政臣李敬一以爲初虞祭之不得踰日,乃是急於慰安之意也。因山下玄宮,在於亥時,則雖難周旋於是日之內,而無論踰日與否,題主設奠後,卽行初虞祭於山陵行殿,恐合禮意,伏惟上裁云。領中樞府事臣李秉模,病未獻議。行判中樞府事臣李時秀以爲病伏昏聵,不敢獻議云。行判中樞府事臣徐龍輔,病未獻議,行判中樞府事臣金觀柱以爲臣於禮儀,素所昧昧,況今病神昏錯,不敢倉猝獻議於莫重典禮,只切惶悚而已云。議政府右贊成臣宋煥箕以爲臣癃喘奄奄,神識昏昧,今於淸問之下,實無以仰對,而竊念踰日而虞,禮無所據,尤何敢以賤臣臆見與議哉云。行司憲府大司憲臣李直輔以爲臣以眛禮,從前下詢,不敢仰對,今又兩朔之內,再辱王人,而終未得對揚休命,惶恐待罪之至云。戶曹參議臣金日柱以爲臣於病伏㱡㱡之中,禮郞下臨,以來六月二十日亥時,因山下玄宮後,設行虞祭,不無踰日之慮。誕宣下詢之命,臣素眛禮學,病且委頓,有難强對。然第據古禮,則葬不擇日時,故有旣葬日中而虞之文矣。今玆下玄宮,旣擇用亥時,而如無他變通之時,則踰日行虞,實是理勢之所不免。然旣有違於禮制,則以臣愚眛,不敢質言仰對,不勝惶恐云。司憲府掌令臣宋穉圭以爲皇天默佑,祖宗陰隲,聖上痘候,遄奏康復,八域含生,普切鰲抃。臣於此時,猥在收召之列,而病伏㱡㱡,旣無以趨造伸誠,又未及陳章請譴,義分都虧,罪戾甚大,日夕惶隕,靡所容措。千萬夢寐之外,禮郞銜命遠臨,詢及疑文,臣益切驚惑,不覺背汗之沾衣也。臣全眛禮學,雖閭巷間尋常儀節,尙不能曉解,今於淸問之下,何敢有所仰對,以臣懵陋,虛辱王人?不但臣心之悚恧,抑亦淸朝之可羞。伏乞聖明,俯垂鑑燭,特命該曹,後勿復問,則公私幸甚。臣不勝屛營祈懇之至云矣。大臣及儒賢之議如此,上裁,何如?傳曰,依大臣·儒賢議爲之。
徐瀅修,以吏批言啓曰,成均館直講梁宗維,受由過限不上來,依例改差,何如?傳曰,允。
金在昌,以賑恤廳言啓曰,謹依傳敎,永興璿派人前令李尙熙等十一人,各米一石,錢十兩,合米十一石,錢一百十兩,回糧依例分給之意,敢啓。傳曰,知道。
嚴耆,以備邊司言啓曰,本司武郞廳李吉會,宣傳官前仕通計已滿十五朔,依例六品遷轉事,捧承傳施行,何如?傳曰,允。
嚴耆,以訓鍊都監言啓曰,來四月初一日,魂殿朔祭·朝奠兼行時,因兵曹節目,廣智營軍四十五名,哨官李漢翼,軍餉色軍十五名,北營標下軍三十五名,入直別將林栽洙率領,與禁衛營·御營廳將官軍兵,自弘化門外北路至南路,稍遠排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
嚴耆,以訓鍊都監言啓曰,今四月初二日,殯殿議政府進香時,因兵曹節目,廣智營軍四十五名,哨官李漢翼,軍餉色軍十五名,北營標下軍三十五名,入直別將林栽洙率領,與禁衛營·御營廳將官軍兵,自弘化門北路至南路,稍遠排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
嚴耆,以御營廳言啓曰,依兵曹節目,來四月初一日,魂殿朔祭·朝奠兼行時,東營入直軍四十二名,集春營入直軍四十名,新營入直軍六十一名內,各留營直五名,餘皆除出,入直千摠權邁,把摠李毅和,哨官姜碩璜·鄭忠源率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
嚴耆,以御營廳言啓曰,依兵曹節目,今四月初二日,殯殿議政府進香時,東營入直軍四十二名,集春營入直軍四十名,新營入直軍六十一名內,各留營直五名,餘皆除出,入直千摠權邁,把摠李毅和,哨官姜碩璜·鄭忠源率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
嚴耆,以御營廳言啓曰,因禮曹草記,溫陵局內捉虎事,本廳善放砲手五十名,將校領率,另飭出送矣。多日行獵,終無虎跡,今姑撤還,何如?傳曰,允。
嚴耆,以摠戎廳言啓曰,本廳右部千摠曺命集,身病猝重,勢難察任,改差,何如?傳曰,允。
行判中樞府事金觀柱疏曰,伏以寶冊追上於殯殿,孺慕方切於聖衷,臣屛蟄田間,跡阻班行,惟有北望象魏,晨夕悲號而已。仍念臣以狀文製述事,披瀝危懇,非止一再,雖緣情實之萬不獲已,跡涉違慢,罪在罔赦,嚴誅之加,方縮伏恭俟矣。又此該牧臣傳宣批旨,以辭巽於此文字,豈非萬萬意外爲敎,臣誠惶隘危蹙,求死不得。不自意誠意膚淺,不能仰格天聽,至此之甚也。第臣文學闕蔑,決不敢冒膺之實,前後章籲,瀝盡無餘,今無容加疊,而玆又伏承萬萬意外四字之批,則臣於是不得不冒死申籲,畢暴哀悃焉。噫,使臣有一分可膺之具,而爲此矯飾巽辭,則是誠情禮之外,意慮之表也,臣雖萬被誅戮,誠無以自贖矣。苟其不然,而所辭寔出於斷斷哀悃,則以聖上體下之仁,豈忍視以意外之辭巽而不賜矜諒乎?惟此悃愊,天日鑑臨,苟非然者,神且殛之矣。且臣嘗聞故相臣鄭錫五,在喉院承御題詩律,諸承宣製進之命,錫五獨以不能詞律,不敢應製之意,從實稟啓,則英廟大加稍賞而不令强之,在下無隱之義,在上體諒之德,至今傳爲聖代之美事矣。夫數句詞律,此不過細微,而其所不能,猶必據實自陳,不敢承膺,則今此狀德之文,是何許事體,何許記述,而臣乃全蔑其具,眛然擔當,則是豈爲臣事君誠信勿欺之道乎?假使臣不量己分而冒出承命,畢竟筆不從意,文不成篇,遂至於僨誤大事而自陷罪戾,不翅如執左契矣。臣雖無似,豈敢明知其然,而徒畏嚴命,不思自處之義乎?今則山陵竣役,期限漸促,狀文遷就,一時爲悶,而如臣者,只有顒俟死罪而已,斷無一字下筆之望。若不卽蒙變通,而徒事一向因循,則臣之重陷大戾,固不足恤,而其在朝家事體,亦豈不大有損傷矣乎?臣於惶悸成疾之中,收合神精,略入文字,申控血悃,罔夜進呈。伏乞天地父母,哀憐澄省,特命免臣見任,以重國體,仍勘臣當律,以嚴邦憲,不勝幸甚。臣無任云云。答曰,省疏具悉卿懇。當初以狀屬之於卿,若以卿地處與他自別,不須過辭而撰進。仍傳于金宗善曰,此批答,遣地方官,傳諭于金判府事。
吏曹參議閔耆顯疏曰,伏以皇穹眷佑,陟降垂隲,聖候康復,院直已撤,此實四百年再有之大慶,億萬世無疆之洪休,臣民抃踴,八域同情。仍伏念臣幸蒙聖恩,獲褫藩任,歸伏私次,粗愜微分,迺者三銓新命,忽下於夢想之外,臣惝怳隕越,莫省措躬之所也。夫參貳銓衡,進退人物,爲任至要,所關甚大,遴選之重,與他自別,雖使望實俱隆,鑑識素明者居之,猶且逡巡退讓,不敢遽膺,則臣是何人,敢當斯命?臣賦性迂愚,知思短拙,其於當世之事,茫然無所曉解,加以釋褐未久,立朝日淺,甄別通塞,初不知爲何等事,以此疎闇之姿,廁彼睢盱之場,則顚頓狼狽,可立而待。然此猶臣一己事耳,噫,如臣無似,夤緣先故,被兩朝殊遇,颺歷內外,涯分已踰,欲報之恩,河海莫量,飾讓退避,非臣所敢,而量才揣分,自知已審。惟以斂跡名塗,力辭華貫,爲不報之報,斷斷此心,可質神明,今何敢拚棄素戒,冒沒進身,以累聖朝則哲之明,而隳先世謹約之規哉?玆敢披瀝肝血,仰瀆崇嚴。伏乞聖明,察臣才之不稱,諒臣言之非飾,亟賜鐫改,仍命選部,勿復檢擬於是任,以重名器,以全微諒,則實天地生成之澤也。臣無任云云。省疏具悉。爾其勿辭察職。
獻納李惟命疏曰,伏以臣賦性疎闇,言議拙訥,凡於三司淸銜,本不近似。前後臺職之除,非止一再,而特以未署經前,不敢自處以臺閣,初不過循例出肅而已,未嘗願一番辭巽之義,不稱之實,有未暇煩陳矣。乃者薇垣新命,忽下於玉署入直之時,召牌之下,固當竭蹶趨承,而第伏念臣與新除授大司諫臣權常愼,有內外從應避之嫌,揆以格例,在下當遞。旣有親嫌,則有難遽然出肅,故身雖在闕中,而竟未免違傲,悚惶之極,靡所容措。未署者之不得詣臺避嫌,自是臺規,則乞免之懇,無由自達,玆不得不略控短章,仰瀆崇聽。伏乞俯垂鑑諒,亟賜遞改,以存公格,以安微分,不勝幸甚。臣無任云云。省疏具悉。本職許遞。
上在昌慶宮廬次。大行大王大妃殿初喪。
藥房提調黃昇源,副提調徐瀅修啓曰,伏未審日間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
趙德潤啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
傳于徐瀅修曰,藥房間日問安,自明日勿爲之。
徐瀅修啓曰,行吏曹判書黃昇源,參判朴宗慶,參議閔耆顯牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,參議只推,與判書·參判,一體更爲牌招。
徐瀅修啓曰,連山縣監尹毅東,兩司當爲署經,今日政新除授臺諫,竝待下批牌招,何如?傳曰,允。
有政。吏批,行判書黃昇源,參判朴宗慶,參議閔耆顯進,行都承旨徐瀅修進。啓曰,臺諫多窠,今當差出,而擬望之人乏少,外任竝擬,何如?傳曰,允。以宋銓爲大司諫,李元八爲執義,趙台榮爲司諫,趙秀民爲掌令,柳鎭澤·李潮爲持平,安廷善爲獻納,尹致永爲正言,南述毅爲直講,申爲襄陽府使。
兵批,判書韓晩裕病,參判金履永在外未肅拜,參議朴瑞源受由,參知尹羽烈入直進,右承旨嚴耆進。以鄭玹爲咸興監牧官,同知單金弼守,副護軍權常愼,副司直柳台佐·朴宗正·姜彙鈺·李南圭·愼宜學·李惟命,副司果韓兢履·李致祜。竝單付,兼江原道兵馬水軍節度使單林漢浩。
李文會啓曰,連山縣監尹毅東,兩司當爲署經,而憲府則行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,諫院則行大司諫宋銓,司諫趙台榮,獻納安廷善牌不進,正言尹致永在外,洪冕燮未署經,無以備員署經,何以爲之?敢稟。傳曰,違牌人只推,待開門更爲牌招,違牌勿爲呼望。
以水原留守金文淳狀啓,本府民家失火人命燒死事,傳于金在昌曰,聞甚驚惻,元恤典外,別加顧恤,致死人,各別助恤事,回諭。
李文會,以魂殿都監摠護使意啓曰,魂殿及各項處所修改吉日,令日官池景興更爲推擇,則今四月初八日午時爲吉云,以此日時擧行,何如?傳曰,允。
李文會,以魂殿都監摠護使意啓曰,取考謄錄,則改銘旌書寫處所,丁丑·庚申,皆以明政殿內擧行,初銘旌燒火處所,丁丑·庚申,亦以明政殿南階上載錄,今番則何以爲之?敢稟。傳曰,謹依丁丑·庚申年例爲之。
李文會,以魂殿都監摠護使意啓曰,都薛里以下各差備內官,當爲入接於崇化門外南月廊摠府郞廳入直所,而今番各處所修改時,亦當一體修改矣。摠府郞廳,則移接於本府中三門東行閣房廳,何如?傳曰,允。
李文會,以魂殿都監摠護使意啓曰,本都監堂上李集斗,實病難强,今姑減下,其代,議政府右參贊李翊模差下,使之察任,何如?傳曰,允。
李文會,以山陵都監摠護使意啓曰,今此元陵陵上改修時,本陵別檢參奉,依定式,兼監役差下,以爲擧行之地,何如?傳曰,允。
徐瀅修,以吏批言啓曰,耆老所守直官許臻呈狀內,矣身素患痰癖之症,當此換節之時,一倍添劇,時月之內,萬無起動供職之望,卽速入啓遞改云。其身病旣如是沈篤,則有難强令察任,改差,何如?傳曰,允。
嚴耆,以兵曹言啓曰,同知中樞府事張象元·羅致絢,在鄕病重,末由上來,五衛將安聖奭·朴烇·李敬培,慶熙宮衛將郭重欽,景福宮衛將全弼守,俱以身病猝重,時月之內,無望供職,呈狀乞遞。實病旣如此,則不可强令察任,竝改差,何如?傳曰,允。
嚴耆,以備邊司言啓曰,近來法司之科外侵民,不一其端,而憲府吏隷之作弊郊外,傳聞尤爲狼藉,故聞極駭然,使之査實,則監察李景烈,蔑法出牌,恣意行惡,而下隷則憑藉官威,從以徵賂云。憲府雖云糾察衙門,如有出禁之事,則雖諸臺備員,詣臺而爲之,自是流來恒式,至於幺麽武監察,乘諸臺俱闕之時,作此橫侵之擧,實是前所未有者,此不可不從重勘處,以勵頹綱。監察李景烈,令該府拿問處之,下隷,亦令攸司嚴刑遠配,何如?傳曰,允。前後飭敎,何等截嚴,而掌憲之地,有此犯科,萬萬駭惡。當該監察,先罷後拿,今日內開坐。
趙德潤,以刑曹言啓曰,因備邊司啓辭,憑藉官威,從以徵賂之下隷,令攸司嚴刑遠配事,命下矣。司憲府禁亂書吏朴履錫,所由李大天,各別嚴刑一次後,朴履錫慶尙道機張縣,李大天咸鏡道端川府,竝定配所,卽爲押送之意,敢啓。傳曰,知道。
義禁府啓目,鐵山前府使鄭宅休原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,前監察李景烈原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。
上在昌慶宮廬次。大行大王大妃殿初喪。
李文會啓曰,卽者副應敎吳淵常,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
趙德潤啓曰,事變假注書趙奎昇,身病猝重,勢難察任,今姑改差,何如?傳曰,允。
趙德潤啓曰,左邊捕盜大將李潤謙,以轝士大將,明日慕華館轝士軍點考出去矣。所佩命召,何以爲之?敢稟。傳曰,仍佩往來。
事變假注書趙奎昇改差,代以李集運爲事變假注書。
李文會,以弘文館言啓曰,本館上番闕直,事甚未安,應敎宋冕載,校理元在明·徐能輔,副校理李泳夏,竝卽牌招,以爲推移入直之地,何如?傳曰,允。
以應敎宋冕載,校理元在明·徐能輔,副校理李泳夏牌不進罷職傳旨,傳于李文會曰,只推。
獻納安廷善啓曰,臣之庸愚譾劣,本不合於淸朝耳目之任,而納言新除,遽下於積違之餘,署經有命,召牌屢降,至有違牌勿爲呼望之命。臣於是義分是懼,雖不得不章皇出肅,而臣於同臺中,有世所共知之嫌,一院周旋,其勢末由。以此情踪,其何可一刻蹲仍於臺次乎?請命遞斥臣職。答曰,依啓。
以內需司粘連啓目,刑曹不爲進來推捉宮屬事,判付內,此雖微事,有違法例,刑曹堂上推考,下隷,嚴治懲勵爲良如敎。
李文會啓曰,行大司諫宋銓,司諫趙台榮,特敎申飭之下,謂有情勢,奉牌闕外,屢度催促,終不入來,事體所在,誠甚未安,竝從重推考,何如?傳曰,竝遞差,與未差之代,政官待明朝,牌招開政。
李文會啓曰,連山縣監尹毅東,憲府則旣已署經,而諫院則行大司諫宋銓,司諫趙台榮,奉牌闕外,獻納未差,正言尹致永在外,洪冕燮未署經,無以備員署經,何以爲之?敢稟。傳曰,明日新除授臺諫,待下批牌招,卽爲署經。
李文會,以山陵都監摠護使意啓曰,元陵香大廳·典祀廳·祭官房,年久傾圮,西北墻垣,亦多頹毁,迨此設都監之時,令本陵官員,仍爲監董修治,何如?傳曰,允。
趙德潤,以刑曹言啓曰,以內需司啓目,刑曹不爲進來推捉宮屬事,判付內,此雖微事,有違法例,刑曹堂上推考,下隷嚴治懲勵事,命下矣。依判下,該掌書吏權得衡,各別嚴杖一百,懲勵之意,敢啓。傳曰,知道。
副應敎吳淵常疏曰,伏以臣之偏母,素抱痰癖之症,因此寒暑之交,挾感越添,食飮全却,氣息綿綴。卽接家信,促臣歸視,臣聞此神精飛越,按住不得,玆敢忙控短章,徑出禁扄。伏乞聖慈,俯垂鑑諒,亟遞臣所帶之職,以便救護,仍治臣擅離瀆擾之罪,俾肅朝綱,千萬幸甚。臣無任云云。省疏具悉。爾其勿辭救護。
上在昌慶宮廬次。大行大王大妃殿初喪。
金宗善啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
李文會啓曰,吏曹判書黃昇源,參判朴宗慶,參議閔耆顯牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
傳于李文會曰,懸病都承旨許遞,前望單子入之。
承旨前望單子入之,朴宗來落點。
李集運在外,代以柳春東爲事變假注書。
金宗善啓曰,假注書韓泰登,身病猝重,勢難察任,今姑改差,何如?傳曰,允。
李文會啓曰,卽者議政府錄事來言,今月初八日元陵改莎草,健陵修改莎草時,政府大臣,當爲進去,而左議政徐邁修,以摠護使元陵進去,右議政李敬一,事當進詣健陵,而方帶藥院之任,身病且重,無以進去云,何以爲之?敢稟。傳曰,李判府事進去。
韓泰登改差,代以鄭觀綏爲假注書。
傳于李文會曰,未下直監司守令,使之不多日內辭朝。
李文會啓曰,吏曹判書黃昇源,參判朴宗慶,參議閔耆顯再牌不進,推考傳旨及罷職傳旨,今方捧入,而開政命下之後,連事違召,不卽承膺,誠甚未安。判書·參判,聯疏到院,以停朝市,纔已退却矣。所當更請牌招,而係是一日三牌,何以爲之?敢稟。傳曰,原疏捧入。
以吏曹參議閔耆顯再牌不進罷職傳旨,傳于李文會曰,推考傳旨捧入。
傳于李文會曰,在外未肅拜兵曹參判許遞,今日政差出。
有政。吏批,判書黃昇源進,參判朴宗慶進,參議閔耆顯進,同副承旨李文會進。以尹序東爲大司諫,愼性眞爲司諫,南涑爲獻納,徐瀅修爲兵曹參判,吳翰源爲兵曹參議,金爲東部令,李基岳爲監察,成海默爲引儀,車信用爲文川郡守,耆老所守直官單鄭義命,以李庚運爲刑曹參判,兵曹參議尹羽烈,參知吳翰源。
兵批,判書韓晩裕進,參判未差,參議未差,參知尹羽烈入直,左副承旨金宗善進。以徐英輔爲副摠管,朴泰厚·李星井爲同知,具達遠·曺允植·任鎭翼爲五衛將,李遇爲忠翊將,洪仁興爲景福將,白性源爲慶熙將,柳曮爲訓鍊判官,護軍宋銓·金履永,副護軍朴瑞源,副司直安廷善·趙台榮,護軍徐瀅修竝單付。
李文會,以弘文館言啓曰,本館上番闕直,事甚未安,應敎宋冕載,校理元在明·徐能輔,副校理李泳夏,旣有只推之命,卽爲牌招,以爲推移入直之地,何如?傳曰,允。
以應敎宋冕載,校理元在明·徐能輔,副校理李泳夏牌不進罷職傳旨,傳于金宗善曰,推考傳旨捧入。
李文會,以吏批言啓曰,侍從臣承重祖年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣承重祖年七十以上人,別單書入之意,敢啓。傳曰,知道。
李文會,以禮曹言啓曰,今初八日健陵陵上莎草修改時,沃溝縣監丁遇泰,別看役差下,使之擧行,何如?傳曰,允。
行吏曹判書黃昇源,參判朴宗慶疏曰,伏以臣等冒膺匪據,前後赴政,注措失宜,不愜物情者,固已多矣,而數昨之政,執義之望,以南涑末擬者,尤是違越銓格也。夫兩司之亞長通望,以納言久次,循資遷轉者,乃不易之政例,而伊日當夜開政,更鼓已深,仰念丙枕靡穩,區區下忱,自爾忽遽,以未經納言之人,混擬亞憲之望,而矇然未之覺察也。政案中,南涑之混付納言前望,雖緣在初修正時,不善照檢者,而臣等忝叨銓任,侍從資歷,不能辨別其通望與未通望,致此僨誤者,無非疎漏之罪也。銓法至嚴,南涑之執義望,今姑勿施,臣等則不可以尋常做錯論,玆敢聯陳短章,仰請譴何。伏願聖明,俯垂鑑諒,亟降威罰,鐫改臣等所帶銓任,以警具僚,不勝幸甚。臣無任云云。答曰,省疏具悉。所請依施,卿其勿辭,卽爲入來行政。仍傳于李文會曰,吏曹判書·參判,疏批已下,參議亦有只推之命,與判書·參判,一體更爲牌招。
江原監司林漢浩疏曰,伏以惟天惟祖宗,默垂眷佑,聖上痘候,不日康復,上慰殿宮惟憂之心,下副臣民顒祝之情,此誠千一有之慶,億萬斯之庥,環八域化囿含生之倫,莫不感孚而懽欣。第伏惟日月征邁,旬朔屢更,冊寶追上,雖伸如事之誠,孝思不匱,更切靡逮之痛。仍伏念臣叨陞亞卿,時月亦已屢矣,資稟拙劣,才識蔑裂,衛鶴之乘軒,魯僮之備官,不待人譏,臣實自知,顧何敢爲冒膺之計,而屢値不敢言私之時,陳籲旣阻,義分是懼,未遑他顧,黽勉出膺,飄纓結綬,周旋於班聯之間,殆若固有者然,每自循省,惶懍恧縮,不敢一日安於心矣。昨者東臬新除,又下於千萬夢想之外,晉秩之誥纔宣,按藩之命繼降,四朔之內,寵章相續,雨露之霑潤偏私於一物,臣承聞驚懍,莫省攸爲。噫,今之監司,卽古之方伯連帥也。上承如傷之意,下布察眉之政,疾苦焉勞問,水火焉拯濟,省斂於春秋,幈幪於內外,庸副九重慈恤之盛德者,亶在於是。堯咨十有二牧,始誡以食哉惟時,終責以蠻夷率服,其爲任之重且大,決非人人之所可冒受也。三代以下,治莫盛於漢時,而其法專在於擇用循吏。漢帝亦嘗曰,與我共理者,其惟良二千石乎?其良二千石,卽臣今日所叨之職,而乃反輕易委之於如臣之無寸能尺長之身,僬僥之引千斤,不仆則躓,必至之勢也。且況關東之爲地,山海相錯,近海之民,以水爲業,而鹵澤利渴,率多朝夕聚散,居山之民,以畬爲生,而峽田磽确,無以絲穀身腹。蔘儈則以衒價爲能,木商則以潛伐爲事,樂業者少,售奸者衆,一路凋殘,積弊多端,求之諸道,卽最難下手處也。雖使剸理之能者當之,矯捄之方,固難易得,而乃使如臣最居人下者,責之以能者之所難能,尤何望其葺理整頓,以少紓聖上東顧之憂耶?身騁馹騎,手按玉節,奉恩命於天陛,伏王靈於海國,是臣之至榮大幸,而一番僨誤,旣弊之民,當益受其弊,事到此境,將何以贖臣罪而答聖眷乎?左右思量,承膺無路,玆敢披瀝心肝,冒昧陳瀆於嚴廬之下。伏乞聖慈,俯諒微懇,許解見職,以安私分,以重公器焉。臣無任云云。答曰,省疏具悉。卿其勿辭往欽哉。
上在昌慶宮廬次。大行大王大妃殿初喪。
藥房提調黃昇源,副提調朴宗來啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
金宗善啓曰,卽者禮曹郞廳來言,今初八日元陵·健陵修改時,本曹堂上二員,當爲分進,而判書韓用龜身病猝重,參議李好敏呈辭受由,無以推移進去云。判書,卽爲牌招,何如?傳曰,允。
金宗善啓曰,行禮曹判書韓用龜牌不進,推考傳旨,今方捧入,而元陵·健陵修改時,禮曹堂上,當爲分進,如是違牌,事甚未安,更爲牌招,何如?傳曰,允。
金宗善啓曰,行禮曹判書韓用龜,再牌不進,推考傳旨,今方捧入,而修改進去,在於明日,連事違召,陳疏到院,原疏以停朝市,纔已退却矣。所當更請牌招,而係是一日三牌,何以爲之?敢稟。傳曰,原疏捧入。
金宗善啓曰,連山縣監尹毅東,憲府則旣已署經,而諫院則大司諫尹序東,獻納南涑牌不進,司諫愼性眞,正言尹致永在外,正言洪冕燮未署經,無以備員署經,何以爲之?敢稟。傳曰,違牌人,更爲牌招。
以大司諫尹序東,獻納南涑牌不進罷職傳旨,傳于李文會曰,以推考傳旨書入。
大司諫尹序東啓曰,臣於病伏奄奄之中,伏奉諫長除旨,感祝恩眷,措躬無地。署經有命,天牌荐降,義分是懼,雖不得不冒沒出肅,而合啓中有情地之難安者,向叨是職,乃敢引避,旣蒙體諒之恩。臣之處義,前後無異,以此情踪,何敢晏然於臺次乎?請命遞斥臣職。答曰,依啓。
獻納南涑啓曰,臣言議風采,本不合於淸朝耳目之任,且於年前,因湖獄之失實,旣被該道臣之譏斥,復遭按覈使之反案,醜拙畢露,狼狽備至。夫奉命按獄,事體自別,緣臣無狀,貽羞至此,論其辜負,合施何律,而聖度天大,薄罷旋敍,臣含恩省愆,且惶且愧。今玆納言除旨,遽下於夢想之外,天牌儼臨,署坐有命,以臣情地,抗顔一肅,雖緣怵畏,因仍蹲冒,斷無是理。噫,事屬過去,嫌在分疎,臣於此獄得失,誠不敢張皇論辨,而臣之當初執異於道査,非但以詞證之比前一變也。雖以道臣讞啓言之,諸囚之輸款,已自初供,各官之文案,如印一板,惟彼罪囚,以人地則極微,以罪犯則極重,宜其反覆粧撰,避死圖生,而事乃若是相反者,抑又何哉?臣之稍變首從,諒非獲已,而其意則不過各盡所見而已。不料道臣之前後疏引,輒擧臣爲言,或云壞了成案,或云片言折獄,顯示其笑侮不平之意,乃至于此也。至若按覈使之決折,一切與臣相左,一獄三囚,旣脫其二,則其勢不得不斷之以一囚之自辦,而時當漆黑之夜,直豎一條三丈之長杠,不藉他人之扶持,自能單身之上下者,世果有這般捷於猿猱之人乎?況其受嗾首吏之說,始出成獄半年之後,苟有是也,受嗾者之據實直吐,宜不踰暫時,圖矚者之獲免株連,又何至屢朔乎?事理所在,虛實可知,則執此一款,移罪首吏,白脫元犯,論以獄體,無或不可,而道臣不深自引,議者亦以爲是,如臣一人之言,初不足有無於其間。此必臣言行無以取信,人器不足備數而然,反省慙恧,措躬無地。至於邑倅·鎭將之變幻納供,略不顧忌,亦臣疲劣之所致。臣雖不欲與此輩,呶呶較絜,而國綱所關,良亦寒心。臣到處受侮,一則溺職也,一則辱命也,以此情踪,其何敢諉以時月之稍久,自同無故,揚揚冒據於臺次乎?請命遞斥臣職。答曰,勿辭,亦勿退待。
傳于李文會曰,朝見失火單子,廛民之被燒失業甚憫惻。各邑燒戶,猶有顧恤之典,況予都城之民乎?貢市堂上及有司堂上·該署提調,待明朝來會備邊司,其所安堵之方,論理草記事,分付。
金宗善,以弘文館言啓曰,本館上番,連日闕直,事甚未安。應敎宋冕載,校理元在明·徐能輔,副校理李泳夏,旣有只推之命,卽爲牌招,以爲推移入直之地,何如?傳曰,允。
以應敎宋冕載,校理元在明·徐能輔,副校理李泳夏牌不進罷職傳旨,傳于李文會曰,推考傳旨捧入。
金宗善,以弘文館言啓曰,本館上番,連日闕直,事甚未安。應敎宋冕載,校理元在明·徐能輔,副校理李泳夏,旣有只推之命,竝卽牌招,以爲推移入直之地,何如?傳曰,允。
金宗善,以山陵都監摠護使意啓曰,卽伏見禮曹草記,今月初八日健陵莎草修改時,沃溝縣監丁遇泰,別看役差下矣。元陵磚石改設,莎草修改,亦在初八日,而丁遇泰,時在本都監,面隅掩石,大小長短,無不出見樣治鍊,專當看檢,則今此撤退改排之役,莫重莫大,決非生手所可替當。兩陵修改,孰非所重,而目下事勢,極爲罔措。丁遇泰,使之仍留看檢元陵改修之役,京都監別看役卞世義,健陵別看役差下,使之卽爲馳詣看檢,何如?傳曰,允。
行禮曹判書韓用龜疏曰,伏以瑤冊追進於殯殿,縟儀誕宣於昕庭,物采依舊而徽音莫拚,情文克備而聖孝靡逮,臣民痛慕,大小惟均。仍伏念臣罪積違逋,而鈇鉞不加,功蔑絲毫,而恩齎反侈,榮耀已極,感愧交切。向伏讀問啓批旨,首尾百有餘言,諄復鄭重,開釋而誨諭之者,如霜嚴而春溫,顧以微末賤品,其何以得此於聖明之前也?臣於是惶隕感泣,顚倒趨承,遂不敢復提本事,仰貽酬應之煩,而每自循省,不覺面騂而背汗。臣旣出而供職,則今番健陵改莎之役,亦當備數於董事之末,趁期進去,而臣自前月望間,偶得輪行之疾,而連因公務稠疊,未得數日調治,諸症轉劇,藥餌罔效。若言目下危厲之症,則氣喘如牛,痰升如潮,終晝達夜,嗽嘔迭發,自胸至腹,牽痛如刺。因此而眞元脫落,昏眩益甚,委身床笫,不省四到。以此病狀,雖在房闥之間,不能起動,則致身於百里之外,效力於敦匠之事,初非可論,玆敢不避猥越,疾聲呼籲於天地父母之前。伏乞聖慈,俯賜鑑憐,亟遞臣所帶春曹之任,改授無故之人,使莫重工役及時順成,垂死殘喘得以全保,公私不勝幸甚。臣無任云云。答曰,省疏具悉。所請依施。
上在昌慶宮廬次。大行大王大妃殿初喪。
惠慶宮進服香橘飮,自今日一貼式煎入事,榻前下敎。
李文會啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
朴宗來啓曰,兵曹參判徐瀅修,除拜後過三日不爲出肅,事甚未安,推考警責,仍卽牌招察任,何如?傳曰,允。
朴宗來啓曰,卽者禮曹郞廳來言,今初八日元陵修改時,本曹堂上,當爲進去,而判書未差,參判韓用鐸,今日健陵進去,參議李好敏呈辭受由,無進去之員云。判書有闕之代,政官牌招,開政差出,待下批仍卽牌招,何如?傳曰,允。
朴宗來啓曰,行吏曹判書黃昇源,參判朴宗慶,參議閔耆顯牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,竝更爲牌招,何如?傳曰,允。參議,旣有只推之命,一體牌招。
以吏曹參議閔耆顯牌不進罷職傳旨,傳于李文會曰,推考傳旨捧入。
李文會啓曰,行吏曹判書黃昇源,參判朴宗慶,參議閔耆顯再牌不進,推考傳旨及罷職傳旨,今方捧入,而開政命下之後,連事違召,無意承膺,事甚未安,判書陳疏到院,以齋日纔已退却矣。判書·參判,所當更請牌招,而係是一日三牌,何以爲之?敢稟。傳曰,判書·參判,與參議一體牌招。
以吏曹參議閔耆顯再牌不進罷職傳旨,傳于李文會曰,推考傳旨捧入。
李文會啓曰,行吏曹判書黃昇源,參判朴宗慶三牌不進,推考傳旨,今方捧入,而開政命下之後,連事違召,終不承膺,揆以事體,極爲未安。所當更請牌招,而係是一日四牌,何以爲之?敢稟。傳曰,參議禁推,旣有分揀之命,與參判一體牌招。
李文會啓曰,吏曹參議閔耆顯三牌不進,依定式,禁推傳旨捧入之意,敢啓。傳曰,知道。
以吏曹參議閔耆顯三牌不進禁推傳旨,傳于金宗善曰,分揀。
有政。吏批,行判書黃昇源牌不進,參判朴宗慶進,參議閔耆顯進,左副承旨金宗善進。以趙萬元爲大司諫,李翊模爲禮曹判書,崔獻重爲同義禁,金熙華爲奉常正,崔鳳和爲工曹正郞,金思采爲禁府都事,學生李營年七十五今超通政,侍從臣前持平李南圭承重祖,依法典加資事,承傳。
兵批,判書韓晩裕病,參判徐瀅修未肅拜,參議尹羽烈病,參知吳翰源入直進,同副承旨李文會進。同知單洪仁興,僉知三單元晦鎭·曺允植·任鎭翼,上護軍單韓用龜,副護軍單尹序東。
吏批,再政。以李義弼爲右參贊,白致樂爲禮曹佐郞。
以應敎宋冕載,校理元在明·徐能輔,副校理李泳夏再牌不進罷職傳旨,傳于李文會曰,推考傳旨捧入。
李文會,以弘文館言啓曰,本館上番,連日闕直,事甚未安。應敎宋冕載,校理元在明·徐能輔,副校理李泳夏,旣有只推之命,副應敎吳淵常,由限已過,竝卽牌招,以爲推移入直之地,何如?傳曰,允。
以校理徐能輔,副校理李泳夏牌不進罷職傳旨,傳于李文會曰,推考傳旨捧入。
金宗善啓曰,禮曹判書李翊模牌不進,推考傳旨,今方捧入,而元陵修改進去隔日,如是違牌,事甚未安,更爲牌招,何如?傳曰,允。
金宗善,以備邊司言啓曰,傳曰,朝見失火單子,廛民之被燒失業甚憫惻,各邑燒戶,猶有顧恤之典,況予都城之民乎?貢市堂上及有司堂上·該署提調,待明朝來會備邊司,其所安堵之方,論理草記事,分付事,命下矣。臣等齊會本司,反覆商確,又爲招致立廛民人,詳問其安堵之方,而該廛近甚凋殘之中,値此回祿之災,聖念垂矜,特下顧恤之敎,其所施惠之道,當爲另加拔例。本廛雖有戶曹匹緞價逢授銀二千餘兩,而係是莫重進排之需,則不敢輕易擧論,目下經費,亦甚苟艱,無以措手。各衙門中,兵曹木邊稍裕云,限一百同,依發賣例出給,使之限十年流伊,無邊還納,以爲廛民安接之地,何如?傳曰,允。戶曹捧授銀,限一千兩蕩減,如有徭役,限今年蠲減,可也。
上在昌慶宮廬次。大行大王大妃殿初喪。
夜一更二更,月暈。
李文會啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
以慶尙監司金羲淳狀啓,薦新生竹笋限內不得封進,惶恐待罪事,傳于李文會曰,卿其勿待罪事,回諭。
朴宗來啓曰,行左承旨趙德潤,今日不爲仕進,卽爲牌招,何如?傳曰,待開門牌招。
朴宗來啓曰,右承旨嚴耆,右副承旨金在昌,今日不爲仕進,竝卽牌招,何如?傳曰,竝待開門牌招。
金宗善,以訓鍊都監言啓曰,去夜本局行巡時,別監全養順,初更量被捉於宮墻外近處,而係是掖屬,何以爲之?敢啓。傳曰,依更數決棍後,放送。
金宗善,以訓鍊都監言啓曰,謹依傳敎,犯夜別監全養順,依更數決棍十度,放送之意,敢啓。傳曰,知道。
上在昌德宮廬次。大行大王大妃殿初喪。
李文會啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
李文會啓曰,卽者義禁府都事來言,時囚無得過三日滯囚,曾有定式矣。時囚罪人鄭宅休·李景烈,當爲議處,而判義禁趙尙鎭有身病,知義禁李翊模奉命在外,同義禁崔獻重差祭,只有同義禁李普天一人,不得備員擧行云。判義禁趙尙鎭,卽爲牌招,何如?傳曰,允。
李文會啓曰,判義禁趙尙鎭牌不進,推考傳旨,今方捧入,而時囚議處,當爲擧行,如是違牌,事甚未安,更卽牌招,何如?傳曰,允。
李文會啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
李文會啓曰,判義禁趙尙鎭再牌不進,推考傳旨,今方捧入,而時囚議處,當爲擧行,而連事違召,誠甚未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,判義禁趙尙鎭三牌不進,推考傳旨,今方捧入,而時囚議處,當爲擧行,連違召命,不卽承膺,事體所在,誠極未安。所當更請牌招,而係是一日四牌,何以爲之?敢稟。傳曰,許遞,政官牌招,開政差出。
趙璜鎭病,代以朴宗璜爲假注書。
朴宗璜在外,代以金愚淳爲假注書。
以執義李元八,持平李潮,獻納南涑牌不進罷職傳旨,傳于李文會曰,推考傳旨捧入。
嚴耆啓曰,行吏曹判書黃昇源,參判朴宗慶,參議閔耆顯牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議一體更爲牌招。
以吏曹參議閔耆顯牌不進罷職傳旨,傳于李文會曰,以推考傳旨書入。
嚴耆啓曰,行吏曹判書黃昇源,參判朴宗慶,參議閔耆顯再牌不進,推考傳旨及罷職傳旨,今方捧入,而開政命下之後,連事違召,事甚未安。判書陳疏入啓,參判所當更請牌招,而係是一日三牌,何以爲之?敢稟。傳曰,參議只推,與參判一體更爲牌招。
嚴耆啓曰,吏曹參判朴宗慶三牌不進,推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,無端違牌,以致深夜酬應,參判參議,竝施以遞差之典。
嚴耆啓曰,吏曹參議閔耆顯三牌不進,依定式,禁推傳旨捧入之意,敢啓。傳曰,知道。
以吏曹參議閔耆顯三牌不進禁推傳旨,傳于嚴耆曰,已遞差矣。
兵曹口傳政事,護軍單朴宗慶。
金宗善,以兵曹言啓曰,今四月初八日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
嚴耆,以奎章閣言啓曰,待敎朴宗薰妻安人具氏,今日身死云,致賻,待因山後擧行之意,敢啓。傳曰,知道。
李文會,以義禁府言啓曰,全羅監司沈象奎狀啓內,加里浦僉使李雲祜,爲先罷黜,其罪狀,令攸司稟處事,啓下矣。李雲祜,時在任所云,依例發遣府書吏,交代後拿來,何如?傳曰,待待命拿囚。
行吏曹判書黃昇源疏曰,伏以臣自數昨,忽添感疾,寒熱迭乘,頭疼身顫,按住不得,夜則達曙,見方委頓床笫,昏昏如墮烟霧中,蓋其症形,非比尋常感疾也。近來都下輪疾大熾,老弱則間多不能抵敵之患,而顧臣桑楡已頹,樗櫟成朽,雖安意調將,實有性命關頭之慮,況可望旬日之內,束帶趨走乎?此際開政有命,召牌荐降,踪地惶阨,玆敢收拾神精,忙構短章,仰瀆宸嚴。伏惟聖慈,俯垂鑑諒,亟令鐫改臣所帶銓任,以警具僚,不勝幸甚。臣無任云云。答曰,省疏具悉。卿其勿辭,調理行公。
上在昌德宮廬次。大行大王大妃殿初喪。
金履度啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
朴宗慶啓曰,左副承旨金宗善,同副承旨李文會,今日不爲仕進,竝卽牌招,何如?傳曰,允。
傳于趙德潤曰,大臣·禮堂·觀象監提調·繕工監提調留待。
傳于趙德潤曰,留待諸臣入侍。
傳于嚴耆曰,違牌承旨許遞,前望單子入之,待下批牌招察任。
以左副承旨金宗善牌不進罷職傳旨,傳于嚴耆曰,以推考傳旨書入。
傳于嚴耆曰,都承旨許遞,前望單子入之,待下批牌招察任。
傳于嚴耆曰,左承旨許遞,前望單子入之,待下批牌招察任。
嚴耆啓曰,臣與行左承旨趙德潤伴直矣,纔已許遞出去,伴直無人,右副承旨金在昌,卽爲牌招,何如?傳曰,新除授承旨點下,卽爲牌招。
承旨前望單子入之,朴宗慶·李庚運·金履度落點。
嚴耆啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,獻納南涑牌不進罷職傳旨,傳于嚴耆曰,只推。
以平安監司李書九狀啓,德川郡民家失火事,傳于李庚運曰,聞甚驚惻,元恤典外,別加顧恤,爛死人,如有生前身還役,竝卽蕩減事,回諭。
金在昌,以義禁府言啓曰,卽接月令醫員李光祚手本,則時囚罪人鄭宅休,屢日處冷之餘,重得輪行之感,惡寒戰慄,有時發熱,食飮全廢,症形危劇云。罪人病勢危重,則一邊保放,一邊草記,曾有定式矣。鄭宅休,姑爲保放之意,敢啓。傳曰,知道。
判府事金觀柱疏曰,伏以趨走惟命,事不辭難,實是臣子夷險之常禮,然才所不能而唐突擔夯,則是誕妄而已,徒畏君命而不量已分,則是欺誣而已。若是者,不但誕妄欺誣之爲罪,必將僨誤事務,貽害公朝而後已矣。然則欺妄之罪,事屬臣子之一己,猶不足說,而若其僨誤貽害之辜,則雖萬被誅戮,無及於事而悔不可追矣。臣雖愚迷,惟此事理,揣量甚審,故自初叨命,披露情實,冀蒙矜諒,至三至四,迷不知止,是豈臣故犯違慢,罔畏瀆擾而爲此可已不已之擧哉?夫情迫而辭哀,理窮而誠到,則聽卑之天,終有降鑑之理,故臣自三疏以後,方跼蹐顒俟,庶承一兪之音矣。玆又伏承批旨,有曰以卿地處,與他自別爲敎,臣誠惶隕愴慌,不覺抆血而沾衣也,然兪音之靳,猶夫前日,則莫非臣不忠無狀,平日誠悃,初無絲毫仰孚之致,慙慟悼恨,尙誰怨尤?噫,臣於我聖母之終事,苟係筋力自效,則臣雖衰朽癃孱,膈喘厪厪,腁胝之勞,猶可竭蹶也,湯火之赴,亦所不避也。至於撰述揚徽之役,則非可以筋力爲也,亦非可以鞠瘁爲也,雖欲拚死致效,奈無毫分可任之才力何哉?惟此斷斷衷赤,天鑑孔昭,豈不俯燭乎?今臣欲更事鳴號,則前後章籲,披瀝無餘,辭窮矣,意竭矣,更將何說而申暴乎?從今以往,只有席藁血泣,祗俟早晩究竟,甘伏鈇鉞之誅而已。伏願聖上,哀之諒之,終賜裁處,以幸公私,遄勘臣罔赦之罪,以勵臣分,不勝幸甚。臣無任云云。答曰,省疏俱悉卿懇。以如卿處地者,托以不能,則他人又安得載筆?卿之三疏四疏,必欲辭免,予則曰,是亦大關國體也,雖至百辭。斷無聽施之理,卿勿徒煩,安心撰述。仍傳于嚴耆曰,此批答,遣地方官,傳諭于金判府事。
乙丑四月初九日未時,上御誠正閣。留待諸臣入侍時,行左承旨趙德潤,假注書鄭觀綏,記注官鄭宗顯,別兼春秋徐有恂,判府事李時秀,觀象監提調趙鎭寬,繕工監提調趙鎭寬,禮曹參判韓用鐸,以次進伏之際,上曰,大臣直爲進前。時秀曰,朝晝異候,聖體若何?上曰,一樣矣。時秀曰,還御之時,離次勞動,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,陵上有頉處,先爲奉審,則果何如,而修改未久,又此生頉,何爲而然耶?時秀曰,今此仰達,固知萬萬惶悚,而當初陵役,不能審愼,連爲生頉,此莫非臣之罪也。第於營役之時,適値凍陰之節,莎草不善着根,及夫雨潦之時,未免頹下之患。至於昨秋之修改也,非不完固,而似或審愼太過,封築堅高,莎根不能盤着而致有此今番之頉矣。大抵莎是草也,其所着根,不如木根之深固,地若稍堅,則弱根不得深入,灑水或過,則泥土易致成澇,而自軍門設水尺兒,灑水太過,着根未固,及其解凍之後,自然頹落,固其勢也。今番則莎草全務方正,封築之際,或有罅隙,則以莎以土,隨其罅隙之大小而塡補之。至若灑水等節,油草芚·水尺兒等物,一付之陵官,其於暴陽·大雨之時,隨時量宜,以爲適中,則莎根似當善着,故臣等以此相議,已爲面飭於陵官矣。上曰,今則無後慮耶?時秀曰,今番則封築凡百,雖工匠輩莫不竭誠爲之,而後頉有無,臣不敢質言矣。時秀曰,今番莎草有頉處,蓋因着根之前,灑水或過,解凍之際,以致頹下,故油草芚帳索及水尺兒等物,留付陵官,使之量宜隨便,以防暴霔烈陽。灑水之節,亦務適中,無過不及事,申加面飭,而不但莎草,陵上丁字閣,各樣生頉,實由於愼重之過,不卽修補於有頉之初,自小成大,由微至顯,畢竟工役浩大,反涉瀆褻。昔在先朝,爲慮此弊,各陵寢小小有頉處,勿爲煩報禮曹,從便修改事,著爲成式,戒諭陵官。苟能恪遵此規,隨頉隨補,則必不至張大之境,更以此意申明提飭似好,故敢此仰達矣。上曰,依爲之。出擧條鎭寬曰,昨秋董役時,不能審愼之罪,前已仰暴請勘,今不敢更瀆,而臣又冒沒往役,懲創前事,尤加審愼,而來頭坐頉與否,臣亦不敢預度矣。大臣俄已盡達,臣不必更煩,而至於小小有頉處,使陵官從便修改,毋至浩大之境,已有先朝定式,自今修明申飭,似好矣。時秀曰,陵役纔畢,雨水卽下,此固勝於人力灌灑,誠爲萬幸矣。上曰,修改纔畢,雨卽下耶?時秀曰,畢役後雨卽下矣。上曰,歷路及水原農形,何如?時秀曰,秋牟則似可登稔,而春牟則不無枯損之慮,然昨日之雨,足爲解渴矣。上曰,水原水深,爲幾許耶?時秀曰,水深則未能知,而僅爲浥塵矣。上曰,卿之所居是果川,而其處農形,亦何如耶?時秀曰,臣之所居,卽露梁越邊而果川地也,農形則與他處無異矣。仍奏曰,大臣·閣臣,奉命往水原,則華寧殿奉審,載在節目,而今番則下直時,未承下敎,故莫重殿內,擅自開闔,極涉惶悚,不敢奉審,而旣有節目,故仰達矣。上曰,大臣早退。時秀曰,臣以微末去就,屢瀆宸聽,極其猥越,而臣有十年痼疾,若飮江水,則似可收效,故近居江于,如意調治,果有變動矣。每以賤臣出入,致煩上達,臣不勝悚悶,而今將退矣。賴天之靈,從便往來,安意將攝,是臣區區之願,至於凡干敦匠·往役等事,臣不敢辭矣。上曰,今纔入城,又何遽出也?時秀曰,臣於城中,無所住處矣。上曰,大臣先退。時秀退出,鎭寬·用鐸隨出。上命退,承·史以次退出。
上在昌德宮廬次。大行大王大妃殿初喪。
藥房都提調李敬一,行左承旨李庚運啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金履度啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而左議政徐邁修奉命在外,右議政李敬一身病未差,不得來會云矣,敢啓。傳曰,知道。
朴宗慶啓曰,左副承旨金宗善,今日不爲仕進,卽爲牌招,何如?傳曰,允。
傳于嚴耆曰,右承旨入侍。
嚴耆啓曰,卽者禮曹郞廳來言,明日宗廟修改時,本曹判書,當爲進參,而判書李翊模,以元陵陵上改修事進去,次堂例不得擧行云,何以爲之?敢稟。傳曰,令次堂擧行。
金宗善啓曰,卽者中樞府錄事來言,判府事李時秀,今方還向果川地云,係是大臣去就,敢啓。傳曰,知道。
傳于金履度曰,召對爲之。
傳于金在昌曰,坐直承旨入侍。
金履度啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,獻納南涑牌不進罷職傳旨,傳于金履度曰,只推。
嚴耆,以國葬都監摠護使意啓曰,哀冊文,昨已啓下,而更爲詳審,則有四字誤書處。莫重文字,不能致愼,當該製述官金載瓚,從重推考,哀冊文原單子中,改付標以入之意,敢啓。傳曰,知道。
嚴耆,以魂殿都監摠護使意啓曰,梓宮進漆,更爲擧行事,命下矣。加漆度數,依己亥·甲辰·庚戌例,在土宇時二度,入詣殯殿,成殯後三十三度,前已磨鍊啓下,而三十三度中,已進漆十五度,餘十八度內,加漆九度,仍加漆布,上漆四度,又加全體漆五度,竝計在土宇時,進漆數準三十五度矣。依此磨鍊,而進漆吉日,令日官池景興推擇,則今四月十一日午時爲吉云。以此日時爲始,伊後間一日吉時,更令該曹推擇,何如?傳曰,允。
慶尙監司金羲淳疏曰,伏以皇天降割,我聖母奄棄臣庶,日月易遒,慈徽愈邈,伏惟聖上孝思罔極,㷀㷀哀慕,當復如何?乃於此際,宗社神明,默垂眷佑,聖候痘症,至順且吉,乃復常和,曾在不日,吉祥所被,八域同歡,此誠無疆之洪休,曠古之大慶也。臣逖處南維,與樵夫耕叟,相顧鼓忭,而瞻望北辰,嶺雲渺渺,無由自達其忱誠,徊徨戀菀,不知所以自抑也。仍伏念臣至愚極闇,無所短長,而謬被恩造,忝叨重寄,黽勉冒據,行且歲周而月積矣。其間大而爲瘝曠,細而爲尤悔,不可以摟數,而特蒙我殿下涵貸之太寬,庇覆之太偏,不加何問,倖免大戾,此豈臣之所敢仰必,而聖明所以眷顧臣,則可謂至渥矣。臣雖愚眛,寧不感鐫,而若臣之悶蹙不自安,則尤大矣。臣旣不能綜務識要,以決事爲之機,又不能蘇枯屛猾,以解生民之急,又不能淬礪振作,以慰一方人士之心,而徒然引日越月,尸素而處了,無一半事之稱報,是誠臣之罪也。今若妄恃寵靈,伈泄蹲冒,以重僨誤之辜,則其於國體私義,所損也不啻尋常,此臣所以含恩畏罪,不遑寧息者也。況値國家有事之會,哀莫效奔問之儀,慶未展簉賀之誠,情禮俱缺,義分都隳,撫躬自悼,此何人斯?伏乞聖慈,俯賜體諒,許解臣所叨之任,俾伸微懇,仍治臣不職之罪,以警具僚焉。臣方丐免之是急,不容贅他,而事關本道民情,有不可泯默者,社倉一事是已。大僚筵白,行會諸道,蓋所以倣先賢之良法,捄民生之苦瘼,意甚盛也,夫誰曰不可?況在外官,畢慮殫誠,以奉行朝令,卽臣之職耳。然區區過計之慮,終有所不能釋然者。蓋是法也,有社倉之名,而與官倉無異,吏以掌之,耗以取之,則已便非古也,而特以一鄕之君子主之,苟其爲君子也,何弊之不祛,而君子非別人,卽一鄕監,而斂散在手,管攝非官,則末流之弊,反有滋於官倉。其能久而無患,臣未敢謂必然,而試以目下事言之,自聞是令,列邑之所謂大民,紛然競起,自意興作,了不使官長聞之,斂財斫木,驅迫小民,閭里爲之騷然。此其意不在於慮弊,而特喜事者爲之耳,官長稍加裁抑,則乃反悍然無殫,藉口朝令,恣行悖擧。卽此風習,已足寒心,日後之慮,誠亦無窮。臣令該邑之倅,先以曉告之,繼又以法裁之,而大抵其初也,尙猶如此,及其掌穀,能一遵約束,臣未之信也。就其已設之倉,加以蘇革之政,恐不無其道,而使此粗安之民情,一番撓攘,非事之宜。伏況朝家本意,使之試可,則已許其不必强爲也,旣料其終當受弊,則又何必作而後乃已乎?臣於道內,就距邑稍遠,輸糴最艱一二處,第使從便試之,而餘不敢一例便許,以滋其弊,具事情申報廟堂,而此民邑之大政也,亦朝廷共公之議也。臣言雖妄,其憂則甚切,不避煩猥,輒敢冒陳,欲望聖明,深垂財察,分付廟堂,更加商度,速賜處分,俾民志得以底定,不勝大幸。臣無任云云。答曰,省疏俱悉。疏辭,令廟堂,稟處,卿其勿辭察任。
乙丑四月初十日辰時,上御誠正閣。藥房入診,右承旨同爲入侍時,都提調李敬一,副提調朴宗慶,右承旨嚴耆,假注書鄭觀綏,記事官盧,別兼春秋徐有恂,直閣洪奭周,以次進伏訖。敬一曰,日候不調,聖體若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。敬一曰,眼候,何如?上曰,自梳洗以後快勝,故不接醫官矣。敬一曰,不妨於看冊乎?上曰,如常矣。敬一曰,右副承旨金在昌,俄者承候出來,而惠慶宮氣候一樣,蔘橘飮二貼,依前方煎入,十三日更爲承候,然後當議定湯劑矣。上曰,依此爲之,可也。仍命都提調先退。敬一退出。上命書公事判付訖。耆曰,國恤因山前,每日五奠,依親祭例,自香室進排沈香,而喪禮補編香條,則載以紫檀香,故今番亦自襲奠,封進沈香,而戶曹不爲上下矣。謹考前例,則丙申年三月念後,因特敎只於親奠時,封進沈香,庚申年八月,囚慈敎以內下進用,而香室則不爲封進,已進排者,亦令上下矣。今番則何以爲之,而已爲進排者,令度支卽爲上下,何如?上曰,依庚申例爲之,而代奠時,則以紫檀香封入,可也。又敎曰,左右捕廳,久囚時囚案,竝令書入。仍命退,承·史以次退出。
乙丑四月初十日申時,上御誠正閣。召對入侍時,參贊官金履度持綱目第三十卷,侍讀官徐能輔持綱目第三十卷,檢討官李勉求持綱目第三十卷,直閣洪奭周持綱目第三十卷,假注書金愚淳持綱目第三十卷,記事官盧持綱目第三十卷,別兼春秋徐有恂持綱目第三十卷,以次進伏訖。上命開卷讀之。能輔讀,自燕伐,止帝東還。上曰,下番讀之。勉求讀,自益州,止與戰誅之。上曰,參贊官讀之。履度讀,自帝至建康,止京口。上曰,閣臣讀之。奭周讀,自盧循,止欲以爲嗣。上曰,注書讀之。賤臣讀,自五月劉毅,止太子超立。上曰,上番讀之。讀,自汝水竭,止聞而恨之。上曰,下番讀之。有恂讀,自西涼,止前人也。上曰,文義陳之。能輔曰,劉裕遣使於秦,以求南陽諸郡,秦王以和好之意,還十二郡矣。蓋裕之討桓玄復晉室,其功大矣,而其心則豈眞忠於王室哉?然而秦王之厭服如此,若使晉國得用賢人於此時,實心爲國,以盡修攘之道,則庶可以廓淸中原,恢復舊業,而惜乎晉室東遷,賴一謝安,幸以支安,而謝安之後,更無謝安。至於裕則功烈雖盛,不是盡忠於王室者,何足道哉?以是觀之,有國者,不可不得賢而用之。勉求曰,西涼王李暠戒諸子,愼賞罰近忠正以下等說,不過數條,而治國之要,皆在於是矣。方是時涼·秦·燕諸國十六之中,稱以當世之英豪者,亦云多矣,無一人能說到此等語者,可知爲帝王之始祖者,亦有異諸人者,而如唐太宗之帝範及政要諸書,其亦類於是矣。此雖偏邦小國之君,其言足爲後世之鑑戒也。履度曰,殷仲文,以音樂未備,請治之而好之自解云云,此說有足可取。非特音樂爲然,萬事皆如是。夫人君之所好,在於容諫,則直諫之言,自能有解矣,在於淸儉,則節儉之道,自能有解矣。至於學文上工夫,莫不皆心有所好,便能自解矣,伏願體念焉。奭周曰,劉裕所言,正以解則好之,故不習云者,尤有意味。劉裕之事,固不足論,而此一言則推類而論,深有可取。大凡聲色弋獵之事,珍奇玩好之物,凡所以爲耳目口鼻之慾者,一識其味,則自然好着,旣有好着之心,則克去最難。雖以明道之大賢,不能無觀獵之喜,而況於他人乎?人君居崇高富貴之位,意之所欲,莫之能禁,其於嗜慾之難制,百倍於匹庶之賤。若待其發而後扜,熾而後遏,則捍格不勝之患,固所必至,故遏慾之道,莫如初不習之,不習則不解,不解則雖欲好之而不可得矣。臣近日待罪內閣,頻承書冊內入之命,仰認我聖上,淸燕之中,唯以書冊爲事,竊不勝欽仰萬萬矣。先正臣李珥,嘗於宣廟朝聖候平復之後,初登筵席,奏曰,大病之餘,政是克復之機會云云。蓋疾病新瘳之際,嗜慾不萌,善端發見,而事爲酬應,亦簡於平日,政好着工於學問上矣。顧今聖候康復,八域慶忭,此時攝養之方,固當萬倍於平日矣。凡係游燕玩好之物,雖或有霎時之滋味,而心神易蕩,精力必疲,不但有妨於德業,實亦大損於攝養。唯於方冊上,聚會精神,收拾身心,雖若有玩索之勞,而實多於頤養之助。伏乞深念宗社生靈之係望,一切禁止於嗜慾之際,而孜孜以方冊爲務,則萬億無疆之休也。上曰,所陳,好矣。上曰,燕王超不用封孚之言,是果何如而不用?北地王鍾段宏必用公孫五樓者,亦何如耶?能輔曰,封孚之言,親不處外,羈不處內云,而苟其人之不可用,則親亦可以處外,苟其人之可用,則羈亦可以處內。用人之道,唯賢是擇,豈有間於親疎乎?超則不必以擇賢而然也,所以有封孚之諫也。上曰,坐直承旨,持公事入侍。承命出傳,右副承旨金在昌持公事入侍。上曰,備德死,爲十餘棺,夜分出四門,其事爲何如?能輔曰,是夷狄之事也。上曰,旣云是夕,又云夜分,是果當日事耶?能輔曰,似是當日,而悖禮之極,不可以入理論也。上曰,超比於備德,何如?能輔曰,不及備德矣。奭周曰,備德則創業,超則亡國,而北地王鍾段宏,備德則委任之,超則疎斥之,其優劣可見矣。上曰,劉裕求地於秦,而秦王與之,其事是耶非耶?能輔曰,國各有封疆,不必容易與人,而秦之歸郡,蓋出和好之意,不害爲善事也。奭周曰,祖宗相傳之地,不可與人,而此地,乃晉之舊地也。桓玄之亂,淮·漢以北,多降於秦,乘亂取之,旣不合於義,則因其請而歸之者,其在交隣之道,可謂之善也。上命掩卷,仍命玉堂·閣臣先退。能輔·勉求·奭周先退。上命讀公事。在昌讀奏平安監司李書九狀啓,稱謝咨文入送後,受答通出來事,義州府尹洪義浩狀啓,稱謝咨文入送後,受答通出來事,黃海監司李相璜狀啓,康翎縣稅船護送事,全羅監司沈象奎狀啓,頒敎文祗受事及礪山等邑稅船護送事。上仍命退出,承·史以次退出。
上在昌德宮廬次。大行大王大妃殿初喪。
金履度啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
嚴耆啓曰,開政命下,已至多日,行吏曹判書黃昇源,由限已過,卽爲牌招,何如?傳曰,允。
嚴耆,以吏批言啓曰,受由上京守令,催促下送事,命下矣。高陽郡守兪漢寔,殷山縣監李永翼,俱已下去,而驪州牧使徐有榘,以爲親病猝劇,不得下去云。雖未知其親病之如何,而特敎催促之下,不卽下去者,事體所在,誠甚未安,所當重勘,而本曹請推之外,無他可施之罰,何以爲之?敢稟。傳曰,驪州牧使改差,今日政差出。
有政。吏批,行判書黃昇源進,參判·參議未差,右承旨嚴耆進。以韓用鐸爲吏曹參判,金箕象爲參議,尹光普爲判義禁,宋銓爲刑曹參判,李翊模爲同經筵,金鳳淳爲工曹正郞,尹德年爲典籍,兼春秋館編修官二單申·車信用,記注官單崔鳳和,記事官白致樂,以權常愼爲驪州牧使。
兵批,判書韓晩裕病,參判徐瀅修病,參議尹羽烈入直進,參知吳翰源病,左副承旨金宗善進。同知白性源,護軍朴宗來·趙德潤,副護軍李文會·閔耆顯·李好敏,竝單付。
李庚運啓曰,假注書鄭觀綏,身病猝重,勢難察任,今姑改差,何如?傳曰,允。
鄭觀綏改差,代以李鐸遠爲假注書。
金履度啓曰,時囚議處,成命已至多日,新除授判義禁尹光普,卽爲牌招,以爲擧行之地,何如?傳曰,允。
金履度啓曰,判義禁尹光普牌不進,推考傳旨,今方捧入,而時囚議處,成命已至多日,如是違牌,事甚未安,更爲牌招,何如?傳曰,允。
金履度啓曰,判義禁尹光普再牌不進,推考傳旨,今方捧入,而時囚議處,成命已至多日,如是違牌,不卽擧行,事甚未安。所當更請牌招,而係是一日三牌,何以爲之?敢稟。傳曰,更爲牌招。
金履度啓曰,判義禁尹光普三牌不進,推考傳旨,今方捧入,而時囚議處,成命已至多日,連事違牌,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
金履度啓曰,判義禁尹光普四牌不進,推考傳旨,今方捧入,而時囚議處,成命已至多日,連違召命,無意承膺,事體所在,極爲未安。所當更請牌招,而係是一日五牌,何以爲之?敢稟。傳曰,待明朝,更爲牌招。
金履度啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,獻納南涑牌不進罷職傳旨,傳于金履度曰,推考傳旨捧入。
金宗善,以兵曹言啓曰,今四月十一日,武臣賓廳武經講書日次,而卒哭間,不得設行之意,敢啓。傳曰,知道。
金宗善,以禁衛營言啓曰,本營軍色從事官洪奭周,身病甚重,勢難察任,今姑改差,何如?傳曰,允。
刑曹啓目粘連,因慶尙監司金羲淳,放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中奉化奴得成,丹城安聖華,未放秩中尙州李再興,昌原金益彬,永川禹大三,尙州李志華,蔚山朴京彬,居昌方四安,金海石有岑,昌原朴宗信,梁山李日恒,興海金有乭,高靈廉樂淸等,罪犯旣不深重,當此大霈,竝只放送爲白乎旀,稟秩中,興海鄭學純已爲物故,置之是白遣,放秩中泗川宋終萬,稟秩丹城金佾,龍宮金國柱,三嘉吳胤,未至配所秩金濟洪,松禾李國哲等,所坐不輕,竝仍配之意,分付道臣,何如?判付啓,竝只依回啓施行爲旀,泗川宋終萬,固城黃處中,草溪奴得尙,寧海崔緯,巨濟尹明勳,泗川婢福連,機張金兌彦,漆原延東藎,機張邊松大,英陽鄭喜福,梁山李方雲,泗川金正曾,南海僧獅馹,河東金法九金,慈仁李明哲,梁山白孝才,聞慶吳卜乭,宜寧崔尙顥,奉化金鎔,靑松柳輝常,泗川朴德福,安義朴文彪,尙州張震華,寧海金周大,鎭海黃泰貞,熊川崔東進,慶州婢福禮,晉州成彦甫,巨濟金仁瑞,昌原孫光逸,金海朴夫得·曺龍伊等,竝放送爲良如敎。又啓目粘連,因咸鏡監司李翊模放未放修啓冊子,放秩未放秩乙良,竝依啓聞施行爲白乎矣,稟秩中安邊金造旺,未放秩中慶興郭師智,德源韓德柱,吉州李東燁,利原奴三得,北靑金得藎,洪原尹重國,利原姜啓煥,富寧金㪲劫,北靑李光悌,端川邊斗樞,洪原邊大遠,利原朴興才,吉州朴道亨,文川姜貴奉等,所坐不至深重,當此大霈,合有疎釋之典,竝只放送爲白乎旀,稟秩利原劉有信,端川朴日男,吉州黃成佑,他道發配未至配所秩三水金宗順,甲山申羽顯,利原崔彦國,端川朴奉得,三水李快孫·白在斗,本道發配未至配所秩熊川楊在哲,固城金守漢,泗川金守億等,或有已到配者,或未及到配者,而罪名俱係不輕,有難遽然放釋,竝仍配之意,分付道臣,何如?判付啓,竝只依回啓施行爲旀,利原吳相仁放送爲良如敎。又啓目粘連,因平安監司李書九放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中郭山朴瑗文,江東吳毛隱乭,未放秩中中和趙弘復,祥原河現龜,永柔陳在新,熙川李漢普,雲山李榮普,肅川黃哲,江界張漢普,孟山崔貴乭,熙川申德年,龍川文國太,碧潼趙有采,龍崗成己大,肅川張漢佑,未至配所秩中蝟島金升叔,椒島吉光亨等,所坐不至深重,當此大霈,宜有疎釋之道,竝只放送爲白乎旀,稟秩熙川閔百源,龜城李東燁,价川金漢成,德川河涇天,未至配所秩昌原梁晉煥,羅州金沂榮,康翎康濟民等,罪犯俱係不輕,有難遽然放釋,竝仍配之意,分付各該道臣,何如?判付啓,竝只依回啓施行爲旀,渭原崔敬天放送爲良如敎。又啓目粘連,因濟州牧使朴宗柱放未放修啓冊子,本曹所管定配罪人未放秩乙良,竝依啓聞施行之意,分付道臣,何如?判付啓,依允。又啓目粘連,因黃海監司李相璜放未放修啓冊子,放秩未放秩乙良,竝依啓聞施行爲白乎矣,稟秩中康翎金季得,谷山尹大元,遂安金宇鍾,金川孔承逵,殷栗奴得孫,未放秩中瑞興洪得通,長連朴允福,長淵婢成每,所坐俱不至深重,而今當大霈,合有疎釋之之典,竝放送爲白乎旀,稟秩椒島吉光亨,入於平安道未到配所秩,旣已請放,置之爲白乎旀,放秩中新溪僧持一,稟秩長淵張成烈,甕津僧右先,信川羅喆得,安岳陳挺臣,載寧宋春大,信川孫龍乭,新溪金濟洪,松禾玄學等,當初所犯,俱爲不輕,竝只仍配之意,分付道臣,何如?判付啓,竝只依回啓施行爲旀,殷栗金光麗放送爲良如敎。又啓目粘連,因京畿監司金達淳,放未放修啓冊子,〈本〉曹啓目粘連,啓下爲白有亦,定配罪人仍秩,依啓聞施行爲白乎旀,未至配所秩熊川僧德眞,新昌朴性遇,長連柳千奉等,入於各該道修啓冊子中,竝爲仍配置之之意,分付道臣,何如?判付內,依允。又啓目粘連,因公忠監司閔耆顯放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中鴻山崔宗祐,庇仁金順行,未放秩中忠州蘇洙榮,所犯不至深重,竝放送爲白乎旀,放秩藍浦邊德裕,陰城奴海得,林川奴永善·洪三伊,永春權聖仁,稷山金克哲,堤川李仁緖·金萬玉,新昌朴性遇,結城全命佐,稟秩堤川張仁德,木川僧申起,全義盧延右,藍浦金重德,永春李麟奎,槐山朴景源·奴命福,恩津黃龍弼,庇仁朱燁,舒川金日孫等,所坐俱係不輕,竝只仍配爲白乎旀,未至配所秩中肅川張漢佑,高靈廉樂淸,旣入於他道冊子中,已爲請放,置之爲白乎旀,洪原金光祿·崔彦國,奉化李白起,洪川鄭遂英,伊川金召史,寧海李甲孫,端川朴奉得,長興奴亥元,海南奴臥乭等,或有已到配者,或未及到配者,而所犯俱爲深重,竝仍配之意,分付道臣,何如?判付啓,竝只依回啓施行爲旀,藍浦邊德裕,林川奴永善,稷山金克哲,堤川金萬玉,結城全命佐,藍浦金重德,槐山朴景源,舒川金日孫,報恩李慶春,延豐崔大元,永春朴元世,舒川具殷漢,文義林致寬,鎭川文奉哲,藍浦李在信,庇仁李快孫,韓山車敬大,扶餘金宗海,丹陽白思俊,保寧婢更助味,忠州周宗葉,泰安張漢佑,扶餘鄭遂英,竝放送爲良如敎。又啓目粘連,因全羅監司沈象奎放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中井邑扈益大,雲峯趙慶星,未放秩中樂安金思文,光州金俊弘等,當初所坐,不至深重,竝只放送爲白乎旀,放秩綾州楊奎說,稟秩金溝曺益鉉,古阜南宮鉉,求禮申興得,綾州金才春,寶城全尙辰,光州孫召史,求禮李德兼,綾州河尙郁,南原白德三,未至配所秩慶源卞於屯金,碧潼鄭瑭,遂安奉福得等,所坐俱係不輕,疎放一款,非所可論,竝仍配之意,分付道臣,何如?判付啓,依回啓施行爲旀,同福康德杓,金甲島兪杞柱,光陽元仁成,淳昌李松祜放送爲良如敎。又啓目粘連,因江原監司申絢放未放修啓冊子,放秩未放秩,竝依啓聞施行爲白乎矣,放秩中平海奴重哲,歙谷金貴南,三陟奴千興,旌善尹雲采,江陵池命吉·林得伊,蔚珍金成律,金化李興蕃,平昌朴敏和,橫城成仁喆·李明希,蔚珍金世興,金化崔寬基,春川朴應秀,平海金禹鼎,洪川鄭遂英,稟秩楊口秋郁臣,歙谷申光喜,通川孫臥達等,當初所坐,俱係不輕,竝只仍配爲白乎旀,未到配所秩洪原姜必柱,已入於咸鏡道放未放冊子中,未放秩置之,何如?判付內,依回啓施行爲旀,其餘罪人,依判下放仍爲良如敎。平海奴重哲,歙谷金貴南·全光秀,三陟奴千興,旌善尹雲采,江陵池命吉,金城李德汝,洪川李咸鏡道,楊口吳汶兼,襄陽奴貴得,金城李仁光,三陟全昌福,淮陽李先得,金城白召史,蔚珍安埉·林東赫,江陵高擎雲,通川朴太福,金城朴唜石伊,杆城李軍彦,金化李興蕃·崔國鍾,平昌朴敏和,通川李仁得,旌善田太儀,歙谷金雲碩,橫城成仁喆,旌善李春得,三陟金鳳九,橫城李明希,旌善朴大洪,平海奴道也之,蔚珍金世興·孫今金,金化崔寬基,春川朴應秀,平海金禹鼎,淮陽林巨福·趙福,洪川鄭遂英,平海崔膺遠,橫城趙興祿,旌善朴浩德,橫城金潤永,平海崔奉柱,蔚珍金百一,歙谷申光喜,通川孫臥達,洪川馬思國,江陵金成大,平海李春三,三陟文光云,春川李錫祉,杆城尹世得,三陟尹奎文,襄陽奴千得,三陟李繪,蔚珍張應翰,洪川李基東,鐵原金者斤得,橫城徐福明,未至配所秩洪原姜必柱,已上放字書下。
上在昌德宮廬次。大行大王大妃殿初喪。
自巳時至申時,日暈。自夜五更至十三日開東,灑雨下雨,測雨器水深一寸一分。
金履度啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
金宗善啓曰,江原監司林漢浩授符次,密匣請出之意,敢啓。傳曰,知道。
備忘記,江原監司林漢浩下直,長弓一張,長箭一部賜給。
傳于金宗善曰,召對爲之。
金履度啓曰,判義禁尹光普,牌不進推考傳旨,今方捧入,而時囚議處,成命已至多日,如是違牌,不卽擧行,事甚未安,更卽牌招,何如?傳曰,允。
兵曹口傳政事,副護軍單徐有榘。
金履度啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,獻納南涑牌不進罷職傳旨,傳于金履度曰,只推。
以黃海監司李相璜狀啓,瑞興府民家失火事,傳于李庚運曰,當農失所,聞甚驚惻,元恤典外,各別顧恤,使之不日奠接,爛死人,如有生前身還,蕩減事,回諭。
嚴耆,以禮曹言啓曰,卽接英陵·寧陵官員所報,則兩陵局內松蟲熾發,方茁之稚松,擧多枯黃,以數少陵軍,雖連日捕拾,萬無盡除之道,依前例,調發煙軍云矣。莫重陵松,有此蟲蝕枯黃之患,誠爲驚悚,而當此農節,多發民丁,亦甚重難,盡發兩陵元保軍拾蟲,其不足之軍,量宜調發民丁,以爲同力捕除事,分付道臣,何如?傳曰,允。
嚴耆,以承文院都提調意啓曰,皇帝幸行瀋陽時,遣官接駕事,盛京禮部知委咨文,又爲出來。以承領之意,撰出回咨,正書安寶後,定禁軍騎撥,下送于灣府,使之傳給鳳城將處,以爲轉致盛京之地,何如?傳曰,允。
嚴耆,以弘文館言啓曰,副校理李泳夏,連呈辭單,不爲行公,卽爲牌招察任,何如?傳曰,允。
金宗善,以兵曹言啓曰,內禁衛將李身敬,五衛將趙宗協,慶熙宮衛將權萬鎰,俱以身病猝重,勢難供職,呈狀乞遞,五衛將李采,在鄕病重,上來無期,該廳番次苟艱云,竝改差,何如?傳曰,允。
右議政李敬一箚曰,伏以臣以無所肖似之姿,猥膺決難堪承之任,伴食中書,今已九箇月矣。一味尸素,無所短長,雖欲效膚淺之見,尙不免毁畫之科,畢竟狼狽,固所自料,果然嶺伯之疏出,而臣之僨誤之罪著矣。蓋方今民生切骨之瘼,莫有甚於糶糴之爲弊,爲國計者,當如救焚拯溺之不暇。道臣疏中所謂就其已設之倉,加以蘇革之政,恐不無其道云者,誠是矣。果使還弊,他有可以矯革之方,則臣何必强生別議,自取喜事之目,而弊今幾年,迄未有救,則是終無其道矣。然則與其悠泛玩愒,滋其疾苦,無寧求古人革弊存法之意,行聖王因民所利之政,惟是社倉一事,庶可救還民白納之弊,杜猾胥浚膏之習,不揆愚拙,不度時世,妄有所建白,特蒙聖批之許可,以先試一二邑之意,行會四道矣。不料鄕民愚蠢,不識事體,急欲免剜肉逼骨之瘼,妄自犯擅恣繹騷之罪,果是可駭。向者嶺民輩之來訴籌司也,嚴題狀牒,使之退待官令矣。今玆嶺伯之疏,臚陳設倉之弊,而末乃以使此粗安之民情,一番撓攘爲辭矣。大抵糶糴之法,自古賢智之所創,其爲後弊慮者,宜無所不至,而今乃有莫可矯救之歎,則社倉末流之弊,臣亦不敢保其必無,而若謂之初不可行,則臣終不信其必然矣。夫子産,古之遺愛,而其改紀鄭國之政也,猶不免始初之怨謗。今臣以凡庸之人,發此齟齬之論,畢竟不行,固其所也。然旣曰撓民云爾,則臣心惶蹙,亦不敢以古人之事自恕。且況嶺南,則道伯之政,旣至於與民休息,而爲相臣者,忽陳紕繆之言,使已安之民情至於撓攘,則此其罪不特毁畫而已也,將焉用被相矣?伏乞亟命斥退臣身,因治臣誤事擾民之罪,以爲妄言者之戒,不勝大願。取進止。答曰,省箚具悉卿懇。卿不聞武侯之言乎?曰,違覆而得中,猶棄弊屩而獲珠玉也。又曰,董幼宰事,有不至至于十反。嶺伯之疏,雖曰與卿異見,不害爲幼宰之十反,則卿但可視其言之當否,論其事之得失而已,遽欲引退者,豈不有欠於休休之量耶?恐卿未深思耳。卿其安心勿辭,卽起視事。仍傳曰,此批答,遣史官,傳諭於右議政。
行漢城判尹尹光普疏曰,伏以臣於向日,敢陳辭免恩資之疏,兼暴賤疾難强之狀,乞解京兆重任矣。未蒙天日之照燭,尙此虛縻,使詞訟劇地,爲臣養病之坊,固已萬萬遑悶,而近日以來,臣之病勢,日漸危篤,向日所陳咳喘·眩暈等症,今幾至於昏塞垂死之境,食飮全却,眞元澌削,床笫轉側,亦且須人。其他種種危急之症,不敢一一臚陳,仰溷崇聽,而以此病狀,萬無時月內,復起爲人之望,本職尙未遞解,病裏惶隕,如添一病。此際忽伏奉金吾除命,議讞在卽,召牌儼臨,而臣之病情,實無一半分蠢動之勢,涔涔伏枕,屢犯違逋,使議處之成命,緣臣而遲滯,論厥罪負,實合萬殞,玆敢倩人構疏,冒陳實狀。伏乞聖明,俯賜鑑諒,亟命鐫改臣本兼諸任,仍治臣瀆擾之罪,以肅朝綱,不勝幸甚。臣無任云云。答曰,省疏具悉。所請依施。
刑曹判書洪明浩,參議尹致性等疏曰,伏以臣等卽伏見湖南放未放回啓下者,有金甲島定配罪人兪杞柱放釋之命,臣等不勝驚惶,繼之以憂歎也。方當慶賀誕擧,雷雨旁霈之時,有以仰欽恤曠蕩之聖意,而第伏念兪杞柱,渠以樂任之壻,行己陰譎,關係至重,當初臺疏,聲討極嚴,爲世指目,昭不可掩,而只施島配之典,已是寬大,則到今遽議於疎放之科,豈非失刑之大者乎?此而放過,義理漸晦,隄防益壞,思之及此,寧不寒心哉?臣等職忝司寇之列,成命之下,奉行無路,玆敢聯陳短章,仰瀆嚴廬之下。伏乞聖明,更加三思,亟降反汗之音,以嚴懲討,不勝幸甚。臣等無任云云。答曰,省疏具悉。當初所坐,豈有指的乎?卽爲擧行。
敎江原監司林漢浩書。王若曰,西銓處佐貳之班,纔升卿月,東路寄按廉之責,俾觀民風,予簡寔出於在心,卿才豈辭於方面?眷彼江原道一域,實我海山間名藩。八百里之提封,佳境擅松桂之勝,萬二峯之管領,淸分擬蓬萊之仙。夫何民勞於弊滋,非復官淸而事簡。山田麻粟,生涯不過乎甁罌,浦戶魚鹽,征稅殆空其杼軸。蔘弊興而奸商狃牟利之習,松禁弛而諸山有童濯之憂。矧向來鬱攸之災纔過,而斯民殿屎之苦未艾。雖以視如傷之念,已軫其施舍蠲恤之恩,譬如經大病之餘,必愼乎調補將攝之道。當是時孰堪是任?視他日尤難其人。惟卿,風範端凝,器識綜密。在家敦友睦之誼,何讓故士夫風流,立朝著恬雅之稱,無愧眞宰相規度。自先朝受知已早,趁近日歷試又多。獨抗疏於諫垣,可見剛方之操,屢預議於選部,不失甄別之宜。平居則雖退然若不勝衣,遇事則亦恢乎有餘遊刃。玆授卿以江原道觀察使·兼兵馬水軍節度使·巡察使·原州牧使,卿其祗服寵命,勉展弘猷。峽農屢飢,惟薄斂可以濟困,山民多蠢,惟善誘可以移風。寬猛濟而刑獄乃平,黜陟明而貪汚自戢。惟淸謹曾所深賞,宜勉弘剛,若稟裁自有成規,何待告戒?於戲,從貳卿出,莫曰內重而外輕,分九重憂,庶使寒衣而飢食。楓嶽古稱名勝,寧效潘孟陽之流連,蔀屋今多怨咨,必須趙淸獻之鎭撫。故玆敎示,想宜知悉。知製敎李勉求製進
乙丑四月十二日未時,上御誠正閣。召對入侍時,參贊官金宗善,持綱目第三十卷,侍讀官元在明,持綱目第三十卷,檢討官李勉求,持綱目第三十卷,直閣洪奭周,持綱目第三十卷,假注書李鐸遠持綱目第三十卷,記事官白致樂,持綱目第三十卷,記注官崔鳳和,持綱目第三十卷,以次進伏訖。上敎在明曰,上番纔以書狀官還來,其無事往還乎?在明起伏。上曰,彼中事情,有何可聞?在明曰,臣於聞見事件,有所仰陳,此外別無大段事矣。上曰,皇帝爲人,何如?在明曰,近來象譯輩覘探,漸不如古,不能詳知,而大體皇帝容貌,豐厚和吉,而太欲明察,近於苛細,故大小臣僚,擧懷危懼云矣。上曰,政事,何如?在明曰,深戒和珅之專擅,每慮權柄之下移,故未嘗委任群下,而其心則蓋欲有爲云矣。上曰,首譯聞見事件,有皇子事,皇子何如耶?在明曰,臣於參宴時見之,皇長子容貌儒雅,而頗欠重厚矣,皇第三子容貌豐盈矣。上曰,皇長子年紀幾何云耶?在明曰,年紀未可詳知,而似踰二十矣。上曰,第三子,年紀幾何云耶?在明曰,未及詳知,而似不滿十歲矣。兩皇子侍坐於皇帝之側,而觀其擧止,頗謹飭矣。上曰,瀋陽何月發行云耶?在明曰,七月二十日後離發,八月念後,到瀋陽,晦間離發,九月二十日間還都云矣。上曰,皇帝臨見之殿名謂何?在明曰,臨見于重華宮潄芳齋,而小臣亦隨入矣。上曰,重華宮制度,何如?在明曰,制度華靡,而似是闕內深嚴處也。上曰,引見使臣時,有他侍臣乎?在明曰,設宴見使臣時,外朝之臣,無一入參,惟親王及蒙古王,與他國使臣入來矣。上曰,蒙古服色,何如?在明曰,與滿人漢人皆同,而其平居,着黃衣,其仕宦者,其服同淸人矣。上曰,彼國經筵,何如?在明未及仰奏,上曰,非如我國同經筵知經筵之謂也,謂講筵也。在明曰,臣亦欲爲探問,未能詳知,而諸皇子則敎授頗着實云矣。上命開卷讀之。在明讀自二年燕光始,止咨而後行。上曰,下番讀之。勉求,讀自秦以禿髮,止忠於殿下也。上曰,參贊官讀之。宗善,讀自傉檀因問,止凡八僭國。上曰,閣臣讀之。奭周,讀自春正月,止皆族誅之。上曰,注書讀之。賤臣,讀自夏四月燕后,止秋七月朔日食。上曰,上番讀之。致樂,讀自燕高雲,止錄尙書事。上曰,下番讀之。鳳和,讀自南燕遣使,止禮而遣之。上曰,文義陳之。在明曰,今日自止,別無文義之可達,而魏主珪,初年設置五經博士及太學生,廣求書籍,其好儒之心,似是諸國中差可者,而今以賀狄干之擧止如儒者,惡其類秦人而殺之。魏珪,若眞有好儒之心,則雖近似於儒者者,固當愛悅,而其好惡若是相反,夷狄之事,固不足道,而由是推之,學者之好學,眞知其可好,如芻豢之悅口,然後其發見於外者,自有可觀,而若其出於虛僞,則前後之判作兩段,自不可掩,此亦足爲有始無終之戒矣。上曰,下番陳之。勉求曰,孟禕告傉檀曰,惟履信思順者,可以久處,此固平實近道之言,而此非孟禕之言,乃易繋之辭也,有曰,天之所助者順也,人之所助者信也,自天佑之,吉無不利,苟能履信思順,受天之祐,則享國長年,何所不可?而以此時言之,如魏之惑於道士,受籙於天師,秦之溺於佛事,聽講於國師,以至於梁武之三捨身,竝不免求福而得禍,則孟禕之言,雖是老生常談,而亦足爲後世厭常好異之戒矣。上曰,參贊官陳之。宗善曰,今日自止,別無可達之文義矣。上曰,閣臣陳之。奭周曰,今日自止,別無可奏之文義矣。上曰,段宏·慕容鍾,以畏讒之故,至於奔魏奔秦,燕主之信讒,固不足道,而二人之出奔,其事何如耶?在明曰,此時君臣之義不明,兩人事,不足深責,而旣有遺君之罪,則他無可論矣。上曰,其前行事何如耶?在明曰,其前行事,未能詳知矣。上曰,閣臣陳之。奭周曰,鍾·宏事蹟,亦不詳見於史傳,而備德開創之日,俱受重任,至爲佐命元勳,則其才略,固勝於五樓,而及其被讒,至於謀反出奔,旣有謀反二字,則其餘行事,何足論哉?上曰,朱子於此,亦示筆法乎?奭周曰,宏·鍾之謀反,秪載於目矣。綱則,不書謀反,但書出奔,正所以歸罪於燕主之信讒也。上曰,君臣兩失,故書法如是耶?奭周曰,春秋之法,端本淸源,宏·鍾謀反之罪,不待貶絶而自著,故綱目書法之責備於燕主者,實出於春秋之遺意,而欲後世人辟之永鑑於斯也。上曰,燕主熙,造承華殿,杜靜諫而死,及葬其后,被髮徒跣,此事甚於造殿,而此時無一人諫者,是畏怯於杜靜之死而然耶?奭周曰,凡人臣之進諫最難,雖開導而嘉納之,尙恐不能盡言,況加之以雷霆之威乎?幽燕戎狄之俗,衰亂之燼,重以殺戮諫臣,雖有被髮徒跣之擧,孰敢一言?至於馮跋·高雲,釀亂於肘腋之內,而莫之知也。眞所謂前有讒而不見,後有賊而不知也。古之明王,旁求昌言,如恐不及者,亶爲是也。在明曰,閣臣之言好矣。人主挾雷霆之威,雖包容言者,尙患言路之不開,況又從而摧折,則孰敢言乎?燕主殺諫者之後,更無繼之者,無足怪矣。上曰,燕主熙,廢其太后段氏註以爲,熙之慈母,則與熙之所生母有異耶?奭周曰,庶子有無母者,則父命他妾,撫而育之,謂之慈母,儀禮所謂慈母,如母而服齊衰三年者,是也。上命掩卷,仍命讀公事。宗善讀奏。上命書判付訖,命退,玉堂閣臣先退,承史以次退出。
上在昌德宮廬次。大行大王大妃殿初喪。
自開東至未時,灑雨下雨,測雨器,水深一寸三分。
惠慶宮進服香橘飮,自今日停止事,榻前下敎。
金宗善啓曰,合辭方張之時,兩司無詣臺之員,事甚未安,除在外未署經外,呈告人員,竝卽牌招,何如?傳曰,允。
嚴耆啓曰,吏曹參判韓用鐸,除拜後過三日,不爲出肅,依定式推考警責,仍卽牌招察任,何如?傳曰,允。
嚴耆啓曰,三品官之無得過三日循例請牌,曾有定式矣。吏曹參議金箕象,除拜後過三日,不爲出肅,事體所在,極爲未安,從重推考,仍卽牌招察任,何如?傳曰,允。
金宗善啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以吏曹參議金箕象,牌不進罷職傳旨,傳于嚴耆曰,以推考傳旨書入。
以執義李元八,持平李潮,獻納南涑,牌不進罷職傳旨,傳于金宗善曰,以推考傳旨書入。
嚴耆,以弘文館言啓曰,副校理李泳夏,旣有只推之命,卽爲牌招察任,何如?傳曰,允。
以副校理李泳夏,牌不進罷職傳旨,傳于嚴耆曰,推考傳旨捧入。
嚴耆,以禮曹言啓曰,各陵園墓,今春植木株數及橡實·松子·楸子,播種斗數,區別報來,故依定式別單書入,而顯隆園植木,則今番不爲擧行事,有所報來矣,敢啓。傳曰,知道。
金宗善,以兵曹言啓曰,本曹佐郞柳聖儀,身病猝重,屢度呈狀乞遞,宿衛重地,不可久曠,今姑改差,何如?傳曰,允。
金宗善,以兵曹言啓曰,卽接北所衛將洪檊牒報,則明光門西邊內宮墻頹圮處,今已修築云。把守軍兵,還爲入直之意,敢啓。傳曰,知道。
嚴耆,以魂殿都監摠護使意啓曰,本都監堂上韓用龜,實病難强,敦匠重任,不可許久虛縻,今姑減下,其代行吏曹判書黃昇源差下,使之察任,何如?傳曰,允。
嚴耆,以國葬都監摠護使意啓曰,謹稽謄錄,則肅廟朝莊烈王后諡冊文中,稱哀曾孫,今亦依此書塡,今番諡哀冊文頭辭中,以大行大王大妃殿下書之,而仁元王后·貞聖王后諡冊哀冊,竝無殿下二字,仁元王后諡冊文結辭中,遣使臣下,有奉冊寶三字矣。今此諡冊哀冊頭辭結辭,竝依此擧行,何如?傳曰,允。
金宗善,以訓鍊都監言啓曰,明光門西邊內宮墻二間許頹圮處,今已修築,把守軍兵,還入直事,自兵曹草記矣。弘化門軍十名,還入直所,將校解送之意,敢啓。傳曰,知道。
金宗善,以訓鍊都監言啓曰,本局哨官金魯甲,身病猝重,勢難察任,改差,何如?傳曰,允。
金宗善,以司僕寺提調意啓曰,今此大行大王大妃殿發靷時,各差備入把馬數,別單書入之意,敢啓。傳曰,知道。
上在昌德宮廬次。大行大王大妃殿初喪。
自巳時至酉時,灑雨下雨,測雨器水深一分。
金宗善啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
傳于嚴耆曰,實錄廳進去承旨,不爲仕進承旨,竝牌招。
傳于金宗善曰,次對久未爲之,明日使之來會。
金宗善啓曰,明日次對,兩司當爲進參,除在外未署經外,呈告人員,竝待開門牌招,何如?傳曰,允。
傳于金宗善曰,召對爲之。
以同副承旨金履度,牌不進罷職傳旨,傳于金宗善曰,只推。
以副校理李泳夏,牌不進罷職傳旨,傳于金宗善曰,只推,待開門牌招。
嚴耆,以奎章閣言啓曰,明日,卽奉謨堂夏孟朔奉審日次,臣等,進詣擧行之意,敢啓。傳曰,知道。
嚴耆,以山陵都監摠護使意啓曰,取考各年謄錄,則下外梓宮日時,不爲別擇,穿壙畢役後,隨時奉下,故開金井後,下外梓宮,其間相去,例不出四五日,往在己酉,因特敎,外梓宮亦令擇日奉下,而伊時又有臨時穿壙,俾無地氣疏洩之筵敎矣。今番開金井與下外榟宮,相去爲十二日之久,而下玄宮日子,恰滿二朔者,揆以愼重之道,萬萬未安,開金井,更以五月旬前後擇吉,下外梓宮,更以開金井後,四五日間,擇日以入事,分付禮曹,何如?傳曰,允。
嚴耆,以禮曹言啓曰,卽接工曹參判李普天單子,則以爲族姪完祜,嫡妾俱無子,以其同姓六寸弟儉祜第二子在纘,欲爲繼後,兩家相議,與受未及禮斜,而完祜夫妻俱歿,到今拘於常規,不得循例禮斜,忝在門長之列,故玆以具由呈單,依定式草記稟處事,呈單矣。曾因大臣筵達,兩邊與受,明有可據,而不得登聞者,許令該曹,論理草記事允下,而門長李普天,單辭旣如此,依大臣筵奏定式,李儉祜第二子在纘,立爲李完祜之後,何如?傳曰,允。
金宗善,以訓鍊都監言啓曰,今四月十五日,魂殿望祭朝奠兼行時,因兵曹節目,廣智營軍四十五名,哨官李漢翼,軍餉色軍十五名,北營標下軍三十五名,入直別將林栽洙率領,與禁衛營·御營廳將官軍兵,自弘化門外北路至,南路稍遠,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
金宗善,以御營廳言啓曰,依兵曹節目,今四月十五日,魂殿望祭朝奠兼行時,東營入直軍四十一名,集春營入直軍四十名,新營入直軍六十一名內,各留營直五名,餘皆除出,入直千摠徐有建,把摠南耆喆,哨官韓膺祖·李亨煒率領,弘化門外南路排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
李庚運,以賑恤廳言啓曰,西部小貞洞契任掌池德咸,今月十四日,本洞路傍,得一歲遺棄男兒,同里居良女朴召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
乙丑四月十四日酉時,上御誠正閣。召對入侍時,參贊官金宗善,持綱目第三十卷,侍讀官元在明,持綱目第三十卷,檢討官金相休,持綱目第三十卷,直閣洪奭周,持綱目第三十卷,假注書李鐸遠,持綱目第三十卷,記事官白致樂,持綱目第三十卷,記注官崔鳳和,持綱目第三十卷,以次進伏訖。上命開卷讀之。在明,讀自夏王勃勃,止來上表。上曰,下番讀之。相休,讀自四年秦弘始,止戌石頭。上曰,參贊官讀之。宗善,讀自南燕祀南郊,止俄復用之。上曰,閣臣讀之。奭周,讀自夏五月,止使人守之。上曰,注書讀之。賤臣,讀自秦遣兵,止未可圖也。上曰,上番讀之。致樂,讀自興曰劉勃勃,止襲傉檀。上曰,下番讀之。鳳和,讀自僕射齊難,止以撫之。上曰,文義陳之。在明曰,韋宗謂姚興曰,陵人者易敗,戒懼者難攻,此戒懼字,只指戰爭間事,而若推之於學問之工,則此二字,實爲要訣矣。中庸曰,戒愼乎其所不覩,恐懼乎其所不聞,此是存養工夫,而其實通動靜貫終始,故朱夫子釋之曰,常存敬畏,一常字,可見其貫通之義也。上曰,下鑰時,注書當出去,今爲下鑰時耶?奭周曰,若値注書入侍,則宣傳官,例爲下鑰矣。上曰,上番出去,以卽爲下鑰之意,分付宣傳官,可也。致樂,承命出去傳命,仍爲還入進伏。在明曰,戒懼之工,實通動靜,故靜而存天理者,戒懼也,動而遏人慾者,亦戒懼,而遏慾之工最難,故朱子曰,中原之戎虜易逐,一己之私慾難除,此不可不惕然兢懼,另加克治處也。況今聖候新復,天和節宣之方,不容少忽,而醫家亦以淸心寡慾,爲治病之要訣,若於燕閒幽獨之際,常存戒懼,使物累淨盡,私慾退聽,則聖學日進於緝熙之域,而其於節宣保嗇之方,亦無以加矣,惟願體念焉。上曰,所奏好矣,下番陳之。相休曰,勃勃諸將皆曰,欲經營關中,宜先固根本,使人心有所憑係,此所謂根本者,以地利言也。自古有國者,皆有根本之地,如商之亳,周之豐·鎬,秦漢之關中,皆是根本之地也。根本不固,則盜賊有覬覦之患,人心無憑恃之所,故必高其城深其池,廣其儲蓄,養其士馬,精利其甲兵,謹候其熢燧,四方望之,隱然若泰山四維之固,則因其地利,固其根本者,固如是也。此猶小者,又有天下之大根本,蓋人主之心是也。故孟子曰,天下之本在國,國之本在家,家之本在身,而朱子曰,人主一心,萬化之原,人主之心,誠爲天下之大根本也,然以地利言之,寇賊之來,有形有跡,城池可以捍也,甲兵可以禦也,士馬可以逐也,熢燧可以警也。至於此心,不過方寸之地,而無城池甲兵士馬熢燧,而其爲寇者,又是無形無跡。古人取其至近之患而言之曰舟中皆敵,曰親戚叛之,萬化之原,一失其正,而固之之術,或致疎虞,則吾身之耳目鼻口四肢百骸,無不爲此心之寇,則一片靈臺,蠻觸竝起,戈戟互尋,終至於蕩滅其根本而後已。其危也若此,故曰,人心惟危。古昔聖賢,重言復言,屢書特書,無非鞏固此大根本之術也。上曰,其鞏固大根本之術,如何?相休曰,鞏固之術,不勝枚擧,而曰求放,曰閑邪,曰克己,曰操存,曰戒懼,曰愼獨,曰敬以直內,義以方外,曰靜而存養,動而省察,曰執中,曰建極,孰非涵養本原,鞏固根基之方乎?爲人君者,誠能常存敬畏,以加克治之工,則一正君而天下莫敢不一於正,大本旣固,衆心成城,彼區區地利,有不足言矣。此豈非殿下惕然警懼,反躬修省處乎?況今聖候天和纔還,政是一陽初復之時,善端方萌之會,此處正好着工。易曰,復見天地之心,天地之心,何時不可見,而必曰見於復者,蓋以一陽新復,譪然生物之仁心,尤覺其端的分明故也。故朱夫子解大學明明德之義曰,因其所發而遂明之,此是切要之言也。又擧呂祖謙之事,語學者曰,伯恭少時,性氣粗暴,嫌飮食不如意,打破家事,久病餘,將一冊論語,早晏閒看,至躬自厚而薄責於人一句,覺意思一時平了,遂終身無暴怒,此可爲克治之法矣。殿下方在靜攝之中,勿以事物累心,惟將簡冊玩繹,而因其善端始發之際,另加克治修明之工,則不但於大根本上,有存省之效,而亦將有助於節宣順攝之方矣,願留睿念焉。上曰,參贊官陳之。宗善曰,今日自止,別無可達之文義矣。上曰,閣臣陳之。奭周曰,南燕主超,因風雷之異,聞成公綏之言而黜公孫五樓,則亦知五樓之爲奸佞矣。奏未畢,上曰,南燕主超,旣出公孫五樓,而復用之,何也?奭周曰,凡人之有過,不知其爲過,則猶可冀其一朝覺悟,若知之而猶不能改,則無復可望,南燕之亡,已決於五樓復用之日矣。然燕主之不能退五樓,惟以其一佞字,蠱惑於其心也。大抵佞人之爲術,有許多般,人主之信佞,亦有許多般矣。上曰,佞人之爲術及人君信佞之有許多般者,可一一指陳歟?奭周曰,佞人,隨人君之所好而逢迎之,好在聲色,則導之以聲色,好在狗馬,則導之以狗馬,好在土木甲兵,則導之以土木甲兵,昏庸之君,鮮不蠱惑於其術,而又如聰明英睿之主,微有矜夸之志,則外托將順之美,內售諛悅之習,俾人君有傲然自聖之意焉。君有所欲爲,而憚於公議之不我從,君有所厭勌而憚於群下之格其非,彼佞人者,必逆探其心,巧投其迎合其隙,其次則,疲懦媕婀,惟事承順,如朱夫子封事所謂決不至於妨吾之事,害吾之欲者,是皆佞人之徒也。人君,非不知其爲佞,而嫌於藥石之苦口,骨鯁之逆心,惟此輩是狎是玩,雖欲捽而去之,而蔽於嗜慾,牽於顔私,卒與之俱亡而不悟也。孔子曰,佞人殆,佞人之殆,聖人之所畏也,可不懼哉?慕容超,夷狄之君,本不足道,而英君哲辟,亦或不免,唐太宗,嘗於禁中,見一樹而稱其美,宇文士及,從而譽之不已,太宗正色曰,魏徵嘗勸我遠佞人,我不知佞人爲誰,汝乃是也。然而卒不能黜士及。玄宗避祿山之亂,與高力士,論開元天寶間宰相,至李林甫則曰,此子,妬賢嫉能,世無其比,力士曰,陛下知其如此,何以用之?玄宗默然。夫太宗不能去士及,所以不及於三代之隆,而猶能用王·魏·褚·馬諸直臣,所以不至於亂亡,玄宗專用一林甫,故播遷之禍,卒不得免矣。佞人之術雖巧,而人主苟能公其心平其氣,徐察於遜志逆意之間,則非有難知也。旣知之矣,則惟恐其去之之不速,有若危亡之機,判於一朝之間者,然後爲眞箇遠佞,而始可以免矣。惟願深加惕念焉。上曰,奇才英器,不必華夏,明智敏識,不必讀書云者,此其論當世人才耶?在明曰,此指傉檀而言,傉檀,蠻夷中傑特者,故其言如此,而其所謂才器知識,不過是氣質之稍勝者,則何可比論於讀書問學之人乎?然則其言,非經常之論矣。上命掩卷。相休曰,臣於昨冬,待罪江華府御史時,本府行首捕校宋敬寬,本府閑良黃基正兩人,論其罪犯,不可暫時容貸,而係是李晩遠隨從指使,則晩遠勘罪之前,徑先處斷,事涉如何,故嚴刑枷囚,以待朝家處分矣。今於晩遠已勘處之後,宋·黃兩囚,尙在獄中,未蒙處決,敢此仰達,亟令秋曹,議其當施之律,行會本府,以爲斯速擧行之地,何如?上曰,依爲之。出擧條上命讀公事,判付訖。仍命退,諸臣以次退出。
上在昌德宮廬次。大行大王大妃殿初喪。
望祭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官,奉慰單子問安。答曰,罔極。
藥房提調黃昇源,副提調朴宗慶啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗慶啓曰,同副承旨金履度,今日不爲仕進,卽爲牌招,何如?傳曰,允。
傳于金宗善曰,備局堂上引見。
金宗善,以備邊司言啓曰,今日次對,備堂懸頉甚多,兼戶曹判書趙鎭寬,兼帶經筵,兵曹參判徐瀅修所帶本職,呈告受由,竝許遞,仍令該曹,口傳付軍職,牌招進參,何如?傳曰,允。
兵曹口傳政事,護軍單徐瀅修。
金履度啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,獻納南涑,牌不進罷職傳旨,傳于金履度曰,只推。
以副校理李泳夏,牌不進罷職傳旨,傳于嚴耆曰,只推,更爲牌招。
朴宗慶啓曰,行吏曹判書黃昇源,參判韓用鐸,參議金箕象,牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?傳曰,允。參議只推,一體牌招。
傳于金宗善曰,召對爲之。
以黃海監司李相璜狀啓,瑞興府民家失火事,傳于李庚運曰,當農失所,聞甚驚惻,元恤典外,別加顧恤,結構奠接之方,斯速擧行事,令廟堂,措辭分付。
朴宗慶啓曰,假注書金愚淳,身病猝重,勢難察任,今姑改差,何如?傳曰,允。書入承旨推考。
以平安監司李書九狀啓,朔州府失火事,傳于李庚運曰,近來回祿之報,何爲而荐至也?當此農作之時,念彼鬱攸析居之狀,使予食靡甘而寢不安,今見道臣狀辭,其被燒之孔酷,何待更啓而知之?卽爲發遣宣傳官,爲先曉諭,形止一一巡視後,來奏。
嚴耆,以實錄廳摠裁官意啓曰,本廳謄錄書役,極爲浩多,郞廳宋冕載·吳淵常·元在明·李勉求·金相休,時帶館職,南涑時帶臺職,職務相妨,本職竝姑許遞,仍令該曹,口傳付軍職,使之專意書役,郞廳李元八·洪羲膺·申緯,病難察任,姜浚欽奉命出疆,尹命烈職務相妨,竝姑減下,其代,兵曹正郞尹尙圭,副司果李敬參·李垿·李重蓮,副司直安廷善差下,亦令該曹,口傳啓下,使之察任,何如?傳曰,允。臺諫則許遞,玉堂則置之,可也。
吏曹口傳政事,實錄編修官二單尹尙圭·李敬參,記注官三單安廷善·李垿·李重蓮。
兵曹口傳政事,副司果單南涑。
以副校理李泳夏再牌不進罷職傳旨,傳于嚴耆曰,推考傳旨捧入。
金履度啓曰,行吏曹判書黃昇源,參判韓用鐸,參議金箕象,再牌不進推考傳旨及罷職傳旨,今方捧入,而開政命下之後,如是違牌,不卽承膺,事極未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招,違牌勿爲呼望。
有政。吏批,行判書黃昇源,參判韓用鐸進,參議金箕象未肅拜,左副承旨金宗善進,啓曰,禮曹參議,今當差出,而擬望之人乏少,外任竝擬,何如?傳曰,允。以李集斗爲判尹,趙晉和爲獻納,徐榮輔爲禮曹參判,李普天爲兵曹參判,閔耆顯爲禮曹參議,韓用龜爲判義禁,徐美修爲知義禁,李秉模爲瀋陽問安使,洪受浩爲書狀官,李英埴爲兵曹佐郞,吳敏常爲工曹佐郞,趙尙鎭爲知經筵,天安縣監金魯敬,始興縣令尹象圭相換,沃溝縣監丁遇泰,積城縣監安㢞相換。贈吏判尹東休,贈左贊成例兼,贈吏參尹懋敎,贈吏判例兼,已上前判義禁尹光普兩代。知經筵韓用龜,同經筵趙尙鎭,同義禁徐美修。
兵批,判書韓晩裕病,參判未差,參議尹羽烈病,參知吳翰源入直進,同副承旨金履度進,僉知尹致儉,上護軍尹光普,副司果趙璜鎭,竝單付。
金愚淳改差,代以趙鐘永爲假注書。
金履度啓曰,時囚議處,成命已至多日,事甚未安,新除授判義禁韓用龜,待開門牌招,以爲擧行之地,何如?傳曰,允。
嚴耆,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金宗善,以訓鍊都監言啓曰,本局將官番落點單子,纔已啓下矣。其中哨官方禹鼎,受由在鄕,而誤爲書送,兵曹依例入啓,以至蒙點,原單子,令該曹,改付標以入,而臣之矇然不察,致有此做錯,惶恐待罪之意,敢啓。傳曰,知道。卿則勿待罪。
乙丑四月十五日辰時,上御熙政堂。藥房入診,大臣·備局堂上,引見入侍時,藥房提調黃昇源,副提調朴宗慶,假注書金愚淳,記注官鄭宗顯,別兼春秋徐有恂,直閣洪奭周,左副承旨金宗善,假注書李鐸遠,事變假注書柳春東,左議政徐邁修,廣州留守李晩秀,兼戶曹判書趙鎭寬,左參贊趙尙鎭,刑曹判書洪明浩,禮曹判書李翊模,行護軍徐榮輔·李得濟·李仁秀·徐瀅修,副應敎吳淵常,醫官金光顯·李敬培·李惟鑑·卞觀海·吳仁豐·柳曾模·秦東秀·吳千根·朴烇·趙宗協·金時中·李彦厚·卞光壽·鄭聖周,以次進伏訖。邁修等進前曰,日氣陰濕,聖體若何?上曰,一樣矣。邁修等曰,寢睡·水刺之節如常乎?上曰,一樣矣。邁修等曰,近來熱候,何如?上曰,別無熱候矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。昇源曰,醫官使之入診乎?上曰,入診則置之也。仍命藥房先退。愚淳,率醫官先退,昇源·宗慶,以備堂還就座。邁修曰,臣未承天顔,已月餘矣,敢請仰瞻矣。上可之。邁修仰瞻訖,奏曰,落痂處微紅,而似無瘢痕矣。上曰,略有瘢痕矣。又敎曰,次對爲之。邁修曰,近日復開講筵,召對連日爲之,臣不勝欣忭矣。仍奏曰,昨日,以山陵開金井擇日退定事,自禮曹草記蒙允矣。更爲擇日,則五月初二日開金井,十一日下外榟宮爲吉云,而若開金井後,卽爲穿壙,則其間日子尙遠,亦不無地氣漏泄之慮,開金井,依擇日爲之,穿壙則稍緩日子,下外榟宮三四日前期爲之,似好矣。上曰,依此爲之,可也。邁修曰,皇帝瀋陽之行,我國遣官接駕事,北京及盛京,禮部知會咨文,俱已出來,而取考前後謄錄,則使臣差出,皆於四月初擧行,政官牌招開政,瀋陽問安使,俾卽按例擬入,何如?上曰,依爲之。出擧條邁修曰,文臣之登科十年者,稟旨陞六,自是法典所載,注書趙璜鎭,登科之年,恰滿十稔,且經參下侍從,不宜使之許久淹滯,分付銓曹,六品遷轉,何如?上曰,依爲之。出擧條邁修曰,天安縣監金魯敬,以宗戚執事,因山前無以還官,沃溝縣監丁遇泰,以別看役,方在役所,而兩南守令之農節曠務,比他道尤多民邑之弊,兩邑守令,今日政,畿邑相換事,分付銓曹,何如?上曰,依爲之。出擧條邁修曰,東萊府使鄭晩錫,謂有身病,連呈辭狀,而不但邊倅遞易,所當難愼,該府使治聲,亦合久任,故以調理供職之意,屢度題送矣。今又一直呈狀,强聒不止,雖未知病情之如何,而廟堂申飭之後,如是力辭,揆以事體,極爲未安,從重推考,使之更勿言病,調理察任,何如?上曰,依爲之。出擧條邁修曰,實錄校正之役,今幾垂畢,自來初,將始印役云。校正堂上行都承旨朴宗慶,行副護軍徐有榘,仍察校讐之任,使之專意擧行,以爲從速完役之地,何如?上曰,依爲之。出擧條邁修曰,山陵假丁字閣,三年後,自可撤去,故月臺石物,以小石爲之,以爲省費之意,向有仰奏矣。今番元陵修改時看審,則以大石爲之,故問於董事之臣,則以爲,大石小石,其費無異,故必用大石云。而材木,則取用獻陵風落木,故其品亦好,土役亦幾乎訖矣。且山陵誌石,例有實預差二件,而實差則埋於魂遊石下,預差則埋於長明燈下,事載喪禮補編矣。今番長明燈,設於兩陵之間,舊陵預差誌石,固當移埋,而誌函之入灰成石,無以拔出,勢不得不仍安故處,則新陵誌石之獨埋於長明燈下,事面如何?舊陵誌石,旣安於魂遊之南,新陵誌石,亦依此埋置於魂遊石之南,何如?上曰,依此爲之,可也。邁修曰,殯殿都監堂上金思穆·李翊模,兼帶金吾摠管,職務相妨,金思穆摠管之任,李翊模金吾摠管之任,竝姑許遞,何如?上曰,依爲之。出擧條邁修曰,慶尙監司金羲淳上疏批旨,有令廟堂稟處之命矣。取見其疏本,則以爲,社倉一事,倣先賢之良法,夫誰曰不可,而以吏掌之,耗以取之,則已非古也。以一鄕之君子主之,則何弊之不祛,而君子卽一監色,而斂散在手,管攝非官,則末流之弊,反有滋於官倉,目下外邑之所謂大民,紛然競起,斂財斫木,閭里騷然,而官長稍加裁抑,則藉口朝令,恣行悖擧,風習寒心,後慮無窮,朝家本意,使之試可,則料其受弊,何必强爲?令廟堂,更加商度,速賜處分爲辭矣。社倉本意,亶出於除民弊,而道臣之疏,旣以末流之弊爲慮,有難强令設施,該道則依道臣所請施行,何如?上曰,依爲之。出擧條邁修曰,頃因東萊府使鄭晩錫兩次論報,該府出身中,擇定守設門將等任,從次第遷轉邊將之意,關問該道矣。卽見慶尙監司金羲淳所報,則枚擧該府使牒呈,以爲守設門將,陞遷邊將,則武士之聳勸,邊將之嚴束,庶有顯效,而蓋其防守,乃是至難之任,一月積苦,倍於他軍門十年之勤仕,今若竝論久勤,則遷路積滯,實多難便,守門將三人中,從次第陞除邊將,設門將三人,亦從次第遷差守門,其設門之闕,以出身中可堪者,取才差出,則遷轉無滯,以此定式,而必以三南邊將,每都目除給一窠,使門將六人,從次第陞遷,武士之激勸,邊圉之嚴重,永有實效爲辭矣。南邊防守,爲任不輕,而元無久勤磨鍊之事,反不如西北,出身武士輩,向隅之歎,其勢似然,萊伯及繡衣之前後所陳,俱有意見,邑報道狀,又如此,其在團束邊門之道,宜有激勸校士之擧,頃日籌坐,與銓堂,已有所爛商者,間二都目,隨窠遷轉,至於道臣所請中三南邊將,除給一窠,有難許施,而守設門將差除,則依所報,嚴立科條,以爲成節目遵行之地,分付兵曹及該府,何如?上曰,依爲之。出擧條上曰,大臣如無更奏事,就座,可也。邁修就座。上曰,奏事備堂進前,可也。晩秀曰,實錄校正,今幾訖役,至於疏章之或原本未下,或付丙者,不載於日記及日省錄,而公車文叢,則備載之,內入公車文叢,次次請出,以爲謄出後,還入,何如?上曰,依此爲之,可也。晩秀曰,實錄印役時,外閣官吏,例爲擧行矣。自前外閣事,內閣通同檢飭,今番令內閣吏,同爲擧行,鑄字所監官柳明杓,亦令與唱準,一體待令似好,故敢此仰達矣。上曰,依此爲之,可也。鎭寬進前曰,在前國葬靷行時,若當大轝之替運處,則皆設幕次,而其實則替運之便易,行程之䟎速,反不如不就幕次,直自路上,交替轝夫之爲便,而徒貽列邑莫大之民弊,故先朝時,深念此事,自己酉遷園時,特命除之,此若關於禮節之不可已處,則先朝下敎,豈有是乎?以故,庚申靷行時,亦爲仰稟而停之,今亦依庚申例爲之,恐無不可,下詢大臣處之,何如?上曰,大臣之意,何如?邁修曰,大轝替運處,設幕次,固出敬謹之意,而守土之臣,旣無自官新備之勢,則不得不東借西覓,僅僅成樣,則不潔莫甚,謹依己酉庚申已例,置之恐好矣。上曰,依庚申年例爲之,可也。出擧條鎭寬曰,凡山陵都監,物力之最初區劃也,臣曹,則以各項經用,專當擧行之,故曾不入於分排各司之中,而今番本曹之區劃也,數旣夥然,亦非古例,則有難矇然擧行,而旣劃之後,亦不可曠久持難,雖已依數輸送,在臣曹,則實爲創例,有關後弊,他衙門,今亦無移劃之處,而但惠廳則容有推移之道,以此分定之數,使惠廳擧行,恐爲便當,均是府庫之財,而用處莫重,則戶惠奚擇?而臣之所遵守者,卽古例也,前以此事,詳議於大臣及山陵都監諸臣,故敢此仰達矣。上曰,大臣之意,何如?邁修曰,毋論本曹與惠廳,均是國儲,値此莫重工役,奚擇彼此?本廳儲留,旣有餘裕云,依戶判所奏,推移劃送,恐似便當矣。上曰,依爲之。出擧條鎭寬曰,本廳上納,莫不有程限,至於大同結錢,事目尤嚴,而近來愆期之弊,愈往愈甚,多至經歲而不納,論以紀綱,誠極寒心,若不另加飭勵,無以動念,此時畿內則六月以前,固難董納,而外道則不可不一番經稟,預加嚴飭,俾杜遲延之弊,若其經年不納者,則姑以申令之意,更加嚴督,如又如前拖過,則該守令,自本廳,直爲論勘事,出擧條申飭,恐不可已。且本廳所屬鳳山屯稅錢中,二千七百餘兩,前郡守金峻岳,私自犯用,今至三年,無意備納,身爲邑倅,犯用公貨,已極駭然,而視若尋常,一味遷就,其在懲勵之道,不可仍置,鳳山前郡守金峻岳,卽令攸司,拿問嚴勘,所逋公貨,督令備納,何如?上曰,依爲之。出擧條邁修曰,應納公貨,過三年愆期者,紀綱所在,萬萬駭然矣。昇源進前曰,玉樞丹造成時,例爲行祭於神農壇,而丁丑年則以國恤,只有告由文矣,今亦依此爲之乎?上曰,依此爲之,可也。昇源曰,詳考丁丑年謄錄,則醍醐湯·六香膏煎藥臘藥,依例進上於殯殿,而玉樞丹,則不爲進上矣。今亦依此爲之乎?上曰,依此爲之,可也。宗慶進前曰,奉謨堂孟朔奉審草記,旣已蒙允,而日氣如是陰濕,待快晴,更稟後擧行,何如?上曰,依此爲之,可也。宗慶曰,今番節行回便,尙衣院燕貿物種,盡爲貿來,而其中白絲,燕市絶無,不得貿來,今秋皇曆便,追後貿來,而原單子,以此懸註,何如?上曰,依此爲之,可也。邁修曰,昨日實錄廳草記中,以時帶館職人請遞矣。更思則當此開講之時,時任儒臣之文學才識,可備顧問之責,竝姑仍任,時帶臺職人,許遞似好矣。上曰,以待草記批下也。宗善曰,今日賓對,兩司無一人進參,事體所在,誠甚未安,兩司行公諸臺,竝推考,何如?上曰,依爲之。出擧條上曰,見平安監司狀啓,朔州府失火,而公廨門樓,多爲燒燼矣,民戶延燒之多寡,更爲狀啓云。而年來關西之失火,若是頻數,誠甚悶惻矣。邁修曰,關西火災,比年孔慘,爲民情,誠爲遑汲,而大抵近來火災,前古所無,似必有所以然也,實不勝訝惑矣。上曰,自備邊司,考出先朝己未年平壤失火時謄錄以入也。邁修曰,繡衣之不遣久矣,守宰賢否,民生利病,必多壅閼,及今分遣繡衣於諸道,使之着意按廉,而若使一人,遍行一道,則勢將悤遽,未暇周詳,列邑中,自上抽栍以送使外邑,知所警惕,似好矣。又奏曰,目今紀綱解弛,弊瘼蝟起,而其中最可悶者,松政也。樹木之自繇條拱把,以及百圍千章,其所培養之方,非一朝一夕之可期,而斧斤之入山林,則幾乎無日無之,此豈可繼之道乎?前後廟堂之操切,非不申明,而勿論京外,視同例飭,都城四標,各道封山,在在童濯,不成貌樣,內而設置參軍,分掌各營,外而委畀營閫,董礪各鎭之意,果安在哉?此不可不一番摘奸,大行振刷之政,而爲先以臣所奏,出擧條知委京外,使之自今爲始,作爲昧爽前後,而來頭發遣備郞時,萬一有斫痕木根之現捉者,隨其株數多寡,分等重勘,斷不饒貸事,嚴立科條,何如?上曰,依爲之。出擧條上曰,大臣備堂,先爲退去,可也。上命讀奏公事訖,上曰,判付則出去書之也。仍命退,承史閣臣,以次退出。
乙丑四月十五日未時,上御誠正閣。召對入侍時,參贊官金宗善,持綱目第三十卷,侍講官吳淵常,持綱目第三十卷,檢討官金相休,持綱目第三十卷,假注書李鐸遠,持綱目第三十卷,記注官鄭宗顯,持綱目第三十卷,別兼春秋徐有恂,持綱目第三十卷,以次進伏訖。上敎曰,承傳宣傳官李馨秀,來待宣傳官尹守任,入庭奏曰,李馨秀,以身病,受由出去矣。上曰,然則李東善,使之來待,注書出去,宣傳官受去傳敎時,自政院,卽爲離發之意,分付,可也。賤臣,承命出傳,還入進伏。上命開卷讀之。淵常,讀自遣將軍,止超大悅。上曰,下番讀之。相休,讀自五年秦弘始,止恒山崩。上曰,參贊官讀之。崇善,讀自夏四月,止下策也。上曰,閣臣讀之。奭周,讀自超曰,今歲星,止似劉璋矣。上曰,注書讀之。賤臣,讀自超聞之,止且問計焉。上曰,上番讀之。宗顯,讀自鎭曰百姓,止氣勢百倍。上曰,下番讀之。有恂,讀自我以敗卒,止何能救人耶?上曰,文義陳之。淵常曰,慕容超,羗胡之主,固無足論,而旣黜公孫五樓而復用之,可謂惑之甚者也。夫人君之治國,無以自用而獨運,故堯之岳牧,舜之元凱,禹·湯之益伊尹,咸爲之輔翼承弼,而漢唐少康之時,亦有一代之良臣,不治之世,乃有權倖矣。奏未畢,上曰,燕主超之用五樓,固不足深責,而人主用人之方,何以知其賢否耶?淵常曰,人主一心,萬化之原,若無私意之偏係,則心如明鏡,姸媸莫遁矣。上曰,下番陳之。相休曰,李宣澠水無氷之對,言不近理,無足惑人,而猶致慕容超之大悅,小人之爲害於人國,若是甚矣。昨筵閣臣,已陳辨奸佞之意,而大抵人君,不欲治國則已,誠欲治之,則君子小人,必到底鑑別,然後可以爲國,然臣之愚見,則鑑別之道,似難而亦易。臣嘗觀朱子書,有論君子小人者曰,天下之人,凡其光明正大,如靑天白日,如高山大川,如雷霆之爲威而雨露之爲澤,如龍虎之爲麟而獜鳳之爲祥,磊磊落落,無纖芥可疑者,必君子也。其依違淟涊,回互隱伏,糾結如蛇蚓,瑣細如蟣蝨,如鬼蜮狐蠱,如盜賊咀呪,閃倐狡獪,不可方物者,必小人也。從古論君子小人者何限?而未有若此之明白痛切者,殿下,試以此說,驗之於人,則君子小人者,庶莫逃於睿照之中矣。此豈非似難而實易乎?俄者上番,以明鏡照物之說仰奏,此果然矣。心如明鏡止水者,屬於理明心正功夫,猶不可容易說過,而以至淺近事言之,亦有易見者,愛君憂國者,君子之心也。懷祿貪位者,小人之情也,惟其懷祿貪位也,故不識義理,不顧廉恥,患得患失,無所不至,爵祿之權,在於君上,則諂媚於君上,在於權倖,則諂媚於權倖,雖陷君不義,誤國抵亡而不顧也。至於君子,則惟義理是遵,愛君憂國,面折廷爭,非不知容悅之利己,而未忍枉道,非不知忠讜之害身,而抵死靡悔,是誠何心哉?只爲義理之不容不爾也。卽此觀之,君子小人之分,不待明智而決矣。此所謂淺近而易見者也。臣以疎淺之蹤,未敢妄揣,而殿下之臨御,已多年所,典學久矣,用人衆矣,明睿所照,必有鑑識於中者,而必以朱子之說,精察於人,參之以淺近易見之事,則豈有不可辨之理乎?然辨別非難,用捨爲難,若知其爲君子而不能信任,知其爲小人而不能嚴斥,則亦何益於治國哉?伏願留神澄省焉。上曰,參贊官陳之。宗善曰,儒臣皆已詳陳,臣別無可奏之文義矣。上曰,閣臣陳之。奭周曰,慕容超,謂韓曰,我計已定,不與卿言,此可謂拒諫之甚者也。上曰,我計已定,不與卿言云者,是顯言拒諫也。猶勝於不爲顯言,心自拒諫乎?奭周曰,聖敎誠至當矣。燕主之言,愎於拒諫者也。然人猶得而聞之,若有讜直之臣,則尙可據此以爭執,若後世之主,有巧於拒諫者,外示優容之意,內無採納之實,一定己見,不問人言之當否,則其爲害,反甚於燕主矣。堯·舜大聖也,猶曰,舍己從人。夫堯·舜之見,豈有不及於人,人之進言者,亦豈能有過於堯·舜哉?然而以堯·舜之聖,尙不敢自滿若是,未嘗謂己見之皆是,而人言之不足採,此其所以爲堯·舜也。人君之道,莫大於從諫,而從諫之要,專在於虛心,伏願深加體念焉。上曰,慕容超,掠男女二千五百人,付太樂敎之,必有大於此之事,而爲此者何耶?已獻太樂於秦,故爲此耶?淵常曰,太樂文具也,治成而後制定,治道不成,雖有鍾鼓玉帛,將無用矣。上曰,所謂太樂,非鍾鼓玉帛之謂也,秪應近於俗樂也。奭周曰,燕主非能有志於禮樂,不過出於聲色之慾而已也。淵常曰,以補伎之伎字觀之,果非正樂也,又奏曰,法講冊子,以詩傳八卷,懸吐入之,而繼講冊子,詢于大臣儒賢,草記姑未下矣。上曰,諒陰中,詩傳進講未安,故欲以所定繼講冊子,仍爲法講矣。又敎曰,諒陰中,講以詩傳,玉堂所見,以爲如何?相休曰,係是聲詩,則諒陰中進講,果爲未安矣。淵常曰,壬戌春,臣待罪史官,出入講筵,故記得其時事,書傳畢講後,當繼講詩傳,而姑爲停講,至六月後,始講詩傳矣。上曰,繼講冊子,中庸耶?相休曰,昨冬召對時,以大學爲定爲敎矣。上曰,近來假注書,何如是數遞也?宗善曰,或以實故,或以親病,請遞故也。上曰,此改差草記,誰爲書入也?宗善曰,似是都承旨書入矣。上曰,今日坐直承旨,誰也?宗善曰,小臣與同副承旨矣。宗善曰,宣傳官李東善待令矣。上曰,招入。東善進入階上。上曰,今日發行,馳往朔州府,俄下傳敎,先爲曉諭,被燒形止,一一巡視後,勿爲狀啓,直爲來奏也。奭周曰,筵體至嚴,承旨進前之後,非有下敎,不敢徑先離座,而左副承旨金宗善,頻出楹外,事甚未安,推考,何如?上曰,從重推考,可也。出擧條又敎曰,內閣入直,誰也?奭周曰,小臣入直矣。上曰,待敎,何不入來耶?奭周曰,待敎以服制,姑不出仕矣。上命,玉堂閣臣先退,又命讀公事判付訖。仍命退,承史以次退出。
上在昌德宮廬次。大行大王大妃殿初喪。
金履度啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
金履度啓曰,吏曹參議金箕象,奉牌闕外,陳疏到院,而原疏,以國忌正日,纔已退却矣。特敎申飭之下,屢度催促,終不承膺,事體所在,萬萬未安,從重推考,何如?傳曰,允。原疏捧入。
趙鍾永在外,代以趙庭和爲假注書。
趙庭和在外,代以柳春東爲假注書。
柳春東陞付,代以韓泰登爲事變假注書。
金履度啓曰,判義禁韓用龜,牌不進推考傳旨,今方捧入,而時囚議處命下,已至多日,如是違牌,事甚未安,更卽牌招,何如?傳曰,允。
金履度啓曰,判義禁韓用龜,再牌不進推考傳旨,今方捧入,而時囚議處命下,已至多日,如是違牌,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
傳于金履度曰,都承旨許遞,前望單子入之,待下批牌招察任。
兵曹口傳政事,護軍單朴宗慶。
金履度啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮牌不進,監察茶時之意,敢啓。傳曰,知道。
以執義李元八,持平李潮,牌不進罷職傳旨,傳于金履度曰,只推。
嚴耆,以弘文館言啓曰,副校理李泳夏旣有只推之命,卽爲牌招察任,何如?傳曰,允。
以副校理李泳夏,牌不進罷職傳旨,傳于嚴耆曰,只推,更爲牌招。
以副校理李泳夏再牌不進罷職傳旨,傳于嚴耆曰,推考。
嚴耆,以戶曹言啓曰,因禮曹草記,魂殿供上物種,別單書入,而補編受敎中,勿爲封進條及丙申庚申,因特敎除減各種,區別懸註以入之意,敢啓。傳曰,知道。
嚴耆,以禮曹言啓曰,因山陵都監啓辭,開金井,更以五月旬前後擇吉,下外梓宮,更以開金井後四五日間,擇日以入事,允下矣。開金井下外梓宮,旣已退定,則外梓宮陪進,亦當更爲推擇,故令日官池景興,一體推擇,則來五月初二日卯時·午時爲吉,而伊後則惟十一日卯時爲吉云。以初二日卯時,外梓宮陪進,同日午時開金井,十一日卯時,下外梓宮,分排擧行,而原單子中,改付標以入之意,敢啓。傳曰,知道。
金宗善,以都摠府言啓曰,副摠管崔獻重,以漢城府右尹,本府坐起,晝仕出去之意,敢啓。傳曰,知道。
吏曹參議金箕象疏曰,伏以惟天惟祖宗,默佑陰隲,聖候痘症,不日康復,此誠吾東方曠古莫大之慶,而太平萬歲,自今伊始,歡欣頌祝,八域同均。仍伏念臣,自以庸陋無似之賤品,猥蒙兩朝不世之大恩,毛髮頂踵,非臣自有,窮谷回春,不足以喩其化,枯楊生華,不足以方其榮,前後踐歷,罔非踰涯,而無一報效,徒訟愆尤,竊自期低徊冗散,歌詠聖化,粗效餘生不報之報矣。千萬不自意,天官佐貳之命,有隕自天,臣於是,惝恍悚慼,不知攸措。夫設官分職,最稱六部,而六部之中,天官尤重,激揚淸濁,進退人物,雖曰長席之主管,參論可否,承乏行政,亦有佐貳之或重,世所稱要官峻選,而有不可人人之濫竽也,審矣。從古以來,膺是選者,率皆一代之才彦,而堂堂淸朝,不患無人,則是豈無似如臣之所可叨冒也哉?商蚷不可責以馳河,僬僥不可强以千勻,臣亦自知甚審,人將謂之斯何?與其玷名器而辱聖簡,毋寧犯違傲而被嚴誅,參倚反復,承膺無路,荐違召命,諒非獲已,玆敢冒萬死瀝血呼籲於崇嚴之下。伏乞聖明,俯垂諒察,亟賜鐫改,仍治臣逋慢之罪,以肅朝綱,不勝大願,臣無任云云。省疏具悉。爾其勿辭察職。
上在昌德宮廬次。大行大王大妃殿初喪。
金履度啓曰,行大司憲李直輔,掌令宋稚圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
嚴耆啓曰,漢城判尹李集斗,除拜後過三日,不爲出肅,依定式推考警責,仍卽牌招察任,何如?傳曰,允。
韓泰登有頉,代以鄭義命,爲事變假注書。
傳于金宗善曰,召對爲之。
以副校理李泳夏牌不進罷職傳旨,傳于嚴耆曰,推考傳旨捧入,仍更待開門牌招,違牌勿爲呼望。
嚴耆,以國葬都監摠護使意啓曰,本都監堂上韓晩裕,時無職名,令該曹,口傳付軍職,何如?傳曰,允。
兵曹口傳政事,大護軍單韓晩裕。
嚴耆,以禮曹言啓曰,取考謄錄,則瀋陽問安使時,齎去禮物,自戶曹,直爲磨鍊,別單啓下,而方物封裹及正草査對,一依節使例,於議政府爲之矣。今亦依前例擧行,而表筒諸具,急速措備事,一體知委,何如?傳曰,允。
金履度,以左邊捕盜廳言啓曰,謹依下敎,本廳重囚罪人韓大一,絶島減死定配,女連伊,宦者朴履熙,竝絶島定配,罪人林得伊,還發配所事,命下矣。今方移送秋曹之意,敢啓。傳曰,知道。
金履度,以右邊捕盜廳言啓曰,臣廳嚴囚罪人權淑·金相信,絶島減死定配,罪人朴孝源,定配事,命下矣。謹依下敎,今方移送秋曹之意,敢啓。傳曰,知道。
金履度,以刑曹言啓曰,因右邊捕盜廳啓辭,罪人權淑·金相信,絶島減死定配,朴孝源,定配事,命下矣。權淑全羅道珍島郡金甲島,金相信康津縣古今島,絶島減死定配,朴孝源慶尙道泗川縣,竝定配所,卽爲押送之意,敢啓。傳曰,知道。
金履度,以刑曹言啓曰,今四月十四日召對入侍時,副修撰金相休所啓,臣於昨冬待罪江華府御史時,本府行首捕校宋敬寬,本府閑良黃基正兩人,論其罪犯,不可暫時容貸,而係是李晩遠隨從指使,則晩遠勘罪之前,徑先處斷,事涉如何,故嚴刑枷囚,以待朝家處分矣。今於晩遠已勘處之後,宋·黃兩囚,尙在獄中,未蒙處決,敢此仰達,亟令秋曹,議其當施之律,行會本府,以爲斯速擧行之地,何如?上曰,依爲之事,命下矣。謹按律文,則大明律威力制縛人條有曰,在京在外無籍之徒,投托勢要,作爲心腹,誘引生事,綁縛平民,脅騙財物者,煙瘴地面充軍,宋敬寬·黃基正等,竝依此律擧行之意,分付守臣,何如?傳曰,允。
判府事金觀柱疏曰,伏以臣,以撰述乞免事,前後陳籲,不止三四,違慢瀆擾之罪,皆有所不暇顧者,豈有他哉?誠以莫重文字,無望冒當,則不得不拚死申籲,冀聖上早賜處分耳。苟使臣,畏罪泯默而已,則畢竟僨誤之罪,雖萬被誅戮,將何以贖其萬一乎。玆於蹙伏竢勘之中,又伏承批旨,辭敎截嚴,不翅尋常,而至以大關國體爲敎,臣擎讀未半,心膽隕墮,直欲溘然而不可得也。第臣有不得不一言仰復者,聖敎若曰,如卿處地者,托以不能,則他人又安得載筆爲敎,此則竊恐聖明,或出於過計之慮也。伏惟我大行大王大妃,盛德鴻功,焜燿輝煌,著諸政敎,布諸耳目者,不啻如日月之普照矣。凡今在廷大小,夫孰不煥然仰睹,則如臣鈍迷,亦不過如僕隷之知淸明而已,其所詳悉,豈復有加於他人者哉?夫是之故,惟我列聖朝,后妃狀德之文,只就文學辭理之優者,畀以撰述之任,本不問處地之如何矣。惟此舊例,聖明豈不洞悉乎?第臣平日誠悃,苟有一分仰孚之實,則以聖上體下之仁,一兪之靳,胡至於此?靜究厥由,莫非臣罪,一則臣罪,二則臣罪,跼蹐慙惶,措躬無地,臣旣伏承今番截嚴之敎,則惶隕震慄,不敢偃處私次,今方出伏路傍村舍,又此冒呈短章,惟遄被鈇鉞之誅是竢而已,臣無任云云。答曰,省疏具悉卿懇。甚矣卿之固執也,然則予果失言乎?古亦有如卿之地,而入於撰進分排之中者乎?亦有至於六七或五六疏固拒,必欲立己之言者乎?前批已諭予意矣。雖不更强,亦不得奉許,卿其諒之,勿胥命。仍傳于嚴耆曰,此批答,遣地方官傳諭于金判府事。
兼判義禁府事韓用龜疏曰,伏以臣,病淹床笫,數旬于玆矣。向陳疾痛之呼,獲蒙體諒之恩,春官劇務,敦匠重任,次第卸解,庶幾安意調息,復起爲人。而以自來癃痼之疾,又因感冒忒重,少觸外氣,便覺膚髮灑浙,渾體如縛,密室擁衾,得汗乃已。重以頑痰,乘虛流湊,內而筋骸牽痛,外而手足麻痺,旣不能作聲咳唾,又不得如意運用,宛轉叫苦,成一籧篨。此際忽伏奉金吾除旨,召牌嚴臨,感祝之餘,繼以惶隘,時囚議讞,成命已久,若使賤疾,苟或可强,豈敢飾辭祈免,自占便宜之計?而目下症形,萬無蠢動之望,洊犯違傲之罪,伏枕悚慄,如添一病,玆敢略陳實狀,仰瀆宸嚴。伏乞聖慈,俯垂矜憐,亟遞臣金吾之職,仍治臣慢命之罪,以肅朝綱,以安微分,千萬幸甚,臣無任云云。答曰,省疏具悉。所請依施。
兵曹判書韓晩裕疏曰,伏以臣所叨之職,其重爲何如,而豈如臣疎鹵昏滯之質,所宜久據者哉,維鵜在梁,譏自難免,使蚷馳河,才所不堪,春間一疏祈遞,懇寔由中,讓匪飭外,而直緣辭不足悉攄微蘊,誠不能仰格淵衷,未蒙恩許,則有不敢屢瀆,因仍盤礴,式至于今,已滿八箇月矣。竊自料職務之莫可承當,政注之必多錯謬,惟公議之駮遞是竢而已。今殆臣瓜熟蔕落之會,而有僚嫌一款,則臣雖欲蹲冒而不可得也。本曹參判徐瀅修,以與臣有世所共知之嫌,露章引義,呈單遞職,僚寀之間,彼旣緣臣而遞去,則臣何獨晏然在職乎?跡甚難安,義在必遞,官職之去就,不可苟然,朝著之廉防,所當惜者,維我聖上,當不待臣言之畢而有以處臣者矣。玆敢短章,煩籲於嚴廬之下。伏乞特許鐫改臣本兵之任,以幸公私焉,臣無任云云。答曰,省疏具悉。宜欲一遞,許遞。
乙丑四月十七日申時,上御誠正閣。召對入侍時,參贊官金宗善,持綱目第三十卷,侍講官吳淵常,持綱目第三十卷,檢討官尹致鼎,持綱目第三十卷,直閣洪奭周,持綱目第三十卷,假注書柳春東,持綱目第三十卷,記事官盧,持綱目第三十卷,別兼春秋徐有恂,持綱目第三十卷,兼春秋鄭宗顯,以特敎隨入,以次進伏訖。上曰,宗顯,就下番之座,別兼春秋,進去實錄廳,堂郞幾人之逐日仕進與否,校正書役之今至何境,竝詳知以來也。有恂,承命出去,宗顯,取有恂所持之綱目第三十卷,就伏於下番之座。上命開卷讀之。淵常,讀自秋七月,止太子太師。上曰,下番讀之。致鼎,讀自西秦王乾歸,止宰相之度。上曰,參贊官讀之。宗善,讀自魏淸河王紹,止手殺之。上曰,閣臣讀之。奭周,讀自六年,止所向皆平。上曰,注書讀之。賤臣,讀自劉裕拔廣固,止使之然哉。上曰,上番讀之。讀自盧循寇長沙,止皆殺之。上曰,下番讀之。宗顯讀自三月,止諡曰忠肅。上曰,文義陳之。淵常曰,此云郡縣豪右,多爲民患。所謂民者,小民也。雖以我國言之,亦不無土豪之爲害,而小民之被患,不止於此矣。奏未畢,上曰,魏主嗣,初欲大赦而安之,終乃討不從命者,此事,果何如?而元城侯屈·崔宏兩人之言,何者爲是耶?淵常曰,崔宏所謂聖王御民,務在安之云者,固善矣。然群盜,卽國之亂民也,豈可不討乎?討之爲宜。聖人以生道殺人,而刑期于無刑。此等亂民,若施恩而不以威斷之,則方命梗化之類,無以懲戢,而難做刑措之治矣。元城候屈,誅首惡赦餘黨之言,卽殲厥巨魁,脅從罔治之義,此言可用也。刑者有國之大柄也,大則有關隄防,小則係於紀綱,赦典之輕擧,實君子之不幸,而小人之幸也。有罪輒赦,則小人無所知懼矣。故漢之賈復,告光武曰,愼無赦。此等處,留心着眼爲好耳。上曰,非賈復,乃吳漢之言也。又敎曰,魏主嗣之言固好,而大抵是何如主耶?淵常曰,臣素昧史學,全史未能涉獵,魏主嗣本末,未能詳知,而以其見於此之治蹟看之,則非全然昏暴者也。上曰,嗣卽珪之子耶?淵常曰,然矣。上曰,嗣勝於珪耶?奭周曰,魏之基業,創於拓跋珪,而東略靑·徐,南定河·洛,用崔浩之謀而攘却柔然者,皆嗣之功也,可謂英主矣。上曰,下番陳之。致鼎曰,李先之言曰,臣不材無功,但以忠直,爲先帝所知耳。夫忠直不足,則雖有才有功之人,有不足取,故人君用人之道,非忠直不足委任,人臣事上之節,非忠直無以藉手。司馬光曰,才勝德爲小人,才勝於德,則無以爲君子,魯仲連曰,秦棄禮義上首功,尙功則禮義易以爲後,雖有出人之才,蓋世之勳,若無忠直之爲質,則其餘無足觀,蓋有才有功者,未必無忠直,而忠直之士,亦多有才與功之兼備者,此惟在君上鑑別之如何,伏願於取人之際,深留睿察焉。上曰,參贊官陳之。宗善曰,今日自止,別無可陳之文義矣。上曰,閣臣陳之。奭周曰,上番所奏崔宏與屈之言,皆是云者,固亦然矣。屈言中誅其首惡,赦其餘黨,卽殲厥巨魁,脅從罔治之意,則亦不可謂無據,而若比之於崔宏所謂赦而不從,誅未晩也之言,則得失之相去遠矣。恩威固不可偏廢,而人君之道,必也先恩而後威,加之以恩而頑不知感,則誅之可也,討之可也。若輕用其威,威之不服而後,不得已而施恩,則威旣不行,恩亦徒褻,而人亦不以爲恩矣。至於爲上者,反求於下之論,則雖謂之一言喪邦,可也。王者以民爲天,國家之興替,係乎民心之向背,豈可以人主至尊,下民至卑,而傲然自高於億兆之上,不求所以慰悅民心乎?雖以君臣之際言之,上不可不求於下,而下不可以求於上,上之所求於下者,賢才也,忠言也,下之所求於上者,爵祿也,榮寵也。爲人君者,若曰威福之柄在我,人孰敢不求於我云,而不復有求於籲俊來諫之道,則聰明日壅,情志不交,而其所得者,惟讒諂面諛之人耳。夫天在上而地在下,不易之位也。易之設卦,以乾上坤下者爲否,坤上乾下者爲泰,蓋天道下濟而後,上下交而爲通泰之世,乾剛上亢,則上下之情阻隔而爲否塞之象。否泰之際,卽興亡之機也。以屈所云反求於下者,推極其弊,則必至於上下不交之否而後已。於此等毫釐之差,深察而加警焉,則亦足爲鑑戒之資矣。上曰,八公中崔宏之言,已見於下,其言固善,而此外諸人優劣,亦皆如何耶?淵常曰,八公中崔宏,卽崔浩之父,而後爲魏主之所用,事蹟頗有可稱,其餘不敢臆對矣。上曰,下番與閣臣陳之。致鼎曰,長孫嵩·崔宏,奚斤·安同諸人,已見於此,其餘則臣未詳知矣。奭周曰,八公中四人,無所考見,獨有四人姓名,而崔宏之外,則長孫嵩爲佐命元功,此乃是唐長孫忌之先祖,而其人亦最優矣。上曰,先朝御射弓矢櫃內下者,已爲奉安於奉謨堂耶?奭周曰,北邊後卓上,先已奉安各陵碑文誌文印本,故第二層,奉安櫃,移安于第一層空處,而弓矢櫃,則奉安于第二層矣。淵常曰,副校理李泳夏,旣有只推之命,更爲牌招察任,何如?上曰,依爲之。出擧條宗善曰,臣俄伏見金判府事疏批,而取考畿營狀啓,驪州牧使報狀,則有待命之語,故敢此仰達矣。上曰,待命的實耶?宗善曰,考見狀啓,則果的實矣。上曰,疏批還入,可也。有恂復命。上曰,實錄堂郞,盡爲仕進乎?有恂曰,自今月初一日,至初十日,進不進擧案,已爲入啓,故自十一日至今日,進不進擧案收來,而校正之役,自丙申三月,至乙巳十年,已編次,可以開印,自丙申至己未十四年,已校正而方欲更校,庚申半年,今方校正矣。上曰,別兼,詳知以來耶?有恂曰,臣已詳見矣。上曰,堂郞雖懸進字,而果爲齊會耶?有恂曰,今日懸進字者,雖未能一齊來會,而次第以來矣。上曰,堂郞之晩來早去者,此後則必爲卯仕酉退,而如或如前遲緩,則當別有處分,摠裁官,亦爲察飭之意,自政院傳之,可也。又敎曰,雖卯仕酉退,而來者若少,則非申飭之本意,如無大段實故,必使一竝仕進,而無或懸病之意,分付,可也。宗善曰,奏御文字,何等審愼?而今日實錄廳擧案中,有半字不成者,郞廳金相休,初非弘文館入直,以入直懸註,而不察收來,事甚未安,實錄廳奉命進去別兼春秋徐有恂,推考,何如?上曰,依爲之。出擧條命書傳敎曰,前後筵席,屢提飭敎,終事之地,意謂竭蹶,而今見仕記,多懸病人,豈有如許道理?所當捧現告嚴處,而付之令前,姑爲安徐,此後又復如前而入於摘奸,則當重勘,諸郞廳卯仕酉退之堂上,嚴飭之意,分付。仍命讀公事訖,敎曰,判付,出去書之也。上命退,玉堂先退,又命退,承史·閣臣,以次退出。
上在昌德宮廬次。大行大王大妃殿初喪。
嚴耆啓曰,行大司憲李直輔,掌令宋穉圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
嚴耆啓曰,臣耆,依定式進詣香室,奉審香祝櫃·祝板袱子,則精潔之意,敢啓。傳曰,知道。
嚴耆啓曰,右副承旨金在昌,今日不爲仕進,卽爲牌招,何如?傳曰,與左承旨·右承旨·同副承旨許遞,前望單子入之,待下批牌招察任。
承旨前望單子入之,徐瀅修·崔獻重·李文會·徐有聞,落點。
承旨前望單子入之,金孝建落點。
崔獻重啓曰,右承旨金孝建,時在公忠道洪州地,斯速乘馹上來事,下諭,何如?傳曰,許遞,前望單子入之,待下批牌招察任。
傳于李文會曰,召對爲之。
李文會啓曰,密符親納,例也,而前江原監司申絢,使其褊禆替納,事甚未安,推考,何如?傳曰,允。
徐瀅修啓曰,吏曹郞廳來言,兵曹判書有闕,政事取稟。傳曰,政官牌招開政。
徐瀅修啓曰,行吏曹判書黃昇源,參判韓用鐸,參議金箕象牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議,只推,一體牌招。
有政。吏批,行判書黃昇源進,參判韓用鐸進,參議金箕象進,同副承旨李文會進。以金思穆爲兵曹判書,朴宗慶爲工曹參判,姜碩龜爲右尹,金思穆爲判義禁,羅東旭爲禮賓主簿,尹定鎭爲玉果縣監,承文博士單金龍範。再政,訓鍊都監提調單金思穆,禁衛營提調單金思穆,御營廳提調單金思穆。
兵批,無政事。
金在昌啓曰,新除授兵曹判書金思穆,卽爲牌招,傳授命召,何如?傳曰,允。
李文會啓曰,時囚議處,成命已至多日,新除授判義禁金思穆,卽爲牌招,何如?傳曰,允。
李文會啓曰,行兵曹判書金思穆,牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李文會啓曰,判義禁金思穆牌不進推考傳旨,今方捧入,而時囚議處,成命已久,如是違牌,事甚未安,更爲牌招,何如?傳曰,允。
李文會啓曰,行兵曹判書金思穆再牌不進推考傳旨,今方捧入,而命召傳授,一時爲急,連事違召,誠極未安,所當更請牌招,而係是一日三牌,何以爲之?敢稟。傳曰,更爲牌招。
李文會啓曰,判義禁金思穆,再牌不進推考傳旨,今方捧入,而時囚議處,成命已久,連事違牌,誠甚未安,所當更請牌招,而係是一日三牌,何以爲之?敢稟。傳曰,更爲牌招。
李文會啓曰,行兵曹判書金思穆,三牌不進推考傳旨,今方捧入,而命召傳授,一時爲急,連違召命,無意承膺,揆以事體,誠甚未安,所當更請牌招,而係是一日四牌,何以爲之?敢稟。傳曰,待開門,更爲牌招。
李文會啓曰,判義禁金思穆,三牌不進推考傳旨,今方捧入,而議處成命,已至多日,連違召命,無意承膺,揆以事體,誠甚未安,所當更請牌招,而係是一日四牌,何以爲之?敢稟。傳曰,待開門,更爲牌招。
以左副承旨徐有聞牌不進罷職傳旨,傳于崔獻重曰,只推,更爲牌招。
以左副承旨徐有聞再牌不進罷職傳旨,傳于崔獻重曰,推考傳旨捧入,更爲牌招。
李文會,以備邊司言啓曰,卽見開城留守兪漢謨狀啓,則備陳農糧告乏,民情切急之狀,仍以爲本府泰安倉各穀,限八百石,中軍倉各穀,限四百石,礪峴鎭倉各穀,限一百五十石,白峙鎭倉稷,限五百石,特許加分,金川所管大興山城倉各穀二千八百石零,陳腐可悶,盡分改色,白川次知倉各穀時留只是四百六十石零,亦爲盡分事,竝請令廟堂,稟旨分付矣。餉穀之分留,自有定式,法意至嚴,不得闊狹,則今此加分之請,猶有不審,至於盡分,則尤非重軍餉之本意,揆以事面,不可無警,該守臣,爲先從重推考,狀辭置之,何如?傳曰,允。
李文會,以刑曹言啓曰,因左邊捕盜廳啓辭,罪人韓大一,絶島減死定配,女連伊,宦者朴履熙,竝絶島定配,林得伊段,還發配所事,命下矣。依下敎,罪人韓大一,全羅道康津縣薪智島,絶島減死定配,女連伊慶尙道巨濟府,朴履熙全羅道珍島郡南桃鎭,竝絶島定配,林得伊段,咸鏡道鏡城府還發配所,卽爲押送之意,敢啓。傳曰,知道。
乙丑四月十八日未時,上御誠正閣。召對入侍時,參贊官李文會,持綱目第三十卷,侍讀官元在明,持綱目第三十卷,檢討官尹致鼎,持綱目第三十卷,直閣洪奭周,持綱目第三十卷,假注書柳春東,持綱目第三十卷,記注官崔鳳和,持綱目第三十卷,別兼春秋徐有恂,持綱目第三十卷,以次進伏訖。文會曰,俄有公事持入之命,而院中無公事矣。上曰,都承旨·左承旨入侍。鳳和,承命出傳,行都承旨徐瀅修,行左承旨崔獻重,追入進伏。上命開卷讀之。在明,讀自南涼,止乃從之。上曰,下番讀之。致鼎,讀自裕募人爲兵,止按兵待之。上曰,參贊官讀之。文會,讀自道覆歎曰,止大破斬之。上曰,閣臣讀之。奭周,讀自譙縱,止桓氏遂滅。上曰,注書讀之。賤臣,讀自西秦攻秦,止至是乃服。上曰,上番讀之。鳳和,讀自十一月,止塞江而下。上曰,下番讀之。有恂,讀自裕悉出輕艦,止第二十三下。上曰,文義陳之。在明曰,劉道規,單馬迎魯宗之,而宗之感悅,焚江陵士民書,而衆心大安,其容人之度,鎭物之量,足可見矣。當其御衆危疑之時,苟無此等處變,則何以服衆心而濟大事乎?此不過一將帥之事,而就以君人之度言之,漢光武之迎見馬援,岸幘東廡,悉焚反書,反側自安,此是推吾赤心,置人腹中之度也。此固出於一時權術,而人君御下之際,苟能以誠心包荒,則龍蛇可化,豚魚可感也,亦豈一時權術之比哉?此猶以度量言,而大凡人君之道,莫大乎德量之恢弘,公平廣大,無一毫物我之私,使賢愚姸媸,包容乎範圍之中,以言乎容人之量,則收攬英才而賢良入彀,以言乎納諫之量,則虛受忠讜而嘉言日進。此所謂德量也。德量恢廣之道,實爲帝王之盛節。夫量之大小,固係於氣質之如何,而若其所以推擴之道,專在學問之用工,故程子曰,學進則量進,人主之日用動靜,何莫非學問中事,而其於恢量之方,尤爲緊要,伏願於此等處,推類而體念焉。上曰,劉道規之此等事,果出於誠心耶?在明曰,此事固出於一時權術,而若能以誠心御下,則豈不美哉?上曰,劉裕多度量有權數,而以此下語觀之,不聽劉毅之讒,而益任穆之,此果誠心而用之歟?在明曰,劉裕固一時之雄,而此等處,尤可謂明矣。自古小人之進讒者,多以權之一字恐動之,蓋人君之所厭忌者,每在於威權之或移,故必於此處,迎合而中之。今此劉毅之惡穆之,而必言權太重者,亦此計也。而劉裕,不惟不納其說,反益親任之,使惎間之言,不期祛而自祛,此豈非明見處乎?上曰,下番陳之。致鼎曰,劉毅與劉穆之,建義於京口,而乃於此時,反以此言間之,此或由於惡穆之之爲劉裕腹心,欲爲除去之計,而其實忮忌劉裕之心也。夫臣無有作福作威,故自古人君,每忌臣下之擅弄威福,讒人惎間之語,率多以權之一字恐動,而今劉裕,能察毅言,益親穆之者,暗合於燕昭王誅讒樂毅人之事,足可謂明矣。然任之勿疑,疑之勿用,卽古人之訓,而不察人之賢愚,徒能委任而用之,則其所爲弊,反有難言者矣。人主當辨別淑慝,進君子而用之,斥小人而遠之,推是以往,則治國而平天下,蓋反掌間事耳。伏願深留睿察於用舍賢否之際,進用君子而信任之。上曰,參贊官陳之。文會曰,今日自止,別無可陳之文義矣。上曰,閣臣陳之。奭周曰,今日自止,別無文義之可陳,而上下番,因劉裕信任劉穆之之事,以堲讒用人之道仰奏,其言皆好,臣無容更爲陳達,而但下番所陳中,以劉毅之沮毁穆之,爲若讒人之無狀,則其時事,實有不然者,劉裕窺覬神器,而穆之爲其羽翼腹心,劉毅不附劉裕,故欲先剪除穆之,以孤劉裕之黨,若以此謂之讒人罔極,則不可矣。上曰,劉毅,果是忠於晉室者而然耶?奭周曰,劉毅爲人,狠傲驕矜,此言未知其十分出於輸忠晉室之意,而考其本末,則獨不附裕,爲其所忌,其身死而後,國亦隨亡,則亦可謂晉朝完節之臣也。上曰,孟昶,何如人耶?在明曰,其爲人固無足稱道,而至若引咎而仰藥,不過是浪死矣。上曰,筵說中有誤字,改爲書入。仍命書榻敎曰,當該注書推考。瀅修曰,行吏曹判書黃昇源,都監進,參判韓用鐸,參議金箕象再牌不進推考傳旨及罷職傳旨,今方捧入,而開政命下之後,連事違召,尙不承膺,揆以事體,極爲未安,參判更卽牌招,何如?上曰,參議只推,與參判,一體牌招,可也。出擧條上曰,亞三堂入來後,同爲行政之意,知委,可也。瀅修曰,承旨前望單子已下,一員未差之代,當於今日政差出矣。上曰,承旨有未差之代耶?文會曰,承旨五員有窠,而四員則已受點,同副承旨之代,未差矣。上曰,注書出去,承旨前望單子入之。賤臣,承命出來,持承旨前望單子,還入進伏。瀅修曰,前旣有牌招文跡,新除授承旨金孝建,當出牌矣。上可之,仍還下承旨座次單子,命改修正以入。賤臣,承命出傳,還入進伏。上命讀公事訖,仍敎曰,判付,出去書之也。命玉堂閣臣先退,在明等退出。又敎曰,今日承旨番,誰耶?文會曰,小臣與左承旨矣。仍命退,承史以次退出。
上在昌德宮廬次。大行大王大妃殿初喪。
李文會啓曰,行大司憲李直輔,掌令宋稚圭·趙秀民,持平柳鎭澤在外,執義李元八,持平李潮呈辭,監察茶時之意,敢啓。傳曰,知道。
徐瀅修啓曰,右副承旨金宗善,今日不爲仕進,卽爲牌招,何如?傳曰,允。
以右副承旨金宗善,牌不進罷職傳旨,傳于徐瀅修曰,只推,更爲牌招。
以左副承旨徐有聞牌不進罷職傳旨,傳于徐瀅修曰,仍以前牌催促。
以左副承旨徐有聞再牌不進罷職傳旨,傳于徐瀅修曰,仍以前牌催促。
以左副承旨徐有聞三牌不進罷職傳旨,傳于徐瀅修曰,遞差。
傳于金宗善曰,召對爲之。
傳于李文會曰,坐直承旨入侍。
金宗善啓曰,行兵曹判書金思穆,牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
金宗善啓曰,判義禁金思穆牌不進推考傳旨,今方捧入,而時囚議處,成命已至多日,如是違牌,事甚未安,更卽牌招,何如?傳曰,允。
金宗善啓曰,行兵曹判書金思穆,再牌不進推考傳旨,今方捧入,而命召傳授,一時爲急,一向違召,無意承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,判義禁金思穆,再牌不進推考傳旨,今方捧入,而時囚議處,成命已久,連違召命,不卽承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,行兵曹判書金思穆,三牌不進推考傳旨,今方捧入,而命召傳授,一時爲急,一向違召,終不承膺,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
金宗善啓曰,判義禁金思穆,三牌不進推考傳旨,今方捧入,而時囚議處,成命已久,一向違牌,無意承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
金宗善啓曰,行兵曹判書金思穆,牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
金宗善啓曰,判義禁金思穆,牌不進推考傳旨,今方捧入,而時囚議處,成命有日,陳疏承批之後,一向違召,揆以事體,極爲未安,更爲牌招,何如?傳曰,允。
金宗善啓曰,行兵曹判書金思穆,再牌不進推考傳旨,今方捧入,而命召傳授,一時爲急,旣承疏批,又復違召,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,判義禁金思穆,再牌不進推考傳旨,今方捧入,而時囚議處,成命已久,連違召命,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,行兵曹判書金思穆,三牌不進推考傳旨,今方捧入,而命召傳授,一時爲急,連違召命,無意承膺,事體道理,俱極未安,所當更請牌招,而係是一日四牌,何以爲之?敢稟。傳曰,更爲牌招。
金宗善啓曰,判義禁金思穆,三牌不進推考傳旨,今方捧入,而時囚議處之命,已過屢日,一向違牌,終不承膺,事體道理,俱極未安,所當更請牌招,而係是一日四牌,何以爲之?敢稟。傳曰,更爲牌招。
金宗善啓曰,行兵曹判書金思穆,四牌不進推考傳旨,今方捧入,而命召傳授,一時爲急,一向違召,終不承膺,事體道理,萬萬未安,所當更請牌招,而係是一日五牌,何以爲之?敢稟。傳曰,更爲牌招。
金宗善啓曰,判義禁金思穆,四牌不進推考傳旨,今方捧入,而時囚議處之命,已至屢日,一向違牌,終不承膺,揆以事體,萬萬未安,所當更請牌招,而係是一日五牌,何以爲之?敢稟。傳曰,更爲牌招。
金宗善啓曰,行兵曹判書金思穆,五牌不進推考傳旨,今方捧入,而傳授命召,一時爲急,屢違召命,終不出膺,事體道理,誠極未安,所當更請牌招,而係是一日六牌,何以爲之?敢稟。傳曰,更爲牌招。
金宗善啓曰,判義禁金思穆,五牌不進推考傳旨,今方捧入,而議處擧行,成命已久,連事違牌,無意出膺,事體道理,萬萬未安,所當更請牌招,而係是一日六牌,何以爲之?敢稟。傳曰,更爲牌招。
金宗善啓曰,行兵曹判書金思穆,六牌不進推考傳旨,今方捧入,而命召傳授,一時爲急,連違召牌,無意出肅,揆以事體,萬萬未安,所當更請牌招,而係是一日七牌,何以爲之?敢稟。傳曰,更爲牌招。
金宗善啓曰,判義禁金思穆,六牌不進推考傳旨,今方捧入,而時囚議處之命,已至多日,連違召命,終不出肅,事體所在,萬萬未安,所當更請牌招,而係是一日七牌,何以爲之?敢稟。傳曰,更爲牌招。
金宗善啓曰,行兵曹判書金思穆,七牌不進推考傳旨,今方捧入,而傳授命召,一時爲急,徒事違牌,終不出肅,事體道理,萬萬未安,所當更請牌招,而係是一日八牌,何以爲之?敢稟。傳曰,更爲牌招。
金宗善啓曰,判義禁金思穆,七牌不進推考傳旨,今方捧入,而時囚議處,成命已經屢日,連違召牌,無意出肅,揆以事體,萬萬未安,所當更請牌招,而係是一日八牌,何以爲之?敢稟。傳曰,更爲牌招。
金宗善啓曰,行兵曹判書金思穆,八牌不進推考傳旨,今方捧入,而傳授命召,一時爲急,徒事違召,無意肅命,揆以事體,萬萬未安,所當更請牌招,而係是一日九牌,何以爲之?敢稟。傳曰,更爲牌招。
金宗善啓曰,判義禁金思穆,八牌不進推考傳旨,今方捧入,而時囚議處之命,已至屢日,徒事違召,無意肅命,事體道理,俱極未安,所當更請牌招,而係是一日九牌,何以爲之?敢稟。傳曰,更爲牌招。
金宗善啓曰,行兵曹判書金思穆,九牌不進推考傳旨,今方捧入,而傳授命召,一時爲急,徒違召牌,終不肅命,事體道理,萬萬未安,所當更請牌招,而係是一日十牌,何以爲之?敢稟。傳曰,更爲牌招。
金宗善啓曰,判義禁金思穆,九牌不進推考傳旨,今方捧入,而時囚議處,成命有日,一向違牌,終不肅命,事體所在,萬萬未安,所當更請牌招,而係是一日十牌,何以爲之?敢稟。傳曰,更爲牌招。
徐瀅修,以長生殿提調意啓曰,外梓宮着漆,今四月十二日,已滿六十度,臣等來詣奉審,則漆色,極其光潤,少無所欠,仍爲停漆,以待堅乾,今二十六日,結裹奉安於正殿月廊,二十九日習儀,來五月初二日卯時,陪進山陵之意,敢啓。傳曰,知道。
徐瀅修,以弘文館言啓曰,以法講繼講冊子,問議事,前修撰臣李泳夏,就議于時原任大臣及在外儒臣處,則領府事臣李秉模以爲,病思昏瞀,不敢妄有所仰對云,判府事臣李時秀以爲,病昏不敢仰對云,判府事臣徐龍輔以爲,病不敢獻議云,判府事臣金觀柱以爲,方在懍蹙待罪中,不敢獻議云,左議政臣徐邁修以爲,臣學識空疎,未諳古人進學次第,今於繼講冊子之下詢,不敢有所仰對云,右議政臣李敬一以爲,昔在先朝,法講冊子,以四書輪回矣,今亦以大學先講,次講論·孟·中庸,次講五經,以倣先儒讀書次第之法,恐爲得宜云,左贊成臣宋煥箕以爲,臣癃喘垂盡,神識昏瞀,日用事物,大忘小遺,今於下詢經筵進講次第,何敢僭易與議哉?第竊念臣之先祖文正公臣時烈,嘗於肅廟朝獻議以爲,以朱子所定次第,見於近思錄者觀之,則書經之後,繼以周易者,不翅分明,後學似不敢有異議也。今臣無所知見,敢以先臣所據朱子說仰對,伏惟上裁云,大司憲臣李直輔以爲,臣學蔑跡賤,不敢以儒臣自處,從前淸問之下,未嘗妄陳愚見,矧今賤疾增劇,神思昏迷,無由對揚休明,以致王人虛辱窮山之中,惶恐隕越,靡所容措云,掌令臣宋稚圭以爲,臣於病伏中,猥膺除旨,方治乞免之章,千萬夢寐之外,近侍銜命遠臨,詢及繼講冊子,臣驚惶眩惑,不知所出,臣至庸極陋,無聞無知,本不足備數於聖朝詢蕘之列,今於淸問之下,其何敢有所仰對也,玆不免虛辱王人,臣不勝隕越俟罪之至云,副司果臣金日柱以爲,病狀㱡㱡,不敢仰對云矣,大臣儒臣之議如此,何以爲之?敢啓。傳曰,依右相議爲之。
金宗善,以備邊司言啓曰,今日本司坐起堂上,懸病甚多,事甚未安,衆所共知實病外,竝令政院牌招,有司堂上朴宗慶,本職未肅拜,一體牌招,何如?傳曰,允。
行兵曹判書金思穆疏曰,伏以惟天惟祖宗,默垂佑隲,聖痘平復,玉候彌庸,上供殿宮之怡悅,下騰朝野之歡祝,環東土億萬年無疆之休,實基於玆,區區慶抃,曷有其極?第伏惟嚴廬哀疚之中,旬朔屢遷,因山之遠期已卜,上冊之縟儀載擧,孝思追慕,益復如新。仍伏念臣之自來情踪,寧有復廁簪紳之理?而兩朝之恩造如天,一己之私義莫恤,抗顔冒出,亦非一再,至若銜命之行,義重往役,敦匠之任,分當自效,未敢言私,恬若固有,而反顧初心,尙有餘愧,迺者千萬匪意,西銓金吾,除旨荐降,臣誠驚惶震越,罔知攸措。噫,淸朝六官之長,孰非不重?而中權之職,尤爲自別,苟非望實俱茂,見推一世者,莫宜居之,乃以如臣滓累之賤,擧而委之,不少難愼,其所以駭群聽而累聖簡,此豈細故哉?廟剡之復擧臣名,天點之遂及臣身,誠不知其何以致此也,且其責任之重,委寄之隆,雖使無故之人當之,亦宜逡巡而莫敢前,況以臣踪地,尙可以一日濫冒,而議到於去就之間哉?若其人器之萬萬不稱,視臣情勢,尙爲餘事,今不暇竝論,而抑臣又竊有危苦之悃,不敢不冒陳焉。念臣從前遭罹之酷,何莫非過福之災,而苟論其招猜媒讒之由,則銓衡一出,實爲之祟耳。蓋其小器大受,負乘致寇,久處睢盱之場,果速坑穽之辱,中夜追思,寢夢猶愕,權要一步,卽臣禍胎,苟不能斂跡息影,退守本分,一切榮途,如避水火,則將無以追贖愆尤,全保身家,斷斷此心,自誓有素,今玆新命,東西雖殊,銓任則一也,而其榮寵之光赫,權位之隆盛,視前所叨,有加無遜,尤豈可不念宿戒,昩然冒當也哉?除非決性命殉富貴者,必不爲此,此臣所以甘犯鈇鉞之誅,而不忍蹈覆車之轍者也。仰惟至仁體下,無物不遂,倘聖念之及此,則豈不惻然而哀矜哉?至於金吾兼銜,卽臣僨誤之地,而尤不可復冒者也。臣於年前,猥膺按獄之任,忽當時囚縊斃之變,而曚不察飭,厚招臺議,勘斷雖輕,惶蹙冞深。及夫昨冬之忝叨是職,至因大僚之提奏,得蒙體諒之聖恩,顧其情地之已成鐵限,非但通朝之所共諒,實亦聖鑑之所俯燭,則今何可以時月之稍久,晏若無辜,冒沒出膺,重自陷於無忌憚沒廉隅之科哉?由前由後,進身無路,屢違嚴召,迷不知變,臣罪至此,尤合萬殞,玆敢披瀝肝血之懇,仰瀆崇嚴之聽。伏乞聖慈,曲垂諒察,將臣本兼諸職,亟行鐫削,以重公器,以全微諒,千萬幸甚,臣無任云云。答曰,省疏具悉。本事何可更提?金吾之任,他堂已皆行公,卿其勿辭,卽爲肅命。仍傳于金宗善曰,兵曹判書疏批已下,卽爲牌招,傳授命召及時囚議處。
成均館大司成申絢疏曰,伏以大王大妃,慈馭上陟,臣民霣廓之慟,彌久而新,此際皇天祖宗,默佑陰隲,我聖上痘候,不日康復,自古國家大慶,未有及此者也。小大歡抃,薄海惟均,臣於今月初三日,巡部到麟蹄縣,伏奉敎旨,以臣爲成均館大司成者,臣聞命隕越,措躬無地,臣性甚疎迃,學又鹵莽,素無寸長之可稱,而猥蒙洪渥,濫廁淸班,臺閣論思,承宣藩屛,歷敭殆遍,每一有除,如臨淵谷,況此師儒之長,何等淸選,何等重任,而又及於千萬不近似之臣身,惝怳驚疑,誠不知所以爲喩也。臣周歲東藩,曾無一施一措之可以少補民國者,地旣便近,將養老父,滫瀡之不乏,藥餌之無闕,獲伸烏鳥之微情,臣父扶疾歸還之後,離違情理,日益悶迫,而內移之命,曲遂私願,終始恩造,與天無極,臣雖糜身粉骨,何以圖酬萬一也哉?燥濕夷險,竭蹶趨承,是臣自效之地,而第玆所叨新銜,責任不輕,凡所以敦植儒敎,表率賢關者,實有係於治道之汚隆,前古名賢碩儒之爲是官者,莫不逡巡辭巽,職由於此,且況近年來,尤重其選,自非文雅宿望,不宜虛授,豈有如臣空疎蔑劣而稱之以國子長者哉?其爲駭四方之聽聞,貽士林之嗤笑,非細故也。貪戀恩榮,冒沒叨謝,誠非分義之所敢出,闕門咫尺,無路致身,密符體重,未免替納,至有喉院請推之擧,悚惶恧蹙,如無所容,玆陳短章,仰瀆嚴廬。伏乞聖明,俯垂鑑諒,特許鐫改,仍勘臣罪,重名器而安賤分焉,臣無任云云。省疏具悉。爾其勿辭察職。
乙丑四月十九日申時,上御誠正閣。召對入侍,坐直承旨,追後入侍時,參贊官金宗善,持綱目第三十一卷,侍讀官元在明,持綱目第三十一卷,檢討官申緯,持綱目第三十一卷,直閣洪奭周,持綱目第三十一卷,假注書柳春東,持綱目第三十一卷,記注官崔鳳和,持綱目第三十一卷,記事官白致樂,持綱目第三十一卷,以次進伏,同副承旨李文會,持公事追入進伏訖。上命書兵判疏批,仍敎曰,注書出去,疏批先爲頒布,兵判判義禁出牌,而牌去來催促也。賤臣,承命出傳,還入進伏。上命開卷讀之。在明,讀自資治通鑑,止國人惡之。上曰,下番讀之。緯,讀自西秦,止軍師中郞將。上曰,參贊官讀之。宗善,讀自劉藩等,止函送建康。上曰,閣臣讀之。奭周,讀自詔劉毅,止忿懼而卒。上曰,注書讀之。賤臣,讀自秋七月,止大敗之。上曰,上番讀之。鳳和,讀自西秦,止公下乎。上曰,下番讀之。致樂,讀自裕默然久之,止葬僖皇后。上曰,文義陳之。在明曰,秦主興,謂梁喜曰,帝王之興,未嘗求相於昔人,待將於將來,此言信好,似能知用人之體矣。夷狄之言,固無足道,而大抵才無古今,代不乏人,而惟在人君收用之如何,古語云,才不借於異代,程子曰,天地生一世人,自足了一世事,但恨不能盡用天下之才,此誠至論,所以古昔聖王之不患無賢才,而惟患其不能用,汲汲以求賢爲心也,故治平之世,賢人登庸,昏亂之時,賢人在下,勢固然也。若以三代以上論之,舜以野無遺賢爲心,而時則有皐·夔之在廷,殷以立賢無方爲政,而時亦有伊·傅之爲輔,此固明良之盛會也。若以後之中主論之,漢武帝詔求賢良,而董仲舒至,崇用文華而相如·枚皐至,其後求神仙,而迃怪之輩至,喜聚斂而弘羊之徒至,由是觀之,得人與否,惟係於人主好惡也,審矣。蓋遠而草野之間,近而朝廷之上,曷嘗無賢才?而直坐於不能知而用之耳。昔我世祖朝下敎,若曰,雖有才而敎不勤則不成,雖有人而試不預則難用。猗歟,聖人一言,足爲後世法,得人之道,豈不在在上者導率而試可之如何耶?賢者,亦不必遠求,雖在臣隣之中,用之不盡其方,則難以究其才,叔季之世,每多無人之嘆者,蓋有由焉。人君操爵祿之柄以御下,而下之趨走承奉者,率多戀爵慕祿之輩,而其中或有輕爵祿尙名義,難進而易退者,不惟不得盡其用,且其稍欲自重,則必有矯激之目,群嘲衆咻,從而四起,如是而何望其得人耶?朱子曰,選宰相,以其能正己而可畏者,必得自重之士,若論其求賢之方,不出於誠之一字,必以誠心求之,然後賢者必有彙征之美,而雖優禮而厚待,若以應文備例而已,則必致有名而無實,此等處,亦願推類而體察焉。上曰,下番陳之。緯曰,燕王跋,勤於政事,勸課農桑,省徭薄賦,燕人悅之。馮跋不過一夷狄之君,則其事蹟,無足稱道,而若其治效,至於使民心悅,是可尙矣。上曰,勤政之外,無足稱道耶?以勤政愛民觀之,可謂知政事之本者耶?緯曰,爲政之本,愛民是已,此事則果可謂知本者矣。當此之時,氐羗·胡羯,朝得暮失,擧皆暴虐爲政,四海塗炭,而其間或有如馮跋者,稍存愛民之心,則民之悅之,不翅如大寒之逢陽春矣。推此以觀,人主致治之法,苟得其本,旣勤又愛,則利澤及人之效,捷於影響矣。伏願於此等處,深留睿察焉。上曰,參贊官陳之。宗善曰,今日自止,別無可達之文義矣。上曰,閣臣陳之。奭周曰,臣則別無文義之可陳,而俄以馮跋之勤於政事,有所下詢,馮跋之事,固無足論,而其能於群雄竝跱之中,保有一隅者,亦豈非勤政之效乎,然勤則一也,而所以勤者,亦有許多般,勤之一字,推極其至,則雖大禹之聖,亦不過曰,克勤于邦而已。至於秦始皇之衡石程書,隋文帝之衛士傳餐,非不勤也,而或僅致富强,或不免危亂者,何哉?以其非所勤而勤也。文王無逸之功,至於日中昃,不遑暇食,而又曰,罔攸兼于庶言庶獄庶愼,蓋文王之勤,勤於其所當勤,而不勤於其所不當勤,此乃所以爲聖人之勤也。竊伏覩我殿下,頻開講筵,留心庶政,而近日筵席之間,各司公事,諸道狀啓之閒漫者,亦必令承旨讀奏,此實大禹克勤之心也。臣竊謂雖尋常公事之中,有可以觀關和典則者焉,有可以推民隱下情者焉,某事有甚麽效驗,某事有甚麽弊端,某事若何而爲當,某事若何而爲害,凡於酬接之際,每作如是推去,則勤政之實效,庶可覩也,如其循例讀奏,循例啓下,要以爲一時觀瞻之美而已,則竊恐其費日愒時,而反爲妨奪於有益之實工,此雖非文義,而適以勤字發言端,故敢陳區區之忱矣。上曰,所奏甚好矣。仍敎曰,庾悅之廚饌甚盛,不以及毅,容或無怪,而旣求鵝炙,又不與之者,何也。在明曰,庾悅之不與毅炙,似出於驕吝矣。緯曰,未必驕也,直是忽耳。上曰,以求而不與觀之,不但是忽也。奭周曰,劉毅貧困無勢,故蔑視而不與也。上曰,以此下文勢觀之。劉毅之使悅忿懼而卒者,出於睚眦之報耶?在明曰,劉毅本自剛愎無足觀之人,而以此微嫌,畢竟銜之而報復者,果出於睚眦必報之意,此等人何足道哉?奭周曰,此則世情之常態也,固不足論,而劉毅旣自詡英傑,乃不能包容於此等纖芥之嫌,其局量之甚小,可知矣。上曰,觀劉毅之於庾悅,則睚眦必報,局量如是其狹,閣臣昨日所陳爲晉室輸忠云者,其意固好,而其讒毁穆之,安知不出於忌克之意耶?奭周曰,劉毅爲人,剛愎傲狠,臣之昨日所陳,亦非謂其十分出於輸忠也。蓋裕是晉之亂賊,而穆之,卽裕之腹心,則欲除穆之者,不可以讒賊論也。大抵毅之平生,病敗甚多,而獨不附劉裕一節,則不害爲晉之純臣矣。在明曰,毅是晉之舊臣,以常理言之,爲晉室欲除裕之腹心者,固是當然,閣臣所言,固爲原情之論,而第以此前後所爲觀之,自謂功不在裕下,而常有怏怏之心,此事必出於忌克之心,而未見其十分爲晉之心也。上曰,毅之自謂功不在裕下云者,見於何處?緯曰,毅自謂功與裕埒,雖權事推裕,而心不服,卽其意也。奭周曰,大抵論人,不當逆探其未形之惡,抹摋其已著之善,劉毅之不附劉裕,或出於爭功忌能之私心,固未知其爲眞個忠義,而考其本末,旣不失臣節,長處,固當還他長處矣。上命掩卷,敎曰,近來呈辭太頻數,此後病親呈辭,受由下鄕外,如非實病實故之衆所共知者,則勿爲捧入也。仍敎在明曰,經筵冊子,更以大學爲定,前講詩傳,請出,可也。命玉堂閣臣先退,仍命讀公事訖,敎曰,判付,出去書之也,又敎曰,右副·同副,明日亦爲坐直也。嘉順宮進服香砂六君子湯,依前方五貼製入。出榻敎仍命退,承史以次退出。
上在昌德宮廬次。大行大王大妃殿初喪。
自午時至人定,灑雨下雨,測雨器水深一寸八分。
藥房都提調李敬一,提調黃昇源,副提調徐瀅修啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等,不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,掌令宋稚圭,持平柳鎭澤在外,執義李元八,持平李潮,掌令趙秀民未肅拜,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐瀅修啓曰,漢城右尹姜碩龜,除拜後過三日,不爲出肅,依定式推考警責,仍卽牌招察任,何如?傳曰,允。
傳于金宗善曰,召對爲之。
傳于李文會曰,坐直承旨入侍。
崔獻重,以國葬都監摠護使意啓曰,大行大王大妃殿諡冊文·哀冊文,草圖書睿覽後,正書入刻次,令諡冊文書寫官光恩副尉金箕性,哀冊文書寫官行大護軍曺允大,敬書以入之意,敢啓。傳曰,知道。
崔獻重,以國葬都監摠護使意啓曰,大行大王大妃殿寶篆文,令書寫官議政府右議政李敬一書出,正副二本以入,仰備睿覽裁擇之意,敢啓。傳曰,知道。
乙丑四月二十日申時,上御誠正閣。召對入侍,坐直承旨同爲入侍時,參贊官李文會,持綱目第三十一卷,侍講官宋冕載,持綱目第三十一卷,檢討官申緯,持綱目第三十一卷,直閣洪奭周,持綱目第三十一卷,假注書李鐸遠,持綱目第三十一卷,記注官崔鳳和,持綱目第三十一卷,記事官白致樂,持綱目第三十一卷,右副承旨金宗善,以次進伏訖。上命宗善,讀公事,仍命書判付,使之先爲頒布。賤臣承命出傳,還入進伏。上命開卷讀之。冕載,讀自冬太尉,止置官僚。上曰,下番讀之。緯,讀自十二月,止豈容如此。上曰,參贊官讀之。文會,讀自長民,止驚趨至門。上曰,閣臣讀之。奭周,讀自裕伏壯士,止降西秦。上曰,注書讀之。賤臣,讀自夏築統萬,止委任之。上曰,上番讀之。鳳和,讀自凡造兵器,止非禮。上曰,下番讀之。致樂,讀自乃改姓,止堪伐人也。上曰,文義陳之。冕載曰,土斷之法,不過一時便宜之政,而若申而明之,非但財阜國豐,古者分境劃野,各安其居之方,亦寓於此矣,是以六朝議征役之法,必以土斷僑寓,釐正譜籍,爲急先務矣。此時西北士民之流寓江表者,實無過江還鄕之心,則雖非世居之民,亦有安土之實也。故今玆正其疆界,土斷人戶,明考課之法,修閭伍之制者,固其宜矣。雖以我國言之,版籍之法,自各邑各道,修上京兆,實是祖宗朝良法美制,而籍法漸弛,漏戶居多,甚至於前式入兩西之籍,今式入三南之籍,遷徙無常,虛實相蒙,遊食之民,由是滋多,賦役之法,由是不均,簽丁之艱,由是益甚者,都是籍法不明之致也。必也及今一番整頓之査括之,以杜漏戶遊食之弊,而此在朝家之申飭,有司之修擧如何耳。若其修擧之道,則臣不敢倉卒指的仰對,而適因文義,有此陳達矣。上曰,下番陳之。緯曰,劉裕之至江陵也,用申永之言,敍門次擢才能,而荊人悅之。大抵魏晉以降,以門地高下,爲用人之次第,故申永之言亦如是矣。此時流品之弊,至有上品無寒門,下品無貴族之語,以此觀之,當時之人,亦知其弊而譏之矣。蓋天之生才,豈有門閥之界限?而後世習熟見聞,浸以成俗,若是巨閥大家,則人雖庸陋,而例處華要,若其單門冷族,則才雖卓異,而不得平敍。是以古人有詩曰,貴胄躡高位,英儁沈下僚,此詩亦出於傷時悶俗之意,而深味其言,有足警省矣。至於我朝,專尙門地,故淸顯華膴之職,要皆不出於都城之外,三南素稱人材府庫,而見今名登朝籍者,歷數無幾,西北則又擧一方而棄之,銓選之法,已是不廣,而賢不肖混淆,往往有不勝其任之歎,卽今人才之眇然,職由是耳。然此法便成一王之制,不可一朝擺却,則別般矯救之方,亦不可遽然言及,而選擧之際,且就門閥中,惟其人是用,苟其賢也進之,不肖也退之,無論西北與三南,亦於遐遠寒畯之中,拔其超等者,平敍進用,則無更張舊規之名,而有不拘常格之實矣。如是而至於十年二十年,則無論京鄕,擧皆量力揣分,不復賢愚混淆之弊,而必有作成興起之效矣。大抵王者馭世之具,莫先於得人與用人,故古者立賢無方,野無遺賢,皆爲帝王之盛節矣。伏願深留聖意焉。上曰,參贊官陳之。文會曰,今日自止,別無可達之文義矣。上曰,閣臣陳之。奭周曰,今日則文義別無可達矣。上曰,申永之言善矣,而旣爲劉毅故吏,則不當答劉裕之言,而乃有此云云者,比之西漢趙廣漢故吏事,果如何耶?閣臣知趙廣漢事乎?奭周曰,未及詳知矣。上曰,出去考見於綱目也。奭周曰,大抵故吏之於主帥,雖與君臣有異,而亦有委質之義焉,公孫瓉殺劉虞,而田疇必欲報仇,桓玄殺殷仲堪,而羅企生,義不獨生,申永之爲劉裕劃計者,可謂二子之罪人也。上曰,諸葛長民,非劉毅之友乎?冕載曰,同事於京口起兵之時矣。上曰,欲爲丹徒,布衣豈可得耶云者,其言似善,而其遺劉敬宣書曰,富貴之事,相與共之,不知敬宣之心而其言如是者,又何也?緯曰,以本傳考之,則此非長民之言,乃劉穆之之言矣。奭周曰,綱目與本傳互異,未知孰是,而雖是長民之言,不過一時懼禍之言也,未足以此而謂之善也。以上文觀之,長民驕縱貪侈,爲百姓患,其人可知矣。且劉裕,却人閑語,平生所不盡者皆及之,大凡無故而甘言者,必有禍心,人臣之進佞辭於其上者,必大奸之欲售陰謀者也,況同輩乎?長民不知而悅之,其爲人亦昏暗矣。上曰,阿利造兵器,射甲不入則斬弓人,入則斬甲匠,弓人甲匠之中,其一必死矣。此固不足論,而勃勃乃以爲忠,不亦無道之甚乎?奭周曰,勃勃嗜殺,喜此殘忍之事,固不足道。而大抵後世人君,於其臣之寬厚平恕者,則以爲沽惠行私,而不之悅焉。於其深刻苛急者,則反以爲任怨徇公,而以爲忠焉。如二世之以稅民深者爲良吏,殺人多者爲忠臣,是也。上命更誦此二句語,奭周,更陳訖,仍奏曰,殺人多者爲忠臣,自非大無道者,不至如此,而以苛斂富國爲才能而悅之者,滔滔皆是,願加炯戒焉。上曰,閣臣,本無服制定限之制,待敎,何當入來耶?奭周曰,數日後,當入直云矣。上命讀公事,仍敎曰,判付,出去書之也。又敎曰,明日玉堂番,誰也?冕載曰,姑未可知也。上曰,西庫所在史論及閱古觀傍樓上所在先朝御定宋史筌,入之也。仍命玉堂閣臣先退,又敎曰,承旨在院者,誰也?而爲幾人耶?文會曰,都承旨徐瀅修,左承旨崔獻重及右副承旨與小臣,而二員則未差矣。上曰,明日坐直,誰耶?宗善曰,姑未停當矣。上曰,右副同副仍直,可也。命書榻敎曰,惠慶宮進服蔘吉茶,自今日一貼式煎入。仍命退,承史以次退出。
上在昌德宮廬次。大行大王大妃殿初喪。
金宗善啓曰,行大司憲李直輔,掌令宋稚圭,持平趙鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
傳于崔獻重曰,左承旨·右副承旨·同副承旨入侍。
徐瀅修啓曰,藥房都提調李敬一,副提調徐瀅修,持湯劑來待矣。傳曰,入侍。
傳于徐瀅修曰,召對爲之。
傳于李文會曰,坐直承旨入侍。
以司謁手本,武藝別監朴京行,爲先除下後,移法司重治事,傳于金宗善曰,爲先除下,令攸司,査實後草記。
以司謁手本,武藝別監朴春根,尹就武爲先除下後,移法司重治事,
傳于金宗善曰,一體査實。
徐瀅修,以禮曹言啓曰,因山陵都監啓辭,外梓宮,以來五月十一日內,更擇吉時,差早陪進,差晩奉下事,允下矣。卽令日官池景興推擇,則外梓宮陪進,來五月十一日丑時,下外梓宮,同日酉時爲吉云。以此時擧行,而原單子中,更爲付標以入之意,敢啓。傳曰,知道。
徐瀅修,以山陵都監摠護使意啓曰,臣於向筵,以外梓宮陪進及下外梓宮日子,更爲推擇事,仰稟蒙允矣。卽伏見禮曹草記啓下者,外梓宮陪進五月初二日,下外梓宮十一日擇定矣。謹稽各年謄錄,則東西各陵因山時,外梓宮,每於下外梓宮日陪進,權奉隧道閣,待時奉下,而己酉庚申兩年,則以道里之稍遠,先期二日陪進,一夜權奉於隧道閣,翌日奉下矣。今此陪進前期十日,則不得不奉安於假丁字閣,非但已例之所無,亦多事勢之難便,依各年例,十一日內,更擇吉時,差早陪進,差晩奉下,恐合事宜,以此意分付該曹,何如?傳曰,允。
徐瀅修,以魂殿都監摠護使意啓曰,本都監堂上黃昇源改差代,刑曹判書洪明浩差下,使之察任,何如?傳曰,允。
徐瀅修,以國葬都監摠護使意啓曰,今番發引時班次圖,一依各年謄錄成出,而行帷帳,在承史閣臣都監班之前,故遮截前後,實無檢飭之勢,庚申年筵稟後,行帷使之退行於都監班之後,殯殿國葬兩都監堂上郞廳,各一員式,分立於大轝·肩轝·神輦·神轝之後,使之專意陪護,雖於神輦神轝之後,只是從便檢飭,不爲改其服色矣。今亦依此擧行,何如?傳曰,允。
徐瀅修,以實錄廳摠裁官意啓曰,實錄印役吉日,令日官池景興推擇,則來五月初二日午時爲吉云。以此日時擧行,而行護軍徐美修,吏曹參判韓用鐸,校讐堂上差下,副司果朴宗琦·韓兢履·徐有望·李愚在·洪羲俊·洪儀泳,粉板郞廳差下,竝令該曹,口傳啓下,使之察任,何如?傳曰,允。
吏曹口傳政事,同知實錄二單徐美修·韓用鐸,記事官六單朴宗琦,韓兢履·李愚在·徐有望·洪羲俊·洪儀泳。
徐瀅修,以忠勳府言啓曰,大行大王大妃殯殿發靷時,銘旌·翣扇差備忠義衛祿窠加出,依丁丑年例,臣府前已草記啓下矣。今自都監,依喪禮補編,各差備皆以內侍擧行,則忠義差定,自在勿施,副司勇十五遞兒加出祿窠,還爲置之,何如?傳曰,允。
金宗善,以兵曹言啓曰,今月二十五日,一內禁軍番次矣。該番將未差之代,依例口傳差出,何如?傳曰,允。
兵曹口傳政事,以朴應浩,爲內禁將。
金宗善,以刑曹言啓曰,故縣監沈重周奴名呈狀內以爲,渠之上典,與武藝別監朴慶行家隔墻矣。廊底有新寓女人,而慶行欲爲劫奸,昏夜乘醉,猝然脅持,逐入內庭,仍辱其上典,頭勢危急,其弟春根及其戚尹致茂,同爲別監者,又爲趕入,結黨作亂,打破窻壁,直上內軒,詬辱內上典,罔有紀極,末乃縛其上典,恣意亂打,傷處狼藉云。掖隷之毋敢橫挐於閭里,前後飭禁,何等截嚴,則朴慶行之率黨作挐,突入內庭,縛打士夫,事係變怪,前所未聞,此而置之,後弊難言,作挐諸漢,自臣曹,各別嚴査,如法勘處,何如?傳曰,手本已處分矣。
乙丑四月二十一日午時,上御誠正閣。右副承旨率醫官入侍,左承旨·同副承旨,同爲入侍時,左承旨崔獻重,右副承旨金宗善,同副承旨李文會,假注書李鐸遠,記注官鄭宗顯,別兼春秋徐有恂,直閣洪奭周,醫官柳曾模·吳千根·金時中·趙宗協,以次進伏訖。宗善曰,醫官使之進前乎?上曰,一人先爲進前入診也。千根,進伏楹內。上曰,他醫官皆入楹內,可也。千根入診曰,脈候左右三部皆調均矣。上曰,別無他症耶?千根曰,別無形見之症矣。雖極惶悚,而諸節一樣乎?上曰,一人又爲入診也。曾模入診曰,左右三部調均矣。上曰,趙宗協入診也。宗協入診曰,左右三部調均矣。上曰,金時中入診也。時中入診曰,左右三部調均矣。上曰,或無餘熱乎?數十日前,微有食滯矣。其時所進水刺頗堅硬,又夜進乾物之後,常有滯症,或是痰滯而然耶?時中曰,非食滯也,似是痰滯也。上曰,其後雖少減,而間有此氣,每於就寢起寢之時,顯有此症矣。時中曰,大便,何如?上曰,大小便無異前日矣。時中曰,進御堅硬之物,或爲痰滯而然也。上曰,茶飮之常進者,似別無效矣。滯症不在胸腹之下,在於喉吻之間,然則痰滯的實乎?曾模曰,必是痰滯也。宗善曰,都提調未入來,提調方在闕中,使之來會,議定湯劑乎?上曰,提調不必入來,代房出去議定,而若入侍未罷,藥方文,承旨持入,若已罷,則使承傳色入之也。宗善,承命率醫官先退,閣臣隨退。獻重曰,診察脈候,朝晝判異,今玆晝診,恐未詳察,今日則或以茶飮進御,而湯劑則明日食前,更爲診察後,始爲議定,何如?上曰,姑觀今日爲之矣。上命讀公事訖,仍敎曰,判付,出去書之也。又敎曰,都提調入來耶?文會曰,似未及聞知矣。又敎曰,今日玉堂番,誰也?文會曰,昨日入直宋冕載·申緯,仍爲入直云矣。又敎曰,宋史筌,使閣臣搜覓以入也。仍命退,承史以次退出。
乙丑四月二十一日未時,上御誠正閣。藥房都提調副提調,持湯劑入侍時,都提調李敬一,副提調徐瀅修,假注書李鐸遠,記注官鄭宗顯,別兼春秋徐有恂,直閣洪奭周,醫官金光顯·金景琳·方孝德,以次進伏訖。敬一曰,滯候,何如?上曰,非可以滯候言,似是痰滯微症也。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。敬一曰,湯劑煎入,進御,何如?上可之。進御後,仍敎曰,明日一貼,更爲煎入,而口啓勿爲之,都提調亦勿入來也。敬一曰,明日當爲承候入來矣。瀅修曰,明日藥房諸臣及大臣之承候,似不可闕矣。敬一曰,當此逐日監煎之時,藥院之任,不可暫曠,而提調黃昇源,以魂殿都監堂上,職務相妨,兼帶都監堂上,今姑改差,何如?上曰,依爲之。出擧條敬一曰,症候雖不大段,而喉間凝滯之症,何如?上曰,非有症候而然也。仍敎曰,副提調當在闕中,都提調,只明日入來,再明則勿爲入來也。命都提調先退,又命退,承史以次退出。
乙丑四月二十一日申時,上御誠正閣。召對入侍,坐直承旨追後入侍時,參贊官徐瀅修,持綱目第三十一卷,侍講官宋冕載,持綱目第三十一卷,檢討官申緯,持綱目第三十一卷,直閣洪奭周,持綱目第三十一卷,假注書柳春東,持綱目第三十一卷,記注官鄭宗顯,持綱目第三十一卷,別兼春秋徐有恂,持綱目第三十一卷,以次進伏訖。上敎瀅修曰,明日大臣,勿爲入來之意,自藥房知委,監煎則都承旨爲之。又敎曰,注書出去,坐直承旨,催促入侍。賤臣,承命出傳,右副承旨金宗善,同副承旨李文會,追入進伏。上命宗善,讀奏司謁手本。判付訖,仍敎曰,不可以一邊之言決之。朴景行與沈家奴子,同爲査實之意,刑郞發牌,卽爲分付,可也。瀅修曰,事係掖屬,則自前該曹,有難擅自推治矣。上曰,有下敎則雖非除汰,該曹亦爲擧行矣。仍敎曰,注書出去,刑郞發牌,使之催促也。賤臣,承命出傳,還入進伏。上命開卷讀之。冕載,讀自秋七月,止知人虛實。上曰,下番讀之。緯,讀自涪軍,止諸軍事。上曰,參贊官讀之。瀅修,讀自冬魏,止闔境皆悅。上曰,閣臣讀之。奭周,讀自十年,止裕不悅。上曰,注書讀之。賤臣,讀自使江州剌史,止殺之。上命宗善曰,刑郞入來,則沈奴同査之意,出去分付也。宗善,承命出傳,還入進伏。上曰,上番讀之。宗顯,讀自唾契汗,止汝其從之。上曰,下番讀之。有恂,讀自吾老矣,止置百官。上命陳文義。冕載曰,孟愷曰,俟時而動,蓋此言眞可謂識時務之論,而傉檀,則不能開納,畢竟自底於滅亡。大抵不可但以戰伐之事言之,天下百千萬事之得失成敗,無不大關於時之緩急處,則不當緩而緩者,不當急而急者,其害於事則一也。是以易曰,時之義大矣哉。宋孝宗卽位之初,朱夫子上封事曰,今日者,陛下之盛時,天命之眷顧方新,人心之蘄向方切,當此一初之政,必以盛時二字,眷眷陳勉者,亦可見憂愛之意矣。今我殿下,春秋鼎盛,睿智日開,政是聖學上用工之時,必於萬幾之暇,頻開講筵,克致惜陰之功。凡於政令施措之間,一念兢業,勵精圖治,仰以答天命之眷顧,俯以副人心之蘄向,以爲一初淸明之治,則萬億年無疆之休,自今日始。伏願於時字上,益加體念焉。上曰,下番陳之。緯曰,索邈少賤,與姜顯有隙,及爲刺史,待顯彌厚曰,我昔寓此,失志多年,若讐姜顯,懼者不少,但服之自佳,何必逞志,此可見邈含垢鎭安之量矣。凡世人之樹怨以致禍者,由不知此道也。劉毅,以鵝炙事銜庾悅,畢竟符攝嚴峻報復之,其視索邈之處姜顯,度量相去,不啻霄壤之判矣。蓋量大小,或有斗筲之量,或有鍾鼎之量,或有江河之量,而是量也,不過爲雅量也,力量也,度量也。若語其極致,則德量是已。德量之量,其大不可量,而是爲第一層大量也。上曰,量何如則爲大耶?緯曰,所謂天地之量者是已。人君苟能含容萬物,推廣其量,則可以與天同大矣。蓋量有大小,則似若有拘於氣質,不可以踰越,而此有不然,其小者可以恢之使大矣。恢之之道,惟在矯氣質,矯氣質之道,亦惟在學問進,程子所謂學進則量進是也。夫量不弘之病,有三。偏曲者,滯而不周,不能公心以觀理。自矜者,安於少得,不能遜志以進德。好勝者,過於飾非,不能虛己以從善。三者之病,都是一箇私而已,治私之術,莫如學問,故曰,學進則量進也。帝王之學,莫切於恢德量一事,願留睿察焉。上曰,參贊官陳之。瀅修曰,上下番皆已陳之,臣無可達之文義矣。上曰,閣臣陳之。奭周曰,下番,以索邈事,推及於人君恢德量之說,其言好矣。然索邈,先貧賤後富貴,故有舊時見侮之怨,若在人君,則固未嘗有此等事,而恢德量二字,最合體念於納諫之際,批鱗逆耳之言,出自愛君之誠者,固宜包容嘉納,而設使言者之心,未必出於眞個忠愛,或涉於訐直,或近於誹謗,甚或有爽實而陷於狂誣者,有則改之,無則加勉,在我不害爲警省動忍之資,若如是看得,則德量不期恢而自恢矣。索邈之言固好,而其曰服之自佳者,猶不免有好勝底意,若在人君分上,則尤當以屈意從善爲務,絶不可萌一毫求勝之心矣。周公之戒成王曰,厥或告之曰,小人怨汝詈汝,則皇自敬德厥愆曰,朕之愆,蓋至於怨詈,猶不敢怒,不惟不怒,而必加省愆改過之工,此乃人君恢德量之極功也。上曰,熾磐殺虎臺,其事,何如?緯曰,竝殺父子,亦已甚矣。上曰,姚弼,眞有奪嫡之計耶?緯曰,興弼父子也,而弼之始進,結興左右,已是形跡之嫌,而及其寵也,結納黨與,勢傾東宮,似是眞有奪嫡之計也。奭周曰,此後姚興疾篤時,弼果稱兵而作亂矣。冕載曰,其時梁喜之言,姜虬之疏,丁寧懇惻,而姚興終不聽用,其無容諫之量可知矣。緯曰,謂之無容諫之量,則語不襯當,直是蔽焉而不能覺悟耳。奭周曰,此直是溺愛之致,亦與無容諫之量有異矣。上命掩卷。奭周曰,召對雖與法講有異,講席體貌,固爲自別,況方冊之工,貴在於專心致志。昔程伊川之爲講官也,辭兼登聞鼓院之職,有曰,臣於進講時,必宿齋預戒,若使營營於職務,紛紛其思慮,徒以頰舌,欲其孚感於臨時,不亦淺乎云云。人臣之進講也如是,則人君之所以臨講者,亦可反隅而知矣。伏覩今筵,儒臣一邊讀講冊,而承旨則一邊讀公事,又於文義方奏之際,自上酬應他事,今日公事,固非時急者,而設有眞個時急者,則儒臣命讀之前,預先判下,固無不可,至於開卷以後,掩卷以前,輒以他事間之者,不惟大損於講筵體貌,其在對越聖賢之道,主一無適之工,亦豈無間斷貮參之歎哉?臣適有區區愚忱,故不敢不仰達矣。上曰,所陳甚好矣。奭周曰,宙合樓西邊蘆簾有傷破處,所見極爲未安,不可不趁卽修改,而此不過一處略改,則不必另爲涓吉,只令戶曹,從便擧行,而該郞及匠役,當入去,此則臨時自政院入稟矣。上曰,依此爲之,而自差備入稟,可也。瀅修曰,近來司卷革罷之後,凡係內閣入稟,皆由喉院矣。上曰,閣臣知之乎?內閣無差備入稟之事,而日省錄及書冊出納之時,則因下敎直呈於差備,而凡入稟,則皆由政院乎?奭周曰,然矣。上曰,今番亦自政院入稟,閣臣則不入去乎?奭周曰,若開樓門,則閣臣進去着銜,書臣謹封,而只外邊修改時,不爲開門,故例不進去矣。上命玉堂·閣臣先退,文會曰,俄有國葬都監班次圖入之之敎,而未及修正云,故連爲申飭矣。宗善曰,閣臣之隨去與否,姑未稟定,故尙未完正本矣。上曰,注書出去,班次圖草本持入。賤臣,承命出傳,持草本還入進伏。上命讀公事訖,仍敎曰,判付,出去書之也。又敎曰,明日坐直,誰也?宗善曰,姑未停當矣。上曰,從下位入之,可也。進御枳梗二陳湯,一貼煎入。出榻敎仍命退,承史以次退出。
上在昌德宮廬次。大行大王大妃殿初喪。
金宗善啓曰,行大司憲李直輔,掌令宋稚圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
崔獻重啓曰,臣以同義禁,今日本府坐起進去,下直之意,敢啓。傳曰,知道。
徐瀅修啓曰,藥房副提調徐瀅修,持湯劑來待矣。傳曰,封入。
傳于徐瀅修曰,召對爲之。
傳于李文會曰,坐直承旨入侍。承旨前望單子入之。鄭東觀·南履翼落點。
李文會,以戶曹言啓曰,禮曹草記,今此瀋陽問安使齎去禮物,自戶曹磨鍊,別單啓下事,入啓允下矣。禮物各種,依癸卯年例磨鍊,別單書入之意,敢啓。傳曰,知道。
金宗善,以備邊司言啓曰,統禦使李海愚,以其親病之沈重,呈狀乞遞矣。親病旣如此,則不可强令察任,今姑改差,何如?傳曰,允。
金宗善,以御營廳言啓曰,本廳中軍金爔,身病甚重,勢難察任,改差,何如?傳曰,允。
金宗善,以義禁府言啓曰,保放罪人鄭宅休,病勢向差云。還囚議處以入之意,敢啓。傳曰,知道。
金宗善,以刑曹言啓曰,依下敎朴京行·朴春根·尹就武等,定刑吏推捉矣。春根·就武雖已捉得,與沈奴先爲取招,而京行則渠父東賢所告內,京行別監見汰之後,今月十九日,下去于公忠道洪州地云。故以罔夜捉送之意,今方祕移該道,待其捉來査實後,一體草記之意,敢啓。傳曰,知道。
禁府啓目,鳳山前郡守金峻岳原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判府啓,依允。又啓目粘連,向前鄭宅休亦,該邑被災,雖云孔慘,餉還未捧,若是夥然,揆以法意,在所當勘,而係是宥旨前事,臣府不敢擅便,上裁,何如?判府啓,放送爲良如敎。又啓目粘連,向前李景烈亦監察之出禁,初非職分,則不有法例,恣意作牌,致有此侵虐之擧,事未前有,萬萬痛駭,以此照律,何如?判府啓,依允。
乙丑四月二十二日申時,上御誠正閣。召對入侍,坐直承旨,同爲入侍時,參贊官徐瀅修,持綱目第三十一卷,侍講官宋冕載,持綱目第三十一卷,檢討官李勉求,持綱目第三十一卷,直閣洪奭周,持綱目第三十一卷,假注書柳春東,持綱目第三十一卷,記事官盧,持綱目第三十一卷,別兼春秋徐有恂,持綱目第三十一卷,右副承旨金宗善,同副承旨李文會,以次進伏訖。瀅修曰,湯劑與茶飮有異,今日進御後,諸節,何如?上曰,昨今連爲進御,似益差勝矣。瀅修曰,湯劑明日更爲煎入乎?上曰,更待下敎,可也。瀅修曰,明日醫官,當使之來待矣。上曰,不必待令矣。瀅修曰,進御湯劑後,停止與繼進間,不可不使醫官入診後,議定矣。上曰,姑觀更議未晩也。仍敎曰,都提調,明日不必入來矣。瀅修曰,都提調則有下敎,故不爲入來,提調則有實病,亦不得入來矣。上命開卷讀之。冕載,讀自柔然步鹿眞,止按其頃。上曰,下番讀之。勉求,讀自什門曰,止悉簿爲贓。上曰,參贊官讀之。瀅修,讀自十二月,止遊於地下耳。上曰,閣臣讀之。奭周,讀自裕視書歎息,止軌留石城。上曰,注書讀之,賤臣,讀自秦遣姚弼,止爲左僕射。上曰,上番讀之。,讀自魏荐饑,止測其多少。上曰,下番讀之。有恂,讀自百姓望塵懾服,止皆預之。上曰,文義陳之。冕載曰,大抵誘之以爵祿而不爲撓奪者,抑有之,而脅之以禍福死生而不爲畏屈者,蓋尠。今此韓延之答劉裕書一篇,辭意慷慨磊落,千載之下,令人激昂處也。夫裕之逆節已萌,晉室之爪牙羽翼,次第剪去,而司馬休之,則本以懿親,都督荊雍時,蔚然得士民心於江漢之間矣。始因譙王事啓釁,而終必欲翦去之者,其心可知。至如延之,則不過以休之之錄事,名節如是卓絶,此時中原陸沈,祿去王室已久矣。雖無可爲之勢,而李泌有言曰,人君造命,苟得如延之者流,布列朝廷,翊衛王室,則豈或無一分挽回之道耶?且以延之言之,沈屈下位,便作不識何狀之人,而竟不得需用於當時。此等處,臣未嘗不掩卷歎息矣。上曰,不但休之爲善,延之亦差可人乎?冕載曰,誠如聖敎矣。上曰,晉何故不用延之者流,以布滿朝廷耶?冕載曰,王室微弱,權柄倒置,則雖欲得賢布列朝廷,其可得乎?上曰,下番陳之。勉求曰,長吏貪汚,害及百姓,則有國者之務去貪吏固宜,而如魏主之遣使諸州,校閱守宰資財,非家所齎,悉簿爲贓,可謂已甚矣。易曰,不家食吉,書曰,旣富方穀,先王建官制祿之意,蓋欲其優於仰事俯育,而無事乎厲民也。若使爲長吏者,服飾日用之物,必携其家之所有,否則以法繩之,亦有行不得者矣。且況去貪之要,只在於敦風俗而勵廉恥,使人人皆知貪饕之可羞,淸白之可貴,淬礪名行,自不犯科,則雖無校閱簿贓,務爲刻覈之政,而何患無廉謹之風哉?古語云,懲貪莫如奬廉。奏未畢,上曰,懲貪莫如奬廉云者,出於何書。勉求曰,臣未詳始出於何書,而儷文擧廉吏詔,有此語矣。仍繼奏曰,我列聖朝特重廉吏之選,至於錄用後孫者,政爲此也。方今民庶多困悴之歎,州縣少廉白之稱,爲朝家憂者久矣。其於懲貪之道,必以奬廉爲先,是臣區區之望也。上曰,何由知廉謹吏而奬用之耶?勉求曰,旣有方伯之臣,且或有按廉之行,則可以知之矣。上曰,守令旣遣之後,則可以爲此,而若其始用之時,則何以擇其人耶?勉求曰,此則銓衡之責也。上曰,參贊官陳之。瀅修曰,玉堂皆已陳之,臣無可達之文義矣。上曰,閣臣陳之。奭周曰,文義則別無可陳,而俄者下詢晉朝何以不用韓延之云者,眞是切要之問也。晉之立國,亦已百餘年,故家世臣,非不多矣。而劉裕移國之際,靡然從風,無復一人之抗節,其爲裕所翦除,僅有劉毅·諸葛長民,而此二人,亦以勢位相軋,不能見容耳。至於正色厲氣,聲裕罪而致討,竟能不屈於篡逆之庭,獨韓延之一人也。而其位則不過荊州之錄事,晉室之用舍如此,安得不亡乎?聖敎,以何故不用爲問,而臣竊以爲,不用此等人,乃所以亡也,不獨晉也。大凡危亡之世,立節死難,恒出於卑位下僚。祿山之反也,將相以下,不屈膝虜庭,則皆草間求活,而河北十四郡,獨有顔眞卿一人。玄宗歎曰,朕不識眞卿何狀,乃能如此,貪生降賊之徒,皆在將相之位,而奮義許國之臣,乃不識其何狀,此乃玄宗所以致亂也。上曰,顔眞卿,死於祿山之亂耶?奭周曰,眞卿起兵討祿山,其後死於李希烈之亂矣。夫人主平時,能用伏節死義之臣,則自不至有伏節死義之事,而所以能識此人者,亦無他道,朱夫子所謂求諸犯顔直諫之中者,乃是眞箇切要語。而大抵平時,不撓於利害者,臨難乃能不變於死生,鄙夫小人,惟利是趨,承意順旨,似乎忠愛於君父,而其實則非忠愛也。平時則利在君父故從君父耳,利在權臣則從權臣,利在盜賊則亦必從盜賊矣。若不撓利害之人,則決不以奧援曲逕,求進於權貴,亦不以甘言諛辭,求媚於君上,名姓不到於宦妾,踪跡易疎於要路,苟非人主誠以求之,明以察之,加意而奬用之,則亦何由登於朝廷乎?伏願於此等處,深加聖念焉。上曰,姚弼,卽廣平公弼耶?奭周曰,然矣。上曰,姚宣之於弼,爲何屬耶?冕載曰,臣未及考見矣。勉求曰,兄弟間也。上曰,兄弟而讒構如是耶?勉求曰,此尤姚弼巧慝處也。上命掩卷,仍敎曰,筵說有錯誤處,使之改書以入,又敎奭周曰,再昨日所言趙廣漢故吏事,考見乎?奭周曰,臣考見其本傳,則無此語,只有吏民守闕號泣者,三千餘人之語矣。上曰,玉堂亦考見乎?冕載曰,臣亦考見,如閣臣所言矣。上曰,摠管前望單子入之。賤臣,承命出傳,持入進伏。上取承旨前望點下。瀅修曰,新除授承旨鄭東觀,方在罷散中,何以爲之乎?上曰,敍用,可也。出擧條瀅修曰,承旨後出之窠,雖無牌招文跡,旣於前望入之之時,有待下批牌招之命,則當一體出牌矣。上曰,唯。仍命讀公事,判付訖,進御枳梗二陳湯,依前方一貼煎入。出榻敎又敎曰,明日閣臣番,誰也?奭周曰,待敎明當入來,而姑未的知矣。上曰,明日玉堂番,誰也?冕載曰,明日臣當與徐能輔替番,而姑未的知矣。上命退,諸臣以次退出。
上在昌德宮廬次。大行大王大妃殿初喪。
巳時,日暈。
鄭東觀啓曰,行大司憲李直輔,掌令宋稚圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
徐瀅修啓曰,藥房副提調徐瀅修,持湯劑來待矣。傳曰,封入。
傳于金宗善曰,摠管前望單子入之,待下批牌招察任。
摠管前望單子入之,都摠管韓晩裕,副摠管李鼎揆·姜瀚·吳載徽,落點。
以都摠管韓晩裕牌不進推考傳旨,傳于金宗善曰,更爲牌招。
傳于金宗善曰,摠管中在外人許遞,前望單子入之,待下批牌招察任。
摠管前望單子入之,副摠管李尙度·趙德潤·李光益落點。
兵曹,以李海愚爲御營中軍。
傳于李文會曰,召對爲之。
傳于徐瀅修曰,都承旨入侍。
傳于金宗善曰,坐直承旨入侍。
徐瀅修啓曰,奏御文字,何等審愼,而昨日新除授承旨,方在罷散,擧條中承旨姓名,落漏不書,以至啓下,其所做錯,不可無警,原擧條改付標以入,而當該注書柳春東,從重推考,何如?傳曰,允。卿亦推考。
以京畿監司金達淳狀啓,判中樞府事金觀柱府獄胥命事,傳于徐瀅修曰,又有此意外之擧乎?勿胥命撰進事,卿其遣地方官傳諭。
南履翼,以國葬都監摠護使意啓曰,發引時班次圖,依例摹寫以入之意,敢啓。傳曰,知道。
領中樞府事李秉模疏曰,伏以臣,罪犯擅行,恩重溫批,還棲邱壑,獲便調養,瞻望雲天,日夕感祝。卽伏奉瀋陽使命,臣於出疆之役,前後屢膺,而一未嘗言私者,誠以在朝無補,粗效原隰之勞之爲不報之報也。況此使事,不比燕薊之遠,尤何敢爲逡巡辭避之計?而第念臣,卽一滓穢僇廢之蹤耳,今乃苟充上价之任,馳冠蓋而度關山,則得無遠人輕朝廷之歎乎?此臣所大懼者,而至若癃病難强之狀,亦不暇論。伏乞聖明,俯垂諒察,卽命變通,以便公私,千萬幸甚,臣無任云云。答曰,省疏具悉卿懇。上价之任,卿其勿辭。仍傳于徐瀅修曰,此批答,遣地方官,傳諭于領府事。
平安監司李書九疏曰,伏以皇天不弔,大行大王大妃,奄爾禮陟,臣民痛霣,薄海惟均,日月遄邁,節物屢變,伏惟孝思無窮,攀慕靡逮,乃者,上穹篤棐,陟降默佑,嚴廬哀疚之中,聖痘平順,不日康復,此誠國朝再覯之慶,宗社無疆之福,凡有血氣,曷任抃祝?仍伏念臣,滓穢賤蹤,久合僇廢,方面重寄,本非所堪,而邇來情地,尤爲危苦,連章瀝血,累月俟勘,而聖度寬大,竟靳誅罰,荐降飭諭,職在外藩,懼深屢瀆,雖不得不拚棄廉防,冒沒蹲仍,若其惶隕恧蹙之心,不能食息暫安。第臣之冒膺是職,適當有事之會,竊附往役之義,故姑且終始黽勉,式至今日,而今旣幸藉聖恩,苟完大役,則一向淟涊,實所不堪。且臣偏母,年今六十有一,區區愛日之情,自倍於平時,況又素抱貞疾,恒少寧日,藥餌爲命,床褥不撤。而臣之離違定省,倐爾經歲,每接家信,方寸自亂,歸護一念,度日如年,卽此情理之迫切,雖欲强事按抑,而有不可得,玆敢猥控衷懇,冒瀆崇嚴。伏乞聖慈,俯垂矜諒,亟賜遞改,俾得以歸伸微情,自靖私義,千萬幸甚,臣無任云云。答曰,省疏具悉。何不將往便養,而爲此辭職乎?勅行當前,閫帥猶不許其遞,況道臣乎?卿其勿辭察任。
乙丑四月二十三日申時,上御誠正閣。召對入侍,都承旨·坐直承旨,同爲入侍時,參贊官李文會,持綱目第三十一卷,侍讀官徐能輔,持綱目第三十一卷,檢討官李勉求,持綱目第三十一卷,待敎朴宗薰,持綱目第三十一卷,假注書柳春東,持綱目第三十一卷,記注官鄭宗顯,持綱目第三十一卷,別兼春秋徐有恂,持綱目第三十一卷,行都承旨徐瀅修,左副承旨金宗善,以次進伏訖。瀅修曰,湯劑進御之後,滯候快勝乎?上曰,快勝矣。瀅修曰,旣進三貼,繼進與停止,更爲入診後,議定似好矣。上曰,姑觀今夜,當下敎矣。瀅修曰,明日則都提調以下,似當承候矣。上曰,不必承候,都提調,勿爲入來之意,私書相報,亦爲分付於藥房掌務官也。瀅修曰,醫官,已待令於閤外矣。上曰,明朝當有下敎矣。瀅修曰,明朝若或入診,則必於水刺進御前,早爲之然後,其於診察之方,似益矣。上命開卷讀之。能輔,讀自秦姚興,止魏以爲夫人。上曰,下番讀之。勉求,讀自十二年,止復取安定。上曰,參贊官讀之。文會,讀自秋八月,止未嘗獨餐。上曰,閣臣讀之。宗薰,讀自常白裕曰,止不謂守將遽去。上曰,注書讀之。賤臣,讀自魏主嗣,止無損於好也。上曰,注書出去,傳進香文而來。賤臣,承命出傳,還入進伏。上曰,上番讀之。宗顯,讀自嗣又使建至高密王。上曰,高密王誰耶?勉求曰,此註云彭城王之子嗣,封高密,而恢之,其孫云矣。上曰,是姓司馬耶?勉求曰,然矣。宗顯繼讀,止反伏誅。上曰,下番讀之。有恂,讀自魏丁零翟猛雀,止遂爲强國。上曰,文義陳之。能輔曰,今日自止,實無可陳之文義矣。然而劉穆之目覽耳聽,手答口酬者,才則才矣。至於性好豪奢,食必方丈,則可謂才有餘而德不足者也。古人有言曰,德勝才者君子也,才勝德者小人也,以人君取人之道言之,才德之兼全者,固未易得,而必也先德而後才,然後君子進,而小人遠矣。是以自古亂臣賊子,俱是才勝之小人,可不戒哉?惟聖明垂察焉。上曰,下番陳之。勉求曰,魏人論熒惑所詣,而太史則只言當入危亡之國,崔浩則推以日辰,謂當入秦,太史之求之於人事者,似得矣。上曰,太史之言,勝於崔浩耶?勉求曰,然矣。古人有言曰,天明畏自我民明威。上曰,在何書?勉求曰,皐陶謨也。仍繼奏曰,蓋天之災祥,皆由於人事之休咎,故古之王者,以天之聰明明畏,求之於民,敬天畏民,不敢荒寧,使方域之內,黎庶寧謐,則和氣致祥,休禎自至,否則反是。今夫太史之不徒事於推步,而以人事言之者,實合天人一理之意,故非曰文義,而敢以仰陳矣。上曰,奏以文義,而謂不爲文義者,何也?勉求曰,不足爲文義之謂也。上曰,參贊官陳之。文會曰,上下番皆已陳之,臣無可達之文義矣。上曰,閣臣陳之。宗薰曰,上番已有所陳,而劉穆之目覽耳聽,手答口酬,後世傳述,以爲聰明絶人,此與隋劉炫,左手畫方,右手畫圓,口誦目數耳聽者,政相類。蓋其精慧誠有過人者。然臣嘗疑之。夫五官四體,各有所司,而所以主宰運用者,心也,心一而已,初無二用,則耳目口手兼用竝運,不相參涉,豈理也哉?上曰,穆之聰明雖如此,而附於裕,劉毅不附於裕,以此觀之,則穆之不如毅乎?宗薰曰,然矣。穆之立身非正,其人蓋不足論,且其聰明,史策所紀,亦似溢美,雖以聖人極工言之,洪範五事,貌言視聽思,各以恭從明聰睿爲能事,而未嘗以一時竝用爲貴,文王之聖智,猶云罔攸兼于庶言庶獄庶愼,則五官竝用,非徒理勢之所不能,乃是聖人之所不取,至如舜之明四目達四聰,則廣收聰明才智之人,布列四方,取人之聰明,以爲己善,達視聽于四方,如是則雖百事兼用,自不相妨矣。若以一人言,則離婁之明,師曠之聰,各專一事,故能極其妙。大抵凡事,莫如專一,專則必精,一則無貳,此主一無適,所以爲敬字工夫也。伏願殿下,深加聖工於敬字上,以專一爲主敬之要,如講筵討論事務裁決,各專其事,兩不相妨,勿以兼聽竝運爲意,則理事一貫之中,自有體用之不可混淪者,而可收日新之效矣。上曰,太子泓,流涕請赦弼罪,泓之事,何如?能輔曰,弼謀欲奪嫡,則在秦爲宗社之罪人,泓乃救之,公法則不可,而私義則盡矣。上曰,泓無忿恨之色,何也?能輔曰,友愛甚篤故也。上曰,以此觀之,泓是差可人乎?能輔曰,然矣。上曰,秦朝君臣,會前殿相泣註曰,內則兄弟構亂云,是何至相泣耶?能輔曰,骨肉相殘,國幾垂亡,其時君臣,寧不痛哭乎?上命掩卷。能輔曰,聖學之要,貴在專一矣。臣於今日登筵,竊伏見公事畢奏之後,始命開講,臣固知聖意之在於重講筵,而必欲專一於講讀矣。及其開講之後,猶有未了之公事,注書未及止讀,而傳命出去,臣愚竊恐此非但有損於講筵體貌,或有欠於聖學專一之工矣。上曰,所陳好矣。而進香文有所重,且其時注書,已止讀矣。能輔曰,臣以蔑學之姿,猥承講對之命,不足以裨補萬一,而第念聖學之要,莫過於專一,故適仍所見,敢此仰達矣。瀅修曰,江華留守吳載紹啓本,年月之行,連書於一帖之中,有違格式,推考,何如?上曰,依爲之。捧納承旨,推考,可也。出擧條上命玉堂閣臣先退,能輔等退出。上命讀公事訖,敎曰,判付,出去書之也。又敎曰,明日坐直,誰也?瀅修對曰,同副承旨未準做度,似當仍直,而伴直則明日當停當矣。上曰,同副承旨,幾日入直耶?文會曰,今日坐直,當爲六日矣。上曰,左副承旨,已準做度耶?宗善曰,臣曾已準直矣。瀅修曰,臣俄以趁早入診之意仰達,而雖未盥櫛,亦接醫官,似無不可。臣於先朝,每伏覩召接承旨於臥內,以便服酬應,蓋出於家人視臣之意,而亦以承旨之近密故也。上曰,當觀勢爲之也。進御枳梗二陳湯,依前方一貼煎入。出榻敎仍命退,承史以次退出。
上在昌德宮廬次。大行大王大妃殿初喪。
巳時午時,日暈。
鄭東觀啓曰,行大司憲李直輔,掌令宋稚圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
傳于徐瀅修曰,都承旨入侍。
徐瀅修啓曰,假注書李鐸遠,身病猝重,勢難察任,今姑改差,何如?傳曰,允。
李鐸遠改差,代以鄭元容爲假注書。
傳于崔獻重曰,召對爲之。
傳于徐瀅修曰,都承旨·右承旨·左副承旨·右副承旨·同副承旨入侍。
傳于崔獻重曰,自止誤爲付入之上下番玉堂,推考。
李文會啓曰,明日次對,兩司當爲進參,除在外未署經外,未肅拜呈告人員,竝待開門牌招,何如?傳曰,允。
南履翼,以國葬都監摠護使意啓曰,本都監堂上韓晩裕,除拜都摠管,宿衛輪番之任,勢難兼察,所帶摠營,今姑改差,何如?傳曰,允。
南履翼,以長生殿提調意啓曰,因山陵都監啓辭,外梓宮陪進,以來五月十一日丑時,更爲付標,啓下矣。外梓宮陪進,旣已退定,則習儀與結裹,亦當退定,更爲推擇,來五月初一日結裹,初二日習儀,十一日丑時,陪進山陵之意,敢啓。傳曰,知道。
金宗善,以備邊司言啓曰,卽見公忠監司朴崙壽狀啓,則以爲,道內穀簿,多寡不一,若其最少處,只以應分之數,實無排巡之路,應加分外,各樣還軍餉留庫中,限六千石特許加分事,請令廟堂,稟旨分付矣。本道穀簿,自來不敷,每年加分,便成已例,所請之數,亦不過多,依狀請留庫條中,許令加分之意,分付,何如?傳曰,允。
禁府啓目粘連,前監察李景烈矣,本府議啓內,監察之出禁,初非職分,則不有法例,恣意出牌,致有此侵虐之擧,事未前有,萬萬痛駭,以此照律,罪告身盡行追奪,遠地定配,私罪奉敎,公罪勘放爲良如敎。又啓目粘連,向前金峻岳亦,觀其所供,公貨之私自犯用,雖稱瞹昧,零錢之經年遷就,尙未畢納,揆以法意,極爲駭然,以此照律,何如?判付啓,依允。
乙丑四月二十四日辰時,上御誠正閣。都承旨入侍時,行都承旨徐瀅修,假注書柳春東,記注官崔鳳和,別兼春秋徐有恂,醫官柳曾模·吳千根·趙宗協·金時中,以次進伏訖。上曰,醫官皆爲入來乎?瀅修曰,四人入來,今當診察矣。上可之,仍敎曰,醫官一人次次入診,可也。曾模·千根·宗協·時中,以次入診訖。上曰,脈候,何如?曾模曰,脈候左右三部調均矣。前日入診時,少有滑大之體矣,今則無之矣。千根曰,脈候左右三部調均矣。比諸湯劑進御之前,甚平穩矣。宗協曰,脈候一樣調均矣。時中曰,脈候左右三部調均矣。臣於前日,亦不知顯有滯候,今則尤爲從容矣。上曰,別無湯劑加進之事乎?曾模曰,湯劑從脈候以定,而脈候旣如是調均,湯劑不必進御矣。上曰,脈候快勝於初日乎?千根曰,果爲快勝,而此後則水刺諸節,愼勿過御,以盡調攝之方焉。上曰,旣不用湯劑,何以則好耶?宗協曰,水刺後進茶飮,似好矣。上曰,如靑茶黃茶之屬耶?宗協曰,黃茶勝於靑茶矣。瀅修曰,黃茶不爲加入,而單用之乎?千根曰,入生干好矣。上曰,黃茶例入生干矣。曾模曰,大抵飮食一滯,則其後易爲更滯,茶飮,最爲消滯之道。且經痘候之後,尙未滿百日,水刺小小進御好矣。瀅修曰,茶飮自藥房煎入乎?上曰,當自內進之矣。上曰,茶飮外,不必用他劑乎?千根曰,不必用他劑,而此後則堅硬之物,勿爲進御。且是湯劑進御之後,一兩日更加調攝焉。上曰,茶飮,卽爲進御於水刺之後,亦好耶?曾模曰,必待水刺消下,而稍溫進御,好矣。上命醫官先退,曾模等退出。瀅修曰,中原人,食後必飮茶,故祭禮之茶酒竝用,蓋取此也。上曰,今日承旨,皆仕進乎?瀅修曰,然矣。上命退,承史以次退出。
乙丑四月二十四日酉時,上御誠正閣。召對入侍,都承旨·右承旨·左副承旨·右副承旨·同副承旨同爲入侍時,參贊官崔獻重,持綱目第三十一卷,侍讀官徐能輔,持綱目第三十一卷,檢討官李勉求,持綱目第三十一卷,待敎朴宗薰,持綱目第三十一卷,假注書柳春東,持綱目第三十一卷,記事官白致樂,持綱目第三十一卷,記注官崔鳳和,持綱目第三十一卷,行都承旨徐瀅修,右承旨鄭東觀,左副承旨金宗善,右副承旨南履翼,同副承旨李文會,以次進伏之際。上曰,召對承旨,有公事承旨外,諸承旨出於楹外,注書進伏,然後可爲記注矣。瀅修等,出伏於楹外,賤臣進伏。上命開卷讀之。能輔,讀自三月,止林子擊走之。上曰,下番讀之。勉求,讀自太尉裕,止豈顧一女子乎。上曰,參贊官讀之。獻重,讀自議者猶曰裕,止棄垂成之功乎。上曰,閣臣讀之。宗薰,讀自且大軍尙遠,止以兵屬東平公讚而卒。上曰,注書讀之。賤臣,讀自太尉裕,止命諸公爲之。上曰,上番讀之。致樂,讀自秋七月,止奔還㶚上。上曰,下番讀之。鳳和,讀自太尉裕至潼關,止百姓安堵。上曰,文義陳之。能輔曰,崔浩對魏主嗣曰,姚興好事虛名,而少實用,如興者,顧不足論,而惟以名實二字仰陳之矣。蓋名實不可偏廢,然名者,實之賓也,無其實而求其名,則已失大本矣。以學問言之,則有爲己之學,有爲人之學焉,爲己者實也,爲人者名也。夫講學而抉摘章句,掇英拾華,以爲口耳觀美之資,則是爲人而循其名者也。若夫博學以篤志,體認以勉行,一以修身爲本者,是爲己而務其實者也。至若帝王之學,與匹庶有異,蘊之心意,發爲政事,故治平之效,將有桴鼓之應矣。夫治道之汚隆,人事之利害得失,昭在方冊,苟能反復體驗於一日萬幾之間,事事物物,必求至當之理,去其非而從其是,講明義理,惟善是主,則可以爲格致踐履之實學矣。臣伏覩我殿下,勤御講筵,留心聖學,然燕閒日用之間,苟不能實下工夫,而只以臨筵講讀爲事,則徒歸文具而已。伏願聖明,克勉踐履,俾有實效焉。上曰,下番陳之。勉求曰,魏主嗣,與崔浩語至夜半,賜御縹醪水精鹽曰,朕味卿言如此。浩是智謀之士,嗣亦英傑之人,君臣契合,談論從容,喜而無斁,乃有是言,可謂美事,而見其語脈,則蓋出說命中,旨哉乃言之意,大抵人之所好,莫切於飮食,故好義理,則有譬於芻豢,好文詞,則或擬以膾炙,而人君之所好者,無過於嘉言善謨,此殷宗所以有旨哉之喩,而魏主亦蹈襲其言者也。然而苟無好問之心,從諫之量,則雖有嘉言善謨,而亦不能知其美,此所謂心不在焉,食焉而不知其味者也。必也誠心而求之,中心而好之,如渴思飮,如飢得食,則旨哉之言,方可以深得其味,而人人之樂告以善者,如査梨橘柚之各異其味,亦各有可以悅口者,此等語,無或看作空言,而克盡翫味之道,則始而邇言好察,終而嘉言罔伏,必有禆益於聖德者矣。上曰,參贊官陳之。獻重曰,上下番皆已陳之,臣無可達之文義矣。上曰,閣臣陳之。宗薰曰,下番以魏主嗣,味卿言之語,敷演仰奏矣。好其言而至於味之,則可謂悅之深矣。然猶遣將伺裕,終不用崔浩之計,烏在其味之之義乎?此無他,其始也,甘聽王懿之言,先入之見,橫却箇胸中,故雖有良謀奇計,不入於心,是故聽言之道,莫如虛心平氣,一切是非好惡,勿以留着心上,無一毫偏係之私,然後其言之長短善否,可以明辨而眞知。自古人君,未有不能舍己而能從人者,如是推看,則信有深省處矣。上曰,魏置六部大人,六部,各設於國中乎?能輔曰,似是各設矣。上曰,以天地四方爲號,則與我朝六曹之制同乎?能輔曰,雖取六官之義,似異於我朝官制矣。勉求曰,大體似倣周禮之六官矣。上曰,如下番所言,嗣知浩言之好而不用,何也?能輔曰,此非誠心好之也。苟能好善如好好色,惡惡如惡惡臭,則何以不能用乎?上曰,此云嗣大悅,旣曰大焉,則似非貌悅之謂也。能輔曰,非不知好言之可悅,而自古人君之患,在於好善而不能用,此則無他私欲之蔽,而心不得其正也。宗薰曰,玉堂所奏果是矣,所謂私欲之蔽者,政指臣所謂先入之見也。且其大悅,卽不過悅其論近世將相之說也。至於事理利害之辨,則終不得是非之正,故其笑曰,料之審矣云者,亦可見其無心悅之之義也。上曰,沈林子·沈田子,是同屬耶?宗薰曰,乃兄弟也。上曰,此兩人外,又有一人,果記知否?宗薰曰,又有沈淵子,卽田子之兄也。上命玉堂先退,宗薰將爲隨退。上曰,閣臣亦當退乎?文會曰,此雖非持公事入侍,而近例則在院承旨俱入之時,閣臣,不爲先退矣。宗薰,還爲進伏。宗善曰,奏御文字,何等審愼,而都承旨徐瀅修推考傳旨中,當爲二字,漏落不書,當該假注書柳春東,推考,何如?上曰,依爲之,捧納承旨,亦爲推考,可也。出擧條上命讀公事訖,敎曰,判付,出去書之也,又敎曰,明日坐直,誰也?文會曰,臣當坐直矣。上曰,伴直則左副爲之也。仍命退,承史閣臣,以次退出。
上在昌德宮廬次。大行大王大妃殿初喪。
藥房都提調李敬一,提調黃昇源,副提調徐瀅修啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
鄭東觀啓曰,行大司憲李直輔,掌令宋稚圭,持平柳鎭澤在外,執義李元八,掌令趙秀民,持平李潮牌不進,監察茶時之意,敢啓。傳曰,知道。
傳于金宗善曰,大臣·備局堂上引見。
傳于徐瀅修曰,都承旨·同副承旨入侍。
以執義李元八,掌令趙秀民,持平李潮牌不進罷職傳旨,傳于金宗善曰,只推。
傳于金宗善曰,召對爲之。
傳于李文會曰,坐直承旨入侍。
鄭東觀,以義禁府言啓曰,時囚罪人李景烈,告身盡行追奪,遠地定配,照律公事,判付內,公罪勘放事,命下矣。李景烈遠地定配,以公罪收贖放送之意,敢啓。傳曰,旣有大臣所奏,此草記置之。
鄭東觀,以刑曹言啓曰,朴京行,今朝自現,故依下敎,竝與朴春根·尹就武·沈奴,一體取招,到底嚴査。至於面質,則朴京行招內以爲,今月初九日昏後,隔墻沈班家廊下,有巫女喧聒之聲,往見叱責而歸矣。沈班,謂以凌辱兩班,送奴捉去,縛於臼桶,其弟春根,急來解縛,憤氣所使,仍上舍廊,追及隣家,執捉沈班,縛坐於渠之門前矣。尹就武,追到挽解,故卽爲解送,而至於突入內庭,辱及婦女等事,實爲瞹昧云。朴春根招內以爲,渠則伊日夜,渠兄妻,以沈班之縛置渠兄,告急,故卽往解縛,而使其姪兒,照燭搜覓沈班兄弟,合力結縛,而初無敺踢云。尹就武則以爲,伊夜京行妻,來傳其夫被縛之狀,故罷漏後,始往見,則縛坐一兩班於京行門前,故挽解以送,而初頭京行兄弟作挐之光景,未及目覩云。沈奴冬振招內以爲,京行,初九日昏後,欲奸廊下女人,乘醉趕追,至入內庭,作挐詬辱,頭勢危急,故兩班親自縛之,則京行之弟春根,來解其縛,直上舍廊,將欲逞憤於兩班,則兩班,驚遑奔竄,入避內房,京行兄弟,又爲突入,立於內房窻前,使其姪兒,持燈上軒,欲開房門,至發兩班女人捉出之說,此際三寸兩班,聞變急來,被逐於京行兄弟,回身走避於隔墻親知家,則京行兄弟,趕到捉出,結縛毆打,至于天明,而其時尹就武,則自外覓給縛索云。三漢所供,多有相左,故京行及沈奴,一處對質,逐條盤問,則結縛士夫,旣已自服,作挐內庭,詬辱婦女,渠雖發明,而語多窘遁矣。依傳敎,各人等處,査問取招後,草記之意,敢啓。傳曰,朴京行,旣自服於結縛,則非但罪犯罔赦,其他推此可知。爲刑判者,何不詳覈取招,而以相左窘遁等說,尋常以聞,極爲該然,姑先從重推考,朴京行兄弟嚴刑,更爲一一取招,卿等,戴罪擧行,可也。
乙丑四月二十五日辰時,上御熙政堂。藥房入診,大臣·備局堂上,引見入侍時,都提調李敬一,提調黃昇源,副提調徐瀅修,假注書柳春東,記事官白致樂,別兼春秋徐有恂,待敎朴宗薰,左副承旨金宗善,假注書鄭元容,事變假注書鄭義命,左議政徐邁修,行大護軍蔡弘履,禮曹參判徐榮輔,行護軍李仁秀,開城留守兪漢謨,工曹參判朴宗慶,副校理李泳夏,以次進伏。同副承旨李文會,追入進伏訖。邁修等進前曰,近日日氣溫和,聖體若何?上曰,一樣矣。邁修曰,湯劑連爲進御之後,益有差勝之效乎?上曰,今已快勝矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。敬一曰,向筵已有所奏,而大抵痘候後百日,內則愼攝之節,不可少忽,若計百日,則幾訖來月,而近日日氣,風暖不適,其於飮食之節,尤加審愼,是臣區區之望也。邁修曰,或有滯意乎?上曰,適然矣,今已差勝矣。邁修曰,近日日候,或有風氣,愼攝之方,政宜深軫,而水刺時堅硬之物,勿爲進御,似好矣。上命藥院注書先退。春東,承命退出。上曰,次對爲之。邁修曰,朔州雖非大邑,以本道論之,亦爲重地,而今番失火之慘酷,不下於平壤。奏未畢,上曰,朔州失火狀啓,向者入來,而及見其戶數,則許多邊民之當農失所,甚爲矜悶,合有軫惠之典,而奉命宣傳官,未及還來,故姑無批下,大臣詳考前例,後日賓筵,先爲仰奏,可也。邁修曰,道臣,似亦有經紀之道矣。邁修曰,軍餉居末拿問,居二決杖,居三推考事,載在大典通編矣。卽見公忠前監司閔耆顯狀啓,則以爲,瑞山前郡守金尙墀,舊還餉未準捧之數,爲一千九百餘石云矣。還餉未捧,若是夥然,該郡守,依事目勘處之意,分付,何如?上曰,依爲之。出擧條邁修曰,卽見慶尙監司金羲淳狀啓,則以爲,本道別武都試,出身爲左列,閑良爲右列,每年合試,左列居首,調用京職,右列居首,直赴殿試,而自設始後,左列居首者,不知幾數,而尙未蒙調用之典,不但此輩齎鬱之端,亦豈培養激勸之道哉?雖以他道言之,關西之臨海,湖南之威鳳,皆是取才應付之窠,本道鳥嶺·禿用·金烏等別將,卽是京軍門酬勞之末窠,就此三窠中一窠,以左列居首者,許令臣營,啓聞輪差,則庶無抱才冤鬱之歎,請令廟堂,稟旨分付矣。出身之積滯,莫甚於近日,而以該道武士輩言之,無進身之階,則其所抑鬱,誠如道臣所陳,宜有別般軫念之擧。而第三鎭窠,是久勤,不可輕議許施,京職調用,旣有定式,申明舊制,隨卽差擬之意,分付各軍門,何如?上曰,依爲之。出擧條邁修曰,卽見統制使柳孝源捧未捧啓本,則以爲,各邑鎭舊還,依分數準捧,而其中高敞縣,丁巳停退各穀一千一百五十四石,戊午停退各穀二千七百四十九石,諉以反逋,無意收捧,該縣餉穀,元無舊逋,而在他穀則無逋,在統穀則獨逋,若此不已,本營句管之穀,盡歸於逋穀,言念及此,萬萬寒心,高敞前縣監吳亨喆罪狀,請令廟堂稟處矣。該邑未捧,頃因湖南道臣所報,已有所草記矣。該帥臣狀辭論列如此,更令該道臣論報,以爲稟處之地,何如?上曰,依爲之。出擧條邁修曰,卽見前統禦使李海愚報本司辭緣,則以爲,今當農節,排巡不足,軍餉留庫中,限三十石,特許加分爲辭矣。本營穀簿,自來不敷,荐歉之餘,農糧匱乏,軍餉,與他自別,而加分亦有已例,依所報許施,何如?上曰,依爲之。出擧條邁修曰,生民休戚,專係守令之廉貪,而近來紀綱解弛,風俗頹弊,窫窳之政,看作家計,錐刀之利,惟恐或遺,種種醜厲之聲,聞之者直欲掩耳,誠有仰體朝廷視如傷之德意者,處分憂之地,豈忍侵虐乃爾?從當隨其現發,懲一勵百,而先以三令五申之意,出擧條頒示八方,凡屬反弄·掊剋·殖利·捧賂等,許多奸竇,各自惕念,有改無勉,俾知顧惜身名,無犯重科,何如?上曰,依爲之。當有繡衣之行,爲先嚴飭,可也。出擧條邁修曰,時囚中,李景烈之特令公罪勘放,固仰大聖人欽恤之盛德,而冒法出禁,大關後弊,此不嚴懲,何以勵他?至如金峻岳,則身爲守令,擅用公貨,拖至幾年,無意備納,此何異於監守自盜哉?兩囚若皆倖免,紀綱更無可論,不可以微官庶僚,有所忽略,時囚罪人李景烈·金峻岳,竝令遠地定配,何如?上曰,依爲之。出擧條邁修曰,方當一初淸明,四聰恢張,而官師之規䉞,民生之疾苦,以臣臆料,可言者不啻多矣,則在耳目之任者,未必皆有鐵限之情勢,而媕婀成習,蹇諤無聞,惟以鎭日違牌,作爲彌縫之妙策,此豈朝廷選任之本意哉?遞罷適中其願,責勉在所當先,行公諸臺,一竝從重推考,何如?上曰,依爲之。出擧條上下禁府草記,仍命宗善,書傳敎訖。邁修曰,李景烈則猶諉之無知妄作,或有從輕之道,而金峻岳,則莫重公貨,全不備納,所犯尤大矣。上曰,金峻岳爲原情乎?瀅修曰,原情則爲之,而尙未及議處矣。邁修曰,輔國乃是正一品,故以體例之非便,從前陞輔國者,不得兼籌司有司矣。兼戶曹判書趙鎭寬,所帶有司之任,減下,何如?上曰,依爲之。出擧條邁修曰,取考丁丑謄錄,則孝昭殿安香廳,定於衛從司,而只是正門,不設挾門矣。今番則何以爲之乎?上曰,依丁丑年例爲之,可也。邁修曰,殯殿所排靈座·靈寢諸具及床卓·紅綃帳·紬帳之屬,例爲移用於路祭所·晝停所·山陵矣。今番亦依例擧行,何如?上曰,依例爲之,可也。邁修曰,開金井時,摠護使·禮堂·觀象監提調取土,承旨例爲進參,而今番旣以臨時穿壙稟定,則取土承旨,不必前期進去,開金井日,則臣與禮堂觀象監提調進參,穿壙日前,臣與取土承旨進參,臣則仍留役所,待下外榟宮後,當爲復路矣。臣向旣有所奏,而其時亦爲除朝辭乎?上曰,依前爲之,可也。邁修曰,外梓宮陪進日子,謹考各項謄錄,則明陵·弘陵,皆於當日陪進,下外梓宮,則本不擇日,而隨時定行矣。自己酉年,始爲擇日,而今番則以當日內差晩之時,擇行似好,故詳問于日官,以丑時陪進,酉時下外梓宮,草記仰達矣。外論則或以爲,前一日擇行似好云。其在愼重之道,果爲完備之言,而取考前例,則元陵亦以五時定行,其前所用之時刻,亦不過四五六時矣,今則自丑至酉,洽爲九時,其間時刻,稍爲遲緩,而少無慮焉。以此時定行,似好矣。上曰,依此爲之。敬一曰,司譯提調徐榮輔,與都提調有嫌避,勢難同周旋於一院云。今姑改差,何如?上曰,依爲之。出擧條上曰,大臣盡爲奏事,則就座,可也。邁修等就座。上下刑曹草記,仍命宗善,書傳敎訖。上曰,此草記,誰爲之乎?瀅修曰,三堂上,相議爲之云矣。邁修曰,臣於閤門外,槪聞其說,而誠一變怪也。恣意行惡,結縛士夫,亦可見紀綱之解弛,而豈有如許變怪之事乎?今伏聞嚴處之聖敎,誠不勝欽仰萬萬矣。上曰,刑判不爲入來乎?宗善曰,方帶都監堂上,故進參於加漆矣。上命承旨,讀公事訖,命賓對諸臣先退,邁修等以次退出。又命退,承史以次退出。
乙丑四月二十五日酉時,上御誠正閣。召對入侍,坐直承旨,同爲入侍時,參贊官金宗善,持綱目第三十一卷,侍讀官李泳夏,持綱目第三十一卷,檢討官金相休,持綱目第三十一卷,待敎朴宗薰,持綱目第三十一卷,假注書鄭元容,持綱目第三十一卷,記事官白致樂,持綱目第三十一卷,記注官崔鳳和,持綱目第三十一卷,同副承旨李文會,以次進伏訖。上命開卷讀之。泳夏,讀自九月太尉裕,止研研然也斬之。上曰,下番讀之。相休,讀自夏人進據安定,止劉穆之卒。上曰,參贊官讀之。宗善,讀自十二月太尉裕,止三倍其初。上曰,閣臣讀之。宗薰,讀自夏王勃勃遣兵,止乘虛襲張掖。上曰,注書讀之。賤臣,讀自宋繇·張體順,止爲武都王。上曰,上番讀之。致樂讀自五月宋主裕,止嬪御至少。上曰,下番讀之。鳳和讀自嘗得後秦,止初寧陵。上曰,文義陳之。泳夏曰,劉裕之告沈田子曰,猛獸不如群狐,卿等何畏鎭惡耶云者,已有司馬公之論,而裕之此言,大非任賢御下之道也。使王鎭惡,眞有反狀,則聲罪致討,可也。不然而知田子讒間之言,則嚴辭斥絶,又如燕昭王罪讒人,益封樂毅之事,可也。而不此之爲,反使之鬪亂相殺,鎭惡旣死,田子又被專戮之罪,謀臣猛將,一擧而兩失,以至百年之寇,千里之土,得而旋失,豈不惜哉?蓋用人之道,旣知其可用而委任之,則當保全終始,與同休戚,勿使讒口容於其間,然而知人則哲,堯·舜猶難之,則豈可易言哉?至若劉裕之於鎭惡,其積年信任,出入將相,亦可謂深知其賢,而一言之誤,害至於此,書曰,任賢勿貳,朱子曰,旣知其賢而用之,則任之猶恐不專。由此觀之,人君任賢之道,不可以一時之讒言,罔念終始之道也。伏願於前史往牒之中,留心於此等處,明辨其是非得失,則實合於用人堲讒之方矣。上曰,下番陳之。相休曰,殷景仁,學不爲文,其所謂學者,非爲己之學,而所謂文者,亦不過文字之文,只是淺言者,則固不足言,而若能引而伸之,觸類而長之,則亦可以有益於治國用人之道矣。蓋文有文具之文,有文華之文,有文過之文,此莫非文也。至於詞藻之華贍,言語之辯給,威儀之便習,亦莫非文也,而統而言之,擧不出於文質之文。蓋質者本也,文者末也,旣無其質,則大本已亡,更無可言,故文質相稱,則固善矣。而不然則質勝,勝於文勝,此孔子所以有先進於禮樂野人也,吾從先進之訓也。大抵文治之餘,必有文勝之弊,故周之衰魯之末宋之季,皆有文弊,我國亦是文治之餘,故其弊專在於文勝,人心渝薄,俗習虛僞,所尙者微文,所貴者末節,而專無朴實忠愨底意,殆乎文滅其質,此不可不一變其風,然後可以爲國,而用人之道,尤宜先質後文。奏未畢,上曰,景仁,稱以深達理體,則可謂其人之難矣,而受裕官爵,不能如孔靖之辭,惡在其深達理體也?相休曰,聖敎至當矣。然其所謂深達理體者,非謂有明理之工,而只是練達治體之謂也。若眞有明理之工,則豈有受裕官爵之理乎?上曰,傅亮·謝晦之爲人,何如?泳夏曰,末節之誤了,其人尤無足可觀矣。相休,仍繼奏曰,以忠質文三代損益之道言之。奏未畢,上曰,何以則無文勝之弊乎?相休曰,惟在乎反其質矣。上曰,何以則反質乎?相休曰,損其虛文而專尙朴實之道,則可以反質矣。上曰,參贊官陳之。宗善曰,下番所奏切實,臣別無更達之辭矣。上曰,閣臣陳之。宗薰曰,下番文質之說好矣。殷景仁,於國典朝儀舊章記注,亦皆撰錄。蓋自古有志當世者,莫不以典章爲重,先王之所以貽謨後世者,亶在於是,故詩云,不愆不忘,率由舊章,就其儀文末節而觀,則雖近於文,若從制置之本而言,則亦莫不有質而後有文,固當沿流而尋源,不宜因文而廢質矣。我朝治法,尤重典章,金科玉條,燦然具在,一政一令,無不按而行之。然而掌故之學,尙無會通之書,文獻之藏,終欠統要之體,殿下欲做堯·舜之治,當先率由之道,欲行率由之道,則當講申明繼述之方。聖意誠存於此,則亦必有才智之士,奉承而修潤,豈但如殷景仁撰錄而已乎?然但務典章而不究其本,則誠有文勝之慮,此朱子所以譏關中學者役文之弊也。每事必有所以然之則焉。先王設始之本意,未嘗不在於斂文就質,遵守之中,必究此箇意思,則體用可以不偏,文質可以相當,伏願留神焉。上曰,宋高祖淸心寡慾云者,果以本性之節儉而然歟?以此觀之,不害爲中主少康之治,而雖古漢文,無以加此,大抵史斷似過譽矣。泳夏曰,聖敎至當矣。劉裕專事外飾,故其言行,或有過於中主者,而大節已誤,餘無足論,此所謂淸心寡慾者,果是史臣過諛之辭矣。上曰,嶺南獻入筒細布,而以其精麗還送,此與漢文帝,詔却千里馬相似,而以布還之者,果何如耶?泳夏曰,亦似晉武焚雉頭裘,而此是姦雄要名之致也。相休曰,宋高之寡慾二字,專不着題,劉裕平生大慾,專在於篡奪天下,則何可曰寡欲乎?然此所謂慾,似指貨色間些少事矣。宗薰曰,此蓋沿當時史臣之辭,故從其長處,褒揚爲說,而以此所稱,比看於劉裕行事,則不啻相反矣。上曰,只言其長處,故其言似太過矣。上曰,此云微時多符瑞,及貴,史官審以所聞,拒而不納,此言,與其立德文時所言,何乃相反歟?相休曰,信昌明之後,尙有二帝之讖,而至有弑帝立德文之擧,則拒而不納之說,全是諛筆矣。上曰,微時,卽指何時乎?泳夏曰,篡位以前,皆可謂之微時矣。然而信聽昌明之讖,而其歲果篡位矣。上曰,此則戊午十四年事,而篡位則其後二年時事矣。上曰,公主出適,遣送不過二十萬,則此似非儉約矣。宗薰曰,此時宋用天子之禮,則二十萬,似非過多。且云無錦繡之物,則想或有矯飾要名之意,而此非實德儉素而然也。泳夏曰,劉裕所行,全多外飾,觀其諷朝廷,求九錫而反辭不受之事,可知矣。宗薰曰,此則又不足爲外飾矣。外飾云者,內無其意,外示善狀之謂也。旣自進爵,復辭不受,專出於專擅簸弄,其意所在,童孺亦知,豈足謂之外飾乎?綱目書此者凡四處,亦所以深著其罪也。上曰,宋高謂徐羡之·傅亮,當無異圖,而其後廢弑義符,乃徐·傅之事也,何其不知而有此言耶?泳夏曰,裕雖英邁過人,至於先見之明,豈能若合符節,如漢高帝臨崩之言乎?上命掩卷,玉堂先退。泳夏·相休退出。上命承旨讀公事訖。上曰,判付則出去書之,可也。仍命退,承史閣臣,以次退出。
上在昌德宮廬次。大行大王大妃殿初喪。
鄭東觀啓曰,行大司憲李直輔,掌令宋穉圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
李文會啓曰,執義李元八,旣入闕中,不出姑停望,直爲出去,事甚未安,推考,何如?傳曰,允。
傳于南履翼曰,召對爲之。
傳于李文會曰,坐直承旨入侍。
崔獻重,以戶曹言啓曰,卽接廣興倉所報,則來五月朔頒祿次,倉官進去于判府事金觀柱本家,請受祿牌,則謂以,府獄胥命,祿牌不爲出給云,何以爲之,敢啓。傳曰,直爲輸送。
金宗善,以禁衛營言啓曰,來五月當,七番中部中司屬京畿四哨及江原道一哨合五哨軍兵,逢點實數六百三十七名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金宗善,以御營廳言啓曰,本廳來五月六月兩朔應立中部後司屬公忠右道五哨軍兵五百十七名,今已逢點整齊矣。五月初一日,與舊番右司軍兵,替代立番後,舊軍放送之意,敢啓。傳曰,知道。
金宗善,以禁衛營言啓曰,來閏六月當七番中部右司屬江原道五哨軍兵,來六月二十五日,京中逢點,依例準二朔立番之意,本道監司處,豫爲知委,何如?傳曰,允。
金宗善,以御營廳言啓曰,本廳來閏六月七月,兩朔應立右部前司屬公忠右道五哨軍兵,六月二十五日,京中逢點,閏六月初一日,與中部後司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
鄭東觀,以義禁府言啓曰,時囚罪人李景烈·金峻岳,遠地定配事,承傳啓下矣。李景烈,全羅道興陽縣,金峻岳慶尙道丹城縣遠地定配,而以承傳內辭意具罪目,依例發遣府書吏羅將,押送于各其配所,何如?傳曰,允。
乙丑四月二十六日酉時,上御誠正閣。召對入侍坐直承旨,同爲入侍時,參贊官南履翼,持綱目第三十一卷,侍讀官李泳夏,持綱目第三十一卷,檢討官金相休,持綱目第三十一卷,待敎朴宗薰,持綱目第三十一卷,注書柳春東,持綱目第三十一卷,記事官白致樂,持綱目第三十一卷,記注官崔鳳和,持綱目第三十一卷,同副承旨李文會,以次進伏訖。上命開卷讀之,泳夏,讀自魏立子燾,止請陳瞽言。上曰,下番讀之。相休,讀自聖代龍興,止從之。上曰,參贊官讀之。履翼,讀自立燾爲太子,止得志於天下矣。上曰,閣臣讀之。宗薰,讀自嵩實姓拔拔,止當決之汝曹國主也。上曰,注書讀之。賤臣,讀自六月,止將步騎三千救之。上曰,上番讀之。致樂,讀自先是,止王景度出走。上曰,下番讀之。鳳和,讀自司馬陽瓚,止共救之。上命陳文義。泳夏曰,謝方明之承代前人,不易其政,宜乎其善治郡也。蓋從古以來,作聰明喜事者,必變更法制,而其所變更,不但從其有弊而改之也,其心專在衒能舞智,故竝與其無弊可遵守者而盡變之,其害至於政令煩亂,民受其弊,可不懼哉?是故國家用人之道,旣未得才德兼備之人,任以國政,則寧求其次,而取醇謹質朴,居官守法之人,外而方伯守令,內而百僚庶官,皆以此人而畀其職,謹守而勿失,則治法政謨,豈有今不如古之歎哉?非但用人爲然,人君鑑法祖宗之道,亦猶是也。昔曹參爲相,一遵何約束,而對惠帝之問曰,高帝與蕭何,定律令,陛下垂拱,臣等守職,遵而勿失,此乃君相交勉之義也。自古爲治之道,遵先王成憲而過者,未之有也。故曰,欲法堯·舜,當法祖宗。以我朝言之,列聖祖典章法度,粲然備具,而名臣碩輔之參贊輔理,制作宏達,皆非後人之所能及也。爲今之務,不必他求,殿下之治國規模,則一遵祖宗朝舊章,深軫於不愆不忘之義,取人之道,則必取其醇謹守法之人,而此等之人,非卓越難得之才也。須旁求廣招,列于庶位,用此道以做去,則雖未見朝夕之近效,而一年二年,觀感化成,治國其庶幾乎?伏願以此體念焉。上曰,此云聰明大度,以此觀之,則魏太子燾,可謂差可乎?泳夏曰,當此時,五胡亂華,未聞有君人之道,而惟魏國數世之君,政治多有差强處,太子燾,可謂其人矣。上曰,謝方明,亦差可人乎?泳夏曰,雖無事蹟之表著,而觀於治郡之法,可謂循良吏也。上曰,下番陳之。相休曰,崔浩對魏主之言曰,左右信臣以爲賓友,此本指敎諭太子之語,而臣則以爲,不但敎諭太子當如此。凡爲人君者,不可無賓友。蓋滿廷群僚,孰非信臣,而進見有時,接遇難常,朝罷公退,則人君所與相接者,不過宦侍婦妾而已。故人君必有所朝夕左右之臣,敬之如賓,親之如友者,以之討論乎經訓,講劘乎政謨,俾無宴昵之私,而有啓沃之效,其爲資益於聖學而禆補於治化者,當如何哉?昔宋臣蘇軾有言曰,周公富貴,不如孔子貧賤。夫孔子窮而在下者也,豈有可樂者哉?然猶曰,不以周公之富貴換之者,蓋以三千之徒,列侍於洙·泗之間,論仁講道,從容問答,如行夏時乘殷輅服周冕·樂韶舞·放鄭遠佞之訓及老者安少者懷之敎,雖是空言無實之事,而千載之下,想見其氣象,則宛然有唐·虞君臣都兪吁咈之意。此其所以雖貧賤而其樂則勝於周公者也。夫以窮賤在下者,談無實之空言,而其樂猶如彼,則況人君處有爲之地而操有爲之權,不欲爲之則已,苟欲爲之,則彼周冕殷輅老安少懷等事,擧在於一措手之間,若能日接賢士,議確商論,酌古今之異,適時措之宜,擧而行之,其樂豈特如燕安私昵目前細娛之比哉?此程子所以曰,親賢士大夫之時多,接宦官宮妾之時少,則可以涵養氣質,薰陶德性者也。伏願留意於此等事焉。上曰,參贊官陳之。履翼曰,上下番皆已陳之,臣則無可達之文義矣。上曰,閣臣陳之。宗薰曰,今日自止,別無文義之可陳者矣。上曰,魏主之論其六臣,各有品題,而論長孫嵩則曰,歷事四朝,功存社稷,論崔浩則曰,博聞强識,精察天人,觀於此言,則嵩似勝於浩,未知二人之優劣何如,而魏主可謂知臣之明者耶?泳夏曰,魏主此言,亦豈無所見,而長孫嵩,別無偉績之著於後世者。至於崔浩,則才猷事功,非但魏朝諸臣之所不及,不害爲當時第一人物,則恐非嵩之比也。宗薰曰,浩固勝於嵩,而若謂精察天人則過矣。天人之理,非深於性理者,鮮能精察,浩雖博聞强識,不過記問之學,豈可謂之精察天人乎?上曰,精察天人,卽指推測天文之謂耶?相休曰,然矣。夫崔浩之精察天人者,只謂其占候天文,推知人事,而非如聖人之貫通上下也。泳夏曰,浩明於天文之學,其時事多因占驗推步,無不符合,故魏主之言,出於此也。其所謂精察云者,非吾儒天人之學也。宗薰曰,誠然矣。以象數之學,直謂之精察天人,故臣謂之過矣。上曰,崔浩自比張良,而又修服食之術,與張良辟穀事相類,而浩果與良同耶?相休曰,不同矣。張良有儒者氣象,固非浩所能及也。且良之辟穀,非眞個好之,而出於托辭,浩則誠心崇奉,不可以跡之偶似而遂謂之同矣。上曰,魏主聞左右之毁,命浩歸第,旣知浩之賢,而又斥之者,可謂非歟?相休曰,誠如聖敎矣,旣知其賢,有疑輒問,而信左右之讒,遣之歸第者,極爲不韙矣。上曰,浩之畢竟成就,果何如?泳夏曰,浩之末節,亦無足觀矣。相休曰,此後以史事被禍,其所謂暴揚國惡,雖非渠本情,而就以事理言之,不當如此,其取禍也宜矣。宗薰曰,且其史事,雖云魏主過聽,浩亦有罪矣。泳夏曰,史事則猶可見其直筆矣。宗薰曰,暴揚國惡,有非春秋之義,不可以直筆許之矣。相休曰,果如閣臣所奏矣。上曰,雖非今日自止中語,崔浩不好老·莊,不信佛法,而信寇謙之·張道陵之說,修服食養性之術,服食養性,與佛·老無異,則始而不信,終而好之者,何也?相休曰,浩是薄有才藝,而不聞大道之人也。若聞大道,則理一而已,老·佛·神仙,俱是左道,豈有一斥一信之理哉?其斥老·佛者,只是一時偶然之見耳。宗薰曰,其不好老·佛,非眞知其心術之病,而攘斥其義理之差也。且乍見屛退,匍匐於服食之術,至以圖籙,謂非河洛之比,其所謂經術,亦可知矣。上命泳夏曰,繼講大學,懸吐以入。泳夏曰,登瀛閣所藏內下冊子一件,當經稟以出矣。上曰,弘文館無靑吐一件乎?泳夏曰,然矣。上曰,此是向日閣臣所奏,而登瀛閣果有可合講件乎?宗薰曰,此是癸丑經書各八件別置者,今當大學進講時,如無他案冊件,則當用此件,而出納時,內閣當照管矣。上曰,登瀛閣在何處?泳夏曰,在玉堂東邊也。上曰,今出一件,則餘者爲七件乎?泳夏曰,櫃中所藏,不敢擅開,故臣未能照數矣。上曰,今將只出一件乎?泳夏曰,當如聖敎矣。宗薰曰,頃日小臣,擧條蒙允,而又承筵敎,此冊出納時,使玉堂出擧條,或草記,然後開封矣。上曰,然則今亦出擧條,可也。泳夏曰,法講大學案冊,今將懸以靑吐,而本館所在諸件,俱是紅吐,當出登瀛閣所藏內下件中一件,而曾有經稟以出之下敎,故敢此仰達矣。上曰,依爲之。出擧條上命玉堂先退,泳夏·相休退出。上命讀公事,敎曰,判付,出去書之也。仍命退,承史·閣臣,以次退出。
上在昌德宮廬次。大行大王大妃殿初喪。
鄭東觀啓曰,行大司憲李直輔,掌令宋稚圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
傳于鄭東觀曰,召對爲之。
傳于李文會曰,坐直承旨入侍。
以司謁黃大呂手本,武藝別監金禹績,泥醉街路,侵犯兩班,爲先除下,移法司重治事,傳于鄭東觀曰,近來掖隷之作弊,極爲痛駭,出付攸司,照法嚴繩。
南履翼,以國葬都監摠護使意啓曰,魂殿祭器及山陵祭器,今已鑄成,故數爻,別單書入之意,敢啓。傳曰,知道。
鄭東觀,以備邊司言啓曰,卽見京畿監司金達淳狀啓,則以爲,道內穀摠,常患不敷,而至於今年,則昨秋穡事,多有告歉之處,今若如法分留,實難繼巡,留庫各穀中,限一萬三千石,特許加分事,請令廟堂,稟旨分付矣。本道穀簿,自來不敷,農節排巡,每患不足,誠爲可悶,逐年加分,便成已例,依狀請特爲許施,何如?傳曰,允。
鄭東觀,以義禁府言啓曰,卽接月令醫員朴宗巘手本,則時囚罪人金尙墀,素患風病,猝發於處濕之餘,有時昏倒,不省人事,目下症形,十分危重云。罪人病勢如此,則一邊保放,一邊草記,曾有定式矣。金尙墀,姑爲保放之意,敢啓。傳曰,知道。
鄭東觀,以刑曹言啓曰,罪人朴京行·朴春根等,捧供草記批旨內,朴京行,旣自服於結縛,則非但罪犯罔赦,其他推此可知,爲刑判者,何不詳覈取招,而以相左窘遁等說,尋常以聞,極爲該然,姑先從重推考,朴京行兄弟嚴刑,更爲一一取招,卿等戴罪擧行,可也事,命下矣。依下敎,朴京行兄弟,各別嚴刑究問,則京行招內以爲,沈班家廊下,果有新寓女人,故醉入調戲,則厥女,語多不順,略加毆打矣。厥女走避內間,故趕入內庭,不見厥女,乘醉憤激,侵辱兩班,則兩班,縛渠繋臼,少頃,其弟春根,來到解縛,故欲雪其憤,逐入內庭,持燈遍搜,辱及內兩班,而沈班三寸,聞奇來到,見此擧措,走避隣家,渠之兄弟,踰墻趕到於其家,執捉結縛,曳置於渠家門前,仍爲毆打,而厥女謂之巫女者,欲爲䝱勒沈班之計云。春根招內以爲,伊日夜,聞其兄被縛之說,急往解縛,欲捉兩班而雪憤,逐入內庭,兩班女人捉出之說,渠果爲之,及見沈班三寸之走避隣家,踰墻趕去,捉出結縛,合力毆打,果爲的實,箇箇遲晩矣。京行兄弟,頑悍特甚,平問之下,初則游辭抵賴,今因傳敎,嚴加刑訊,多般究詰,則其再次突入內庭,辱及婦女,結縛士夫,恣意毆打之狀,始乃直輸,論厥情節,極爲凶獰,如此之類,不可尋常處之,更加嚴刑,如法重繩。尹就武則以同伴之故,雖爲參涉,初無犯手,諸招同然,別無可罪之端,沈家則京行兄弟作挐之時,頭勢雖急,私縛掖隷,大傷事體,亦不可無罪,自臣曹,從重科律計料,而臣等忝在司寇,特敎行査之下,初不能到底窮覈,至伏承嚴敎,不勝惶恐之意,敢啓。傳曰,紀綱雖解弛,豈料掖隷作弊,至於如此乎?此不可以尋常犯科照律,兩漢待限,各別嚴刑後草記,沈家論罪一款,特爲安徐,可也。
乙丑四月二十七日申時,上御誠正閣。召對入侍,坐直承旨,同爲入侍時,參贊官鄭東觀,持綱目第三十一卷,侍讀官李泳夏,持綱目第三十一卷,檢討官金相休,持綱目第三十一卷,待敎朴宗薰,持綱目第三十一卷,假注書鄭元容,持綱目第三十一卷,記事官盧,持綱目第三十一卷,記注官鄭宗顯,持綱目第三十一卷,同副承旨李文會,以次進伏訖。上命開卷讀之。泳夏,讀自宋主義符景平,止從朝至晡。上曰,下番讀之。相休,讀自殺魏兵數百,止以領之。上曰,參贊官讀之。東觀,讀自諸蠻入貢于魏,止恂弟子也。上曰,閣臣讀之。宗薰,讀自秦遣使入貢,止以拒之。上曰,注書讀之。賤臣,讀自又毁其二重,止詔勿問。上曰,上番讀之。,讀自秋七月柔然,止又十年乃卒。上曰,下番讀之。宗顯,讀自魏立天師道場,止謙之之言何哉。上曰,注書出去弘文館,冊目錄,持入,可也。賤臣,承命出來,持入進伏。上曰,文義陳之。泳夏曰,沈約之論蔡廓曰,豈不知選錄同體,義無偏斷乎?此言銓衡選錄之不可獨任己見也。蓋居官受任者,雖閑司漫職,不可以一己之私見,斷決事務也。古之人,臨事而懼,必審必愼,未嘗不資益於人。故雖於辭令之間,禆諶草創之,世叔討論之,行人子羽修飾之,東里子産潤色之,以盡同心共濟之義。當時鄭之辭令,名於天下,而國以之賴焉。況銓衡之地,責任尤重,通塞進退,激揚淸濁,皆其任也。苟或主其偏見,有一毫私意,參錯於其間,則非但物情之未諧,賢才之得失,而國之安危係焉,可不愼哉?故古稱能於選職者,每於選擧之際,必先採公議,以其人之賢否,視其職之輕重,一天下之公而擧不失賢,此非後人之可及也。然而非但銓職之爲然,人君爲治之道,亦類是也。朱子曰,獨斷之言進,而主意驕於上,蓋人君有獨斷之心,而遇事不謀於衆,則不但事有後悔,低視群下之心,由是而萌焉。且以事理言之,以渺然之身,居深宮之中,畎畝艱難,閭里怨詛,邊情得失,苟無勤咨訪而廣聞見,則豈能周知而審處乎?夫以堯·舜之聖,聰明睿知,天縱之姿,何事之不可獨斷?而觀於典謨,闢四門,明四目達四聰,以天下之聽明,爲己之聰明,詢咨於四岳群牧,君臣之間,都兪吁咈,伊今數千載之下,想見其氣像,所以爲堯·舜之治也。惟我殿下,臨御以來,凡於政令施措,如民國重務禮節間事,或有一毫未盡處,則必博詢大臣諸臣,至及於微末臣等而行之,臣固欽仰攢頌之不暇,而更伏望益加勉旃,凡於微細事之外,惟其事關民國,議在可否之間者,無執己見,必周詢博訪,君臣一堂,情志相孚,曰可曰否,務得其中,而又或有謇諤爭辨之論,亦不害爲淸朝之美事,伏願留念焉。上曰,下番陳之。相休曰,秦王熾磐,謂群臣曰,魏主奕世英武,賢能爲用,吾將擧國而事之。夫賢能之於國也,其功效之大,蓋若是矣。彼所謂賢能者,不過長孫嵩·崔浩之徒,則未必是眞箇賢能,而猶致敵國之畏服如此,況眞箇賢能乎?昔淳于髠有言曰,若是乎賢者之無益於國也,此眞流俗淺見之論也。姑以見於史牒者觀之,季良在國,强楚不敢加兵於隨,魯仲連留趙,秦將爲之却軍五十里,宋臣胡銓,上請斬秦檜之疏,金虜購視震慴,時人以爲,邦衡一紙之疏,强於百萬精兵。以我朝事言之,臣嘗看野史,則逆臣弘立,籍胡勢擁重兵,來壓我境,將長驅而進,聞臣先祖文元公臣金長生在朝,歎曰,賢者立朝,不可攻也,遂撤兵而歸。以此等事觀之,賢者果無益於國乎?若使此賢者,被堅執銳,先登陷陣,則未必如梟將猛士,而能折衝樽俎,坐致四隣之信服,使四隣望之,隱然若一敵國,不敢生覬覦之心,此則賢者之功,不可誣也。遠者如此,則近者尤可知也。賢者之有益於國,果何如哉?雖然,賢者儘難於用矣。蓋賢者之事君也,動引三代,責難陳善,而無近功捷利,故時君世主,常以爲迃闊而厭苦,是以明良相遇,陶鑄至治者,寥寥無聞,間或有願治之君,好善之主,有意用賢,卑辭旌招,此絶無僅有之事,而彼賢者,又不欲屈己苟合,若見誠禮之少懈,或遭小人之疑忌,則輒翩然遠引而去,曾不淹晷,人君之得用賢者,誠爲難矣。然其所謂迃闊者,皆是經遠之謨,悠久之圖,而其責難陳善者,正所以爲敬君愛君之至也。爲人君者,苟能深悟其理,誠心求賢,以列于庶位,則其功效之及於國者,當如何哉?伏願殿下,必以求賢用能,爲當今第一急先務,以不得不措爲心,而雖於燕閒之中,佔之際,勿取流俗急功尙利之說,而必將儒者迃闊之言,看作眞銓妙諦,而味其無味,則其所謂迃闊者,漸見其無非緊切,而將大有益於治國之道矣,幸加睿念焉。上曰,參贊官陳之。東觀曰,上下番已有所陳,臣別無更奏之辭矣。上曰,閣臣陳之。宗薰曰,下番用賢之說好矣。沈約所云通塞之任,蓋亦以用人而言,賢邪進退,國之盛衰係焉,此實是通塞之大者也。通塞二字,政好玩味,譬如泉之始流,疏其淤泥,滌其査滓,則水得通流,終達江河,若或塞之不流,則其源涸矣。推之萬事,莫不皆然,而最可畏者,吾心之通塞是也。夫心之虛靈知覺,本有疏通之理,故因其本然之體而益明之,博學·審問·愼思·明辨·篤行,以至于高明廣大之域,則天下之理,無所不通,而爲聖爲智,如其不然,利欲以汨之,私邪以蔽之,則日覺其茅塞而遂成昏愚,通塞之分,只在幾微之際,此所謂差之毫釐,謬以千里者也。然則向所謂人才之通塞,亦係乎人主心知之通塞而已。易節之初九,象曰,不出戶庭,知通塞也。程傳曰,雖不出戶庭,必知時之通塞也,通則行,塞則止,其旨深矣。吾心旣通,則近而賢路通達,有拔茅之象,遠而民情上通,無壅閼之患,以至政令疏通,時運通亨,郅隆之治,不難致矣。然而所以通吾心者,只是講學明理一條路而已。所以塞吾心者,如宦官宮妾之奉,臺室園池之娛,凡屬玩好宴安之具,不勝其多,此所以通則難而塞則易也。伏願殿下,以此二者,常常點檢,無或一刻放忽焉。上曰,所奏甚好矣。上曰,羅結之年,果至百二十乎?相休曰,羅結一百一十歸老,又十年乃卒,以此計之,則果爲一百二十矣。上曰,魏主親任羅結如此,可知其人之差可矣,亦有可見之事乎?泳夏曰,結之事蹟,別無著於史策,其人之賢未可知,而年過百歲,聞見必多,謂之老成人則可矣。相休曰,他無可考,而本文云,以其忠愨親任之。忠愨乃其長處,而見信任者,亦以此也。上曰,年一百七而精爽不衰,一百一十而致仕歸老,又十年乃卒,而歸老之後,如有大事,猶遣騎訪焉,則其稟賦之過人,可推而知矣。宗薰曰,羅結,別無事績可考,而以此段見之,其曰忠愨,且其年過百歲,精爽不衰,想必有過人者。大凡季世人壽,不如上古,蓋由氣運之降下,而其中,或有遐壽康寧者,則人必謂之稟賦純厚之致,非人力所與。臣則以爲不然,此蓋有二道焉。學問涵養之力,有以變化氣質,則脆弱者,能致剛壯,又或淸心寡慾,蘊蓄精神,保嗇榮衛,則必享壽考,此理之必然者,所謂攝養,非謂如崔浩服食之術也,存養涵蓄,豈不爲引年之道乎?以此言之,羅結之百二十歲,亦必有蘊養之力,凡於養性養氣之方,伏願深留聖意焉。相休曰,閣臣之言果好矣。年過百歲,精爽不衰,大事輒訪,則其稟賦之過人,果如聖敎,而然世常謂壽命長短,係於稟賦虛實,臣則以爲,學問涵養之工,亦不能無助。程子嘗曰,吾受氣甚薄,四十而始完,今行年七十,較其筋骨,無損於盛時,又曰,吾以忘生徇慾爲深恥。以此觀之,涵養心地,常使志氣淸明,利慾不萌,則此爲攝養之最上方,而必有延壽之道矣。故醫書,亦以淸心寡慾,爲延年之法矣。上曰,魏主燾,以上段事觀之,則頗有可觀,而此非但燾之差可也。亦以左右之輔弼矣,今欣聽崔浩之言,崇信謙之之書,以至於奉天師立道場,其事,果何如?泳夏曰,崔浩居宰相之位,而崇信異道,猶謂之罪,則魏主,以人君而惑信其說,至於爲天師立道場,觀此一節,餘無可論矣。上曰,綱書魏立天師道場者,以其筆法歟?泳夏曰,果是筆法矣。上曰,師受崇奉者,始出於浩,而不書浩立天師道場,而書以魏立者,可見其貶魏主之辭矣。泳夏曰,崔浩之以左道誤其君者,罪固大矣,而若使魏主,初不信聽而崇奉至此,則史家,豈不曰,魏崔浩,立天師道場,直曰,魏立天師道場乎?其貶意之深,誠如聖敎矣。上曰,謙之之書,朝野初多未信,及崔浩上書之後,魏主,欣然信聽,其時若使崔浩,諫止其君,則豈無可救之道乎?相休曰,大抵不用賢者,則有此等患矣。浩之於魏主,言聽計用,若使浩誠賢者,則必有匡君輔治之道,豈不諫止其君?而浩則非徒不能諫,從而導之,使之崇奉,此莫非崔浩不賢之罪,而信用浩者,魏主也,故書以魏立天師道場,此以筆法也,是以,國之治不治,專係於用人,爲人君者,其可不求賢而自輔乎?宗薰曰,天師道場,弔詭不經之事,而著書於綱,則貶意自見矣。若夫魏主之篤信天師,乃是崔浩導之也。上曰,浩之致仕也,以何官休歸乎?相休曰,此云以公歸第,則必是閑散之職矣。上曰,徐羡之·傅亮·謝晦,以失境土,上表自劾,則詔勿問,何也?泳夏曰,失境僨事,罪在不赦,而魏主之勿問,似是姑安其心,以責來效之意,而臣未知其得當也。宗薰曰,此非安其心之意也。三人,旣非受賑出征之將帥,其自劾,蓋以主事之故,引咎自責也。雖以刑政言之,未必加罪於此三人矣。上曰,魏主燾之畢竟,何如?泳夏曰,竟遇篡弑之禍矣。上曰,被弑於誰耶?泳夏曰,被弑於宗愛矣。宗薰曰,太武,卽元魏之英主,故其廟號,亦稱世祖矣。上曰,旣稱世祖,則似非被弑矣。宗薰曰,其稱祖,以其有功烈也。上命掩卷,仍敎曰,明日玉堂番次,爲誰?相休曰,副應敎吳淵常,修撰尹致鼎矣。上曰,下番方帶文兼乎?相休曰,臣已蒙遞,其代金啓溫爲之矣。上曰,吳淵常,則不遞文兼乎?相休曰,然矣。上命文會,讀公事訖,又命讀弘文館冊目錄訖。上曰,西庫經書幾件耶?宗薰曰,西庫所在經書,似當爲數三十件,而本閣,亦有別置頒賜件矣。上下內閣書目,又命文會讀奏,仍敎宗薰曰,近日書冊,多內入者,此目錄中,一一付籤以入,而一件,則留置閣中,每當內入,則輪回修整以入,可也。今番所下冊子中,如有不載於目錄者,亦添錄,可也。又敎曰,內府書籍曝曬,何以爲之耶?宗薰曰,卷秩甚多,勢難一時曝曬,故自三四月爲始,輪日翻閱,至六七月始訖矣。上曰,閱古觀,卽皆有窩上層乎?宗薰曰,然矣。上曰,玉堂書籍,藏在何處?泳夏曰,藏於登瀛閣矣。上曰,幾間乎?泳夏曰,三間許矣。上曰,無落秩者乎?泳夏曰,頗多落秩矣。上曰,閱古觀鐵籠牕下,似曾有宋史筌,向日使之內入,則搜之不得云。閣臣其知之乎?宗薰曰,其時臣不在直,未得詳知,而閱古觀,只是唐板冊而已。宋史筌一件,在於西庫矣。上曰,鑄字所書冊,置於何處乎?宗薰曰,藏在十字閣庫中,而此皆新印冊子也,新印之後,緘封藏置,不爲曝曬,又或有雨漏處,必多傷損,臣等常以是爲悶,而姑無善爲區處之道矣。上曰,西庫宜春門庫中,可以移藏乎?宗薰曰,此兩處分排移藏,則似勝於鑄所,而亦恐狹窄矣。上曰,玉堂書籍曝曬,何以爲之乎?泳夏曰,每夏間爲之矣。上曰,經筵冊子,亦在於登瀛閣乎?泳夏曰,同在一處矣。上曰,鑄所冊子,凡幾卷乎?開見目錄以奏,可也。宗薰,讀奏訖,仍奏曰,此外又有四部手圈百餘件,而不載於目錄矣。上曰,內府書籍,閣臣或取見乎?宗薰曰,西庫冊,則時時取見,而閱古觀冊,則有請出牌,故請出然後,可以取見,而不敢閑漫煩請矣。上曰,摛文院冊,則藏於何處乎?宗薰曰,東二樓及行閣庫中,分藏矣。上曰,東二樓上木藏中所儲,何冊也?宗薰曰,有經書及御定諸冊矣。上曰,不秩件蠧破件,果爲幾何?宗薰曰,別無不秩蠧破者矣。上曰,目錄中有之矣。宗薰曰,此似是雜冊之別錄者耳。上曰,玉堂出擧條之別藏經書,乃自內閣移置者乎?宗薰曰,癸丑新印後,七書各八件,別藏於玉堂,而其時閣臣,承命監封,鑰匙則置諸本閣,故其出納時,閣臣句管矣。上曰,文獻閣曝曬,何時爲之乎?宗薰曰,每年一次,或春秋一次,當爲之,而近年因循不爲,昨春始一爲之矣。上曰,文獻閣,在於慶熙宮之何處乎?宗薰曰,昨年曝曬時,臣未進去,故不得詳知,而聞是差備近處矣。上曰,內閣書籍出納時,易致澆亂,今下書籍,命入牌所入之冊,與牌俱入,可也。仍命文會,書受敎輯錄·東國通鑑·典錄通考,以授宗薰。宗薰奉受訖,上曰,受敎輯錄中,似無近年受敎條,閣臣,取考添錄以入,可也。宗薰曰,輯錄,未知止於何年,而如欲添錄,則當收聚各司謄錄,分類增修矣。上曰,然則只以原本入之,可也。上曰,玉堂亦有典錄通考乎?相休曰,有一件矣。上命玉堂·閣臣先退,泳夏等退出。上曰,明日承旨坐直爲誰?文會曰,姑未停當矣。上曰,同副承旨,做度直已準乎?文會曰,今日當畢準矣。上曰,左副承旨牌招啓辭,明如批下,則與同副伴直,可也。上曰,史官所講書冊,堂后有之乎?宗顯曰,堂后本無書冊,而弘文館書冊,取用之矣。上曰,藝文館則有何書冊乎?宗顯曰,有之而列聖朝實錄外,如御製御定等書冊印頒件,亦爲藏置於內外史庫矣。上曰,出去後,目錄入之,可也。上曰,春秋館,亦有書籍乎?宗顯曰,藝文館與春秋館,本是合設者,則藝文館,卽春秋館矣。上命退,承史以次退出。
上在昌德宮廬次。大行大王大妃殿初喪。
鄭東觀啓曰,行大司憲李直輔,掌令宋稚圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
徐瀅修啓曰,左副承旨金宗善,今日不爲仕進,卽爲牌招,何如?傳曰,允。
傳于徐瀅修曰,召對爲之。
傳于李文會曰,坐直承旨入侍。
有政。吏批,行判書黃昇源進,參判韓用鐸牌不進,參議閔耆顯進,同副承旨李文會進。以韓晩裕爲知敦寧,徐美修爲左尹,朴宗慶爲氷庫提調,韓用鐸爲司譯提調,金思穆爲軍器提調,鄭漪爲顯隆園令,林景鎭爲殷山縣監,李度天爲瓦署別提,兼執義單洪受浩,故同知李徵大,贈吏判例兼,故判書李鼎運考,故學生姜再淑贈戶參例兼,故學生姜鄅贈左承旨,故通德郞姜恪,贈僕正,以上同知姜宅一三代。
兵批,行判書金思穆病,參判李普天入直進,參議尹羽烈,參知吳翰源病,左副承旨金宗善進。護軍申大顯·李庚運·李海愚,副護軍金履度·嚴耆·金在昌·金孝建·徐有聞,以上竝單付。
南履翼,以國葬都監摠護使意啓曰,本都監工役,今旣垂畢,而前日請得物力,已盡無餘,匠料之未給,來頭之應入,亦甚夥多,米八十石,錢八百兩,取用然後,可以繼用矣。依此數,分半取用於戶惠廳,何如?傳曰,允。
乙丑四月二十八日申時,上御誠正閣。召對入侍,坐直承旨,同爲入侍時,參贊官徐瀅修,持綱目第三十一卷,侍讀官吳淵常,持綱目第三十一卷,檢討官尹致鼎,持綱目第三十一卷,待敎朴宗薰,持綱目第三十一卷,假注書鄭元容,持綱目第三十一卷,記事官盧,持綱目第三十一卷,記注官鄭宗顯,持綱目第三十一卷,左副承旨金宗善,同副承旨李文會,以次進伏訖。上命開卷讀之。淵常,讀自宋景平二,止從容戒之。上曰,下番讀之。致鼎,讀自義眞曰靈運,止敦睦以道。上曰,參贊官讀之。瀅修,讀自人誰無過,止踣而弒之。上曰,閣臣讀之。宗薰,讀自裴子野曰,止攻涼敗之。上曰,注書讀之。賤臣,讀自八月宋主,止紇升蓋懼遁去。上曰,上番讀之。讀自冬十一月,吐谷渾,止北曰平朔。上曰,下番讀之。宗顯,讀自宋元嘉二年,止功曹督護。上曰,文義陳之。淵常曰,此政六朝淆亂之時,無好箇文義矣。義眞,以靈運之空疎,延之之隘薄,謂以得於性情,此所謂性,便是氣質之性也,人於氣質之性,淸濁粹駁,自不能齊,苟能省察而矯揉之,則空疎者可以爲眞實,隘薄者可以爲寬厚矣。故氣質之性,君子不以爲性,而謝上蔡有言,克己須從性偏難克處克將去,氣質之過於强梁者,柔以克之,過於柔軟者,剛而勉之,恒存古人弦韋之戒,則自可久久成就,復其中正,豈有氣質變化不得之理乎?學者不以變化氣質爲務,則無着力用工處矣。且義眞之未敢忘言云者,政合着眼處也。凡私意與嗜好,旣知其爲病於心,則其所遏絶防塞,當用斬釘截鐵之法,若有一毫留着於胸中,則畢竟焰焰爲燎原,涓涓爲滔天,而莫之救矣。如此則雖欲變化氣質,可謂末由如也。程子,大賢也,而暮歸,猶有觀獵之心,況其下者乎?伏願留念焉。上曰,下番陳之。致鼎曰,裴子野曰,人君養子,師授之辭,傅相之禮,此誠切至之言,而非徒爲敎養胄子之術,抑亦爲帝王薰陶德性,進就學問之要,旁招德行文學之士,置諸左右,資益之道,涵養之方,無所不用其極,則格致誠正之功,緝熙光明之業,不期進而自進,此乃前後左右,罔非正人,則靜動云爲,不得不正故也。若或徒存師友之名,忽於求益之誠,則是不過應文備數而已,何益之有?伏願省察於典學之方,留意於求賢之道焉。上曰,參贊官陳之。瀅修曰,儒臣已有所奏,臣別無可陳之辭矣。上曰,閣臣陳之。宗薰曰,今日自止,別無文義之可奏者矣。淵常曰,下番所奏好矣。謹敕者爲吝嗇,狂愚者爲凶慝,若是乎小人之不可狎也。古人有言,與善人居,如在芝蘭之室,與惡人處,如入鮑魚之肆,人主之所與處,不可不愼也。薰蕕不同器,氷炭不相容,臭味不合,則自當疎遠矣。上曰,徐羡之·傅亮·謝晦,同有弑君之罪,則宋文帝卽位之初,何不罪晦,而久乃罪之耶?淵常曰,義隆卽位之初,非不知其可罪,而時謝晦,威權隆赫,非倉猝可以芟除,故俟時而誅之耳。上曰,文帝果何如人耶?以初政觀之,可謂差可矣。淵常曰,聖敎誠然矣。元嘉初政,後世稱以少康,而後與魏戰,未免敗衄,其政漸不如初,此所以有元嘉之政衰矣之語也。上曰,末年則衰於初政耶?淵常曰,然矣。上曰,元嘉之號,至末年不改耶?淵常曰,然矣。上曰,此有袁皇后事,似是宋文帝皇后,而上文無立袁皇后處,則此何稱以皇后也?宗薰曰,以意推之,宋主爲宜都王時,袁后已爲王妃,而卽位後,但進號爲皇后,故綱不著錄,而目則只因事紀實,故例多失照管處矣,小註云耽之曾孫,則可知其始見於此矣。上曰,宋文帝後次者,何主也?淵常等未及對。上曰,孝武帝,伐宋子劭而立之耶?淵常曰,果是孝武帝矣。上命掩卷,仍敎曰,交廣,是何地乎?宗薰曰,交廣,卽謂交州·廣州之地,在於南海近處矣。上曰,滇南,何地也?宗薰曰,滇南,卽交廣近地,而此則小地也,未知其的在何府矣。上曰,交廣·滇南,皆是南方乎?宗薰曰,然矣,俱是極南近海之地,距交趾不遠矣。瀅修曰,考之一統志,則可知矣。宗薰曰,淸一統志,必詳載矣。上曰,淸一統志,與大淸會典,何如?大明會典·大淸會典,不甚該備矣。宗薰曰,淸一統志,極爲詳備,非會典之比,明一統志,不如淸一統志之詳,而凡例則同矣。瀅修曰,明一統志,多訛誤處,論者多不取,淸一統志,則甚善矣。上曰,昨下書目,果已修整乎?宗薰曰,各年內入冊子,一一考出標識,今方修整,而未及畢,當費數日矣。且昨下目錄二件中,新件則係是近年所編,故無差錯處,而其中舊件,則多相左處,不可不就加釐整,然後可以輪回修入,而旣是內下冊子,不敢擅加删正矣。上曰,然則依新件釐正,使兩件相合,然後修入,可也。宗薰曰,昨日下詢時,未及詳奏矣,不秩蠧破舊件,目錄中,果有之,而此本置在守直間樓上庫中矣,年前已爲區處,故不入於新目錄中,今則無此兩名色矣。上曰,此則曾已內入矣。瀅修曰,書目事有言端,故敢仰達矣。臣於先朝,承命編奎章總目,凡內府書籍,竝載撰人名氏,纂輯本末,或附以前輩議論,成一部書,此蓋昉於崇文總目·集賢書目之類,而馬端臨通考,亦有目錄家始自劉歆七略歷代史,皆有藝文志,此爲藏書之所不可闕者,奎章總目編入後,亦必多新購書籍,使待敎詳加訂定,陸續編入,似好矣。上曰,四庫全書,亦有目錄矣。宗薰曰,此果與簡明目錄,同一義矣,奎章總目,則自是目錄家一部書,卽內府典籍會粹之書,至於昨下目錄,則便於考檢,標其出納,有如件記,兩不可闕矣。上下奎章總目,因敎宗薰曰,此書中,未及收載者,考定增修以入,可也。上曰,淸一統志,與名山勝槪等書,何如?宗薰曰,名山勝槪記,猶非輿地之書,一統志,則有表有圖,次列沿革,形勝關防,古蹟山川風俗,至於人物土産,無不該載,誠地理家會通之書矣。上曰,凡爲幾卷乎?宗薰曰,一百二十卷矣。上曰,閱古觀有之乎?宗薰曰,未能詳知矣。上曰,注書出去,持入昨下內閣書目,可也。賤臣,承命出來,持入進伏。瀅修曰,向日政,知經筵望行左參贊趙尙鎭,以新通首擬蒙點矣,今因判付,見其望單,則新通二字,不爲懸註於名下,有違格式,不可以事過而置之,當該參政銓官,一倂推考,原望單,使之追加懸註,何如?上曰,依爲之。出擧條上命瀅修,書傳敎曰,政官牌招開政。仍敎曰,政官牌去來催促,使之門限前開政,可也。賤臣,承命出傳,還入進伏。上命宗薰,考見書目,宗薰考見訖,奏曰,無之矣。瀅修曰,總目中似有之矣。宗薰曰,果然矣。上曰,摛文院有之乎?宗薰曰,有之矣。上曰,摛文院有之,故總目中載錄矣。上曰,閣臣出去後,考出交廣·滇南兩地本末,錄入,可也。仍敎曰,李奇,是何如人也?閣臣其知之乎?宗薰曰,臣未能知矣。上曰,出去考出,後筵詳奏,可也。當考何書乎?宗薰曰,旣未知其世代事績,只當考萬姓統譜等書矣。上曰,淵鑑類函獸部中,見此人而只出姓名,無他可考矣。仍敎曰,玉堂亦考見,可也。宗薰曰,圖書集成,氏族門中,想必有之矣。瀅修曰,此冊,曾於丙申冬購求,丁酉春出來,我東只有此一件,燕京亦不多云矣。上曰,內閣,明日誰當入直耶?宗薰曰,小臣在直矣。上曰,再明則誰也?宗薰曰,再明似當替直,而姑未停當矣。上曰,政官牌去來,催促,可也。賤臣,承命出來,以判書姑未入來,參判牌不進,參議承牌之意,還奏。上曰,參判,何爲牌不進乎?瀅修曰,未能知之矣。上曰,闕內各司,亦有藏書之處乎?瀅修曰,弘文館及春坊外,別無藏書之府矣。上曰,政院,則日記外,又有書籍之藏置者乎?瀅修曰,政院亦只有御製文字頒賜件及國朝寶鑑·大典通編等書矣。上曰,闕外各司,亦有藏書處,而校書館,則書籍多有之乎?瀅修曰,闕外各司,亦別無書籍之藏處,而校書館冊子,年前亦多命入內閣者矣。瀅修曰,臣於朱子箚疑續補之役,自初承命與聞,今因登筵,有可仰達者矣。朱子書,地負海涵,其名物之考據,義理之究索,非章句淺儒,所能蠡測,故先正臣文純公李滉,始著記疑一書,作爲讀朱書者之迷塗指南,而當時我東書籍不備,軼事異聞註,以未詳當考者,尙多矣。及夫先正臣文正公宋時烈,積費硏窮,爬櫛記疑,名之曰,箚疑,而授之先正臣文純公權尙夏,先正臣文簡公金昌協,使之益加蒐輯,潤色成書,以至於上達朝廷,鋟印頒行,此書之有賴於斯文,嘉惠於後學,豈尋常詁訓,所可比論,而更歷四賢之手,猶不無有待後人者,則昔在先朝,嘗命故桂坊金敏材,博采諸家補罅苴漏,俾成一部潔淨之完書,所謂箚疑補是也。然尙恐其有未盡釐正者,適因朱書大一統義例之俯詢於臣,仍畀臣編進,原本付之敏材之子前參奉金允秋,責其勉卒父業,此事在戊午年間,而伊後允秋,多年專精,粗成編袠,又以前正言洪儀泳之博識多聞,託其重訂,今始告功云,從古新書之編摩,苟其爲明道覺世之一助,則雖非開局命撰者,往往借祕籍給筆札,以資其役,亦是昭代之盛擧,況此書纂輯,本出先朝聖旨,則今於垂成之會,不宜一任私力之取辦。臣意,分付戶曹,容入筆札,量宜助給,分付內外閣,如有書冊之欲備參閱者,許令隨願關借,而書成後,淨寫一通,使卽進獻,何如?上曰,依爲之。出擧條上曰,藝文館書冊中,有御容都監儀軌,史官曾見之乎?宗顯曰,只見目錄,而未及考閱矣。上曰,此則異於時政記,可以出入之乎?瀅修曰,然矣。上曰,上番出去持入,而入侍如下,則自政院入之,可也。承命出去。上曰,藝文館冊目錄,何名以形止案耶?宗顯曰,未能知其名義,而外內史庫,皆有之矣。上曰,外史庫幾處乎?宗顯曰,爲四處矣。上曰,校書館書籍中,有二十三代史乎?瀅修曰,無之矣。上曰,玉堂冊子,多落秩云矣。瀅修曰,然矣。上曰,政官催促,上番亦使斯速入來,可也。賤臣,承命出傳後進伏,上命承旨讀公事,持儀軌冊進伏。上命玉堂閣臣先退,淵常等退出。又命退,承史以次退出。
上在昌德宮廬次。大行大王大妃殿初喪。
鄭東觀啓曰,行大司憲李直輔,掌令宋穉圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
傳于崔獻重曰,召對爲之。
傳于金宗善曰,左副承旨入侍。
鄭東觀,以刑曹言啓曰,以司謁黃大呂手本,武藝別監金禹績,泥醉街路,侵犯兩班,爲先除下,移法司重治事,傳曰,近來掖隷之作弊,極爲痛駭,出付攸司,照法嚴繩事,命下矣。謹按律文,則大典通編禁制條有曰,街路上使酒人,杖一百事目內,吏卒罵朝官,事理絶悖者,杖九十徒二年半,名例云,二罪俱發,以重者論,金禹績,從重論,決杖九十後,徒二年半定配於黃海道松禾縣,卽爲押送之意,敢啓。傳曰,知道。
鄭東觀,以刑曹言啓曰,罪人朴京行·朴春根等,更加嚴刑,如法重繩事,草記批旨內,紀綱雖解弛,豈料掖隷作弊,至於如此乎?此不可以尋常犯科照律,兩漢,待限各別嚴刑後,草記,沈家論罪一款,特爲安徐可也事,命下矣。依下敎,朴京行·朴春根等,各別嚴刑一次後,還爲嚴囚之意,敢啓。傳曰,待辜限,嚴刑後,更爲草記。
乙丑四月二十九日申時,上御誠正閣。召對入侍,左副承旨,同爲入侍時,參贊官崔獻重,持綱目第三十一卷,侍讀官吳淵常,持綱目第三十一卷,檢討官尹致鼎,持綱目第三十一卷,待敎朴宗薰,持綱目第三十一卷,假注書鄭元容,持綱目第三十一卷,記事官盧,持綱目第三十一卷,記注官鄭宗顯,持綱目第三十一卷,左副承旨金宗善,以次進伏訖。上命開卷讀之。淵常讀自三月宋以,止以時務及之。上曰,下番讀之。致鼎讀自六月宋以王華,止號曰五臣。上曰,參贊官讀之。獻重讀自弘微精神端審,止爲之流涕。上曰,閣臣讀之。宗薰讀自及東鄕君卒,止以充軍實。上曰,注書讀之。賤臣讀自太常崔浩,止攻秦入枹罕。上曰,上番讀之。讀自魏主入統萬,止當與卿等取之。上曰,下番讀之。宗顯讀自魏主謂諸將,止以屬郡縣。上曰,文義陳之。淵常曰,宋分遣袁渝等,觀察吏政,訪求民隱,民生之困窮疾苦,無所控訴,而難以盡知也,故曰,民隱。商書曰,夏暑雨,小民惟曰,怨咨,冬祈寒,小民惟曰,怨咨,可哀者惟民也,小臣,間者待罪湖邑,躬自見聞而後,益知小民困苦之狀耳。大抵無論邑之大小,通計一邑之民,則有恒産者絶少,而無衣無食,貧不聊生者,十居其八九,而其所侵徵,偏于此等之民,曰稅穀,曰結錢,曰軍布,曰還米,此則惟正之貢也。外此又有京司上營地方官處,年例應納,而許多名色,不一其端,貧民所業者農耳,雇牛貰器,春耕夏畦,至于秋穫,而終年勤力,粒粒辛苦者,盡數輸官,不能當公納十分之一,而更無滯穗遺秉矣。若或遲滯不納,則自官督納,極其苛刻,枷枸載道,鞭扑滿庭,畢竟賣家鬻藏,體無完衣,食無片匙,而猶爲不足,則竝與其弱子稚女而不得保焉,天下之惻傷不可忍者,豈有加於此者乎?或有守令,不得其人,則又爲科外侵虐之擧,無土之稅,旣骨之逋,憑公營私恣意橫斂,濫鄕猾吏,從以售奸,剝民害民之政,於是更加一層矣,民安得聊生耶?近來以來,幸得年豐歲稔,姑免流離顚連之患,而萬一有水旱之災,則實有難言之慮,殿下深居九重,蔀屋廈氈隔若天淵,小民許多難保之狀,猶有所未盡燭者,今欲講究保民之策,則莫如節省財用,愼揀守令,財用不節,則賦役自重矣。古詩曰,彤庭所分帛出自寒女機,國家日用百需,何莫非出自民間者乎?上之所用,雖云鮮少,因緣徵民者,不知爲幾倍蓰,閭巷鄙俚之談,今此仰達,極爲悚惶,而有進上拱串人情載馱之說,以此看之,雖一尺之帛,一粒之米,切不可以容易經費也。且生民休戚,專係於守令之臧否,而守令薦似,惟在銓官,臨政,非無擇差之敎,而我國官制,循資排擬,無論文蔭武,稍有履歷,便爲百里之任,此人豈皆公廉畏法者乎?一非其人,民受其害,臣謂,每當守令之初拜也,召至便殿,非但以七事循例宣諭而已。俯詢爲政之要,而聽其言辭,觀其容止,則其人之可堪與否,將莫逃於淵鑑之下,其中如有不可堪任者,卽令改差,因罪誤薦之人,則似無不助於愼揀之道矣,節財用則民可得以紓矣,揀守令則民可得以安矣。伏願深留聖念焉。上曰,下番陳之。致鼎曰,宋文帝,卽位之初,留心庶政,親臨聽訟,每歲三訊,此若將有爲之會,而左僕射王敬弘,身居宰相之位,膠於流俗徒尙淸虛,文案訊牘,初不省讀,此事甚不韙矣。上曰,王敬弘之不對疑獄,此果眞不知而然耶?與陳平之不對漢文帝問,有異乎?淵常曰,然矣,此云性恬淡,恬淡者,易疎於此等事矣。上曰,然則宋主雖加禮敬,不以時務及之者,此事,何如?淵常曰,王敬弘,恬淡有重名,自古自有此等人物矣,爲人恬淡,不識時務,論以才諝,則固爲不足,而不害爲君子人也,加以禮敬,亦足爲優待之道矣。上曰,非此之謂也。王敬弘果不識時務,則何不處之以閑官漫職,而任以左僕射也?淵常曰,以下文觀之,此時宰相無常官,惟人主所與議事,委以機務云,敬弘雖帶宰相之職,不行宰相之事,可知矣。上曰,參贊官陳之。獻重曰,儒臣已有所奏,臣無可陳之辭矣。上曰,閣臣陳之。宗薰曰,此云內人皆化弘微之讓,一無所爭,蓋婦人之性,褊狹難化,且況財利爭心,未易制伏,而弘微能化之者,誠由身敎之效也。一錢尺帛,皆有文簿,室宇倉廩,不異平日,以待東鄕君之歸,其廉介淸潔,實出誠悃,有足以獻服於人,故內人化之,內人亦化,則室家之中,無人不化,亦可知矣。此事雖小,可以喩大,人君化民之道,亦莫如身敎,雖以舜典一篇言之,舜行揖遜之治,故九官十二牧,濟濟相讓,和氣靄然,至今數千載之下,讀遺典者,猶覺爭心之頓消,怳若身在薰殿揖讓乎其間,是知辭讓之心,人所同得,隨感而發,初無大小遠近古今之殊矣。人主出治,必先定規模,欲做恭儉之治,則先行約素之政,將崇右文之治,則躬率彬郁之道,以身先之,自近而遠,蓋人主所好,人必知之,知則必從,如草偃影直,其機甚微,而其應甚速。伏願殿下,深鑑于此,以導率之政,爲化民成俗之本焉。上曰,慧琳,僧徒耶?淵常曰,然矣。上曰,宋主初政,頗多可觀,而今用謝靈運·顔延之,又以慧琳議大事參權要者,何也?淵常曰,此時江左淸虛浮華之習,猶有未祛,宋主進用如此之人,甚非矣,且宋主,自多疪類,不可責備矣。上曰,慧琳,上文亦有之矣。宗薰曰,此上文,有義眞嘗云得志之日,以靈運·延之爲宰相,慧琳爲西豫州都督矣。上曰,註云之人僧也,之人,何謂也?無乃字誤耶?發明綱目,亦然乎?淵常曰,發明綱目,臣未及考,而他冊板本,皆如此矣。宗薰曰,發明註,與此不同,故無此句矣,之人,果似字誤,而諸本皆然,或是此人其人之謂,而終非註脚文法矣。上命考諸臣冊子,淵常遍考訖,仰奏曰,諸本皆然矣。上曰,史官冊,亦皆同乎?宗薰遍看訖,仰奏曰,注書冊,作之人,上下番冊,則作慧琳矣。上曰,訊牒,何謂也?淵常曰,訊問獄囚之文簿也。上曰,僕射之官,如中國刑部之職耶?宗薰曰,僕射,與刑部不同,左右僕射,卽尙書省之職,尙書亦總察機務,故於刑獄,亦關署矣。上曰,訊牒副僕射,何也?宗薰曰,古者疏章,亦必有副本,呈於尙書省,使之省察可否,訊牒之有副本,亦猶是矣。淵常曰,副是副本之謂矣。上曰,副本,如我國疏章之大槪乎?宗薰曰,疏槪亦此意,而譬之則如各道狀本之有備局謄報矣。上曰,三訊,謂問其罪耶?宗薰曰,訊是訊囚之訊,卽指問罪也。上曰,王弘,何如人,而其畢竟,亦何如?淵常曰,考其本傳,賢者也,是時所謂五臣中,劉湛則後以罪死,而如王曇首·殷景仁,皆賢人矣。上曰,劉湛,卽小學中所在劉湛耶?淵常曰,似是然矣。上曰,謝弘微,卽謝玄之孫耶?宗薰曰,然矣。上命掩卷,仍敎宗薰曰,李奇事,果考出乎?宗薰曰,萬姓統譜,果有李奇,而其他諸書,遍搜未得矣。上曰,萬姓統譜所記云何?宗薰曰,李奇,卽宋仁宗時人,字子正,袁州宜春人,景祐元年登第,官至職方員外郞,性慷慨不事生業,悉以祖先産業,分與兄弟,戒子孫勿追,其族人端,有詩曰,祖來産業分兄弟,身後詩書遺子孫云矣,宋史不立傳,似無他事蹟矣。上曰,玉堂亦考見乎?淵常曰,玉堂可考冊子,只有佩文韻府,而考之則無之矣。上敎宗薰曰,朝者錄入交廣,果是南方地乎?宗薰曰,然矣,交州·廣州近處,通稱交廣,而其地則乃極南臨海處,如惠州番禺古所稱南方瘴鄕,皆其地矣。上曰,交趾近處乎?宗薰曰,然矣。上曰,鎭南則昨所問者,乃滇南也。宗薰曰,若是滇字,則與鎭南不同,似是滇池之地矣。上曰,此亦南方乎?宗薰曰,此是雲南地,亦係南方矣。上曰,明日玉堂入直,誰也?淵常曰,小臣等當仍直矣。上曰,再明則誰也?淵常曰,姑未停當,而當次則校理元在明,修撰申緯矣。上曰,明日閣臣入直,誰也?宗薰曰,直閣洪奭周矣。上命玉堂閣臣先退,淵常等退出。上命宗善讀公事書,判付訖。仍命退,承史以次退出。
上在昌德宮廬次。大行大王大妃殿初喪。
藥房都提調李敬一,提調黃昇源,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,掌令宋穉圭,持平柳鎭澤在外,執義李元八,持平李潮呈辭,掌令趙秀民未肅拜,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐瀅修啓曰,右承旨鄭東觀,今日不爲仕進,卽爲牌招,何如?傳曰,許遞,前望單子入之,待下批牌招察任。
金宗善啓曰,明日朔祭,兼行朝奠時,弘化門外排立次,東營·集春營·西營·北營·廣智營軍餉色入直軍除出,標信請出之意,敢啓。傳曰,知道。
徐瀅修啓曰,藥房三提調,持湯劑來待矣。傳曰,入侍。
傳于徐瀅修曰,都承旨·左副承旨入侍。
傳于南履翼曰,召對爲之。
傳于金宗善曰,左副承旨·右副承旨入侍。
崔獻重,以宣惠廳言啓曰,大行大王大妃殿發靷後,下玄宮前,山陵朝夕祭奠,封進生物,依前例,分定各道,別單書入之意,敢啓。傳曰,知道。
崔獻重,以賑恤廳言啓曰,西部太平館契任掌劉祥,今月三十日,本洞路傍,得一歲遺棄男兒,同里居良女黃召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
南履翼,以禮曹言啓曰,卽接長陵官員所報,則本陵局內,松蟲熾發,方茁之稚松,擧多枯黃,以數少陵軍,雖連日捕拾,萬無盡除之路,依前例,調發煙軍拾蟲云矣。莫重陵松,有此蟲蝕之患,誠爲悚悶,盡發元保軍及附近民丁,同力捕除,期於不多日內寢息之意,分付道臣,何如?傳曰,允。
南履翼,以國葬都監摠護使意啓曰,本都監各房匠手,今已畢役,竝皆罷遣,而惟是誌文製述,姑未啓下,不得燔造,此甚悚悶,而工役旣罷,則堂上依例輪日開坐,郞廳監造官,輪回直宿之意,敢啓。傳曰,知道。
金宗善,以兵曹言啓曰,今春等進上弓子,看品在卽,而知弓品堂上白師誾,身病猝重,實無赴進之望云,改差,其代,以無故人啓下,何如?傳曰,允。
金宗善,以備邊司言啓曰,取考承文院癸亥甲戌謄錄,則因大臣筵奏,本年瀋陽使時,皇太后·皇后前所進禮單,以豫備之意,皆爲齎去,畢竟入用矣,今番瀋陽之行,皇后同來與否,雖難遙度,而旣有各年已例,則皇后前所進禮單,不可不一體齎去,分付該曹,使之照例磨鍊,何如?傳曰,允。
金宗善,以備邊司言啓曰,卽見水原留守金文淳狀啓,則以爲,本府屬五邑所在南漢餉租,依定式分留,而龍仁·振威·安山·始興等四邑還摠,自來不敷,排巡無路,餉租半留條八千一百八十八石零內,限二千石,特許加分事,請令廟堂稟旨分付矣。還餉分留,法意雖重,農節分給,排巡無路,在前加分,已成年例,所請之數,亦不過多,依狀請施行事,分付,何如?傳曰,允。
金宗善,以備邊司言啓曰,頃以社倉一二邑試可之意,筵稟行會矣。卽見黃海監司李相璜報本司辭緣,則以爲,大小民情携貳,無以歸定,有難勒令創設,且本道荐經歉荒,民力已竭,此時斂民,尤難遽議,社倉一款,姑爲停寢爲辭矣。民情旣如此,有難强令創設,誠如道臣之言,依所報施行,何如?傳曰,允。
金宗善,以備邊司言啓曰,卽見黃海監司李相璜狀啓,則以爲,本道穀簿,自來不敷,雖在常年應分之數,每患不足,而昨年穡事,未免失稔,目下民情,實有窘乏,會付各穀半留中,限一萬六千石,特許加分事,請令廟堂稟旨分付矣。分留法意,至嚴且重,本道昨秋穡事,雖未免歉,猶未甚於癸丑·甲寅之荐歉,則今此加分之請,至於一萬六千之多者,或緣民情之窘乏,其在典守之道,有欠斟量,而第目下民事,旣云遑急,不可無闊狹之政,依甲寅年例,一萬石,特爲許施,何如?傳曰,允。
金宗善,以備邊司言啓曰,前判書尹光普,在京卒逝,今將返葬于本鄕矣,依法典,返柩時,擔軍題給之意,分付所經各道,何如?傳曰,允。
金宗善,以訓鍊都監言啓曰,來五月初一日,魂殿朔祭朝奠兼行時,因兵曹節目,廣智營軍四十五名,哨官金尙漸,軍餉色軍十五名,北營標下軍三十五名,入直千摠李東憲率領,與禁衛營·御營廳將官軍兵,自弘化門外北路,至南路,稍遠排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
金宗善,以義禁府言啓曰,全羅監司沈象奎狀啓內,興德前縣監李趾光·崔笠·李殷錫罪狀,令攸司稟處事,啓下矣。崔笠·李殷錫,今方待命拿囚,而李趾光,已爲身故云,勿論之意,敢啓。傳曰,知道。
乙丑四月三十日午時,上御誠正閣。藥房入診入侍,左副承旨·右副承旨同爲入侍時,都提調李敬一,提調黃昇源,副提調徐瀅修,假注書柳春東,記注官崔鳳和,別兼春秋徐有恂,左副承旨金宗善,右副承旨南履翼,醫官金光顯·李敬培·卞觀海·李惟鑑·吳仁豐·玄必采·洪勉謙·柳曾模·崔遂燁·秦東秀·吳千根·朴烇·金時中·李彦厚·鄭重周,以次進伏訖。敬一等曰,近來日氣過熱,聖體,若何?上曰,一樣矣。敬一等曰,寢睡·水刺之節,何如?上曰,一樣矣。敬一等曰,王大妃殿氣候,何如?上曰,一樣矣。敬一等曰,惠慶宮氣候,何如?上曰,一樣矣。敬一等曰,俄聞工曹參判朴宗慶,承候後所傳,則嘉順宮進服六君子湯後,氣候似有燥候云,故臣問于醫官,則以爲,歸脾湯諸料,加減進服,似好云,今當議定乎?上曰,依此爲之也。瀅修曰,當限正貼製入矣。上可之。仍敎曰,前日入侍醫官外,諸醫先退。光顯等退出。敬一曰,診候當爲之矣。上曰,唯。千根·曾模·時中等,以次入診訖。上曰,脈候,何如?千根曰,脈候左右三部調均矣。曾模曰,脈候左右三部調均,如平常時矣。時中曰,脈候左右三部一樣調均矣。上曰,湯劑三日進御之後,似有效,而水刺進御之後,每不如進御之前,何以則好耶?時中曰,大體則已愈,而似是痰候猶滯,湯劑更爲進御,好矣。上曰,勿以湯劑,以茶飮之屬,好矣。時中曰,茶飮不足以消痰,只可以消滯矣。上曰,茶飮湯劑,俱爲不進,亦無妨耶?敬一曰,痰滯久則易致包結,當趁卽疏滯矣。曾模曰,藥劑當於出去後議定乎?瀅修曰,今卽議定,而勿以湯劑爲名,以飮爲名也。曾模曰,枳梗飮,限四五貼,當加進御矣。上曰,別無餘熱乎?曾模曰,熱候則無之矣。上曰,勿用治滯之劑,用治熱之劑,則何如?千根曰,旣無熱候,則治熱之劑,不必進御矣。上曰,湯劑將爲煎入乎,製入乎?瀅修曰,當煎入矣。時中曰,午時水刺後,進御,好矣。上曰,今則午時已過乎?瀅修曰,進御初日不觀時矣。上曰,明日則都提調勿爲入來也。仍命醫官先退。敎瀅修曰,魂殿所用草注紙代,銀觀謄錄,則孝明殿時,仍特敎,以三十兩進排,出去後,詳考已例,其時果以三十兩進排,則今以十五兩進排,若以二十兩,則今以十兩半減以入,朔布則別無可減,全數以入。又敎曰,誥命前,或奉安於承文院乎,奉安於禮曹乎?瀅修曰,始則奉安於禮曹,而禮曹失火後,奉安於承文院矣。上曰,出去後已例知入也。又敎曰,承旨,誰爲不仕乎?瀅修曰,右承旨矣。上曰,何故不仕乎?瀅修曰,有實病云矣。宗善曰,傳漏法意,何等重大,而近來更點,不趁漏籌之限,人定乍下,旋打二鼓,四鼓纔下,罷漏仍下,雖曰夜短,豈容若是?此專由於踐更軍卒無知占便之致,常時不飭之該曹入直堂郞,從重推考,此後無復如前之意,各別嚴飭,何如?上曰,依爲之。出擧條上曰,禁漏屬於兵曹乎?宗善曰,然矣。上曰,申後召對時,承旨則都承旨入之,注書則上注書入之,下番則別兼入之,可也。嘉順宮進服加味歸脾湯,五貼製入。出榻敎進御枳梗飮,自今日一貼式煎入。出榻敎上命退,諸臣以次退出。
乙丑四月三十日未時,上御誠正閣。藥房三提調,持湯劑入侍時,都提調李敬一,副提調徐瀅修,直閣洪奭周,假注書柳春東,記注官崔鳳和,別兼春秋徐有恂,以次進伏訖。敬一曰,提調黃昇源,以嘉順宮進服湯劑監煎事,不得入侍矣。上進御湯劑,仍敎曰,都提調閣臣先退。敎瀅修曰,承文院奉安誥命,知入乎?瀅修曰,仁祖大王誥命,孝宗大王誥命,顯宗大王誥命,景宗大王誥命,端懿王后誥命,宣懿王后誥命,眞宗大王誥命,孝純王后誥命,正宗大王誥命,王大妃殿誥命,文孝世子誥命,中宮殿誥命,已爲奉安於承文院,而大行大王大妃殿誥命,自內未爲出來奉安云,而此是下屬之言,猶未可信,故俄使承文院入直郞廳,奉審之意,分付矣。上曰,誥命何以奉出耶?瀅修曰,以龍亭子,奉安出去矣。上命退,諸臣以次退出。
乙丑四月三十日申時,上御誠正閣。召對入侍,都承旨·左副承旨,同爲入侍時,參贊官南履翼,持綱目第三十一卷,侍講官吳淵常,持綱目第三十一卷,檢討官尹致鼎,持綱目第三十一卷,直閣洪奭周,持綱目第三十一卷,假注書柳春東,持綱目第三十一卷,記注官崔鳳和,持綱目第三十一卷,別兼春秋徐有恂,持綱目第三十一卷,行都承旨徐瀅修,左副承旨金宗善,以次進伏訖。上曰,待敎今已出番,書目,盡爲修正乎?奭周曰,已爲修正矣。上命開卷讀之。淵常,讀自宋元嘉四年,止遣使如宋。上曰,下番讀之。致鼎,讀自宋前交州刺史,止六月朔日食。上曰,參贊官讀之。履翼,讀自夏主及魏主,止鼓譟追之。上曰,閣臣讀之。奭周,讀自行五六里,止豈有常也。上曰,注書讀之。賤臣,讀自魏主曰善,止不可輕費。上曰,上番讀之。鳳和,讀自賞賜,止送一力給其子。上曰,下番讀之。有恂,讀自書曰此亦人子也,止第二十四下。上曰,文義陳之。淵常曰,魏主之言曰,法者,朕與天下共之,此言是矣,此指刑罰而言,而爵賞亦然。刑賞者,勸善懲惡之具,而有國之大柄也,人主亦不得以私之也,故記曰,爵人於朝,刑人於市,所以示天下以大公至正之意也。人主體天建極,奉三無私,雨露霜雪,無非敎也,不可以一己之喜怒愛惡,參錯於其間,而後之時君世主,有不能然者,是以綱紀紊亂,恩威僭差。魏主,一夷虜之君也,固不足論,而旣知其法不可輕,而反有殘忍殺戮之事,刑罰旣如是顚錯,則其不能愼賞,推可知矣,此魏主所以不能致治者也。大抵七情之中,惟怒易致,過中之失,人主挾震世之威,操殺活之權,當戒暴怒。程子有言曰,易發而難制者,惟怒爲甚,當遽忘其怒,觀理之是非,臣謹覽國朝故事,孝宗大王,深有契於程子之言,臨事或有不豫於聖衷者,則必待中夜怒弛而處之。大哉,聖人中正之規也,伏願深思繼述之義焉。上曰,下番陳之。致鼎曰,宋文帝,雖曰差可,實無足稱道,而今此至故宮見耕具,而有慙色者,殊無肯堂肯搆之意,尤不足稱道也。若其近侍所對之語,忠懇委曲,且不覩遺物,安知稼穡之艱難云者,甚可尙矣。夫人君生長於深宮之中,不知稼穡之艱難,故周公於無逸篇七月章,備載民事,朝夕納誨於成王,蓋人主不可不知穡事之艱難故也。唐之太宗,少居民間,備知民生之疾苦,而及爲天子,久而云忘親見而備知者,尙猶如此,況初不見畝畎襏襫之勤苦勞悴者乎?雖以國朝故事言之,太祖朝,置籍田於郊外,太宗朝,納麻枲於宮中,成廟親耕,內殿親蠶,此可見祖宗朝務農桑之盛德至意。卓冠於千古帝王,宋儒曰,欲法堯·舜,當法祖宗,伏願繼述乎祖宗朝聖德,留神於稼穡之艱難,則民國幸甚矣。上曰,所陳,好矣。又敎曰,參贊官陳之。履翼曰,儒臣旣皆陳之,臣別無可達之文義矣。上曰,閣臣陳之。奭周曰,魏主之事,略備於此一段中,服饌止於取給,是其崇儉也,以財爲軍國之本,而親戚貴寵,未嘗橫有所及,是其節用也,拔士於卒伍之中,不論本末,是其知人之明也,而至於賞不遺賤,罰不避貴,尤可謂識人君之要道矣。人君深居高拱,而一言之出,四海爲之奔走者,惟賞罰是已,賞不當功,則賞不足以爲慶,罰不當罪,則罰不足以爲威,賞不足慶,罰不足威,則是爲人君者,自失其操柄也。原其所以不當功罪者,特以一私字爲之病根也,惟其一私字之未能克祛也,故疎逖者,抱才而沈棄,骯髒者,懷寶而不售,其或依憑城社,趨附炎熱者,無功而濫竽者有之,有罪而漏網者有之,如是而何以服人心乎?明君知其若此,賞必先於疎賤,而罰不貸於貴近,法之所在,不拘顔私,此所以賞一人而天下悅,罰一人而天下懼者也。魏主此事,亦可謂賢矣,而畢竟爲魏主而止,且其末年,不免於蕭墻之禍者,特以其果於殺戮而已。人君,以天地之心爲心,天地之大德曰生,人君之德,亦莫大於好生也。爲上者,苟或有乖於好生之心,則雖有衆善,亦不足以掩其過,夫魏主之崇儉節用,知人善任,公賞必罰,如彼其美政之多也,而卒以嗜殺一事,不免爲戎狄之暴君,可不戒哉?此一段中,有可監者,有可戒者,故如是歷陳矣。上曰,此云晉徵士陶潛,此是筆法耶?淵常曰,然矣,特書晉字,明其不臣於宋,而爲晉臣也。陶潛,非但節義卓然,跡其平生標致甚高,東晉以後,當爲第一人矣。上曰,夏亡於魏耶?淵常曰,然矣。上曰,羸疾,何言耶?淵常曰,瘠羸之謂也。上命掩卷。瀅修曰,魂殿所進朔入草注紙十束代銀事,取見戶曹別單,則丙申·庚申已例,皆全數減除,當依俄筵下敎,以丁丑年例,半減入云矣。上曰,原別單付標以入,可也。瀅修曰,燈心次木綿四斤及苧布一疋,細布一疋,自義盈庫進排,而限因山前擧行云矣。上曰,三年內一體入之之意,分付,可也。宗善曰,奏御文字,何等審愼,而戶曹坐不坐單子中,實錄廳連書入啓,致勤下敎,臣等之矇然捧入,不勝惶悚,而當該堂上,推考,原單子改修正以入,何如?上曰,依爲之,捧納承旨,一體推考,可也。出擧條淵常曰,昨日以玉堂番次下詢時,以校理元在明,修撰申緯爲奏矣。元在明,方爲實錄廳都廳,而實錄開印,在再明,始役之日,不可離於本廳,故校理徐能輔,當入直,申緯則有身病,故副修撰李勉求,又爲替當矣。上曰,上番亦帶實錄郞廳之任,開印日進去耶?淵常曰,當進去矣。上命玉堂先退,淵常等退出。宗善曰,明日朔奠時,諸承旨當依例進參矣。上曰,承旨幾員進去乎?宗善曰,都承旨,以監煎,留在藥房,其他諸承旨,皆爲進去矣。上曰,庚申年則有分承旨矣,其時諸承旨,不爲進參乎?宗善曰,其時假承旨二人,朝夕上食奠,加漆時,則輪回入參,朔望奠及陪祭時,則諸承旨皆進參矣。上曰,廳坐亦仍行於參班處乎?宗善曰,然矣,問安亦當仍行於其所矣。上命退,承史·閣臣,以次退出。
上在昌德宮廬次。大行大王大妃殿初喪。
朔祭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
金宗善啓曰,掌令趙秀民,持平柳鎭澤,旣入闕中,不爲傳啓,直爲出去,事甚未安,推考,何如?傳曰,允。
徐瀅修啓曰,藥房提調黃昇源,副提調徐瀅修,持湯劑來待矣。傳曰,封入。
傳于崔獻重曰,召對爲之。
傳于徐瀅修曰,都承旨·左副承旨·右副承旨入侍。
承旨前望單子入之,韓致應落點。
南履翼,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云,依前傳敎定式,今日爲始,各殿宮日下生雉,以活雞全數代封之意,敢啓。傳曰,知道。
南履翼,以國葬都監摠護使意啓曰,諡冊諡寶哀冊印出,粧貼以入之意,敢啓。傳曰,知道。
南履翼,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
右副承旨南履翼疏曰,伏以日月流邁,朔奠又過,伏惟聖情哀慕,撫時冞極,仍伏念臣,百無肖似,最居人下,而偏蒙拯拔之恩,屢叨近密之職,居常感祝,圖報無地,顧何敢更有希求,而第臣有至切之懇,若不一暴於孝理之下,則亦何由察臣之情,而矜臣之心哉?臣之偏母,今年六十有二,少抱貞疾,近復癃衰,委頓床笫,寧日恒少,本生老母,年滿八耋,宿病旣痼,氣息綿綴,若將有朝夕難保之形。臣終鮮兄弟,又無姊妹,兩家一身,形單影隻,左右調護,造次扶將,實無晷刻離捨之望,而恩私感骨,義分是怵,雖不得不束帶供職,而卯申之頃,心神撩攘,晨夕之間,夢魂長勞,似臣情地,世罕其儔。且臣家素貧窶,計拙謀生,甘旨之供,已難如意,藥餌之補,安能盡心?若能及此少間之時,獲占稍閑之邑,簿書之暇,俾便調養瀡滫之奉,兼以珍劑,則臣之兩母,自今之後之年,莫非我殿下之賜也,其感激隕結,當復如何哉?玆敢不避猥越,冒死鳴號於天地父母之前。伏乞聖明,俯垂矜憐,特命選部,畀臣一小縣,俾伸烏鳥之情,不勝大願,臣無任云云。省疏具悉。疏辭,許令該曹稟處。
乙丑五月初一日酉時,上御誠正閣。召對入侍,都承旨·左副承旨·右副承旨·同副承旨同爲入侍時,參贊官崔獻重,持綱目第三十二卷,侍讀官徐能輔,持綱目第三十二卷,檢討官李勉求,持綱目第三十二卷,直閣洪奭周,持綱目第三十二卷,假注書鄭元容,持綱目第三十二卷,記事官白致樂,持綱目第三十二卷,別兼春秋徐有恂,持綱目第三十二卷,行都承旨徐瀅修,左副承旨金宗善,右副承旨南履翼,同副承旨李文會,以次進伏訖。上命開卷讀之。能輔讀自資治通鑑綱目,止復取長安。上曰,下番讀之。勉求讀自魏將軍尉眷,止曾不爲計乎。上曰,參贊官讀之。獻重讀自斤曰今以步,止募死士擊之。上曰,閣臣讀之。奭周讀自就不能破敵,止還平涼卽位。上曰,注書讀之。賤臣讀自昌至平城,止六七千人。上曰,上番讀之。致樂讀自邱堆棄輜重,止故有是命。上曰,下番讀之。有恂讀自涼侵秦,止涼復攻秦。上曰,文義陳之。能輔曰,范泰說王弘之言曰,權要難居,卿兄弟盛滿,當存降挹,夫盛則衰,滿則溢,故書曰,滿招損,謙受益,此聖人所以當其盈盛之時,必有戒懼之心矣。以帝王之德論之,安逸卽其盈盛也,若其狃於安逸,驕肆放縱,則百度解弛,紀綱壞墮,以至危亡之境,是故人主,於其治安之時,已有將亂之戒。書曰,制治于未亂,保邦于未危,蓋於未亂未危之時,已有制治保邦之心者,卽戒懼於未盛之時也,若於未盛之時,已有戒懼之心,則孜孜爲治,不遑暇食,此享國長久之術也。古人有言曰,燕安鴆毒,鴆毒是殺人之物,而以燕安比之者,言其燕安之害,無所不至也,蓋其安不忘危,慥慥於修省之道,則可以永受天祿,而長保治安矣。伏願於此等處,推移省察焉。上曰,下番陳之。勉求曰,王弘聽范泰之言,固請遜位,而宋主許之,夫王弘之才,不足以擔當世務,則不用,可也。如有可用之才,則豈可以戒盛降挹之言,捨而不用哉?蓋人莫不以爵祿爲重,故易進難退,至犯盈盛之戒,而不知辭遜者,滔滔皆是,若夫戒懼盈盛,明哲保身者,可知其人之有可取,在上者之曲從其言,輒許辭遜者,亦非用人之道也。王弘之畢竟事業,臣未能詳知,而觀其輕爵祿之事,則在此時,亦足爲可用者,而宋主之輕許其遜,似不得其穩當矣。上敎奭周曰,下番所奏,何如?奭周曰,下番所陳,誠好矣,然而奏未畢。上曰,王弘遜位之初,宋主旣不許,而若其固請之後,猶爲不聽,則亦似如何矣。奭周曰,誠然矣。夫人臣之身佩國家安危者,固不可以臣下之固請而許之也,若夫王弘者,固亦一時之負望者,而亦非當世之第一人物也。其一身之進退,不足以係國家安危,則於其盛滿之際,聽其謙挹之請者,亦不害爲成其美之道也。夫人主之於臣下也,或以才望而眷毗,或以勳舊而親寵,不恤其盈盛之戒,不開其挹損之路,其始則固出於愛之之太過,而及其權位愈重,罪戾愈積,則不保終始者,比比皆是,此正古人所謂愛之適所以害之者也,曷若曲遂於其始,以成君臣上下交孚之美乎?上曰,然則下番之言,何謂也?勉求曰,王弘之大過人,則臣未之信,而能知爵祿之可辭,則已足有可取者,在上者,徒聽辭遜之言,遽捨可用之人,似未有盡於用人之道矣。上曰,與閣臣之言不同,何也?奭周曰,昔周公·召公,當周室危疑之際,位已隆矣,年已老矣,揆以滿盛之戒,固在當退之地,而及其召公之告老而歸也,周公作君奭而留之,蓋若此者,以其國之安危,係其進退故也。若夫如弘者,其去留,旣無大關係,則聽其降挹之請者,亦不害爲優待之道矣。大抵遜位之可許與否,全在乎其人之如何矣。上曰,參贊官陳之。獻重曰,臣別無可陳之文義矣。上曰,閣臣陳之。奭周曰,魏夏之戰,魏勝於夏,而幾平旋敗者,以奚斤之以昌爲偏裨所擒,深恥之之一事耳。夫奚斤,大將也,大將之任,非比偏裨之以被堅執銳爲功者也,偏裨之有才略有智謀有勇能者,咸受各用,因與成功,則偏裨之功,卽我之功,而且爲國之事,不可以人我而間之也。今奚斤則不然,徒知爭功之心,不念共濟之義,畢竟成擒,亦是自取也,至於君上之道,尤以用才能任賢智爲貴,故古之稱漢高者曰,漢屈群策,群策屈群力,故智者售其謀,勇者效其力,虛己咸受,取人爲功,而後世人主,不識此意,或以聰明辯給,與臣下較挈其勝負。夫天以日月星辰爲明,而若其昭明萬物者,卽天之明也,天不與日月星辰而較其明,地以山川草木爲功,而若其滋殖萬物者,卽地之功也,地不與山川草木而爭其功,以此觀之,人君虛己受人,則萬善咸歸,天下之善,皆人君之善也,豈可以一能一藝之事,較其群下之長短哉?一有是心,則忠言嘉謨,無由得進於前,而所與共國者,惟讒諂面諛之人而已,此等處推移看之,則亦足有反隅而省察者矣。上曰,魏主本嗜殺,則不足言,而殺邱堆之事,以其不可已者耶?能輔曰,當陣用兵,全尙紀律,而邱堆則反是,以至敗軍之境,以軍法論之,則罪當可殺矣。上命掩卷。仍命玉堂先退,能輔等退出。上敎瀅修曰,李奇出處更考乎?瀅修曰,聞閣臣所考出,則以爲,宋仁宗時人,而字書訓詁,其來已久,宋之李奇,似是別一李奇,漢書有李奇註,而首卷敍論,以爲南陽人,時代則在魏人之先,似爲後漢人,然無他事蹟可據矣。上曰,沈存中,何許人也?瀅修曰,卽沈括矣。上曰,何時人也?奭周曰,宋神宗時人,以博物洽聞稱,所著有筆談矣,而蓋是王安石之黨,則其人固無足取矣。上命履翼,讀履翼疏,又命書疏批訖,命宗善讀公事。上曰,判付出去書之,可也。瀅修曰,進御湯劑,今已二貼,滯候比數昨,果有減節乎?上曰,今則別無滯候矣,旣無可言之症候,則不必强進湯劑,至明日準三貼後,則停止,可也。瀅修曰,明日醫官,使之入診,繼進與停止當否議定,恐好矣。上曰,不必入診,以此意,與醫官相議後,明日湯劑封入時,因承傳色,詳稟停止,可也。仍命退,承史·閣臣,以次退出。
上在昌德宮廬次。大行大王大妃殿初喪。
自辰時至申時,灑雨下雨,測雨器水深八分。
韓致應啓曰,行大司憲李直輔,掌令宋穉圭在外,執義李元八,掌令趙秀民,持平李潮·柳鎭澤呈辭,監察茶時之意,敢啓。傳曰,知道。
徐瀅修啓曰,假注書柳春東,身病猝重,勢難察任,今姑改差,何如?傳曰,允。
徐瀅修啓曰,藥房三提調持湯劑來待矣。傳曰,封入。
傳于韓致應曰,召對爲之。
柳春東改差,代以趙鐘永爲假注書。
以江華留守吳載紹狀啓,人物十五名渰死事,傳于崔獻重曰,聞甚驚惻,渰死人若有生前身還布,蕩減,未拯者,卽爲搜拯事,回諭。
金宗善,以備邊司言啓曰,卽見平安監司李書九狀啓,則以爲,還穀不敷,實無繼巡之望,餉穀留庫中折米二萬九千二百二十三石,特許加分事,請令廟堂稟旨分付矣,餉穀事體,與他有異,分留法意,本自至嚴,除非萬不獲已,有難輕議加分,而第以狀辭見之,則本道餉穀,有多而爲弊,少而不足之患,從便移劃,旣始裒益,叩計請分,尤有條理,在前加分,亦多已例,依狀請許施,何如?傳曰,允。
乙丑五月初二日申時,上御誠正閣。召對入侍時,參贊官韓致應,持綱目第三十二卷,侍讀官徐能輔,持綱目第三十二卷,檢討官李勉求,持綱目第三十二卷,直閣洪奭周,持綱目第三十二卷,假注書鄭元容,持綱目第三十二卷,記注官崔鳳和,持綱目第三十二卷,別兼春秋徐有恂,持綱目第三十二卷,以次進伏訖。上命開卷讀之。能輔讀自宋元嘉六年,止家國事重。上曰,下番讀之。勉求讀自雖曰守成,止決汝二人耳。上曰,參贊官讀之。致應讀自汝一月自用錢,止無之乃止。上曰,閣臣讀之。奭周讀自秦殺其尙書,止願陛下勿疑。上曰,注書讀之。賤臣讀自淵辯曰蠕蠕,止亦不能守。上曰,上番讀之。鳳和讀自以劉裕之雄傑,止今掩其不備。上曰,下番讀之。有恂讀自必望塵駭散,止遂發平城。上曰,文義陳之。能輔曰,宋主與義恭之書,誠句句皆好矣,至如吾於左右,雖爲少恩,如聞外論,不以爲非者,此以少恩於左右,自以爲可之意也。其所謂左右者,未知何指,而上自朝廷,以至近習僕御,無非人君之左右也,蓋恩寵太過,則易爲專恣,況其僕御之賤流乎?此輩出入宮掖,朝夕給使,以人君一視愛育之意,不能無恩愛,而恩愛或過,則必恃恩放肆,浸浸然陷於罪過矣。故聖人有訓曰,小人難養,近之則不孫,遠之則怨,小人蓋指僕御之流也,故必恩愛以育之,嚴威以束之,使之懷恩畏威,自不至於作奸犯科,則是爲終始生成之恩矣。以近日事言之,掖隷之結縛士夫,此實前古所無之變怪也,紀綱之壞亂,俗習之頹敗,已無可言,此不可以尋常視之,及伏覩秋曹草記之批下者,處分嚴正,且於請罪士夫之啓,特降安徐之命,大聖人至公無私之盛德至意,臣固欽仰之不暇,而處分一下,輿情快悅,幾壞之紀綱,可得以振刷矣,幾頹之俗習,可得以矯正矣。蓋掖隷輩,徒恃聖上撫愛之恩,不有一分嚴畏之心,故至有此無前之變怪。伏願聖明,深軫此弊,恩愛之中,嚴加檢飭之道,使恩威竝行,無復日後犯科之事,則在渠輩,實是莫大之國恩矣。適因文義,敢陳區區之意,惟殿下,深留意焉。上曰,下番陳之。勉求曰,此言西門·安于,矯性齊美,夫西門豹性急,故佩韋以自緩,董安于性緩,故佩弦以自急,韋弦二字,卽後世恒用之談,而推而看之,則儒者學問工夫,人君治國規模,亦不外此。書之敎冑子曰,寬而溫,直而栗,洪範六三德亦曰,沈潛剛克,高明柔克,此莫非損其有餘,勉其不足之意也。人非上聖生知之姿,則便有氣質之性,英明者欠於涵容,仁厚者少能剛斷,必盡矯捄之道,然後可合於中庸之道。語曰,言小喩大,此言雖小,若軫體念,則似不無裨益於聖人中和之學矣。上曰,參贊官陳之。致應曰,臣無可陳之文義矣。上曰,閣臣陳之。奭周曰,宋主與義恭書,節節皆好,無非可取,則而人君之尤所監法者,卽不可專意自決,以矜獨斷之明者也。夫獨斷者,自立己見,不謀於衆之謂也,夫人君於事務之間,自作聰明,專決獨斷者,實出於好名之意也。自古人主,聖莫聖於堯·舜,而贊堯之德,有曰,稽于衆,舍己從人,舜之戒禹,有曰,弗詢之謀勿庸,而況於後世之君乎?且天下至大,萬幾至緊,雖有睿智之姿,決無獨運之理,則其所謂獨運獨斷者,其實則人主之權柄,耳目皆將不覺其潛移而旁落,故謀及卿士,謀及庶人,合天下之明,具衆人之聰,粹然一出於至公大正之道,則何事不可做,何功不可成,而苟或大臣不與謀,朝野不及知,則其所與謀議者,必不過便嬖近習之臣,幽陰私曲之逕而已。昔宋孝宗時,有以獨斷之說,進于上者,而朱夫子斥之曰,將使吾君,上不畏皇天之譴告,下不畏公論之是非,挾其雷霆之威,萬勻之重,以肆於民上,而莫之敢攖,爲此說者,其不仁甚於作俑云,又於庚子封事,有曰,名爲陛下之獨斷,而實此一二人者,陰執其柄,自古言獨斷之弊者,未有若此之明白痛快者也。大抵凡庸之君,固不能爲獨斷之擧,而明君哲辟,最所當深戒於是病矣。伏願於此等處,推移省察焉。上曰,衛靑·西門豹·董安于,何時人乎?勉求曰,衛靑,西漢人,西門豹,戰國時人,董安于,春秋時人也。上曰,衛靑,是小學書所稱衛靑乎?勉求曰,然矣。上曰,小註言豹性剛急,而蓋其爲人,何如耶?勉求曰,臣只記史記言豹之爲鄴守時事,而其爲人則未能詳知矣。奭周曰,豹之守鄴郡時,郡有巫女,每歲以良家女子,爲河伯取婦,惑誣民心,豹謂巫女曰,此女不美,汝可入報河伯,遂沈于河水,連沈三巫女,巫女等叩頭流血,不敢復言云,蓋矯革弊風之意,固爲可尙,而不能以禮義導之,至於連沈三巫者,亦可見其剛急之一端矣。上命掩卷。仍敎曰,明日玉堂番次爲誰?能輔曰,番次則應敎宋冕載,而以其實錄郞廳進去云,故姑未停當矣。勉求曰,下番,則再明當替直矣,進御枳梗飮,自明日停止事。出榻敎仍命玉堂·閣臣先退,能輔等退出。上命致應,讀公事訖。命退,承史以次退出。
上在昌德宮廬次。大行大王大妃殿初喪。
韓致應啓曰,行大司憲李直輔,掌令宋穉圭在外,執義李元八,掌令趙秀民,持平李潮·柳鎭澤呈辭,監察茶時之意,敢啓。傳曰,知道。
崔獻重啓曰,右承旨金宗善,今日不爲仕進,卽爲牌招,何如?傳曰,待開門牌招。
崔獻重,以戶曹言啓曰,今此瀋陽使行時,皇后前所進禮單,一體齎去事,自廟堂草記允下矣,禮物各種,依甲戌年例磨鍊,別單書入之意,敢啓。傳曰,知道。
韓致應,以備邊司言啓曰,日前賓筵,以四山禁標內松政摘奸之意,仰達蒙允矣。發遣本司郞廳,分往四道,遍加審察,則土地之肥瘠各異,樹木之疎密不齊,而摠以論之,大株鬱茂,稚木茁長,且無烙印外新斫痕之現捉者,而其中北道新斫執頉,大松一株,中松七株。近年以來,朝家之申飭,至爲截嚴,各營之擧行,莫敢不恪,而獨於該營字內,有此犯斫,揆以法綱,極爲駭然,該營帥臣,爲先從重推考,參軍,令該營從重決棍,此後若不知懼,更有現發於摘奸,則該帥之別般論勘,參軍之嚴棍遠配,斷不饒貸。以此分付,雖以各營言之,若以今番之無頉,一或放寬,則軍校狃於無事,民習未見懲創,日後解弛,勢所必至,另加嚴飭,爲宜。南道內外山,今春風雪,大中小松傷落,殆近四百株,而風落木所偃仆,新松被壓,漸長無路云,自該營,從便區處,俾無妨於新植,恐好。毓祥宮西北墻外近處沙汰,長可百餘步,鷹峰左邊小應洞城底沙汰處,長廣雖不大,不無漸汰之慮云,此兩處,分付各該營,使之潦水前補築,何如?傳曰,允。松禁嚴加惕念,犯斫人,依法重繩,補土亦爲各別擧行,宮墻近處緊要之地,如有汰缺,自本司,嚴飭當部看審。
韓致應,以摠戎廳言啓曰,謹依備邊司草記批旨,本廳屬北道參軍兪膺煥,從重決棍十五度之意,敢啓。傳曰,知道。
領中樞府使李秉模箚曰,伏以臣,頃從縣道,猥控短章,冀收使命,以便公私,及奉批旨,大失所圖,自愧辭拙,不能仰格於聰聽也。夫子答子貢之問曰,行己有恥,使於四方,不辱君命,可謂士矣。夫行己有恥而後,可以不辱君命,臣若懷嚴畏,不顧情地,自託往役,晏然冒赴,則己之無恥,他尙何論?臣自奉陵誌撰進之命,嚴不敢辭,荏苒至此,今聞燔造有期,更難稽遲,而在鄕製進,非但義分之所不敢出,求之故事,亦無其例,玆不得不進伏江郊,以爲撰呈後還歸之計,而虛縻使名,久益惶悶,仰恃曲遂之仁,更犯瀆擾之罪。伏乞聖明,特賜鑑諒,亟命解免,俾得安分退蟄,千萬幸甚。取進止。答曰,省箚具悉卿懇。何不還第,來寓江郊,所辭萬萬過矣。卿其安心,卽爲入來,整頓使事。仍傳于李文會曰,此批答,遣史官,傳諭于李領府事。
上在昌德宮廬次。大行大王大妃殿初喪。
韓致應啓曰,行大司憲李直輔,掌令宋穉圭在外,執義李元八,掌令趙秀民,持平李潮·柳鎭澤呈辭,監察茶時之意,敢啓。傳曰,知道。
金宗善啓曰,明日端午祭兼行朝奠時,弘化門外排立次,東營·集春營·西營·廣智營·北營軍餉色入直軍除出,標信請出之意,敢啓。傳曰,知道。
南履翼,以國葬都監摠護使意啓曰,今此發引時,大轝前火鐵燭籠,神輦神轝前三色燭籠,到山陵紅箭門內,例以忠贊衛奉持,而丙申·庚申,因下敎,皆以軍人奉持矣,今亦依此擧行,何如?傳曰,允。
南履翼,以國葬都監摠護使意啓曰,今此因山時,都城門,大轝以短杠換奉,而雖非城門,左右有民家路狹處,亦依已例,從便換杠,俾無民家毁撤之弊,何如?傳曰,允。
金宗善,以訓鍊都監言啓曰,今五月初五日,魂殿端午祭朝奠兼行時,因兵曹節目,廣智營軍四十五各,哨官劉兌得,軍餉色軍十五名,北營標下軍三十五名,入直別將金爀率領,與禁衛營·御營廳將官軍兵,自弘化門外北路至南路,稍遠排立作門,雜人一切嚴禁,事畢後,各還直所,待標信擧行之意,敢啓。傳曰,知道。
上在昌德宮廬次。大行大王大妃殿初喪。
端午祭後,內閣·政院·玉堂·藥房·百官奉慰單子問安。答曰,罔極。
藥房都提調李敬一,提調黃昇源,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李直輔,掌令宋穉圭在外,執義李元八,掌令趙秀民,持平李潮·柳鎭澤呈辭,監察茶時之意,敢啓。傳曰,知道。
金宗善啓曰,備邊司郞聽來言,今日賓廳日次,而端午奠相値,不得來會云矣,敢啓。傳曰,知道。
傳于金宗善曰,初十日次對,使之進定於明日。
以全羅監司沈象奎狀啓,鎭安縣民家失火事,傳于崔獻重曰,聞甚驚惻,元恤典外,別加顧恤事,廟堂區劃,分付。
金宗善啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
徐瀅修,以吏曹言啓曰,本曹佐郞任㸁呈狀內,矣身素患痰癖之症,當此換節之時,一倍添劇,時月之內,萬無起動供職之望,斯速入啓遞改云,身病旣如是沈篤,則有難强令察任,改差,何如?傳曰,允。
徐瀅修,以吏曹言啓曰,新除授繕工監奉事辛耆寧除拜後,過限未肅拜,依例改差,何如?傳曰,允。
李文會,以山陵都監摠護使意啓曰,因山時,各司假家,丙申謄錄依筵敎,自各其司造作矣,今番亦依此知委,何如?傳曰,允。
李文會,以山陵都監摠護使意啓曰,因山時,丁字閣四面,立紅箭門設把子,而甲辰以後,連以軍門布帳代用矣,今亦依此擧行,何如?傳曰,允。
李文會,以山陵都監摠護使意啓曰,取考各年儀軌,則因山時,大轝吉凶儀仗假家,連不造作,只設雨備及油遮日矣,今番亦依此擧行,何如?傳曰,允。
金宗善,以御營廳言啓曰,本廳千摠徐翼淳,職務相妨,屢呈祈遞,今姑改遞,何如?傳曰,允。
韓致應,以義禁府言啓曰,保放罪人金尙墀,病勢向差云,還囚俸供以入之意,敢啓。傳曰,知道。
義禁府啓目,瑞山前郡守金尙墀原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,興德前縣監崔笠·李殷錫等原情云云,問日內辭緣,泛稱遲晩,竝只刑推得情,何如?判付啓,除刑推議處爲良如敎。
上在昌德宮廬次。大行大王大妃殿初喪。
韓致應啓曰,行大司憲李直輔,掌令宋穉圭在外,執義李元八,掌令趙秀民,持平李潮·柳鎭澤牌不進,監察茶時之意,敢啓。傳曰,知道。
韓致應啓曰,備邊司郞廳來言,今日次對爲之事命下,而大臣俱有身病,不得來會云矣,敢啓。傳曰,知道。
韓致應啓曰,卽者中樞府錄事來言,領府事李秉模,今方轉向果川地云,係是大臣去就,敢啓。傳曰,知道。
傳于徐瀅修曰,都承旨·左承旨·右承旨·左副承旨·右副承旨同副承旨入侍。
承旨前望單子入之,李好敏落點。
兵曹口傳政事,副護軍單金宗善。
鄭義命奉命在外,代以朴奎壽爲事變假注書。
傳于韓致應曰,嶺伯疏中,如有不審之句語,則雖請罪,無所不可,而以此引義,反損朝體,在董率之地,不宜若是,今日已晩,明日卽爲來會事,遣史官,傳諭于右議政。
以執義李元八,掌令趙秀民,持平李潮·柳鎭澤牌不進罷職傳旨,傳于韓致應曰,只推。
韓致應啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
南履翼,以實錄廳摠裁官意啓曰,本廳謄錄書役,今已告訖,謄錄郞廳李惟命·金啓溫·南涑·姜世揆·尹愭·金相休·李勉求·李寅采·金熙華·姜世綸·李渭達·尹尙圭·李敬參·李垿·李重蓮·安廷善·趙台榮竝減下,粉板書役,極爲浩多,謄錄郞廳李德鉉·黃基天,仍察粉板郞廳之任,開印以後,都廳之任,比前自別,郞廳元在明·吳淵常·宋冕載,時帶館職,職務相妨,本職竝姑許遞,亦令該曹口傳付軍職,使之專意察任,何如?傳曰,允。
兵曹口傳政事,副司果宋冕載·吳淵常·元在明竝單付。
南履翼,以營建都監儀軌廳言啓曰,本都監儀軌今已修正,外奎章閣所上件,依例以御覽件粧䌙以入,而春秋館·戶曹·禮曹件,依例移送留上,太白山·五臺山·赤裳山城·鼎足山城四處史庫件,入送藝文館,待後曝曬,一體分上之意,敢啓。傳曰,知道。
韓致應,以備邊司言啓曰,平安監司李書九朔州失火事狀啓,有草記稟處之命矣。取見其狀本,則枚擧朔州府使李商采牒呈,以爲,本府城內外全燒民家,二百十三戶,人物爛死一名,挾戶之附居於元戶者一百十六戶,被燒公廨二百四間,烟燻穀一百六十五石,半燒穀二十四石,全燒穀二百九十一石爲辭矣。被燒之元戶及爛死人,已有恤典題給,挾戶亦自營邑,另施顧助,則皆不必更加擧論,而其在朝家軫念之道,宜有拔例顧恤之擧,烟燻穀之如有分給於燒民者,則依分三等下秩例,每石減給七斗,而仍爲除耗,其代以常賑穀,使之充給,當此農節,改構之方,不容少緩,雖有道臣之措置,而更加各別申飭,期於不多日內奠接,公廨營建事,較其緊歇,量其緩急,不煩不擾,漸次修葺,一依道臣所陳,從便爲之,而其中門樓將臺,及時改建云。該府,以邊方重地,邑殘力綿,値此回祿之災,物力難以辦出,常賑耗條中小米一百石,特爲劃給,使之補用,而亦以從速完役之意,一體分付,何如?傳曰,允。昨聞宣傳官回奏,逖矣西民,當此農時,析居困苦之狀,如在目中,矜惻曷已?原恤典外加給,莫曰挾戶之寓居,均是民也,依殘戶例,亦給恤典,燒死人如有生前身還布,特爲蕩減,數百間公廨之改建,豈可以一百石米補用乎?一百石,特加劃給。
吏曹啓目,粘連啓下是白有亦,觀此承政院右副承旨南履翼上疏,則以爲,臣之偏母,今年六十有二,少抱貞疾,近復癃衰,本生老母,年滿八耋,宿病旣痼,氣息綿綴,家素貧寠,計拙謀生,甘旨之供,已難如意,藥餌之補,安能盡心?特命選部,畀臣一小縣,俾伸烏鳥之情亦爲白有臥乎所,南履翼之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?啓依回啓施行爲良如敎。
領中樞府事李秉模箚曰,伏以臣再陳衷懇,冀收使命,是豈可已而不已乎?良以僇廢之中,別有使事難强之情勢耳,不然雖連歲飮氷,在人臣靡盬之義,豈敢爾也?辭旣拙澁,誠未孚格,歷日慙悚,不知攸措,抑臣宿疾癃痼之狀,卽亦通朝之所共知也,而病不暇論之意,猥有所仰陳於前疏,庶蒙日月之明,俯賜臨燭於以情爲重之私也。第論目下形証,則雖免床席之委頓,濕痰流注,遍體麻痺,欲一運用,輒多辛苦,數日舟次,益復添劇,方謀泝流還峽,而此亦末由,僦寓漢南之地,以爲取便醫藥,稍加調治之計,而料非歲月可期之效,情地姑捨,惟此一事,實無强策出疆之望,玆敢留箚,直尋鄕路。伏乞聖明,曲垂矜諒,亟解上价之任,仍治擅行之罪,俾臣得以任便居住,以送餘年,千萬懇祝。取進止。答曰,省箚具悉卿懇。別有情勢云云。卿之復忽引此於事端旣宿之後者,豈非萬萬過當乎?如是屢辭,又豈不屑屑乎?卿須安心,勿復控辭,郊寓凡百必難,卽爲入城將攝,仍傳于徐瀅修曰,此批答,遣史官,傳諭于領府事所到處。
乙丑五月初六日申時,上御誠正閣。都承旨·左承旨·右承旨·左副承旨·右副承旨·同副承旨入侍時,行都承旨徐瀅修,行左承旨崔獻重,右承旨金宗善,左副承旨南履翼,右副承旨李文會,同副承旨韓致應,假注書趙鍾永,記注官崔鳳和,別兼春秋徐有恂,以次進伏訖。上曰,閣臣入來乎?瀅修曰,諸承旨雖皆登筵,而不以持公事命下,故閣臣不爲入來矣。上曰,注書出去,閣臣使之偕入,賤臣承命出傳,與待敎朴宗薰,偕入進伏。瀅修曰,日次問安,若於誕辰問安相値,則前一日進行,已有其例,而今十五日日次問安,與中宮殿誕辰問安相値矣,日次以十四日進定,而仍爲定式,似好,故仰達矣。上曰,依此爲之。仍敎曰,明日次對,何以爲之云耶?瀅修曰,右議政,以向來慶尙監司疏語,方欲陳箚云矣。上曰,左相之懸病,亦以右相之不入來故耶?瀅修曰,左議政則以僚相勉出之道,亦不得不懸病云矣。上曰,右相箚子,姑不入來乎?瀅修曰,未及入來矣。上命宗善,讀奏公事,又命書傳敎曰,右承旨許遞,前望單子入之,待下批牌招察任。仍命入承旨前望,賤臣出去持入。上敎瀅修曰,實錄廳粉板郞廳數,員爲幾何,而一如丙申例乎,或又有減下與加出之例乎?出去後詳問以奏,可也。宗薰曰,奎章總目,今當彙成,而新冊當入者,爲九十餘種矣,間多不知裏面者,恐有漏錄之慮,內藏冊子,不可不請出而照據矣。上曰,依此爲之。宗薰曰,冊目甚多,難以一時盡出,勢將這這請出矣。上可之,仍命書公事判付訖。命退,承史·閣臣,以次退出。
上在昌德宮廬次。大行大王大妃殿初喪。
自巳時至人定,灑雨下雨,測雨器水深二寸五分。
韓致應啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
傳于徐瀅修曰,昨聞於政院,卿之愼節,不至大段,以右相之不入來,卿亦不入來云,此果中書故事乎?特敎來會,似異於循例來會,卿何不入來乎?又此不入來云者,誠莫曉也。如欲爲勉出右相之道,則登筵面奏,事體甚得當,此意,遣史官,傳諭于左議政。
傳于李好敏曰,大臣·備局堂上引見。
傳于徐瀅修曰,左承旨·右承旨·左副承旨入侍。
以吏曹參判韓用鐸牌不進推考傳旨,傳于徐瀅修曰,更爲牌招。
以吏曹參議金箕象牌不進罷職傳旨,傳于徐瀅修曰,推考傳旨捧入,更爲牌招。
有政。吏批,行判書黃昇源進,參判韓用鐸進,參議金箕象進,右承旨李文會進,啓曰,臺諫多窠,今當差出,而擬望之人乏少,外任竝擬,何如?傳曰,允。以鄭東觀爲大司諫,高宅謙爲執義,鄭來百爲司諫,尹濟弘爲掌令,柳聖儀·金商雨爲持平,元有朋爲正言,李惟命爲校理,沈厚鎭爲吏曹佐郞,朴光錫·梁奭觀·尹光厚爲監察,朴宗來爲同義禁,洪儀泳爲兵曹正郞,洪大衡爲繕工奉事,南履翼爲安邊府使,沈普永爲洪原縣監,李度天爲敦寧主簿,柳烇爲同副承旨。
兵批,行判書金思穆進,參判李普天入直,參議尹羽烈病,參知吳翰源病,右副承旨李好敏進,以韓用龜·李集斗爲都摠管,韓宗纘爲同知,金鎭九·韓命喆爲五衛將,李寅昌爲慶熙將,宋守淵爲曹司五衛將,安光質爲訓鍊副正,權膺祜爲都摠都事,金彝鍾爲部將,金爔爲京畿水使,洪檊爲加里浦僉使,白翼鎭爲馬馬海權管,李庚運·申大偀爲副總管,李誾彬·趙台錫爲訓鍊僉正,柳載南爲訓鍊主簿,李健植爲宣傳官,安國衡爲訓鍊判官,徐有殷爲順天監牧官。
李好敏啓曰,今日兵批政事,前左尹李秀夏,旣已卒逝,而誤擬於同知副望,已至啓下,臣之矇然捧入,不勝惶悚,而當該堂上,推考警責,原望筒,使之改付標以入,何如?傳曰,允。
李好敏啓曰,臣與右承旨南履翼伴直矣,纔已移拜外任,伴直無人,左副承旨李文會,所當牌招,而拘於廳規,不得請牌,何以爲之?敢稟。傳曰,牌招。
以承旨房望,傳于李好敏曰,仍。
崔獻重,以國葬都監摠護使意啓曰,大行大王大妃發引時,內外門路及輪轝排設處所,肩轝·大轝待令處所,預爲稟定,然後可以趁期擧行。自殯殿門由弘仁門·賓陽門出,由明政殿後門入,復由明政殿正門出,至月臺,排設輪轝,自月臺移奉於肩轝,至弘化門外,自弘化門外,移奉於大轝,至興仁門內排設所少駐,換用短橫杠,出城門排設所少駐,還用本杠至路祭所,仍以大轝,少駐於幕次,還爲進發,至廟洞晝停所,又以大轝少駐於幕次,還爲離發,至山陵紅箭門外,當以肩轝奉陪,而梓宮一番移動,實所難愼,故庚申年筵稟後,不用肩轝,直以大轝,到丁字閣月臺矣。今番亦依此,山陵紅箭門內,不用肩轝,以大轝到丁字閣月臺,而自月臺至欑宮,排設輪轝,依此磨鍊,預爲分付於各都監及轝士大將,何如?傳曰,允。
崔獻重,以國葬都監摠護使意啓曰,山陵表石前後面印本各五件,粧簇以入之意,敢啓。傳曰,知道。
崔獻重,以國葬都監摠護使意啓曰,因山時,大轝·肩轝及腰彩轝馬木,擔運隨後之際,每致失次紛聒之患,且或有軍人觸傷之慮,故曾於庚申,因特敎,馬木預爲排設於各處所矣,今番亦依此擧行,何如?傳曰,允。
崔獻重,以國葬都監摠護使意啓曰,因山日各司假家,依丁丑·丙申例,自大臣爲始,令所帶衙門自當之意,分付,何如?傳曰,允。
崔獻重,以國葬都監摠護使意啓曰,今番下玄宮時,許多奉命支待,若皆分定於畿邑,則廚傳之弊,有不可不念,依丙申年例,奉命承旨外,使各其司擧行,中使往來時,乘太僕馬糧饌,令戶·惠廳依例擧行,何如?傳曰,允。
右議政李敬一箚曰,伏以臣向進一箚,乞賜斥退,及承聖批,不惟不爲允許,至引漢臣諸葛亮事,誨諭諄勤,臣感激之餘,益不勝惶恧之至。蓋臣於社倉一事,妄陳愚見,冀或試可者,區區只爲民國之計,而事乃刺謬,身取狼狽,臣之前箚自引,非敢一毫關於人言之曰可曰否,本事之行與不行也。臣但知順民所欲之爲可無弊,而不料士夫之見識難一,備關纔發,僉議崖異,則其終見沮格,不待智者而決矣,臣雖無狀,豈自甘爲諸葛之罪人,而惡聞忠慮者之勤攻也?惟是撓民二字,大爲臣難安之端,蓋撓攘云者,題目雖同,事實或有差異者,若夫法雖便民,民或厭苦,而猶復强而行之,則是誠撓攘。今玆之事,則民情急於欲行,官吏不爲許施,上下相持,自致紛聒,撓攘之云,果是實際語,而撓攘之端,則臣實啓之。此臣所以羞愧縮伏,不敢廁跡訏謨之地,第以因山在邇,魂殿哭班,不敢不赴,聖候新復,藥院承候,不敢不進,至於廊廟一步,萬無冒進之勢,賓對有命,而不得進參,乃者史官儼臨,傳宣聖諭,諭之以引義之過當,申之以朝體之反損,復有明日來會之命。臣於是,霣越悚惶,宜卽竭蹶趨膺,而義分雖嚴,株守難改,末由進身,實合重誅。伏乞亟命削臣議政之銜,治臣慢命之罪,以礪臣分,以肅頹綱,不勝大願。取進止。答曰,省箚具悉卿懇。豈不諭於昨日乎?萬萬過矣,萬萬過矣,卿其安心勿辭,卽爲入參,兼聽予面諭。仍傳于崔獻重曰,此批答,遣史官,傳諭于右議政。
乙丑五月初七日午時,上御熙政堂。大臣·備局堂上引見入侍,左承旨·右承旨·左副承旨同爲入侍時,同副承旨李好敏,假注書趙鐘永,事變假注書朴奎壽,記事官白致樂,別兼春秋金蓍根,左議政徐邁修,右議政李敬一,行吏曹判書黃昇源,行上護軍韓用龜,禮曹參判徐榮輔,行護軍李得濟·李仁秀,行都承旨徐瀅修,工曹參判朴宗慶,校理徐能輔,行左承旨崔獻重,右承旨南履翼,左副承旨李文會,待敎朴宗薰以次進伏。假注書鄭元容,追入進伏訖,邁修等進前曰,日氣甚熱,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,近間,則滯候,何如?上曰,今則如常矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上敎邁修曰,首相若處義,則僚相隨而爲引,容或可也,至於右相之不入來,而左相亦不入來,則予未知其允當矣,朝於傳敎,亦已悉諭,而卿之初不欲入來者,果是何義耶?邁修曰,雖是次相之引義,而在臣勉出之道,有不得不然者矣。上敎敬一曰,右相箚辭中,專以擾民爲引,而擾攘二字,卽指民情而說去,不是挨逼於右相者,則有何難安者乎?此後更勿引義,可矣。敬一曰,臣本蔑知識,猥叨匪據,伴食中書,居常愧懼之際,爲念還民切骨之弊,每欲矯救,而實無他策,乃以社倉一事,猥達齟齬之論,非徒無益,而又害之,事則無成,而民反擾攘,此莫非緣臣僨誤之致,臣所以惶愧靡措者矣。上曰,此後若復引義,則是嶺伯,必有所失於其間而然也,雖譴罷,何所爲難乎?敬一曰,非但嶺南事而已,黃海監司之報辭,則又謂之斂民,斂民之說,尤無所據,只欲其防格此事,而自不免於窘遁之辭矣。邁修曰,本事初非所以斂民者也,斂民之說,則實無所當矣。上曰,此後更勿引義,可也。敬一曰,猥陳一言,而事未及成,謂之擾民,臣安得不惶恧乎?邁修曰,向於右相箚批,亦旣明降下敎,而到今則尤無可引者矣。上曰,非但今之謂也,自初引義,豈不過乎?邁修曰,下敎誠然矣,雖僚相之事,以臣所見,則終恐過當矣。上曰,次對爲之。邁修曰,此前統禦使趙狀啓也。其一,本府諸般軍弊,不可不變通事也,已有所覆啓者。其一,劃得公貨,設置屯田事也。帥臣所陳,不無意見,而設有可合閑曠之地,築堰開梁,辦出物力,然後可以經紀,當此經用不敷之時,公貨貸給,猝難議到,姑爲置之。其一,本營劃給常賑租中,二千三百餘石,入於蕩減,充給其代事也。該營支放之用,修繕之節,專靠於三道年前劃下常賑穀耗條,而今旣減縮,誠爲可悶,海·湖兩道沿海邑中,限二千石,以常賑穀劃給,如値停減之時,則移施於他衙門穀,此則勿爲擧論,俾無如前見縮之意,一體分付。其一,革罷中軍,設置虞候事也。該營兼以府使故事,在民邑則互關於守宰,其勢不得不然,而少無所損於體統,設置虞候,係是官方,猝難變通,置之。其一,永宗獨鎭,管轄於本營事也。永宗鎭,旣是御營廳所管,而船卒皆屬該營,軍制各有所據,置之,何如?上曰,依爲之。出擧條邁修曰,此水原前留守曺允大狀啓也,以爲,本營軍器摘奸與反庫,依內營例擧行事,曾有定式,而內營今已撤罷,依南漢·沁都例擧行事,請令廟堂稟旨分付矣。守臣狀辭,事勢誠然,自今守臣主管反閱修治等節,一依沁都·南漢之例,着意擧行之意,分付,何如?上曰,依爲之。出擧條邁修曰,此京畿前水使趙狀啓也,以爲,本府軍民切骨之冤,專由於疊役族徵之弊,本營軍需庫所捧一百五十名之身布,減其摠數,就該庫用下,略加撙節,每年得一百五十石之租,則可充其代,水軍二百名,亦爲減額,而本營修井山烽燧外,又有白石山別峰,分爲二路,烽路眩亂,若廢其別峰,則烽軍一百名,自在當罷,以此代充,其餘一百名,以京畿·海西上納軍保,換定分派於各道,江華所送選武軍官二十四名身布錢四十八兩,自江華某條充代,如其不然,則還定于元定,則所減軍額,合爲三百七十四名,可以解倒懸之急,請令廟堂稟處矣。一身之徵番征役,誠爲島民輩切骨之冤,旣非朝家所使,然而爲帥臣者,着念矯捄,以爲蘇弊之方,則此非煩聞者所當請勘,而該帥臣今已遞來,姑爲勿論,其所招集逃民,撫恤居戶之責,當有嚴飭時帥臣,而至於烽燧之革罷,古人設施,自有意見,軍保之換定他道分派,便是移疾,選武布之納於沁都,係是給代,皆不可輕易擧論,竝置之,何如?上曰,依爲之。出擧條邁修曰,此全羅監司沈象奎狀啓也,枚擧興德縣監申大儞牒呈,以爲,該縣未捧之穀,始自戊午,數過五千,而年年添耗,拖至昨年,而一萬三千三百三十四石零之多,因仍虛勘,已極可駭,使之一一徵捧,如數充上,而其中甲寅·丙辰舊還當捧條二千八百九十二石零,計其年條,皆在十年以前,則其爲鬼錄可知,今欲督徵,無異白骨徵布,參以民邑之勢,合有闊狹之政,特令廟堂稟旨分付矣。還穀法意,何等至嚴,而該邑虛錄之數,若是夥然,事極駭然,前後守令,已有道臣之請勘,而甲·丙兩年舊還,旣是當捧之穀,則豈可以年條之久遠,遽議闊狹之政乎?該道臣,從重推考,還穀體重,使之一一徵捧,己未繡啓後,固當刻期收捧,誠如道臣之言,而依舊虛勘,今又綻露者,固是守令之罪,而爲道臣不審之失,在所難免,前後道臣,亦爲從重推考,何如?上曰,依爲之。出擧條邁修曰,卽見兵曹啓目,則出身李明玉,曾越宣薦,而所生本家,謂以居在松都,自該廳,拔去薦案,出繼之人,只論所後家地處者,出於禮無貳本之意,則削其旣越之薦,實爲冤枉,復薦一款,令廟堂處之事允下矣。兵曹回啓,稱其冤枉,誠有所據,宣薦拔薦之規,永爲革罷,而設有可削之人,自該廳,報本兵及諸武將,待僉意詢同,又自兵曹草記,或筵稟蒙允,然後始乃施行。萬一有復售前習之弊,當該行首宣傳官·參會宣傳官,反施所施之罰,至令揭板廳壁,先朝定法,若是截嚴,該廳所恪遵者,卽受敎廳風,而恣意毁劃,萬萬無嚴,當該宣傳官等勘罰,依受敎施行,薦事之本兵主管,亦在受敎中,則今此復薦一款,令廟堂處之云者,有若推諉於廟堂,揆以事體,極爲未安,當該堂上,捧現告從重推考,更令該曹,卽爲稟處之地,何如?上曰,依爲之。出擧條邁修曰,向因立廛民之失火,如傷之溫綸誕降,若保之惠澤旁流,屢飭廟堂,另施蠲恤,而目下經費,他無拮据之策,以兵曹木邊之稍裕一百同許,令減價貸下矣。其在有司推廣揄揚之道,固當宣布德意,劃卽出給,而今聞尙此因循,殆若持難者然云,廟堂之筵稟定奪,事體自別,且置勿論,此實出於一初仁民之盛德至善,則旣頒之恩,何敢不卽擧行乎?兵曹判書金思穆,爲先從重推考,更加嚴飭,使之卽日出給,何如?上曰,依爲之,兵判越俸三等,可也。出擧條邁修曰,兵曹判書金思穆除拜之初,十違召牌,處義則太過,分義則不然,而乃於旣出之後,忽復逡巡,日昨政命,亦且不赴,見今閫帥邊將,久未差代,曠官貽弊,不可不念,各別申飭,使卽行公,何如?上曰,依爲之。出擧條邁修曰,臣於日前,以兩司諸臺之呈告違牌,先請重推,俾知警責矣。伊後多日,依舊玩愒,甚至於因事入闕,無難直出,同臺署經,亦且不行,揆以朝體,萬萬未安,行公諸臺,一竝罷職,山林外在外不上來者,亦竝遞差,何如?上曰,依爲之,政官牌招開政,可也。出擧條邁修曰,法司出禁,自有舊章,不撓不弛,較若劃一,然後民知趨避,而可以措手足矣。向來監察之冒法出禁,卽是變怪,而近聞京兆吏隷,瞞告堂上,市民之聚辦國役者,指爲挾娼會飮,捉去下獄,私賂公贖,侵漁百端云,果如傳說,則所謂禁條,何異爲阱於國中乎?聽聞所及,莫不驚駭,其見瞞之堂上,施以罷職之典,當該吏隷,出付秋曹,各別査實,一竝嚴刑遠配,何如?上曰,依爲之。出擧條邁修曰,摠府番次之苟艱,莫甚於近日,在外及有實病,摠管竝許遞,因此言端,有可仰達者,都摠管排望,以正卿之乏人,一政多窠,無以差出云,若如經筵·春秋·義禁之例,以正從二品,通融備擬受點後,隨品下批,則似合於一時通變之一道,而事係官方,下詢僚相及曾經兩銓諸臣而處之,何如?上曰,右相之意,何如?敬一曰,先朝以都·副摠管各五人,無相闊狹之意,曾有下敎,而目今都摠管望,無以排擬云,合有變通之道矣。上曰,曾經兩銓之臣,亦陳所見,可也。昇源曰,摠管通融備擬,都摠管窠,以亞卿排擬受點,則卽以副摠管下批,乃古例也。先朝下敎,寔出於禁遏番次紛爭之習,而到今都摠管乏望排擬無路,則一依古例闊狹,似好矣。用龜曰,大臣銓官,已爲陳達,臣豈有他見乎?依古例通融排擬,似好矣。上曰,依爲之。出擧條邁修曰,安香廳不設挾門,殯殿排設諸具,依例移用於路祭所·晝停所·山陵事,頃已稟定,謹當依此擧行,而至於魂殿排設,新備者外,神榻及交倚·祭床等諸種,戶曹及尙方所在者,別無所傷,改漆取用,何如?上曰,依此爲之。邁修曰,結裹所入,丁丑·丙申則用襦衾紅氈,庚申則用襦衾紅氈油芚,故月前,以此陳達,而依丙申例擧行事,蒙允矣。謹當依下敎擧行,而庚申旣用油芚,則今値暑月,似當入用,更此仰達矣。上曰,依此爲之。邁修曰,今番初虞祭,設行於山陵吉帷宮,而無灌地筒,依各年已例,以磁器代用,何如?上曰,依此爲之。邁修曰,庚申因山時,靈駕陪從侍衛百官,自闕門外乘馬事,魂殿都監堂上入侍時,奉承下敎擧行矣,今番何以爲之乎?上曰,今番亦依此例爲之,可也。仍敎曰,陪從班次圖中,無閣臣班,何也?瀅修曰,閣職卽近來新設者,故似無古例而然矣。上曰,大臣就座。邁修等就座,瀅修曰,閣臣班次,今當稟定乎?上曰,依庚申例爲之。瀅修曰,庚申年,則閣臣盡數陪從,而今番則稍似有間矣。上曰,登筵閣臣,亦爲詳奏,可也。榮輔曰,庚申年則臣適値私故,不得參班,而閣臣果全數陪從云矣。上曰,摠護使之意,何如?邁修曰,閣職卽近出之職,故旣無古例之可據者,臣當於筵退後,與閣臣相議,從所見仰奏矣。上曰,雖今日草記以稟,可也。昇源曰,今朔爲始,當爲儲窠,而若出郡守已上窠,則京職中排擬之人,每患苟艱,雖非啓請邑,限都政,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條昇源曰,健陵令李羲玄,以本陵參奉,因特敎,權作令陞六矣。聖意旣在於久任責效,則臣曹不敢移擬他職,而至於詞訟,係是守令階梯,已例則或仍用或遷轉,宜有一番稟定,故敢此仰達矣。上曰,大臣之意,何如?邁修曰,守令之必待詞訟,六朔然後,始許差送,固是金石之典,而昔在先朝,寢官中勤勵者,爲其久任責成,仕滿出六後,參奉權作令窠,仍用詞訟直差守令者,往往有之。今此出六之陵官,旣因特敎,作令陞六,已過六朔,則依先朝受敎,仍用詞訟直差守令,亦無不可。此後則宜有一定之式,臣意,則如有勤勵者,參下序陞,依此例施行,而至於出六後詞訟,依例遷轉,似好矣。敬一曰,蔭官陞六後,必經詞訟後,始擬守令,自是履歷階梯,若直差守令,則恐非制法本意矣。上曰,依左相所奏施行,可也。出擧條用龜曰,大行大王大妃殿加上尊號後,璿源譜略·國朝御牒·王妃世譜,當卽修改,而姑未及擧行矣。因山後,徽號·陵號·昇遐年紀,亦當記載,數月之內,頻數修改,事係莫重,何以爲之乎?上曰,待因山後修改,可也。出擧條榮輔曰,昨春喬桐府大賑時,願納千石人與百石願納之類,混施一例之賞,故臣於待罪畿藩時,以帖加則還收,從自願相當職差遣之意,筵奏蒙允矣。今至經年,尙不施行,事甚未安,申飭該曹,卽速收用,何如?上曰,依爲之。出擧條宗慶曰,前因本署令金華柱所懷,以亂廛民通共發賣之後,失其所利,不得資生,策應公役,莫可支保,各其亂賣人處稅錢,量宜定給事批旨內,令該署提調商議,廟堂稟處事,命下矣。通共發賣之稱爲小民之利者,專以不征其稅,則苟念廛民之失業,事當直罷通共,今存通共之規,而更出無前之稅,因革無當,名實乖宜,稅錢定給一款,不可遽議,置之,何如?上曰,依爲之。出擧條上曰,玉堂無所懷乎?能輔曰,無所懷矣。上曰,大臣諸宰先退。邁修等以次退出。上命承旨進前,讀奏公事,好敏讀奏黃海監司李相璜啓本,罪人趙明碩移配事,又讀奏公忠監司朴崙壽啓本,罪人李枝煥到配事。瀅修曰,山陵穿壙時,取土承旨當爲進去,而何承旨進去乎?上曰,左承旨進去,可也。仍敎曰,庚申年,則何承旨進去乎?瀅修曰,其時則禮房承旨金近淳進去矣。上命書傳敎曰,戶·禮換房。又命書榻敎曰,左承旨兼帶同義禁許遞。又命文會,讀奏承旨房望。命書傳敎曰,仍。仍命退,承史·閣臣,以次退出。
上在昌德宮廬次。大行大王大妃殿初喪。
嘉順宮誕日,大殿·王大妃殿·中宮殿·惠慶宮,內閣·政院·玉堂·朝廷二品以上·六曹堂上口傳問安。答曰,知道。嘉順宮,內閣·政院·玉堂·朝廷二品以上·六曹堂上單子問安。答曰,知道。
韓致應啓曰,行大司憲李直輔,掌令宋穉圭,持平金商雨在外,執義高宅謙,掌令尹濟弘,持平柳聖儀未肅拜,監察茶時之意,敢啓。傳曰,知道。
徐瀅修啓曰,同副承旨柳烇時在京畿楊州地,斯速乘馹上來事,下諭,何如?傳曰,允。
崔獻重啓曰,都摠管韓用龜·李集斗,旣入闕中,不爲肅謝,直爲出去,事甚未安,竝推考,何如?傳曰,允。
以承旨房望,傳于徐瀅修曰,承旨房仍。
崔獻重,以國葬都監摠護使意啓曰,山陵都監京郞廳尹濟弘臺職遷轉,代以兵曹佐郞任俊常差下,使之察任,何如?傳曰,允。
韓致應,以刑曹言啓曰,罪人朴京行·朴春根等加刑草記批旨內,待栲限嚴刑後,更爲草記事,命下矣。依下敎,朴京行·朴春根等,各嚴刑一次後,還爲嚴囚之意,敢啓。傳曰,竝照律,尹就武,旣無所犯,放送,當該司謁及頭目,常時不能檢束之罪,不可無飭,明日令兵曹決棍懲勵,可也。
李好敏,以備邊司言啓曰,向以社倉之一二邑試可,行會於兩南·兩西者,亶出於爲小民祛痼瘼之意,而設施之初,旣有難便之端,則爲道臣者,以疏以報,據實直陳,儘合於可否相濟之義,故雖已覆奏,許令置之,而第嶺伯疏中撓攘二字,雖據民情,句語之間,恐欠平說,至於海伯報辭中此時民斂云云,雖曰辭不達意,大是不審,揆以朝體,不可無警,慶尙監司金羲淳,黃海監司李相璜,竝從重推考,何如?傳曰,昨筵已諭,竝罷職。
上在昌德宮廬次。大行大王大妃殿初喪。
韓致應啓曰,行大司憲李直輔,掌令宋穉圭,持平金商雨在外,執義高宅謙,掌令尹濟弘,持平柳聖儀未肅拜,監察茶時之意,敢啓。傳曰,知道。
傳于徐瀅修曰,都承旨·右承旨·左副承旨·右副承旨·同副承旨入侍。
徐瀅修啓曰,假注書鄭元容,身病猝重,勢難察任,今姑改差,何如?傳曰,允。
鄭元容改差,代以徐淇修爲假注書。
傳于崔獻重曰,取土承旨入侍。
李文會,以戶曹言啓曰,涵仁亭修改吉日,令日官池景興推擇,則今五月十三日辰時爲吉云,以此日時擧行,何如?傳曰,允。
李文會,以戶曹言啓曰,卽接廣興倉所報,則謹奉傳敎,判府事金觀柱五月朔祿俸,直爲輸送,則祗受云矣,敢啓。傳曰,知道。
李好敏,以兵曹言啓曰,謹依傳敎,司謁黃大呂,武藝別監頭目梁洙昌,各決棍十度懲勵之意,敢啓。傳曰,知道。
韓致應,以刑曹言啓曰,罪人朴京行·朴春根等嚴刑草記批旨內,竝照律,尹就武,旣無所犯,放送事,命下矣。依下敎,謹按律文,則大典通編內,常賤歐打士族傷者,杖一百流二千里,名例共犯罪分首從條,有曰,凡共犯罪者,以造意者爲首,隨從者減一等,若侵損於人者,以凡人隨從論,朴京行,決杖一百,咸鏡道慶興府流二千里,朴春根,決杖一百,江原道平海郡徒三年,竝定配所,卽爲押送,尹就武放送之意,敢啓。傳曰,知道。
乙丑五月初九日申時,上御誠正閣。都承旨·右承旨·左副承旨·右副承旨·同副承旨入侍時,行都承旨徐瀅修,右承旨李文會,左副承旨韓致應,右副承旨李好敏,同副承旨柳烇,假注書鄭元容·趙鐘永,記注官鄭宗顯,別兼春秋徐有恂,待敎朴宗薰,以次進伏訖。烇讀奏公事,上曰,判付則出去書之。文會讀奏刑曹草記別監定配事及兵曹草記司謁棍治事,上命書知道。上曰,軍號則先爲頒布,可也。元容出頒後還入。上曰,公事未入者,繼此入之。賤臣出去持入。上曰,右承旨何房乎?文會曰,工房矣。上命書傳敎曰,戶·刑換房。又命書傳敎曰,兵·工換房。文會承書訖,讀奏繼入之公事,上又敎曰,公事又繼入之。元容出去持入,文會又讀奏訖。上曰,玉堂番次誰也?文會曰,上番則徐能輔,下番則金相休矣。上曰,明日閣臣番次誰也?宗薰曰,明日當替直,而姑未停當矣。上命退,承史·閣臣,以次退出。
乙丑五月初九日戌時,上御誠正閣。取土承旨入侍時,行左承旨崔獻重,假注書趙鐘永,記事官盧,記注官鄭宗顯,以次進伏訖。上曰,土色則皆已見之,而開金井時土色,則何如?其次土色,則何如?畢穿壙後土色,則何如?竝更詳奏,可也。獻重曰,去浮土二尺後取土,自是前例,而舊曲墻下,本有灰築,故補土時,掘去舊灰,換築新土,新土之厚,恰爲數尺矣。以是之故,今番始役時,除其補土分數,又除浮土一尺,合爲三尺許後,始爲初次取土,又鑿至五尺許後,爲再次取土,又鑿至八尺四寸,然後乃爲地平,而小臣所封上者,卽是第三次取土也。詳聞始役以後土色之何如,則初再番取土時,頗有軟潤太過之慮,及見地平後土色,則極吉極佳,五彩斑爛。奏未畢,上曰,土紋,如此之謂耶?獻重曰,譬之於物,則如席紋樣,或靑或黃,各色具備,上邊下邊,皆有此土,就其奇紋之間,又有赤色暈土,圓繞如環,恰當下玄宮之處,十分異常,畫亦不得,諸堂郞,皆以爲創見,臣亦屢見私家墳墓,而曾未見如此土色矣。上曰,役處則所見何如耶?獻重曰,諸般役事,今旣畢完,其外長明燈·將軍石之屬,亦已排設矣。上曰,長明燈·將軍石,卽以本陵所設者,仍爲竝設耶?獻重曰,石則仍用,而今番更爲取色云矣。上曰,摠護使與堂郞諸人,往接於何處耶?獻重曰,摠護使則留住於本陵齋室,其餘諸人則在於東倉云矣。上曰,東倉距陵所幾何乎?獻重曰,此是楊州東倉,而距陵所,爲五里許云矣。上曰,看役之人,居在五里地,何能往來乎?獻重曰,平明上來,日暮還歸,而若欲留接於陵所局內,則供饋諸節,不無難便之端,故自前每於東倉,留接云矣。上曰,堂郞爲幾人乎?獻重曰,堂上則三人,都廳則二人,其外監造官及看役等所屬諸人,則未能的記其數矣。上曰,郞廳監造官之屬,亦在東倉乎?獻重曰,皆在東倉,而若有所親之各陵官,則亦或分接於齋室云矣。臣於頃日告由告安受香時,留住十日,故聞知堂郞諸人住接之處,而今番則悤悤之故,未能遍看矣。上曰,其時亦已始役乎?獻重曰,其時則甕家始役,在臣復命之日,丁字閣則已盡造建,而牕戶之役,姑未了畢矣。上曰,今則牕戶之屬,亦皆造成乎?獻重曰,今則非但牕戶之已盡畢役也,莎草被地,已至於殿庭矣。上曰,補土後觀之,則碑閣相去遠近,何如耶?獻重曰,近則近矣,而只是距本陵步數而已,別無顯然減縮者矣。上曰,以間數則爲幾許乎?獻重曰,似當爲數十間許矣。上曰,丁字閣新建者,與舊丁字閣較看則何如耶?獻重曰,稍似低下,亦不丹雘,而其外制樣,則無所異同矣。上曰,承旨之入抵於陵所火巢內,在於何時乎?獻重曰,幸於未昏前進詣矣。上曰,昨日下直後,卽爲出去乎?獻重曰,大臣去時偕往,故稍遲而發,且欲除廚傳之弊,只趁夕前得達矣。上曰,承旨所着服色,何以爲之耶?獻重曰,新陵則以布團領進詣,而若又奉審本陵,則着淺淡服云矣。上曰,本陵陵上,亦爲奉審乎?獻重曰,進往時未承下敎,故不敢私自奉審矣。上曰,雖非有奉審之命,旣往至近之地,則本陵之平安,自然可以奉聞矣。獻重曰,以白布帳衛護,故自其帳底瞻望,則莎草茁茂,有以仰審萬安者矣。上曰,新陵上相距爲幾何乎?獻重曰,以今穿壙處見之,則似未能爲一二間許矣。上曰,雖非遠鄕,而道路農形何如耶?獻重曰,有水根處,則前已揷秧,其他高躁處,則日前得雨之後,亦皆一齊立苗,目下農形,果有豐登之徵,且聞都監堂郞所言,則未雨之時,炎塵蔽路,人氣熏倦,而旣雨之後,日候滌煩,道塗淸廓,外梓宮奉詣時,可占因此而穩安,若有所相云矣。上曰,下外梓宮,在於再明日何時乎?獻重曰,酉時云矣。上曰,外梓宮奉詣時,奉於何處乎?獻重曰,此是國葬都監擧行,故未及詳知,而似當以轝軍擔機奉往矣。上曰,下外梓宮以後,則何以守護云耶?獻重曰,隔灰後,以掩壙牕覆之,就其前面,粧飾戶樞而鎖之云矣。上曰,甕家以藁草覆之耶?獻重曰,似然而未能的記矣。上曰,隧道閣役事,今至何境乎?獻重曰,已爲盡造矣。上曰,以油遮日覆之乎?獻重曰,然矣。上曰,或無雨漏之慮乎?獻重曰,無點雨㵕漏之慮矣。上命退,承史以次退出。
上在昌德宮廬次。大行大王大妃殿初喪。
藥房都提調李敬一,提調黃昇源,右承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
柳烇啓曰,行大司憲李直輔,掌令宋穉圭,持平金商雨在外,執義高宅謙,掌令尹濟弘,持平柳聖儀未肅拜,監察茶時之意,敢啓。傳曰,知道。
傳于韓致應曰,左副承旨進詣皇壇奉審,仍詣宣武祠,奉審以來。
李文會啓曰,假注書徐淇修,時無職名,令該曹依例付軍職,冠帶常仕,何如?傳曰,允。
李好敏,以禮曹言啓曰,發引時及下玄宮時,山陵初虞祭時,王大妃殿·中宮殿·惠慶宮·嘉順宮望哭儀註,直爲書入各殿宮之意,敢啓。傳曰,知道。
右議政李敬一箚曰,伏以臣向陳疎迂之論,擬捄積痼之瘼,而人見矛盾,輾轉藤葛,至於以微臣處義,致煩諄複之飭敎,固已惶霣踧踖,而昨伏見傳敎下者,有兩道臣譴罷之命。臣於是,添一難安之端,蓋兩臣之以疏以牒,語或不審,辭不達意,均之不可謂無所失,臣非敢謂處分之過中,而顧今農務方殷,勅行當前,此時藩任遞易,民邑之受弊,有不可勝言,緣臣謬妄之言,弊則未捄,反又貽弊,則此實臣毁劃之罪也。兩臣勘處之典,若未蒙反汗之恩,則臣之情悰,實難抗顔於廟謨。伏乞亟命重勘臣罪,以爲僨事者之戒焉。取進止。答曰,省箚具悉卿懇。以兩道臣罷職,爲卿難安之端,特爲許施,卿其勿辭,卽起視事。仍傳曰,此批答,遣史官,傳諭于右議政。
上在昌德宮廬次。大行大王大妃殿初喪。
柳烇啓曰,行大司憲李直輔,掌令宋穉圭,持平金商雨在外,執義高宅謙,掌令尹濟弘,持平柳聖儀未肅拜,監察茶時之意,敢啓。傳曰,知道。
崔獻重,以國葬都監摠護使意啓曰,今此大行大王大妃殿請諡,宗廟上諡,殯殿儀註及發引時各項儀註,正書以入,而王大妃殿·中宮殿·惠慶宮·嘉順宮望哭儀註,以諺書書入于各殿宮之意,敢啓。傳曰,知道。
李文會,以轝士廳言啓曰,外梓宮陪往本廳從事官南志復馳報內,今日辰時,外梓宮無事陪進,陵所軍人等,無病傷之事云矣,敢啓。傳曰,知道。
上在昌德宮廬次。大行大王大妃殿初喪。
柳烇啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
以大司諫鄭東觀,掌令尹濟弘牌不進罷職傳旨,傳于柳烇曰,只推。
傳于李好敏曰,坐直承旨入侍。
正言元有朋啓曰,臣知識魯莽,言議巽軟,本不合於淸朝耳目之任,而意外薇垣除旨特降,庚牌儼臨,臣憂惶慙恧,罔知攸措,其在竭蹶之義,雖不得不隨牌詣闕,一肅恩命,而仍因蹲冒,有乖廉防,且況臣與大司諫臣鄭東觀,有內外從應避之嫌,揆以公格,在下當避,請命遞斥臣職。答曰,依啓。
李文會,以兵曹言啓曰,本曹佐郞宋翼淵,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以備邊司言啓曰,卽見黃海監司李相璜狀啓,則以爲,前獲加分一萬石,抄其尤甚,均排分給矣,節序差晩,麥登尙遲,窮民饑色,比春轉甚,留庫各穀中限八千石,更許加分事,請令廟堂稟旨分付矣。該道雖當荐歉,加分之數過萬石,旣無其例,故前此狀請時,不得準施其數矣。又以麥事尙遲,饑色轉甚,更此登聞,言念民事,誠爲可悶,依所請,特爲許施,何如?傳曰,允。
柳烇,以刑曹言啓曰,今五月初七日,大臣·備局堂上引見入侍時,左議政徐邁修所啓,法司出禁,自有舊章,不撓不弛,較若劃一,然後民知趨避,而可以措手足矣。向來監察之冒法出禁,卽是變怪,而近聞京兆吏隷,瞞告堂上,市民之聚辦國役者,指謂挾娼會飮,捉去下獄,私賂公贖,侵漁百端云,果如傳說,則所謂禁條,何異爲阱於國中乎?聽聞所及,莫不驚駭,其見瞞之堂上,施以罷職之典,當該吏隷,出付秋曹,各別査實,一竝嚴刑遠配,何如?上曰,依爲之事,命下矣。漢城府書吏安性淳,使令姜漢澤·全益成·金大吉等,各別嚴刑一次後,安性淳慶尙道慈仁縣,姜漢澤長鬐縣,全益成全羅道光陽縣,金大吉長興府,竝定配所,卽爲押送之意,敢啓。傳曰,知道。
李文會,以訓鍊都監言啓曰,本局哨官韓守儉·方禹鼎,身病猝重,勢難察任,竝改差,何如?傳曰,允。
李文會,以禁衛營言啓曰,本營哨官李永祿,持身不謹,處事駭妄,不可仍置將領之列,爲先決棍汰去,何如?傳曰,允。
執義高宅謙啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣,此等背公死黨,悖義害正之類,不可竄配而止,請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,幸賴我慈聖殿下廓揮聖斷,明正典刑,庶可以少洩神人之憤,決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣,諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣,日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅人倫,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫氣之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,陰庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之迹,渠供之輸款昭然,敢生漫漶之計,或曰不無其力,或言無以形容,終始吞吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣,何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣,請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒,四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅位,自國無故,此於渠,雖爲薄物細故,而亦可見隱若有恃,縱姿無忌之一端。今幸乾斷赫然,四字刀割此等黨與,不可仍置,請周爀,亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰,着名於此疏,而又曰,不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。新除授行大司憲李直輔,時在京畿驪州地,持平金商雨,時在咸鏡道洪原縣任所,司諫院司諫鄭來百,時在安邊府任所,請斯速乘馹上來事,下諭。答曰,不允。下諭事,依啓。
副校理李泳夏疏曰,伏以臣,以人則魯下,以才則空疎,玉署淸顯之職,萬不近似,而前後除旨之下,聞命卽膺,恬若固有者,豈臣不自量度,貪榮冒進而然哉?誠以受恩如天,報塞無路,生死向前,奔走爲恭,未敢爲逡巡辭遜之計,而自叨是職,今又五改月矣。反顧職任,愧懼交切,向因情私之難强,連日呈告,屢犯違傲,惟譴是俟,乃者聖度天大,不惟不罪,以臣微末之去就,致勤飭敎之嚴截,臣且惶且感,逃遁不得,黽勉就職,而持被於金華之直,挾冊於文石之陛,無一猷爲,有百瘡疣,難免尸素之譏,恒切悚縮之至,虛縻屢月,心如集木,尤何敢以見職自居,援据館中之故事,妄冀體下之恩澤哉?第臣有情地之萬萬切急者,臣幼而失怙,孤孑持門,所以依仰而庇賴之,惟有偏母在耳。生養敎育之恩,人孰無父母,而若其顧復之爲勞,尸饔之貽憂,子母爲命,情理之至矜憐,鮮有如臣地者。雖未敢一一煩瀆,而臣母自少多病,老益沈痼,素患蛔積之症,兼以水土祟,十數年來,寧日恒少,而臣家素貧窶,計拙謀生,菽水之供,尙患難繼,藥餌之補,尤何可論?每讀朱夫子親年益高,生計聯落之語,未嘗不掩卷長吁,臣實不才,旣不能牽車牛而服賈,又不能藝黍稷而洗淟,則從幼及長,未得效一日之子道矣。養親之道,專城爲大,人子之情,奉檄是喜,臣之釋褐,今至十餘年矣,平素自期者,只不過區區祿養之計,而況今臣母回甲之期,隔以半年,崦嵫之暮景莫挽,介眉之至情愈急,古人云,事君日長,事親日短,若能及此時,得占優閑之邑,以遂便養之誠,則臣之志願,於斯畢矣,亦豈不有裨於聖朝錫類之化哉?臣之猥忝瀛選,日月無多,軒陛戀結之私,豈欲遽違於承明之廬,而第伏念,殫誠乃職,無間於內外,今若效力於簿書之末,受任於芻牧之寄,則亦或爲一半分報效之地矣。伏乞聖慈,天地父母,俯賜矜憫,特命選部,畀臣一小邑,俾伸至情,不勝大願,臣無任云云。省疏具悉。疏辭,許令該曹稟處。
乙丑五月十二日未時,上御誠正閣。右承旨·左副承旨·右副承旨入侍時,右承旨李文會,左副承旨韓致應,右副承旨李好敏,假注書徐淇修,記事官白致樂,別兼春秋金蓍根,以次進伏訖。上曰,俄命閣臣入侍,何不入來耶?催促入侍,可也。賤臣承命出傳,與直閣洪奭周,偕入進伏。上曰,待敎出番耶?奭周曰,今日出番矣。上曰,奎章總目,其間盡爲編摩耶?奭周曰,所藏諸書,編帙浩汗,作家姓名,亦多未詳,未盡考出,故姑未就完矣。文會曰,梓宮加漆時,朝廷哭班及問安,間因下敎姑停,而待加漆終度時,更爲提稟事,頃承下敎矣,加漆今餘兩度,而望日卽終度云,哭班及問安,如前爲之乎?上曰,梓宮結裹,當於終度後爲之耶?文會曰,然矣。上命文會讀公事,仍命書判付訖。上曰,其餘公事,出去判付,而因山時都監儀註·禮曹儀註,凡例不同,間有相左處,都監儀註,則右承旨讀之,禮曹儀註,則左副·右副,詳爲考準,可也。文會讀奏訖。上命奭周曰,奎章總目,待敎承命編摩乎?奭周曰,然矣。上曰,當初編輯之人,終始主管,然後可以專一矣。奭周曰,一人雖不專管,別無窒礙之端矣。上曰,然則入直閣臣,無論誰某,從便爲之,可也。仍敎曰,內閣番次,別無一定之式耶?奭周曰,然矣。命閣臣先退。仍命退,承史以次退出。
乙丑五月十二日酉時,上御誠正閣。坐直承旨入侍時,右副承旨李好敏,假注書徐淇修,記注官崔鳳和,記事官白致樂,以次進伏訖。上命好敏讀奏公事,仍命書判付訖。上曰,注書出去,秋曹草記及畿閫望筒,先爲頒布,可也。賤臣承命出傳,仍敎于好敏曰,其餘公事,出去判付,可也。命退,承史以次退出。
上在昌德宮廬次。大行大王大妃殿初喪。
自開東至申時,灑雨下雨,測雨器水深七分。
柳烇啓曰,合辭方張之時,兩司無詣臺之員,事甚未安,除在外·未署經外,未肅呈告人員,竝卽牌招,何如?傳曰,允。
崔獻重啓曰,臣獻重,今日請諡宗廟,上諡殯殿習儀進去,下直之意,敢啓。傳曰,知道。
傳于李好敏曰,右承旨·右副承旨入侍。
徐瀅修啓曰,明日傳香,禮房承旨當爲齋宿,行左承旨崔獻重,卽爲牌招,何如?傳曰,允。
徐瀅修啓曰,吏曹郞廳來言,臺諫有闕,政事取稟。傳曰,當日爲之。
徐瀅修啓曰,卽者吏曹郞廳來言,政事當日爲之事命下,而判書黃昇源,參判韓用鐸,參議金箕象,俱以病不來,不得開政云,判書·參判·參議,竝卽牌招,何如?傳曰,允。
以京畿監司金達淳狀啓,始興縣監金魯敬,與都事尹久東,有應避之世嫌,不得已罷黜事,傳于崔獻重曰,今日政,與他道邑相換。
以吏曹參判韓用鐸牌不進推考傳旨,傳于崔獻重曰,更爲牌招。
有政。吏批,行判書黃昇源,參判韓用鐸進,參議金箕象式暇,行左承旨崔獻重進,啓曰,公州牧判官,今當差出,而本州以營下劇邑,素稱難治,不可不擇差,他道有聲績已準限守令,竝擬,何如?傳曰,允。以李尙愚爲正言,趙德潤爲右尹,洪祐燮爲兵曹佐郞,趙民和爲直講,李惟遠爲瓦署別提,宋欽書爲居昌府使,兼喬桐府使單金爔,學正單金聖灝,學錄單李鼎鑑,贈戶議李澤身贈禮參例兼,故通德郞李宗相贈左承旨,已上同知李永厚兩代,以權爲社稷令,金泳爲引儀,金履綏爲淸道郡守,始興縣監金魯敬,洪川縣監趙儀逵相換,以趙鎭順爲公州判官,宋綸載爲淳昌郡守,朴南源爲新寧縣監,權丕應爲典簿,金思采爲工曹佐郞。
兵批,行判書金思穆病,參判李普天入直進,參議尹羽烈,參知吳翰源病,同副承旨柳烇進,同知韓命喆,僉知宋守淵,副司果元有朋,副司正徐淇修,以上竝單付。
崔獻重啓曰,奏御文字,何等審愼,而訓導望單子,有此誤書,致勤下敎,臣之矇然捧入,不勝惶悚,原單子,改付標以入,而當該政官,不可無警,推考,何如?傳曰,允。
以大司諫鄭東觀,掌令尹濟弘牌不進罷職傳旨,傳于柳烇曰,推考傳旨捧入。
崔獻重,以魂殿都監摠護使意啓曰,本都監堂上金思穆,實病難强,此時敦匠之任,不可虛靡,今姑減下,其代漢城府判尹李集斗差下,使之察任,何如?傳曰,允。
李文會,以訓鍊都監言啓曰,本局哨官邊在華,身病猝重,勢難察任,改差,何如?傳曰,允。
吏曹啓目,粘連觀此弘文館副校理李泳夏上疏,則以爲,臣母,自少多病,老益沈痼,素患蛔積之症,兼以水土之祟,十數年來,寧日恒少,而臣家素貧窶,計拙謀生,菽水之供,尙患難繼,藥餌之補,尤何可論?代乞聖慈,特命選部,畀臣一小縣,俾伸至情亦爲白臥乎所,李泳夏之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之情是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
修撰申緯疏曰,伏以臣稟賦綿弱,多病少慧,平素飮啄,藥餌過半,尋常看讀,抛棄居多,四十無聞,臣實自悼,只緣遭遇明時,僥倖祿仕,身備法從,職忝論思,迺與鴻匠駿髦,步武相聯,依近日月,沐浴恩榮,是豈如臣愚賤夢想所到哉?況臣數年之間,又添奇疾,顔狀外變,神識內遁,自叨見職,持被供劇,日字無多,挾冊登對,醜態畢露,此已臣罪著瘝曠,咎積濫踰,每一循省,若隕淵谷,至如史局之任,義在終事,逐日仕進,殫力筆硯,粗效萬一,臣分卽然,而緣臣病故,至煩請免,此尤臣罪合萬隕,難以自解。臣聞人臣事君,其道有二,輔導君德,福澤斯民上也,服勤事任,夙夜匪懈次也,顧臣於此,一無所當,仰贊鴻化,旣蔑其學,俯竭駑才,又虧其分,庸庸賤品,苟充邇班,堂堂玉署,徒作病坊,其在量入,何敢冒據,而當初逡巡,義分是怵,到今辭巽,瀆擾是懾,一味因循,五朔于玆,臣實自媿,人將謂何?臣於是職,誤恩旣侈,踰分已極,過此以往,何所希冀?第臣區區情事,有切急者,臣若徒懷嚴畏,不一鳴號,則聖明在上,何由悉燭?臣有偏母,年迫八旬,氣血漸耗,滋補是急,寒暑易感,調護是資,而家事剝落,計拙謀生,養老之具,無一適宜,飢飽溫冷,病隨以加減,齒髮視息,居然爲大耋,西暉奄奄,此心遑遑,且臣之受生,在母衰晩,偏深劬勞,過貽惟憂,母子恩愛,人孰無之,豈有如臣相依爲命?手中之線,臣以爲衣,度寸之蔥,臣以爲食,自幼而壯,迄今强仕,而一日之養,未效子職,臣又病孱,事故未知,臣情到此,吁亦悲矣。若能及此粗安,養以專城,則自今以後,臣母之年,皆殿下所賜,感激隕結,當復如何?噫,犬馬微誠,豈欲承明之一出,而烏鳥私情,實及林下之反哺,古人所謂事長報短,政指微臣今日心事,玆敢不避煩猥,冒瀆衷懇。伏乞聖慈,俯垂矜憐,特命選部,畀臣一縣,遂臣大願,不勝幸甚,臣無任云云。省疏具悉。疏辭,下該曹稟處。
乙丑五月十三日未時,上御誠正閣。右承旨·右副承旨入侍時,右承旨李文會,右副承旨李好敏,假注書趙鐘永,記事官白致樂,別兼春秋徐有恂,以次進伏訖。上曰,俄有史官一人加數入侍之命矣,誰當入來乎?文會曰,廳注書當爲入來矣。上曰,兼史一人入侍。賤臣承命出傳,與記注官崔鳳和,偕入進伏。上以顯隆園誌文紙封印啓字,命有恂曰,持此而往實錄廳,傳給於前文衡,使之手書以入於實錄中,勿令諸堂郞見之,可也。且史事甚重,諸郞粉板之役,亦須審愼勿煩爲好,此意仍爲竝飭,印役之今至何境,亦爲知來,可也。文會曰,曾經文衡,有廣州留守與領敦寧,誰處當爲傳給乎?上曰,傳於領敦寧,可也。有恂曰,實錄郞廳摘奸,則何以爲之乎?上曰,此則置之。上又敎文會曰,仁政殿營建時,取土於永肅門外,所鑿處頗廣大云,除出闕內入直禁衛鄕軍幾許名,使入直兵曹郞廳看役,以其營建後所餘土石,還爲塡補,而一日所食點心次,量宜給之,不必刻限督役,只要隨隙爲之之意,分付兵曹,可也。仍命退,承史以次退出。
上在昌德宮廬次。大行大王大妃殿初喪。
藥房都提調李敬一,提調黃昇源,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮供上透耳筒,依前方製入事,榻前下敎。
柳烇啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
以大司諫鄭東觀,正言李尙愚,掌令尹濟弘牌不進罷職傳旨,傳于柳烇曰,推考傳旨捧入。
以江原監司林漢浩狀啓,橫城縣民家失火事,傳于韓致應曰,當農失所,極爲驚慘,元恤典外,與挾戶一體別加顧恤,使之不日結構事,回諭。
李文會,以兵曹言啓曰,本曹佐郞任俊常,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以訓鍊都監言啓曰,今五月十五日魂殿望祭朝奠兼行時,因兵曹節目,廣智營軍四十五名,哨官崔擎柱,軍餉色軍十五名,北營標下軍三十五名,千摠李顯宅率領,與禁衛營·御營廳將官軍兵,自弘化門外北路至南路,稍遠排立作門,雜人一切嚴禁,事畢後,各還直所,而竝待標信擧行之意,敢啓。傳曰,允。
吏曹啓目粘連,觀此弘文館修撰申緯上疏,則以爲,臣有偏母,年迫八旬,氣血漸耗,滋補是急,寒暑易感,調護是資,而家事剝落,計拙謀生,養老之具,無一適宜,飢飽溫冷,病隨以加減,臣情到此,吁亦悲矣。伏乞聖慈,特命選部,畀臣一縣,遂臣大願亦爲白臥乎所,申緯之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
執義高宅謙啓曰,請興陽縣竄配罪人申耆,亟施絶島安置之典。請正法罪人鏔,亟施孥戮之典,請屛裔罪人沈魯榮,亟施絶島定配之典,其餘諸子,亦爲依律散配。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。請民始諸子應坐之類,亟令王府,依律擧行。請故判府事李命植,亟施追奪官爵之典。請周爀,亟令王府,嚴鞫得情,夬正典刑。請亟下三啓依允之傳旨,令該府擧行焉。請物故罪人基讓子寵億,姑先施以竄配之典。請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,夬正典刑。以上措辭見上答曰,不允。
上在昌德宮廬次。大行大王大妃殿初喪。
中宮殿誕日,大殿·王大妃殿·惠慶宮·嘉順宮,內閣·政院·玉堂·朝廷二品以上·六曹堂上口傳問安。答曰,知道。中宮殿,內閣·政院·玉堂·朝廷二品以上·六曹堂上單子問安。答曰,知道。望祭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。終度加漆後,大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上奉慰口傳問安。答曰,罔極。
柳烇啓曰,備邊司郞廳來言,今日賓廳日次,而中宮殿誕日問安相値,不得來會云矣,敢啓。傳曰,知道。
崔獻重,以奎章閣言啓曰,景慕宮望廟樓今望奉審,無頉之意,敢啓。傳曰,知道。
崔獻重,以國葬都監摠護使意啓曰,山陵都監京郞廳任俊常改差,代以兵曹佐郞李英埴差下,使之察任,何如?傳曰,允。
李文會,以備邊司言啓曰,卽見廣州留守李晩秀狀啓,則以爲,本府麥嶺,民食自來艱乏,而見今農務方張,緣於無食,不能自力,餉穀留庫大米一千石許分事,請令廟堂稟旨分付矣。收麥尙遲,非但艱食憂悶,移秧在卽,亦有失時可慮,今此據實登聞,政合援例加分,依該守臣狀請,特爲許施,何如?傳曰,允。
上在昌德宮廬次。大行大王大妃殿初喪。
柳烇啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
柳烇啓曰,卽者義禁府都事來言,時囚無得過三日滯囚,曾有定式矣,時囚罪人金尙墀·崔笠·李殷錫,當爲議處,而判義禁金思穆,身病猝重,次堂例不得擧行云,判義禁卽爲牌招,何如?傳曰,允。
傳于李好敏曰,左承旨許遞,前望單子入之,待下批牌招察任。
承旨前望單子入之,吳翰源落點。
傳于吳翰源曰,實錄校讎堂上兼帶銓職詞訟之任,竝許遞,前望單子入之。
以大司諫鄭東觀,正言李尙愚,掌令尹濟弘牌不進罷職傳旨,傳于吳翰源曰,推考傳旨捧入。
兵曹口傳政事,護軍徐美修·韓用鐸竝單付。
李文會,以都摠府言啓曰,副摠管趙德潤,以漢城府右尹,本府坐起,晝仕出去之意,敢啓。傳曰,知道。
李好敏,以國葬都監摠護使意啓曰,誌文草圖書,令書寫官奎章閣直閣洪奭周,正書以入之意,敢啓。傳曰,知道。
李好敏,以禮曹言啓曰,卽接奉常寺所報,則東耤親耕田所種大麥·小麥兩種,今月念後,當爲成熟云矣,依庚申年例,以攝刈擧行,而此後刈獲之節,亦依此施行之意,分付,何如?傳曰,允。
韓致應,以戶曹言啓曰,臣鎭寬,今日以慶尙道右漕倉漕船點檢事,出來江上矣。全羅道法聖倉所屬光州等十三邑鎭甲子條田稅·大同合米一萬九千六百九十五石零,太四千七百二十三石零,本倉元漕船二十五隻分載,到公忠道泰安境內,一隻致敗事,已自本道監營登聞,其餘二十四隻,今始來泊于西江前洋,故一體點檢之意,敢啓。傳曰,知道。
行吏曹判書黃昇源疏曰,伏以日月不居,我大行大王大妃因山遠期漸臨,伏惟聖情,哀慕罔極,益復如初,迺者皇天祖宗,默垂眷隲,聖痘平復,玉體康强,三晝晉接,萬幾勤勵,太平萬世,寔自今始,殿宮悅豫於上,臣民懽祝於下。仍伏念臣,猥以無似,職忝保護,獲瞻宗社無疆之慶,祗切朝野共忭之忱,不意懋賞之典,至及於罔功之賤,崇班晉秩,已溢涯分,而皐比田民,寵章便蕃,臣至今惶隕恧蹙,如無自容,且臣聞辭受去就,人臣之大防,苟於此,漫漶而弁髦之,則餘無足觀也。是故朱子有訓曰,士大夫辭受出處,非獨一身之事,其所處之得失,實關風俗之盛衰,是豈可淺之爲言哉?臣於冢宰之任,自知其萬不近似承乏濫叨,苟然冒膺,已愧古人辭鴻樞之節,而一經大政,奉身引去,又是銓家不易之故例也。前冬大政,臣旣冒當不敢當之任,上而不能稱塞聖旨,下而不能平允物情,則固宜劃卽引去,以存銓家古例,而尙今淟涊盤礴,有若不識人間有廉隅大防,是豈私分之所敢安哉?伏惟聖上,小心典學,勵精圖理,嚴廬哀疚之中,丙枕靜攝之餘,一念民國,董正治官,而百隷之怠豫成習,庶事之叢脞轉甚,以至浮囂躁競,無可救藥,則此時冢宰,當使公朝宿望風議所著者,任其彈壓振刷之責,然後庶可維持世道,而如臣性本慵拙,老益昏耄,銓任半載,旣乏涓埃之報效,徒增邱山之郵罪,莫重奏御文字,每失照檢,前後推緘滿囊,臣不勝惶汗,自厭其冥然蹲據也。隨事胡塗如此,而今若强責其甄別流品,進退庶僚,則決知其僨敗立至,尙何望世道之有補哉?秉銓之臣,疊當大政,絶罕其例,而在臣又是已試蔑效者,銓例之不可破壞,廉防之不可放倒,尤爲臣去就已判者也。當朔儲窠,纔已稟定於前席,及此時鐫免,然後庶無公私窘速之慮,此臣所以日夜蘄願,惟在聽卑之天,曲遂微諒也。且臣命塗畸窮,白首垂死,間失所愛幼子,神精遁喪,有時忽忽,如坐忘人,加以輪行毒感,浹月彌留,少或失宜於將攝,則喘喘有將盡之形,雖居家酬應,前忘後遺,顚錯居多,以此病情,擔負重任,洊行許多注措,決是行不得者也。由前由後,臣之必欲引遞,亶出於萬不獲已也,至於內局兼帶,係是保護之任,殫竭愚鈍,固臣至願,而當此逐日監煎之時,尤不可一任虛帶也。玆敢披瀝肝血,仰瀆宸嚴,伏願聖明,俯垂鑑諒,亟令鐫改臣天官本職,內局兼銜,俾免公私狼狽,千萬幸甚,臣無任云云。答曰,省疏具悉。重任不可無端遞解,卿其勿辭行公。
行兵曹判書金思穆疏曰,伏以臣跡畸任重,無路承膺,拚死違召,殆過十數,情雖出於窮阨,罪難逭於逋慢,而聖度天大,曲加涵貸,至以區區之去就,屢煩丙枕之酬應,禁鑰特留,夜漏將徹。臣於是,義分是懼,廉愧莫恤,章皇肅命,黽勉受符,退自循省,冞增恧蹙,臣旣冒出,亦已行政,則復事祈免,尤涉猥越,而顧臣目下病狀,實有所萬萬難强者。蓋其血症,自是貞疾,少有勞動,如期發作,始旣受損於行役驅馳之後,末又陡劇於敦匠奔走之餘,吐咯交作,苦歇無常,頃赴政席,重失將攝,吐變爲衂,一直如注,頃刻之間,暈倒不省,舁還私次,奄奄垂盡,傍觀爲之驚心,醫者幾乎閣手,榮衛耗散,而寒熱迭攻,痰火衝升,而飮啖全却,委身床玆,人事都絶,復起供劇,已矣無望。迺於此際,議處有命,天牌踵臨,病情已痼,蠢動末由,伏枕惶隘,如添一症,玆敢倩人構疏,疾聲哀籲。伏乞聖玆,特賜矜諒,亟削臣本兼諸職,俾便調治,仍勘臣前後辜犯,以昭法紀,千萬幸甚,臣無任云云。答曰,省疏具悉。往事已宿,情勢亦伸,卿其調理行公。
上在昌德宮廬次。大行大王大妃殿初喪。
自午時至申時,日暈。
柳烇啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于李文會曰,左承旨·右承旨·左副承旨·右副承旨·同副承旨入侍。
以公忠監司朴崙壽狀啓,石城縣監李玄始遭父喪,其代,令該曹擇差下送事,傳曰,政官牌招開政。
韓致應,以兵曹言啓曰,今此因山時,道路橋梁摘奸,本曹堂上一員,當爲進參,而參判李普天入直,參議尹羽烈受由,參知未差,無進參之員,參知未差之代,令該曹,以在京無故人口傳差出,待下批牌招,以爲進參之地,何如?傳曰,參議許遞,與未差之代,今日政差出,可也。
吏曹參判前望單子入之,徐瀅修落點。都承旨前望單子入之,徐美修落點。
吳翰源啓曰,行吏曹判書黃昇源,參判徐瀅修,參議金箕象再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,參議推考傳旨捧入,與判書·參判,一體更爲牌招。
左尹前望單子入之,吳泰賢落點。
同義禁前望單子入之,李尙度落點。
有政。吏批,行判書黃昇源進,參判徐瀅修進,參議金箕象進,右承旨韓致應進,以韓興裕爲兵曹參議,柳畊爲參知,李爲佐郞,柳曾模爲石城縣監,左尹單趙德潤,右尹單吳泰賢,承文正字單丁若琇,故生員韓興相贈戶參例兼,故學生韓胤明贈左承旨,以上同知韓宗瓚兩代,兵曹參議單柳畊,參知單韓興裕。
兵批,行判書金思穆病,參判李普天入直進,參議未差,參知未差,左承旨李文會進,同知李寅昌,副護軍尹羽烈竝單付。
以大司諫鄭東觀,正言李尙愚,掌令尹濟弘牌不進罷職傳旨,傳于柳烇曰,推考傳旨捧入。
吳翰源,以實錄廳摠裁官意啓曰,本廳校讎之役,見今浩多,郞廳苟艱,司諫院司諫鄭來百,副司直金啓溫,校讎郞廳加差下,仍令該曹口傳啓下,使之察任,何如?傳曰,允。
吏曹口傳政事,實錄編修官單鄭來百,記注官單金啓溫。
吳翰源,以國葬都監摠護使意啓曰,因山時道路橋梁摘奸事,本都監堂上都廳郞廳,與頓遞使兵曹工曹堂上·繕工監提調各一員,今月十八日先肅拜,十九日進去時,祭器及表石,當一體陪進矣,凡諸等事,依例擧行之意,分付京畿監司處,何如?傳曰,允。
李文會,以備邊司言啓曰,卽見京畿監司金達淳狀啓,則備陳南陽等七邑麰還數多,民邑俱病之狀,仍以爲,會付麰中南陽六百石,安城一千五百石,楊根九百石,陽城一千石,果川四百四十九石,竝作租,安山六百二十五石,準折作太,加平二百石,作粟事,竝請令廟堂稟旨分付矣。該道麰還元摠最多,分給則未免勒授,收捧則或至轉貿,參以邑弊民情,不可無變通之道,今此換色代捧,亦多有已行之例,依所請許施,何如?傳曰,允。
韓致應,以賑恤廳言啓曰,西部小貞洞契任掌池德諴,今月十七日,本洞路傍,得一歲遺棄男兒,同里居良女金召史,欲爲收養,北部部契任掌裵仁福,今月十七日,本洞路傍,得二歲遺棄男兒,同里居良女姜召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
乙丑五月十七日未時,上御誠正閣。左承旨·右承旨·左副承旨·右副承旨·同副承旨入侍時,左承旨李文會,右承旨韓致應,左副承旨李好敏,右副承旨柳烇,同副承旨吳翰源,假注書趙鐘永·徐淇修,記注官鄭宗顯,別兼春秋徐有恂,直閣洪奭周,以次進伏訖。上命翰源,讀公事訖。文會曰,吏曹判書黃昇源,參判徐瀅修,參議金箕象牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?上曰,依爲之,參議推考傳旨捧入,一體牌招,可也。出擧條文會曰,永肅門外掘土處塡補事,頃承下敎,以正殿營建時所餘瓦礫沙石,姑爲塡之,而向者丹鳳門內造山近處,亦有頹破處,以此塡補,而所餘無多,目今役處甚鉅,無他取土處,勢將疏濬闕內川溝,以其沙土,塡補爲計矣。且聞該曹所言,則六十名軍人太不足,無以從速竣役,今若調發三數百名,則可以四五日內了當云矣。上曰,日氣向熱,勿亟其役,從便漸次塡補,限以一朔,則豈不告完耶?仍敎曰,闕內何處,濬川云耶?文會曰,內閣內及禁川橋等處,而闕內濬川,例以十年爲限矣,年久停廢,水道多有塞閼處,不可不從速疏滌云矣。上曰,兵曹郞廳,往董其役耶?文會曰,入直郞廳進去矣。上曰,不必張大,以兵曹軍六十名,略加疏滌塡補,可也。仍敎曰,役處果鉅大耶?翰源曰,堀處甚鉅,聞該曹郞所言,則以見在數少軍人,雖一月內,不可畢役云矣。上曰,寬緩不迫,用不息之功,則自底竣事矣。上敎于奭周曰,待敎何當入直耶?奭周曰,今方受由下鄕,念後當入來云矣。上曰,奎章總目,何間可訖工耶?奭周曰,祕府可考書籍,已盡請出,編摩亦幾訖工,而原書以時世先後爲次序,今若以新增之目,添入於舊本之下,則三代漢唐之書,反居於淸人文集之下,凡例未免淆亂,不可不一從次第,從頭釐正,不然則以新增之目,另爲一冊亦可,當一番稟裁而爲之矣。上曰,從頭釐正與另爲一冊,何者爲勝耶?奭周曰,從頭釐正,雖難猝乍訖工,而必如是,然後始成冊子體段矣。上曰,若另爲一冊,則幾日可畢?奭周曰,繕寫之役,不過數日當完,而原書亦有不可不釐正者矣。上曰,然則從當合爲一冊,而今番則姑先另寫一卷以入,閣臣出去,卽速繕成也。上曰,坐直承旨爲誰耶?文會曰,右副承旨·同副承旨伴直矣。上曰,左承旨·右承旨坐直,可也。仍命退,承史以次退出。
上在昌德宮廬次。大行大王大妃殿初喪。
韓致應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,左副承旨李好敏,今日不爲仕進,卽爲牌招,何如?傳曰,允。
李好敏啓曰,行大司憲李直輔,掌令宋穉圭,持平金商雨在外,執義高宅謙疏批未下,掌令尹濟弘牌不進,持平柳聖儀未署經,監察茶時之意,敢啓。傳曰,知道。
傳于李文會曰,都承旨·左承旨·右承旨·左副承旨·右副承旨·同副承旨入侍。
承旨前望單子入之,尹羽烈落點。
以慶尙監司金羲淳狀啓,進上竹笋,限內不得封進,惶恐待罪事,傳于韓致應曰,卿其勿待罪事,回諭。
承旨前望單子入之,韓興裕落點。
以大司諫鄭東觀,正言李尙愚,掌令尹濟弘牌不進罷職傳旨,傳于李文會曰,推考傳旨封入。
都承旨前望單子入之,朴宗來落點。
以承旨房望,傳于李文會曰,承旨房仍,右承旨爲軍士房。
傳于李好敏曰,左承旨入侍。
承旨前望單子入之,李文會·韓致應落點。
兵曹口傳政事,護軍單徐美修。
李文會,以備邊司言啓曰,副護軍柳,獻納愼性眞上疏批旨,有令廟堂稟處之命矣。取見其疏本,則柳疏論宮禁守衛事,衛將番次,當有應行之規,不必別創新式,衛軍逃避或換牌,果有是也,誠極駭然,令兵曹嚴飭。擇守令事,軍糴釐弊事,京外設官,各有所主,常時察飭,其責在於臣等,別無可以稟處者。藥丸設貢事,驟聞而言之者,以爲便宜,容或無怪,而民人之願爲作貢者,計在取利,則措備藥丸之終歸於有名無實,灼然可知,今於撤罷年久之後,遽議作貢,非所可論,擇遣審理使事,別遣使命,非自下所可仰請。愼性眞疏論還穀作錢事,安義等四邑田稅木代錢事,臺臣見還多之爲弊,故有此減多爲少之論,臣等之屢飭於各道,以爲較戶量穀之地者此也,雖未造次釐正,要之期於均平,至若惟正之供,法意至嚴,許其代錢,不可擧論,竝置之。京上納情債事,京外情費之過濫,其害終歸於民,自廟堂嚴飭各司,俾無違越,亦已有年,而臺疏陳弊,猶復如此,可知其爲弊之無減於前日,揆以法綱,極爲寒心,申加分付於各司,俾各一遵常式,毋或更爲違犯,俾法令必信,實惠下究之地,何如?傳曰,允。
韓致應,以漢城府言啓曰,開城府市民五十名,今方上來,自願爲轝士軍,而前有添付使用於市民引曳之例,今亦依前例添用之意,分付轝士大將,何如?傳曰,允。
乙丑五月十八日未時,上御誠正閣。都承旨·左承旨·右承旨·左副承旨·右副承旨·同副承旨入時時,都承旨徐美修,左承旨李文會,右承旨韓致應,左副承旨李好敏,右副承旨柳烇,同副承旨吳翰源,假注書趙鐘永·徐淇修,記注官崔鳳和,別兼春秋金蓍根,直閣洪奭周,以次進伏訖。上曰,兵曹堂上,以橋梁摘奸事,今日出去耶?文會曰,明日出去,當日內復命云矣。上曰,承旨若不座次肅拜,則雖陞付爲右位,不以右位施行耶?美修曰,若不肅拜,則依舊下位,肅拜然後,始以右位施行矣。命書傳敎曰,左承旨許遞,前望單子入之,待下批牌招察任。賤臣承命出去,持入前望以進。上曰,新資人中,未經銀臺者爲誰耶?文會曰,尹羽烈·韓興裕矣。上曰,承旨牌去來申飭,可也。鐘永承命出傳。上命美修·致應讀公事,仍命書判付訖。敎曰,若一經左承旨,則雖曾經右位者,未經左承旨之前,不得爲右位耶?美修曰,然矣。院中亦有座次題名冊,恪遵院規矣。上曰,注書出去,承旨先生案及內閣·玉堂先生案入之。承旨座次,冊亦爲入之,仍敎曰,內閣先生案,則有先朝御製序文,事體自別,上番兼史出去,各奉以入,可也。鐘永·鳳和,承命出去,各奉以進。上命美修,讀內閣先生案御製序文及閣臣題名錄訖。上曰,座次肅拜,亦於殯殿爲之耶?美修曰,然矣。上曰,光政門排立軍,尙今把守乎?美修曰,尙不撤罷矣。上曰,工役之時,軍人多數往來,必有紛雜之患,承旨出去,各別申飭,可也。仍敎于美修曰,史局之役,與院務,得無相妨耶?美修曰,自多掣礙矣。命書傳敎曰,都承旨許遞,前望單子入之,待下批牌招察任。又命書傳敎曰,左承旨許遞,前望單子入之,待下批牌招察任。又命書傳敎曰,右承旨·左副承旨許遞,前望單子入之,侍下批牌招察任。賤臣承命出去,持入前望以進。上曰,承旨肅拜催促,可也。鐘永承命出傳,上敎于奭周曰,頃日內下綱目,置之何處耶?奭周曰,姑爲藏置於東二樓矣。上曰,此本是內閣件乎?奭周曰,遍拾書目,無所載錄,未敢的知矣。仍命閣臣先退,又命左承旨入侍。賤臣承命出傳,好敏入來進伏。命讀公事訖,仍敎于美修曰,實錄印役,今至何境耶?美修曰,實錄卷帙,當爲五十卷,而其間刊印者爲十卷,此是五年條矣。上曰,實錄草本,待竣役洗草耶?美修曰,然矣。上曰,年條干支之以年繫月者,如綱目凡例耶?美修曰,此亦書年條干支,而又書淸國年號,書法甚謹嚴矣。上曰,鑄字大小,與內閣生生字何如耶?美修曰,較諸生生字,則稍大云矣。上曰,粉板移謄時,能無誤書之弊耶?美修曰,雖仔細考準,或不無誤落處矣。上曰,史官時政記,亦出送史局耶?美修曰,開局時,例自翰院出送,而文衡外他堂郞,則不得見之矣。大抵史局,體貌甚嚴祕,前文衡每面飭堂郞,實錄中文字,雖家人父子間,俾勿傳播,日前史官出來,申飭之後,尤十分謹密矣。上曰,列聖朝時政記,皆於實錄畢役後,同草本洗草耶?美修曰,然矣。蓍根曰,極涉猥越,而適因言端,玆敢仰達矣。史官時政記,法意甚重,若稽前代美制,藏之金櫃石室,以爲傳後之資,而我朝則不然,實錄編輯時,翰林時政記,出送史局褒貶予奪,惟在文衡之存拔,則烏可謂信史乎?且於實錄初本,洗草時同爲洗草,故列聖盛際,治法政模之載於彤管者,實錄所編之外,無以見史臣之書法,我東之無史,久矣。年前別兼春秋臣吳淵常陳疏以爲,時政記,則不爲洗草,與實錄同爲藏奉於史庫之意仰請,而其事旋寢不行,此誠史家之闕典矣。上曰,吳淵常疏批,下番或記得耶?蓍根曰,此是臣待罪翰苑以前事也,不能詳記,而似聞其時,以下詢大臣處之宣批,而廟堂回啓,以古例之難於變改,不得準請云矣。上曰,史官則毋論上下番,翰苑所藏時政記,或出見耶?蓍根曰,翰林兩人備員,然後始爲開庫出見,而至於修史,則下番外,不得爲之矣。上曰,下番纔自史庫歸來矣,奉化距京幾里耶?蓍根曰,距京六百餘里矣。上曰,實錄奉安於史庫何處耶?蓍根曰,史庫有上下層,上層則奉安實錄,下層則藏諸子百家書及該曹儀軌等書冊矣。上曰,史庫㵕漏,書冊不至傷汚耶?蓍根曰,今番奉審,則書冊間多傷汚者矣。上曰,列聖實錄,或無遺佚之患耶?蓍根曰,上下庫封鎖甚嚴,非史官不得開閉,豈有遺佚之患,而但文宗朝實錄中一卷,形止案以缺懸注矣。上曰,坐直爲誰耶?文會曰,左副承旨·同副承旨坐直矣。上曰,左承旨·右承旨坐直,可也。命書傳敎曰,惠慶宮進服蔘吉茶停止,人蔘粟米飮前方中,生白吉梗加二錢,自明日一貼式煎入。又命書榻敎曰,嘉順宮進服加味歸脾湯,依前方五貼製入。仍命退,承史以次退出。
上在昌德宮廬次。大行大王大妃殿初喪。
尹羽烈啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜呈告人員,竝卽牌招,何如?傳曰,允。
尹羽烈啓曰,行大司憲李直輔,掌令宋穉圭,持平金商雨在外,執義高宅謙疏批未下,掌令尹濟弘牌不進,持平柳聖儀未署經,監察茶時之意,敢啓。傳曰,知道。
傳于韓興裕曰,都承旨·左承旨·右承旨·左副承旨·右副承旨·同副承旨入侍。
以大司諫鄭東觀,正言李尙愚,掌令尹濟弘牌不進罷職傳旨,傳于尹羽烈曰,推考傳旨捧入。
傳于李好敏曰,右承旨·左副承旨入侍。
乙丑五月十九日申時,上御誠正閣。都承旨·左承旨·右承旨·左副承旨·右副承旨·同副承旨入侍時,行都承旨朴宗來,左承旨李文會,右承旨韓致應,左副承旨李好敏,右副承旨尹羽烈,同副承旨韓興裕,假注書趙鐘永·徐淇修,記注官崔鳳和,別兼春秋徐有恂,直閣洪奭周,以次進伏訖。上命興裕讀公事,又命羽烈讀公事,仍命文會·致應·好敏,讀公事訖。上曰,判付則出去爲之也。仍敎曰,光政門把守,果分付該曹,限畢役間,嚴禁雜人之意,申飭耶?文會曰,纔已嚴飭矣。上曰,自何時排立耶?文會曰,問於兵曹,則自二月爲始,把守云矣。上曰,其時必有該曹草記矣。仍敎曰,兵曹結束色謄錄入之。鐘永承命持入。上曰,哭班時殿門排立軍兵,爲幾名耶?文會曰,二品以上參班時,不爲排立,只於百官參班時排立,而幾至三百名矣。上曰,考見謄錄,可也。文會曰,謄錄中所錄,是二百九十五名矣。上曰,殿門,何處排立耶?文會曰,明政左右夾門·光政門三處排立矣。上曰,光政門把守,一時權宜之設,而當此工役之時,把守甚緊矣。好敏曰,非但匠手往來,哭班時出入,皆由此門,大內咫尺之地,事體自別,雖訖役後,因山前則遽難撤罷矣。上敎于奭周曰,總目新本已盡繕寫耶?奭周曰,舊本則多有誤書疊書處,凡例亦多淆亂,故今方釐正,追後編進,而新定一本,則纔已繕寫加衣矣。上曰,入之。仍命閣臣先退。上曰,都承旨昨日申後,除拜入來耶?宗來曰,然矣。仍命書傳敎曰,兵·戶換房。命退,承史以次退出。
乙丑五月十九日戌時,上御誠正閣。右承旨·左副承旨入侍時,右承旨韓致應,左副承旨李好敏,假注書徐淇修,記事官白致樂,記注官崔鳳和,以次進伏訖。上命書傳敎曰,右承旨馳詣顯隆園奉審,健陵·華寧殿,一體奉審以來。仍敎于致應曰,健陵莎草修改處,其間果善爲茁長,而着根之堅固與否,詳審以來,松蟲近頗熾盛云,松木得無見損耶?亦爲看審以來,可也。又敎曰,祭享雖不設行,焚香則爲之,必趁此時入去,而明日早發,則可以焚香前入達耶?致應曰,明日優可入抵矣。上曰,復命當在再明耶?致應曰,然矣。仍命退,承史以次退出。
上在昌德宮廬次。大行大王大妃殿初喪。
藥房都提調李敬一,提調黃昇源,副提調朴宗來啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,備邊司郞廳來言,今日賓廳日次,而顯隆園忌辰祭齋戒相値,不得來會云,敢啓。傳曰,知道。
朴宗來啓曰,假注書趙鐘永,身病猝重,勢難察任,今姑改差,何如?傳曰,允。
傳于韓興裕曰,左承旨·左副承旨·右副承旨·同副承旨入侍。
朴宗來啓曰,藥房三提調持湯劑來待矣。傳曰,封入。
傳于尹羽烈曰,都承旨兼帶同義禁許遞,前望單子入之,待下批牌招察任。
同義禁前望單子入之,徐瀅修落點。
趙鐘永改差,代以洪龜燮爲假注書。
傳于韓興裕曰,摠護使·魂殿都監提調·禮曹堂上來待。
韓興裕啓曰,摠護使徐邁修,魂殿都監提調洪明浩·李集斗,禮曹判書李翊模,參判徐榮輔,參議閔耆顯,依下敎來待矣。傳曰,入侍。
傳于尹羽烈曰,摠護使·魂殿都監提調·禮曹堂上更爲入侍。
尹羽烈,以義禁府言啓曰,卽接月令醫員李光祚手本,則時囚罪人金尙墀,素患風病猝發,有時昏倒,不省人事,崔笠,屢日處濕之餘,猝得臀腫,食飮全却,氣息奄奄,目下症形,十分危重,實有難保之慮云,罪人病勢如此,則一邊保放,一邊草記,曾有定式矣。金尙墀·崔笠,姑爲保放之意,敢啓。傳曰,知道。
執義高宅謙疏曰,伏以皇天降割,我大行大王大妃,奄棄臣民,如喪之痛,率普惟均,日月不居,因山漸近,聖孝含哀,益復如初,迺者惟天惟祖宗,眷佑我宗祊,聖痘平復,玉體康旺,此實億萬年無疆之休,帀域歡祝,曷有其極?仍伏念臣,以疎逖之跡,品性庸愚,學識空疎,本不合於淸朝耳目之任,而兼以年旣衰耗,病又沈痼,跧伏旅邸,無復廁跡周行之望矣。柏府恩除,遽下此際,臣聞命惝怳,罔知攸措,而義分是懼,黽勉出肅,而第伏念,臺憲之爲職,朝廷之上,綱紀是掌,百僚之間,糾察其責,則苟非言議風裁,可以聳動一世者,決不可擬議,而顧反以如臣朽鈍無用之人,苟然充數,此豈聖朝置臺閣之本意哉?自知旣明,冒膺無路。伏乞聖明,亟賜鐫免,以重公器,以安私分焉,臣於乞免之章,不宜贅及他說,而第於目下一事,有難泯默,略陳其槪焉。前持平臣李潮,在憲府時,出禁牌捉一巫女於城中,究覈其行巫之實狀,證案俱明,依法科治,此是霜臺流來之規也,而及其遞職之後,自秋曹,徑信巫女之干囑,捉致出禁之府隷,牢囚嚴刑,有若爲巫女雪憤者然,此何擧措耶?巫女雖百口粧撰,要作訴冤之狀,一番査實,則該洞諸證之招,鎭日送禱之家,固有掩諱之不得者,且以事面言之,近日臺閣,雖曰疲劣,顧其職,則古所謂立殿陛爭是非者也。乃欲右袒妖巫,歸咎於臺官,而推治府隷,殆若上司之論責屬司,少無顧藉,此實自有憲府以來所未聞之事也。故臣適忝見職,不勝訝惑,意或謂,前日臺臣,不無見瞞於禁吏,而巫女眞有一毫可冤之端,推捉其巫女及洞里看證,兩造頭面,則一如前臺時所供之辭,故臣欲治其誣訐秋曹之罪,則又自秋曹,捉致巫女,捧得自明之招,執爲左契,至於看證諸供之所無變改,則俱諉以出於私憾云,而文移臣府,蹲沓遣辭,必欲翻案乃已,一向牢囚禁吏,顯示責有所歸之意,何其爲巫女之至,而蔑臺閣之甚也?事雖微屑,實有關於法綱,臣謂秋曹當該堂郞,竝施譴罷之典,恐不可已矣,而臺風之漸隳,職由於如臣謭劣者之冒據,其所受侮,至於此極,此亦爲臣難安之一端。更伏乞聖慈,特遞臣所帶之職,仍治臣瀆擾之罪,以肅朝綱,千萬幸甚,臣無任云云。省疏具悉。疏辭,令廟堂稟處,爾其勿辭察職。
乙丑五月二十日辰時,上御誠正閣。藥房入診,在院承旨同爲入侍時,都提調李敬一,提調黃昇源,副提調朴宗來,假注書趙鐘永,記注官崔鳳和,別兼春秋金蓍根,直閣洪奭周以次進伏,醫官金光顯·李敬培·李惟鑑·卞觀海·吳仁豐·玄必采·柳曾模·秦東秀·吳千根·朴烇·趙宗協·李彦厚·安昌禧進伏於楹外,左承旨李文會,左副承旨李好敏,右副承旨尹羽烈,同副承旨韓興裕,假注書徐淇修,隨入進伏訖。敬一進前曰,數日以來,朝晝氣候,溫涼不適,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。敬一曰,童便進御,何爲而停止耶?上曰,此非可以長服者,故停止矣。敬一曰,近日則滯候何如?上曰,別無滯症矣。敬一曰,醫官入診,當如前爲之乎?上曰,俄見醫官座目單子,則似有未入來者矣。敬一曰,自前入診之四醫官中,金時中未得入來云,只以三醫官入診乎?上曰,依此爲之,而一人式使之入診,可也。千根入診後,仰奏曰,左右三部,大體調均,而右脈稍似闊大,未知近來滯候,何如耶?上曰,數日以來,咳嗽頗甚,嗽欲發時,喉間戛戛,嗽發則緊若有響應,此乃何爲而然耶?再昨日,似有滯意,其後更不如此矣。千根曰,別無外氣之觸感者耶?上曰,非有外氣之所感,而只是咳嗽難堪而已。千根曰,頗似有痰候矣。上曰,日熱時,或有汗出而不能善入之患,其間抑豈無受風而然耶?千根曰,咳嗽必挾外氣而發,然則似是外氣之所致矣,熱候則別無著現者耶?上曰,熱候則無之矣。千根曰,口渴等症候則無有乎?上曰,渴症亦無之矣。曾模入診後,仰奏曰,脈候則左右調順,無他症候,至於咳嗽,則或因外氣而發,而雖外氣,亦無著見於脈候者矣。敬一顧謂曾模曰,千根則以爲,脈候,似有闊大之慮云,其言何如?曾模曰,亦未知其闊大矣。上曰,趙宗協入診。宗協入診後,仰奏曰,脈候左右三部,皆調均矣,胃脈稍似闊大,而不是顯然也,比之常時則稍異矣。敬一顧謂宗協曰,脈候何爲而然耶?宗協曰,俄承聖候,以有咳嗽爲敎,咳嗽者,外感內傷之皆有者也,若非外氣所感,則脾肺經之內,必有痰滯而然矣。上曰,咳嗽,非有熱候耶?宗協曰,熱候則不似分明有之矣,晝夜之間,何時爲緊耶?上曰,寢起後或發嗽,而大體則晝夜如一矣。宗協曰,喉門無燥乾之症耶?上曰,無是矣。宗協曰,咳嗽者,本是氣上而發者也,脾肺經不能淸利,則亦或致此矣。上曰,趙宗協之言,謂有熱候云耶?敬一曰,似非的指熱候而言矣。宗協曰,熱候雖不分明,而脾肺經,似不淸利矣。上曰,不必議定湯劑乎?宗協曰,胃分上本有痰候,雖不必進御湯劑,而童便則好矣。敬一曰,此月內,則進御童便,似好矣。上曰,吳千根則謂之外氣,柳曾模則謂無症候,趙宗協則以熱嗽邊爲說,三見各異,無以的定,大臣及提調出去,議之以奏,可也。仍命大臣就座先退,敬一·昇源及奭周等先退,醫官等一齊先退。上曰,副提調亦出去,相議於都提調未出去之前,可也。宗來先退。上曰,公事入之。賤臣出去持入。上曰,史官分左右進伏。文會·好敏·羽烈·興裕,輪回讀奏公事訖。上曰,判付出去書之。仍命書榻敎曰,王大妃殿進御加味生脈散,自今日一貼式煎入。又命書榻敎曰,進御杏吉茶,自今日一貼式煎入。仍命退,承史以次退出。
乙丑五月二十日酉時,上御廬次,摠護使·魂殿都監提調·禮曹堂上入侍時,右副承旨尹羽烈,假注書徐淇修,記事官白致樂,記注官崔鳳和,摠護使徐邁修,魂殿都監提調洪明浩·李集斗,禮曹判書李翊模,參判徐榮輔,參議閔耆顯,以次進伏訖。邁修曰,日氣甚熱,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,卽伏聞今日,議定茶飮云,伏未審有滯候而然乎?上曰,滯氣則近日快差,而自日昨,有咳嗽之症矣。邁修曰,得無大段欠寧乎?上曰,不至大段矣。仍敎曰,今此召接卿等者,有時急下詢故也。殯殿梓宮,今日奉審,則地板下隅,有㵕漏處,比向時稍止,而間以唐粉,和漆塡塗,故罅漏處比原板漆着,不無厚薄之殊,且漆色不能如一,所見終涉未安,結裹日字,只隔數日,而有此㵕漏之患,未知何以則得宜耶?邁修曰,聞此下敎,不勝萬萬驚心矣。上曰,摠護使出去,招致今日奉審宗戚執事,詳問㵕漏處後,仍與諸宰,爛思博議,至於結裹日字之退定與否,亦爲講確指一以奏也。仍敎曰,結裹若退行,則書上字,亦當退行矣。邁修曰,然矣。上曰,出去商議後,卽爲回奏,而事體重大,不可以草記擧行,須入稟喉院,以爲求對講定之地,可也。仍命摠護使·諸宰先退。又命退,承史以次退出。
乙丑五月二十日戌時,上御廬次,摠護使·魂殿都監提調·禮曹堂上更爲入侍時,右副承旨尹羽烈,假注書徐淇修,記事官白致樂,記注官崔鳳和,摠護使徐邁修,魂殿都監提調洪明浩·李集斗,禮曹判書李翊模,參判徐榮輔,參議閔耆顯,以次進伏訖。上曰,諸宰及宗戚執事之言,果何如耶?邁修曰,臣與宗戚執事及諸宰,爛加商議,則以爲,旣見㵕漏之不止,遽然結裹,事甚未安,卄四日尙餘三四日字,其間若無點滴之患,則依前擇日結裹,實爲愼重之道,而唐粉與漆色,終未如一,且㵕漏塡補處,比原板漆着,不無厚薄之殊,所見極爲未安。臣意,則日字姑退四五日,而至於全體加漆,則自有度數定限,今不可爲之,只於地板㵕漏處,更爲和粉加漆,令漆工益加磨淨潤色,似好云,故敢此仰達矣。上曰,摠護使之意,以全體加漆,爲重難而然耶?邁修曰,然矣。上曰,都監堂上及禮堂,各陳所見,可也。明浩曰,只於當處加漆,則比原板漆着稍厚,且粉與漆,必無合色之理,臣意,則㵕漏處一邊,盡爲加漆,則似好矣。集斗曰,臣見則與大臣所奏,別無異同矣。翊模曰,臣見亦如此矣。榮輔曰,俄於閤外,大臣與宗戚執事酬酢之時,臣亦與聞,今於下詢之下,別無他見矣。耆顯曰,臣亦無他見矣。上曰,事體重大,當仰稟慈殿後下敎矣。仍命摠護使·諸宰先退。羽烈曰,再次入侍,以來待諸臣入侍,書出傳敎乎?上曰,依俄者入侍傳敎書出,而以更爲入侍書布也。上曰,坐直爲誰耶?羽烈曰,臣與同副承旨伴直矣。仍敎曰,親祭進香時受香一節及諸執事差出與否,問於香室及該曹以奏,丁丑·丙申年御製進香文句數,亦爲考出以入也。仍命退,承史以次退出。
上在昌德宮廬次。大行大王大妃殿初喪。
朴宗來啓曰,藥房提調黃昇源,副提調朴宗來,持湯劑來待矣。傳曰,封入。
傳于韓致應曰,奉審承旨入侍。
傳于尹羽烈曰,坐直承旨入侍。
韓致應啓曰,明日殯殿親進香事,命下矣。丙申年親進香時,有百官入參之例,今番則何以爲之?敢稟。傳曰,百官入參,依丙申年例爲之。
韓致應,以備邊司言啓曰,刑曹殺獄粘目判付內,鳳山金宗活獄事,令廟堂稟處事,命下矣。此獄,實因端的,詞證具備,執跡而言,三尺難逭,京外死獄,未必皆眞箇故殺,蓋多有夤緣致命,則苟或捨其已現之跡,求其難見之情法,隨而低仰,有非重人命之義。第念宗活之與旺目,本是親好之間,偶因醉後之戲,瞥然之踢,遂成結果,雖異邂逅之斃,可謂孟浪之殺,此所以道啓曹讞,皆有原情傅生之論,臣等豈有他見,而求生於必死之中,參情於常法之外,亦不敢遽論,上裁,何如?傳曰,道啓曹讞,旣無參差,大臣之議又如此,從輕律施行,可也。
乙丑五月二十一日酉時,上御誠正閣。奉審承旨·坐直承旨同爲入侍時,左承旨李文會,右承旨韓致應,左副承旨李好敏,假注書洪龜燮,別兼春秋金蓍根,記事官盧,直閣洪奭周,以次進伏訖。上曰,健陵奉審則無頉乎?韓致應曰,無頉矣。上曰,丁字閣·碑閣,一體奉審乎?致應曰,亦皆無頉矣。上曰,莎草,何如?致應曰,葉色靑新,亦有方生之葉,以臣所見,着根無慮,而陵官之言,亦如此矣。上曰,園所奉審,則何如?致應曰,園上丁字閣·碑閣,亦皆無頉矣。上曰,華寧殿奉審,則何如?致應曰,殿內無頉矣。上曰,松蟲之患,止息乎?致應曰,蟲患初不侵於明堂之內,而古西門近處,略有此患,今則侵息大皇橋近處,則當初有熾盛之慮矣,龍仁軍,趁時拾捉,今則夬止,留守與陵官,皆以爲不復更熾云矣。上曰,農形,何如?致應曰,秋牟則幾盡向熟,而雖謂之無前大豐,可也。春牟則雖不如秋牟,亦可免凶,而移秧則果川·華城兩邑,幾半爲之,而民力不及,故姑未盡移,然水根姑無不足之慮云矣。上命夾侍,宣示親祭祭文,而敎于奭周曰,閣臣讀此祭文,而字句間,如有未盡處,仰請刪改,好矣。奭周讀畢奏曰,以臣管見,宸翰卓越〈常〉典,誠不勝欽仰萬萬矣。上曰,承旨出去後,與閣臣取考列聖誌狀中所在已例,正其頭辭,出給香室書入,可也。仍敎曰,頭辭竝書前後所進徽號,可也。文會曰,干支,何以爲之乎?上曰,以明日書之。文會曰,時刻單子,以何時書入乎?上曰,以午初爲之。仍命書傳敎曰,大行大王大妃殯殿進香,明日親行,祭文當親撰,祭物亦當自內措備,執事以宗戚爲之,該房知悉。上曰,禮·戶換房。上曰,承旨奉祭文,由正門出去。好敏奉祭文出。上命閣臣先退,奭周出。好敏曰,摠護使言送曰,誌文之向來啓下者,卽製述官之自家書納者,故只書製述官職銜,而燔誌之時,當書書寫官禮參徐榮輔職銜,而此是已例也,不必草記,自政院入稟,爲好云,故敢此仰達矣。上曰,唯。文會曰,咸鏡道進香,以明日爲定矣,親進香旣在明日,則不無押尊之嫌,退行於他日,何如?上曰,果有屑越之嫌,退行,好矣。上曰,明日上冊袱時,文武百官進參,宜矣。上命書傳敎曰,假注書洪龜燮,筵體有所失措,推考。仍命退,承史以次退出。
上在昌德宮廬次。大行大王大妃殿初喪。
書上字後,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上,單子奉慰問安。答曰,罔極。藥房口傳問安。答曰,罔極。親進香後,大殿·王大妃殿·中宮殿·惠慶宮·嘉順宮,內閣·政院·玉堂·百官,奉慰單子問安。答曰,罔極。藥房口傳問安。答曰,罔極。
尹羽烈啓曰,合辭方張之時,諫院無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李文會啓曰,弘化門外排立軍解嚴次,標信請出之意,敢啓。傳曰,知道。
藥房提調黃昇源,副提調朴宗來,持湯劑來待矣。傳曰,封入。
尹羽烈啓曰,掌令尹濟弘,旣入闕中,不爲傳啓,直爲出去,事甚未安,推考,何如?傳曰,允。
朴宗來啓曰,假注書洪龜燮,身病猝重,勢難察任,今姑改差,何如?傳曰,允。
以洪起燮爲假注書。
以大司諫鄭東觀,正言李尙愚,牌不進罷職傳旨,傳于尹羽烈曰,推考傳旨封入。
傳于李文會曰,二十五日次對,進定於明日。
李文會,以備邊司言啓曰,執義高宅謙上疏批旨,有令廟堂稟處之命矣。取見其疏本,則以爲,本府捉一巫女,依法科治矣。秋曹經信巫女之干囑,捉致禁隷,牢囚嚴刑,歸咎於臺官,事雖微屑,有關法綱,當該堂郞,竝請譴罷矣。以巫女一事,憲府·秋曹,互相査推,這間委折,誠有可疑之端,故取見兩法司文案,又爲査問於各人,當初府隷之執捉,只憑洞漢之指告,爲雪宿昔之私憾,旣無執贓之物,而徑施收贖之律,及其厥女之訴冤於秋曹也。指告之洞漢,橫捉之府屬,或囚或刑,竝被懲治,乃有此憲府之更推厥女,成出證案,竟至於登諸章奏矣。秋曹,以聽訟衙門,旣有此訴冤,則捉致府屬,兩造辨覈,不是異事,而始也捉致之時,雖有文移,終焉刑治之擧,有欠事面,當該堂上,捧現告推考,以憲府言之,出禁法意,本自嚴重,若非備員,毋得出牌,而今此獨臺之出禁,已是違式,況禁亂一事,關係民隱,如無眞贓之現捉,但據諸招而爲證,則無罪橫罹,難保必無,此所以禁條之以贓爲主者也。今觀臺疏,只以該洞諸證之招,作爲斷案,而問諸禁隷,謂無執贓,詰之諸人,槪多窘辭,由前則有違格例,由後則太欠綜核,前後臺諫,竝從重推考,逞憾指告之漢,嚴刑照律,禁隷及參證諸人,從輕重分等科治之意,分付該曹,何如?傳曰,允。
執義高宅謙啓曰,臣之言議風采,本不合於淸朝耳目之任,而猥叨見職,怵畏義分,章皇出肅,而因前持平臣李潮推治巫女事,略陳愚昧所見,蓋以諸證之所供,終始如一,搖鈴之追納於十目所視者,謂非等閑無罪之橫罹矣。且獨臺,元無不出禁之古例,而大抵不能審愼綜核於格例之間,致有此廟堂重推之擧,臣之昏瞶儱侗,於是乎益著矣。以此情踪,其何敢一刻晏然於臺次乎?請命遞斥臣職。答曰,旣曰非無罪橫罹,又曰獨臺元無不出禁之古例,其所謂不能審愼綜核於格例者,又何事也?爾則遞差。
尹羽烈啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
李好敏,以禮曹言啓曰,咸鏡道進香退行事,命下矣。令日官池景興,更爲推擇,則今二十五日辰時爲吉云,以此日時擧行而原粘目中,改付標以入之意,敢啓。傳曰,知道。
李文會,以訓鍊都監言啓曰,今五月二十二日殯殿親進香時,因兵曹節目,廣智營四十五名,哨官崔擎柱,軍餉色軍十五名,北營標下軍三十名,入直千摠李東憲率領,與禁衛營·御營廳將官·軍兵,自弘化門外北路至南路,稍遠排立作門,雜人一切嚴禁,事畢後,各還直宿,而竝待標信擧行之意,敢啓。傳曰,知道。
尹羽烈,以義禁府言啓曰,卽接月令醫員朴秀民手本,則時囚罪人李殷錫,素患積病,猝發於屢日處濕之餘,食飮全却,氣息奄奄,目下症形,十分危重云,罪人病勢如此,則一邊保放,一邊草記,曾有定式矣。李殷錫,姑爲保放之意,敢啓。傳曰,知道。
李文會,以司僕寺提調意啓曰,兼內乘李溏,時帶都監中軍,職務相妨,內乘之任,今姑改差,何如?傳曰,允。
李文會,以司僕寺提調意啓曰,今此因山時及郊迎擧動時,各差備入把馬,本寺馬籍元摠外不足之數,當依丙申·庚申兩年例,以外道驛馬,分定補把,而使行聯翩,勅奇當前,則驛馬有難補把,貰馬亦有先朝飭敎,何以爲之?敢稟。傳曰,自本寺貰立。
上在昌德宮廬次。大行大王大妃殿初喪。
傳于韓致應曰,禮·戶換房。
傳于李文會曰,大臣·備局堂上引見。
傳于朴宗來曰,都承旨·右承旨·左副承旨·右副承旨·同副承旨入侍。
朴宗來啓曰,藥房三提調,持湯劑來待矣。傳曰,封入。
李文會啓曰,明日殯殿別茶禮百官入參時,弘化門外排立次,北營·廣智營·東營·集春營·西營入直軍除出,標信請出之意,敢啓。傳曰,知道。
傳于韓致應曰,奉審承旨入侍。
傳于尹羽烈曰,坐直承旨入侍。
以右邊捕盜大將望筒,傳于李文會曰,今聞勅奇之已發,而以西邑守令,擬入末望,則不可爲乎?兵判事未安,從重推考,此望筒,使之還給,更爲擬入。
兵曹口傳政事,以李海愚爲右邊捕盜大將。
傳于李文會曰,當該捧納承旨推考。
有政。吏批,判書黃昇源進,參判徐瀅修進,參議金箕象牌不進,行都承旨朴宗來進,以金熙周爲司諫,金孝秀爲執義,金鐮·黃明漢爲持平,徐能輔爲獻納,高廷鳳爲正言,嚴耆爲兵曹參知,尹光顔·趙德潤爲同義禁,金亨遠爲司宰主簿,尹命烈爲副應敎,奇學敬爲校理,韓用鐸爲同經筵,書題單崔命老,遠接使單曺允大,館伴單韓用龜,問禮官單吳淵常,迎接都監提調單趙鎭寬,郞廳八趙民和·洪儀泳·趙厚鎭·朴廷儉·金載華·李經九·李·金東鎭,兵曹參議單嚴耆,參知單柳畊。
兵批,判書金思穆病,參判李普天入直進,參議柳畊病,參知未差,左承旨李文會進,以柳相亮爲兼內乘,副護軍柳烇·吳翰源,副司直鄭來百·趙晉和·柳聖儀·金商雨,副司果洪冕燮。
傳于李文會曰,當該承旨從重推考,坐直右位承旨,一體推考。
以吏曹參議金箕象牌不進罷職傳旨,傳于朴宗來曰,推考傳旨捧入。
尹羽烈啓曰,兩司除在外外,未肅拜呈告人員,及今日政新除授臺諫,竝卽牌招,以爲諡號署經之地,何如?傳曰,允。
以大司諫鄭東觀,正言李尙愚,掌令尹濟弘牌不進罷職傳旨,傳于尹羽烈曰,推考傳旨捧入。
吏曹,卒吏曹判書徐浩修諡號望,靖憲改落點。
韓致應,以弘文館言啓曰,新除授校理奇學敬,時在全羅道光州地,經筵入番事緊,請斯速乘馹上來事,下諭。答曰,依啓。
韓致應,以實錄廳摠裁官意啓曰,本廳郞廳吳淵常,今日政,纔差問禮官矣,見今印役方張,校正之任,不可一時暫曠,吳淵常所帶問禮官之任,今姑減下,何如?傳曰,允。
韓致應,以國葬都監摠護使意啓曰,沙誌石正燔次,誌石所監造官洪達勛,下送燔造所時,依例除下直,所騎馬,亦依例入把之意,分付京畿監司處,何如?傳曰,允。
李文會,以訓鍊都監言啓曰,今五月二十四日梓宮結裹後別奠時,因兵曹節目,廣智營軍四十五名,哨官崔擎柱,軍餉色軍十五名,北營標下軍三十五名,入直千摠李東憲率領,與禁衛營·御營廳將官軍兵,自弘化門外北路至南路,稍遠排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
李文會,以訓鍊都監言啓曰,本局字內毓祥宮西北墻外沙汰處,今月二十五日爲始,定送校卒,補土之意,敢啓。傳曰,知道。
慶尙監司金羲淳疏曰,伏以臣,頃於丏免之章,輒敢以社倉事論列,誠亦愚且妄矣,而聖明曲賜寬假,許令廟堂,準其所請,臣不敢以愚見之獲蒙採施爲幸,而中心惶蹙,抑又倍焉。際伏聞,因大僚引義,旣降譴罷之命,未幾仍授職任如舊,臣之得此異數,蓋所以爲大臣地也,而臣之罪,則固自如矣,臣且感且悚,不省所喩,而且伏見備啓相箚,相繼論臣,至爲嚴峻,有一於此,尙云自訟之不暇,而況再焉,而辭又加重,臣將何說而可解乎?抑臣有區區情實,不容不一暴者焉,臣於社倉之議,夫豈欲別生異見,故爲沮敗也哉?方其令下之日,劃卽宣布,亦使一二邑試之,欲以觀成效之如何者,卽臣之本情然也,而不料癡蠢之流,自作駭妄之擧,紛紜波動,殆沒倫脊,是其心,若墊水火者然,急於救燎,罔覺溺淵,是誠可哀也,何足深誅,而卽此惹鬧之習,決非成事之意,臣欲加裁抑也,則懼朝令之多掣,欲一任置也,則慮末弊之難言,於是乎泯默不得,冒陳實狀,仰俟朝家之處分。此箇事情,大臣亦庶幾諒悉,而況臣所言,槪論可憂之民習,則是其爲擾攘,觀於訴籌司,亦可知已,臣以事在方內,近而易見,故其憂也甚切,未暇審思,言涉妄發,跡太唐突,此其罪萬萬,臣亦自知矣。若以爲,臣實有爲而發,初非泛論之辭云爾,則要爲不知臣之心也,臣且受而爲過,又何敢張皇爲辭,有若分疏者然哉?第臣所坐之罪,未免末勘,而旋又反汗者,非以爲罰如是足也,則臣所甘心,正在於律之當罪,而大臣所奏,亦可見公法之至嚴,則苟然倖逭,戴罪而處任,非臣之所敢安也,況迎送小節也,法紀大端也,今若拘於小而廢其大,則於國體事面,何如也?且臣以何顔,靦然乎對人哉?伏乞聖慈,俯垂諒察,復降前命,以嚴公法,仍賜重勘,以戒妄言,不勝大願,臣無任云云。答曰,省疏具悉。旣無可引於相箚,卿其勿辭察任。
黃海監司李相璜疏曰,伏以我大行大王大妃殿下,奄棄臣民,旬朔屢更,因山在邇,小大攀號,率普攸均,而仰惟宸慕皇皇,益復靡逮,間又我聖上痘候,至祥至吉,如期康復,實吾東再有之慶,而爲太平萬歲之期,凡有血氣,曷任抃祝?臣則官守有拘,哀而失奔問之儀,慶而違趨賀之列,情禮都虧,瞻望如結。仍伏念臣,膺簡畀之私,而叨藩寄之重,匪才冒據,行逾半歲,管一路之事,而分九重之憂,顧其職則承流也,而臣乃無一稱塞,有百僨誤,蒙茸憒劣,不成頭緖,左右省檢,無往非罪,特荷幈幪之曲庇,得免鐵鉞之重誅,而畢竟譴勘,只在於見前一事,旋又誤恩攸加,仍臣前職,霜雪雨露,到底生成,臣誠惶隕感頌,不知攸措,夫社倉之利害便否,非臣之愚所可逆覩,而詢謀則民情之不齊也,鳩功則災歲之爲拘也。重以臣迷滯之見,驟看節目據實報司,竟不免壞體之歸,簿書之末,糊塗已如此,旬宣之責,擔夯尙何論?況大臣還收之請,不過爲在前之勅行,而臣之當初所失,固自如也,廉防有截,悚恧冞深,顧何敢憑恃寵靈,苟且淟涊,重犯無憚之科哉?且支勅大政也,非有應酬之能,彈壓之實,則無以幹當,而臣之愚昧,不能及此,今若分量之不揣,而貪冒之爲榮,徒見無補於公事,而有愧於私心也,百爾思量,蹲仍無望,玆敢畢暴衷懇,干瀆宸嚴。伏乞聖慈,特許鐫臣職名,仍命勘臣罪負,使公法私義,得以兩伸焉,臣無任云云。答曰,省疏具悉。旣無可引於相箚,且勅奇當前,卿其勿辭察任。
乙丑五月二十三日辰時,上御熙政堂。大臣·備局堂上引見,都承旨·右承旨·左副承旨·右副承旨·同副承旨同爲入侍時,左承旨李文會,假注書洪起燮,事變假注書朴奎壽,記事官盧,別兼春秋徐有恂,左議政徐邁修,右議政李敬一,行上護軍韓用龜,禮曹判書李翊模,禮曹參判徐榮輔,行護軍李得濟·李仁秀,吏曹參判徐瀅修,工曹參判朴宗慶,副校理李泳夏,都承旨朴宗來,右承旨韓致應,左副承旨李好敏,右副承旨尹羽烈,同副承旨韓興裕,假注書徐淇修,直閣洪奭周,以次進伏訖。上命文會,書傳敎曰,禮房承旨馳詣健元陵奉審,局內諸陵,一體奉審以來。邁修等進前曰,日氣漸熱,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。宗來曰,臣則湯劑當爲監煎,故先爲出去矣。上曰,唯。湯劑則入侍罷後,入之,可也。宗來退出。文會曰,筵席進伏之際,多有做錯兼春秋盧,假注書洪起燮,事變假注書朴奎壽,竝從重推考,何如?上曰,依爲之。出擧條邁修曰,向筵已有所仰奏者,而見今因山不遠,多有首相擧行之事,以臣昏耄,一向替行首相之事,則非但國體之苟簡,顧臣精神筋力,夏不及春,有時當事,殆不省記,且今勅期將近,事務尤繁,此時若命特卜首相,則臣當隨後殫竭,效其奔走,公私可以萬幸矣。上曰,前已言之,當商量矣。文會曰,禮房承旨旣奉奉審之命,使之先爲退出乎?上曰,先退,可也。致應退出。上曰,次對爲之。邁修曰,頃因統制使柳孝源捧未捧狀啓,高敞縣舊還未捧中統穀獨逋委折,關問該道後稟處之意,筵稟行會矣,卽見全羅監司沈象奎報備局辭緣,則枚擧該縣監牒呈以爲,該縣穀簿中,統穀元摠,幾居折半,壬戌蕩減時,統穀則一不擧論,出於重軍餉之意,而見今舊逋餘在四千八百餘石內,統穀三千九百餘石,依舊自在,雖以反逋來歷言之,庚申·壬戌,已經追覈,皆以己亥以後鬼錄,指徵無處之狀,京外之所知,而今此該營之捉囚吏鄕,必欲準捧者,眞所謂刮毛於龜背,卽速稟處爲辭矣。該縣反逋中,統逋之獨多,蓋由於軍餉之體重,壬戌蕩減時,不得擧論之致云爾,則此不可以獨逋言也,依前所奏,更待往復區處,而吏鄕之一向滯囚,亦關弊端,卽爲放送之意,分付道臣及統帥處,何如?上曰,依爲之。出擧條邁修曰,卽見公忠監司朴崙壽報本司辭緣,則枚擧兵使李元植牒呈,以爲,該營邑城及山城,俱多破傷,拖過數年,工役倍蓰,而營樣凋殘,施措沒策,以雙樹·安興軍餉耗折米,準千包許劃,以爲及時修築,而取其贏餘,留作來頭修繕之費爲辭矣。城堞修補,其在陰雨之備,誠不可緩,而該閫事力,本自凋殘,帥臣之請得千包穀物,及時修築,儲贏取殖,俾作來頭修繕之備者,誠有意見,而財力區劃之方,道臣所報,亦爲便當,依所報許施之意,分付道·帥臣,何如?上曰,依爲之。出擧條邁修曰,卽見告訃使先來狀啓,勅吏已爲泒定,上馬之期,似在五月十二三云,遠接使·問禮官,不可不趁卽差出,以爲束裝等待之地,大護軍曺允大,遠接使差下,政官牌招開政單付,問禮官,亦令銓曹各別擇差,何如?上曰,依爲之。出擧條邁修曰,問安使方物·魚果等屬,若經霾炎,易致腐傷,故甲戌·戊戌年,亦皆稟達知委於箕營·灣府,使之措備以待矣,今番亦依此例,各別精備,待使行渡江時換色之意,自備局知委,何如?上曰,依爲之。出擧條邁修曰,皇帝瀋陽之行,皇后同爲出來云,然則方物,不可不預爲措備矣。奏未畢,上曰,頃以此事,備局草記,已允下矣。邁修曰,小臣精力衰耄,雖以此事觀之,前忘後失,若是而何事可做乎?邁修曰,當此暑令滯囚可悶,而日前申飭之下,尙不開坐,揆以事體,極爲未安。判義禁金思穆,從重推考,令政院,各別嚴飭,使之數日間擧行,同義禁李尙度,聞其病狀,無異癃廢,李普天呈告有日,勢難行公,竝姑許遞,今日政差出,何如?上曰,依爲之。出擧條邁修曰,臣於前執義高宅謙避辭,有所駭歎者,本事之多少分疏,勿論虛實,姑不足深責,而至於獨臺,元無不得出牌之古例云云,何其全眛臺風也?出禁之法,憲府則都憲外,必待備二員,然後出禁者,乃是不易之常規,則不思自反,言之太快,有若角勝者然,此而置之,安知不爲後來襲謬者藉口之資乎?爲先施以罷職之典,近來法司之出禁,亂無統紀,民間貽弊之端,不一而足,蓋非但憲府此事而已,一體嚴飭於禁亂各該衙門,使之恪遵法式,毋敢科外出牌事,申明知委,何如?上曰,依爲之。出擧條邁修曰,陸贄之言曰,求才貴廣·考課貴精,考不精則能否無別,能否無別,則砥礪漸衰,砥礪漸衰,則職業不擧,此誠切實之言,而考績之公私,大有關於治體者,有如此矣。近來此法不嚴,中下之考,每歸於殘蔭冷武,而欲免取舍之誚者,又以一道純褒,作爲彌縫之妙策,如使郡皆黃覇,縣率魯恭則善矣,不然則一家哭,何如一路哭耶?前後朝廷之申飭,非止一再,而視同例套,略不知警,頃伏承當有繡行之敎矣,貶月當前,爲先出擧措,知委各道,今番殿最,或與前頭繡啓,有所相左,則該道臣不善考績之罪,斷當追加重勘,使之惕念擧行,何如?上曰,依爲之。出擧條邁修曰,臣前以戢盜申飭事,筵奏出擧條矣,伊後竊發之患,勿論中外,愈往愈甚,捕將若知警礪,豈敢慢令乃爾,至於無賴流丏之成群作黨,暴虐閭里,尤關紀綱,前此亦有自捕廳察禁之例,嚴飭左右捕廳,戢盜與此等察禁之方,使之各別惕念,隨事修擧,右捕將申大顯實病,聞果難强云,不可一任虛縻,許遞,何如?上曰,依爲之。出擧條文會曰,右捕將申大顯許遞事,命下矣。在前如此之時,有他邊大將兼察之例,今番則何以爲之乎?上曰,他邊大將兼察,可也。出擧條文會曰,兼察右邊捕盜大將李潤謙,卽爲牌招聽傳敎,何如?上曰,依爲之。出擧條邁修曰,向來賜諡諸臣諡望蒙點後,旋因國家有事,仍未行兩司署經矣,節惠之典,係是有國大政,旣賜之諡,不宜一向因循,兩司諸臺,竝令政院牌招,使之卽爲署經,何如?上曰,山林外在外未署經人,竝許遞,今日政差出,可也。出擧條仍敎曰,兩司罷職傳旨,方未下矣。命書傳敎曰,推考傳旨捧入。邁修曰,故重臣徐浩修諡號,以文敏蒙點,而故重臣之祖父故判書徐宗玉,亦諡文敏,故祖孫同諡,難於祗受云,歷考故家世族,遠孫或傍支之同諡,不無一二可據之例,而至於祖孫同諡,則果無已例,在朝家壹惠之典,似不可無改賜之道,故適因言端,敢此仰達矣。上曰,原望筒還入,可也。出擧條邁修曰,此時曠官可悶,未下直閫帥·守令,一兩日內,使之催促下送,何如?上曰,依爲之。出擧條敬一曰,明日進御湯劑,當於結裹行禮前煎入乎?上曰,臨時當下敎矣。上曰,大臣就座,卿宰奏事。翊模曰,安陵告由奠,甲子·庚戌因山時,一體設行於舊丁字閣,而喪禮補編刊行後,上食·虞祭竝行之謬禮,旣盡刪定,則今於告由一節,更合消詳,發靷時舊陵告由奠亦然,庚子·丁丑兩年皆爲設行,而五禮儀及補編,不爲載錄矣。蓋補編,成於丁丑之後,則凡干喪禮,惟當一遵補編,且卒哭前設奠,恐未妥當,臣意,則告由兩奠,祗以告文設行,似合禮意,而事關莫重祭禮,下詢大臣處之,何如?上曰,大臣之意,何如?邁修曰,臣於邦家禮制,全所眛眛,不敢臆對,而第伏念,補編,是一王之制,丁丑以後,至今按而行之,凡百儀節,毋論大小,不載補編中,則設有從前一二謬禮,今不必遵用,一依禮堂所奏,祗以告文設行,恐合禮意矣。敬一曰,補編刊行之後,凡干喪禮,一遵行之,安陵告由奠,旣不載於補編,恐不當擧行矣。上曰,依大臣所奏施行,可也。出擧條泳夏曰,前後申飭何如,而今日賓對,兩司諸臺,無一人進參,事甚未安,行公不參之人,推考,何如?上曰,依爲之。出擧條仍敎曰,承旨不爲請推臺諫乎?文會曰,未及爲之矣。邁修曰,魂殿殿號,丙申年則故判書黃景源書之,庚申則領府事李秉模書之矣,今番孝安殿殿號,小臣書之矣。上曰,已書之乎?邁修曰,元無書寫官啓下之例,故臣已書之矣。邁修曰,山陵工役已訖,許多郞廳監造官之留連陵底,舍處於民家,似不能無爲弊之端,依京都監例,使之輪回往來,堂上亦許從便往來,似好,故敢此仰達矣。上曰,依此爲之。命文會,讀奏公事判付訖,文會曰,憲臺中大司憲李直輔,掌令宋穉圭在外,執義及持平二員未差,掌令尹濟弘牌不進,今日監察茶時之意,敢此仰達矣。上曰,依爲之。出擧條上曰,承旨,何不持公事入來乎?文會曰,適無在院公事,故不得持入矣。上曰,注書出去,如有留院公事,入之,可也。奎壽承命出去,以無公事入奏。上仍下殺獄啓本二度於邁修·敬一等曰,回啓中兩大臣所見不一,竝更詳細觀審以奏也。邁修曰,崔汝泰獄,則干犯三漢,不分首從,可謂疑獄,其在重獄體之道,不可不另覈元犯,以施當律矣。敬一曰,元犯終未歸一,故此其所以爲疑獄也,臣意,則竝施減死刑配之律,似好矣。邁修曰,一獄三犯,混置減死,亦恐非審核之道矣。敬一曰,元犯旣未能歸一,則竝施減一等之典,似不至於失刑,且三犯中所謂使令老郞金者,直不過聽令下手之徒,此與首犯,亦似有間矣。邁修曰,蔡漢圭獄,則臣聞本邑士民之言,則頗有冤之者,道臣狀辭,亦有傅生之意,特傅生議,恐不害爲罪疑惟輕之義,而此等事,專係於自上造化,有非臣等遽然仰請之事矣。敬一曰,鄕班之武斷者,不告官長,懸之歐之,恣下毒手,卽地致斃,已極兇悍,而且其放火一事,不過是無妄之罪,則以此殺人,而不爲償命,則後日之弊,當有不可勝言者,臣意,則施以償命之律,恐不可已矣。上曰,左相則欲傅生乎?邁修曰,蔡獄則恐似傅生矣。上曰,右相更無他見乎?敬一曰,臣則更無他見矣。上曰,出去,詳細商確更奏,可也。邁修·敬一曰,臣等別無意見,可以出去更奏者矣。上曰,崔獄,左相則曰,不可混用減死之律,右相則曰,一竝定配,蔡獄,左相則曰,可以傅生,右相則曰,不可傅生云乎?邁修·敬一曰,然矣。邁修曰,此慶尙監司金羲淳狀啓也,以爲,宜寧·咸安牟還,積峙辦納之際,民情極艱常賑牟中咸安二千石,宜寧三千石,待秋作租,其餘牟多邑,亦爲酌量換作事,竝請令廟堂,稟旨分付矣。牟還之數多爲弊,已悉於狀辭,而從便換作,已例甚多,依狀請施行,何如?上曰,依爲之。出擧條仍命文會,讀奏香室親押單子,命書親押,邁修曰,勅行若在於卒哭後,則好矣,而不無虞卒時相値之慮,且聞通官一人,加數泒定以來云,此而違越,後弊可慮,未知告訃使,緣何不及周旋,而若不一言爭執而歸,則大是不善爲之事,事當直請勘罪,而姑待出來,詳悉實狀後,當請不善周旋之罪矣。上曰,告訃〈使〉當於何間回還云乎?邁修曰,初七八日渡江云,而恐未的知矣。文會曰,聞先來人言,則初六日間,渡江云矣。上曰,明日結裹後,當有別奠耶?文會曰,當行別奠矣。上命好敏曰,結裹後進香之例有無,出去考出以啓也。又敎曰,丙申親進香兩番,而進香文,亦兩番乎?奭周曰,似是兩番,而未敢的記矣。上曰,閣臣出去考出以啓也。仍命退,諸臣以次退出。
乙丑五月二十三日戌時,上御誠正閣。奉審承旨·坐直承旨同爲入侍時,左承旨李文會,右承旨韓致應,右副承旨尹羽烈,假注書洪起燮,記事官盧,記注官鄭宗顯,以次進伏訖。上曰,健元陵陵上奉審則無頉乎?致應曰,無頉矣。上曰,莎草無頉乎?致應曰,無頉矣。上曰,局內諸陵奉審則無頉乎?致應曰,無頉矣。上曰,東郊農形,何如?致應曰,如日前華城往來時所見無異,牟麥豐熟,有水根秧畓,方張茁長,高燥之地,則姑未及盡移矣。上曰,陵寢局內,松蟲無之乎?致應曰,略或有之,而不至於大段矣。上命讀奏公事,文會·羽烈分讀訖。文會曰,請諡時五禮儀,則前期一日,執事者受香,當日獻官奉冊寶進去矣,而近例則香祝·冊寶,皆於當日獻官奉進矣,今番儀註,則雖依五禮儀磨鍊以入,而擧行則依近例爲之之意,敢此仰稟矣。上曰,依此爲之,可也。上曰,親押時服色,有何考據之例耶?文會曰,不及考知矣。上命退,諸臣以次退出。
上在昌德宮廬次。大行大王大妃殿初喪。
結裹後,大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上奉慰單子問安。答曰,罔極。
別奠後,大殿·王大妃殿·中宮殿·惠慶宮·嘉順宮,內閣·政院·玉堂·藥房,百官奉慰單子問安。答曰,罔極。
請諡告由祭親押還內後,內閣·政院·玉堂·藥房口傳問安。答曰,知道。
以香室請諡告由祭文受押單子啓,親押。
李文會啓曰,今日親押處所,以何處爲之乎?敢稟。傳曰,以明政殿月臺爲之。
傳于李文會曰,出宮門路,以協陽門爲之。
李文會啓曰,卽者兵曹郞廳來言,今日親押時,別侍衛不可不備,而判書金思穆有身病,不得進參云,卽爲牌招,何如?傳曰,允。
李文會啓曰,行兵曹判書金思穆牌不進推考傳旨,今方捧入,而別侍衛不可不備,如是違牌,事甚未安,更爲牌招,何如?傳曰,允。
朴宗來啓曰,藥房三提調,持湯劑來待矣。傳曰,封入。
尹羽烈啓曰,諡號署經事命下,而憲府則行大司憲李直輔,掌令宋穉圭在外,掌令尹濟弘,持平黃明漢·金鐮牌不進,只有執義金孝秀一人,諫院則大司諫鄭東觀,司諫金熙周,正言李尙愚·高廷鳳牌不進,獻納徐能輔未署經,不得備員署經,何以爲之?敢稟。傳曰,違牌人,竝推考傳旨捧入,更爲牌招。
以大司諫鄭東觀牌不進罷職傳旨,傳于尹羽烈曰,只推。
尹羽烈啓曰,諡號署經事命下,而諫院則旣已署經,憲府則行大司憲李直輔,掌令宋穉圭在外,掌令尹濟弘牌不進,持平黃明漢·金鐮再牌不進,只有執義金孝秀一人,無以備員署經,何以爲之?敢稟。傳曰,違牌人只推,更爲牌招。
以掌令尹濟弘再牌不進罷職傳旨,傳于尹羽烈曰,推考傳旨捧入。
傳于韓致應曰,發遣吏郞,諸執事淸齋與否,摘奸以來。
傳于韓興裕曰,當該承旨從重推考,注書一體從重推考。
韓興裕啓曰,金虎門開門標信請出之意,敢啓。傳曰,知道。
吏曹,問禮官單金相休。
朴宗來,以吏曹言啓曰,問禮官金相休,以私義當避,不得進去云,改差,其代,更爲單付擬入之意,敢啓。傳曰,知道。
吏曹,問禮官單洪羲膺。
韓致應,以魂殿都監摠護使意啓曰,本都監堂上洪明浩,身病猝重,不得行公,今姑減下,而正卿中老病居多,實難其代,國葬都監,則事役幾畢,別無擧行之事,以國葬都監堂上韓晩裕移差,其代,以行大護軍蔡弘履差下,何如?傳曰,允。
乙丑五月二十四日申時,上詣明政殿月臺,請諡告由祭親押入侍時,行都承旨朴宗來,左承旨李文會,右承旨韓致應,左副承旨李好敏,右副承旨尹羽烈,同副承旨韓興裕,假注書徐淇修·洪起燮,別兼春秋金蓍根·徐有恂,直閣洪奭周,待敎朴宗薰,以次侍立訖,時至,左通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門·協陽門,藥房都提調李敬一,趨進輿前曰,當暑勞動,聖體,若何?上曰,一樣矣。左右通禮前導,由銅龍門·明光門·集禮門,入明政門,至降輿所,左通禮跪啓請降輿,上降輿卽座。香室官捧香祝,以授禮房承旨,致應準祝訖,傳捧跪進,上以次親押訖,致應捧香祝,以授香室官,香室官進,跪受以出,兵曹判書金思穆進前曰,返虞時闕內門路,當爲稟定,而謹稽補編,則英廟朝受敎。若曰,返虞及袝廟時,皆以北神門奉行,心常訝之。取考五禮儀,亦考儀註·謄錄,則皆稱魂殿門外,此後以崇化門外請乘輦,由集禮門·明政門前路,弘化門擧行事,分付儀曹,亦載補編矣。今番返虞門路,依受敎,由明政門前路,集禮門·崇化門,何如?上曰,依爲之。出擧條上降座,左通禮跪啓請乘輿,上乘輿,左右通禮前導,出明政門,由集禮門·明光門·銅龍門,入協陽門·宣化門還內。諸臣以次退出。
上在昌德宮廬次。大行大王大妃殿初喪。
藥房提調黃昇源,副提調朴宗來啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
朴宗來啓曰,同義禁尹光顔除拜後,過三日不爲出肅,依定式推考警責,仍卽牌招察任,何如?傳曰,允。
朴宗來啓曰,左承旨李文會,今日不爲仕進,卽爲牌招,何如?傳曰,允。
傳于李文會曰,左承旨·右承旨·左副承旨·右副承旨·同副承旨入侍。
傳于韓致應曰,禮房承旨馳詣宗廟·永寧殿,奉審摘奸以來。
李文會,以訓鍊都監言啓曰,今五月二十六日上諡殯殿時及改銘旌後別奠時,因兵曹節目,廣智營軍四十五名,哨官崔擎柱,軍餉色軍十五名,北營標下軍三十五名,入直千摠李顯宅率領。與禁衛營·御營廳將官軍兵,自弘化門外北路,至南路,稍遠排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
乙丑五月二十五日午時,上御誠正閣。藥房入診,左承旨·右承旨·左副承旨·右副承旨·同副承旨同爲入侍時,提調黃昇源,副提調朴宗來,左承旨李文會,右承旨韓致應,左副承旨李好敏,右副承旨尹羽烈,同副承旨韓興裕,假注書徐淇修·洪起燮,記事官白致樂,別兼春秋徐有恂,待敎朴宗薰,醫官金光顯·卞觀海·柳曾模·朴烇·李彦厚·李敬培·吳仁豐·秦東秀·趙宗協·鄭重周·李惟鑑·崔遂燁·吳千根·金時中,以次進伏訖。昇源等曰,聖體,若何?上曰,一樣矣。昇源等曰,寢睡·水刺之節,何如?上曰,一樣矣。昇源等曰,王大妃殿氣候,何如?上曰,一樣矣。昇源等曰,惠慶宮氣候,何如?上曰,一樣矣。昇源等曰,嘉順宮氣候,何如?上曰,一樣矣。上曰,醫官入診,可也。千根·曾模·宗協·時中,次第入診訖。千根等曰,左右三部調均,右脈候滑數處,比前快勝矣。上曰,杏吉茶停止,則何如耶?曾模曰,咳嗽與外氣諸症,今則快復乎?上曰,咳嗽間或發作,而比前差勝,外氣亦快祛矣。曾模曰,諸症快差,則雖茶飮之屬,停止好矣。宗協曰,茶飮則停止,童便有降氣疎滯之功,以此進御,似好矣。時中·曾模等曰,茶飮停止後,繼進童便,好矣。上曰,提調率醫官退去,爛商議定,可也。上曰,副提調亦出去,同爲議定也。昇源等退出。上曰,注書出去,留院公事入之。賤臣承命持入,上命文會讀奏訖。上曰,昨日坐直誰耶?致應曰,臣與興裕伴直矣。上曰,昨日有挾輦軍外行立之之命,而承旨不善傳命,而乃以挾輦軍不能整齊,請行首宣傳官記過。如非法殿殿座及城外幸行,則元無承旨請記過之例,雖或請罪,若以請推之外,無他可施之罰,入稟,則良或,可也,以記過請之,書入擧條,極爲非矣。雖以注書言之,初無發落,而遽讀批答,至以依爲之書入,故該承旨及注書,旣命重推矣。設令可以出擧條者,該宣傳官李東善,以習於承傳之故,年前以軍門千摠,移除行首宣傳官,遂兼承傳之任。且駕前擧行,則承傳主之,不曰,承傳·宣傳官,而稱以行首,亦誤矣。昨日司謁,詳傳下敎耶?致應曰,下敎辭意,果詳傳矣。上曰,日前注書,何爲改差耶?文會曰,以實病改差矣。上曰,何病耶?好敏曰,適有寒熱交作之病,故改差矣。上曰,閣臣先爲退出,進御杏吉茶,目今日停止事。出榻敎王大妃殿進御加味生脈散前方中,人蔘減三分,自今日一貼式煎入事。出榻敎惠慶宮進服人蔘粟米飮,自明日停止事。出榻敎上命退,承史以次退出。
上在昌德宮廬次。大行大王大妃殿初喪。
殯殿上諡後,大殿·王大妃殿·中宮殿·惠慶宮·嘉順宮,內閣·政院·玉堂·藥房奉慰單子問安。答曰,罔極。改銘旌後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
尹羽烈啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
備忘記,京畿水使金爔下直,上弓一張,長箭一部,片箭一部,筒兒一箇賜給。
傳于韓致應曰,遠接使疏批已下,卽爲牌招,使之當日辭朝。
韓致應啓曰,遠接使曺允大牌不進推考傳旨,今方捧入,而當日辭朝事,命下之後,如是違牌,事甚未安,更爲牌招,何如?傳曰,允。
韓致應啓曰,遠接使曺允大再牌不進推考傳旨,今方捧入,而辭朝命下之後,連事違召,事甚未安,所當更請牌招,而係是一日三牌,何以爲之?敢稟。傳曰,更爲牌招。
傳于韓興裕曰,遠接使留待。
傳于韓興裕曰,坐直承旨入侍。
傳于韓興裕曰,遠接使入侍。
韓致應啓曰,今此勅行出來時,黃州·平壤·安州·定州·義州迎慰使及中路問安使,當爲差送,而近例,以道內堂上守令,借銜替行矣。今番則何以爲之?敢稟。傳曰,依前例爲之。
尹羽烈啓曰,行大司憲李直輔,掌令宋稚圭在外,執義金孝秀,掌令尹濟弘,持平黃明漢·金鐮牌不進,監察茶時之意,敢啓。傳曰,知道。
以大司諫鄭東觀,司諫金熙周,正言高廷鳳,執義金孝秀,掌令尹濟弘,持平黃明漢·金鐮牌不進罷職傳旨,傳于尹羽烈曰,只推。
韓致應,以弘文館言啓曰,新除授副應敎尹命烈,卽爲牌招察任,何如?傳曰,允。
朴宗來,以吏曹言啓曰,今此客使出來時,兩西迎慰使,依近例以道內堂上守令,下批矣。今方自臣曹,發關知委於兩西道臣處,使之罔夜進去,而若或有頉,則往復臣曹,更爲塡差之際,將未免費却多日,有緩不及事之慮。今番則迎慰使中,若有不得不更爲塡差之事,道臣以便近處守令,先爲塡差,借銜亦以已下批之職塡書後,具由狀聞之意,預爲措辭關飭於兩西道臣處,何如?傳曰,允。
韓致應,以禮曹言啓曰,弔勅之行,不設宴享,皆以茶禮爲之,而庚申年,因禮堂所奏,勅使儀註,亦以下馬茶禮,磨鍊下送矣。今亦依此磨鍊,何如?傳曰,允。
韓致應,以禮曹言啓曰,今番迎勅時,遠接使以下服色,依庚申已例,用黑團領·烏紗帽·黑角帶,見官禮時,以布團領·帽帶磨鍊之意,敢啓。傳曰,知道。
兵曹啓目,李明玉之不合宣薦,壬戌六月,自該廳,以議將臣削薦之由,論報本曹,草記蒙允。其時拔薦,旣由公議,實非該廳任自削去,則到今復薦,初非可論,此則置之,而拔薦時宣傳官等,恐無可罪之端是白乎,珍元欽段,昨年二月,敢爲訟冤之計,已在勿施之科,則今又全沒削薦時事實,復冀僥倖,再煩天聽,極涉猥越,令攸司科罪,何如?判付啓,令廟堂稟處爲良如敎。
大護軍曺允大疏曰,伏以惟皇天祖宗,默佑陰隲,聖痘遄復天和,玉候冞臻康安,億萬年無疆之休,自今伊始,臣民慶忭,愈往愈切。仍伏念臣,自遭抨彈,情踪臲卼,爲世僇人,分甘廢棄,豈有彈冠束帶,重入修門之望,而向因奔哭之行,遽承敦匠之音。終事之地,祗役義重,辭不獲命,黽勉承膺,行且月已四易,臣雖怵分畏義,冒沒淟涊,而尋常惶愧,若無所容。千萬不自意,儐使之命,忽下於此際,臣實惝怳踧踖,莫知措躬之所也。以臣情地之危蹙,身名之僇辱,雖閑司漫職,以官爲名則決不可自同無故,更廁周行。何況儐使重任,固非人人所可議擬,則如臣滓穢之蹤,尤何可揚揚叨冒,不復顧憚於淸朝之四維乎?且臣於辛酉夏,猥忝伴送之任,閱朔原隰,伏暑爲祟,每當炎節,如期而作。今玆逐日董事之餘,宿症更肆,强半呻楚,藥餌爲命,厪厪自力,以此病情,實無銜命遠道之望。視臣私義,雖屬餘事,而疾痛之呼,亦不敢自阻於閔覆之下,玆敢略具短章,仰塵乙覽。伏乞聖慈,亟命鐫削,以重使事,以安微分,因治臣瀆擾之罪,俾肅朝綱焉,臣無任云云。答曰,省疏具悉。無可引之情勢,且是往役,卿其勿辭。
敎京畿水使金爔書。王若曰,摠戎權於三道統禦,顧不重歟?托重寄於一面關防,意有在也。縱循僉議,實簡乃心,控漢京而據咽喉之形,地是金城天府,接沁都而作唇齒之勢,位則玉帳元戎,節制水軍,奚但作屛之責?撫摩島俗,更兼治繩之方,肆當委毗之辰,益軫難愼之方。惟卿,鞱鈐宿望,簪紳名家,分符西州,已試盤錯之手,仗鉞北閫,夙著干城之譽。玆授卿京畿水軍節度使兼三道統禦使,喬桐府使。卿其祇膺寵章,勉體殊渥,晉陽減繭絲之稅,政須先於困窮,益州統龍驤之帥,戒毋忽於陰雨。自餘稟命,厥有典常,繕舟艦而修城池,益殫報效之道,勸農桑而明威惠,庸弛宵旰之憂,故玆敎示,想宜知悉。知製敎尹致鼎製進。
乙丑五月二十六日酉時,上御誠正閣。遠接使入侍,坐直承旨同爲入侍時,同副承旨韓興裕,假注書徐淇修,記注官崔鳳和,記事官白致樂,大護軍曺允大,左承旨李文會,以次進伏訖。上曰,問禮官何當辭朝耶?文會曰,再明日間,當辭朝云矣。上敎于允大曰,今日欲發行耶?允大曰,日勢已曛,欲出宿城外,明日將登程矣。上曰,何間當抵灣上耶?允大曰,趲程則十日,當抵灣上,而不然則十餘日當得達矣。卽接告訃使啓本,則勅奇,今月十二三日間,當上馬云,計其日字,則來月十六七日間,當渡江,而此亦非的奇矣。上曰,通官一人,加泒出來云,此是無於前之例,卿須詳探其緣由,卽爲馳啓,可也。允大曰,當依下敎爲之,而似聞通官,非自下加泒者,而卽咨文中載來者也。彼人則必不以加泒爲言,我國接待之道,誠爲難便,而其爲後弊,實不少矣。上曰,象譯之行中帶去者,爲幾人耶?允大曰,臣以情以病,實難冒赴,故行李初不經紀,譯舌亦不引接,員額不能詳知,而似不過十五六人矣。上曰,客使今月十二三日間,若起程,則因山前後,何時當入來耶?允大曰,六月廿三四日間,當入來,而廞衛前若入來,則事多掣肘,臣於到灣後,詳探其日字,往復于大臣,及館伴處,以因山後率來爲計矣。上曰,上勅,是散秩大臣,而副勅,是內閣學士云耶?文會曰,然矣。上曰,日已向暮,明日須發程,而勅使接待等節,必十分董飭善爲之也。仍命遠接使先退,使夾侍宣賜臘劑丹木,允大祗受先退。上命文會,讀公事訖。文會曰,御帖,遠接使當陪往,而所盛櫃子,自該曹,姑未造備云,在前遠接使或忙發,不得陪去則問禮官,便或有齎去之例云,今番亦依此爲之乎?上可之。仍命退,承史以次退出。
上在昌德宮廬次。大行大王大妃殿初喪。
尹羽烈啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。未署經臺諫竝許遞,政官牌招開政差出。
李文會啓曰,右承旨韓致應,左副承旨李好敏,今日不爲仕進,卽爲牌招,何如?傳曰,待明朝牌招。
傳于李文會曰,不爲仕進承旨許遞,前望單子入之,待下批牌招察任。
李文會啓曰,吏曹判書黃昇源,參判徐瀅修,參議金箕象牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?傳曰,允。參議旣有推考傳旨捧入之敎,一體更爲牌招。
都承旨前望單子入之,徐瀅修落點。
傳于徐瀅修曰,都承旨·左承旨·右承旨·同副承旨入侍。
以承旨房望,傳于李文會曰,承旨房仍。
以吏曹參議金箕象牌不進罷職傳旨,傳于徐瀅修曰,推考傳旨捧入。
以副應敎尹命烈牌不進罷職傳旨,傳于韓興裕曰,推考傳旨捧入。
尹羽烈啓曰,行大司憲李直輔,掌令宋稚圭在外,執義金孝秀,掌令尹濟弘,持平金鐮牌不進,持平黃明漢陳疏,監察茶時之意,敢啓。傳曰,知道。
有政。吏批,判書黃昇源進,參判未差,參議金箕象牌不進,行都承旨徐瀅修進。以韓用鐸爲吏曹參判,鄭魯榮爲司諫,金相休爲獻納,徐鼎輔爲正言,元在明爲司成,李度天爲禁府都事。再政。申絢爲大司諫,韓永逵爲執義,李垿爲掌令,鄭祖榮爲持平,柳遠鳴爲正言,徐能輔爲修撰,徐有榘爲大司成。
兵批,判書金思穆病,參判李普天病,參議嚴耆入直進,參知柳畊病,左承旨李文會進。護軍朴宗來·李光益,副司直徐能輔,副司果李尙愚·李英秀。
以吏曹參議金箕象再牌不進罷職傳旨,傳于韓興裕曰,推考傳旨捧入。
同義禁前望單子入之,吳泰賢落點。
徐瀅修,以禮曹言啓曰,取考庚申謄錄,則因禮堂所奏,以彼中二十七朔之內,又是弔勅之行,儀註中結綵一款,初不磨鍊矣。今番則何以爲之乎?敢稟。傳曰,依丁丑·庚申年例,磨鍊。
徐瀅修,以禮曹言啓曰,在前迎勅儀註中,有殿下陞殿問皇帝候之節,而庚申年,因禮堂所奏,此一節刪去,只於接見說話中添入矣。今亦依此磨鍊,何如?傳曰,依丁丑·庚申年例,磨鍊。
徐瀅修,以禮曹言啓曰,取考丁丑謄錄,則迎勅,行禮於明政殿,而門路則以敦化門爲之矣。今番迎勅處所,以何殿擧行,而門路,亦以何門磨鍊乎?敢稟。傳曰,依前例磨鍊。
徐瀅修,以禮曹言啓曰,取考謄錄,則內喪弔勅時,只有賜祭,而無賜弔之節矣。今亦依前例磨鍊之意,敢啓。傳曰,依前例磨鍊。
徐瀅修,以禮曹言啓曰,取考弔勅時謄錄,則丁丑·丙申兩年,親臨郊迎,而庚申年則因禮堂所奏,迎勅儀註,依例以親臨郊迎,磨鍊下送,令儐臣,從便停當後,只百官郊迎,而自上行禮於正殿矣。今番則何以爲之乎?敢稟。傳曰,依丁丑·丙申例磨鍊。
徐瀅修,以魂殿都監摠護使意啓曰,修理之役,今已告完,本都監加差下郞廳戶曹正郞金思羲,減下,何如?傳曰,允。
徐瀅修,以魂殿都監摠護使意啓曰,魂殿修理之役,今已完畢,祭器倍進吉日,令日官池景興推擇,則六月初三日未時爲吉云,以此日時,傳授於魂殿參奉,仍令入省記直宿之意,敢啓。傳曰,知道。
徐瀅修,以國葬都監摠護使意啓曰,本都監都廳郞廳金熙周,除拜司諫,而職務相妨,勢難兼察,所帶臺職,今姑許遞,仍令該曹,口傳付軍職,使之察任,何如?傳曰,允。
兵曹口傳政事,副司果金熙周。
李文會,以兵曹言啓曰,卽接東所衛將具達遠牒報,則崇化門營建,今已畢役云,把守禁衛鄕軍二十名,還爲入直之意,敢啓。傳曰,知道。
李文會,以禁衛營言啓曰,崇化正門及左右挾門頹圮處,今已修改,把守軍兵,還爲入直,將則解送之意,敢啓。傳曰,知道。
李文會,以御營廳言啓曰,謹依備邊司草記批旨,本廳字內鷹峰左邊小應洞城底沙汰處補築,畢役之意,敢啓。傳曰,知道。
尹羽烈,以義禁府言啓曰,保放罪人金尙墀·崔笠·李殷錫病勢,今已向差云,竝還囚後,議處以入之意,敢啓。傳曰,知道。
尹羽烈,以刑曹言啓曰,備邊司啓辭內,執義高宅謙上疏以爲,本府捉一巫女,依法科治矣。秋曹徑信巫女之囑,捉致禁隷,牢囚嚴刑,歸咎臺官,當該堂郞,竝請譴罷矣。以巫女一事,憲府·秋曹,互相査推,誠有可疑之端,故取見兩法司文案,又爲査問於各人,當初府隷之執捉,只憑洞漢之指告,所謂洞漢之指告,爲雪宿昔之私憾。旣無執贓之物,而徑施收贖之律,前後臺諫竝推考,逞憾指告之漢,嚴刑照律,禁隷及參證諸人,分等科治事,命下矣。依下敎,逞憾指告之漢及禁隷參證人處,嚴加査問,則金鼎澤所供內以爲,隣居金女,因一私憾,以巫女之說,播傳於洞人,嗾囑憲府禁隷,捉付收贖云。李亮載所供內以爲,甘聽金鼎澤慫慂金女行巫之說,構誣納招於憲府,籌司行査之日,急於誣人,金女行淫之言,白地做出云。婢七月所供內以爲,渠以金女使喚之人,一從府隷之誘說,覓得鍮鈴,要作金女爲巫之左契,立證於憲府之意,竝皆遲晩,所由。趙永得·咸聖得等所供內以爲,只信金鼎澤之言,無贓物之金女謂以巫女,捉來收贖云矣。取考律文,則大明律誣告條,有曰,各處姦徒,串結衙門人役,陷害良善,報復私讎者,發邊遠充軍。同律詐訟條,有曰,將瞹昧不明姦贓事情,汙人名節,報復私讎者充軍。同律禁止師巫邪術條,有曰,若軍民,裝扮神像,迎神賽會者杖一百,誣告杖罪,以上加三等。金鼎澤·李亮載,婢七月,各嚴刑一次後,金鼎澤咸鏡道三水府邊遠充軍。李亮載甲山府充軍,婢七月公忠道懷德縣,杖八十徒二年,各定配所卽爲押送。其餘禁隷趙永得·咸聖得,參證人李重玄·李祥龜·朴春赫·郭鎭永·金驗尙,竝自臣曹,從輕重分等勘處。其中朴三孫,年未成丁,參酌放送之意,敢啓。傳曰,知道。
尹羽烈,以刑曹言啓曰,口傳下敎內,掖屬金興宅,庚申年供上,全不上納,査問其與誰偸食委折,今日內捧供草記事,命下矣。依下敎,庫城上金興宅捉來,嚴加査問,則所供內以爲,渠於庚申年,以魂殿庫城上擧行矣。司圃署貢人內入菜蔬價米一百四十餘石,米木參半,受出戶曹,而初不進排,中間掩置之說,得聞於貢人鄭道洽後,問其委折,則貢人輩言內,果爲受出,而姑無進排之分付,尙今留置云。故渠以善爲周旋之意,暗自相議,一百四十餘石,折價四百八十九兩六錢五分,三百十兩,則渠自用之,一百七十九兩六錢五分,貢人用之云。故査問於該貢人朴慶焌·李枝茂等處,則以爲,渠等,俱以該署貢人,庚申年菜蔬價米一百四十石,受價於戶曹後,一從金興宅言,三百十兩,出給興宅,一百七十九兩六錢五分,渠等分食云。莫重供上,敢自符同,中間偸食者,萬萬驚心,所當照律重勘,而旣有捧供草記之命故,敢啓。傳曰,如其分食,則何多於興宅,而何少於貢人?令廟堂稟處,可也。
刑曹參議尹致性疏曰,伏以臣,昏謬衰鈍,猥叨詞訟之任,聽斷易致顚錯,情僞難以洞察,居常兢惕,惟譴何是俟,乃者憲臣之疏出,而益不勝瞿然悚恧之至。本事顚末已悉於籌司之査啓,臣不必復事煩縷,而第伏念,身忝法官,有冤來訴,則究覈懲治,在所當然。且近以監察之出牌,京兆之橫侵,大僚陳達,以致吏隷之刑配,則似此之弊,隨現嚴繩,然後庶無小民橫罹之患,故臣果文移該府,推覈禁隷,究得其無贓誤捉之實矣。豈意彼臺臣,拖當除職以前之事?大加嫌怒,盛氣詆斥,三法司之互相推治,自是古例,則在臺臣,有何可怒之端,而若是張皇?誠莫曉其所以也。臺閣事體,非不尊重,而至於獄訟,盤詰之際,理有曲直,意或參差,豈可以臺閣之尊,而枉己循人,苟然爲雷同之計耶?緣臣偏滯,乃以至微至屑之事,登諸臺章,致煩嚴廬之酬應,是臣之罪也。揆以私義,已難一日在職,而憲臣又以此被勘,則尤何敢獨自晏然乎?伏乞聖慈,俯垂鑑諒,亟命鐫削臣職名,以安賤分焉。臣無任云云。省疏具悉。爾其勿辭察職。
乙丑五月二十七日酉時,上御誠正閣。都承旨·左承旨·右副承旨·同副承旨入侍時,行都承旨徐瀅修,左承旨李文會,右副承旨尹羽烈,同副承旨韓興裕,假注書徐淇修·洪起燮,記事官盧,別兼春秋徐有恂,待敎朴宗薰,以次進伏訖。瀅修·文會,讀奏吏·兵批政事望,上落點訖。瀅修曰,政官下直及出寶之意,敢達矣。上曰,竝待入侍罷後,可也。上命文會,讀內醫·司饔·尙衣三院副提調落點,文會讀訖。仍奏曰,都承旨旣蒙點於內局副提調矣,兼帶同義禁,例不得仍帶矣。上命書榻敎曰,都承旨兼帶同義禁之任許遞,前望單子入之,待下批牌招察任。命羽烈讀大司諫鄭東觀,執義金孝秀,掌令尹濟弘,持平金鐮,正言高廷鳳牌不進罷職傳旨。羽烈讀奏訖,命書傳敎曰,竝許遞,今日政差出。上曰,同副承旨,持入之上疏,誰之疏也?興裕曰,持平黃明漢之疏也。上曰,拆之。興裕折進。上曰,政官旣在闕中,臺諫許遞傳敎,使注書出傳,以爲不待傳旨,卽爲差代之地,政望落點,亦爲出頒,見窠皆亦差出,可也。淇修承命出傳,文會曰,迎勅儀節事,當考據各年已例,以爲稟定之地,而今此禮曹草記,不爲參互舊例,只擧近年一條,事甚疎忽。臣等之矇然捧入,不勝惶悚,而當該禮曹堂上,不可無警,從重推考,何如?上曰,俄已下敎,依爲之。其時捧納承旨,推考,可也。出擧條瀅修曰,因山時陪從官·留都官,不必書啓,依丁丑年例,自下申飭,吏·兵曹,以爲定送之地,何如?上曰,依此爲之。上曰,迎勅儀註,何不修入乎?興裕曰,處所啓下之後,儀註始可修正,故姑未及捧入矣。上曰,卒哭前郊外迎勅時服色,當何如?瀅修曰,似用布裹·翼善冠·布團領矣。上曰,今日諸承旨中,無不見彼人者乎?瀅修曰,無之矣。上曰,賜弔無之,只有賜祭乎?瀅修曰,然矣。上曰,賜祭權設時儀節,該曹何不草記耶?文會曰,禮堂以事涉煩屑,似當於後日登筵時稟定矣。上命退,諸臣以次退出。
上在昌德宮廬次。大行大王大妃殿初喪。
尹羽烈啓曰,合辭方張之時,兩司無詣臺之員,事甚未安,除在外·疏批未下外,未肅拜人員,竝卽牌招,何如?傳曰,允。
尹羽烈啓曰,行大司憲李直輔,掌令宋稚圭·李垿在外,持平黃明漢疏批未下,執義韓永逵,持平鄭祖榮牌不進,監察茶時之意,敢啓。傳曰,知道。
以大司諫申絢,司諫鄭魯榮,獻納金相休,正言柳遠鳴,執義韓永逵,持平鄭祖榮牌不進罷職傳旨,傳于尹羽烈曰,推考傳旨捧入。
正言徐鼎輔啓曰,臣言議風采,本不合於淸朝耳目之任,而薇垣除命,忽下於昨日,天牌繼又儼臨。一謝恩命,雖出叩謝之忱,而第臣於合啓中,有私義之難安者,昨秋叨拜憲職時,竊附敦倫之義,特蒙體諒之恩,今於見職,處義不宜異同。以此情踪,其何可一刻蹲冒於臺次乎?請命遞斥臣職。答曰,依啓。
韓興裕,以戶曹言啓曰,璿源殿簾帳·蘆簟及中排設廳奉審後,有頉處修改吉日,令日官池景興推擇,則來六月十二日卯時爲吉云,以此日時擧行,何如?傳曰,允。
韓致應,以上號都監儀軌廳都提調意啓曰,本都監儀軌,今已修正,外奎章閣所上件,依例以御覽件,粧䌙以入,而春秋館禮曹件,依例移送留上。太白山·五臺山·赤裳山城三處史庫件,入送藝文館,待後曝曬,一體分上之意,敢啓。傳曰,知道。
尹羽烈,以兵曹言啓曰,五衛將韓命喆,母病沈重,萬無離側供職之望,呈狀乞遞,情理旣如此,則勢難强令察任,改差,何如?傳曰,允。
尹羽烈,以備邊司言啓曰,頃因兵曹啓目,李明玉宣薦復薦一款,更令該曹稟處之意,筵稟蒙允矣。卽見兵曹啓目,則以爲,李明玉之拔薦,旣由將臣公議,實非該廳任自削去,則到今復薦,初非可論。此則置之,拔薦時,宣傳官等,恐無可罪之端。元欽則昨年訟冤,已在勿論之科,又煩天聽,極涉猥越,令攸司科罪爲辭,而判付內,令廟堂稟處事,命下矣。當初削薦,旣云博採衆論,草記擧行,則依該曹回啓施行,允合事宜。至於前兵判,則覆奏事體,何等審愼,而前後文蹟初不詳考,其所論列,太欠核實,前兵曹判書韓晩裕,推考,何如?傳曰,允。
尹羽烈,以備邊司言啓曰,刑曹草記,掖屬金興宅,庚申年供上菜蔬價,與司圃署貢人分食委折捧供事批旨內,如其分食,則何多於興宅,而何少於貢人,令廟堂稟處可也事,命下矣。在前國恤時,蔘䓀價之直下本處,昭在定例,當初上下於貢人者,雖是該曹之未及照檢,而金興宅之從中作奸,萬萬痛惡。其所分食多少之由,査問於諸漢處,則該貢人,本以新募之類,未諳定例之所載,認以利條之當分,取其三分之一,而興宅則稱以進排,取其三分之二云。實狀雖未知信然,其情容或有可恕,至於興宅,身爲掖屬,不有法意,應納之物,恣意偸弄,其所罪犯,不可尋常處之。各別嚴刑定配,貢人則分食一款,雖諉之於興宅,蔘䓀價之昧例受去云者,究厥情狀,不可不嚴處,令攸司從重科治,以爲懲礪之地,何如?傳曰,允。
尹羽烈,以備邊司言啓曰,交隣約條,本自嚴明,信行年次,已有定制,則按例講定,可以不待兩言而決,講定官下去,在於壬戌,久已四年,尙未出場者。揆以國綱,萬萬寒心。前後任譯,所當一竝嚴勘,而其中已身故者,固無可論,春初差代下送,亦至半年,一直遷就,其在懲礪之道,不可不嚴處。當該講定官崔國楨,施以定配之典,其代自該院,各別擇差使之卽爲下送。雖以該府言之,自前關飭,不啻一再,而尙無皁白者,亦甚未安,東萊府使鄭晩錫,姑先從重推考,何如?傳曰,允。
義禁府啓目粘連,興德前縣監崔笠·李殷錫矣本府議啓內,該縣還弊,旣登於己未繡啓,則伊時守宰之不能査正,固有其罪,而從以掩覆,襲謬虛勘,揆以法意,難逭重勘是白遣。李殷錫段,不惟舊還之未捧,竝與新還而初不督徵,畢竟反作,至於萬餘包之多,論其罪犯,尤極駭然。竝只以此照律罪,告身盡行追奪,徒三年定配,又五年禁錮,竝只私罪,奉敎依允爲旀,竝只功減一等爲良如敎。又啓目粘連,瑞山前郡守金尙墀矣本府議啓內,觀其所供,昨年穡事,旣非歉歲,而餉還未捧,若是夥然,其在重糴之道,不可以宥旨前事,有所容恕,以此照律罪,杖一百收贖,告身盡行追奪私罪。奉敎依允。
上在昌德宮廬次。大行大王大妃殿初喪。
藥房都提調李敬一,右承旨韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味生脈散,自今日停止。出榻敎
嘉順宮進服加味歸脾湯,依前方五貼製入。出榻敎
尹羽烈啓曰,合辭方張之時,兩司無詣臺之員,事甚未安,除在外·疏批未下外,未肅拜人員,竝卽牌招,何如?傳曰,允。
尹羽烈啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
韓興裕啓曰,吏曹參判韓用鐸除拜後,過三日不爲出肅,依定式推考警責,仍卽牌招察任,何如?傳曰,允。
韓興裕啓曰,三品官之無得過三日循例請牌,曾有定式矣。大司成徐有榘除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
李好敏啓曰,明日朔祭,百官入參時,弘化門外排立次,東營·集春營·西營·北營·廣智營入直軍除出,標信請出之意,敢啓。傳曰,知道。
以大司諫申絢,司諫鄭魯榮,獻納金相休,正言柳遠鳴牌不進罷職傳旨,傳于尹羽烈曰,只推。
以大司成徐有榘牌不進罷職傳旨,傳于李好敏曰,推考傳旨捧入。
李好敏,以山陵都監摠護使意啓曰,本都監提調曺允大,以遠接使,奉命在外,今姑減下,其代行議政府左參贊趙尙鎭差下,使之察任,何如?傳曰,允。
李好敏,以國葬都監摠護使意啓曰,今此因山時,輪轝排設處所,預先看審次,本都監堂上郞廳,率事知匠手,進詣看審,何如?傳曰,允。
李好敏,以禮曹言啓曰,問禮官旣已出去,勅使各樣儀註,令兵曹,別定禁軍,騎撥馳傳于問禮官所到處,何如?傳曰,允。
尹羽烈,以兵曹言啓曰,取考各年謄錄則三度習儀時,大駕奉辭祗迎節次,出還宮時節次,亦爲習儀,而侍衛以下各差備及挾輦軍,依正日例擧行。庚申年則侍衛以下各差備,闕外奉辭習儀,又詣城外,祗迎習儀後罷退,而挾輦軍,亦不磨鍊矣。今番則何以擧行乎?敢稟。傳曰,依庚申年例擧行。
尹羽烈,以兵曹言啓曰,今此發引三度習儀時,禁軍挾靈轝軍及前後射隊軍兵,一依正日例磨鍊,而除標信解嚴矣。今亦依此擧行,何如?傳曰,允。
尹羽烈,以兵曹言啓曰,今此瀋陽使一行,赴燕時,所把驛馬,預爲分定,然後可無窘急之弊。今番亦依例前期知委,而應把驛馬二十四匹內,公忠道驛馬四匹,全羅道驛馬五匹,慶尙道驛馬十一匹,來閏六月初十日,京中逢點。江原道驛馬二匹,咸鏡道驛馬二匹,依例自本道,直爲起送,而趁來閏六月十五日,逢點於安州之意,各駭道監司處,行移,何如?傳曰,允。
尹羽烈,以備邊司言啓曰,御帖事體,至爲嚴重,勅行之上來也,遠接使奉往,勅行之下去也。伴送使陪去,以至勅行入城之時,大臣出郊迎慰,而亦親自陪奉,此是爲所重不易之規也。昨聞御帖所盛函,自戶曹,初不措備,以致儐使之不得陪往云。前此或値臨急徑發之時,則問禮官替行,雖有一二已例,皆非自下闊狹。今此莫重御帖,因所盛函之不得待令,未免追付於問禮官之行者,揆以事體,萬萬可駭。當該戶曹堂上,施以罷職之典,雖以政院事言之,矇不察飭,率爾援例者,亦不可無警,當該承旨捧現告,一體罷職,何如?傳曰,允。
尹羽烈,以備邊司言啓曰,譯官有功勞可任使者,間三年抄啓,旣有定式矣。因本院抄擇可合者十五人,別單書入,令該曹,加資施行,何如?傳曰,允。
李好敏,以忠勳府言啓曰,本府書寫忠義衛盧命鼎有頉,代嫡長忠義衛韓用大差下,依例以假郞廳稱號,何如?傳曰,允。
尹羽烈,以訓鍊都監言啓曰,來六月初一日魂殿朔祭朝奠兼行時,因兵曹節目,廣智營軍四十五名,哨官李命豐,軍餉色軍十五名,北營標下軍三十五名,入直別將金爀率領。與禁衛營·御營廳將官軍兵,自弘化門外北路至南路,稍遠排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
尹羽烈,以義禁府言啓曰,時囚罪人崔笠·李殷錫,竝告身盡行追奪,徒三年定配,又五年禁錮照律公事判付內依允,功減一等事,命下矣。崔笠,功減一等,黃海道長連縣朴山驛,徒二年半定配,又五年禁錮。李殷錫,功減一等,告身盡行追奪,江原道淮陽府銀溪驛,徒二年半定配,又五年禁錮,而竝以議啓內辭意具罪目,依例發遣府書吏,押送于各其配所,何如?傳曰,允。
尹羽烈,以義禁府言啓曰,講定官崔國禎,施以定配之典事,承傳啓下矣。崔國禎,方在慶尙道東萊地云,咸鏡道明川府定配所,以承傳內辭意具罪目,依例發遣府書吏,自東萊府執捉,仍令押送配所,何如?傳曰,允。
尹羽烈,以刑曹言啓曰,因備邊司啓辭,供上菜蔬價偸食之掖屬金興宅,嚴刑定配,貢人,科治事,命下矣。依下敎,庫城上金興宅,各別嚴刑一次後,全羅道海南縣定配所,卽爲押送。貢人朴慶峻·李枝茂等,各嚴杖一百,懲礪放送之意,敢啓。傳曰,知道。
上在昌德宮廬次。大行大王大妃殿初喪。
朔奠後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
尹羽烈啓曰,合司方張之時,諫院無詣臺之員,事甚未安,未肅拜人員,竝卽牌招,何如?傳曰,允。
徐瀅修啓曰,御帖所盛之函,以其事體之至重,從前造成之際,極其致愼,非爲觀美也,所以示遠人也。今番御帖亟,臨急造出,全不成樣,其色則初非髹柒,其飾則隨手脫落,其擧行之不誠,體貌之苟艱,殆不可使聞於隣國。本院之矇然入盛,雖緣急遽忙錯之致,竊不勝萬萬惶悚,而畿境各處所用者,今方分付該曹,使之一新精造。至於問禮官所賷去兩西所用者,一體改造,星火下送,以爲及期入用之地。不善擧行之當該戶曹堂郞,不可不重勘,而堂上則昨因廟堂草記,纔已罷職,郞廳則本院請推之外,無他可施之罰,何以爲之?敢稟。傳曰,拿處。
尹羽烈啓曰,執義韓永逵旣入闕中,不爲傳啓,直爲出去,事甚未安,推考,何如?傳曰,允。
以大司諫申絢,司諫鄭魯榮,獻納金相休,正言柳遠鳴牌不進罷職傳旨,傳于尹羽烈曰,推考傳旨捧入。
以開城留守兪漢謨狀啓,民家失火事,傳于李好敏曰,聞甚慘惻,元恤典外,別加顧恤事,回諭。
徐瀅修,以吏曹言啓曰,因黃海監司李相璜狀啓,勅行離發,各邑支勅擧行傍午,松禾縣監金宗鉉以病母相見事,受由上京,此時曠官,誠極可悶,令該曹催促下送事,允下矣。卽爲還官之意,屢度催促於松禾縣監金宗鉉處,則以爲,母病沈重,不得還官云,雖未知其親病之果如何,而特敎催促之下,不卽下去者,揆以事體,誠極未安,改差,何如?傳曰,允。
徐瀅修,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
徐瀅修以國葬都監摠護使意啓曰,今此發引時班次圖,一依丁丑謄錄,以大鴐導駕磨鍊以入矣。卽接禮曹移文,則五禮儀及喪禮補編,內喪發引導駕,俱不明白載錄,而甲寅年仁宣王后國恤時,初則以大駕導駕磨鍊啓下。追考壬申年仁穆王后國恤謄錄後,原節目中,禮曹·戶曹·司憲府·兵曹導駕,則草記刪去,故自甲寅以後,內喪發引導駕節目,皆以小駕例磨鍊云矣。禮曹節目旣如此,則今番發引時班次圖,亦依禮曹節目,以小駕導駕,更爲釐正以入,何如?傳曰,允。
徐瀅修,以山陵守陵官意啓曰,臣等下去陵所後,三年內奉審及諸般稟旨擧行之事,謹當依例狀聞矣。依今番山陵都監例,出付撥將,使之趁卽馳啓事,知委楊州牧使處,何如?傳曰,依丙申年例爲之。
行大司憲李直輔疏曰,伏以,日月流邁,因山奄隔一朔,伏惟孝思罔極,撫時益新,臣於頃者,祗奉聖批,十行溫綸,愈往彌隆,拜稽莊誦,不勝隕越,而自訟逋慢,恭俟誅罰。乃於此際,馹召繼降,聞命悸恐,措躬無所,臣於本兼兩任,千萬不稱,自知甚審,歷數前古,未有如臣愚賤,或經是職,而累年竝帶,久辱名器,國人之駭惑,於是極矣。臣何敢壅蔽公議,重添欺誣之戾哉?臣聞至誠事君,則成人臣,觀乎此,則其不能以誠事君者,非人臣也。若以循例辭巽之義,妄進過實矯飾之辭,乃以詐事君也,豈可爲臣子之道乎?臣雖蔑識,不昧於斯,今當玉候康復,經惟頻開,喑聾跛躃,抃踊相告,皆有覲光之願。況在臣心,尤不能自抑,而揆分惶愧,欲進旋却,且以賤疾添劇,朝夕待盡,奔趨無路,徊徨戀慕,但切犬馬之忱而已。伏乞聖明,俯垂鑑察,將臣職名,亟命刊削,仍治違傲之罪,以肅朝綱焉,臣無任云云。答曰,省疏具悉卿懇。隙駟難駐,戒輴告期,予小子孺慕靡依之慟,若喪之初,益復罔極。儒者嫺於雜服,見職掌在風憲,所以諮儀節,而飭朝章者,此時望卿,不啻如冥途之求相。今見巽牘,遐心邁邁,卿豈欲終恝予乎?滕廬之中,言不能文,況卿於自已冷暖,必有隨時隨處之務合其宜者,予何庸多誥?惟冀卿之幡然造朝,一伸誠禮於廞儀未啓之前,而亦須仰體遺志,留輔予嬛嬛在疚之日也。行都承旨徐瀅修製進。
右承旨韓致應疏曰,伏以臣,於左承旨臣李文會罷職之命,有不敢獨自晏然者,今此籌司草記中所論列者,以矇不察飭。率爾援例,爲喉院之失,而右僚以伊日在院之故,入於現告之中,則苟語矇不察飭之罪,臣是該房,尙何敢幸逭乎?玆敢短章首實,恭俟重勘。伏乞聖明,亟降威罰,以爲不職之戒焉,臣無任云云。省疏具悉。爾亦遞差。
持平黃明漢疏曰,伏以,日月如流,我大行大王大妃廞衛之期,只隔數旬,諡冊已上,慈德日閟,伏惟聖孝,哀慕如新,益復罔極。幸賴皇穹垂隲,陟降默佑,聖痘旣復,玉體彌康,歡欣忭躍,率普惟均。仍伏念,臣卽一顓愚無用底物耳,猥被先朝造化之澤,而累叨課試奬拔之恩,至今追惟,感結涓埃。年前科第之濫竊已極僥倖,至於榮途之進取,自知望外,今此栢府之命,何爲而洊加也?夫臺閣之選峻矣,古之名碩,尙於逡巡而却步者,以其風采言論之所自出也。邇來人物眇然,雖有不古之歎,歷數前後,豈有如臣譾劣者之玷汚也哉?臣之頃叨是職也,適當殯殿上號之日,終事之地,不得不章皇出肅,繼有懲討之論,隨參聯陳之箚,而恩遞遽降,私義未伸,滿心慙恧,歷日靡措。迺者除旨,又下於夢想之外,而諡署有命,天牌一日三臨,臣怵於義分,輒復冒膺。嗚呼,廉防二字,卽人臣藉手事君之物,而臣於出身之初,已盡壞了,設或有忠言嘉謨,足以裨益於聖治者,頭䐉已判,餘無足觀矣。召牌之下,進身無路,玆將披攊之悃,仰瀆聽卑之天。伏乞聖明,亟命鐫改臣職,以重公器,以安微分焉。臣旣乞免之不暇,何敢贅及他說,而有懷耿耿,欲默不得,敢玆冒眜而陳之,惟聖明垂察焉。臣竊以爲,諒陰恭嘿之日,卽君德進修之時也。蓋紛華遠而思慮必靜,嗜慾淡而善端易發,其靜也可以沈潛而涵養之矣,其發也可以擴充而推行之矣。故昔我宣廟居仁順王后之喪也,先正臣文成公李珥,進箚仰勉曰,此政殿下推孝典學,覺悟日新之幾也。臣竊伏念,聖王之學,日躋月將,孰非進德之時,而必於哀慕之中,興感尤易,故殷宗之思道,周王之訪落,皆在此際,先正所陳,儘切至之言矣。然則殿下之今日,亦感悟開發,惟新厥德之時也。況寶齡鼎盛,聖候康復,天心默佑,民望顒若,殿下所以克光聖孝,允迓景命,以副天人之責者,顧不在於勉聖學耶?嗚呼,聖人之質,豈敢以管蠡之見而仰測,芻蕘之口而妄論也哉?然天地之至大也,人猶言其不足不滿之處,臣子之於君父,何可自阻於尊嚴,而莫之言乎?竊覸聖質,聰明仁孝,德無不備,聲色玩好,志無所嗜,雖以堯·舜之聖,恐不過此。而朱夫子有言曰,不覩其形而視其影,臣第以今日之事觀之,目下切急之弊,專由委靡不振之致耳。擧世姑息,摠是架漏牽補之政,每事因循,未見斬釘截鐵之擧,百隷怠緩,徒習乎苟安,庶務積滯,一付之未遑。民謨國計,悠悠不立,世道人心,滾滾益下,薾然無收拾之期,而殿下猶不廓揮乾剛,奮發雷厲,思所以喚醒昏惰之俗,激勵渝靡之習,而穆然深拱,了無振刷之望。此豈非聖質之不足於奮勵而然歟?夫旣寬裕溫柔,而又發强剛毅者,聖人之全德也。自非上知之姿,則不能無偏,或有餘於此而不足於彼,此湯·武以下所不能免者也。故爲學之方,固有定本,而亦無定本,精一執中,明善誠身,傳心修身之法,而千聖一揆,定本之謂也。隨其氣質之偏,損有餘而補不足者,人人異法,初無定本,蓋理一而氣殊故也。治國亦然,國之有時勢,猶人之有氣質,故禮樂刑政,爲國之定本,而矯捄變通之方,世各不同,亦無定法,如書所謂世輕世重之類是也。故善爲學者,因其氣質,察病而加藥,善爲國者,因其時勢,隨物而立錘。臣以是說,俯仰以思,則聖質之當勉者,箕疇剛克之訓也,時務之最急者,子産濟猛之說也。殿下誠以此堅立聖志,試於省察之際,克加矯揉之工,滌去拘攣纏繞之習,養得英邁奮迅之氣,推之於學問政事之間,則德不期進,而自臻正大高明之域矣。俗不期變,而必無恬嬉玩愒之患矣。伏願殿下,深留聖意焉。臣頃見大僚筵奏之說,則以媕婀之習,至有臺臣請推之擧,所謂媕婀二字,政是今日臺臣着題語也。爲臺臣者,亦安得辭其責也?然臣竊觀殿下之於臺閣,視以冗官,待之不以其道,輒當有事之時,則麾之使去,事了之後,則依例苟備,眞所謂此輩但當束之高閣,俟天下無事而後可用者也。至於數三臺疏,已經周歲,批旨不下,其言之可否,姑置勿論。名曰,臺言而不答,古無其例。此不但爲累於虛懷來諫之德,殿下之庶事因循,優游不斷,類多如是,區區愚慮,不止有損於待臺閣之體而已矣。夫人性柔懦,剛直者少,習俗骫骳,軟熟者多,激之使起,誘之使言,尙有噤嘿之患,而況慮其言而遞其職,聞其言而靳其批,有若訑訑而拒人者乎?近日媕婀之習,未必不由於此矣。伏願殿下,繼自今優待言官,大開言路,使能言之士,日陳於前,則世道幸甚,國家幸甚,臣無任云云。省疏具悉。所陳可不體念?諸疏之不卽賜批,其時豈無商量而然?爾其勿辭察職。
上在昌德宮廬次。大行大王大妃殿初喪。
自酉時至初三日開東,灑雨下雨,測雨器水深五分。
尹羽烈啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于李好敏曰,昨見回還訃使狀啓,勅行發程,似有日矣。迎接之節,各邑果皆如例整待,而亦無貽弊於民間者乎?此則有道臣焉,有守令焉,行將有日後按廉之行,如有入聞之事,則自有當法。先布此意者,欲爲信令而然,其各盡心擧行之意,政院卽爲撥馬下諭於三道道臣,應飭諸條,亦令廟堂發關行會,嚴明分付。
尹羽烈啓曰,勅行牌文之啓下後,出給備邊司,自是例也,而今番牌文,則備郞誤爲先納,徑先回公,以致入啓之遲滯,事未前有,極爲駭然。當該備邊司郞廳,所當重勘,而本院請推之外,無他可施之罰,何以爲之?敢稟。傳曰,令該府拿問處之。
傳于李好敏曰,日前度支事,豈不寒心乎?誠非所望於老成之戶判,故略示警責,而迎勅不遠,前戶曹判書趙鎭寬敍用,仍任前職。
吏曹口傳政事,戶曹判書單趙鎭寬仍任事承傳。
李好敏,以國葬都監摠護使意啓曰,明日初度習儀,本都監堂上,不可不備員,而堂上兼戶曹判書趙鎭寬,旣已敍用,仍任前職,卽爲還差,令政院待開門牌招,以爲進參之地,何如?傳曰,允。
傳于李好敏曰,坐直承旨入侍。
以大司諫申絢,司諫鄭魯榮,獻納金相休,持平黃明漢牌不進罷職傳旨,傳于尹羽烈曰,推考傳旨捧入。
李好敏,以禮曹言啓曰,山陵守護軍七十名,依前例以舊陵軍五十名,東南道各陵軍各二名,限三年除出移屬,而舊陵則以餘軍二十名,京畿上番軍十名立役事,前已啓下。而卽接元陵官員所報,則六大祭享時,使喚逐日上直,守護等節,實無成樣之路,從長變通云矣。謹考崇陵已例,則舊陵軍四十名,上番軍十名,東南道各陵軍各二名,移屬於山陵,以充七十名之數,舊陵則竝其餘軍及保軍輪回立番矣。今亦依此例擧行之意,分付,何如?傳曰,允。
李好敏,以國葬都監摠護使意啓曰,取考各年謄錄,則發引初度習儀時,大轝高廣,比準於興仁門,則門高不足,故預爲掘去門閾甎石矣。今亦依此例,令各該司前期修治,何如?傳曰,允。
尹羽烈,以兵曹言啓曰,國葬都監郞廳以摠護使意啓曰,取考各年謄錄,則發引初度習儀時,大轝高廣,比準於興仁門,則門高不足,故預爲掘去門閾甎石矣。今亦依此例,令各該司前期修治,何如?傳曰,允事,命下矣。依都監啓辭,興仁門門閾甎石,初四日始役掘去,發引後還爲塡補,而使役役軍,依前例陪往大將,都遊軍中量宜除出,使之赴役。令本曹郞廳一員,另加檢飭,每夜把子圍排,把守軍兵,亦令分授御營廳,依例定送,限塡補間與本門將卒,眼同守直之意,分付,何如?傳曰,允。
尹羽烈,以兵曹言啓曰,因山時,雲劍差備守門將,本曹謄錄則俱不載錄,都監班次圖則有之矣。今番啓下節目,改付標,何如?傳曰,允。
尹羽烈,以都摠府言啓曰,副摠管趙德潤,以漢城府左尹,本府坐起,晝仕出去之意,敢啓。傳曰,知道。
尹羽烈,以備邊司言啓曰,卽見全羅監司沈象奎狀啓,則以爲,三夏民食,專靠兩麥,而春雨太過,旱乾且甚,成實無多,加糶之請,逐日沓至,留庫各穀中四萬石特許加分事,請令廟堂稟旨分付矣。麥事失稔,秧役乏糧,此時艱食,反有甚於春窮,參以民情,不可無闊狹之政,而第本道加請之如是夥然,歲以爲常者。雖緣事勢之不得不然,而究其弊源,則實由於穀簿之多寡,各邑不均,沿邊穀少處,無以排比之致,向於筵中,特以裒益之政,略陳區區之見者,蓋爲此等事而發也。行將有別般關飭於諸道之擧,而今此加分之至於四萬包之多者,係是民力之艱乏,依狀請特爲許施,何如?傳曰,允。
尹羽烈,以訓鍊都監言啓曰,本局字內毓祥宮西北墻外沙汰處,今已補土之意,敢啓。傳曰,知道。
禁府啓目,戶曹正郞趙厚鎭,佐郞徐善修等,原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。
正言柳遠鳴啓曰,臣知識顓蒙,言議骫骳,淸朝耳目之任,初不近似,觸處生疣,隨事僨誤,理所必至,而果於年前臺啓事,狼狽身名,殆無餘地矣。臣於其時,猥叨栢府除旨,隨參三司聯啓,而濟恭事,公議峻發,聲討方嚴,忠憤所激,豈有異同?而第緣臣儱侗昏迷,有一二句語之未詳者,故竊欲審知其事實,未免周旋之差遲矣。及聞原啓之命意,始知負犯之斷案,臣於是,自訟啓席之未參,竊附懲討之大義,忙陳避辭,略暴愚悃,而辭未達意,心竊愧恧。乃有諫臣之論斥,大僚之覆啓,而罪止譴削,恩出涵貸,至今追惟,惶感交中。曾未周歲,遽蒙收敍,史局之命,湖邑之除,後先相續,豈料屛蟄之蹤,叨此拂拭之眷乎?不意玆者,薇垣除旨,又下於縣紱纔解之餘,聞命感祝,固當竭蹶趨承,而第臣所遭,如右所陳,臺端一步,便成鐵限。其何敢徒恃寵靈,拚棄廉隅,揚揚冒據於已僨之地哉?屢犯逋慢,威罰不加,臣罪至此,尤無所逃,以此情踪,何可一刻晏然於臺次乎?請命遞斥臣職。答曰,勿辭,亦勿退待。
尹羽烈啓曰,正言柳遠鳴,避謙承批之後,不爲傳啓,直爲出去,事甚未安,推考,何如?傳曰,允。
執義韓永逵啓曰,噫,彼金履載之罪犯,何如?關係,何如?而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟。則今日廷臣,固當精白一心,忌私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明論其無嚴。臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實仰出尋常萬萬矣。此等背公死黨,悖義害正之類,不可竄配而止,請興陽縣竄配罪人申耆亟施絶島安置之典。噫嘻,逆鏔窮凶之罪,已悉於前啓,今不必更事臚列,幸賴我慈聖殿下廓揮聖斷,明正典刑,庶可以少洩神人之憤。而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行已閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根抵拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒·儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花·肋惟均,迷溺之丁寧,致·嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友。而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結湯胡之計,以至窩窟之未露,徒黨之散在者,尙未究覈,而特惟寬大之恩,遽降酌處之命。刑政之失,姑置勿論,宗社之憂,實爲無窮,至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧。屢次來往之跡,渠供之輸款昭然,敢生漫漶之計。或曰,不無其力,或言無以形容,終始呑吐,一向抵賴。究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,夬正典刑。噫嘻,凶逆之滅倫干犯,從古何限?而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不加晷刻容貸也決矣。請民始諸子應坐之類,亟令王府依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷。募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇。是可忍也,孰不忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府事李命植亟施追奪官爵之典。噫噫痛矣,十數年來,賊勢益肆,人心靡定,顧瞻他日之徒,四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知。而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置。請周爀亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣,漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈胳,卽與履猷一串貫來,則主客輕重,初無可論。趙鎭井則旣曰,着名於此疏,而又曰,不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乘於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈快施典刑。新除授掌令李垿時在京畿楊州地,請斯速乘馹上來事,下諭。答曰,不允。下諭事,依啓。
乙丑六月初二日申時,上御誠正閣。坐直承旨入侍時,左副承旨李好敏,假注書徐淇修,記注官崔鳳和,別兼春秋金蓍根,以次進伏訖。上曰,下番馳往史局,堂郞進不進,摘奸以來。實錄鋟梓之今至幾卷與否,亦爲知來,而向者內下誌文,命前前文衡,勿煩他眼,使之自書,編入於實錄矣。更思之則事體不然,爾須往傳筵敎於史局,摠裁官以下堂郞,使之奉覽,而前前文衡,亦不必自書,使郞廳書之,而但堂郞外他人,則切勿煩視,亦勿傳播外間之意,另飭以來,可也。仍命斯速復命。命退,承史以次退出。
上在昌德宮廬次。大行大王大妃殿初喪。
自開東至酉時,灑雨下雨,測雨器水深四寸五分。
尹羽烈啓曰,行大司憲李直輔,掌令宋稚圭·李垿在外,執義韓永逵,持平黃明漢習儀進,持平鄭祖榮未署經,監察茶時之意,敢啓。傳曰,知道。
李好敏啓曰,臣好敏,臣羽烈,今日發靷初度習儀進去,下直之意,敢啓。傳曰,知道。
徐瀅修啓曰,事變假注書朴奎壽身病猝重,勢難察任,今姑改差,何如?傳曰,允。
以鄭觀綏爲事變假注書。
徐瀅修啓曰,國葬都監堂上趙鎭寬牌不進,推考傳旨,今方捧入,而今日習儀,堂上不可不備員,如是違牌,不卽進去,事甚未安,更爲牌招,何如?傳曰,允。
徐瀅修啓曰,國葬都監堂上趙鎭寬再牌不進推考傳旨,今方捧入,而習儀在卽,堂上不備,連事違召,無意承膺,揆以事體,極爲未安。所當更請牌招,而係是一日三牌,何以爲之?敢稟。傳曰,更爲牌招。
徐瀅修以國葬都監摠護使意啓曰,今日發靷初度習儀當爲之,而雨勢滂沱,儀物多有沾濕之慮,不得爲之,令禮曹更爲推擇吉日擧行之意,敢啓。傳曰,知道。
徐瀅修啓曰,今日初度習儀,因雨勢滂沱,自都監以不得爲之事草記矣。習儀進去承旨,竝卽牌招,何如?傳曰,允。
吏曹口傳政事,松禾縣監李魯簡。
徐瀅修啓曰,左承旨·右承旨未差,左副承旨李好敏,右副承旨尹羽烈牌不進罷職傳旨捧入,同副承旨韓興裕疏批未下。院中只有臣瀅修一人,坐直無人,未差之代,政官牌招開政,待下批仍卽牌招,何如?傳曰,允。
以左副承旨李好敏,右副承旨尹羽烈牌不進罷職傳旨,傳于徐瀅修曰,許遞,今日政差出。
徐瀅修啓曰,行吏曹判書黃昇源,參判韓用鐸,參議金箕象牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允,參議推考傳旨捧入,一體牌招。
徐瀅修啓曰,左承旨·右承旨·左副承旨·右副承旨·同副承旨未差,臣吏·兵批兼進之意,敢啓。傳曰,知道。
有政。吏批,行判書黃昇源進,參判韓用鐸進,參議金箕象牌不進,行都承旨徐瀅修進。以柳師模·徐有榘·閔耆顯·金在昌·申絢爲承旨。李致祜爲正言,朴宗慶爲尙衣提調,趙鎭寬爲禮賓提調,趙鎭寬爲掌樂提調,徐榮輔爲觀象監提調,金思穆爲宗廟提調,趙鎭寬爲景慕宮提調,鄭脩容爲社稷令,崔行鎭爲典設別提。訓鍊都監提調單趙鎭寬,迎接都監提調單趙鎭寬。以李錫老爲懿昭墓守衛官。再政。以金履度爲大司諫,鄭東觀爲禮曹參議,兼大司成單徐有榘。
兵批,知事單趙鎭寬,副護軍鄭東觀·韓致應,副司直金孝秀·尹濟弘·金鐮,副司果徐鼎輔·高廷鳳,副護軍韓興裕已上竝單付。
以吏曹參議金箕象再牌不進罷職傳旨,傳于徐瀅修曰,推考傳旨捧入。
以左副承旨徐有榘牌不進罷職傳旨,傳于徐瀅修曰,推考傳旨捧入。
徐瀅修,以禮曹言啓曰,因國葬都監啓辭,今日初度習儀當爲之,而雨勢滂沱,不得爲之,令禮曹更爲擇吉擧行事,命下矣。卽令日官池景興,更爲推擇,則今六月初六日二度習儀,初九日三度習儀以前,無吉日,惟十二日爲吉云。不可不推移退定,以初度習儀初六日,二度習儀初九日,三度習儀十二日擧行,而原粘目中改付標以入之意,敢啓。傳曰,知道。
徐瀅修,以備邊司言啓曰,勅行渡江在卽,西路支勅守令曠官,一時爲悶,松禾縣監有闕之代,令該曹口傳差出,使之當日辭朝下送,何如?傳曰,允。
徐瀅修,以兵曹言啓曰,卽接景福宮入直衛將金世文牒報,則光化門西挾門,今日頹圮云,爲先令繕工監,把子圍排,亦令該曹急遠改建之意,分付,何如?傳曰,允。
戶曹判書趙鎭寬疏曰,伏以臣之日前所坐,是豈尋常僨誤之比哉?迎勅,大事也,傳命,重禮也。苟有關於此者,雖儀節器物之微,固宜預講素辦,待時趁用,致謹致愼,毋或稽忽,是乃事理職分之當然。況於御帖櫃子,所重尤何如?而臣則昏闇憒劣,茫如墮霧,始旣泛泛磨鍊,終未數數董飭,竟至儐使已發,禮官追傳。論其罪戾,當至何境,籌司論列,猶屬末勘,而聖度天大,罰至薄罷,非罪伊恩,悚蹙方切,曾未三宿,旣敍復仍,恩命自天,惶隕無地。第伏念,今此處分,實出於客使且迫,重任難易,使之戴罪從事,俾知懲畏,臣雖愚迷,寧不感激?然而似此罕有之擧,蓋爲微眚細故,可收桑楡者設耳。若臣者,雖於按例備具之事,尙不能奉其職,則矧乎迎送接待事務叢遝之際,其何望終有濟乎?此不待數計而可知也。竊又自念,臣之精力,比之年前當此任時,消鑠無餘,日甚一日,重以積瘁成疾,左脚風發,無端震掉,有時顚蹶,當炎熏灸,訖未見效。向來閤外之徑退,卽亦失儀之大者,若使之躝跚曳踵,以迎遠人,不幾近於跛且眇之見笑乎?形狀若此,而加之以難贖之愆,罔赦之辜,其何敢憑恃寵靈,冒沒揚揚,徒自諉於在囚之郞僚,而晏然若經勘也哉?伏況國葬習儀,卽在當日,天牌且狎臨,而臣於本職,旣無以承膺,則事體莫重,條件雖異,而其爲度支之所兼一也。在臣難冒之義,實無彼此之殊,玆敢忙陳短章,仰瀆嚴廬之下。伏乞聖明,俯賜諒察,亟遞臣職,仍治臣罪,以爲不職慢命之戒,千萬幸甚,臣無任云云。答曰,省疏具悉。卿其勿辭察任。
禮曹判書李翊模疏曰,伏以,流光倏忽,時序屢閱,大行大王大妃殿因山奄迫,廞衛將戒,伏惟聖情攀慕,益復罔極。仍伏念,臣之自來抱病,不堪供劇之狀,前後疏龥,略已仰暴,竊想聖明,庶幾俯燭而記有之矣。間蒙天恩,差遣閒藩,畀以淸涼之水土,假以數年之優遊,宜若可以少瘳,而膏肓沈頓,猶復前也。入覲以來,遇慶而蹈舜,銜恤而奔走,非臣子言私之日,而向來廟堂請譴之事,政府甄敍之恩,皆下暇追提也。繼有敦匠之命,遂承掌禮之乏,因循槃礴,居然已數朔矣。夫宗伯之爲任,不輕而重,在常時猶難,而莫有難於此時也,儀註浩汗,而考據之爲難也,謄錄異同,而會通之爲難也,禮意嚴敬,而折衷之爲難也。士大夫平日不能講禮,而臨急取辦於紙上,責成於吏手,而保無紕繆敗闕之失,無有是理。臣之常所兢兢致愼,每在於此,而惟幸聖人在上,議禮制度,不失其當,可得以稟裁耳。蓋臣非知禮者,上之授職也,非以可堪,而新資焉而已,下之受任也,非曰,能之,而叨謝焉而已。以不輕之任,當莫難之時,不于老鍊之是擇,而乃反新資之濫授,宜遞不遞,淟涊蹲冒,有若久任,非止叨謝而已,則國體之苟簡,宜如何哉?除拜之初,不敢力辭者,不惟修改之有命,事役之嚴急,自惟終事之地,無以報效。强其不能,黽勉行公,今則日月無幾,龍輴告期,尤安敢費辭辭遜,而不幸本病之外,腫生于背。始則諉之以痰核,末乃駸肆其毒氣,部分甚重,膿意漸入,峻陛之陞降,絰帶之撞着,輒覺牽痛之倍常。偃仰屈信,俱不便體,寒熱往來,症情頗惡,若不及今調治,則誠有難言之慮。況客使將至,延接在卽,左右贊禮之事,除非彊有力者,不可爲也。貶坐當前,本曹自多擧行之事,而賤疾如此,觸處窒礙,誠非細憂,伏惟疾痛則號,凡人之大情,愛之欲生,體下之聖德。玆敢大聲疾號,仰訴於天地父母。伏乞聖慈,俯垂鑑諒,特賜哀憐,將臣所帶本兼諸職,一竝遞改,以便治療,以卒生成之澤,俾無公私狼狽,不勝大願,臣無任云云。答曰,省疏具悉。卿其勿辭察任。
大司成徐有榘疏曰,伏以,居諸遄駛,我聖母卽遠之禮月奄屆,瑤冊祗薦於殯殿,玄隧將扃於喬陵,仰惟嚴廬哀慕,若爲宸衷。仍念,臣以情以病,分甘樗散,東郡解紱,幸遂歸護之私,靑局燃藜,粗伸終事之忱,不意今玆,忽奉誤恩,量已度力,堪承無望,惝怳錯愕,歷日靡措。臣幼而失學,長益荒嬉,旣未嘗沈湛遺經,又不曾肆力詞章,其能免於金銀獵臘之譏者,特賴家庭之緖聞耳。至若時文,尤所矇昧,守分藏拙,罕踏省門,僥倖一第,亦由記誦,其於詩律之聲病,騷賦之工拙,茫乎若越人之章甫。夫已所不能,而欲標式乎人,已所不知,而欲鑑別乎人,此事理之所必無也,臣未知此任奚爲而至哉?噫,周官三物,尙矣毋論,宋學十條,邈焉難追,今之敎胄,非昔之敎胄矣。功令焉而已,帖括焉而已,則此已有違於菁莪作成之方,而況其所以爲是官擇是人者,又無異乎問采色於瞽,叩律呂於聾,臣誠左右顧,而不識其何說也。以爲姑侈其銜,則淸朝名選,非臣之所玷汚也,以爲聊且承乏,則濟濟群彦,豈患無其人耶?材不必皆杞樟,而匠石之繩尺,不施於臃腫,乘不必皆驥騮,而造父之參兩,不及於駑駘。藉令才不逮古,人鮮稱職,有愈於臣者,奚啻千百,而擧而委之,不少留難,不特臣濫吹之可懼,其仰累於聖朝甄別之政,非細故也。臣雖欲懷恩戀寵,厭然自掩,抗顔磅礴於皐比之上,彼衣縫掖而業操觚者,其孰肯屈首就正於臣,而亦何以解四方之嗤點乎?嗚呼,臣之一身,非臣之有,夷險燥濕,惟命之從,顧何敢費辭飾讓,如慢如僞哉?誠以隨才授任,明主之懿範,量而後入,人臣之炯戒。方當躁競日甚,名器日濫,如臣匹夫之諒,得蒙曲遂之仁,則涓滴之微,未必無補於滄海之大,而不報之報,抑亦在此,而不在彼也。斷斷此心,可質神明,玆不得不略綴短章,仰暴危懇,至於自來情病,有不暇張皇陳列。伏乞聖慈,俯賜鑑諒,將臣新除國子之任,亟命鐫改,仍治臣逋慢之罪,以嚴朝綱,以安微分,不勝幸甚,臣無任云云。省疏具悉,爾其勿辭察職。
同副承旨韓興裕疏曰,伏以臣,於前右承旨臣韓致應遞差之命,竊有所難安者,蓋伊日該房之呈病也,臣以下僚,適當代房,目見樻子之不可堪用,而終不能占退改備。已知該曹之不善擧行,而又未能據實請勘,竟使莫重所用之需,致此臨急苟且之境。若論矇不察飭之罪,臣實爲首,臣初除見職,觸處生疎,畢竟奉職無狀,以至右僚替勘。臣於是,不勝慙恧,歷日靡措,敢陳首實之章,冀蒙不職之誅。伏乞聖明,下臣司敗,勘以當律,以昭法紀,以安私分焉,臣無任云云。省疏具悉。本職許遞。
上在昌德宮廬次。大行大王大妃殿初喪。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
徐瀅修啓曰,假注書徐淇修身病猝重,勢難察任,今姑改差,何如?傳曰,允。
徐淇修改差,代以鄭元容爲假注書。
柳師模啓曰,行大司憲李直輔,掌令宋稚圭·李垿在外,執義韓永逵,持平黃明漢牌不進,鄭祖榮未署經,監察茶時之意,敢啓。傳曰,知道。
以大司諫金履度,司諫鄭魯榮,獻納金相休,正言柳遠鳴·李致祜,執義韓永逵,持平黃明漢牌不進罷職傳旨,傳于柳師模曰,推考傳旨捧入。
以公忠監司朴崙壽狀啓,靑山縣民家失火事,傳于申絢曰,斗小之邑,値此回祿之災,念彼百有二戶之當農失所之狀,不覺惻然。原恤典外,別加優給,道臣另飭該邑,使之從速結構,以爲從速奠接,形止卽爲狀聞事,令廟堂措辭區劃分付。
金在昌啓曰,明日次對,兩司當爲進參,除在外·未署經外,未肅拜呈告人員,竝待開門牌招,何如?傳曰,允。
閔耆顯以奉常寺都提調意啓曰,東耤親耕田所種大麥打作,則所出爲十一石二斗,小麥打作,則所出爲二石之意,敢啓。傳曰,知道。
金在昌,以兵曹言啓曰,取考謄錄,則在前迎勅動駕時,訓局馬步軍,大將率領,爲先後廂,禁·衛兩營軍兵,禁衛大將,或御營大將都領,先詣慕華館環衛。庚申春,則訓鍊大將率馬軍五哨,步軍五哨,禁·御兩營騎士各一番爲先廂,訓局步軍三哨爲後廂。三營及龍虎營摠戎廳餘軍,禁衛大將都領,先詣慕華館環衛。癸亥年,依庚申年例爲之,禁軍連以入直外,全數磨鍊,留營·留陣·斥候·伏兵,置之矣。今番則何營軍兵隨駕,何營軍兵留陣,禁軍馬步軍,以幾番幾哨磨鍊,而郊館環衛及各軍門餘軍留營,斥候伏兵,何以爲之乎?敢稟。傳曰,訓局步軍七哨,馬軍五哨爲先廂,御營廳鄕軍五哨騎士與禁營騎士入直外,六番竝隨駕。禁衛大將,龍虎營·訓鍊都監·禁衛營·御營廳·摠戎廳餘軍都領,先詣環衛,禁軍入直外,全數磨鍊,留營·留陣·斥候·伏兵,竝置之,可也。
金在昌,以兵曹言啓曰,取考謄錄,則在前迎勅時,三營入直馬兵騎士,各留三名,餘皆除出,殿門排立扈衛,軍官六十人及標下軍,別將與所任軍官率領。各門分把,城內外街巷屛門,三營分掌,以布帳防遮,把卒除器械派立,嚴禁雜人,而本曹與三營,別定校卒,另加檢飭矣,今亦依此擧行,何如?傳曰,允。
金在昌,以兵曹言啓曰,在前迎勅時,殿庭及闕內設布帳,訓鍊都監例爲擧行,而今番則自敦化門至明政殿,排設處所,與前倍蓰,令訓·禁兩營,合力擧行,何如?傳曰,允。
金在昌,以兵曹言啓曰,在前迎勅習儀時,挾輦軍四十名,禁軍入直外,全數磨鍊,前後廂軍兵,則已未年,依前例三百名磨鍊,庚申·癸亥兩年,俱以二百名磨鍊矣。今番則何以爲之乎?敢稟。傳曰,依庚申·癸亥年例磨鍊,可也。
金在昌,以兵曹言啓曰,取考謄錄,則在前勅使傳語軍,以禁·御兩營鄕軍,輪回排立,而今番則禁衛營當次矣。依近例以一百名磨鍊,習儀時,四十名擧行,何如?傳曰,允。
金在昌,以兵曹言啓曰,取考謄錄,則丁丑年迎勅動駕時,出宮路由崇禮門,還宮路由敦義門,而近來則出還宮,皆由崇禮門矣。今番何以磨鍊乎?敢稟。傳曰,依近例磨鍊。
金在昌以摠戎廳言啓曰,本廳右司把摠李煥益身病猝重,勢難察任,改差,何如?傳曰,允。
金在昌,以御營廳言啓曰,興仁門閾礡石,初四日始役,掘去,發靷後,還爲塡補,而每夜把子圍排,把守軍兵,令御營廳依例定送,限塡補間與本門將卒,眼同守直事,自兵曹草記,允下矣。今日爲始,出番鄕軍二十名,哨官一員率領,限塡補間輪夜守直之意,敢啓。傳曰,知道。
禁府啓目,備邊司郞廳沈能壽原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目粘連,向前徐善修段,御帖所盛之函,事體何等至重,而慢不檢飭,全未成樣,其所擧行,極爲駭然是白遣。趙厚鎭段,差任雖曰,屬耳,旣爲該郞,則罪難獨逭,竝只以此照律,何如?判付啓,依允。
右副承旨徐有榘疏曰,伏以,臣之仲父臣瀅修方帶都承旨,臣之新授職名,揆以公格,自在應避之科。昨緣門鑰且下,未及周旋,今始冒入文字,乞賜變通,亟令該曹照例遞改,千萬幸甚,臣無任云云。省疏具悉。疏辭下該曹稟處。
吏曹啓目粘連,觀此承政院左副承旨徐有榘上疏,則以爲,臣之仲父臣瀅修,方帶都承旨,臣之新授職名,揆以公格,自在應避之科。亟令該曹?照例遞改亦爲白有臥乎所,相避之法,在下當遞,許遞,何如?判付啓,依允。
上在昌德宮廬次。大行大王大妃殿初喪。
藥房都提調李敬一,提調黃昇源,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
柳師模啓曰,行大司憲李直輔,掌令宋穉圭·李垿在外,執義韓永逵,持平黃明漢牌不進,鄭祖榮未署經,監察茶時之意,敢啓。傳曰,知道。
金在昌,以備邊司言啓曰,兼戶曹判書趙鎭寬,陳疏承批之後,尙不出肅,令日賓對,亦不進參,事體所在,誠極未安,姑先推考,卽爲牌招,何如?傳曰,允。嚴飭使之進參。
以戶曹判書趙鎭寬牌不進推考傳旨,傳于金在昌曰,更爲牌招,違牌,勿爲呼望。
傳于金在昌曰,大臣·備局堂上引見。
傳于申絢曰,同副承旨入侍。
有政。吏批,行判書黃昇源進,參判韓用鐸牌不進,參議金箕象陳疏入啓,都承旨徐瀅修進。以柳烇爲左副承旨,韓用龜爲禮曹判書。
兵批,行判書金思穆進,參判李普天病,參議嚴耆入直,參知柳畊病,右承旨金在昌進。以崔獻重爲都摠管,李宗爀·盧尙樞爲五衛將,沈能完爲都摠經歷,李昇普爲訓鍊僉正,閔景爀爲訓鍊主簿,卞厚鎭爲全州營將,安光質爲夞怪萬戶。大護軍李翊模,副護軍李好敏·尹羽烈,副摠管崔獻重,以上竝單付。
徐瀅修啓曰,新除授左副承旨柳烇,卽爲牌招,何如?傳曰,允。
吏曹口傳政事,大司成單徐有榘。
傳于金在昌曰,坐直承旨入侍。
以大司諫金履度,司諫鄭魯榮,獻納金相休,正言柳遠鳴·李致祜,執義韓永逵,持平黃明漢牌不進罷職傳旨,傳于柳師模曰,推考傳旨捧入。
閔耆顯,以迎接都監言啓曰,臣等與諸郞廳會同開坐,檢飭諸事,而啓下郞廳八員外,不足郞廳三員,依例別單書入之意,敢啓。傳曰,知道。
閔耆顯,以迎接都監言啓曰,弔勅時,不設宴享,只行茶禮,故宴享色郞廳,不爲差出,茶禮時,以禮賓寺·內資寺擧行,使盤膳色郞廳兼管矣。今番亦當以茶禮擧行,依此例爲之之意,敢啓。傳曰,知道。
禁府照目,戶曹正郞趙厚鎭,佐郞徐善修等矣本府議啓內,徐善修段,御帖所盛之函,事體何等至重,而慢不檢飭,全未成樣,其所擧行,極爲該然。趙厚鎭段,差任雖曰,屬耳,旣爲該郞,則罪難獨逭,竝只以此照律罪,各杖六十收贖,奪告身一等私罪,啓,奉敎依允爲旀。徐善修段,功議各減一等,趙厚鎭段,功減一等爲良如敎。又啓目粘連,向前沈能壽亦,勅行牌文之不由政院,直到本司者,徑自回公,以致入啓之遲滯,不審之罪,在所難免,以此照律,何如?判付啓,依允。
吏曹參議金箕象疏曰,伏以臣,猥以無似,忝叨銓選,隨從僚堂,入參政席者,凡幾遭矣。臣固陋寡聞,凡於人物賢愚,官資格式,無異墻面,雖欲參論可否,其可得乎?只緣含恩畏義,未敢言私,虛縻官銜,三朔于玆,今於召牌之下,固當竭蹶趨承之不暇,而第犬馬之齒,已過六十,蒲柳之質,望秋先衰。素患風痺之症,轉益沈痼,每當換節,如期復發,而自經近日輪感之後,遍身浮脹,食飮全却,奄奄床笫,生意殆盡,欲起還仆,蠢動無望,玆不得不冒拱衷懇。伏乞聖明,俯垂矜憐,亟賜遞改,仍治臣逋慢之罪,以肅朝綱,千萬幸甚,臣無任云云。省疏具悉。所請依施。
乙丑六月初五日午時,上御熙政堂。藥房入診,大臣·備局堂上引見,同副承旨同爲入侍時,都提調李敬一,提調黃昇源,副提調徐瀅修,假注書洪起燮,記注官鄭宗顯,別兼春秋徐有恂,待敎朴宗薰,右承旨金在昌,同副承旨申絢,假注書鄭元容,事變假注書鄭觀綏,左議政徐邁修,兼戶曹判書趙鎭寬,行上護軍韓用龜,行兵曹判書金思穆,刑曹判書洪明浩,禮曹參判徐榮輔,行護軍李得濟·李仁秀,工曹參判朴宗慶,副校理李泳夏,以次進伏訖。邁修等曰,近日日氣甚熱,好雨知時,此時聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。敬一曰,童便近日連爲進御乎?初伏不遠,停止似好矣。上曰,昨欲下敎而未果矣。今則不必連服,而此是每日例入者也,進服與否,當隨時爲之,別無停止之可論矣。敬一曰,然矣,初非榻敎之書出者,則不當以文蹟爲之矣。上曰,上注書先退。起燮退出。上曰,次對爲之。邁修曰,頃因江界前府使申鴻周狀啓,廢郡許闢便否,道帥臣具意見狀聞後,稟處之意,覆啓行會矣。卽見平安前監司金文淳狀啓,則以爲,今若許闢此荒廢之場,仍爲櫛比之村,以至民摠漸盛,戶口倍增,則該府所得,大固大矣。若其內而雲·龜·寧·熙,外而渭·楚·昌·碧等邑,許多民人,聞此許闢,騷然竝起,則孰能遏之?且目下流入之民,率皆烏合之類,不知把防之爲何役,緩急之爲何事,移寓未幾,戶責蔘稅,身充軍籍,則擧懷怨咨,相率却步之患,難保其必無。況斧斤日入,火菑歲增,勢不得不漸次蔓延於蔘田,而常稅之難辦,反有甚於今日之縮採。我民所居,與彼人相望,則奚獨有彼人之侵犯?亦不無我民之偸越,安知不互相慫慂,通貨作奸,釀出無限邊釁於思慮不到之處乎?雖以鎭將移置事言之,距邑絶遠,無異殊域,防遏彼人,彈壓我民,果非一二鎭將所可擔當,請令廟堂稟處爲辭,而帥臣所論,亦無異同矣。其時道帥臣之言,皆有難愼之意,則三人言必從二人,所當姑爲置之,而第事勢前後或異,意見彼此各殊,令時道臣論理狀聞後,更爲稟處,何如?上曰,依爲之。出擧條邁修曰,此江華前留守韓晩裕狀啓也。以爲本府有內外城,內城則奉眞殿而護行宮,與夫公廨倉庫閭閻之盛,竝列于其中,至若海防捍禦之要,專在外城。自甲子年,限三百步而築之,凡三十有六年,而至于己亥,狀罷城役,其後數十年,因以爲例,未嘗隨毁修補矣。前秋巡審,周覽其城,則皆成頹墉敗堞,所見愁痛,備豫固圉之道,豈亶使然哉?依甲子以來限築三百步之例,自今年爲始,間一年狀聞修築,以爲定式事,令廟堂稟處,城制便宜之策,財力區劃之道,待回下更爲上聞爲辭矣。沁都重地也,城役大政也。其始其撤,實係大更張,今若不究設施與撤罷之本意,遽爾取舍,則難保中窾,在所愼重。且念大役經紀,物力爲先,而以狀辭觀之,財力區劃,旣不指一,其所謂待回下更爲上聞云者,未知其方略之,何如,而守臣今已遞易,以此以彼,有難遽議,今姑置之。至於修城庫設置,專爲城堞之用,則城役撤罷之後,盡歸花消,誠甚駭然。自今爲始,以逐年三百步所築之容入之數,每年儲置,毋敢犯用,而他錢穀磨勘時,一體修成冊,報來於本司之意,分付守臣,何如?上曰,依爲之。出擧條邁修曰,此慶尙監司金羲淳狀啓也。枚擧延日縣監咸正禧牒呈,以爲,本縣邑基,處在汚下,前臨海而左挾川,若値積雨之時,輒有汎濫之患。官舍民戶,同受墊溺,而本邑有生旨洞,自古吉地,大小民情,咸欲移邑,鳩財施役,自願措劃。且在甲寅,自本道以此論報,至有待年豐經紀之成命,則迨此年豐之時,從民願移設,恐爲方便,請令廟堂稟旨分付矣。該邑處在濱海之地,每當潦水之時,其爲沈墊之患,官民俱弊者,厥惟久矣。待年豐移邑,旣有昔日之成命,而且物力已辦,民情咸願云,迨此年事之稍登,使之方便移設,恐合事宜,依狀請施行之意,分付,何如?上曰,依爲之。出擧條邁修曰,頃以社倉先從一二邑試可之意,筵稟行會矣。卽見平安監司李書九,全羅監司沈象奎報本司辭緣,則俱以爲,關問各邑,採取民情,而無論邑之大小,量其程道,或分置十餘倉,或置三四倉,互取便近,無異社倉。今若加設倉屬於外村,則難保其必無後弊,且民情皆願仍舊,有不可强令設施爲辭,而關西各邑中一二外倉之取便往來,自前願爲移設者,稍待年豐,自本邑從長措處,亦爲未晩云矣。兩道臣所報旣如此,竝依施,關西之一二外倉待年豐措處一款,亦爲依所報施行,何如?上曰,依爲之。出擧條邁修曰,禮曹判書李翊模,聞其病勢,大妨屈伸,雖加調治,末由自力云,實病旣如此,則贊禮與禮儀使之任,有難强責其所不能,今姑許遞,其代政官牌招開政差出,待下批牌招察任,何如?上曰,依爲之。出擧條仍敎曰,吏判今方登筵,卽爲出去開政,可也。昇源退出,邁修曰,財賦之任,大關國計,不可一時瘝曠,亦不可付之生手,惠堂有闕之代,兼戶曹判書趙鎭寬,還差,何如?上曰,依爲之。出擧條邁修曰,國家無儲蓄,則謂之不足,謂之急,謂之國非其國,有儲蓄,則謂之登,謂之平,謂之太平,古人之重儲蓄,有如是矣。故自周官以下會計雖委之司會,而總領必責諸大臣,我朝惠廳提擧,必使大臣都領,亦此義也。今臣一日在其位,則豈敢自隱所聞,裒如充耳哉?惠廳儲蓄,爲大農之外府,國家經費,實資於此,而近來法綱漸弛,典守易忽,而兩條痼弊,大爲耗蠧之孔穴,卽結錢與穀作錢之退限,是也。結錢則乃是惟正之供,年前貿米偸弄之習,已不勝物議之唾鄙,而今則外邑無端愆期,該廳或拘顔私,似聞萬餘金之積年不納者有之云。舊債如此,則當年條之稽滯,何以督責?至於穀作錢,則言之寒心,當初勘簿,已不免經年閱歲,而及夫勘簿之後,一錢不入,百巧層生,目下屢十萬公貨之未捧,至有八九年延拖者云。傳說之一一的實與否,雖未可知,而在今振勵董督之政,恐莫先於國計根本,該廳堂上,今方登筵。自今爲始,勿論結錢與穀作錢,使卽按簿抄出,定限收捧,而若有限內不納者,自該廳這這草記,移法司嚴囚督徵之意,分付,何如?上曰,依爲之。出擧條邁修曰,卽伏見江華留守吳載紹報備局辭緣,則以本府防守之節,自有中軍,今番依他都留守例,上來進參於因山哭班爲請矣。今則本府防守,與前稍異,自今爲始,如値不得不往來之時,依舊例使之啓聞上來事,分付,何如?上曰,依爲之。出擧條邁修曰,因山時,各道道臣,例皆出待於境上,而近來爲念民弊,輒有停止之命矣。見今農務方殷,道臣離營,必多妨礙之事,知委各道,使之依近例勿爲出待則似好,而此非自下指揮之事,何以爲之乎?上曰,旣爲民弊,則勿爲出待好矣。仍命書傳敎曰,此時民弊,不可不念,因山時道臣境上出待勿爲之事,三懸鈴行會于八道。又敎曰,因山在近,速爲行會,可也。邁修曰,當先爲行會於關北等地矣。邁修曰,考績,國之大政也。故古人以京察臧否,占時世之汚隆,此不可不預先申飭,一齊磨勘,而今月則齋日與習儀,連爲相値,望前無故之日甚少,依近例勿拘齋日,隨時擧行似好,而此亦不敢擅便,何以爲之乎?上命書傳敎曰,考績當前,勿拘齋日,限前磨勘事,分付。邁修曰,因山在近,而其時則又過初伏,日氣當極熱,許多軍人,難保無致傷之慮,自惠民署,已有藥料之措備者,而亦難廣施。臣意則分付各軍門及畿營,滌暑之物,備待於一里二里之間,以爲隨時解渴之道,似好矣。上曰,因山漸近,罔極之中,又以日熱之如此爲念,軍人之致傷,尤爲悶慮,相當藥料優數措備之意,摠護使亦爲申飭,可也。邁修曰,僚相當以拭榟宮官,進參於因山時,而其時藥院,亦當依例直宿,僚相以都提擧,勢不得不直宿矣。且原任大臣,見無一人在京,留都無人,未知何以則爲好矣。上曰,在外大臣,其時不爲上來乎?邁修曰,其時似或來住城外,而未能的知,李領府事,則出疆日字,今旣不遠,似可入來,而亦未能詳知矣。上曰,摠護使近來連爲勞瘁,可悶矣。邁修曰,臣當國家有事之時,不敢言私,而但近日以來,非但筋力之漸衰,益覺精神之昏耗,每當事務,前忘後遺,而國恩罔極,圖報無地。只以筋力奔走,爲一半分自效之道,必欲鞠躬盡瘁,死而後已,顧臣年迫八十,每經公役,輒昏倒涔涔,殆無蘇甦之望,而此豈臣子言私之時乎?第臣每行首相之事,且今番僚相若爲直宿,則僚相之事,臣又將兼行矣。實有顚仆之慮,而恐致國事之狼狽,以此晝宵憧憧矣。上曰,事變注書出去,政望催促,而政望則在院承旨一人,持入,可也。觀綏,出去傳命後,還入進伏。上曰,大臣盡爲奏事乎?邁修等就座,鎭寬進前奏曰,凡勅行出來後接待之儀節,回還時贈給之多少,年各不同,必待經稟後,自都監以何年例擧行之意,指揮各道及都監各房,然後可以依例擧行矣。今番則似可以丁丑例爲準,而雖以贈給一事言之,丁丑是最高摠,至庚申不無裁減,而其外凡節,庚申最爲詳備,似合遵用,而此是大節目,不敢擅便,敢此仰達矣。上曰,依庚申年例爲之,可也。出擧條仍敎曰,向見使臣狀啓,則通官一人,加派出來云,而今又不爲出來云者,何也?鎭寬曰,此乃彼中事情,別無所聞,未能詳知矣。仍奏曰,內殿國恤時,別殿受祭,明有已例,而別殿處所定奪後,祭物熟設處所,量其便近,自都監草記擧行矣。謹考古例,則丁丑明陵時,則以涵仁亭爲之,弘陵時,則以延禧堂爲之,而今番則別殿處所,未承下敎,故敢此仰達矣。上曰,依丁丑年例爲之,可也。出擧條仍敎曰,依明陵時例爲之,可也。鎭寬曰,舊例發靷日,俟遣奠畢,殯殿奉安冊寶,奉出盛於腰彩轝,故時刻之遲滯,凡事之不能周旋,專由於此。丁丑年,因特敎,祖奠後冊寶,先盛於腰彩轝,遣奠前二刻前進事定式,而亦載於喪禮補編受敎條矣。但補編原文,則以舊例爲主,故不無參差之端,而必也依受敎擧行,然後可無紛錯之患。今亦依此爲之,而臨時前發,排列於大路通廣處,以爲整待之地,何如?上曰,依丁丑年例磨鍊,可也。出擧條鎭寬曰,陵所守侍陵官以下員役等三年內宣飯米,例自臣曹磨鍊上下,而在前或以京倉所在,馱載以送,或因輸運之有弊,以附近邑稅米,使之直納,而今年則當以京倉馱送。但於輸納之際,爲弊甚多,若救此弊,則莫如令本陵員役,來受京倉竝運費以去,則似合便宜。蓋宣飯之宣字,自是上賜下之辭,使該員役受去,實無所礙,以此出擧條,分付,何如?上曰,依爲之。出擧條鎭寬就座,思穆進前奏曰,下玄宮時,初虞祭時,百官當於明政殿庭行望哭禮,弘化門外排立軍兵,以入直出用,則宮墻行巡,有掣礙之端,以三營出番軍各一哨磨鍊,何如?上曰,依爲之。出擧條思穆曰,在前迎勅習儀時,慕華館環衛軍兵,比正日減數排立,勅使止宿弘濟院時,訓局步軍一百名定送,使之防守矣。今番亦依此擧行之意,分付各該營,何如?上曰,依爲之。出擧條思穆曰,迎勅動駕時,御營鄕軍五哨爲後廂矣。東營·集春營入直軍,當以訓局餘軍替代,原節目未及添入,不勝惶恐,而節目啓下後,改付標,何如?上曰,依爲之。出擧條思穆就座,在昌曰,今日賓對,兩司行公諸臺,無一人進參,事甚未安,竝推考,何如?上曰,依爲之。出擧條上曰,政望催促,可也。觀綏承命出去,以承旨望未及盡書之意還奏。上曰,承旨望如未及書,則禮判望先爲書入,可也。觀綏承命出去,仁秀徑先退出。在昌曰,次對未退之前,徑先退出,事極未安,備局堂上李仁秀,推考,何如?上曰,依爲之。出擧條觀綏還入進伏。上命書傳敎曰,左承旨入侍。左承旨閔耆顯,持禮判望,趨入進伏。又命讀落點訖。上曰,禮判進前。用龜進伏。上曰,迎勅若於卒哭前爲之,則服色儀節,無拘礙之端否?如有意見,詳陳,可也。用龜曰,卒哭前迎勅,曾有英廟朝時已例,而臣未及詳考謄錄矣。上曰,出去詳考後,或草記或書入,可也。用龜就座,上命承旨讀奏公事訖,仍命就座,承史等就座。上命賓對諸臣先退。邁修等以次退出。又命退承旨以次退出。
乙丑六月初五日申時,上御誠正閣。坐直承旨入侍時,右承旨金在昌,同副承旨申絢,假注書鄭元容,記事官盧,記注官鄭宗顯,以次進伏訖。上命讀公事,絢讀奏全羅監司沈象奎啓本,罪人李和鎭長興府到配事。在昌讀奏全羅監司沈象奎啓本,罪人金益成光陽縣到配事。上又命在昌讀承旨房望訖。命書傳敎曰,仍。上曰,承旨坐直外,或有未及出去之承旨乎?在昌曰,皆已出去矣。上命絢讀江原道朔膳·物膳狀啓訖。仍敎曰,江原道朔膳·物膳,出於何邑乎?絢曰,平均分定於各邑,魚物出於嶺東,雉淸出於嶺西矣。上曰,以原伯在任幾月乎?絢曰,臣於昨年四月到任,今年四月還來矣。仍繼奏曰,膳品進上,則向來海弊釐正之後,至今有效,而該道大弊,專在於貢蔘矣。上曰,該道蔘弊如是乎?絢曰,然矣,蔘弊不一其端,而以御供言之,本道土採不足,故貿取於西北及京局,其造製之方,極其奸巧,非不十分詳審,揀擇捧上,而不知之中,終有未審者,此甚惶悚。以蔘價言之,詳定應下,自來不足,故自各邑皆有添價,而添價之際,多以本錢給債於民間,年年取殖,其數夥然。所謂蔘商之受價貿納,如京中貢人之例,而蔘商又以所受之價,私自給債,憑藉所重,取殖過濫。夫峽民生涯,不過斗屋火田,而逐年徵督如此,誠無以支吾,道臣·守令,雖欲痛加嚴禁,亦有行不得處。以此之故,上而御供未審,下而民生不聊,爲弊無大於此者矣。上曰,今此所陳,只說其弊乎?絢曰,臣適因該道事,有此仰陳,至於救弊之方,實無好策,只有分數京作貢一事,而事係莫重御供,故前後臺疏繡啓之以此爲請者,每致廟議之難愼,未知此後或有變通之道,而今似不可遽議矣。上命書傳敎曰,戶工換房。仍命退,承史以次退出。
上在昌德宮廬次。大行大王大妃殿初喪。
柳師模啓曰,行大司憲李直輔,掌令宋稚圭·李垿在外,執義韓永逵,持平黃明漢習儀進,鄭祖榮未署經,監察茶時之意,敢啓。傳曰,知道。
閔耆顯啓曰,臣耆顯,臣絢,今日發靷,初度習儀進去,下直之意,敢啓。傳曰,知道。
閔耆顯,以實錄廳摠裁官意啓曰,本廳開印以後,粉板書役,極其浩多,而郞廳洪儀泳時帶延接都監郞廳,職務相妨,延接郞廳之任,今姑改差,使之專意史役,何如?傳曰,允。
閔耆顯,以魂殿都監摠護使意啓曰,本都監堂上李翊模實病難强,今姑減下,其代刑曹判書洪明浩差下,使之察任,何如?傳曰,允。
閔耆顯,以國葬都監摠護使意啓曰,因山時,所過橋梁·城門·山川祭獻官,例以本都監郞廳差送,而都監擧行浩多,庚申年筵稟後,部字內則自吏曹以他司官員,別爲差送,外方則自畿營以守令差送矣。今亦依此分付於該曹·該道,何如?傳曰,允。
閔耆顯,以國葬都監摠護使意啓曰,沙誌石正副本兩件,纔已畢燔,今月初八日,陪進陵所,而其中疊燔不入用於正副本者,尙有三張矣。取考各年謄錄,則疊燔餘張,埋安於副本埋安之傍,今亦依此擧行,而本都監堂上監造官陪進陵所時,凡諸等節依例擧行之意,分付京畿監司處,何如?傳曰,允。
金在昌,以兵曹言啓曰,五衛將金鎭九父病沈重,萬無離捨供職之望,呈狀乞遞,情理旣如此,則不可强令察任,改差,何如?傳曰,允。
上在昌德宮廬次。大行大王大妃殿初喪。
傳于閔耆顯曰,禮房承旨馳詣明陵奉審,局內諸陵,一體奉審以來。
以全羅監司沈象奎狀啓龍潭縣民家失火事,傳于申絢曰,六十民戶之當農失所,極爲矜惻。元恤典外,別加顧恤,使之斯速結構,以爲不日奠接之意,自廟堂卽爲措辭,區劃分付。
閔耆顯,以迎接都監言啓曰,本都監都廳郞廳洪儀泳改差,代以副司直李寅采差下,使之察任,何如?傳曰,允。
閔耆顯,以國葬都監摠護使意啓曰,路祭所狹窄紛遝,每難如,儀曾因特敎,有別定兵曹郞官數人,多率近仗軍士,先期出去,四面雜人,一切禁斷,雖百官,亦不許入於幄次近處之例矣。今番亦依此擧行,何如?傳曰,允。
上在昌德宮廬次。大行大王大妃殿初喪。
自人定至初九日開東,灑雨下雨,測雨器水深六分。
傳于金在昌曰,右承旨·左副承旨·右副承旨·同副承旨入侍。
金在昌,以兵曹言啓曰,忠壯衛將崔秉敎,文臣兼宣傳官吳淵常·金啓溫,俱以身病猝重,時月之內,無望供職,呈狀乞遞,實病旣如此,則有難强令察任,竝姑改差,何如?傳曰,允。
乙丑六月初八日未時,上御誠正閣。右承旨·左副承旨·右副承旨·同副承旨入侍時,右承旨金在昌,左副承旨柳烇,右副承旨柳師模,同副承旨申絢,假注書洪起燮·鄭元容·記事官白致樂,別兼春秋徐有恂,待敎朴宗薰,以次進伏訖。上命師模讀奏黃海監司李相璜啓本,罪人秋性運長連縣到配事。又命在昌讀奏江原監司林漢浩啓本,罪人朴春根平海郡到配事,又命絢讀奏咸鏡監司閔台爀狀啓,安邊府使南履翼到任事。又命烇讀奏全羅監司沈象奎啓本,罪人金大吉長興府到配事。上曰,判付則出去書之,可也。仍敎曰,承旨坐直誰也?烇曰,小臣及同副承旨矣。宗薰曰,奎章總目新續者,向以草本書入矣。原本中,往往有更加釐正者,日前纔已校訖,與新本通融編次,另寫一件,今方垂畢,而第其中仿宋五經,則奉藏於宙合樓,故不敢請出。歷代臣鑑傳家寶,詩學大成,則內入故不得編入矣。校役今旣告訖,數種見漏者,姑置之似好,當以已編者粧冊以入乎?上可之。仍敎曰,原本與新編,俱爲謄書乎?宗薰曰,然矣。新編諸目,從世代增入,則原冊當改者過半,故另以新舊合編者,謄出一通矣。上曰,今日可以入之耶?宗薰曰,書役已畢,而方爲準役,明日始當入之矣。旣以新本內入,則原本姑爲留藏本閣乎?上曰,頃日所入之草本,亦當還下,與原本竝置本閣,可也。仍命退,承史以次退出。
上在昌德宮廬次。大行大王大妃殿初喪。
自開東至人定,灑雨下雨,測雨器水深二寸六分。
柳師模啓曰,合辭方張之時,諫院無詣臺之員,事甚未安,未肅拜呈告人員,竝卽牌招,何如?傳曰,允。
金在昌啓曰,臣在昌,臣烇,今日發靷再度習儀進去,下直之意,敢啓。傳曰,知道。
徐瀅修啓曰,假注書洪起燮身病猝重,勢難察任,今姑改差,何如?傳曰,允。
洪起燮改差,代以鄭觀綏爲假注書。
鄭觀綏陞付,代以金益鉉爲事變假注書。
以司諫鄭魯榮,獻納金相休,正言柳遠鳴·李致祜牌不進罷職傳旨,傳于柳師模曰,只推。
大司諫金履度啓曰,臣性本愚魯,識又空疎,其於淸朝耳目,豈有言議風裁之毫分近似,而況自年前遭罹之後,身名汚衊,蹤跡趑趄,榮途一步,實無冒進之望。杜門自靖,以爲息補之道,薇垣除命,忽下夢想之外,當此嚴廬恭默之日,屢違徒涉於逋慢,一謝雖出於伸分,夤緣暫時之機會,變改平日之株守,斷無其理。且於合辭中,有不可從衆隨參者,其在敦尙風敎之政,如臣情勢,輒蒙體諒之恩,以此情踪,何可晏然於臺次乎?請命遞斥臣職。答曰,依啓。
持平黃明漢啓曰,臣見識鹵莽,言議巽軟,豈有一毫髣髴於淸朝風憲之職,而迺者伏奉除旨,適因署坐備員,當夜召牌荐降。臣怵畏義分,章皇冒膺,伊後辭免之章,略貢區區愚悃,而草草數語,未效一日之責,及奉聖批,辭旨鄭重,臣百回莊誦,寸衷自激。而言責重任,有非如臣譾劣,所敢叨竊,仍因盤礴,斷無其望,積犯違慢,自速嚴誅者,是豈臣樂爲也哉?且臣於署經事,有萬萬惶愧,不容泯默者,故重臣徐浩修諡號靖憲二字,卽我大行大王大妃徽號字,而未能覺察,循例經署矣。昔在先朝辛丑之冬,贈判書李孟專之諡號末望,卽仁顯聖后徽號字,而偶失照檢,伊時相臣陳箚,議諡館官,皆被削板之典。而今番議諡,旣在前冬,矇然不審之罪,專在署經臺臣也。夫諡號署經,法意甚重,而臣於伊夜夜漏旣闌之際,倉卒隨參於署坐,引燭剪跋,涉筆署尾,未及照管,致有此無前做錯,論其疎漏之失,則與辛丑議諡館官,厥罪惟均矣。臣之戴罪於不知之中,雖屬旣往,引咎於始覺之後,不容小緩,撫躬踧踖,恭俟重勘,以此踪地,其何可一刻晏然於臺次乎?請命遞斥臣職。答曰,諡望事,當初點下不審,誠在予,業欲下敎之際,見爾啓,循例署經,亦失照檢,爾則遞差,諡望之點下者勿施,依前以副望施行。
閔耆顯啓曰,吏曹郞廳來言,臺諫有闕,政事取稟。傳曰,當日爲之。
閔耆顯啓曰,卽者吏曹郞廳來言,政事當日爲之事命下,而判書黃昇源病不來,參判韓用鐸實錄廳進,參議未差,不得開政云。判書·參判,竝卽牌招,以爲開政之地,何如?傳曰,允。
有政。吏批,判書黃昇源進,參判韓用鐸進,參議未差,右副承旨柳師模進。以鄭東觀爲吏曹參議,吳鼎源爲大司諫,姜浚欽爲持平,金箕象爲刑曹參議,徐敎修爲戶曹正郞。
兵批,判書金思穆病,參判李普天病,參議嚴耆病,參知柳畊入直進,同副承旨申絢進。副護軍金箕象·尹致性·金履度,副司直黃明漢以上竝單付。
閔耆顯,以國葬都監摠護使意啓曰,今日發引再度習儀,當爲之,而雨勢霔下,儀物多有沾濕之慮,不可不退行,令禮曹更爲推擇吉日之意,敢啓。傳曰,知道。
閔耆顯,以禮曹言啓曰,因國葬都監啓辭,今日發引再度習儀,當爲之,而雨勢霔下,不可不退行,令禮曹更爲擇吉事,命下矣。卽令日官池景興推擇,則今十二日三度習儀以前,無吉日,惟十五日爲吉云,不可不推移退定,以二度習儀十二日,三度習儀十五日,分排擧行,而原粘目中更爲付標以入之意,敢啓。傳曰,知道。
閔耆顯,以禮曹言啓曰,卽接水原幼學崔複興所志,則以爲,族兄百興嫡妾俱無子,以其同姓十二寸兄禎興第二子粹潤,欲爲繼後。兩家相議與受,未及禮斜,而禎興夫妻俱歿,到今拘於常規,不得循例禮斜,忝在門長之列,玆以具由仰訴,依定式草記稟處事呈狀矣。曾因大臣筵達,兩邊與受文蹟,明有可據,而不得登聞者,許令該曹論理草記事允下,而門長崔複興所訴旣如此。依大臣筵奏定式,崔禎興第二子粹潤,立爲崔百興之後,何如?傳曰,允。
閔耆顯,以禮曹言啓曰,卽接奉常寺所報,則虞主今六月十六日當爲畢役云,故奉安吉時,令日官推擇,則同日申時爲吉云。以此時知委擧行,而依前啓下,奉常寺都提調及臣曹長官,眼同奉審後,奉安于崇政殿之意,敢啓。傳曰,知道。
上在昌德宮廬次。大行大王大妃殿初喪。
藥房都提調李敬一,提調黃昇源,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
金在昌啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,全州營將高厚鎭下直,長弓一張,長箭一部,片箭一部,筒兒一箇賜給。
徐瀅修啓曰,臣以兼帶司宰監·掌苑署褒貶磨勘事進去,下直之意,敢啓。傳曰,知道。
傳于徐瀅修曰,吏·兵批歲抄點下者,依例捧傳旨。
傳于申絢曰,坐直承旨入侍。
以司諫鄭魯榮,獻納金相休,正言柳遠鳴牌不進罷職傳旨,傳于柳師模曰,推考傳旨捧入。
金在昌,以都摠府言啓曰,副摠管趙德潤以漢城府左尹,本府褒貶坐起,晝仕出去之意,敢啓。傳曰,知道。
徐瀅修,以國葬都監摠護使意啓曰,發靷習儀二度以今月十二日,三度以十五日退定事,自該曹已爲啓下矣。連値雨濕,習儀之退定,至於兩次,而今則日字極甚苟簡,陰晴又未預料,臨時窘速,不無其慮。謹稽謄錄,則顯廟朝己酉神德王后祔廟時及英廟朝壬子宣禧王后祔廟時,二度習儀,俱爲兼行於三度習儀矣。習儀二三度之兼行,旣有可援之例,今番發靷習儀二三度,兼行於十二日,何如?傳曰,允。
徐瀅修,以山陵都監摠護使意啓曰,卽聞假齋室守直下隷,稱以守陵官房都書員,捉致分長興庫下人,以房塗褙之有欠處,私自拘囚於銀器庫云。都監下屬,雖該司官員,不敢任自推治,況以下隷而囚下隷,事未前有,大關紀綱,山陵所屬侵責誅求之弊,自前已然,而未有若此之甚者。此不嚴懲,後弊難言,該書員令該曹照法嚴繩,何如?傳曰,允。
徐瀅修,以禮曹言啓曰,今此勅使致祭魂殿時執事官等,依前例令吏曹預爲差出,何如?傳曰,允。
徐瀅修,以迎接都監言啓曰,致祭別殿處所,以涵仁亭爲定,祭物熟設處所,亦當以便近鑄字所爲之,而魂殿祭物,自前熟設於該所,因山後,卽爲移設他處云。待其移撤,因以此所擧行之意,敢啓。傳曰,知道。
徐瀅修,以迎接都監言啓曰,本都監應辦色郞廳戶曹正郞趙厚鎭有頉,代以戶曹正郞徐敎修差下,使之察任,何如?傳曰,允。
徐瀅修,以迎接都監言啓曰,勅使入京時,禁雜人等節,自弘濟院至迎恩門,使御營廳·摠戎廳,除出略干校卒,嚴飭禁雜。自迎恩門至城內諸處,亦令三軍門·摠戎廳分掌嚴禁,已有近例,依此擧行之意,分付,何如?傳曰,允。
徐瀅修,以迎接都監言啓曰,勅使入京時,城內外街巷屛門及闕內設布帳,每令三軍門分排爲之矣。今此依此擧行之意,分付,何如?傳曰,允。
徐瀅修,以迎接都監言啓曰,勅使到延恩門時,自廚院兩勅及通官等處,各以酒肴一盤入給,又自都監略備酒肴,分饋跟役矣。今亦依此擧行,何如?傳曰,允。
徐瀅修,以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營門將卒,排立於闕外,禁喧等節,兵曹專當擧行,而都監所屬各差備人馬外,一竝嚴禁。近年勅使詣闕時,百官皆從敦化門入去,勅使詣館所時,則百官皆從金虎門出來,俾無人馬紛雜之弊矣。今亦依此擧行之意,嚴飭,何如?傳曰,允。
徐瀅修,以迎接都監言啓曰,勅使在館時,館門把守及館內守直房守·房子,各差備等,依近年勅行時,釐正名數擧行,別單書入之意,敢啓。傳曰,知道。
禁府照目,備邊司郞廳沈能壽矣本府議啓內,勅行牌文之不由政院,直到本司者,徑自回公,以致入啓之遲滯,不審之罪,在所難免。以此照律罪,杖八十收贖,奪告身三等,私罪奉敎,公罪勘放爲良如敎。
柳師模,以義禁府言啓曰,時囚罪人沈能壽杖八十收贖,奪告身三等照律公事判付內,公罪勘放事,命下矣。沈能壽杖八十,以公罪收贖放送之意,敢啓。傳曰,知道。
執義韓永逵啓曰,請興陽縣竄配罪人申耆亟施絶島安置之典。措辭見上請正法罪人鏔亟施孥戮之典。措辭見上請屛裔罪人沈魯崇亟施絶島定配之典,其餘諸子亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,快正典刑。措辭見上請民始諸子應坐之類,亟令王府,依律擧行。措辭見上請故判府事李命植亟施追奪官爵之典。措辭見上請周爀亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億姑先施以竄配之典。措辭見上請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭見上答曰,不允。
判府事金觀柱疏曰,伏以臣,頃於府獄待勘之中,伏承地方官來宣諭旨,特寬鈇鉞之嚴誅,反加勿胥之恩敎。臣誠感泣惶隕,不知死所,略控附奏,仰暴衷悃,而歸伏私次,亦旣經朔矣。第臣還次以來,舊疾新,一齊添劇,宛轉床笫,人鬼未分,數日以來,稍尋生路。然臣於㱡㱡待盡之中,寤寐憂惶,不敢寧處者,惟是撰述一事,而百爾忖度,理窮而勢劇矣,情蹙而辭竭矣。獨有一二事實,灼然可據者,未及蒙聖鑑之洞燭,故賤臣之祈懇愈至,而聖明之允兪愈靳。聖明苟或深燭乎此,則其所矜諒而財處者,早已判然於淵鑑矣,宜無待臣懇之屢煩也。玆敢冒死瀝血而申龥,惟聖慈哀矜澄省焉。所謂事實之灼然可據者何也?臣本性質椎鹵,最鈍於文辭,少事功令,終不入樣,故至於廢製述而習講經,倖占科第,卽此一事,可見無文之實,而非可誣也。逮其釋褐以後,非不留心文辭,而終無奈性不相近,遂成抛棄,故起廢以來,士友知舊,或有以墓道之述相託,而一切謝却,不敢冒副,此亦可見無文之實,而非可誣也。惟此實狀,在人耳目,不可遮掩,苟蒙聖明詢及在廷,則賤臣情實,自可立判矣。臣雖無狀,其在分義情理,豈忍爲矯飾之辭,以欺聖明乎?且臣竊稽國朝故例,列聖誌狀文字,苟非已經文任者,未或有猥畀而冒膺者,實所以尊重事體,光賁文獻也。然則今此莫重之任,委責於如臣不近者,揆以事面,固已萬萬顚謬,而在臣愚分,强所不能,而唐突擔當,亦豈有是理乎?臣之前後瀆龥,靡遺餘蘊,而惟此無文實狀之在人耳目,不容遮掩者,與夫國朝事例之已成典要,不容廢壞者,未及悉暴於經聽。故玆敢披瀝根據,罔畏煩瀆而畢陳之,於是而猶未蒙體諒,則是誠臣命窮之秋也。臣惟誅殛之典是竢而已,尙何辭更事號龥乎?伏乞聖明,深賜鑑諒而裁處焉。臣病狀奄奄,跨朔危篤,不省四到,故一疏更龥,稽至于今,惶悚隕越,尤增死罪,臣無任云云。答曰,省疏具悉卿懇。大臣體重,曾不讓於文衡,科試亦然,況非大臣非文衡而撰進誌狀者,古豈無其人?可敬者大臣,不得不賜批,而今此疏擧,凡幾上矣,卿亦不以爲支離乎?無更辭爲。仍傳于申絢曰,此批答令地方官,傳諭于金判府事。
兼戶曹判書趙鎭寬疏曰,伏以臣,於見職,黽勉出膺,是豈臣所可强而然哉?以言乎病,則跛躄轉甚,而醫治無暇,以言乎情,則恩敍雖侈,而罪戾難贖。冒沒奔走,實無其望,而猶不敢自恤者,特以廞儀初戒,客使且迫,屢承嚴命,自壞廉防,內省外怵,度日如年。病裏添病,罪上加罪,惟誅罰是俟,而至若惠局還差,尤有格例之可拘者,前此四五陳懇,終未蒙體諒,則臣之蹲仍,亦諉以例或兼察故也。今則與前有異,蓋度支實職也,惠局兼銜也,而惠堂三員,其一度支之例兼也。是故自惠局而拜度支,則此以兼銜而加以實職,所重在乎實職也,自度支而差惠局,則度支元有兼銜,此以兼銜而復添兼銜也。雖似朝三暮四之無甚損益,論其格例,逈有區別,不啻若毫釐千里,所以設廳以後,未有一人自度支而轉差者也。臣何敢創當無前之例,晏然兼摠而竝管也哉?朝家之設爲公格,卽馭世之繩尺也,夏稱關和,周設六官是已。其不可踰越,如此之嚴,而今之所拘,乃如彼明甚,則尤不宜苟充疊授,徒損事體也決矣。臣雖急於求免,豈敢曲引法式,枉飾例讓,重犯無嚴之誅哉?伏乞聖明,俯賜諒察,亟寢臣惠局新命,以重公格,以安微分,千萬幸甚,臣無任云云。答曰,省疏具悉。旣非公格,則所陳許施。
校理奇學敬疏曰,伏以,皇天降割,我大行大王大妃殿,奄棄臣民,日月不居,因山漸近,伏惟聖孝,哀慕如新,益復罔極。迺者惟天惟祖宗,眷佑我宗祊,聖痘平復,玉體康旺,歡欣忭躍,中外惟均。仍伏念,臣卽伏準五月二十三日承政院成貼下諭,以臣爲弘文館校理,斯速乘馹上來事有旨,臣雙擎九頓,隕越于下。噫,臣本遐鄕窮儒,早習功令,半世公車,才短不售,遂廢擧業,下同編戶,佩先祖之遺訓,尋前聖之墜緖。未窺一班,亦歸抛棄,晩益濩落,只自憐悼,伏遇我先大王,姿近生知,學到天人,眷玆湖南,謂有前輩遺緖,璇題遠頒,爰降發策而問難。臣於是,不揆荒疎,隨問仰對,猥荷不遺,獲蒙恩賜,弓劍遽遺,慟勳華之莫逮,日月繼明,喜文王之如見。遂以無似,濫竊科名,古人所謂追先帝而報陛下者,正臣今日情事,而奈臣荒疎,何以報答?謂臣以古家遺裔,通籍未幾,遽通臺垣,旋授縣符,又未幾何,濫登瀛選,遽叨除命。幸得鞶褫,退伏田廬,是在微臣,涯分已踰,慙悚危蹙,若隕淵谷,豈敢復有榮進之心乎?第伏念,當此四方奔號之日,臣不敢病蟄遐陬,近纔就道,冒觸炎塵,行到湖中,本症之外,又添暑病。仍留調治,方欲起發之際,恩召遽下,榮寵爀然,臣聞命驚惶,罔知攸措。嗚呼,出入邇列,沐浴恩波,誠士子之至榮,人臣之至幸也。臣雖至愚,豈不知感戴洪造,竭蹶趨承,以酬萬一,而第法筵侍講,地望淸峻,有非下土寒族所宜玷,亦非失學顓蒙所可能也。夫啓沃君心,薰陶德性,黼黻皇猷,賁飾一代,乃其職耳,從古名碩之士,逡巡於此職,以其責任之重,而稱塞之難也。況臣年踰六旬,蒲柳已衰,志氣摧頹,抱蘊空疎,竝與少日舊聞,而十忘八九,當此才彦林立之日,顧何以孤陋之聞見,拙訥之言議,抗顔竝武於其間也哉?且臣素有痰癖風眩之症,每當隆寒盛暑,如期發作,小失將攝,氣息喘喘,若將殞絶。恩召之下,不敢晏然退縮,力疾登程,進伏輦下,而以此病狀,時月之內,萬無冒出供職之望,玆敢疾聲呼龥。伏乞聖慈,念名器之至重,察臣病之癃痼,亟削臣職,仍治臣逋慢之罪,以礪臣分,不勝大願。臣旣祈免,不宜贅他,而憂愛根於秉彝,芹曝切於臨章,敢以爲治之綱領附陳。伏願聖上,勤聖學以明本原,敬天怒以弭災異,法祖宗以紹前烈,重儒術以衛斯道,納諫諍以廣聰明,祛朋比以建皇極,躬節儉以抑奢風,節財用以裕經費,減徭役以恤民隱。目下又有民事之可聞者尾陳之。臣以湖南之農戶,習知還穀之爲弊,及夫待罪芻牧,益知其所不知,臣不揆僭妄,久欲以膚淺之見,仰陳於紸纊之前,以備有司之財擇。際見右揆建白,廟堂行會,吾民切膚之怨,盡入於淵鑑之俯燭,臣不必復事覼縷,而大僚之軫慮民隱,治本塞源,矯弊利物之意,溢於辭外。臣實欽仰感歎之不已,而繼見嶺南道臣之疏本,則亦有先事而有見,深究日後之生弊,特以一鄕之君子主之,而倉監之盡得君子,固已難矣。歛散在手,管攝非官,則末流之弊,反有滋於官倉云者,適與微臣之淺見,不謀而同也。其外班戶之難捧,儒逋之漸繁,水火之可懼,盜賊之爲患,良丁之見失,邑村之渙散,皆不可不慮也。無寧其中略倣社倉之制,無論邑倉外倉,仍舊而益廣,各設面庫,區別間架,各自封標,上下兩鑰,一納官家,一屬民間。各面中擇其誠勤饒實者一人,眼同開閉,則可以防濫俸也,換穀也,分石也,吏逋也,奴逋也,諸般弊端,安得如前之狼藉乎?如此則雖非分倉各社之制,而面倉之本意,自在庫中,面各有庫,積穀不多,則胥吏之弄奸難矣,衆民之看察易矣,守令之各間反庫,發奸懲治亦易矣。嗚呼,三代聖王己行之法,後世非不欲用之,而終不能行之者,皆以不合於時世也。惟當以時之一字,參量古制,變其節次,合於事理,然後方可爲自有之中也。朱子社倉之法,亦倣周制而改條者也。今亦變而通之,善爲措置,則豈有難行之理乎?各庫之制,所費無多,而亦足慰萬民之望,庶可遵行而無弊矣。大抵還穀多受之弊,最爲目下切急之痛,何者?近世以來,幸賴國家之洪休,貧戶無賑給之費,官倉有生耗之殖,年加歲增,在在充溢。分留之法,本自嚴重,逐戶排比,春糶秋糴,大戶多至三四十石,小戶不下十餘包,吏緣爲奸,虛分實納,一歲勤苦,盡輸官倉。及當畢糴,甁罌俱罄,富民益困,貧者無賴,此實一國生民之大瘼也。從前變通之議,非不講之熟也,而終無矯捄之策者,誠以備荒之無資也,經費之難繼也。凡事雖是良法美制,弊生則更張,卽其理也,旣知其弊,豈無改革之道乎?糶糴之法,始自西京,穀賤則增價而糴以利農,穀貴則減價而糶以利民,今若量戶較穀,作爲分留。假如千戶之邑,許以三四千石儲置,則可作平時糶糴,足備歉歲賙賑,其外則竝付賑廳,以詳定例取錢,或補經費,或備不虞。若遇荐歉,設賑無餘,則自賑廳量宜分俵,亦以詳定價貿入,豈非兩便之道乎?伏願聖上,特察窮民難保之形,亟令廟堂商確,知委諸道,分排多寡,待秋捧錢,減其還額,則蔀屋之下,庶絶愁怨之聲,而朝家軫恤之盛意,庶可下究矣。因此而又有仰陳者,每當開倉之初,市直報營,大爲難處之端,上司以高直操縱,下邑以民情牴牾。營邑之間,多失體貌,甚則分遣營校,勒定高價,似此擧措,亦甚不美,此事若無一定之規,則嗣後作錢,安知其承襲作弊之端乎?各營門米租,多是將士支放之資,而豐歲取價,不及詳定,則勢難塗抹,別歧充數,害必歸民,寧不可悶?歉歲之厚直取價者,則支放之外,便屬羨餘,臣謂勿論豐歉,京司及外各營耗還作錢,一以詳定例施行,則官用無嬴縮,民納有定數,豈非幸耶?豐年則民力稍紓,不可謂之過斂,歉歲則民斂稍輕,必當頌以大惠,昔賢所謂財散民聚者也。如此則山沿穀價,無貴賤之嫌,將士支放,無多寡之歎,亦令廟堂參商便否,嚴立科條,以爲永久遵行之地焉,臣無任云云。省疏具悉。所陳好矣,當留念。尾陳事,令廟堂稟處,爾其勿辭察職。
乙丑六月初十日酉時,上御誠正閣。坐直承旨入侍時,同副承旨申絢,假注書鄭元容,記注官鄭宗顯,記事官盧,以次進伏訖。上命讀奏戶曹判書趙鎭寬上疏訖,仍命書疏批。又命書傳敎曰,因此戶判疏思之,堂上旣仍,則不可異同,郞廳亦爲仍任,承旨亦爲敍用。仍敎曰,承旨雖已敍用於歲抄中,傳敎則以此書出,可也。又命讀校理奇學敬上疏,仍敎曰,奇學敬曾經何邑守令乎?絢未及對。上曰,茂長乎?絢曰,未能詳知矣。仍讀奏疏本訖,命書疏批。王大妃殿進御加味六和湯,自今日一貼式,煎入事。出榻敎嘉順宮進服加味六君子湯五貼製入事。出榻敎命退,承史以次退出。
上在昌德宮廬次。大行大王大妃殿初喪。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
柳師模啓曰,三品官之無得過三日循例請牌,曾有定式矣。吏曹參議鄭東觀,刑曹參議金箕象除拜後,過三日不爲出肅,事體所在,誠極未安,竝從重推考,仍卽牌招察任,何如?傳曰,允。
柳師模啓曰,掌令李垿下諭後,過限不上來,依定式遞差傳旨及禁推傳旨捧入之意,敢啓。傳曰,知道。
以前掌令李垿禁推傳旨,傳于柳師模曰,分揀。
傳于申絢曰,坐直承旨入侍。
柳師模啓曰,啓字踏下,何等審愼,而卽伏見禮曹啓目下者,誤踏啓字於年月之上,事體所在,誠極可駭。當該中官,所當重勘,而本院請推之外,無他可施之罰,何以爲之?敢稟。傳曰,從重推考。
柳師模啓曰,吏曹郞廳來言,臺諫有闕,政事取稟。傳曰,當日爲之。
以吏曹參議鄭東觀,刑曹參議金箕象牌不進罷職傳旨,傳于柳師模曰,推考傳旨捧入,更爲牌招。
以吏曹參議鄭東觀,刑曹參議金箕象再牌不進罷職傳旨,傳于柳師模曰,推考傳旨捧入,更爲牌招。
以司諫鄭魯榮,獻納金相休,正言柳遠鳴牌不進罷職傳旨,傳于柳師模曰,推考傳旨捧入。
吏曹口傳政事,戶曹正郞趙厚鎭仍任事承傳。
柳師模,以備邊同言啓曰,褒貶限內磨勘事,纔有飭敎矣。工曹判書金勉柱奉命在外,本曹褒貶,無以擧行之故,許多屬司,竝不得磨勘云,今姑許遞,其代政官牌招,開政差出,待下批牌招,使之一兩日內擧行,何如?傳曰,允。
有政。吏批,判書黃昇源進,參判韓用鐸進,參議鄭東觀進,同副承旨申絢進。以安廷善爲掌令,朴準源爲工曹判書,金箕象爲禮曹參議,金相儼爲漢城主簿,承文副正字單鄭僑。
申絢,以吏批言啓曰,新除授工曹判書朴準源資級乃是輔國,而方帶判敦寧府事矣。依例兼判書下批之意,敢啓。傳曰,知道。
吏批,再政。以李好敏爲刑曹參議,尹光厚爲掌樂主簿,兼工曹判書單朴準源。
兵批,判書金思穆病,參判李普天病,參議嚴耆病,參知柳畊入直進,右副承旨柳師模進。大護軍金勉柱,護軍姜碩龜,副護軍李文會·李羽晉·李汝節,副司直李垿以上竝單付。
申絢,以弘文館言啓曰,校理奇學敬疏批已下,卽爲牌招察任,何如?傳曰,允。
申絢,以吏曹言啓曰,今此儲慶宮告由文大祝,前持平洪大浩時無職名,令該曹口傳付軍職,何如?傳曰,允。
兵曹口傳政事,副司果單洪大浩。
申絢,以迎接都監言啓曰,本都監應辦色郞廳,戶曹正郞趙厚鎭仍任事,命下矣。支勅事務一時爲急,令該曹口傳下批,使之察任,何如?傳曰,允。
柳師模,以兵曹言啓曰,今此弘化門外奉辭時,禁軍侍衛別將,當爲領率,而禁軍別將李潤謙,以陪往大將,隨詣山陵,領率無人,今姑改差,何如?傳曰,允。
兵曹,以李光益爲禁軍別將。
柳師模,以備邊司言啓曰,頃因江界前府使徐美修狀啓,小茂昌割屬厚州後,五斤稅蔘,移劃便否及四郡廢地許闢等諸條,關問西北道·帥臣,使之狀聞後,更爲稟處之意,覆奏行會矣。卽見咸鏡前監司具㢞,前南兵使崔景岳,平安前監司李泰永,前兵使李儒敬狀啓。則以爲,小茂昌割付厚州,遽責五斤稅蔘,恐不可輕易許施。慈城加闢事,自慈城江至胡芮境四五十里,姑許懇闢,而若有渭·楚·灣·碧之人,相率而徙,則決不可加許闢土。加闢後新入之民,定爲防把之軍,自胡芮至杜芝洞未闢之地,亦令耕食。列把邊扼,而限步禁耕,定界均土,蔘役防役,俾無疊徵,軍田民田當年納稅等諸條,闢土後許施。江邊新屬軍團束之方,不可但畀於鎭將,亦須建邑擇吏,以爲憚壓,疆土盡闢後可爲之事,還弊則把糧給代條,量宜移劃爲定。而新倉之移設許闢後必可行之事,田結則虛實相蒙,宜令改量,而夞怪·馬馬海,移設於其所留防之地,從浦移守上土舊鎭代登選送履歷名武等事,俱係邊政,亦爲變通便宜云矣。小茂昌割付厚州後,移劃五斤稅蔘事,恐不可輕易許施,非但該道臣之言如此,北道道·帥臣,不肯願受,則有難强令劃付,今姑置之。慈城加闢事,前此有新闢者,則募入民戶,開墾土地,自有漸次之效,而防把亦當隨而裁定,永革江民遠赴之役。此則令道臣論理報司,以爲稟處,其餘闢土以後,變通諸條,今不必議到,至於還弊事,依前道臣狀辭,各別矯捄之意申飭。田摠虛結事,白徵隱卜,雖曰,流來痼弊,豈可任置?亦爲申飭該道,使之從便釐正,鎭堡移設事,嶺隘留防,在於開拓以後,伐登履歷事,係是官方,不可遽議變通,竝姑置之,何如?傳曰,允。
柳師模,以備邊司言啓曰,頃因慶尙前左水使李元植狀啓,該營及船艙移設便否,令道臣·統帥,各具意見,狀聞後稟處之意,覆啓行會矣。卽見前監司南公轍狀啓,則以爲,舊船艙,處在兩水合注之交,沙石塡塞,潮水淺落,則長繫泥沙,任其腐敗,初非可論於朝發夕至。新基武知浦,則港口東南,茫無遮障,且一船所藏之地,狹窄已甚,必須截斷海道之或爲一二丈,或爲三四丈深處,石築六七十把,然後可以防風息浪,永久成基。而量其所入財物,當費四五萬金,至於公廨營建之費,不在此數,財力未區處之前,恐難輕議。請令廟堂稟旨分付而前統制使李潤謙狀辭論列,亦無異同矣,以該營船艙之不便,移營之議,厥惟久矣。尙今因循,蓋緣便否之難於指的而然,況且築艙之費,若是夥然,以今財力,措劃無路,前道臣所論,恐難輕議云者,事勢誠然,今姑置之,何如?傳曰,允。
柳師模,以備邊司言啓曰,卽見黃海監司李相璜報本司辭緣,則以爲,近來銀貨,到底稀貴,而見今勅行在卽,事勢罔措。本道水營銀子,臨時取用,亦多已例,從所入取用,而數爻則過勅後修報爲辭矣。毋論京外,儲置銀貨,各有所用,而如有不得不互相取用之事,則關由於所管衙門,得其許題而後取用,事理卽然。今此該道之先爲取用,而後報緣由者,雖曰,已例,此是襲謬,所當嚴題防塞,而勅行迫頭,他無變通之道云。今番則許施,而本道貿銀,前後申飭果,何如?則多少間初不貿儲,每當用處,推移爲事,該道臣李相璜,爲先從重推考。自今爲始,勅需銀如數貿儲,水營取用之數,亦爲還報之意,一體分付,何如?傳曰,允。
乙丑六月十一日酉時,上御誠正閣。坐直承旨入侍時,同副承旨申絢,假注書鄭觀綏,記注官鄭宗顯,記事官盧,以次進伏訖。上命讀中官推考啓辭。絢讀奏,上曰,此啓辭入侍,承旨書入乎?絢曰,小臣書入矣。上命書傳敎曰,判付誤爲承書之承旨推考。仍敎曰,中官推考傳旨及承旨推考傳旨,注書出去,閤門外,卽速書入。賤臣承命書入。上曰,承旨讀傳旨。絢讀奏。上曰,在院公事入之。賤臣承命出來,持廣州留守雨澤狀啓,還入進伏。上命絢讀奏。上曰,判付出去書之。仍命退,承史以次退出。
上在昌德宮廬次。大行大王大妃殿初喪。
夜自三更至十三日開東,灑雨下雨,測雨器水深四分。
閔耆顯啓曰,右承旨金在昌今日不爲仕進,卽爲牌招,何如?傳曰,許遞,前望單子入之,待下批牌招察任。
閔耆顯啓曰,臣耆顯,臣烇,今日發靷二三度習儀進去下直之意,敢啓。傳曰,知道。
傳于柳師模曰,工曹判書聞有實病,今姑許副,政官待明朝牌招開政,待下批卽爲牌招,褒貶使之限內磨勘。
傳于申絢曰,坐直承旨入侍。
柳師模,以備邊司言啓曰,昨聞法司忽出白苧布之禁,推捉織路,都下釋騷之說,極爲怪駭。招責下吏,使卽收牌,而大抵法司出禁之規,雖是法典所載者,除非平時應出之私屠神祀等諸條,則必須前期發令,定限預飭,然後始乃出牌者,槪亦禁於未然之意也。故通編中有申嚴飭勵後出禁之文,則爲法官者,所當一遵法文,三令五申,或恐有絲毫擾民之端,而初無先聲,猝發禁吏,攔街逐巷,遍執行人,渾城如沸,贖鍰委積云。此何異於罔民,而其爲法司之羞恥,民情之拂鬱,又如何哉?後弊所關,不可仍置,當該出禁之各該法司堂上,一竝捧現告施以不敍之典,該掌郞廳,亦令該府拿問處之,何如?傳曰,允。
柳師模,以訓鍊都監言啓曰,弘化門入直哨官尹弘鼎,集賢門入直哨官李基秀受點,而昨夕營校摘奸,則尹弘鼎入直於集賢門,李基秀入直於弘化門。直所相換,故聞極驚怪,査問其實,則由於各該哨,誤爲知委之致云。闕內領軍,何等至重,受點入番,事體自別,而直所之如是誤換,事未前有,當該哨官尹弘鼎·李基秀,雖是眚災,不可仍置,竝汰去。其代以受點當次人改付標,入直領軍,而臣約束不明,致此做錯,矇然之罪,實所難逃,惶恐待罪之意,敢啓。傳曰,知道。入直哨官,勿爲汰去,決棍懲勵,卿則越俸一等,可也。
柳師模,以訓鍊都監言啓曰,謹依本局草記批旨,哨官尹弘鼎·李基秀,卽當決棍,而今方入直,待出直擧行之意,敢啓。傳曰,知道。
柳師模,以義禁言啓曰,今月十九日大行大王大妃發靷時,靈轝考喧都事二員,導駕都事二員,二十一日大駕詣普濟院祗迎時。各差備都事九員及本府入直都事一員,當以十四員磨鍊,而無以推移,假都事四員,令該曹口傳差出,以爲分排之地,何如?傳曰,允。
工曹參判朴宗慶疏曰,伏以,臣父臣準源,昨日政蒙恩除本曹判書,臣之所帶見職,自在當遞之科。伏乞亟賜變通,以存公格,千萬幸甚,臣無任云云。答曰,省疏〈具〉悉。本職許遞。
兵曹口傳政事,護軍朴宗慶。
乙丑六月十二日申時,上御誠正閣。坐直承旨入侍時,同副承旨申絢,假注書鄭觀綏,記注官鄭宗顯,記事官盧以次進伏訖。上命讀訓鍊都監守直哨官相換事草記。絢讀奏。上命書判付曰,入直哨官勿爲汰去,卿則越俸一等,可也。又命讀他公事,絢讀奏。上曰,判付出去書之,仍敎曰,江原監營爲幾日程耶?絢曰,三日程矣。上曰,自東營遞歸在於何時耶?絢曰,今年四月十七日還京矣。上曰,其時農形何如耶?絢曰,臣之上來時,頗有旱意,其後雨水連爲均適,今則至於大有之境云矣。上曰,同副承旨與右副承旨,欲滿做度直乎?絢曰,適値他承旨之有故,連日坐直,而今爲五日矣。又過五日,則可以準度,故欲爲做度,而右副承旨則不必爲做度云矣。上曰,上番兼春秋在於何鄕乎?宗顯曰,在於定州矣。上曰,下番在於何鄕乎?曰,小臣亦在於定州矣。上曰,咸鏡監營爲幾許里乎?絢曰,未能詳知矣。上曰,兼春秋所居之地,與北道相距似不遠,道里遠近,應必知之,詳奏,可也。宗顯曰,爲八百里云矣。上曰,江原道亦有撥馬乎?絢曰,撥馬則獨於西路有之,而此道則凡干狀啓,皆以步撥上送營下,只有馬十餘匹,如有時急公事,則給此馬上送矣。上曰,吏曹有前望可考冊,入侍退後,卽爲推入,可也。又敎曰,承旨先生案外,或有前月何承旨幾日仕進,今月何承旨幾日仕進之謄書可考之冊子乎?絢曰,未及詳考矣。上曰,出去推入,可也。仍命退,承史以次退出。
上在昌德宮廬次。大行大王大妃殿初喪。
自辰時至申時,灑雨下雨,測雨器水深二分。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
閔耆顯啓曰,左副承旨柳烇,今日不爲仕進,卽爲牌招,何如?傳曰,許遞,待前望點下牌招察任。
傳于閔耆顯曰,山陵上食所用綿魚,庚申年以秀魚代用云,今番亦依此封進事,下諭于京監。
柳師模啓曰,事變假注書金益鉉身病猝重,勢難察任,今姑改差,何如?傳曰,允。
金益鉉改差,代以趙鐘永爲事變假注書。
以司諫鄭魯榮,獻納金相休,正言柳遠鳴,掌令安廷善牌不進罷職傳旨,傳于柳師模曰,只推。
傳于申絢曰,坐直承旨入侍。
有政。吏批,行判書黃昇源進,參判韓用鐸牌不進,參議鄭東觀進,同副承旨申絢進。以蔡弘履爲刑曹判書,李翊模爲工曹判書,金履永爲工曹參判,朴光錫爲全羅都事。
兵批,行判書金思穆病,參判李普天入直進,參議嚴耆病,參知柳畊病,右副承旨柳師模進。副護軍單金在昌。
柳師模,以兵曹言啓曰,貶坐何等體重,而今日龍虎營褒貶時,禁軍別將李光益,謂有情勢,屢度催促,終不來參,體例所在,萬萬該然,令該府拿問處之,何如?傳曰,焉敢處義乎?使之嚴飭,當日內磨勘?可也。
傳于柳師模曰,武臣雖有情勢,毋敢處義,兵判不知此例,以情勢二字,無難草記,萬萬該然。兵曹判書從重推考,草記雖已賜批,此草記勿施,各別嚴飭該營,考績使之當日磨勘事,分付。
閔耆顯,以魂殿都監摠護使意啓曰,本都監堂上洪明浩罷職,代兵曹判書金思穆差下,使之察任,何如?傳曰,允。
執義韓永逵啓曰,請興陽縣竄配罪人申耆亟施絶島安置之典。措辭見上請正法罪人鏔亟施孥戮之典。措辭見上請屛裔罪人沈魯崇亟施絶島定配之典,其餘諸子亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,快正典刑。措辭見上請民始諸子應坐之類,亟令王府,依律擧行。措辭見上請故判府事李命植亟施追奪官爵之典。措辭見上請周爀亟令王府,嚴鞫得情,快正典刑。措辭見上請亟下三啓依允之傳旨,令該府擧行焉。措辭見上請物故罪人基讓子寵億姑先施以竄配之典。措辭見上請古今鳥定配罪人李東萬,鎭海縣定配罪人趙鎭井竝令王府,設鞫嚴問。秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭見上答曰,不允。
乙丑六月十三日申時,上御誠正閣。坐直承旨入侍時,同副承旨申絢,假注書鄭元容,記事官白致樂,記注官崔鳳和,以次進伏訖。上命書傳敎曰,武藝別監,廬次門外,屢朔露處,晝宵替把,宜有軫念之道,依丙申年例,令兵曹木四同分給。左右番武藝廳,兩番司謁,木布亦爲加數題給。仍敎曰,他司謁不必給之也,武藝廳有次知司謁,兵曹知此分給,可也。仍命注書出去,招兵曹吏分付。賤臣承命出傳後進伏。上曰,在院公事入之。致樂承命出去,持公事進伏。上曰,坐直承旨入侍。出傳敎賤臣承命出傳後進伏,左承旨閔耆顯趨入進伏。上曰,迎勅後受祭時,有假虞主奉安節次云,然否?耆顯曰,謹考辛亥年日記,則似有假主造成之例,而至丁丑年則無可考之文蹟矣。上曰,假虞主亦如虞主之造成乎?耆顯曰,假虞主造成,似亦如虞主,而受祭後仍爲燒火云,其制度則未能詳知,而亦無指的之文蹟矣。上曰,承旨爲禮議時,曾考見乎?耆顯曰,臣入院中後,始聞禮曹之以此往復於院中者矣。謹考丁丑年日記,則英廟下敎有曰,古有假主云矣。以此下敎觀之,則丁丑年似不造假主,其時筵臣亦曰,彼人雖欲擧帳奉審,內喪禮貌自別,但當據禮拒之云矣。此蓋載於其時筵話者,而其他前例,臣未能的知矣。上命讀公事書判付訖。耆顯曰,謹考庚申年前例,則因山日字,在於十一月初六日,而司饔院素膳封進,先期三日,自初三日爲之矣。今番何以爲之乎?上曰,依庚申年例,前期三日入之,而自十六日封入,可也。耆顯曰,庚申年自十一月初三日封進,則於初六日爲前三日,今番則因山日字,在今二十日,當自十七日封進矣。上曰,發靷日字,在於十九日寅時,以此日計之,則十六日爲前三日,以此日封入,可也。上曰,因山時,有歸遊赤陪從之儀,卽內侍府擧行者也。問其前例,則孝純王后發靷時,歸遊赤陪從,至慕華館落後,而返虞時,亦自慕華館陪從云。孝純王后內喪,在於未定位之前,則爲小內喪,而猶有歸遊赤陪從之儀,今番亦當有歸遊赤陪從之儀,而丁丑年則無分明指的之例。承旨出去後,招國葬都監書吏,詳問後稟定,可也。命退,承史以次退出。
上在昌德宮廬次。大行大王大妃殿初喪。
夜自一更至十五日開東,灑雨下雨,測雨器水深一分。
閔耆顯啓曰,今春夏等褒貶,當爲磨勘,而時無實注書,不得爲之之意,敢啓。傳曰,知道。
傳于申絢曰,同副承旨入侍。
閔耆顯,以吏曹言啓曰,今此社稷祈晴祭大祝,前獻納李東冕塡差,而時無職名,令該曹口傳付軍職,何如?傳曰,允。
兵曹口傳政事,副司果李東冕。
閔耆顯,以成均館同知館事意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成元在明以實錄廳編修官進去,直講趙民和迎接都監郞廳進去,典籍金處巖永寧殿告由文大祝進去,時無入直之員,以他郞官姑爲代直,何如?傳曰,允。
柳師模,以兵曹言啓曰,傳曰,武藝別監,廬次門外,屢朔露處,晝宵替把,宜有軫念之道,依丙申年例,令兵曹木四同分給,左右番武藝廳,兩番司謁,木布亦爲加數題給事,命下矣。謹依傳敎,木四同,武藝別監處分給,司謁二人處,各木一疋,布一疋加數題給之意,敢啓。傳曰,知道。
柳師模,以訓鍊都監言啓曰,今六月十五日魂奠望祭朝奠兼行時,因兵曹節目,廣智營軍四十五名,哨官金坪,軍餉色軍十五名,北營標下軍三十五名,入直別將林栽洙率領。與禁衛營·御營廳將官軍兵,自弘化門外北路,至南路稍遠,排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
柳師模,以訓鍊都監言啓曰,本局哨官尹弘鼎·李基秀,今已出直,各決棍十度,懲勵之意,敢啓。傳曰,知道。
乙丑六月十四日辰時,上御誠正閣。同副承旨入侍時,同副承旨申絢,假注書鄭觀綏,記注官崔鳳和,別兼春秋徐有恂,以次進伏訖。上曰,今日承旨皆爲仕進乎?絢曰,都承旨病不進,其外皆爲仕進矣。上命讀公事,絢讀奏。上曰,判付出去書之。仍命退,承史以次退出。
上在昌德宮廬次。大行大王大妃殿初喪。
自卯時至人定,灑雨下雨,測雨器水深八分。
望祭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
藥房都提調李敬一,提調黃昇源,副提調徐瀅修啓曰,日月易得,因山奄迫,伏惟孝思哀慕,益復罔極,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
柳師模啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
柳師模啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
傳于柳師模曰,吏·兵房承旨,持褒貶啓本入侍。
承旨前望單子入之,朴宗來落點。
承旨前望單子入之,尹序東·徐有榘落點。
吏曹口傳政事,兼大司成單徐有榘。
以左副承旨徐有榘牌不進罷職傳旨,傳于柳師模曰,仍以前牌催促。
以左副承旨徐有榘牌不進罷職傳旨,傳于柳師模曰,遞差。
申絢啓曰,啓本事體,何等重大,而卽伏見平安兵使吳毅常方物啓本,則犯書年月於物目帖內,有違格例,致勤下詢。臣之矇然捧入,不勝惶悚,而該帥臣不可無警,從重推考,何如?傳曰,允。
以朴宗臣爲分假注書。
朴宗來,以吏曹言啓曰,曹所屬司饔院官員等矣今春夏等褒貶,當爲等第,而因本院都提調有故,不得磨勘之意,敢啓。傳曰,知道。
朴宗來,以吏曹言啓曰,今此石串之峴祭獻官,前承旨柳烇,安光洞大川祭大祝,前正郞朴英載,三角山祭大祝,前佐郞鄭取善,俱無職名,竝令該曹口傳付軍職,何如?傳曰,允。
兵曹口傳政事,副護軍柳烇,副司果朴英載·鄭取善。
朴宗來,以耆老所言啓曰,本所堂上多有身病,無參坐之人,今乙丑春夏等褒貶,限內不得磨勘之意,敢啓。傳曰,知道。
朴宗來,以中樞府言啓曰,本府郞廳及醫員錄事等今乙丑年春夏等褒貶,當爲等弟,而領中樞府事臣李秉模以在外,限內不得磨勘之意,敢啓。傳曰,知道。
朴宗來,以宣惠廳都提調意啓曰,本廳郞廳等今乙丑春夏等褒貶,當爲等第,而臣等俱有故,限內不得磨勘之意,敢啓。傳曰,知道。
朴宗來,以戶曹言啓曰,今乙丑春夏等所屬各司褒貶啓本中,司䆃寺僉正趙鎭宣,爲判書臣趙鎭寬同姓四寸弟相避,而參議臣金日柱未肅拜,參判臣金魯忠,獨爲磨勘以入之意,敢啓。傳曰,知道。
朴宗來,以戶曹言啓曰,本曹郞廳及所屬各司官員今乙丑春夏等褒貶,依前例磨鍊以入,而軍資監·司圃署,因提調有故,不得磨勘。去秋冬等褒貶時,內資寺因提調有故,限內不得磨勘矣。今則其時官員已有遷轉,難以考績,依近例蕩滌,何如?傳曰,允。
朴宗來,以戶曹言啓曰,本曹所屬各司今乙丑春夏等褒貶磨勘之際,司宰監啓本中二字誤書,擦改之意,敢啓。傳曰,知道。
朴宗來,以忠勳府言啓曰,本府今乙丑年春夏等褒貶,當爲磨勘,而有司堂上豐寧君臣趙觀鎭外任,韓恩君臣李元采有身病,無以備員,限內不得爲之之意,敢啓。傳曰,知道。
閔耆顯,以奎章閣言啓曰,景慕宮望廟樓今望奉審,無頉之意,敢啓。傳曰,知道。
閔耆顯,以奎章閣言啓曰,本閣今乙丑年春夏等褒貶,當爲磨勘,而提學二員,直提學二員俱未差,不得擧行,外閣褒貶,亦不得爲之之意,敢啓。傳曰,知道。
閔耆顯,以禮曹言啓曰,今此本曹春夏等褒貶時,成均館學諭金載鎭,以在外懸頉,不爲參謁,事體未安。以本館褒貶之不爲,雖不得等第,不可置之,令吏曹中考施行,何如?傳曰,允。
閔耆顯,以禮曹言啓曰,宗廟署·社稷署·各陵·殿·園·墓·景慕宮,本曹郞廳·四學童蒙敎官·通禮院·典牲署,東·西活人署,東·西氷庫,掌樂院·典醫監·圖畫署官員等,今乙丑年春夏等褒貶,等第以入,而弘文館·藝文館·春秋館·承文院·成均館·奉常寺·禮賓寺·內醫院·司譯院·觀象監·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
閔耆顯,以禮曹言啓曰,今此所屬各司官員等褒貶時,童蒙敎官韓象履,健陵參奉洪集圭,與判書臣韓用龜,有應避之嫌,不得同議磨勘,各爲別啓本以入之意,敢啓。傳曰,知道。
閔耆顯,以禮曹言啓曰,今此本曹春夏等褒貶等第時,典醫監祿官啓本中,二處刀擦之意,敢啓。傳曰,知道。
尹序東,以兵曹言啓曰,本曹今乙丑年春夏等褒貶等第,磨鍊以入,而曹所屬軍器寺·司僕寺·訓鍊院·典設司官員等褒貶,因各其司提調及堂上有故,不得一體磨勘之意,敢啓。傳曰,知道。
尹序東,以兵曹言啓曰,本曹今乙丑年春夏等褒貶啓本中,刀擦三處之意,敢啓。傳曰,知道。
尹序東,以兵曹言啓曰,同知中樞府事李星井·朴泰厚,病伏鄕廬,末由上來。五衛將桂恒大,慶熙宮衛將李寅昌,景福宮衛將洪仁興,俱以身病猝重,萬無供職之望,呈狀乞遞。慶熙宮衛將白性源除授,在外過限末上來,竝政差,何如?傳曰,允。
尹序東,以都摠府言啓曰,今六月十九日大駕弘化門外奉辭時,二十一日大駕詣普濟院祗迎時,侍衛·寶劍·守宮,當爲備員。而都摠管沈能建以宗戚執事進,蔡弘履以國葬都監堂上進,韓用龜·李集斗未肅拜,副摠管趙德潤以漢城府左尹,導駕進。將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,竝許遞前望單子入之,待下批牌招察任,可也。
尹序東,以備邊司言啓曰,惠廳卽掌國計之重地,況當釐弊之時,不可不另擇,亦不容久曠。行禮曹判書韓用龜,行護軍朴宗慶惠廳堂上差下,使之察任,何如?傳曰,允。
尹序東,以備邊司言啓曰,因山迫頭,班聯宜備,卿宰·侍從·堂上·堂下坐罷人,令該曹別單書入,待點下捧傳旨,仍令口傳付軍職,以爲參班之地,何如?傳曰,允。
尹序東,以備邊司言啓曰,卽見平安監司李書九,義州府尹洪義浩狀啓,則盛京將軍公文出來,而以流漂木植事,有奉上諭賞與之箚,知此是前所未有之別例,則前頭使行,當有稱謝之擧。原公文旣有該府尹遵照之語,則灣府不可無呈覆文字,使卽措辭成送事,分付。今此盛京回咨,與循例咨文有異,令文任以前頭稱謝之意,措語撰出,而北京禮部以此意,一體移咨,正書安寶。定禁軍騎撥,下送于灣府,傳給鳳城將處,以爲轉致盛京與北京禮部之地,何如?傳曰,允。
尹序東,以訓鍊都監言啓曰,本局從事官禁松參軍及諸將官等,今乙丑年春夏等褒貶,當爲等第,而都提調臣李秉模在外,限內不得磨勘之意,敢啓。傳曰,知道。
朴宗來,以濬川司都提調意啓曰,本司都廳及郞廳,今乙丑年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
尹序東,以禁衛營言啓曰,本營從事官及諸將官,今乙丑年春夏等褒貶,當爲等第,而都提調臣李時秀在外,限內不得磨勘之意,敢啓。傳曰,知道。
尹序東,以御營廳言啓曰,本廳從事官及諸將官,今乙丑年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
朴宗來,以工曹言啓曰,本曹郞廳,今乙丑年春夏等褒貶及屬司繕工監·掌苑署·造紙署·瓦署·典涓司,今乙丑年春夏等褒貶,合六度磨勘以入,而屬司中,尙衣院,今乙丑年春夏等褒貶,因該院提調有故,限內不得磨勘。繕工監·尙衣院·典涓司,去甲子年秋冬等褒貶,亦因各該司提調有故,限內不得磨勘,其時官員有遷轉者,依近例蕩滌之意,敢啓。傳曰,知道。
柳師模,以刑曹言啓曰,曹屬典獄署官員等,今春夏等褒貶,本曹參議,例與該房承旨同爲磨勘,而參議金箕象未肅拜,不得一體磨勘以入之意,敢啓。傳曰,知道。
柳師模,以刑曹言啓曰,山陵都監啓辭內,假齋室守直下隷,稱以守陵官房都書員,捉致分長興庫下人,以房塗褙之有欠處,私自拘囚。以下人而囚下隷,事未前有,大關紀綱,該書員令該曹照法嚴繩事,命下矣。謹按律文,則大明律故禁故勘平人條有曰,凡官吏故禁平人者,杖八十。大典通編戶籍條有曰,役名不以實者,杖一百徒三年,名例云,二罪俱發,以重者論。金允澤從重論,決杖一百後,徒三年定配於黃海道長連縣,卽爲押送之意,敢啓。傳曰,知道。
乙丑六月十五日午時,上御廬次。吏·兵房承旨持褒貶啓本入侍時,行都承旨徐瀅修,右副承旨柳師模,同副承旨申絢,假注書鄭元容·鄭觀綏,記注官崔鳳和,別兼春秋金蓍根,待敎朴宗薰,以次進伏訖。上命讀奏啓本一度後,敎曰,竝踏啓字,出去頒布也。瀅修曰,各道殿最中,如無中下,則該道帥臣例皆請推,此則退加査考後,可以按例爲之矣。上曰,出去後以擧條書入,可也。瀅修曰,聞禮房承旨所傳,則司饔院素膳以十六日封進事,已承下敎矣。取考各年前例,則素膳例自啓欑宮日封進,今番啓欑宮日字,在於十七日,以此日封進,何如?上曰,依此爲之。瀅修曰,自素膳封進之日,各殿宮有人蔘粟米飮煎入之例,今番亦依此例,以三錢重煎入,而內局所儲羅蔘,餘數不敷,此與對症湯劑有異,則以江蔘代用,似無不可矣。上曰,竝依此爲之。上曰,承旨前望已入乎?瀅修曰,前望則已入,而因山已迫,承旨備員,然後陪從承旨,當入何承旨進去之稟矣。又奏曰,各年前例,因山臨時,藥院竝直,而或前期三日,或前期五日爲之矣,今番則誕辰相値,以十九日爲始直宿,似好矣。上曰,依此爲之。瀅修曰,二十一日返虞祗迎動駕時,藥院三提調當陪從矣,湯劑無監煎之人,分提調似當差出,故敢達矣。上曰,分付銓曹,使之差出,可也。瀅修曰,因山時,注書當陪從,而取考丁丑日記,則注書苟艱,無以分排之故,差出分注書陪從矣。今番亦依此爲之乎?上曰,伊時以特敎差出耶?瀅修曰,承旨稟旨差出矣。上曰,依此爲之。瀅修曰,二十日日次相値,而金在昌·金在三·鄭漪俱以宗戚執事,進去山陵,惠慶宮無承候之人,何以爲之乎?上曰,在前亦或有不爲承候之時耶?瀅修曰,間或以無人承候,闕之矣。上曰,然則二十日日次,勿爲承候,可也。瀅修曰,藥院三提調旣竝直,則醫官以下例皆待令矣,此亦依例爲之,何如?上曰,依此爲之。瀅修曰,以迎勅受祭時,假虞主造成與否,自都監言送政院,禮房承旨亦已筵稟,而命入日記,至經御覽矣。此係莫重典禮,而溯考各年謄錄與日記,實無造成之可據文蹟,今番亦不容遽加輕議,尙未承發落,故更此提達矣。上曰,取見日記,則果未見造成之文蹟矣。瀅修曰,丁丑筵席,上下酬酢,但曰,古有此例云爾,則所謂古例,亦是傳說,而制度之,如何?竝不可詳矣。上曰,然則今番亦令置之,可也。瀅修曰,卽伏見京畿監司金達淳今春夏等褒貶啓本,則守令·察訪無一人居下,殊無嚴明殿最之意,推考,何如?上曰,依爲之。出擧條瀅修曰,卽伏見今春夏等諸道褒貶啓本,則慶尙左水使李郁延,邊將無一人居中·居下,公忠水使尹頤東,邊將無一人居下,殊無嚴明殿最之意,竝推考,何如?上曰,依爲之。出擧條上命書傳敎曰,都承旨許遞,前望單子入之,待下批牌招察任。仍命退,承史以次退出。
上在昌德宮廬次。大行大王大妃殿初喪。
申絢啓曰,明日社稷祈晴祭,傳香禮房承旨當爲齋宿,而左承旨閔耆顯,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
以左承旨閔耆顯牌不進罷職傳旨,傳于申絢曰,推考傳旨捧入,更爲牌招,違牌,勿爲呼望。
傳于申絢曰,都承旨·左承旨許遞,前望單子入之,待下批牌招察任。
傳于申絢曰,右副承旨許遞,前望單子入之,待下批牌招察任。
承旨前望單子入之,徐美修·金履永·徐有榘·閔耆顯落點。
以右承旨閔耆顯,右副承旨徐有榘牌不進罷職傳旨,傳于申絢曰,推考傳旨捧入,更爲牌招。
傳于尹序東曰,右承旨·右副承旨肅拜單子中,職銜換書以入,竝從重推考。
傳于金履永曰,禮·兵換房。
傳于申絢曰,禮·工換房。
吏曹口傳政事,兼大司成單徐有榘。
摠管前望單子入之,朴宗慶·李健秀·李孝承·白師誾·洪顯周落點。
以副摠管朴宗慶牌不進推考傳旨,傳于金履永曰,許遞,前望單子入之,待下批牌招察任。
副摠管前望單子入之,尹光顔落點。
金履永,以兵曹言啓曰,左邊捕盜大將李潤謙以陪往大將,隨詣山陵矣。回還間以右邊捕盜大將李海愚,姑令兼察,何如?傳曰,允。
金履永啓曰,因兵曹草記,左邊捕盜大將李潤謙以陪往大將,隨詣山陵矣。回還間以右邊捕盜大將李海愚,姑令兼察事允下矣。兼察左邊捕盜大將李海愚,卽爲牌招聽傳敎,何如?傳曰,允。
兵曹口傳政事,大護軍單洪明浩。
徐美修,以吏曹言啓曰,新除授成均館學諭金載鎭呈狀內,矣身素患痰癖之症,當此換節之時,挾感添劇,時月之內,萬無起動供職之望,卽速入啓遞改云。身病旣如是,則有難强令察任,罷職,何如?傳曰,允。
閔耆顯,以國葬都監摠護使意啓曰,取考謄錄,則傳敎中,禁軍傳語置之,此後雖非親隨靈轝之時,只定禁軍一人,下玄宮,狀聞飛傳,其餘禁軍傳語,勿爲擧行事,載於補編矣。今亦依此擧行,何如?傳曰,允。
閔耆顯,以國葬都監摠護使意啓曰,今十八日陳列時及十九日撤排時,都監所屬及該曹員役軍人輩,自多出入於闕門及殯殿門,而有難續續煩稟。令兵曹區別其當入不當入,無令雜亂,亦無令阻滯事,預爲分付,何如?傳曰,允。
閔耆顯,以迎接都監言啓曰,取考英廟朝辛亥內殿國恤時致祭謄錄,則別殿殿內唐家前面,設紅綃甲帳,御間又設草綠潞洲紬揮帳,前面三門設朱簾,而自尙衣院進排云。依此擧行事,分付該院,其中潞洲紬,曾有先朝禁令,以輕光紬代用之意,一體分付,何如?傳曰,允。
閔耆顯,以迎接都監言啓曰,取考肅廟朝辛酉·甲子·己巳,英廟朝辛亥內殿國恤時致祭謄錄,則別殿殿內修理排設,戶曹郞廳與司鑰眼同擧行。勅使依幕及庭內排設,軍色次知擧行。左右月廊御營廳,以布帳圍遮,床卓則取用於繕工監及尙衣院,爵坫則取用於工曹,祭物排列等事,本殿守僕弔祭所次知擧行云。至於丁丑謄錄,則只有兩別殿祭物處所稟定之文,而無他可考之例矣。排設諸事,一依各年例擧行之意,分付各該司,何如?傳曰,允。
金履永,以訓鍊都監言啓曰,今六月十七日,啓殯奠朝奠·兼行時,兼兵曹節目廣智營軍四十五名,哨官金昌倫,軍餉色軍十五名,北營標下軍三十五名,入直千摠李東憲率領。與禁衛營·御營廳將官軍兵,自弘化門外北路,至南路稍遠,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
金履永,以訓鍊都監言啓曰,今此大行大王大妃發靷時,晝停所及陵所丁字閣兩處設布帳次,軍兵八十名,將校率領,明日出送,排設後回還,而其中三十名,仍留守直之意,敢啓。傳曰,知道。
金履永,以禁衛營言啓曰,今此大行大王大妃殿發靷時,陵所丁字閣設布帳次,軍兵十名,將校率領,明日出送,使之排設後回還,而其中五名,仍留守直之意,敢啓。傳曰,知道。
金履永,以御營廳言啓曰,今此大行大王大妃殿發靷時,陵所丁字閣設布帳次,軍兵十名,將校率領,明日出送,使之排設後回還,而其中五名,仍留守直之意,敢啓。傳曰,知道。
徐有榘,以義禁府言啓曰,卽接月令醫員李光祚手本,則時囚罪人李雲祜,屢日處濕之餘,素患風病,猝然復發,有時昏倒,氣息奄奄。柳英喆,痰癖之症,挾感闖發,寒熱交作,咳喘苦劇,食飮全却,症形危重云,罪人病勢危重,則一邊保放,一邊草記,曾有定式矣。李雲祜·柳英喆,姑爲保放之意,敢啓。傳曰,知道。
右議政李敬一箚曰,伏以,日月迅邁,因山奄迫,伏惟聖心哀慕,益復罔極,臣以啓欑宮拭梓宮之任,行將陪靷出往矣。自十九日,藥院三提調,例當直宿,而臣所帶都提擧之任,若不鐫免,則將無以備員,揆以事體,極爲苟艱。伏乞亟命遞改臣藥院之任,俾職務無至相妨,千萬幸甚。答曰,省箚具悉卿懇。所陳許副。仍傳于閔耆顯曰,此批答遣史官傳諭于右議政。
上護軍金載瓚疏曰,伏以,日月不居,大行大王大妃因山隔日,廞衛將啓,伏惟我殿下皇皇靡逮,益復罔極,而廓然莫攀之痛,帀域惟均。伏念,臣病伏鄕廬,去死無幾,而當此小大哀號之時,要爲進身靷路,洩哀伸忱之計。纔於日昨,舁還私次,卽伏見享官名帖,則以臣差普濟院路祭獻官。噫,終事之地,義同往役,苟使臣有一分可强之勢,豈敢不竭蹶將事,少寓微誠,而第臣六年貞疾,卽半體不仁之症也。劇歇無常,癃痼轉深,而又當盛夏淋濕之時,一倍添加,家間起居之時,亦且須人,少失扶將,必致顚仆。此乃同朝之所共知,而今使强策於駿奔之班,則只將僨誤乃已,狼狽而止,顧其勢實是行不得者。而況自近日,兼患毒痁,若當寒熱之作,殆無人鬼之分,宿病新恙,一時交加,實有凜凜難保之慮。以此形症,入齋受香,萬萬無一望,玆敢疾聲仰龥於閔覆之下。伏乞特賜矜諒,亟命變通,無使莫重享事,臨時有誤,仍治瀆擾之罪,以嚴邦憲,千萬幸甚,臣無任云云。答曰,省疏具悉。卿欲洩哀而來,若非享役,於何洩哀乎?猶有餘日,卿其調理將事。
上在昌德宮廬次。大行大王大妃殿初喪。
自卯時至酉時,灑雨下雨,測雨器水深一寸四分。
夜自五更至十八日開東,灑雨下雨,測雨器水深四分。
藥房提調黃昇源,副提調徐美修啓曰,日月不居,欑塗將啓,伏惟孝思攀慕,益復罔極。伏未審哀疚之中,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
徐美修啓曰,藥房提調黃昇源,副提調徐美修持湯劑來待矣。傳曰,封入。
閔耆顯啓曰,今此大行大王大妃殿發靷時,承旨當爲陪從,而取考前例,則二員進去矣。今番則何承旨進去乎?敢稟。傳曰,右承旨·左副承旨進去。
閔耆顯啓曰,今此因山下玄宮時問安,何承旨進去乎?敢稟。傳曰,左承旨進去。
吏曹口傳政事,以洪明浩爲分內醫院提調。
兵曹口傳政事,護軍徐瀅修·朴宗來,副護軍柳師模竝單付。
傳于閔耆顯曰,回還告訃使留待。
傳于閔耆顯曰,摠護使·戶曹判書·禮曹判書·回還告訃使·書狀官入侍。
有政。吏批,行判書黃昇源進,參判韓用鐸實錄廳進,參議鄭東觀牌不進,行都承旨徐美修進。以李秉模爲內醫院都提調,徐瀅修爲工曹參判。
金履永啓曰,兵批無緊窠,吏批無送西之人,無政事之意,敢啓。傳曰,知道。
以吏曹參議鄭東觀牌不進罷職傳旨,傳于閔耆顯曰,推考傳旨捧入。
金履永,以訓鍊都監言啓曰,今六月十八日虞主詣殯殿時及祖奠時,因兵曹節目,廣智營軍四十五名,哨官金昌倫,軍餉色軍十五名,北營標下軍三十五名,入直千摠李東憲率領。與禁衛營·御營廳將官軍兵,自弘化門外北路,至南路稍遠,排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
金履永,以訓鍊都監言啓曰,今六月十九日大行大王大妃殿發靷,二十一日返虞時,因兵曹節目,挾靈轝軍八十名,步軍四百名,標下軍七十四名,各其將官率領扈衛。斥堠七處,將七人,軍二十八名,伏兵四處,將四人,軍十六名定送之意,敢啓。傳曰,知道。
乙丑六月十七日申時,上御廬次。摠護使·戶曹判書·禮曹判書,回還告訃使·書狀官入侍時,右承旨閔耆顯,假注書鄭元容,別兼春秋金蓍根·徐有恂,摠護使徐邁修,戶曹判書趙鎭寬,禮曹判書韓用龜,回還告訃使吳鼎源,書狀官姜浚欽,以次進伏訖。邁修曰,日月易得,欑塗已啓,伏想聖孝哀慕冞切,此時聖體,若何?上曰,一樣矣。邁修曰,各殿宮氣候,何如?上曰,一樣矣。邁修曰,因封奄迫,潦炎轉極,嚴廬攀慕之中,易致受損之節,區區憂慮之忱,不可勝言矣。伏願殿下,念宗社之攸托,體殿宮之惟憂,其在節宣保護之道,政當靡不用極,而此時保嗇之方,尤當何如哉?夫帝王之達孝,不必在於儀文節注之間而已,伏惟深留聖念,是臣區區之望也。上曰,因山只隔,而雨水連霔,此處猶有洋溢之患,則行路可知,東道橋梁,果無頹圮處,而軍人等行役,亦可無慮否?邁修曰,今番之雨,不至太甚,故道路橋梁,似無甚難處,而俄者戶判,爲慮道梁之洋溢,馳往十許里地,看審以來,故臣亦得聞矣。大抵東門外近處,則別無橋梁,雨水如霔,則皆不得由橋下行,而流濫平地,故道路上都是鋪流廣溢,而此則不過一時之流行,不足深慮,獨松溪橋水,若至盈溢,則最爲可慮處矣。然而雨若快歇,則亦不必深慮,若遇暴雨之連下,則難保無洋溢之患,見今日氣薰蒸,雨意尙未快霽,方切顒悶矣。上曰,因山時有何稟定事乎?邁修曰,臣聞轝士大將所言,則因山時,或有別契軍名色之待令者,涉流及登陟時,或有艱險之處,則皆用之云矣。大抵別契軍是閭閻間所用之軍,而契軍輩之各自設契者也,在昔己酉年及庚申年,亦或有此名色之待令者爲二百名矣。日勢若好,則不必用此,而第使之待令,似好矣。上曰,依己酉·庚申年例爲之,而日氣若好,則何必用之也?上敎用龜曰,發靷奉辭時,出宮門路甚難便,何以則爲好耶?用龜曰,賓陽門·明政門似狹窄,出宮門路,移由協陽門,出弘化門爲之,似好矣。上曰,以協陽門·弘化門正門爲之乎?用龜曰,然矣。上曰,弘化門正門,是大轝所由之門也。用龜曰,庚申年似亦以此門爲之矣。上曰,庚申年奉辭時,則曾於殯殿門外爲之矣。用龜曰,臣於倉卒之際,不敢質奏,當出去詳考後,稟定矣。上曰,出去考見後詳稟,可也。邁修曰,當此藥院竝直之時,保護之任,不可蹔曠,都提調有闕之代,政官牌招,開政差出,何如?上曰,依爲之。出擧條上曰,在外大臣,果皆入來云乎?邁修曰,聞今日間皆當入來云,而未及詳知矣。上曰,自政院知入,而若未及入來,則當有勉出之敎,而此時在外大臣,亦豈不上來乎?摠護使筵退後,亦以此意,先爲通知,可也。邁修曰,出去後以筵敎通知乎?上可之。上曰,摠護使盡爲奏事乎?邁修曰,今二十一日動駕時,政府無押班之人,右參贊李義弼所帶國葬都監堂上之任減下,其代工曹判書李翊模差下,何如?上曰,依爲之。出擧條上曰,回還告訃使今日何時入抵,而遠路能無事往還乎?鼎源曰,今日朝時入來,而王靈攸曁,幸得無事往返矣。上曰,彼中事情,有可聞者耶?鼎源曰,別無所聞,而如或有入聞者,則盡載於書狀官文蹟中矣。上曰,然而有何所聞耶?鼎源曰,聞年前有一怪漢之近犯者,而今春又有一人欲犯,被捉云矣。浚欽曰,聞彼國神武門外,有一人執槍突入,守門將卒,急欲捕捉之際,反爲其人使槍前犯,以至致傷之境,而旋爲齊擊,仍致斃云。其人則不知何許人,而考見其衣服,則是山西人,故因此推尋,而其家只有一槍,他無贓物可疑之跡,故仍歸之狂,更不詳覈,其妻孥則皆編配云矣。上曰,勅使何時入來云乎?鼎源曰,聞來到鳳城,而方阻雨水云矣。上曰,當於卒哭後入來乎?邁修曰,預知行期,然後方可計日知之矣。上曰,義州府尹狀啓云,十六日間當渡江矣。今又見狀啓,則方阻雨水云矣。邁修曰,旣阻雨則其行期之遲速,何可預料乎?鼎源曰,彼地中甕北河·八渡河,是山峽間,故潦水最多矣。上曰,上副勅之爲人,何如云耶?鼎源曰,上勅年少,而性多輕跳云,副勅頗詳明,而是老成人云矣。上曰,曾見其容貌乎?鼎源曰,不得見之矣。上曰,使行因皇旨,留一日後入館云,或有如此之前例耶?鼎源曰,時値皇子之産,故以今番使行之異於他使行,故似爲拘忌而然,而謂之趁吉日使入,故如是云矣。上曰,禮部尙書誰也?而姓名云何?鼎源曰,姓名是恭阿拉,而以其椒房之親,故頗親密用事云矣。上曰,皇帝政令則何如云耶?鼎源曰,別無大段疵過,而聞之則大抵多在於圓明園矣。上曰,公事多有遲滯者乎?鼎源曰,然矣,異於在皇城時矣。上曰,通官一人,加把出來云矣,何爲停止云耶?鼎源曰,禮部尙書擅恣用事,而通官輩之出來我國,渠輩之所願也。不難前例之有無,遽欲加把云,而臣等欲爲呈文,則終恐未見彼人文蹟之前,不可輕先議到。且欲當面言語,則亦難善爲說辭,只當以據例阻拒,而恐有見格之慮,使任譯輩自下善爲周旋似好,故以此爲之矣。上曰,其終始緣由,詳達,可也。鼎源曰,自下周旋,甚爲便好,故使任譯輩善爲言通,而大抵通官之出來,全爲所利故也。使通官輩,明知其利害,然後可有周旋之道,故使言之以通官雖加把出來,我國則五通官元定贈給之外,必無加給之理,前有通官四人出來之時,而以贈給五人之物分給四人矣。今番通官之出來,雖爲六人,亦當以贈給五人之物,分給六人云云。則彼人亦以此爲疑慮之端矣。臣等發行前,不爲先發,故馬頭中習熟人,使之留待於山海關矣。咨文終不持來,故臣等雖行到瀋陽,而亦不得啓聞,更使問之以初旣相約,何無移咨云爾,則答以通官已以五人名,載於牌文中,設使率來六人,渡江時,則必無六人渡江之理云,而此亦不能的信矣。行到十三山,始見其牌文謄報,則加把人因停止云,又報牒中,只以人馬五匹指揮矣。臣等以爲,三道擧行甚窘,浮費亦多,不可不預通,故急以此意,先報院中,而平壤及義州,亦爲撥馬指揮矣。來時見平安監司,則以猶未詳審爲慮云,此是一分過慮之致,而臣等則謂以一從牌文施行爲可,且今番之五人出來,似爲斷然,更無他慮云矣。上曰,關內農形,何如?鼎源曰,關內多田穀,而少有旱氣,反復爲好,故初穀果有豐登之望矣。我國兩西農形,亦可謂稍登,而猶損於彼國之關內矣。上曰,各穀異於我國乎?鼎源曰,各穀與我國無異,而大抵水田甚稀少矣。上曰,旱反爲好何也?鼎源曰,全是田穀,故以旱爲好矣。上曰,近日之雨,亦不爲害耶?鼎源曰,久旱之餘,似不甚害矣。上曰,皇帝臨朝處所,卽是何處云耶?鼎源曰,或引見朝臣及登科者,而別無定所云,不可的知矣,或有所聞,則皆載於任譯輩奏事件中矣。上曰,留館凡幾日耶?鼎源曰,留館爲十九日矣。上曰,書狀官亦有所聞,奏達,可也。浚欽曰,別無他所聞,而略有入聞者,俱載於聞見錄中矣。邁修曰,我國事情,則彼人能詳知,而我國則彼國事,全未聞知,必是譯舌輩之漸不如古,不得自下周旋,善爲探得,故似如是矣。耆顯曰,明日承旨皆當仕進於宣仁門,而明日誕辰問安,當於延英門內爲之矣。上曰,然則如前仕進,而問安承批後,來此,可也。仍敎曰,今夜則承旨當坐直於何處乎?耆顯曰,當坐直於此處,而旣是猝遽之間,故啓板亦未及奉安於此處矣。上曰,夜則須還去坐直,可也。耆顯曰,發靷後,各處所問安,陪從承旨,皆當兼行,而下玄宮時,則當別遣他承旨問安矣。今番則何以爲之乎?上曰,自前已例皆然乎?耆顯曰,各年已例,未及皆考,而庚申年則有別遣承旨之例矣。上曰,丁丑·丙申年,則何以爲之乎?耆顯曰,丁丑年則旣動駕隨大轝,故別無前例之可據,而丙申年則亦別遣他承旨進去矣。上曰,依例爲之,可也。耆顯曰,啓欑宮別奠祝文,自藝文館知委製進,已爲啓下矣。謹考喪禮補編,則初無啓欑祝文,故問于本館,則有庚申已例,故知委製進云。此雖與創行無例之事有間,而莫重禮節,不稽補編,只憑謄錄,有欠愼重之義,當該藝文館官員,推考,何如?上曰,依爲之。出擧條進御淸暑六和湯本方中,去人蔘一貼煎入事。出榻敎進御三錢重人蔘粟米飮,自今日一貼式煎入事。出榻敎王大妃殿進御三錢重人蔘粟米飮,自今日一貼式煎入事。出榻敎中宮殿進御三錢重人蔘粟米飮,自今日一貼式煎入事。出榻敎惠慶宮進服三錢重人蔘粟米飮,自今日一貼式煎入事。出榻敎嘉順宮進服三錢重人蔘粟米飮,自今日一貼式煎入事。出榻敎上命退,諸臣以次退出。
上在昌德宮廬次。大行大王大妃殿初喪。
自開東至人定,灑雨下雨,測雨器水深六寸一分。
大殿·惠慶宮誕日,大殿·惠慶宮,內閣·政院·玉堂·朝廷二品以上·六曹堂上單子問安。答曰,知道。
王大妃殿·中宮殿·嘉順宮,內閣·政院·玉堂·朝廷二品以上·六曹堂上口傳問安。答曰,知道。
祖奠後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
金履永啓曰,卽者兵曹郞廳來言,敦化門水門·弘文館水閣·耀金門北水門,水勢漲溢,當爲開鑰云,依定式除標信開閉之意,敢啓。傳曰,知道。
傳于金履永曰,騎馬一匹立之,宣傳官一員待命。
閔耆顯啓曰,左議政徐邁修,右議政李敬一,率禮堂·觀象監提調,有稟達事,來詣請對矣。傳曰,入侍。
金履永啓曰,卽者中樞府錄事來言,領府事李秉模今方入城云矣,敢啓。傳曰,知道。
金履永啓曰,卽者中樞府錄事來言,判府事李時秀今方入城云矣,敢啓。傳曰,知道。
金履永啓曰,卽者中樞府錄事來言,判府事徐龍輔·金觀柱今方入城云矣,敢啓。傳曰,知道。
傳于金履永曰,明日出宮內門路,以賓陽門爲之。
傳于閔耆顯曰,摠護使·禮曹判書入侍。
金履永啓曰,大駕詣弘化門外奉辭時,挾輦軍·槍劍軍·出入番禁軍除出,標信請出之意,敢啓。傳曰,知道。
傳于金履永曰,侍衛軍兵雨具。
金履永啓曰,弘化正門及左右挾門,宣仁門·通化門·金虎門開門,標信請出之意,敢啓。傳曰,知道。
金履永,以都摠府言啓曰,今日未時量,宣明門東行閣下方一間,頹圮之意,敢啓。傳曰,知道。
金履永,以兵曹言啓曰,卽接北所衛將曺允植牒報,則宣明門東廊北壁一間頹圮云。爲先令紫門監,以杻把子及長木,堅實圍排,把守軍弘化門入直軍八名除出,限修築間嚴加守直之意,敢啓。傳曰,知道。
金履永,以訓鍊都監言啓曰,因兵曹草記,宣明門東廊北壁一間許頹圮處,弘化門軍八名除出,將校一人率領,限修築間嚴加守直之意,敢啓。傳曰,知道。
校理李惟命·奇學敬,副校理李泳夏·金蓍根,修撰申緯·尹致鼎,副修撰李勉求·徐能輔等,箚曰,伏以,大行大王大妃殿欑宮已啓,靷期隔宵,而今日雨勢,挽近所無,崇朝之頃,平陸成江,城闉咫尺,猶患難通。況在過一舍之遠,前阻大川,險橋危梁,不止一二,此時啓靷,恐非萬全之道,雨不克葬,春秋是之。沾衣行禮,君子攸譏,而禮有從宜,經不廢權,則靷行之因雨退期,不可謂非禮之正。設令今日開霽,汎漲之患,霽後爲甚,滿地洪潦,有非一日可退,臣等不勝區區憂悶之至,敢此聯龥。伏願博詢在廷,改涓日時,以爲十分愼重之地焉。取進止。答曰,省箚具悉。所請退期,爾等雖引左氏之說,穀梁之解,與左氏不同,爾等未及思之乎?俄筵已諭於摠護大臣以下,待看審之回奏,更當詢定,而春秋以後,下至國朝,退期之例,卽爲博考以入。
乙丑六月十八日午時,上御廬次。左議政·右議政,率禮堂·觀象監提調請對入侍時,右承旨閔耆顯,假注書鄭元容,別兼春秋金蓍根·徐有恂,左議政徐邁修,右議政李敬一,禮曹判書韓用龜,參判徐榮輔,參議金箕象,觀象監提調朴宗來,以次進伏訖。邁修等曰,潦炎極甚,嚴廬哀疚之中,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,各殿宮氣候,何如?上曰,與昨一樣矣。邁修曰,靷期隔夜,雨水如此,此時罔措,不可形達矣。上曰,橋梁如有頹圮處,更爲修補,則可無慮否?今則雨勢亦少止矣。邁修曰,非但橋梁之多有頹圮,平地水深,亦至洋溢云,雨勢若一樣如此,則甚爲罔措,不知何以爲之矣。上曰,觀象監提調何爲入來乎?邁修曰,於擇日事,或更有商量者,故同爲登筵矣。上曰,欑宮旣啓,因期只隔,此時退定,甚爲難重,豈可遽議乎?道路橋梁之頹圮處,若不至於不通之境,則何可退定?戶判方帶國葬都監堂上,卽爲進去,道梁看審以來,可也。發靷時刻,在於明日寅時,而此則本無定時,當觀勢定行於巳時或卯時,未爲不可,祖奠則卽今日申時,而雖或過申時,亦至侵夜行禮,此非有損於禮節矣。雨意雖未快霽,霔勢今幸少歇,卿等筵退後,橋梁使之卽爲詳審,更爲稟定,可也。敬一曰,發靷時,則本無擇日,隨時爲之矣。邁修曰,退定之難愼,果如聖敎矣。發靷時刻,當隨時定行,姑觀雨勢,雖當日發靷,未爲不可矣。上曰,卽今雨勢更不如朝雨之大霔,則雖如昨雨,退定事不可輕議,道梁須卽詳審後,更當議定,卿等先爲退去,可也。仍敎曰,使之斯速看審,早爲還來,然後事可不至窘速矣。邁修等承命退出。上敎耆顯曰,宣傳官俄以道梁摘奸事出去矣。間已復命乎?耆顯曰,未及入來矣。上曰,雨水若更不大霔,則可得無深慮否?耆顯曰,小小橋梁,雖或有頹圮處,當及時修補,不必深慮,而道路中松溪橋,最爲巨大,故臣等亦以此爲慮矣。俄者營門別武士及禁軍輩摘奸以來,故聞禁軍言,則松溪水幸不洋溢於橋上,但兩邊補土之處,雖略有頹圮處,原橋則別無頹傷處云矣。上曰,松溪橋是石橋也,非猝乍間可以頹圮者,而兩邊補土之處,間或有傷處云乎?耆顯曰,然矣。上曰,道梁頹圮處,如有錄來者,入之,可也。耆顯以所錄跪傳夾侍,上入覽後還下。仍命退,承史以次退出。
乙丑六月十八日未時,上御廬次。摠護使·禮曹判書入侍時,右承旨閔耆顯,假注書鄭元容,別兼春秋金蓍根·徐有恂,摠護使徐邁修,禮曹判書韓用龜,以次進伏訖。上曰,原任大臣皆已入來云乎?邁修曰,方皆入來云,而徐判府事,則舟行之餘,冒暑患感,尙未及入達云矣。上曰,京畿監司摘奸後,所言聞之乎?邁修曰,此則姑未聞之,而俄聞摘奸宣傳官所傳,則道梁諸處,幸無大段頹圮處云矣。上曰,聞宣傳官言,則橋梁果得無慮云,今則因山可如期定行,不勝萬幸矣。邁修曰,今則不必更慮,誠萬萬多幸矣。上敎耆顯曰,俄自畿營,有所報來者耶?耆顯曰,畿營將校俄果摘奸以來,故問之,則與宣傳官言,少無異焉,諸處橋梁,幸不至大段頹傷,而小小橋梁,雖略有圮缺處,方皆修補云矣。上曰,雨如更來,猶無深慮否?耆顯曰,渠輩言內,雨雖少霔,別無深慮云矣。上曰,雨若霔下,退定則甚爲難重,況今有霽意乎?當以元定日擧行,卿等速爲退出,趁卽擧行,可也。邁修等退出。上曰,領府事,金判府事同爲入侍。出傳敎仍敎曰,注書出去,與之偕入。賤臣承命出去,與領府事李秉模,判府事金觀柱,偕入進伏訖。秉模等曰,廞儀已戒,聖慕冞切,此時聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。秉模曰,因山已迫,慟慕之中,雨意猶未快霽,故方切悶迫矣,俄聞外間所言,則道路橋梁,不至大段頹圮,甚爲多幸矣。上曰,因山隔夜,罔極之中,雨勢今幸少霽,橋梁不至頹缺,誠極可幸矣。觀柱曰,諸處道梁,別無甚頹處云,誠切萬幸矣。上曰,卿等何時入城乎?秉模曰,臣則今日午前入城矣。觀柱曰,臣則昨夕自水路下來,而日勢已昏,故不得入城,止宿江郊,今曉入來之時,路阻雨水,午時量僅爲入達矣。上曰,徐判府事何不入來乎?秉模曰,方以暑病,未及入抵云矣。上曰,李判府事則已入來乎?秉模曰,今方入來云矣。上曰,卿等早爲出去調息,可也。秉模曰,臣卽奉藥院之命,不勝萬萬惶悚,而此時嚴廬之中,聖慕益新,院直在卽,呼龥無路,故不敢一番陳箚,而竊欲登筵時仰達矣。上曰,左右相因山時,皆將出去,留都大臣中,首有領府事,授卿此任,豈徒然哉?命退,諸臣以次退出。
上在昌德宮廬次。大行大王大妃殿初喪。
遣奠後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
奉辭還內後,內閣·政院·玉堂·藥房口傳問安。答曰,知道。
發靷後,內閣·政院·玉堂·藥房·百官奉慰單子問安。答曰,罔極。
藥房都提調李秉模,提調黃昇源,副提調徐美修啓曰,廞儀已啓,奉辭伸哀,伏未審侵曉勞動之餘,聖體,若何?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐有榘啓曰,卽伏見山陵都監狀啓,則奉安丁字閣狀啓,當爲先到於成殯狀啓之前,而成殯狀啓啓下後,始爲來到,莫重狀啓之如是遲滯,誠極駭然。且奏御文字,何等審愼,而都監狀啓,則承政院下,不書開拆二字,陪往大將狀啓,則漏落臣謹封三字,致勤下敎。臣等之矇然捧入,不勝惶悚,而國葬都監三堂上,陪往大將及京畿監司,俱不可無警,竝推考,撥將亦令該道臣從重科治,何如?傳曰,允,
傳于金履永曰,當該承旨推考。
閔耆顯,以弘文館言啓曰,因臣等聯箚批旨中,有春秋以後下至國朝退期之例,博考以入之命矣。臣等謹稽春秋,書兩不克葬者三,而左氏以葬先遠日,許之,穀梁以喪不以制譏之。穀梁之說,不爲無據,而左氏之論,恐合於權而得正矣。至若歷代事蹟,國朝故實,則考之文獻諸書,俱無旁照可據之文,臣等俄以區區過慮,有所猥陳。而左·穀所論之同異,古今已例之有無,未能細檢,及承博考之命,以臣等蔑學謏識,終未免草草仰對,不勝惶恧,敢啓。傳曰,知道。
閔耆顯,以迎接都監言啓曰,卽接遠接使移文,則祭幣數爻,謄書上送,焚帛則用帛一疋云矣。祭幣數爻,依例正書以入之意,敢啓。傳曰,知道。
閔耆顯,以迎接都監言啓曰,卽接遠接使移文,則諭祭時,勅使服色,去胸褙,不穿蠎袍云矣,敢啓。傳曰,知道。
閔耆顯,以迎接都監言啓曰,當初牌文中,通官五人,無大次區別之事矣。卽見遠接使移文,則大通官二人,別大通官一人,次通官二人,跟役十九名出來云矣。依此磨鍊擧行之意,分付各該司及諸道,何如?傳曰,允。
閔耆顯,以迎接都監言啓曰,卽接遠接使移文,則勅使上來時,京外宴享軍威軍·歌舞童·遊觀牛·駞駱牛·別雌牛·軒架·儺禮·街隅盆花·城門結綵,甁花·床花,已自都監,直爲除減,故初不擧論。城門砲·上下馬砲,依例爲之,禮樂·軍樂,陳而不作,庭排茶啖,依例停免云矣。依此擧行之意,知委各該司及開城留守,三道道臣處,而在前勅行時,勅使若減京外宴享。則自政院差送問安使於勅使所到處,以沿路除弊之意,措辭致謝,若非宴禮時,則無所致謝,只行勞問矣。今番則京外宴享及其他諸般事件,前已發關於儐使處,初不提問,而直爲停止,則雖無中路申謝之事,宜有別遣勞問之擧,令政院稟旨擧行,何如?傳曰,允。
金履永,以兵曹言啓曰,依下敎,宣傳官李馨秀,龍虎營拘留之意,敢啓。傳曰,知道。
徐有榘,以刑曹言啓曰,本曹自今日還接之意,敢啓。傳曰,知道。
乙丑六月十九日寅時,上詣弘化門外。發靷奉辭入侍時,行都承旨徐美修,行左承旨金履永,右承旨閔耆顯,左副承旨尹序東,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂,檢校直提學徐榮輔,直閣洪奭周,待敎朴宗薰,以次侍立訖。左通禮跪啓請外辦。上具衰服,乘輿出賓陽門,由明政門·弘化門,詣幕次。左通禮跪啓請降輿,上降輿,左通禮跪啓請入幄次,上入幄次。時至神魄輦出弘化門外。左通禮跪啓請出幄次,上出幄次,詣板位,神魄輦至,左通禮跪啓請鞠躬,上鞠躬,神魄輦過,左通禮跪啓請平身,上平身,還入幄次。時至梓宮出弘化門外,左通禮跪啓請出幄次,上出幄次,詣板位,梓宮少駐。左通禮跪啓請俯伏哭,上俯伏哭,靈駕進發,左通禮跪啓請止哭興,四拜興平身,上止哭興,四拜興平身,還入幄次。美修趨進幄外,奏曰,藥房都提調李秉模,提調黃昇源,副提調徐美修有仰達事,來詣幄外矣。上曰,入侍。秉模等進伏奏曰,靈駕進發已久,而夜氣湫濕,侵曉勞動,區區下情,不勝憂慮,伏願卽爲還內。上曰,大轝進發,哀慕冞切罔極,當待大轝過板廛前路後,還內矣。秉模等退出,左通禮跪啓請外辦,上出幄次,乘輿入弘化門,由明政門·賓陽門還內後,諸臣以次退出。
上在昌德宮廬次。大行大王大妃殿初喪。
下玄宮望哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
初虞祭望哭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
還內後,內閣·政院·玉堂·藥房口傳問安。答曰,知道。
藥房都提調李秉模,提調黃昇源,副提調徐美修啓曰,日屆因封,攀慕冞切,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金履永啓曰,備邊司郞廳來言,今日賓廳日次,而因山相値,不得來會云矣,敢啓。傳曰,知道。
金履永啓曰,臣以今日下玄宮時問安進去,下直之意,敢啓。傳曰,知道。
申絢啓曰,明日大駕詣普濟院祗迎所,入幕次後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于徐美修曰,都承旨·同副承旨入侍。
徐有榘,以訓鍊都監言啓曰,今六月二十日下玄宮時及二十一日初虞祭時,親臨明政殿庭行望哭禮時,因兵曹節目,挾輦軍一百名除出,把摠洪栒,哨官李基秀率領侍衛。出番軍一哨一百二十二名除出,把摠白海鎭,哨官李命豐率領。與禁衛營·御營廳將官軍兵,自弘化門外北路,至南路稍遠,排立作門,雜人一切嚴禁,事畢後,竝待標信解送之意,敢啓。傳曰,知道。
徐有榘,以訓鍊都監言啓曰,頃因山陵都監草記,三軍門善放砲手五名,輪回定送,以防虎患矣。今則陵所役事已畢,本局善放砲手撤還之意,敢啓。傳曰,知道。
徐有榘,以禁衛營言啓曰,頃因山陵都監草記,三軍門善放砲手五名,輪回定送,以放虎患矣。今則陵所役事已畢,本營善放砲手撤還之意,敢啓。傳曰,知道。
徐有榘,以御營廳言啓曰,頃因山陵都監草記,三軍門善放砲手五名,輪回定送,以防虎患矣。今則陵所役事已畢,本廳善放砲手撤還之意,敢啓。傳曰,知道。
乙丑六月二十日未時,上御誠正閣。都承旨·同副承旨入侍時,行都承旨徐美修,同副承旨申絢,假注書鄭觀綏,別兼春秋金蓍根·徐有恂,以次進伏訖。上曰,今日下玄宮時刻,在於亥正初刻,而卽是初更五點也。望哭後,如卽爲還內,則又當於丑寅間初虞祭,望哭時又出宮矣。然則非但其間之不甚爲久,事亦有掣礙之端,下玄宮望哭後,仍御少次,待初虞時刻,仍行望哭後,當還內矣。仍命書榻敎曰,今日下玄宮望哭,明日初虞祭望哭及明日普濟院返虞祗迎擧動時,出宮內門路,以協陽門爲之。上曰,右副承旨入侍。賤臣承命出傳,右副承旨徐有榘追入進伏。上曰,明日動駕時,承旨三員當進去乎?美修曰,然矣。上曰,下玄宮,時問安承旨,當於明日動駕前還來乎?美修曰,動駕前似未及還來矣。上曰,假承旨望筒,何爲入之乎?有榘曰,右承旨·左副承旨大轝陪從,左承旨下玄宮時,問安進去,院中只有三員,而明日動駕時,皆當進參,故守宮無人,例以假承旨守宮,故望筒書入矣。上曰,內閣入直爲誰?有榘曰,昨日則直閣洪奭周入直,而今日則省記未及見之,故未能詳知矣。上曰,私家虞祭爲幾次耶?美修曰,爲三虞矣。上曰,天子則爲九虞耶?美修曰,然矣。上曰,譯官旣已入去,則其行路之通涉可知,勅行則何爲阻水而留柵云耶?美修曰,譯官則雨水前預爲入去矣。上曰,然則其間探問,何以相通耶?美修曰,探奇往來之人,多是習於水路者,故或潛游以渡矣。上曰,槍軍是何許名色耶?美修曰,使行往來時,險路山峽之間,或慮有虎屬之患,故例有持槍軍名色,使之捍禦護行矣。上曰,勅使尙在柵門,則其支供等節,皆自彼境爲之乎?美修曰,然矣。有榘曰,渡江以後,則皆自我國支勅矣。上曰,自柵門至我境,爲幾許里耶?美修曰,爲一百二十里矣。上曰,下玄宮時望哭,當於明政殿階上爲之,而似有狹窄之慮,排設等節,以階下爲之,似好矣。美修曰,若於階下爲之,則非但事面之如何,亦無庭上行禮之例矣。奏未畢,上曰,百官亦於殿庭行禮乎?美修曰,然矣,若於階下排設,則庭臣望哭,恐有難便之端,以階上行禮,似好矣。上曰,庚申年則何以爲之耶?美修曰,其時事,臣未能詳知矣。上曰,丁丑年及丙申年返虞祗迎時儀節,詳考以入,可也。上曰,今番祗迎所,卽路祭所耶?美修曰,過路祭所稍遠矣。上曰,望哭時承史亦爲參哭乎?美修曰,未爲參哭矣。上曰,親祭時亦不爲參哭乎?美修曰,然矣,王大妃殿進御加味六和湯,自明日停止事。出榻敎上命讀公事判付訖。仍命退,承史以次退出。
乙丑六月二十日亥時,上詣明政殿月臺。下玄宮望哭,仍行丑寅間艮時初虞祭望哭入侍時,行都承旨徐美修,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂,檢校直提學徐榮輔,直閣洪奭周,待敎朴宗薰,以次侍立訖,時至,左通禮跪啓請外辦。上具衰服,乘輿出宣化門,藥房都提調李秉模,提調黃昇源,副提調徐美修輿前奏曰,侵夜勞動,聖體若何?上曰,一樣矣。仍出協陽門,由銅龍門·景化門·集禮門·明政門,詣少次,時至,左通禮跪啓請出少次,上出少次,詣板位,左通禮跪啓請俯伏哭,上俯伏哭。左通禮跪啓請止哭興,四拜興平身,上止哭興,四拜興平身,還入少次。承史·閣臣·侍衛諸臣,仍侍立幄外,以待初虞祭,時至,更鼓已畢,丑寅間艮時至,左通禮跪啓請出少次,上出少次,詣板位。左通禮跪啓請俯伏哭,上俯伏哭。左通禮跪啓請止哭興,四拜興平身。上止哭興,四拜興平身。左通禮跪啓請外辦,上乘輿出明政門,由集禮門·景化門·銅龍門,入協陽門·宣化門,還內後,諸臣以次退出。
上在昌德宮。
大駕詣普濟院,入幕次後,王大妃殿·惠慶宮·嘉順宮,遣承旨問安。答曰,知道。
孝安殿入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
返虞後,內閣·政院·玉堂·藥房單子問安。答曰,罔極。
還內後,內閣·政院·玉堂·藥房口傳問安。答曰,知道。
藥房都提調李秉模,提調黃昇源,副提調徐美修啓曰,禮成因封,哀展望哭,伏未審侵曉勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金履永啓曰,司僕內乘來言,捲簾,取稟。傳曰,捲三面。
申絢啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于金履永曰,諸司預備。
傳于閔耆顯曰,今日別茶禮當親行,該房知悉,返虞祗迎動駕時,侍衛·隨駕軍兵,仍爲使用。
金履永啓曰,卽者中樞府錄事來言,判府事李時秀,今方還向果川地,判府事徐龍輔·金觀柱還向廣州地云,係是大臣去就,敢啓。傳曰,知道。
閔耆顯,以迎接都監言啓曰,卽接遠接使上送路程記,則勅使今月十八日未時量渡江,十九日自義州離發,來月初四日入京云,此是禮曹所擇吉日,以此日入京事,移文于儐使處,而各該司及諸道,亦爲知委,路程記正書以入之意,敢啓。傳曰,知道。
閔耆顯,以迎接都監言啓曰,卽接遠接使移文,則今此勅行時開閉門,以放砲三聲爲之,初二三吹,亦以砲爲之,而初吹一聲,二吹二聲,三吹三聲云矣,敢啓。傳曰,知道。
金履永,以備邊司言啓曰,因政院啓辭,勅使接見時說話書入,而或不無未盡之處,令廟堂增刪,以備睿覽事,允下矣。就政院書入措語,略加增潤,還送政院,改書以入之意,敢啓。傳曰,知道。
乙丑六月二十一日卯時,大駕詣普濟院,返虞祗迎入侍時,行都承旨徐美修,行左承旨金履永,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂,檢校直提學徐榮輔,直閣洪奭周,待敎朴宗薰,以次侍立訖。時至,左通禮跪啓請外辦。上具衰服,乘輿出宣化門,藥房都提調李秉模,提調黃昇源,副提調徐美修輿前奏曰,早朝勞動,聖體若何?上曰,一樣矣。仍出協陽門,由銅龍門·集禮門,至明政門外,左通禮跪啓請降輿乘輦,上降輿乘輦,由弘化門,出興仁之門,詣祗迎幕次後,敎曰,問安勿爲之。又敎曰,淸暑六和湯一貼煎入事。出傳敎。美修曰,藥房三提調持湯劑來待矣。上曰,捧入。神輦至小駐,左通禮跪啓請出次,上出次。左通禮跪啓請俯伏哭,上俯伏哭。左通禮跪啓請止哭興,四拜興平身,上止哭興,四拜興平身。還入幕次後,問安勿爲之事,下敎。又敎曰,諸司預備,左通禮跪啓請外辦,上出次。美修曰,藥房都提調李秉模,提調黃昇源,原任大臣判府事李時秀·徐龍輔·全觀柱爲承候來待矣。上曰,入侍。秉模等曰,勞動之餘,聖體若何?上曰,一樣矣。時秀曰,郊次祗迎,伏惟聖孝冞切。上曰,罔極。大駕進發至關王廟後路小駐,敎曰,問安承旨入侍,申絢進駕前奏曰,臣承命進去王大妃殿·惠慶宮·嘉順宮問安。答曰,知道矣。仍退出,大駕仍進發,入興仁之門·弘化門,至明政門外,左通禮跪啓請降輦乘輿,上降輦乘輿,由集禮門,仍詣齋殿,敎曰,今日別茶禮當親行,該房知悉。時至,上具衰服,詣孝安殿,行別茶禮如儀畢,出崇化門外乘輿,由景化門·銅龍門,入協陽門·宣化門還內後,仍命退,諸臣以次退出。
上在昌德宮。
翌日,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
大殿,朝廷二品以上·六曹堂上·大司諫口傳問安。答曰,知道。
藥房提調黃昇源,副提調徐美修啓曰,祗迎反虞,哀毁過節,日候不調,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐有榘啓曰,行大司憲李直輔,掌令宋稚圭,在外,執義韓永逵,掌令安廷善,持平姜浚欽呈辭,鄭祖榮未署經,監察茶時之意,敢啓。傳曰,知道。
徐美修啓曰,今日齋宿,承旨當爲備員,而左副承旨尹序東,同副承旨申絢不爲仕進,竝卽牌招,何如?傳曰,待留門牌招。
傳于金履永曰,明日出宮門路,以協陽門爲之。
傳于金履永曰,啓辭誤書之承旨推考。
閔耆顯,以禮曹言啓曰,在前國恤時,文政殿爲魂殿,則陪祭百官哭班,設於景化門內,今亦依此擧行,而若値雨雪,則實有沾服失儀之慮,謹稽謄錄,則英廟朝庚戌年宣懿王后國恤返虞後,因筵臣所奏,雨雪時陪祭哭班,移設於明政殿南月廊事,定奪擧行矣,今番則何以爲之乎?敢稟。傳曰,依庚戌年例爲之。
閔耆顯,以戶曹言啓曰,景春殿修改吉日,令日官池景興推擇,則今六月二十四日卯時爲吉云,以此日時擧行,何如?傳曰,允。
閔耆顯,以承文院都提調意啓曰,今番使臣回還便,使臣賜食事及勅使派送事,禮部咨文出來矣。令本院依例撰出回咨,而使臣賜食事,則以前頭使行奉表稱謝之意措辭,竝與月食回咨正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
閔耆顯,以禮曹言啓曰,取考各年謄錄,則弔祭勅使出來時,受勅行禮及魂殿致祭,同日擧行,而致祭吉時,初無磨鍊之事矣。來閏六月初四日受勅行禮後,仍行致祭,則吉時別無推擇之事,今亦依前例隨時設行之意,知委,何如?傳曰,允。
閔耆顯,以迎接都監言啓曰,取考致祭時謄錄,則祭幣及賻物,勅使入京前一日,入送都監,則祭帛·檀香·銀壺·銀爵,移送弔祭所,賻物緞疋與銀子,行禮時陳列,事過後入呈于承政院矣。今亦依近例,使任譯輩預爲周旋,入京前入送都監之意,分付儐臣,何如?傳曰,允。
閔耆顯,以迎接都監言啓曰,今此勅使致祭時,祭物物目器數,依例別單書入之意,敢啓。傳曰,知道。
閔耆顯,以迎接都監言啓曰,勅使入京第三日,大臣有請行茶禮之例,今亦依此備待之意,敢啓。傳曰,知道。
閔耆顯,以迎接都監言啓曰,三道支勅差使員,今纔報來,別軍書入之意,敢啓。傳曰,知道。
金履永,以備邊司言啓曰,卽見遠接使曺允大,平安監司李書九狀啓,則枚擧安州牧使李勉昇,博川郡守白東脩牒呈,以爲勅行時淸川江·大定江,例以浮橋渡涉,而今番之雨,江水大漲,浮橋潰缺,屢造屢圮,人力難施,在前如此之時,以船渡涉,亦有已例,故姑勿作橋,完固船隻,使之整待,而蓋義州三江及大同·臨津,皆以船渡,則獨於此江,必造浮橋,亦涉無義,此後則兩江浮橋,永爲革罷,以船渡涉之意,定式施行事,請令廟堂稟處矣。一道之內,客使渡涉,或橋或船,其規不一,未知當初何如是定式,而造橋之以貽弊民邑,船渡之議,自前有之,今此潦水無前,兩江浮橋,難以人力施之,以船渡涉,一番創例,則此後勅行,永罷浮橋,儐使·道臣之言,誠得其宜,依狀請施行,何如?傳曰,允。
徐有榘,以義禁府言啓曰,勅使在館時,三門把守假都事三員,令該曹依例差出,以爲自習儀日擧行之地,何如?傳曰,允。
領府事李秉模箚曰,伏以,禮成因封,哀展郊迎,伏惟靡逮之慟,去益如新。仍伏念,臣間奉藥院之命,時則廞儀已戒,聖慕皇皇,院直在卽,呼籲無路,遂以向來限罪之蹤,遽作晏然陪班之擧,雖緣事會異於前後,義禮隨而輕重,臣心愧悚,當復如何?今幸郊駕穩旋,聖體彌康,臣始可以知所處矣。往役有期,雖不得直尋鄕路,情地自如,亦不敢久淹城闉,方此退伏江郊,思全微諒。伏乞聖明,亟解臣保護之任,仍治臣瀆撓之罪,以肅朝綱,以安賤分,千萬幸甚。取進止。答曰,省箚具悉卿懇。院直纔撤,忽復尋郊,誠千萬意慮之外,昨筵敷諭,悉予至意,而竊冀卿幡然,何幸持被藥院,予心欣慰,又此江郊之行,豈不萬萬過當乎?安心勿辭,斯速入城。仍傳于金履永曰,此批答,遣史官傳諭于領府事,仍與偕來。
上在昌德宮。
再虞祭後,內閣·政院·玉堂·藥房·百官奉慰單子問安。答曰,罔極。
還內後,內閣·政院·玉堂·藥房口傳問安。答曰,知道。
藥房口傳啓曰,進御素膳,今至六日,區區下情,不勝憂慮,而連日哀臨之餘,聖候必多傷損之節,此時行素,尤豈不悶迫乎?伏願勉抑至情,自今日復進常膳,千萬顒祝,惶恐敢啓。答曰,罔極之慟,去益如新,何心復常膳乎?卿等止之。
徐有榘啓曰,行大司憲李直輔,掌令宋穉圭在外,執義韓永逵,掌令安廷善,持平姜浚欽呈辭,鄭祖榮未署經,監察茶時之意,敢啓。傳曰,知道。
徐美修啓曰,右承旨閔耆顯今日不爲仕進,卽爲牌招,何如?傳曰,允。
以右承旨閔耆顯牌不進罷職傳旨,傳于申絢曰,推考傳旨捧入。
藥房口傳再啓曰,臣等俄陳從權之請,未承允兪之音,相顧抑鬱,繼切焦慮之至,潦炎無前,連日哀臨,聖體必多受損,此時復膳,不容蹔緩,謹稽列聖朝已例,再虞之後,輒賜勉從,伏況慈殿·慈宮,多日行素,尤不勝萬萬悶迫,先自殿下,抑情勉進,然後殿宮之心,亦可以寬慰而勉進,是豈殿下一向靳許之時乎?伏乞亟允臣等之請,仍又仰勸于殿宮,以副群下之望,千萬顒祝,惶恐敢啓。答曰,已諭於前批,卿等勿爲煩請。
徐美修啓曰,明日三虞祭傳香,禮房承旨當爲齋宿,而右承旨閔耆顯,旣有只推之命,更爲牌招,何如?傳曰,允。
閔耆顯啓曰,今此勅使上來時,開城府別問安使,纔以驪州牧使權常愼,假承旨借銜差出矣。所傳御帖,依近例,使之上來,齎奉以去,何如?傳曰,允。
傳于徐有榘曰,不察捧入之承旨推考。
藥房口傳三啓曰,臣等再陳復膳之請,終靳一兪之音,此莫非臣等忱誠淺薄,辭意拙訥之致,尤不勝抑鬱罔措也。仰念聖候間經靜攝,榮衛自易受損,時當敲潦炎,哀疚每患過節,至於薑桂之滋味,多日不御,罔念宗社之重,自忽保嗇之方,此豈大聖人達權之孝哉?臣等尙記庚申冬藥院口啓之批,以急於殿宮之仰勸爲敎,再籲而特賜開允,此與列聖朝再啓卽允之盛意,前後同揆,而至于今日,一啓再啓,一味牢拒,豈不誠萬萬過中乎?以我殿下不匱之孝思,雖欲任情自致於疏節,而獨不念仰勸殿宮之道,一時爲急乎?臣等職忝保護,不任焦迫,不得請則不敢止,玆又冒煩宸聽。伏乞更加三思,亟降兪音焉,千萬顒祝,惶恐敢啓。答曰,當仰勸於殿宮,卿等更勿煩請。
記事官白致樂書啓,臣於本月二十二日戌時量,敬奉聖諭,馳往傳諭于西部西江坊玄石里領中樞府事李秉模所住處,則以爲,臣猥控短箚,冀蒙體諒,竟夕江干,瞻望顒俟,不意史官臨宣聖諭,德意溫諄,恩禮隆重,至於偕來之命,尤出常格,惶隕兢蹙,不知措躬之所。第伏念,臣之旣就院直,旋次江郊,竊庶幾在國體無所虧損,在臣身稍存廉防,妄謂卽賜解免,俾遂微諒,誠淺辭拙,未及仰孚,尤不勝悚恧之至。臣於冒炎往來之餘,重冒暑感,食飮頓却,蠢動不得,若不及今調治,恐妨前頭使事。伏乞亟解藥院之任,仍收偕來,無使江村緣臣貽弊,則謹當安意調攝,趁期入都云矣。臣則旣承偕來之命,姑爲仍留之意,敢啓。答曰,愼節奉慮,何不入城就第,安意調攝乎?旣出於此任,忽此更引,萬萬不當,復膳之啓,豈可無都相入來之前,決無體諒之理,卿豈無商量於此?卽爲入來事,爾其更爲傳諭,仍與之偕來。
閔耆顯,以迎接都監言啓曰,取考前後致祭勅謄錄,則肅廟朝辛酉·甲子·己巳,英廟朝辛亥內殿國恤受祭時,別殿左右月廊之布帳圍遮,皆自御營廳爲之,更考丁丑謄錄,則伊時自上有今番則令訓局擧行之命,仍以訓局布帳爲之矣。日前未及博考前例,只擧丁丑以前之例,以至草記蒙允,誠不勝惶恐,而更不可不一番稟定,今此別殿所設,以何軍門擧行乎?敢稟。傳曰,令訓·禁兩營合力擧行,可也。
閔耆顯,以山陵都監摠護使意啓曰,甕家隧道閣撤毁木物,依丙申已例,分付畿營,使地方官照數藏置,何如?傳曰,允。
閔耆顯,以迎接都監言啓曰,勅使今已渡江,公事郞廳二員,依近例,以訓鍊院主簿李應俊,武臣兼宣傳官趙台鉉,竝爲差下,與前差郞廳,闕下輪回待令,書吏一人,亦爲擇定,使之擧行,何如?傳曰,允。
金履永,以兵曹言啓曰,卽接西道參軍朴俊模牒報,則訓鍊都監所授肅靖門西邊第七城廊近處體城八間許頹圮云,爲先令繕工監把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
金履永,以訓鍊都監言啓曰,本局分授都城肅靖門西邊第七城廊近處體城八間許頹圮處,令該軍門卽速修築,把守軍兵,量宜定送事,自兵曹草記矣,今日爲始,砲手二十名,將校一人率領,限改築間輪回守直之意,敢啓。傳曰,知道。
金履永,以兵曹言啓曰,卽接西道參軍朴俊模牒報,則訓鍊都監所授彰義門東邊第二城廊近處體城七間許頹圮云,爲先令繕工監把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
金履永,以訓鍊都監言啓曰,本局分授都城彰義門東邊第二城廊近處體城七間許頹圮處,令該軍門卽速修築,把守軍兵量宜定送事,自兵曹草記矣。今日爲始,砲手二十名,將校一人率領,限改築間輪回守直之意,敢啓。傳曰,知道。
金履永,以兵曹言啓曰,興仁門門閾磚石掘去處,今已塡補矣,御營廳把守軍兵,卽爲撤罷之意,分付,何如?傳曰,允。
金履永,以御營廳言啓曰,興仁門閾磚石掘去處,今已還爲塡補矣,把守軍撤罷之意,敢啓。傳曰,知道。
再虞祭親行敎是時,亞獻官左議政徐邁修,終獻官右議政李敬一,贊禮行禮曹判書韓用龜,典祀官奉常寺正金熙華,宮闈令尙膳金性彦,執禮直閣洪奭周,執尊副司果金會淵,大祝待敎朴宗薰,祝史副修撰李勉求,齋郞校理李惟命,盥洗位禮曹正郞李敦賢,盥洗位兵曹佐郞李英植,爵洗位禮曹佐郞趙直永,爵洗位典籍權傛,亞終獻盥洗位典籍孫錫祉,贊者引儀安聖謩,贊者引儀鄭在愼,謁者兼引儀李啓元,謁者兼引儀李鍵,贊引假引儀金濟運,贊引假引儀鄭在翼,祭監監察李箕淵,祭監監察申獻周。
乙丑六月二十三日子時,上詣孝安殿。親行再虞祭入侍時,行都承旨徐美修,行左承旨金履永,右承旨閔耆顯,左副承旨尹序東,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂,檢校直提學徐榮輔,直閣洪奭周,待敎朴宗薰,以次侍立訖。時至,左通禮跪啓請外辦。上具衰服,乘輿出宣化門。藥房提調黃昇源,副提調徐美修輿前奏曰,侵夜勞動,聖體若何?上曰,一樣矣。仍命書傳敎曰,啓辭誤書之承旨推考。仍出協陽門,由銅龍門·景化門,至崇化門外,左通禮跪啓請降輿,上降輿入齋殿。時至,左通禮跪啓請行禮,上出齋殿,贊禮前導,上入孝安殿北夾門,陞自東階,詣板位,贊禮跪啓請俯伏哭,上俯伏哭。在位者皆俯伏哭。贊禮跪啓請止哭興,四拜興平身,上止哭興,四拜興平身。在位者皆止哭興,四拜興平身。執禮請行奠幣禮,上詣尊所西向立,執尊者擧冪,耆顯酌鬱鬯,有榘以瓚受鬱鬯,上詣靈座前,北向立。贊禮跪啓請跪,上跪,在位者皆跪。美修奉香,絢奉香爐跪進,贊禮跪啓請三上香,上三上香。絢奠爐於案,有榘奉瓚跪進,贊禮跪啓請執瓚灌地,上執瓚灌地訖。絢受瓚,還置於尊所,序東奉幣篚跪進,贊禮跪啓請執幣獻幣,上以弊授履永,奠于靈座前訖。上出戶降復位,執禮請行初獻禮,上詣尊所西向立,執尊者擧冪,耆顯酌醴齊,有榘以爵受醴,上詣靈座前,北向立。贊禮跪啓請跪,上跪,在位者皆跪。有榘以爵跪進,贊禮跪啓請執爵獻爵,上以爵授絢,奠于靈座前訖。贊禮跪啓請俯伏興少退,大祝朴宗薰進靈座之左,西向跪,讀祝文訖,上出戶降復位。亞獻官左議政徐邁修,終獻官右議政李敬一,以次獻爵如儀訖,降復位。贊禮跪啓請俯伏哭,上俯伏哭,在位者皆俯伏哭。贊禮跪啓請止哭興,四拜興平身,上止哭興,四拜興平身,在位者皆止哭興,四拜興平身。宮闈令納虞主如儀,上詣望燎位,大祝奉幣燎於坎。贊禮啓禮畢,仍導以行,上還由北夾門入齋殿幄次。左通禮跪啓請外辦。上出幄次乘輿,由景化門·銅龍門,入協陽門·宣化門還內後,進御人蔘粟米飮,自明日停止事。出榻敎王大妃殿進御人蔘粟米飮,自明日停止事。出榻敎中宮殿進御人蔘粟米飮,自明日停止事。出榻敎惠慶宮進服人蔘粟米飮,自明日停止事。出榻敎嘉順宮進服人蔘粟米飮,自明日停止事。出榻敎仍命退,諸臣以次退出。
上在昌德宮。
上詣孝安殿入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房口傳啓曰,臣等昨陳復膳之請,未承快兪之音,但以仰勸殿宮爲敎,殿宮之仰勉,雖切萬幸,兪音之尙靳,尤極焦迫,殿宮湯劑,今已停止,薑桂滋補,一時爲急,而殿下先自從權,然後始可有殿宮回聽之望。伏乞亟允臣等之請,卽復常膳,仍又仰勸于殿宮,不勝幸甚。且伏念孝安殿虞祭儀註及節目,連以親行磨鍊啓下,臣等誠不勝相顧憂悶之至。顧今慈馭寢邈,聖慕冞新,思欲躬薦虞事,克盡誠禮,臣等固當涕泣欽仰之不暇,而初庚已半,蒸炎轉甚,此時將攝之節,不容少忽。伏況連日哀臨之餘,玉候必多受損,而又此觸冒勞動,徹曉將事,則萬萬非大聖人愼重之道,玆敢相率陳籲。伏乞亟令攝行,以副群情焉。都相病未入來,聯籲不容少緩,敢此冒瀆,顒俟兪音,惶恐敢啓。答曰,日氣稍勝,當親行復膳事,已諭於傳諭史官書啓之批矣。
徐有榘啓曰,行大司憲李直輔,掌令宋稚圭在外,執義韓永逵,掌令安廷善,持平姜浚欽呈辭,鄭祖榮未署經,監察茶時之意,敢啓。傳曰,知道。
金履永啓曰,明日三虞祭親行時,挾輦軍·槍劍軍,入直禁軍除出,標信請出之意,敢啓。傳曰,知道。
尹序東啓曰,今日齋宿,承旨當爲備員,而右副承旨徐有榘實錄廳進,卽爲牌招,何如?傳曰,允。
傳于金履永曰,明日次對,勿拘齋日,使之來會。
金履永啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
藥房口傳再啓曰,臣等伏讀夜間聖諭之下於偕來史官者,又伏承俄下口啓批旨,固知聖意,出於敦勉都相,而今此復膳之請,卽爲聖躬保嗇,爲殿宮勸進之方,所重實係於宗社,一時差遲,切有無窮之憂,聖心之一向靳許,豈不誠萬萬過中乎?列朝準許,無過再虞,素膳進御,今爲八日,而連日懇籲,終靳兪音,實是歷朝罕有之擧,亦欠聖人愼重之道,以我殿下動法祖宗之孝,豈無惕然起感,翻然回聽之思乎?臣等焦迫罔措,不遑他顧,更此冒瀆。伏乞快降兪音,以紓殿宮惟憂之念,以副臣民顒祝之情焉,惶恐敢啓。答曰,已諭於前批矣。
記事官白致樂書啓,臣於本月二十三日亥時量,在西部西江坊玄石里,祗受聖批,卽爲傳諭于領中樞府事李秉模處,則以爲,附奏批旨之下,萬萬震慄,他豈暇顧,而目下病狀,實無束帶趨朝之望,席藁私次,恭竢鈇鉞之誅云矣,臣旣承偕來之命,姑爲仍留之意,敢啓。答曰,見卿附奏,尤萬萬意外,卽爲還第,安心調理事,爾其更爲傳諭,與之偕來。
傳于金履永曰,出宮門路,以協陽門爲之。
藥房口傳三啓曰,俄伏奉再啓批旨,復膳之請,尙靳兪音,當此盛暑,多日素膳之餘,豈容一時所緩乎?今雖薄昏,不敢以更啓之煩瀆,伈泄而坐,玆敢冒罪聯籲。伏乞遵列聖已行之例,體殿宮惟疾之憂,亟許允從焉,惶恐敢啓。答曰,卿等之請如此,當仰勉於殿宮矣。
以司謁黃大呂手本,武藝別監崔興曄無端闕直,爲先除下,移法司重治事,傳于徐有榘曰,令訓局捉囚後草記。
記事官白致樂書啓,領中樞府事李秉模今方入城,臣則仍爲隨入之意,敢啓。答曰,知道。
金履永啓曰,宣仁門開門,標信請出之意,敢啓。傳曰,知道。
傳于閔耆顯曰,親祭後問安勿爲之。
金履永,以兵曹言啓曰,卽接北所衛將李宗爀牒報,則宣明門東廊北壁頹圮處,今已修築云,把守軍兵,還爲入直之意,敢啓。傳曰,知道。
金履永,以訓鍊都監言啓曰,宣明門東廊北壁一間許頹圮處,今已修築,把守軍兵撤罷事,自兵曹草記矣。今日爲始,把守軍兵,還入直所,將校解送之意,敢啓。傳曰,知道。
金履永,以摠戎廳言啓曰,因迎接都監移文,今此勅使迎送時,都監堂上前排巡視旗手二雙,令旗手五雙,軍牢七雙,燈籠手一雙,隨率軍五雙,自本廳別定次知敎鍊官,自習儀日爲始,依例領送之意,敢啓。傳曰,知道。
左議政徐邁修,右議政李敬一等,箚曰,伏以,日月易得,因山奄過,伏惟聖情孺慕,益復如新,見今日候陰濕,潦炎蒸鬱,玉體節宣之方,倍宜愼重於前,而鎭日哭臨,哀毁旣甚,郊外移蹕,勞動亦多,上而殿宮之悶慮,下而臣民之焦迫,卽勿論已,以我太母平昔保護之念,安得無恤焉眷係於昭陟降之際者乎?儻殿下以慈心爲心,則必不以微文疎節,仰貽惟疾之憂,而且以國朝故事言之,七虞之中,間多攝行,不止一二,此尤今日之所當援例者也。臣等煼煎之極,不遑他顧,玆敢冒入文字,瀆撓齋殿。伏乞勉抑孝思,亟改成命,自三虞竝以攝儀磨鍊,千萬懇祝。取進止。答曰,省箚具悉卿等之懇。當諭於藥院之批矣。仍傳于徐美修曰,此批答,遣史官傳諭于左右相。
右贊成宋煥箕疏曰,伏以,日月不居,大王大妃因山屆期,玄宮永閟,臣民哀慕,於是愈極。伏惟聖孝痛霣,益復靡及,臣一線殘喘,尙在膈上,豈敢不拚死奔詣於廞衛之下,以伸臣子攀慕之誠,而宿痾添劇於比日酷暑,萬無强策遠程之勢,僅得扶舁入縣門,伸哀於殿位之庭,莽蒼往還之間,氣息若將盡矣。仍竊念,賤臣於大行慈聖,奉戴恩滋,罔有涯極,隔簾之音,滿幅之諭,所以勉留而敦召者,迥出尋常,而癃陋之軀,竟無以仰承明命,今遽奉諱,而亦未得赴哭於外班之末,其爲孤恩負德,虧分缺禮者,極矣。有臣若此,生不如死,瞻望惶隕,只有涕淚而已,玆敢自列仰瀆。伏乞聖明,亟命有司,治臣罪戾,以肅朝綱,不勝幸甚。抑臣竊有萬萬悶蹙者,所叨贊成之職,是何等公器之重,而以臣庸愚,濫冒而虛縻於床簀中者,今至六載之久,物情駭異,固不可言,而私分漸怵,轉益靡措,雖欲不避猥瀆,瀝血陳籲,而病未自力於罄衷盡言,臣之情勢,到此亦戚矣,惟聖慈特垂矜察,亟賜鐫遞焉。邱壑殘命,得以安意就盡,則實天地生成之恩也,臣無任云云。答曰,省疏具悉卿懇。居諸迅駛,因山已畢,哀慕皇皇,益復罔極。際見卿疏,所以追提昔年,莊誦慈德者,藹然溢於辭表,讀未終行,益不禁愴涕,顧今寡躬含恤,時事多憂,予小子之求助仰成,期以嘉靖邦家者,捨林樊宿德之士,而將於何望之哉?愼節非不奉慮,靜養自可遄瘳,望須稍俟新涼,幡然登途,熏陶予啓沃予,毋孤予側席凝佇之思焉。左副承旨尹序東製進
上在昌德宮。
自寅時至辰時,有霧氣。
藥房都提調李秉模,提調黃昇源,副提調徐美修啓曰,日月迅邁,三虞奄過,伏惟孝思孺慕,益復罔極,侵曉將事,勞動旣多。伏未審此時,聖體若何,寢睡·水刺之節,何如?常膳尙未許進,下情轉益焦鬱,臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
藥房口傳啓曰,昨於三啓承批之後,又敢力請於轎前,而每以仰勉於殿宮爲敎,未蒙快兪之音,臣等相率抑鬱,達曙耿耿。竊伏念,殿宮止慈之念,恐無先復常膳於殿下未復膳之前之理,設幸勉從,亦必以殿下之未卽復膳,憂慮憧憧,倘或念及於此,果可安於聖心乎?徹曉將事,勞動旣多,積日行素,榮衛易損,擧國臣民,莫不焦悶,是豈一二臣等之言而已哉?伏乞勉抑孝思,亟降一兪,千萬顒祝,惶恐敢啓。答曰,卿等之請如此,不得已勉從矣。
傳于金履永曰,大臣·備局堂上引見。
徐有榘啓曰,行大司憲李直輔,掌令宋稚圭,在外,執義韓永逵,掌令安廷善,持平姜浚欽牌不進,鄭祖榮未署經,監察茶時之意,敢啓。傳曰,知道。
以大司諫吳鼎源,司諫鄭魯榮,獻納金相休,正言柳遠鳴,執義韓永逵,掌令安廷善,持平姜浚欽牌不進罷職傳旨,傳于徐有榘曰,推考傳旨捧入。
傳于閔耆顯曰,頒敎文中赦句添入。
閔耆顯啓曰,頒敎文中赦句添入事,命下矣,某罪以下宥之乎?敢稟。傳曰,雜犯死罪以下竝宥。
有政。吏批,判書黃昇源進,參判韓用鐸,牌不進,參議鄭東觀牌不進,行都承旨徐美修進。以李普天爲大司諫,柳台佐爲執義,任厚常爲司諫,鄭時善爲掌令,洪冕燮爲持平,權烒爲正言,李勉兢爲同義禁,李翊模爲內醫提調,孫錫祉爲監察,知義禁單李勉兢。
兵批,判書金思穆進,參判未差,參議嚴耆病,參知柳畊入直進,行左承旨金履永進。以朴明煥·金載俊爲同知,鄭敬行爲忠壯將,金志學·玄在明爲五衛將,李濰·朴再純爲慶熙將,崔致福爲景福將,李文植爲訓鍊副正,卞浩德爲都摠都事,柳文儉爲訓鍊判官,金會淵·宋冕載爲文兼,前虞候金志厚今加折衝,副護軍單鄭敬行。
以吏曹參議鄭東觀牌不進罷職傳旨,傳于徐美修曰,推考傳旨捧入。
兵曹,以李光益爲左邊捕盜大將。
金履永啓曰,新除授左邊捕盜大將,卽爲牌招,傳授命召及大將牌·傳令牌,何如?傳曰,允。
傳于徐美修曰,都承旨·左承旨·同副承旨入侍。
傳于閔耆顯曰,禮房承旨馳詣健陵奉審,顯隆園·華寧殿,一體奉審以來。
傳于閔耆顯曰,戶禮換房。
徐美修啓曰,明日孝安殿四虞祭傳香,禮房承旨當爲齋宿,同副承旨申絢,卽爲牌招,何如?傳曰,允。
傳于金履永曰,坐直承旨入侍。
申絢,以實錄廳摠裁官意啓曰,粉板書役,極爲浩多,兵曹正郞趙良鎭,副司果徐鼎輔,粉板郞廳加差下,仍令該曹,口傳啓下,使之專意書役,何如?傳曰,允。
吏曹口傳政事,實錄記注官二單,趙良鎭·徐鼎輔。
申絢,以迎接都監言啓曰,在前勅使接見茶禮時,御床用淡薑茶,勅使床則用蔘茶矣。近年勅行時,勅使床則不用蔘茶,以他茶代用,御前床,依前例,以淡薑茶擧行矣,今亦依此擧行之意,分付,何如?傳曰,允。
申絢,以迎接都監言啓曰,因本都監草記,以接見茶禮,餞茶禮磨鍊事,命下矣。依下敎,兩度茶禮,依例備待,而御床用素膳,勅使床則用肉膳之意,分付司饔院及各該司,何如?傳曰,允。
申絢,以迎接都監言啓曰,在前勅使雖不宴享,入京日殿內設行茶禮,翌日館所茶禮,第三日大臣請行茶禮,留館空日,又有別茶啖排入之例矣。今番則館所茶禮,旣不設行,大臣茶禮,進定於入京翌日,伊後又値空日,以別茶啖依例入給,何如?傳曰,允。
申絢,以迎接都監言啓曰,取考謄錄,則每於勅行,如非宴享時,則迎勅後殿內接見時,設行茶禮,翌日館所親臨茶禮,送勅日親臨餞茶禮,竝爲設行,庚申冬勅·辛酉勅行時,只設接見茶禮矣,今番則何以爲之乎?敢稟。傳曰,以接見茶禮及餞茶禮磨鍊。
金履永,以兵曹言啓曰,今六月二十五日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金履永,以兵曹言啓曰,今此大駕詣慕華館送勅時,何營軍兵隨駕,何營軍兵留陣?禁軍馬步軍幾番幾哨磨鍊?餘軍留營及慕華館環衛軍兵,何以爲之乎?敢稟。傳曰,依迎勅時例爲之。
金履永,以備邊司言啓曰,昨冬因大王大妃殿下敎,移來供上減罷之數,出付廟堂,以爲還弊釐正之策事,奉承傳敎矣。惟我大行大王大妃殿爲民一念,靡不用極,惻怛之辭敎,屢發於簾帷,至有除減供米,使之釐正民弊,臣等莊誦欽仰,思所以一分對揚之道,而未究其策,因循至今,臣等不勝惶恧之至。第伏念,惟正之供,出自民間,不可爲衙門給代之用,而取見減供單子,則每年數爻爲二千三百餘石,雖欲釐正穀弊,以此數爻,實無相當排比之道矣。頃於本司齊會時,取考諸道穀簿,爛加商確,則其中京畿勅需穀事,實有所可悶者,以其當初數爻之夥然,或劃給地部,以爲作錢取用,或移付華城,以爲諸般給代,餘數無多,盡入於年前迎勅之需,而自己未以後,勅行頻仍,無歲無之,勅需所用,雖自常·賑廳劃給,白地措備。公私挪移後時,會減畢竟無實,不能無民邑貽弊之端,前後道臣狀報連續,請得折米數萬餘石,以爲支用云。此際勅行,又出不意,到今事勢,不得不依狀請區劃,而本道穀簿,非但不敷,以此添還,適足爲釐弊生弊,有非仰體之本意,不得不從他變通,勅需米之華城移付條二萬三千石內,一萬八千石,戶曹移劃,餘在二千餘石竝耗,還屬畿營,使之依前需用,其代殿役時戶曹請得兩南穀折米二萬石,移屬華城,而兩南穀價與畿邑多寡不侔,本府支放,多有不足之慮,以江都劃給五邑屯稅軍布竝還屬,以爲添補之地,兩南穀二萬石,旣是爲經費請得之物,則其代以減供米,姑爲劃給於該曹,二萬二千石,限年準給之後,使之儲留於該廳之意,分付勅需米中,華城仍在五千石,不可稱以勅需,以華城互換米稱名,何如?傳曰,允。
金履永,以訓鍊都監言啓曰,謹依司謁黃大呂手本判付,武藝別監崔興曄捉囚次,定送將校矣。渠已逃躱,故多發校卒,遍加搜捕之意,敢啓。傳曰,知道。
金履永,以訓鍊都監言啓曰,武藝別監崔興曄,今纔捉得,拘留北營之意,敢啓。傳曰,依庚子年例,決棍後移送刑曹,絶島充軍,可也。
金履永,以訓鍊都監言啓曰,謹依下敎,武藝別監逃躱之律,取考謄錄,則肅廟朝乙丑,以逃軍律施行事定式,先朝庚子,以逃軍律,決棍五十度,絶島充軍事載錄矣,敢啓。傳曰,知道。
孝安殿三虞祭親行敎是時,亞獻官右議政李敬一,終獻官光恩副尉金箕性,贊禮行禮曹判書韓用龜,典祀官奉常正金熙華,宮闈令尙膳曺壽喆,執禮副應敎尹命烈,執尊校理奇學敬,大祝修撰申緯,祝史兵曹正郞尹尙圭,齋郞副校理李泳夏,盥洗位兵曹佐郞洪祜燮,直講李台祥,爵洗位禮曹佐郞申義淳,典籍鄭進明,亞終獻盥洗位典籍鄭翼邦,贊者引儀鄭在愼·安聖謩,謁者兼引儀李沃·崔好鎭,贊引假引儀李儀朝·方禹矩,祭監監察李箕淵·尹行澈。
乙丑六月二十五日子時,上詣孝安殿。親行三虞祭入侍時,行都承旨徐美修,行左承旨金履永,右承旨閔耆顯,左副承旨尹序東,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂·檢校直提學徐榮輔,直閣洪奭周,待敎朴宗薰,以次侍立訖。時至,左通禮跪啓請外辦,上具衰服,乘輿出宣化門,藥房都提調李秉模,提調黃昇源,副提調徐美修輿前奏曰,連爲勞動,聖體若何?上曰,一樣矣。秉模等曰,俄伏承口啓批旨,以仰勉殿宮爲敎,而殿下則尙靳兪音,下情不勝抑鬱矣。上曰,已諭於批旨矣。秉模等曰,潦炎極甚,哀毁旣多,而素膳進御,凡幾日矣?亟許臣等之請焉。上曰,已爲仰勉於殿宮矣。秉模等曰,殿宮則雖已仰勉,殿下則不賜允從,在殿宮惟憂之心,當如何哉?上曰,已諭矣。秉模等曰,輿前力請,極知唐突,而再虞後卽許復膳,此是列聖朝常行之例也,今則八日素膳,期限已過,一啓再啓,終靳兪音,豈非萬萬過中乎?此所以臣等之不得請則不敢止者也。美修曰,臣等屢次聯籲,而終未蒙允,方切萬萬罔措矣。上曰,今夜將事後,領府事還第調將,明日診候,入來,可也。仍進發,出協陽門·由銅龍門·景化門,至崇化門外,降輿詣齋殿。時至,左通禮跪啓請行禮,上詣孝安殿行三虞祭,如再虞儀。禮畢,耆顯曰,正時未入之前,徑讀笏記,當該執禮推考,守僕令攸司科治,何如?上曰,依爲之。出擧條上還詣齋殿,至崇化門外,乘輿,由景化門·銅龍門,入協陽門·宣化門,還內後,仍命退,諸臣以次退出。
乙丑六月二十五日午時,上御熙政堂。藥房入診,大臣·備局堂上引見入侍時,都提調李秉模,提調黃昇源,副提調徐美修,假注書鄭元容,記注官鄭宗顯,別兼春秋徐有恂,待敎朴宗薰,行左承旨金履永,假注書鄭觀綏,事變假注書趙鐘永,左議政徐邁修,右議政李敬一,兼戶曹判書趙鎭寬,水原留守金文淳,行禮曹判書韓用龜,行兵曹判書金思穆,行刑曹判書蔡弘履,禮曹參判徐榮輔,行護軍李得濟·李仁秀,工曹參判徐瀅修,江華留守吳載紹,行護軍朴宗慶,副校理李泳夏,醫官金光顯·玄必采·吳仁豐·秦東秀·趙學魯·吳千根·朴烇·趙宗協·鄭重周,以次進伏訖。秉模等進前曰,今日日氣劇熱,徹宵勞動之餘,聖體若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。秉模等曰,醫官待令,使之診察,何如?上曰,不必入診,醫官則先退,可也。秉模等曰,俄者藥院口啓,未及承批,而常膳之復,一時爲急,況今敲炎極甚,勞動旣多,素膳進御,凡幾日矣?區區下情,不勝憂慮,而今日臣若不得請則不敢退矣,伏願亟賜允從焉。上曰,昨日口啓之批已諭,而當仰勉於殿宮矣。秉模等曰,雖以仰勉於殿宮爲敎,而殿下若不先自允從,則以殿宮止慈之德,亦豈安於心乎?雖以閭巷間匹庶之微言之,尙有從權之義,況帝王家保嗇之道,豈容若是,而且況有列聖朝已行之例乎?近日哀疚之中,聖體諸節,幸無大損,臣等不勝欣忭之至,而第伏念,聖候新經痘症,康復未久,而勞動亦旣多日,常膳尙未許進,尤不勝焦悶矣。敬一曰,痘候平復,纔過百日,此時固異於常時矣。邁修曰,臣等以區區憂慮之忱,昨已陳箚聯籲,而此時顧何如時哉?雖以微末之臣等言之,一次衰服將事之後,憊薾不省,拖至數日,況伏念,玉體勞動多日,哀毁過節,不知不覺之中,易致受損之節,臣等之焦迫,何可形達?雖以列聖朝已例言之,因山後卽允復膳之請,而先朝之亦所以亟允者也。伏惟殿下一身,非殿下之所得自私者也,卽宗社之攸托,億兆之所係,豈可一向任情哉?今旣登筵,故敢此呼籲,亟降兪音焉。秉模曰,臣於向日郊迎之時,仰瞻天顔,則哀毁過節,玉色深墨,如是之中,屢日素膳,此不過微文疏節,而自然有損於不知之中,是豈大聖人保嗇之方耶?殿下若更加三思,知所慮念,則言下卽聽,不待臣等之屢請矣。邁修曰,其在殿宮惟憂之心,儻何如哉?亟下兪音焉。敬一曰,殿下未復膳之前,殿宮必無先爲復膳之理,設幸先爲復膳,以殿下之不爲復膳,其爲憂慮,當何如哉?泳夏曰,大臣所奏,卽擧國臣民之所同情,而殿下若不允從,則雖已仰勉於殿宮,而殿宮豈有先爲復膳之理乎?且此時異於他時,其在保護之方,尤當靡不用極,伏望卽爲允從焉。榮輔·宗慶·宗薰等曰,大臣已有所奏,而聖體復常,日雖稍久,調護諸節,尤異他時,而五月嚴廬,哀毁過節,敲炎轉劇,連夜將事,勞動旣多,受損不少,此時保嗇之方,尤當不容少緩,而況我列聖朝已例之皆然者乎?伏願卽從大僚之請焉。上曰,藥院口啓,姑未批下,連爲仰勉後,更當下敎矣。秉模曰,雖伏承更爲下敎之敎,而此非快許之敎也,未承允兪之音,則臣等不敢退矣。今日臣等之屢屢仰請,寔出於憂慮悶迫之愚悃,而一時爲急,今乃漫漶拖延,自朝至晝,自晝至夕,殿下則若不以爲時急底事,而臣等則以爲過一時,則實有一時之悶迫矣。邁修曰,此非屢次靳持之事矣。敬一曰,大抵三庚劇炎之時,元氣易虛,元氣虛,則暑氣易入,況今聖候新復之餘,屢日素膳之進御乎?上曰,當更思賜批矣。秉模曰,今若未蒙允許,則臣不敢退矣。邁修曰,今若承允從之敎,則臣等之心,豈勝欣忭哉?上曰,口啓不可無批答,而殿宮姑未允從,更爲仰勉,後當下敎矣。秉模曰,殿下如不先從,則殿宮豈有先爲允從之理乎?敬一曰,殿下先爲復膳,則殿宮亦豈不勉進乎?秉模曰,次對在今日,亦非緊關事也,此請未準之前,次對決不當爲之,此實是群下之所共望也。邁修曰,臣等非獨爲次對而入來也,復膳之請,一時爲急,而今幸登筵,故玆敢呼籲,設無列聖朝古例,在此時則固有異焉,而又況有先朝近例乎?秉模曰,午熱漸劇,夜來勞動之餘,久爲臨殿,實爲焦悶,亟下兪音焉。上曰,當先爲仰勉於殿宮矣。秉模曰,殿宮雖不勉從,殿下先自勉從,而更爲仰勉於殿宮,實是十分穩當底道理矣。上曰,次對爲之。邁修等曰,此請蒙允,然後臣等可以奏事,口啓之入已久,亟下允兪之批焉。泳夏曰,此非更思之事,實是當然之道,伏願更勿持難,亟許大僚之請焉。邁修曰,日熱此劇,臨殿已久,亟下兪音,千萬顒祝矣。殿下若一向牢拒,則便是無期限之事,豈非大可悶迫者乎?殿下如欲殿宮之勉從,先自殿下勉從焉。敬一曰,素膳不過微文疎節也,豈可以疎節,不思殿宮惟憂之念乎?恐非帝王達孝之道矣。上曰,已諭矣,次對爲之。邁修等曰,臣等之屢次力請,極知惶悚,而未承兪音之前,次對不敢爲之矣。秉模曰,大臣之不得爲次對,誠當然矣,次對乃是民國之事,而今日民國之事,豈有大於此者乎?此非一日二日拖延之事,而一時爲急者也,過一時,則實有緩急之判焉,殿下何不念到於此乎?邁修曰,此非上下相持之事,惟願亟下口啓之批焉。宗慶曰,今日日氣劇熱,上下相持,極爲焦迫矣。殿宮之不卽允從者,必以殿下之尙靳兪音也。殿下先自勉從,則殿宮豈可不許進乎?伏願亟許大僚之請焉。宗薰曰,連日勞動之餘,當午臨殿,久煩酬應,實爲焦迫矣,此非如是靳持之事,惟望亟允焉。邁修曰,恭惟我先大王,以大聖人之德之孝,因山後卽允復膳之請,以我殿下動遵先王之聖德,獨於此事,何爲如是持難乎?上曰,當仰勉,而丙申年再虞後,亦旣允從,今當依此矣。秉模曰,此是勉從之敎乎?上命書口啓批答曰,卿等之請如此,不得已勉從矣。邁修曰,此非獨臣等之所大願,億兆生靈之顒望,而今承兪音,實不勝萬萬欣幸矣。上曰,次對爲之。邁修曰,再三虞祭,連爲親行,臣等擧切焦悶矣。俄以近日勞動之故,已有所屢屢仰勉,而其在保嗇之道,豈可每每親行乎?上曰,昨日則日氣稍勝,故果爲親行,而此後則亦有齋日,當或有攝行之時,姑且觀勢爲之矣。邁修曰,四虞祭則當攝行乎?上曰,非謂四虞也,今月內當或有攝行時矣。敬一曰,卒哭祭則雖親行,而自四虞祭,連使攝行,似好矣。邁修曰,哀疚勞動之中,玉體易致受損之節,以孝安殿平日愛護聖躬之至念,豈不憂慮於於昭陟降之際乎?四虞則以攝行磨鍊,好矣。上曰,亦非謂四虞之不爲攝行也,當觀勢下敎矣。秉模曰,決不可親行矣。邁修曰,豈可連爲勞動乎?上曰,次對爲之。邁修曰,此水原留守金文淳狀啓也,以爲本府還餉,自來不敷,而今年麥事,猶未均登,農務方殷,民食告乏,會付還餉,留庫條中租一千六百石特許加分事,請令廟堂稟旨分付矣,該府麥事,雖不至全歉,此時農糧,亦有所告乏,耘役方張,民情切急,依狀請施行,何如?上曰,依爲之。出擧條邁修曰,校理奇學敬上疏批旨內尾陳事,令廟堂稟處事,命下矣。取見其疏本,則以爲,還穀無論邑倉外倉,仍舊益廣,各設面庫,區別間架,各自封標,上下兩鑰,一納官家,一屬民間,各面中擇其誠勤饒實者一人,眼同開閉,可以防諸般弊端,而還穀多受之弊,最爲切急之痛,今若量戶較穀,作爲分留,假如千戶之邑,許以三四千石儲置,其外則竝付賑廳,以詳定例取錢,補經費備不虞,而若設賑無餘,則自賑廳亦以詳定價,量宜貿入事,亟令廟堂知委諸道,分排多寡,待秋捧錢,減其還額,且市直報營,大爲難處之端,勿論豐歉,京外還耗作錢,一以詳定例施行事,亦令廟堂參商便否,嚴立科條爲辭矣。各邑還倉,仍舊而區別間架,各設面庫之論,前此有疏論者,其言不無可據,而其時覆啓,邑有大小,面有多寡,有難一例施行,日後典守,又不能如法,則徒爲目下擾民之端云。今此儒臣所陳,與此一般,則臣等之見,亦無前後異同,面庫一款,姑爲置之,糶糴之設,蓋出於爲斯民之意,而今反爲弊者,非止一端,豈不寒心哉?今方講究其矯捄之策,而際此疏中許多說弊,可見儒臣切中之論,多受之弊,尤爲其中切急之患,較量分留,果有意見,而至於詳定取錢,補經費備不虞,而設賑無餘,則量宜貿入云云。以儒臣之見,猶有所未盡者,其爲難便之端,猝難毛擧,而所謂多受,非邑邑皆然,山沿峙積,多寡不均,或還多而爲弊者,或穀少而爲悶者,則區區愚見,以裒益之政,最爲捄弊之要道,已有所筵奏者,其若京外耗還之一以詳定作錢,外衙門支放,專靠於此,則有難一例强定,京司作錢,本是詳定,別無更立科條,而因此有別船申飭者,京司差人之爲京外貽弊,不可勝言,詳定法意,何如,而以年事豐凶,猶不敢闊狹於民,則爲差人者,乃以一張關文,左右干囑,從市直執錢於穀貴之處,沿穀漸縮,民之受害,未必不由於此,而爲道臣者,違法曲施,果何所據而然哉?見今秋成不遠,作錢之關,政在此時,發關諸道,捧甘各司,以毋敢更爲襲謬犯科之意,各別嚴飭,俾有實效之地,何如?上曰,依爲之。出擧條邁修曰,耆社之臣,奔走嘗藥,已及半年,在朝家優老之政,合有體諒之道,且今大政不遠,銓曹自多擧行,職務亦必有相妨者,行吏曹判書黃昇源兼帶藥院之任,今姑許遞,何如?上曰,依爲之。出擧條邁修曰,左邊捕盜大將李潤謙,謂有身病,屢次乞解,而以其兼將轝士之故,有難輕遞,尙此靳持矣。今則因山已過,不可一向强迫,改差,何如?上曰,依爲之。出擧條敬一曰,魂殿享官,只有安昌君一人,極爲苟艱,合有變通之道,故敢此仰達矣。上曰,庚申年享官,則光恩副尉·靑城尉·趙觀鎭等,曾爲之矣。邁修曰,李彦植·金思穆等,亦爲之矣。上敎金思穆曰,庚申年曾爲享官乎?思穆曰,果爲之矣。上曰,宗戚執事中嘉善以上人,亦爲塡差,似好矣。仍命書榻敎曰,靑城尉·光恩副尉·行兵曹判書金思穆·戶曹參判金魯忠,享官差下。邁修曰,陵役旣訖之後,摠護使例爲出去奉審,臣當依例進去矣。上曰,都監堂上何日復命乎?邁修曰,明日入來云矣。上曰,都監堂上明旣入來,則雖有前例,摠護使勿爲出去,可也。仍敎曰,次對盡爲之乎?邁修等就座,履永曰,左邊捕盜大將李潤謙改差事,命下矣。在前如此之時,有他邊大將兼察之例,今番則何以爲之乎?上曰,他邊大將兼察,可也。出擧條履永曰,他邊大將兼察事,命下矣。兼察左邊捕盜大將李海愚,牌招聽傳敎,何如?上曰,依爲之。出擧條秉模曰,臣之前後情勢,豈可晏然冒膺於此任,而昨日附奏之批,去益惶悚,他不暇顧,章皇入來,而蓋此等擧措,非獨臣一人之損失,由是而朝廷不尊,其所關係,亦可謂不輕矣。上曰,此後則將欲何以處之云耶?秉模曰,臣於口啓之批,極爲惶悚,顚倒趨膺,而夤緣冒據,萬無其望,今日筵退後,不敢循例仕進矣,蓋無罪而辭免者,可望體諒之恩,而今臣則罪負至重,至於仰煩酬應之勞,惟伏望亟賜處分焉。上曰,所奏萬萬過矣。秉模曰,臣固知萬萬惶悚,而聖敎亦多過中矣。大抵臣下之不當處義,而處義者,則罪之,可也,而以群臣微末之去就,每有非常之敎,古或有如此事,而名臣碩輔,多有以此仰勉矣。上曰,病患如未差可,則不必每每仕進,間或仕進,似好矣。秉模曰,臣之衰病日甚,今亦暫時登筵,汗流如漿,脚部大痛矣,藥院之任,不敢望體諒之恩,惟恭竢處分矣。上曰,所奏過矣,病患須還第調理,而後日次入來,可也,不然則更當召見矣。秉模曰,日熱如此,不敢久爲煩瀆,而臣之處義,當有自處之道,臣先當退出矣。仍爲就座,仁秀徑先退出。履永曰,賓對未罷之前,行護軍李仁秀徑先退出,事體所在,誠極未安,推考,何如?上曰,依爲之。出擧條鎭寬曰,弔勅受祭時,涵仁亭排設一款,文蹟終不備,而近考謄錄中典設司所管,則丁丑受祭時,有涵仁亭丁字閣遮日之語矣,惟此丁字閣三字,始看雖甚驚訝,以理勢度之,似無眞箇建閣之理,且他處文簿無一槪見,皆是下鋪補階上設帳幕而已,而稱之以丁閣者,此旣祭享之所,而設爲幕次,則其或以是名稱之,如帳殿·帷宮之謂,而有是說耶?顧今大次帳幕,稱以五樑閣帳幕,俗語雖多如此者類,眞設丁閣,恐無實事,然而旣有見存文書,玆敢仰稟矣。上曰,領府事之意,何如?領府事李秉模曰,似是遮日之髣髴丁閣之謂也,恐無眞箇設閣之理矣。上曰,左右相之意,何如?左議政徐邁修曰,涵仁亭必無建閣之理,領府事所奏遮日之髣髴丁閣之形者,似近矣。右議政李敬一曰,涵仁亭若眞箇建閣,則後人無不知之理,似是遮日之以丁字形排設者,今亦依此爲之,似好矣。上曰,依大臣所奏施行,可也。出擧條用龜曰,卒哭後宗廟時享,當爲用樂,而謹稽謄錄,則肅廟戊辰年莊烈王后國恤卒哭後,停永昭殿享樂,而宗廟第九室第十室享樂用否,初無文蹟之載錄者,丁丑年仁元王后國恤卒哭後,亦無十二室享樂用否之議,太廟事體,雖與魂殿不同,而均是當殿以下位,則享樂之或用或不用,誠不無其疑矣。今秋大享,十四室十五室用樂與否,大關禮節,臣曹不敢擅便,問議于時·原任大臣及在外儒賢,亦令弘文館博考草記,以爲裁處之地,何如?上曰,依爲之。出擧條仍敎曰,時·原任大臣出去,詳考前例以入,可也。用龜曰,問議時發遣禮郞乎?上曰,依此爲之。得濟曰,日前迎接都監,以今番涵仁亭受祭時,左右月廊之布帳圍遮,皆自御營廳爲之事,草記蒙允矣。臣營所在布帳,用處有異,或臨門殿座時用之,其他闕內擧行,一切不爲矣。上曰,草記批旨,自政院以訓禁兩營合力擧行,改書頒布,可也。上曰,迎勅時動駕,不得不爲之,而館所接見,便是賓主私禮也,卒哭前動駕,終涉如何?送勅時則在於卒哭後,然則迎送勅時當動駕,而館所接見欲停止,大臣預須知悉,善爲周旋,可也。仍敎曰,都監堂上,亦爲知悉,可也。履永曰,殿下連日悲悴之餘,不拘齋日,當暑臨殿,引接臣僚,勤勵之聖意,何如,而兩司諸臺,無一人進參,誠萬萬未安,不參賓筵之兩司諸臺,竝推考,何如?上曰,方欲下敎矣。仍命書傳敎曰,近日臺諫規避之習,萬萬駭然,前後飭敎,何如,而今日次對,亦不入來,豈有如許事體?國之紀綱,爲臺臣者所壞了,行公諸臺,竝施削職之典。又命書傳敎曰,臺諫有闕之代,政官牌招開政。上曰,惠堂進前。用龜進前,上曰,大臣向以惠局釐弊事,有所奏達者,卿須盡心擧行,克思釐弊之道,可也。用龜曰,小臣豈敢不盡心奉行,而此非數年內可以釐弊之事也,惟當竭誠奉行矣。上曰,收捧事,亦爲着實擧行,可也。上曰,守陵官撥馬草記,何如?大臣詳達,可也。邁修曰,庚申年則果有撥馬,而此是自前所無之例,置之,似好矣。上曰,丙申年則何以爲之乎?敬一曰,丙申年則不爲之矣。邁修曰,見京畿監司報狀,則丙申年因山後,卽爲還收,且庚申年則華城府本有南撥故用之,東撥則本無,豈可更出乎?上命書草記批旨曰,依丙申年例爲之。美修曰,來初十日陳賀頒敎文,春間製進,姑未下矣,多有釐改添入之語云,何以爲之乎?上曰,業欲下敎而未果矣,今方還下,而入啓已久,不必盛函矣,赦句添入傳敎,出去書之。美修曰,某罪以下之啓辭,自政院當書入矣。上曰,出去書入,可也。美修曰,大臣·都尉赴燕時,御醫一人,例爲隨去,而自本院書入望單受點矣。瀋陽使拜表在卽,而醫官望單,曾有臨時提稟書入之敎,故敢此仰達矣。上曰,卽令書入,可也。王大妃殿進御二錢重人蔘粟米飮,自明日一貼式煎入事。出榻敎惠慶宮進服加味六和湯,自今日一貼式煎入事。出榻敎惠慶宮進服二錢重人蔘粟米飮,自明日一貼式煎入事。出榻敎嘉順宮進服二錢重人蔘粟米飮,自明日一貼式煎入事。出榻敎仍命退,諸臣以次退出。
乙丑六月二十五日未時,上御誠正閣。都承旨·左承旨·同副承旨入侍時,行都承旨徐美修,行左承旨金履永,同副承旨申絢,假注書鄭觀綏,記注官鄭宗顯,別兼春秋徐有恂,以次進伏訖。美修曰,俄者顯隆園令鄭漪,惠慶宮承候出來,而以暑症若有滯候云,加味六和湯,自今日一貼式煎入,何如?上曰,入侍罷後,書入榻敎,可也。上曰,左承旨出去,招致訓局書吏,逃走武藝別監科治,應在於本營謄錄,詳細知入。履永承命出去。上曰,注書出去,連爲催促。賤臣承命出去,分付後還入進伏。履永追後進伏奏曰,招致待令敎鍊官,詳細分付矣。上曰,注書出去,招致結束色書吏,迎勅謄錄,卽速持入,可也。賤臣承命出去,持謄錄冊還入進伏。上睿覽後還下。仍命退,承史以次退出。
乙丑六月二十五日申時,上御誠正閣。坐直承旨入侍時,行左承旨金履永,同副承旨申絢,假注書鄭觀綏,記事官盧,記注官鄭宗顯,待敎朴宗薰,以次進伏訖。上命讀公事,絢讀奏訓鍊都監草記。上曰,武藝別監逃走,依庚子年例,決棍後移送秋曹,絶島充軍,可也。上曰,注書持此草記,出給該營書吏,使之卽爲擧行,可也。賤臣承命出去,擧行後還入進伏。上曰,公事判付,出去書之。仍命退,承史以次退出。
上在昌德宮。
徐有榘啓曰,行大司憲李直輔,掌令宋稚圭,在外,執義柳台佐,掌令鄭時善,持平洪冕燮,未肅拜,鄭祖榮未署經,監察茶時之意,敢啓。傳曰,知道。
金履永啓曰,左副承旨尹序東今日不爲仕進,卽爲牌招,何如?傳曰,允。
徐美修啓曰,藥房提調李翊模,副提調徐美修,持湯劑來待矣。傳曰,封入。
申絢啓曰,奏御文字,何等審愼,而卽伏見山陵都監安陵奠設行狀啓,則立日誤以二十五日書之,其在事體,誠極未安,當該都監堂上,竝推考,何如?傳曰,允。
以左副承旨尹序東牌不進罷職傳旨,傳于金履永曰,推考傳旨捧入。
傳于金履永曰,左承旨·同副承旨入侍。
傳于申絢曰,各都監摠護使以下別單書入。
傳于申絢曰,山陵都監堂上留待。
傳于申絢曰,山陵都監堂上入侍。
藥房口傳啓曰,聖體勞動,無如近日,庚炎熾盛,又無如昨今,而四虞親行,如禮磨鍊,臣民焦悶,當復如何?固知孝思無窮,每存如不祭之歎,而臣等雖甚無似,粗知將順之義,恥爲婦寺之忠,何苦冒瀆擾之罪,作聯籲之擧哉?竊惟聖躬,非殿下之所可私也,陟降之眷顧,何如,殿宮之憂念,何如?而今一直徑情,間日將事,臣等死罪,大聖人達孝,恐不當若是也。伏乞亟降攝儀之命,少軫保嗇之道,千萬顒祝,惶恐敢啓。答曰,今則日氣與晝稍勝,且時刻已到,當親行矣。
行左承旨金履永,右副承旨徐有榘,同副承旨申絢啓曰,伏以,昨日賓筵,大臣以四虞攝行事,同聲仰懇,而有觀勢下敎之命矣。朝者藥院諸臣,繼以陳啓,庶幾勉回天聽,亟賜允可,而日已向晩,批旨未下,臣等竊不勝憂慮煎悶之至。仰惟聖慕無窮,皇皇靡逮,必欲每每躬將,克盡誠禮,臣等固當欽仰將順之不暇,而目今溽霖纔歇,熇炎方熾,朝霧晩暘,夜益蒸鬱,此時勞動,徹宵將事,豈不萬萬悶迫乎?伏況近日親祼,不啻屢矣,嗣後展誠,亦多日矣。盡聖人節宣之方,體殿宮惟憂之念,斟酌輕重,允合情禮,顧此群下所以仰懇者,苟或專出於姑息之忠愛,有違於禮經之大節,則臣等更何敢輒事煩瀆,而稽諸聖訓,孝有大小之分,考之邦禮,亦多已行之例,則殿下之勉抑聖衷,俯循群情,恐不待臣等之畢其辭矣。伏乞亟下攝行之命焉,惶恐敢啓。答曰,知道。
傳于金履永曰,出宮門路,以協陽門爲之。
金履永啓曰,金虎門仍留,標信請出之意,敢啓。傳曰,知道。
傳于申絢曰,親祭後問安勿爲之。
行大司諫李普天啓曰,臣年紀衰邁,知識譾劣,本不合於淸朝耳目之任,而至於諫長,地望尤別,實非如臣者所可堪承。迺者除旨忽下於千萬夢想之外,飭敎之下,雖不得不章皇出肅,而第於合辭中,有私義之不可從衆隨參者,其在敦尙風敎之政,前後如臣之處地,輒蒙體諒之恩,以此情蹤,何可一刻晏然於臺次乎?請命遞斥臣職。答曰,依啓。
申絢,以迎接都監言啓曰,本都監公事郞廳李應俊有實故,今姑減下,其代以訓鍊院主簿黃協基差下,使之察任,何如?傳曰,允。
申絢,以迎接都監言啓曰,卽接黃海監司牒報,則因遠接使移文,奉勅差使員正方別將李萬實減下,移差於祭文差使員,陪勅差使員康翎縣監李景德減下,移差於御帖陪奉差使員云矣,敢啓。傳曰,知道。
金履永,以禁衛營言啓曰,來閏六月當七番中部右司屬江原道五哨軍兵逢點實數六百三十七名,已爲點閱整齊,來閏六月初一日,與內外各處入直將官軍兵,依例替代後,舊軍放送之意,敢啓。傳曰,知道。
金履永,以禁衛營言啓曰,來八月當入番中部後司屬江原道五哨軍兵,來七月二十五日京中逢點,依例準二朔立番之意,本道監司處,預爲知委,何如?傳曰,允。
金履永,以御營廳言啓曰,本廳來閏六月七月兩朔應立右部前司屬公忠右道五哨軍兵五百十七名,今已逢點整齊矣,閏六月初一日,與舊番中部後司軍兵,替代立番後,舊軍放送之意,敢啓。傳曰,知道。
金履永,以御營廳言啓曰,本廳來八月九月兩朔應立右部左司屬公忠左道五哨軍兵,七月二十五日京中逢點,八月初一日,與前司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
金履永,以訓鍊都監言啓曰,謹依本局草記批旨,逃躱武藝別監崔興曄,決棍五十度後,絶島充軍次,移送刑曹之意,敢啓。傳曰,知道。
徐有榘,以刑曹言啓曰,因訓鍊都監啓辭,武藝別監崔興曄,依庚子年例,決棍後移送刑曹,絶島充軍可也事,命下矣。依下敎,崔興曄全羅道康津縣古今島充軍定配,卽爲押送之意,敢啓。傳曰,知道。
左議政徐邁修,右議政李敬一,箚曰,伏以,今日天氣眞是鑠金之暑,人皆喘汗,如坐洪爐,此時聖體節宣之方,尤宜十分毖愼,而卽伏見小報,有六和湯煎入之擧,區區憂慮之忱,不敢以時令常進之劑,有所少弛,昨日筵席,力陳親享還寢之請,伏承觀勢攝儀之敎,而日已向夕,尙遲成命,轉益焦迫,不敢泯默,玆將短箚,冀降明旨,惟聖明之更加三思,俯循群情,千萬顒祝。取進止。答曰,省箚具悉卿等之懇。已諭於藥院口啓之批矣。仍傳于徐美修曰,此批答,遣史官,傳諭于左右相。
校理李惟命·奇學敬,副校理李泳夏·金蓍根,修撰申緯·尹致鼎,副修撰李勉求·徐能輔等,箚曰,伏以,日月易邁,因山奄過,伏惟聖情哀慕,益復罔極。日前以孝安殿虞祭請攝事,有大僚之箚,藥院之啓,而皆未蒙允,明日四虞,亦以親行磨鍊,固知聖孝之出天,惟當將順之不暇,而顧今三庚之炎熱轉甚,聖候之康復屬耳,頻日哀臨,疚毁過節,撤曉將事,勞動旣多,若又冒暑親裸,不思古聖人愼疾之戒,則群情之焦悶姑無論,殿宮之憂慮當如何哉?記昔孝元殿親祭,或値日氣之乖候,輒因慈敎而還寢,以殿下如事之孝,何不念及於此,而爲此任情之擧乎?七虞之間間攝行,亦多列朝已行之例,則臣等今日之請,亦非無稽之言。伏乞亟降攝儀之命,以軫保嗇之方,不勝幸甚。取進止。答曰,省箚具悉。已諭於藥院之批矣。
乙丑六月二十六日申時,上御誠正閣。左承旨·同副承旨入侍時,行左承旨金履永,同副承旨申絢,假注書鄭觀綏,記注官鄭宗顯,別兼春秋金蓍根,以次進伏訖。上曰,今日承旨皆爲省記乎?履永曰,皆入宿矣。履永等奏曰,臣等俄以四虞祭攝行之請,陳達於啓辭,而未及承批矣。伏惟我殿下,以皇皇靡逮之情,必欲每每親裸,臣等實不勝欽仰萬萬,而第伏念,敲炎轉劇,勞動旣多,此時躬將,實有欠於大聖人保嗇之道,而況惟我大行大王大妃殿平日保護我聖躬,靡不用極,臣等雖甚愚迷,曾已承聞矣。於昭陟降之際,俯監聖上勞動之節,其在惟憂之念,豈不慼然於明臨之中乎?伏願斟酌輕重,亟降兪音焉。上曰,觀勢爲之矣。履永等曰,又未承兪音,區區下情,尤不勝焦迫之至,亟降兪音焉。上曰,當觀勢爲之矣。履永等曰,觀勢之敎,以觀日氣而爲之之敎耶?今日午炎,實非尋常矣。上曰,再明日五虞祭,則以攝行磨鍊,可也。進御淸暑六和湯本方中,去人蔘一貼煎入事。出榻敎仍命退,承史以次退出。
乙丑六月二十六日酉時,上御誠正閣。山陵都監堂上入侍時,同副承旨申絢,假注書鄭元容,記注官鄭宗顯,別兼春秋金蓍根,左參贊趙尙鎭,大護軍金勉柱·李勉兢,以次進伏訖。上曰,因山奄過,工役旣畢,卿等亦皆上來,余心甚廓然矣。尙鎭等曰,臣等奄過因封,今此入來,伏想聖情,哀慕冞切,而臣等下情,尤不勝悲廓矣。上曰,凡干擧行,果皆無事順成耶?尙鎭曰,日氣和平,工役順成,下情不勝悲幸矣。上曰,下玄宮時凡事,無未盡之事乎?尙鎭曰,幸無一毫未盡之事矣。上曰,陵上與大王陵寢,其間爲幾許乎?尙鎭曰,其間爲二尺許矣。上曰,木尺二尺許乎?尙鎭曰,營造尺二尺許矣。上曰,營造尺二尺許,則其間爲甚近矣。尙鎭曰,果甚近矣,蓋兩陵寢間,有長水道,石中凹爲筧,而經爲一尺,兩邊餘土各五寸,故合爲二尺許矣。上曰,山陵之地,地官亦云大吉之兆矣。勉柱曰,果是萬幸矣。以土色觀之,五色斑爛,吉氣玲瓏,而壙處則別有正中之穴,可驗天作之兆,事不偶然,甚爲靈異矣。勉兢曰,東七陵中健元陵·元陵,尤是大吉之地矣。今番封崗時,東邊有狹窄之慮,故欄干石外補土處爲數十尺許,而及其穿壙之時,則土性細膩,色品斑爛,見者莫不驚異,而其中老牌將之或有見丙申年者爲言,丙申年穿壙時,土色如今番新陵之土色云,蓋壙中土脈,有紅色如絲條然矣。上曰,此其自然而然乎?勉兢曰,果是自然矣,其時土色,已爲封進,而大抵上下兩邊,則如靑剛石色,而其正中之穴,則土脈團圓有紅紫色,怳若絲條之亘者然,事甚稀異,而皆云天作,非人力之所可及也。上曰,穿壙時補土處,或爲更穿乎?勉兢曰,一邊不足之處,略以好土修補,而穿壙時,則別無大段更穿處矣。土色封進時狀啓,已有所奏,而大抵穿壙始役時,去浮土二尺後,封進土色,自是前例,今番裁穴處,本係昔日補土數尺之地,故不得如例擧行,去補土三尺後,始得本土,則其性細膩,其色紫黃,故以中心土卽爲封進,而本土之色,猶有未盡矣。及其下外梓宮時,穿壙穴深,則土品轉深轉佳,五色之紋,斑爛於上下,紫黃之脈,環繞於東西,此眞本土之色,而愈深愈佳者,尤爲異事矣。上曰,軍人及工役輩,俱得無傷損者乎?勉兢曰,許多役人輩,幸得無事善過矣。向來毒感,無人不痛,而亦無一人傷損者,誠多幸矣。近日溽霖纔訖,敲炎轉劇,莎草之役,昨始垂畢,日氣若連爲旱乾,則未知何如,而幸得無事順成矣。上曰,夏日之役,果能完固乎?勉兢曰,幸頗完固矣。役時頻値霖雨,而雨不爲害,工役順成,山陵凡干擧行,亦多重大之事,而皆得無憂順成,誠甚萬幸矣。上曰,自京下去之轝士軍輩,亦無一人傷損乎?勉兢曰,然矣。上曰,安陵奠,今日順爲過行乎?勉兢曰,然矣。上曰,獻官誰也?尙鎭曰,小臣矣。上曰,安陵奠過行於丁字閣乎?勉兢曰,新舊丁字閣,皆爲設行矣。上曰,大祝誰也?勉兢曰,舊丁字閣則任厚常,新丁字閣則朴宗正矣。勉柱曰,陵上外案山,有黔丹山,而其山有火田,春間耕種之時,放火燃綿,火色直爲來照,而地方則爲正南間矣。夫南方火氣,尤爲所忌,故上下公論,皆以禁止爲當,而曾前有大臣,亦欲稟達而未果云矣。今番新陵因封之後,火光尤有直照之慮,誠極不安矣。尙鎭曰,陵寢案山之地,雖煙氣,豈可有之乎?臣意則申飭地方官及陵官處,使之禁止,好矣。上曰,後日次對,當詢大臣處之矣。曾前欲奏之,大臣果是誰也?勉柱曰,臣未能詳知,而槪聞守僕輩所傳,則前有大臣以獻官下去時,聞其外案山之有火氣,欲一稟達而未果云矣。勉兢曰,臣亦得聞此言,而欲一看審矣。以鎭日山上,董役無暇,故終不得一往詳審,而聞其居人言,則其山蓋在於斗嵋·月溪上近處,其際果多峰巒,而此山最爲巨大,火田可爲二三十里云,蓋其間稍遠,火燃之色,則雖不可直見,而煙氣則可以望見矣。且其地方之爲何向,臣不能的知,而地理家最忌案山之有火氣矣。勉柱曰,其爲外案山,則果爲的實矣,地向且明是正南間,故尤爲所忌矣。上曰,承旨須知此,後日賓筵提稟,可也。仍命退,諸臣以次退出。
上在昌德宮。
金履永啓曰,行大司憲李直輔,掌令宋稚圭,在外,執義柳台佐,掌令鄭時善,持平洪冕燮,未肅拜,鄭祖榮未署經,監察茶時之意,敢啓。傳曰,知道。
金履永啓曰,今此勅使上來及回還時,禁辟軍當爲調發,摠戎使廣州留守處祗受次,標信及兵符樻請出之意,敢啓。傳曰,知道。
傳于閔耆顯曰,奉審承旨入侍。
申絢,以奎章閣言啓曰,卽接內需司牒報,則咸興·永興兩本宮祭享時,造燭封香吉日,來閏六月初二日卯時,香燭祭物奉詣吉日,同月初三日辰時俱吉云,以此日時擧行之意,敢啓。傳曰,知道。
申絢,以成均館兼大司成意啓曰,迎勅日慕華館及明政門外儒生整齊等事,該曹節目,已爲啓下矣。自前迎勅時祗迎假儒生,例以計士·律官·畫員·寫字官·日官·醫官·譯官中限四十人,分排擧行矣,今亦依前例,所屬各該司,預爲申飭知委之意,敢啓。傳曰,知道。
四虞祭親行敎是時,亞獻官左議政徐邁修,終獻官靑城尉沈能建,贊禮行禮曹判書韓用龜,典祀官奉常寺正金熙華,宮闈令尙膳金性彦,執禮副司果洪受浩,執尊副司果金熙周,大祝直閣洪奭周,祝史獻納金相休,齋郞兵曹正郞趙良鎭,盥洗位直講南述毅,盥洗位典籍邊景鵬,爵洗位典籍崔大恒,爵洗位典籍柳,亞終獻盥洗位典籍孔胤恒,贊者引儀鄭在愼,贊者引儀安聖謩,謁者引儀成海默,謁者兼引儀李啓元,贊引假引儀鄭在翼,贊引假引儀朴惟儉,祭監監察李箕淵,祭監監察韓光衍。
乙丑六月二十七日子時,上詣孝安殿。親行四虞祭入侍時,行都承旨徐美修,行左承旨金履永,右副承旨徐有榘,同副承旨申絢,假注書鄭元容·鄭觀綏,別兼春秋金蓍根·徐有恂,檢校直提學徐榮輔,直閣洪奭周,待敎朴宗薰,以次侍立訖。時至,左通禮跪啓請外辦,上具衰服,乘輿出宣化門,藥房都提調李秉模,提調李翊模,副提調徐美修輿前奏曰,侵夜勞動,聖體若何?上曰,一樣矣。仍出協陽門,由銅龍門·景化門,至崇化門外,降輿詣齋殿。時至,左通禮跪啓請行禮,上詣孝安殿,行三虞祭如再虞儀,禮畢。絢曰,今番親享時,執禮洪受浩擧措失儀,誤讀笏記,推考,何如?上曰,依爲之。出擧條上還詣齋殿,左通禮跪啓請外辦,上出齋殿,至崇化門外乘輿,由景化門·銅龍門,入協陽門·宣化門,還內後,仍命退,諸臣以次退出。
乙丑六月二十七日戌時,上御誠正閣。奉審承旨入侍時,右承旨閔耆顯,假注書鄭元容,記事官盧·白致樂,以次進伏訖。上曰,陵上奉審則,何如?耆顯曰,陵上奉審,則無頉矣。上曰,碑閣·丁字閣奉審則,何如?耆顯曰,碑閣·丁字閣奉審,則亦無頉矣。上曰,顯隆園園上奉審則,何如?耆顯曰,園上奉審,則無頉矣。上曰,碑閣·丁字閣奉審則,何如?耆顯曰,碑閣·丁字閣奉番,則亦無頉矣。上曰,華寧殿奉審則,何如?耆顯曰,華寧殿奉審,則無頉,殿內移安處奉審,則亦無頉矣。上曰,陵上修改處,何如,而莎草亦善爲着根否?耆顯曰,修改處亦無頉,而莎草則新根漸着,靑葉齊生,果有茂盛之望矣。上曰,卒哭前不行祭享,故承旨今日上來乎?耆顯曰,然矣,卒哭前只行焚香,故臣之上來時,道逢陵官之受香陪去矣。上曰,沿路農形,何如?耆顯曰,向來雨水之後,田畓各穀,皆有茂盛之意,而近日敲炎轉劇,少有旱氣,故無水根高燥處,則或有龜坼之意,而有水根處及田穀,皆得善爲茁長矣。上曰,此外或有可奏者乎?耆顯曰,顯隆園屛風石二處,少有剝落處,以木修補,故問之,則未及上達,未承修改之敎,故姑不得修改云矣。見今潦水可慮,故姑待霖雨後,卽報禮曹,以爲修改之意,臣亦言之矣。上曰,此後使之修改耶?耆顯曰,臣之來時,果言之矣。上曰,近無松蟲之患乎?耆顯曰,松蟲近果無之,而蟲已作繭,繭若化蛾,則有更生蟲患之慮,故局內諸處,方皆摘繭埋土矣。松蟲則前已遍拾,故以目今所見,果無蟲患之可慮矣。命退,承史以次退出。
上在昌德宮。
傳于申絢曰,禮房承旨馳詣懿陵,奉審以來。
金履永啓曰,左議政徐邁修,右議政李敬一爲承候來待矣。傳曰,入侍。
徐美修啓曰,藥房提調李翊模,副提調徐美修爲承候來待矣。傳曰,入侍。
金履永啓曰,時原任閣臣爲承候來待矣。傳曰,入侍。
傳于申絢曰,五虞祭遣大臣攝行。
申絢,以迎接都監言啓曰,卽接遠接使狀啓謄移,則勅行到平壤府,副勅以爲,自昨夜偶有身病,要見醫人,故卽令審藥吳命華往診後,茹藿湯三貼卽爲製給,則審藥限數日隨行爲言云矣,取考丁丑謄錄,則伊時上勅,中路以瘇病,至有邀醫之事,故都監以問慰使依例差送事,草記入啓,則自上有問慰官置之,御醫下送之敎矣。今此副勅之病,旣是一時微,不可引用此例,姑觀遠接使狀啓謄移,詳知其加減後,更爲稟旨擧行,何如?傳曰,允。
金履永,以備邊司言啓曰,卽見公忠監司朴崙壽狀啓,則以爲麥農失稔,民窮轉甚,各邑之追請加分,極其紛紜,前此狀請六千石外,一萬三千石特許加分事,請令廟堂稟旨分付矣。向來加分之數,雖甚不敷,今此所請還餉留庫中一萬三千石,恐似稍過,而方當窮夏,且値鋤役,此時民食之艱,在所當念,依狀請施行事,分付,何如?傳曰,允。
乙丑六月二十八日辰時,上御誠正閣。左議政·右議政,藥房提調·副提調,時·原任閣臣承候入侍時,行左承旨金履永,假注書鄭元容,別兼春秋金蓍根·徐有恂,左議政徐邁修,右議政李敬一,提調李翊模,副提調徐美修,檢校提學金祖淳,原任提學李晩秀,檢校直提學徐榮輔·朴宗慶,原任直提學金近淳,原任直閣金勉柱,直閣洪奭周,原任待敎徐有榘,待敎朴宗薰,以次進伏訖。邁修等曰,此日又屆,聖慕當若何?上曰,益倍如新矣。邁修等曰,日熱此極,連爲勞動之餘,聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。翊模曰,醫官待令,診察,何如?上曰,不必入診矣。邁修曰,近日哀疚過度,勞動旣多,庚炎轉劇,玉候易損,臣等焦悶,曷有其極?再明朔奠,則伏望勿爲親行焉。敬一曰,見今日熱甚劇,連爲勞動,極爲悶迫矣。朔奠及虞祭,皆以攝行磨鍊,而於卒哭則親行,似好矣。上曰,當觀勢下敎矣。王大妃殿進御人蔘粟米飮,自明日停止事。出榻敎惠慶宮進服人蔘粟米飮,自明日停止事。出榻敎嘉順宮進服人蔘粟米飮,自明日停止事。出榻敎上命退,諸臣以次退出。
上在昌德宮。
藥房提調李翊模,副提調徐美修,啓曰,五虞奄過,哀慕益新,伏未審夜間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于徐美修曰,都承旨·左承旨·右承旨·左副承旨·右副承旨·同副承旨入侍。
傳于申絢曰,孝安殿六虞祭·七虞祭,以攝行磨鍊。
承旨前望單子入之。柳畊落點。
傳于柳畊曰,出宮門路,以協陽門爲之。
傳于徐美修曰,政官牌招開政,賞典下批。
徐美修啓曰,行吏曹判書黃昇源,參判韓用鐸,參議鄭東觀,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更爲牌招,何如?傳曰,允。參議只推,一體牌招。
以吏曹參議鄭東觀再牌不進罷職傳旨,傳于徐美修曰,推考傳旨捧入。
申絢啓曰,頒敎文中赦句添入事,命下矣。藝文提學黃昇源,旣在闕中,使之添入,何如?傳曰,允。
徐美修,以吏曹言啓曰,玄宮封閉官前執義韓永逵加資事,命下矣。方在削職中,故今日政不得擧行之意,敢啓。傳曰,蕩滌敍用。
有政。吏批,判書黃昇源進,參判韓用鐸牌不進,參議鄭東觀牌不進,行都承旨徐美修進。以安策爲大司諫,金履度爲兵曹參判,金蓍根爲參知,鄭煥宗爲監察,洪儀泳爲咸平縣監,金孝秀爲司諫,金啓溫爲副校理,徐瀅修爲禮曹參判,趙直永爲兵曹正郞,金在昌爲工曹參判,鄭進明爲禮曹佐郞,永明尉洪顯周今加通憲,行禮曹判書韓用龜,行上護軍金載瓚,以上今加輔國,左參贊趙尙鎭,行兵曹判書金思穆,以上今加崇祿,知敦寧韓晩裕,今加崇政,判尹李集斗,大護軍金勉柱·曺允大,刑曹判書蔡弘履,右參贊李義弼,大護軍李勉兢,以上今加正憲,禮曹參判徐榮輔今加資憲,戶曹參判金魯忠今加嘉義,副護軍金在昌·金龍柱·金履度,左承旨閔耆顯,右承旨尹序東,以上今加嘉善,副司果金會淵,副應敎尹命烈,副司果金熙周,司成元在明,副校理金蓍根,副司果朴宗正,司諫任厚常,以上今加通政加資事承傳,故學生朴堰培贈童蒙敎官,以忠殉國贈職事承傳,前執義韓永逵,今加通政加資事承傳,知實錄單徐榮輔,兼禮曹判書單韓用龜。
徐美修,以吏批言啓曰,行禮曹判書韓用龜今陞輔國矣。本曹時無相當窠,依例送西後,兼判書下批之意,敢啓。傳曰,知道。
柳畊,以兵批言啓曰,行上護軍金載瓚,禮曹判書韓用龜,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
兵批,判書金思穆病,參判金履度未肅拜,參議嚴耆入直進,參知金蓍根未肅拜,同副承旨柳畊進,知中樞府事金載瓚·韓用龜,大護軍徐榮輔,護軍李普天·金履永·金在昌·金龍柱,副護軍金會淵·尹命烈·金熙周·朴宗正·任厚常·元在明·韓永逵,副司果金履實·鄭文容·沈能述·宋啓禎·李永源·徐後修·趙雲會·趙宅謙·徐恪修·曺錫倫·黃基翼·朴宗臣·朴齊一·李鎭嵩,同知單崔致福,僉知三單李濰·金志學·鄭敬行,李英圭·金性一·金載謙·金敬禧·韓用一·高大昇·李學祿·金有晉·成龍彦·金錫圭·朴道淳·文禧福,以上今加折衝加資事,承傳。
傳于申絢曰,親祭後問安竝勿爲之。
申絢,以迎接都監言啓曰,卽接遠接使移文,則勅行到中和府,因副勅之身病,仍爲止宿,今二十七日到黃州牧止宿,路程記改磨鍊上送矣,路程記正書以入之意,敢啓。傳曰,知道。
申絢,以迎接都監言啓曰,卽接遠〈接〉使移文,則五通官自持來縷緋中,大通官各色緞八疋,二大通官各色緞十疋半,別大通官各色緞十二疋,一次通官各色緞七疋,二次通官各色緞七疋,合四十四疋半,分排於平安·黃海兩道各邑後,邑名疋緞,後錄上送矣,邑名及疋緞數爻,謄書以入之意,敢啓。傳曰,知道。
乙丑六月二十九日辰時,上御誠正閣。都承旨·左承旨·右承旨·左副承旨·右副承旨·同副承旨入侍時,行都承旨徐美修,行左承旨金履永,右承旨閔耆顯,左副承旨尹序東,右副承旨徐有榘,同副承旨申絢,假注書鄭元容·鄭觀綏,記注官白致樂,別兼春秋金蓍根,以次進伏訖。上曰,明日出宮門路,以協陽門爲之。又敎曰,六七虞祭當攝行,分付吏曹,以攝行磨鍊,可也。美修曰,昨筵大臣,以朔奠攝行之意,屢屢仰陳,而伏承觀勢下敎之敎矣。見今日熱甚劇,哀疚之餘,連爲勞動,甚爲悶迫,伏望勿爲親行焉。上曰,觀勢之敎,非謂觀日勢之爲也,六七虞及朔奠,連日相値,故欲觀勢,或親行或攝行,而六七虞時,則迎勅隔夜,似不得如意親行,六七虞旣以攝行磨鍊,則朔奠豈可不親行乎?須知此意擧行,更勿以啓辭煩瀆,可也。美修曰,非不知聖意之攸在,而日熱此劇,一夜勞動,易致受損,故敢又聯籲矣。上曰,四虞祭時,午熱甚劇,而夜則熱氣少退矣。宗薰曰,近日之夜熱,不下於午熱,而聖孝所致,不覺勞動之受損,臣等之焦悶,當如何哉?再三虞旣連爲親行,則朔奠之攝行,少無欠於禮典,伏望還收親行之命焉。上命絢書各都監賞典傳敎曰,國葬都監摠護使,議政府左議政徐邁修,鞍具馬一匹面給,諡冊文製述官,廣州府留守李晩秀,書寫官,光恩副尉金箕性,竝熟馬一匹面給,哀冊文製述官,行上護軍金載瓚,書寫官,行大護軍曺允大,竝加資,表石陰記製述官,領敦寧府事金祖淳,書寫官,行判中樞府事徐龍輔,竝熟馬一匹面給,行狀製述官,行判中樞府事金觀柱,誌文製述官,領中樞府事李秉模,竝熟馬一匹面給,書寫官,行護軍徐榮輔,改銘旌書寫官,行禮曹判書韓用龜,竝加資,下玄宮銘旌書寫官,判敦寧府事朴準源,表石大字篆文書寫官,行判中樞府事李時秀,寶篆文書寫官,議政府右議政李敬一,竝熟馬一匹面給,虞主書寫官,行副護軍金履度加資,輓章書寫官李渭達等,各上弦弓一張賜給,提調,兼戶曹判書趙鎭寬,熟馬一匹面給,知敦寧府事韓晩裕,刑曹判書蔡弘履,議政府右參贊李義弼竝加資,工曹判書李翊模,日淺,勿論,都廳,弘文館副應敎尹命烈,副司果金熙周,竝加資,郞廳,戶曹佐郞徐善修,副司果黃仁紀,禮曹正郞朴榮東,副司果兪漢純,副司果閔致謙,副司果洪大應,竝陞敍,監造官,副司勇趙鎭翊,濟用監奉事權最仁,繕工監副奉事李勉膺,副司勇徐有聲,表石所監造官,奉常寺奉事洪達勛,竝陞六,誌石所監造官,司饔院主簿李元膺陞敍,郞廳,司饔院僉正金世淳,禮曹正郞李敦賢,濟用監判官李義贊,司宰監僉正金東鎭,竝日淺,勿論,虞主所監造官,奉常寺正南涑·金熙華,竝兒馬一匹賜給,別工作,繕工監監役徐後修六品遷轉,分典設司別提金亨遠,別檢柳性均,分長興庫奉事金履完,各加一資,資窮者代加。請諡宗廟,上諡殯殿時,讀諡冊官,副司果元在明,讀諡寶官,弘文館副校理金蓍根,竝加資,奉諡冊官擧案者,擧讀諡冊案者,奉諡寶官擧案者,擧讀諡寶案者,奉哀冊官擧案者,擧讀哀冊案者,各差備褥席執事,敎命執事,奉各年玉冊·玉寶官,奉諡寶官擧案者,奉哀冊官擧案者,捧贈玉官,捧贈帛官擧案者,各差備褥席執事,筲樻·樂器樻·標信樻·鏡函·梳函·硯函·同盛樻·磁器樻·內出函·籩豆樻·遺衣稱函差備,各差備擧案者,箱差備,卓差備,帕差備,几差備,臺差備,魂帛輦前奉香爐·香盒執事,大轝前奉香爐·香盒執事,攝司僕寺正,舁梓宮官,大轝前木榼實果進止差備,拭梓宮時執巾者,執水者,柩衣銘旌縫造官,羽葆捧持官,攝通禮,竝兒馬一匹賜給,封閉官,司憲府執義韓永逵加資,頓遞使,漢城府判尹李集斗,陪往大將,行上護軍李潤謙,各半熟馬一匹賜給,從事官,前副正南志復,訓鍊院副正徐春輔,竝陞敍,領率牌將,各差備牌將,竝依庚申年例,依判下施賞,山陵都監摠護使,議政府左議政徐邁修,鞍具馬一匹面給,提調,行大護軍曺允大,行大護軍金勉柱,行大護軍李勉兢,竝加資,議政府左參贊趙尙鎭,半熟馬一匹賜給,都廳,副司直朴宗正,司諫院司諫任厚常,竝加資,郞廳,副司果李敬簡,兵曹正郞吳聖根,副司果尹憲圭,副司果金載謙,副司果兪孟煥,宗親府典簿權丕應,副司果鄭東敎,副司果洪羲綏,竝陞敍,繕工監副正尹光濩,尙衣院僉正閔斗爀,掌樂院僉正趙鎭球,敦寧府判官朴榮壽,副司果徐洛修,竝日淺,勿論,京郞廳,兵曹正郞尹濟弘,兵曹佐郞李英植,各弦弓一張賜給,兵曹佐郞任俊常,日淺,勿論,監造官,副司勇趙雲會,掌苑署奉事趙宅謙,副司勇徐格修,副司勇曺錫倫,別工作,繕工監監役黃基翼,竝六品遷轉,分長興庫主簿玄喜靜,燔瓦所瓦署別提羅東旭,瓦署別提金宗濩,各加一資,資窮者代加。請諡宗廟,上諡殯殿時,奉冊寶官,議政府左議政徐邁修,下玄宮時,奉哀冊贈玉贈帛官,議政府左議政徐邁修,竝熟馬一匹面給,殯殿·魂殿兩都監摠護使,議政府左議政徐邁修,鞍具馬一匹面給,提調,行禮曹判書韓用龜,行上護軍趙尙鎭,竝加資,議政府左參贊閔台爀,日淺,勿論,漢城府判尹李集斗,加資,行上護軍金載瓚,行大護軍蔡弘履,竝日淺,勿論,行知敦寧府事金思穆加資,議政府右參贊李翊模兒馬一匹賜給,行吏曹判書黃昇源,日淺,勿論,刑曹判書洪明浩兒馬一匹賜給,知敦寧府事韓晩裕,日淺,勿論,都廳,副司果金會淵加資,郞廳,漢城府庶尹金喆淳,平市署令金華柱,前判官具悌元,前判官鄭冕綏,前令金熙臣,竝陞敍,禮曹佐郞趙直永,司䆃寺僉正趙鎭宣,副司果金東善,戶曹正郞金思羲,竝日淺,勿論,監造官,童蒙敎官金履實,前參奉鄭文容,前參奉沈能述,別工作監役官,繕工監監役宋啓禎,欑宮別工作,繕工監奉事李永源,竝六品遷轉,殯殿魂殿修理所監役官,繕工監監役嚴載,兒馬一匹賜給,長生殿提調兼戶曹判書趙鎭寬,行禮曹判書韓用龜,各半熟馬一匹賜給,都廳,戶曹佐郞金思稙,禮曹正郞李敦賢,工曹正郞金鳳淳,郞廳,繕工監主簿尹善大,各兒馬一匹賜給,提調,禮曹判書李翊模,行禮曹判書韓用龜,工曹判書林蓍喆,工曹判書金勉柱,兼工曹判書朴準源,工曹判書李翊模,都廳,戶曹佐郞金思稙,戶曹正郞金思羲,郞廳,繕工監主簿尹善大,繕工監監役李鋐,竝日淺,勿論,靈轝陪從禮房承旨閔耆顯,左副承旨尹序東,竝加資,取土承旨崔獻重,兒馬一匹賜給,分假注書朴宗臣,陞六,兼春秋鄭宗顯,兒馬一匹賜給,兵曹·摠府侍衛堂郞·宣傳官·武兼雲劍差備,竝依庚申年例施賞,三都監寫字官·畫員·計士·奏時官·別單中書吏·員役·工匠,令該曹米布分等題給,挾靈轝將官,亦依丙申年例施賞,左右通禮·贊儀·攝贊儀·兼引儀·假引儀·禮貌官及忠義衛以下,竝兒馬一匹賜給,殯殿魂殿別監·守僕,令該曹米布磨鍊題給,五朔廬次待令長番以下賞格,依丙申年例爲之。元陵莎草改修時,兼監役,別檢李鎭嵩,參奉李魯新,竝陞敍,京畿觀察使金達淳,陵內排設兼雜物差使員,楊州牧使洪羲臣,各半熟馬一匹賜給,別看役,相地官依判下施賞。啓殯時拭梓宮官,到山陵啓殯時拭梓宮官,議政府右議政李敬一,熟馬一匹面給,執巾者·執水者,各加一資,資窮者代加,殯殿次知中官金性完·方得賢,竝加資,櫝差備中官金性彦,虞主神帛挾侍兼尙傳中官劉仁默,神輦挾侍中官金完碩,造果次知中官康壽甲,殯殿魂殿都薜里中官金性彦·曺壽喆,竝熟馬一匹賜給,從事官丁道完·池宜祥,薜里中官金陽馥·鄭道民,酒房,中官金得九·南正協,進止差備中官金義健·韓敬臣·全道厚·韓命裕,造果從事官朴性純,竝兒馬一匹賜給,羅排哭差備安福麟等二十二人,竝內下上弦弓一張賜給,司鑰二人,亦依丁丑年例,熟馬一匹賜給,宗戚執事靑城尉沈能建,光恩副尉金箕性,竝加資,資窮者熟馬一匹面給,永明尉洪顯周,行大護軍金勉柱,戶曹參判金魯忠,行副護軍金在昌,行副護軍金龍柱,竝加資,平市署令金華柱,戶曹正郞金思羲,戶曹佐郞金思稙,洪川縣監金魯敬,副司果金在三,顯隆園令鄭◆,竝兒馬一匹賜給,前參奉朴齊一陞六調用,初銘旌書寫官,領敦寧府事金祖淳,梓宮上面上字書寫字官光恩副尉金箕性,改銘旌書寫官,行禮曹判書韓用龜,下玄宮銘旌書寫官,判敦寧府事朴準源,各熟馬一匹面給,拭梓宮兼負土官,議政府右議政李敬一熟馬一匹面給,玄宮封閉官,司憲府執義韓永逵加資。又命書傳敎曰,今番賞典,一人雖兼帶數事,毋得疊受,加資中未經準職者,勿拘。又命書傳敎曰,左承旨許遞,前望單子入之,待下批,牌招察任。又命書傳敎曰,政官牌招開政,賞典下批。美修曰,臣等俄有所奏,未蒙兪音,屢次煩瀆,極涉惶悚,而下情轉益罔措,敢此更達,伏願朔奠以攝行磨鍊焉。上曰,當更下敎矣。惠慶宮進服加味六和湯前方中,去倭黃連,自今日一貼式限二貼煎入事。出榻敎仍命退,諸臣以次退出。
上在昌德宮。
上詣孝安殿,親行朔祭,還內後,內閣·政院·玉堂·藥房口傳問安。答曰,知道。
徐有榘啓曰,行大司憲李直輔,掌令宋穉圭在外,執義柳台佐,掌令鄭時善,呈辭,持平鄭祖榮未署經,洪冕燮未肅拜,監察茶時之意,敢啓。傳曰,知道。
柳畊啓曰,來初五日朝參日次矣,敢稟。傳曰,停。
傳于徐有榘曰,左副承旨·同副承旨入侍。
柳畊啓曰,明日孝安殿七虞祭傳香,禮房承旨當爲齋宿,而右副承旨申絢,纔已須資出去,卽爲牌招,何如?傳曰,允。
傳于徐美修曰,注書薦,今日爲之。
申絢啓曰,注書被薦人徐淇修·鄭觀綏·趙鐘永今當付職,薦狀依例成送吏曹之意,敢啓。傳曰,知道。
柳畊啓曰,卽伏見京畿水使金爔今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
申絢,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
申絢,以實錄廳摠裁官意啓曰,校正郞廳元在明陞資代,校讎郞廳鄭來百,仍察校正之任,使之察任,何如?傳曰,允。
申絢,以國葬都監摠護使意啓曰,本都監看役及領率衛將各差備牌將別單,依庚申年例施賞事,判下矣。取考庚申謄錄,則看役,或加資,或軍門調用,待令捕校,該廳調用,領率衛將十二人,其所擧行,少無差殊,故竝以二等磨鍊,各上弦弓一張,領役牌將,二等各上弦弓一張,三等各不粧弓一張,賜給矣,敢啓。傳曰,依此施賞。
申絢,以國葬都監摠護使意啓曰,本都監看役及領率衛將,領役牌將草記批旨內,依此施賞事,判下矣。領率衛將領役牌將分等,或上弦弓一張,或不粧弓一張,賜給,待令捕校,該廳調用,而至於看役,或加資,或軍門調用,俱是係干恩典,臣不敢擅便,上裁,何如?傳曰,牌將則上弦弓一張賜給,看役則依判下施賞。
申絢,以迎接都監言啓曰,今此勅使時,上副勅通官·頭目等贈給,依庚申年例擧行事,發關知委矣。京畿·黃海·平安三道及開城府贈給物種數爻,今纔報來,故別單書入之意,敢啓。傳曰,知道。
柳畊,以訓鍊都監言啓曰,今閏六月初二日迎勅習儀時,因兵曹節目,挾輦軍四十名,前後廂軍二百名,標下軍七十名,各其將官率領擧行,慕華館環衛,比正日減數,軍四十名,將校八人率領,排立闕內,設布帳把守次,軍五十名,將校六人,門外屛門五十九處,設布帳把守次,軍二百八十九名,將七十五人率領擧行,而事畢後竝除標信解送之意,敢啓。傳曰,知道。
柳畊,以訓鍊都監言啓曰,今此迎勅時,各處定送將卒,竝單子書入之意,敢啓。傳曰,知道。
柳畊,以禁衛營言啓曰,因迎接都監移文,今此勅使前排大旗幟,入京時,本營擧行,回還時,摠戎廳擧行矣。依前例,大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門七十一處,哨官八員,別武士一人,別騎衛六人,騎士五十六人,京標下軍一百三十七名,嚴飭定送,率領把守,而所經屛門,則以布帳堅實防遮,別定將校四人,京標下軍三十名,竝爲除器械,另加申飭,嚴禁雜人,今月初二日習儀時,依此擧行,依兵曹節目,傳語軍一百名,以鄕軍定送,而別定將校,與部將眼同檢飭,習儀時傳語軍,以四十名擧行之意,敢啓。傳曰,知道。
柳畊,以摠戎廳言啓曰,今此勅使時,自弘濟院至迎恩門,其間防護·禁雜人等節,令御營廳·摠戎廳,依近例擧行事,自迎接都監草記蒙允矣。臣廳則勅使入京日,別定將校十人,標下軍一百名,自追慕峴越邊,至于弘濟院禁辟等節,分掌嚴飭,勅使回還日,亦依此擧行之意,敢啓。傳曰,知道。
孝安殿朔祭親行敎是時,亞獻官左議政徐邁修,終獻官右議政李敬一,贊禮行禮曹判書韓用龜,典祀官奉常正金熙華,宮闈令尙膳金性彦,執禮副司果李敬參,執尊執義柳台佐,大祝直閣洪奭周,祝史副修撰徐能輔,齋郞副校理李泳夏,盥洗位兵曹佐郞洪祐燮,直講李台祥,爵洗位禮曹佐郞趙直永,典籍鄭進明,亞終獻盥洗位典籍鄭翼邦,贊者引儀鄭在愼·安聖謩,謁者引儀成海默,兼引儀李鍵,贊引假引儀鄭在翼·方禹矩,祭監監察李箕淵·申獻周。
左議政徐邁修箚曰,伏以仙寢蕆告安之禮,原廟薦五虞之享,而閏月仍屆,朔奠躬將,聖慕如新,群情普痛。伏念,臣猥膺敦匠之任,自力終事之地,首尾六朔,久據重務,而才識淺短,神精耄荒,物料工作,漫不省何事,追時董役,一付之下僚,甘受尸素之譏,虛負委畀之眷矣。卽伏見傳敎下者,天廐上駟,寵錫翩翻,聞命慙惶,無地自措。噫,設令臣眞有可紀之勩,此亦臣子之分所當爲者,在聖主嚬笑之節,尙宜其難其愼,以重恩賞。況今番之役,有司按例,諸臣殫誠,臣實無與於其間。而至如棷塗將啓,大雨暴注,平地之流,幾近數尺,則臣等慮不及他,相率求對,以退定之意,率爾仰請,而聖志堅定,聖斷明確,探聽水勢,仍用吉日,畢竟因封如期,大事順成。臣等式至今,欽仰讚歎之不暇,而究厥終始,毁劃則有之,勤勞則蔑如,聖意雖出於率舊,臣心敢安於罔功?退自駿奔之班,冒控恧蹙之忱。伏乞聖慈,收還臣錫馬之典,俾賜賚無濫,私分獲安,不勝幸甚。答曰,省箚具悉卿懇。卿其勿辭,安心領受。仍傳于申絢曰,此批答,遣史官傳諭于左議政。
乙丑閏六月初一日子時,上詣孝安殿。親行朔祭入侍時,行都承旨徐美修,行左承旨閔耆顯,行右承旨尹序東,左副承旨徐有榘,右副承旨申絢,同副承旨柳畊,假注書鄭元容·鄭觀綏,記事官崔鳳和,別兼春秋徐有恂,直閣洪奭周,待敎朴宗薰,以次侍立訖。時至,左通禮跪啓請外辦,上具衰服,乘輿出宣化門,藥房提調李翊模,副提調徐美修輿前奏曰,侵夜勞動,聖體若何?上曰,一樣矣。仍出協陽門,由銅龍門·景化門,至崇化門外,左通禮跪啓請降輿,上降輿入齋殿。時至,左通禮跪啓請行禮,上出齋殿。贊禮前導,上入孝安殿北夾門,陞自東階,詣版位,贊禮跪啓請跪俯伏哭,上跪俯伏哭,在位者皆跪俯伏哭。贊禮跪啓請止哭興,四拜興平身,上止哭興,四拜興平身,在位者皆止哭興,四拜興平身。執禮請行奠幣禮,上詣尊所西向立,執尊者擧羃,耆顯酌鬱鬯,有榘以瓚受鬱鬯,上詣靈座前北向立,贊禮跪啓請跪,上跪,在位者皆跪。美修奉香,絢奉爐跪進,贊禮跪啓請三上香。上三上香,絢奠爐於案,有榘奉瓚跪進,贊禮跪啓請執瓚灌地,上執瓚灌地訖。絢受瓚,還置於尊所,序東奉幣篚跪進,贊禮跪啓請執幣獻幣,上以幣授畊,奠于靈座前訖。上出戶降復位,執禮啓請行初獻禮,上詣尊所西向立,執尊者擧羃,耆顯酌醴齊,有榘以酌受醴。上詣靈座前北向立,贊禮跪啓請跪,上跪,在位者皆跪。有榘以爵跪進,贊禮跪啓請執爵獻爵,上以酌授絢,奠于靈座前訖。贊禮跪啓請俯伏興,少退跪,大祝朴宗薰進靈座之左,西向跪讀祝文訖。上出戶降復位,亞獻官左議政徐邁修,終獻官右議政李敬一,以次獻爵如儀訖。降復位,贊禮跪啓請俯伏哭,上俯伏哭,在位者皆俯伏哭。贊禮跪啓請止哭興,四拜興平身,上止哭興,四拜興平身,在位者皆止哭興,四拜興平身。宮闡令納虞主如儀,上詣望燎位,大祝奉幣燎於坎。贊禮啓禮畢,仍導以行,上還由北夾門,入齋殿幄次,左通禮跪啓請外辦。上出幄次乘輿,敎曰,祝史徐能輔行步出入之際,多有做錯,從重推考事。駕前下敎由景化門·銅龍門,入協陽門·宣化門,還內後,諸臣退出。
乙丑閏六月初一日午時,上御誠正閣。左副承旨·同副承旨入侍時,左副承旨徐有榘,同副承旨柳畊,假注書鄭觀綏,記注官崔鳳和,別兼春秋徐有恂,以次進伏訖。上命讀公事,有榘讀奏國葬各都監堂郞賞典傳旨訖。上曰,迎送勅時,有吹打與否考例以入,可也。又敎曰,事變假注書改差啓辭,何爲捧入?有榘曰,有實故云矣。上曰,迎勅在前,姑置之,可也。有榘曰,卽伏見遠接使狀啓,則副勅中路遇病,接見時說話中,以此添入似好,故敢此仰達矣。上曰,改付標以入,可也。上曰,注書出去,迎勅節目持入也。賤臣承命出來,持入進伏,上覽後還下。仍命退,承史以次退出。
上在昌德宮。停常參·經筵。
進御淸暑六和湯本方中,去人蔘,加陳皮一錢,一貼煎入事,榻前下敎。
徐有榘啓曰,行大司憲李直輔,掌令宋稚圭,在外,執義柳台佐,掌令鄭時善,呈辭,持平鄭祖榮未署經,洪冕燮未肅拜,監察茶時之意,敢啓。傳曰,知道。
徐美修啓曰,兵曹參判金履度,工曹參判金在昌,除拜後過三日不爲出肅,依定式,竝推考警責,仍卽牌招察任,何如?傳曰,允。
柳畊啓曰,臣畊今日迎勅習儀進去,下直之意,敢啓。傳曰,知道。
徐有榘啓曰,今日迎勅習儀,憲府則監察代行矣。雖無諫院,仍爲行禮之意,敢啓。傳曰,知道。
徐美修啓曰,行左承旨閔耆顯,行右承旨尹序東今日不爲仕進,竝卽牌招,何如?傳曰,允。
以行左承旨閔耆顯,行右承旨尹序東,牌不進推考傳旨,傳于徐美修曰,更爲牌招。
以行左承旨閔耆顯,行右承旨尹序東,再牌不進推考傳旨,傳于徐美修曰,更爲牌招。
以行左承旨閔耆顯,行右承旨尹序東,三牌不進推考傳旨,傳于徐美修曰,更爲牌招。
徐美修啓曰,藥房提調李翊模,副提調徐美修,持湯劑來待矣。傳曰,封入。
傳于徐美修曰,政官牌招開政。
徐美修啓曰,行吏曹判書黃昇源,參判韓用鐸,參議鄭東觀,牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
有政。吏批,行判書黃昇源進,參判韓用鐸牌不進,參議鄭東觀牌不進,行都承旨徐美修進。以朴宗慶爲同成均,李寅采爲司成,徐淇修爲注書,金載春·徐有儞爲假監役,林東鎭爲元陵別檢,李惟命爲兼中學敎授。
兵批,行判書金思穆病,參判金履度未肅拜,參議嚴耆病,參知金蓍根入直進,同副承旨柳畊進。同知單朴再純,僉知單玄在明,上護軍尹師國,大護軍盧允中,副司果權㝡仁·李勉膺·趙鎭翊·徐有聲,竝單付。
徐有榘啓曰,新除授注書徐淇修,卽爲牌招入直,何如?傳曰,允。
徐有榘啓曰,明日勅使到弘濟院時,領議政以別迎慰使,當爲進去而未差,左議政徐邁修進去之意,敢啓。傳曰,知道。
以兵曹參判金履度,工曹參判金在昌,牌不進推考傳旨,傳于柳畊曰,更爲牌招。
以兵曹參判金履度,工曹參判金在昌,再牌不進推考傳旨,傳于柳畊曰,更爲牌招。
以兵曹參判金履度三牌不進推考傳旨,傳于柳畊曰,更爲牌招。
以兵曹參判金履度四牌不進推考傳旨,傳于柳畊曰,更爲牌招。
以兵曹參判金履度五牌不進推考傳旨,傳于柳畊曰,更爲牌招。
以吏曹參議鄭東觀再牌不進罷職傳旨,傳于徐美修曰,推考傳旨捧入。
以平安監司李書九狀啓,孟山縣民家漂失頹壓事,傳于閔耆顯曰,聞甚惻然,元恤〈典〉外,別加顧恤事,令廟堂區劃,分付。
申絢,以實錄廳摠裁官意啓曰,粉板郞廳洪儀泳移拜外任代,副司果朴英載差下,仍令該曹口傳啓下,郞廳中時帶館職人,本職今姑許遞,亦令該曹口傳付軍職,使之專意史役,何如?傳曰,允。
吏曹口傳政事,實錄記注官單朴英載。
兵曹口傳政事,副司果單金啓溫。
柳畊,以訓鍊都監言啓曰,本局各樣軍器,造備年久,擧皆破傷,不可行用。故甲胄四百三十三部,環刀五百柄,皮瓢子二千箇,紙油衫一千四百領,鞭棍六百柄,別體箭六百部新造,而監官知彀官資憲金明淑,司果李東翰,折衝朴泰文·韓益秀等,早夜彈誠,監董效勞,其在激勸之道,宜有論賞之典,而事係恩典,不敢擅便,令該曹考例稟處,何如?傳曰,已加資者,邊將除授,未加資者,加資,可也。
柳畊以摠戎廳言啓曰,今閏六月初四日大駕詣慕華錧迎勅時,環衛軍因兵曹關,本廳標下餘軍一百五十名,別定將校十五人,領付于禁衛營之意,敢啓。傳曰,知道。
領府事李秉模箚曰,伏以,臣以決不可强之情,値萬不獲已之會,惟命是膺,殆同無故,趨走之恭,雖或近禮,其爲累於朝廷大體者,多矣。向於登筵,力請威罰,退竢屢日,尙未蒙處分,徊徨跼蹐,措身無地。躬親將事之夕,旣未陪參,日次起居之班,仍闕常禮,義分都虧,悚惶彌深。卽伏見都監別單下者,錫馬之典,亦及於臣身,是何恩賞之濫屑至此也?謏見局於蠡管,拙技綿於模畫,罪則有之,勞無可記。豈可與敦匠諸臣,同廁論賞之列哉?伏乞聖明,亟收成命,以安賤分焉。仍伏念,郊駕隔日,庚炎轉熾,此時藥院之任,不容暫曠,亦願趁時鐫免,仍治臣逋慢之罪,千萬顒祝。取進止。答曰,省箚具悉卿懇。安心領受,卿其勿辭。仍傳于徐美修曰,此批答,遣史官,傳諭于領府事。
右議政李敬一箚曰,伏以,仙寢之玄封永閟,六虞之享禮奄過。伏惟聖慕冞深,下情普慟。伏見三都監賞典頒下者,錫馬之典,至及於臣身,臣誠惶愧踧踖,靡所容措。臣於寶篆書寫,一任畫工之模畫,因封趨事,不過職分之常禮,而今與敦匠之諸臣,混被恩賞,誠極濫越,敢陳短箚,冒控微忱。伏乞亟命收還臣恩典,以安私分,千萬幸甚。取進止。答曰,省箚具悉卿懇。卿其勿辭,安心領受。仍傳于徐美修曰,此批答,遣史官,傳諭于右議政。
上在昌德宮。
徐有榘啓曰,行大司憲李直輔,掌令宋稚圭,在外,執義柳台佐,掌令鄭時善,呈辭,持平鄭祖榮未署經,洪冕燮未肅拜,監察茶時之意,敢啓。傳曰,知道。
申絢啓曰,明日大駕詣慕華館,入幕次後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于柳畊曰,明日出宮內門路,以協陽門爲之。
傳于柳畊曰,明日差早開門。
兵曹口傳政事,以元永駿爲宣傳官。
申絢啓曰,勅行回還時,松都·平壤·義州三處別問安使,亦依近例,以道內守令借銜差送,而御帖則伴送使齎去,以爲從便奉傳之地,何如?傳曰,允。
申絢,以奎章閣言啓曰,守宮檢校直閣金勉柱,待明朝牌招,何如?傳曰,允。
申絢,以迎接都監言啓曰,卽接遠接使移文,則祭幣賻物,別定差使員漣川縣監張世紀,先送都監矣,祭品中祭帛一疋,檀香一炷,銀壺一把,銀爵三隻,移送弔祭所,賻物各色緞十四疋,銀子二百兩,待開門排進闕內,使通禮院行禮時陳列,事過後呈納承政院之意,敢啓。傳曰,知道。
申絢,以迎接都監言啓曰,卽接遠接使移文,則勅使入京日,百官見官禮,停免云矣,敢啓。傳曰,知道。
申絢,以迎接都監言啓曰,卽接遠接使移文,則勅行明日入京,軍令以寅正書出云矣,敢啓。傳曰,知道。
柳畊,以御營廳言啓曰,今閏六月初四日迎勅擧動時,依兵曹節目,東營·集春營入直軍與訓局餘軍,替代出用,東營入直騎士二十五人內,除營直三人,該番將率領仍直,其餘二十二人,着戎服除器械,嚴飭把門,而竝待信箭擧行,事畢後各還本處入直之意,敢啓。傳曰,知道。
判府事李時秀疏曰,伏以,日月不留,晦朔相推,孝安殿七虞已過,卒哭將屆,伏惟攀慕愾廓,聖懷如新。臣於月前郊次,仰瞻我殿下,親冒暑雨,哀毁過節,區區下情,不勝悲慮之至。伏念,臣病蟄荒江,無望蠢動,而廞衛將啓,擧國哀遑,情禮分義,不敢偃處,拚死强策,趨詣班聯,旋因病情越添,不得不退自郊班,擔舁徑歸,戀結之誠,擅便之懼,伏枕,惟譴何是俟。乃玆千萬匪意,以表石書寫官,伏蒙錫馬之典。嗚呼,終事之地,各執其役,臣子之常分,以此受賞,益增哀隕。況臣初無可紀之勞,而與敦匠諸臣,混被上駟之殊錫,不惟臣心之慙惶靡措,豈不有乖於聖朝重恩賞之政乎?猥從縣道,略控短籲。伏乞聖明,亟收匪分之恩,以安賤心,仍治逋慢之罪,以肅朝綱,不勝幸甚,臣無任云云。答曰,省疏具悉卿懇。卿其勿辭,安心領受。仍傳于徐美修曰,此批答,令地方官傳諭于李判府事。
領敦寧金祖淳箚曰,伏以,日月不淹,孝安殿七虞已過,我殿下遑遑之慕,伏惟益新。臣於再昨,伏奉恩旨,以表石陰記撰進,至蒙熟馬面給之典,罔功厚賞,竊深愧悚,終事之地,非可言勞,矧玆陰記文字,雖名爲撰,非如誌狀,哀諡兩策之締構敍述,而比諸他餘書寫之猶費指腕之力,又復遜甚,無實如此,何堪恬然?伏乞亟命收還,以存嚬笑之戒,不勝幸甚。取進止。答曰,省箚具悉卿懇。卿其安心領受。仍傳于徐美修曰,此批答,遣史官,傳諭于領敦寧。
判敦寧朴準源疏曰,伏以,光陰迅駛,仙寢之因封奄過,牲幣躬薦,易奠之虞事已畢,伏惟聖慕,益復如新。卽伏見別單判下者,錫馬之典,亦及於臣身,銘旌書寫,不過霎時操筆之役,而異於敦匠諸臣奔走殫竭之勞,則一例寵錫,有若紀績於終事之地者,臣滿心惶恧,靡所容措,連値齋日,始控愧蹙之忱。伏乞聖明,亟收成命,以安微分,千萬幸甚,臣無任云云。答曰,省疏具悉卿懇。卿其安心領受。仍傳于徐美修曰,此批答,遣史官,傳諭于判敦寧。
禮曹判書韓用龜疏曰,伏以,居諸迅邁,孝安殿封因奄畢,月朔又改,伏惟聖情孺慕,益復罔極。臣於日昨,伏奉傳敎下者,以殯殿敦匠之事,銘旌改書之勞,加臣一階,臣聞命驚惶,自不覺五內之失守也。噫,臣之陞擢崇政,未及周歲,進階崇祿,纔又數箇月矣。藉使望實竝隆,勞績俱茂,以若歲月,取若資秩,人尙憂之以太驟,今以百無似之身,冥升不已,忽焉躋之於輔國峻秩,裒然居上大夫之首,則在聖朝重名器惜嚬笑之政,恐不當若是之太濫也。嗚呼,殿下之於微臣,慈父也,昊天也,以欲生之德,若保之仁,豈忍使履滿盈之戒,招不衷之譏,以致人怒而鬼猜,福過而災生乎?仍竊伏念,才最下而官太盛者無如臣,以最下之才,叨太盛之官,晏如固有,有膺無辭者,亦無如臣,宗伯,掌禮之重任也,而臣不辭,籌司,訏謨之劇務也,而臣不辭,此豈臣謂以可堪,視若倘來而然哉?直以各緣事會,抑情冒膺,節次之間,竝綰臣一身,戒犯冥,理在必顚,而實不知駕所稅矣。臣用是爲懼,皇皇有臨履之憂,而迺者惠局提調之命,此尤何故也?以臣此身,度臣此職,豈或萬分有一近似之理,而大臣以臣名進,殿下以此職授,決知其朝家擧措,至此而又大失也。掌八路財穀之原,資一國經費之重,與大司農表裏相經濟者,顧此職是耳。至若散斂之地,民命係以休戚,損益之際,國用以之重輕,卽古人所謂活國活民之任,而較諸司農,反復重焉,周官泉府,尙矣無論,而自我朝設局以來,管是局者,除非智足以足國而裕民,明足以相時而順物者,莫或居之,苟使聰聽或疎,才智未周,則民國之病,有不可勝言者矣。噫,財只有此數,而生之者一,用之者衆,上乏宿儲,下無隱利,目下經用,實是哀痛之不足,而況今奸弊漸滋,虛簿居多,釐革之方,收殺之道,是豈如臣疎迂者之所敢承當,而向日前席,躬奉聖敎,縷縷面命,亶出於恤財憂民之盛念,而其所以戒飭臣期勉臣者,極其鄭重,臣百回莊誦,感懼交切。臣之才雖不及古人萬萬,而如使有斗筲之微,或補於牽架之策,則他職之所不能辭,而獨於此,豈敢爲飾讓丐免之計也?臣年已衰邁,病且沈痼,而凡於小大,未嘗言私,惟以竭蹶爲事者,實以報酬之誠,只是筋力奔走四字,而至於以才以智,大有所不可堪,致令國計民事,由臣身而有所誤,則寧甘方命之罪,決不得爲冒承之計者也。臣固自知臣不稱,而同朝尙可見諒,聖明庶已俯燭,玆敢不避猥越,摭實仰籲。伏乞聖慈,亟收臣罔功之資,仍遞臣惠堂之任,使微分獲安,民國俱幸焉,臣無任云云。答曰,省疏具悉。卿其勿辭行公。
知敦寧韓晩裕疏曰,伏以,因山奄過,薄海均痛,卒哭已迫於隔日,聖慕莫逮於終天,上躬必多傷損,下情擧切焦悶,仍伏念,臣卽一散材無當之人也,濫躋八座,已是人望之外,更進一步,夫豈意想所到哉?迺緣敦匠之微勞,爰蒙陞資之隆渥,居然爲崇政之品,臣聞命若驚,撫躬自恧,誠莫省其攸措也。噫,臣所叨之資,是何等峻秩,匪長德宿望,素優於踐歷者,疇宜登玆,凡臣萬萬不稱之實,不暇一二更僕,而再昨年春,臣始忝正卿之列,未幾而陞正憲,自亞卿而至二品,只在數年之內,以圈而三變矣,以帶而亦三變矣。冥升多招災之懼,疾走是致顚之道,此臣所兢兢而不敢自安者。然是猶屬臣一身事,在朝家進人之政,豈宜若是其太驟而無漸哉?或謂是則然矣,而今玆都監諸堂,除日淺外,俱被恩資,則子何宜獨爲辭免之計乎?此有不然者,今番賞典,固多與臣一體者,而至於變品,則只臣一人,且驟升,是前所罕有,則積誠祈免,豈曰無其說?年前,今京畿監司金達淳,以崇品賞資,陳辭疏,而自上特許之,因其辭而成其美,朝紳之所欽歎者,今臣之於達淳,所被恩資,雖有異同之可言,所陳辭懇,實無彼此之或殊,臣縱不能如古人之義,有可辭,期必得請而後已,獨不能同朝一重臣之所嘗得者,祈望於聖朝也哉?苟非然者,終事之地,獲效寸誠,施賞之典,亦循舊例,則臣何敢不避瀆擾,以靳聖上之曲賜體諒哉?伏乞聖慈,俯察微懇,特許收臣加資之命,以重公器,以安私分,千萬幸甚,臣無任云云。答曰,省疏具悉。卿其勿辭行公。
大護軍徐榮輔疏曰,伏以,光陰不留,轉眄之頃,大行大王大妃隧宮永閟,伏惟我聖上攀號靡逮,益復如新,區區下情,實切憂慮之至。乃者因都監別單,臣以誌文書寫勞,猥蒙陞秩之典,臣誠惝怳踧踖,不知攸措。夫功懋懋賞,明主磨勵之大柄也,揣分量力,人臣辭受之大防也。臣本庸闇憒劣,無所肖似,幸際我先王不世之洪造,跡廁邇密,班列卿貳,在臣分量,已萬萬踰猥,萬萬滿足,逮至聖朝,不遺簪履之舊,俾備任使之末,臣感戴銜結,身不自有,惟以筋力奔走,爲一分報效之圖,而每自循省,愧汗沾背,集木之懼,寤寤不忘,況此八座峻秩,地望自別,是豈臣夢想之所自期,而國有是爵,將以命德,則亦豈可容易加之於如臣等輩哉?又況臣蒙恩陞秩,纔過數月,輒以濡筆之小技,荐叨進步之隆寵,國體之屑越,官方之驟躐,諒非臣一己之惶愧而已。以勞而無可紀,以人而無可取,徒按例而縻之重爵,非所謂功懋懋賞也,不揆涯分之踰濫,不顧名器之玷屑,貪戀榮寵,冒沒承當,小器易盈,過福招災,畢竟顚沛而止,則非所謂揣分量力也。左右思惟,無有是處,歷日經宵,轉益兢蹙,玆敢披瀝衷懇,仰瀆崇嚴。伏乞聖慈,俯垂憐察,亟命收回臣新授爵秩,以重公器,以安賤分,千萬幸甚,臣無任云云。答曰,省疏具悉。卿其勿辭行公。
兵曹參判金履度疏曰,伏以,日月迅邁,孝安殿七虞奄過,仰惟聖慕益復如新。仍伏念,臣以一介微末之賤,荷兩朝特達之恩,造化曲費,收錄自天,讒誣罔極,照燭如日,遂使膏肓沈沒,復起爲人,危機纔脫,榮塗旋尋,是豈臣尺寸之能有所自效而致此哉?特以賴天地好生之德,未忍一物之或廢,垂憐蟣蝨之微,不棄簪履之舊耳,深恩鴻澤,淪浹心骨,追先欲報之願,結嗇肚裏,數年之間,內邇列而外分憂,自同無故,視若倘來,揚揚飄結,曾豈本心之所安,而區區墨守,得非私分之自由,故前後除命,凡可以筋力奔走者,輒皆趨膺,未敢爲逡巡之計,誠有所不能自已者矣。迺者寵擢之恩,忽及於罔功之身,何爲而有此非常之典也?聞命以來,惶隕震懍,誠不知所以自措也。淸朝用人,何莫非愼簡?而至若亞卿之重,固非庶官之比,器識有可以裨益治敎,地望有可以允叶位著,年久則勤勞可稱,而歷試則顯績可見,然後方可上不累於則哲,下無愧於濫竽,若臣者,何嘗有一於此者乎?儱侗憒劣,百無攸當,唱名纔過數年,處身已多狠狽,以其才具,則管庫以下,猶懼其不克稱當,而今乃恬然無愧,晏然自有,仗馬無實用之益,而軒鶴受濫榮之譏,一身顚沛,尙何足恤,而在朝家懋實之政,果何如哉?人臣盡分,廉防爲重,明主御世,嚬笑尙惜,爵賞之不可輕加而冒進,審矣。憑恃寵靈,從他笑罵,惟知趨承之爲恭,不念公議之可畏,則亦安用如此無恥之人哉?左右量度,承膺無階,而連値齋日,呼籲路阻,不料庚牌之荐臨,致煩丙枕之酬應,一向違逋,有非分義之所敢出,待曉肅命,雖緣於怵畏,因仍冒據,有乖於株守,玆敢畢暴衷懇,仰瀆嚴廬。伏乞聖慈,俯垂矜察,念臣言之不敢飭辭,諒臣情之非出例讓,亟命選部,收還新授之資,仍治臣逋慢之罪,以重公器,以昭法紀焉,臣無任云云。答曰,省疏具悉。卿其勿辭行公。
行左承旨閔耆顯疏曰,伏以,居諸迅邁,因山已畢,伏惟聖慕皇皇,益復靡逮。迺者董事諸臣,咸被晉錫,而以臣忝居該房,猥荷收錄,至有加資之命,臣惝怳悸惕,靡所容措。念臣晩竊科第,立朝未久,而四年之間,荐蒙特資,裒然爲亞卿之列,超躐之驟,殆鮮倫比,負乘致寇,理勢之所必至,是豈臣家之福哉?況臣今番恩典,無勞可紀,有隕自天,感祝之餘,益切慙赧,區區私義,縱不足言,竊恐聖朝重名器惜嚬笑之政,由臣而益輕也。日昨恩命之下,身在闕中,雖不得不冒昧祇肅,而因仍蹲據,實關廉防,連値齋日,呼籲路阻,屢違嚴召,冞增惶悚,今始略控短章,披瀝肝血。伏乞聖慈,俯賜矜諒,亟命收還臣新授恩資,以重官方,以安微分,千萬幸甚,臣無任云云。答曰,省疏具悉。卿其勿辭行公。
行右承旨尹序東疏曰,伏以,日月流邁,因山已過,伏惟聖慕靡逮,益復如新。竊伏念,臣卽一庸愚魯鈍之姿也,論思言責,不過隨行逐隊,閑司外邑,未效殫誠盡職,自顧其心,恒切愧悚,偏蒙先大王陶甄之化,濫廁下大夫翺翔之列,恩至渥也,分已極矣。世旣不識其何狀,臣亦自知其無用,念絶求聞,志在守拙。逮夫聖明之朝,屢蒙簪履之恩,愧懼益深,若隕淵谷,不意銀臺之除旨特降,靈轝之陪從有命,一以爲久曠之餘,叩謝是急,一以爲執紼之際,哀情少洩,張皇出肅,獲參班末,豈有一半分效勞於終事之地?而忽於入侍之前席,特下進資之溫音,惶隕震慓,罔知攸措。夫嘉善之秩,以階品則宰列也,以恩典則命德也。上之所以授下,下之所以受上,其難其愼,果何如也,而以如臣空疎謭劣百無一能者,濫竽而竊吹也哉?念臣今日之義此恩數,殆若慈父慈母,偏愛弱子孱孫,曲費聖衷,必欲剪拂者然,臣是何人,得此曠絶之際眷也?受命之日,圖報無地,臣身之榮寵,雖極銘感,名器之玷汚,亦豈細故?時在禁中,逃遁不得,黽勉肅命,而因仍蹲冒,有乖廉防,故將欲陳列呼籲,冀寢成命矣。適値齋日,未敢瀆擾,庚牌恩召,至再至三,則臣於是,又不敢屢犯違傲,冒沒承膺,而因此而晏然行公,尤有所難安於私義者,玆敢略陳短章,畢暴情實。伏乞天地父母,特垂俯諒,亟寢晉秩之命,仍治逋慢之罪,以重公器,以肅朝綱焉,臣無任云云。答曰,省疏具悉。卿其勿辭行公。
徐美修啓曰,行左承旨閔耆顯,行右承旨尹序東疏批已下,竝卽牌招,何如?傳曰,允。
工曹參判金在昌疏曰,伏以,日月流邁,孝安殿虞事奄訖,伏惟聖情哀慕,益復何極?仍伏念,臣姿性愚魯,文識鹵莽,僥倖一第,犯古人不幸之戒,節次推遷,兜攬淸華,釋褐五載,遽躋下大夫之列,居常愧懼,若隕淵谷。迺當哀遑之時,猥叨執事之末,隨衆周旋,只伸常分而已,元無一分勞勩之可紀,伏況慈馭寢邈,聖慕維新,瞻望喬陵,益不勝痛隕之至。乃者都監賞典之判下也,賤臣名字,猥廁陞秩之中,水部新命,又下於半日之內,無功濫賞,分不敢當,因哀媒榮,心實悚蹙,且朝廷官爵,孰非難愼,而卿月之列,地望尤重,上不可以虛授,下不可以猥膺也,審矣,在臣心尤有所踧踖不自安者。臣之家世,偏受國恩,九世七卿,榮耀罕比,及至臣身,庸愚不肖,無能爲役於先世,而徒藉先蔭,又復致位於卿列,則過福成災,理所必然,而不稱之譏議,其將四至,臣身縱不足恤,而其於名器之玷汚何哉?昨於荐召之下,義分是懼,雖不得不章皇出肅,而因仍蹲冒,斷無是理,玆陳披瀝之懇,仰瀆崇嚴之聽。伏乞聖明,俯垂諒察,將臣新授職秩,亟命還收,俾公器重而私分安焉,臣無任云云。答曰,省疏具悉。卿其勿辭行公。
戶曹參議金日柱疏曰,伏以,日月駛邁,大行大王大妃廞衛將戒,遠期漸迫,伏惟我聖上撫時哀慕,靡所逮及。仍念臣猥叨見職,居然四箇月矣。間者陳籲,冀蒙遞免,而及承批旨,反諭以竢間察職,臣誠感隕惶蹙,至今靡措。第臣微末去就,有不敢荐瀆於嚴廬恭默之中,故徊徨泯默,以迄于今,而顧臣悚悶之忱,不啻如負大何矣。今則臣之宿疾,當暑添劇,時月之間,萬無復起爲人之望,況此地部之任,地要務繁,不係冗閑職司,則臣何敢徒懷煩瀆之懼,而一味虛帶,不思所以號籲丐免也哉?玆敢略入文字,申暴危悃,從縣道投呈。伏乞聖上,俯垂鑑諒,亟許鐫遞職名,仍治臣逋慢瀆擾之罪,以肅朝綱,以安微分,不勝幸甚,臣無任云云。省疏具悉爾懇。前批纔宣,時値因封之期將近,意謂幡然登程,以伸情禮矣,巽章復到,愼節有添,虛佇之餘,悵惘失圖,見今庚炎蒸劇,益加善攝,稍俟新涼之入郊,賁然來思,出入講席,庸盡啓沃之責焉。同副承旨柳畊製進
掌令宋稚圭疏曰,伏以,日月不居,大王大妃因山奄過,虞祔之禮將畢,臣民哀慕,愈久愈深,仰惟我聖上孝思罔極,益復如新。仍竊伏念,臣之濫叨恩除,已逾九箇月,而尙此虛縻,臣心惶隕,日夕何敢弛?雖閑司冗官,使臣粗可堪任者,乃以臣身不進,而曠廢至此,則固已大損朝體,厚招物議,況是言責重任,有非淸朝之所可一日闕,而微分之所敢一日安者哉?顧臣涯分病情,萬無膺命之勢,而一再控籲,未蒙鑑諒,仍遂泯默,以至于今,雖緣瀆擾於深墨不言之中是懼,而違慢之罪,實無所逃,殫劾不加,誅罰不行,臣是何人,終始幸逭,以累淸明之政也?臣於病伏㱡㱡中,益不知措躬之所也。且向日以臣啓下輓章製述官,此係在朝詞臣之選,則臣以草萊賤品,未敢自處以侍從,而冒昧承當,徊徨踧踖,終不得製進,臣之罪戾,於是尤大,玆敢席藁私次,陳章自列。伏乞聖明,俯垂洞察,亟賜鐫削臣職名,仍命有司,治臣罪狀,以肅朝綱,千萬幸甚,臣無任云云。省疏具悉爾懇。玄隧奄扃,七虞已過,顧予攀慕若喪之初,意謂爾於此時,不俟駕屨,以伸奔哭之義,兼慰如渴之思,巽牘又至,豈勝悵然?見今庚暑過半,涼生不遠,美疴計當勿藥,凝佇際玆尤切,至於疏末所引,過矣過矣,爾其勿辭,卽起幡然,補予不逮。右副承旨申絢製進
上在昌德宮。
大駕詣慕華館,迎勅還宮後,內閣·政院·玉堂·藥房口傳問安。答曰,知道。
柳畊啓曰,司僕內乘來言,捲窓,取稟。傳曰,捲三窓。
柳畊啓曰,臣畊,王大妃殿·惠慶宮·嘉順宮問安進去,下直之意,敢啓。傳曰,知道。
柳畊啓曰,臣畊,勅使入館後,館所問安進去,下直之意,敢啓。傳曰,知道。
柳畊啓曰,臣畊承命馳詣館所問安,則上副勅以爲,別遣近侍,有此勞問,不勝感激云矣,敢啓。傳曰,知道。
傳于柳畊曰,出宮門路以協陽門爲之。
柳畊啓曰,明日孝安殿卒哭祭親行時,挾輦軍·槍劍軍,入直禁軍除出,標信請出之意,敢啓。傳曰,知道。
柳畊啓曰,金虎門·宣仁門開門,標信請出之意,敢啓。傳曰,知道。
以左通禮李東煥,右通禮鄭景祚拿處傳旨,傳于徐有榘曰,分揀。
吏曹,伴送使徐榮輔。
申絢,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
申絢,以迎接都監言啓曰,勅使歇所茶啖入饋之意,敢啓。傳曰,知道。
申絢,以迎接都監言啓曰,勅使入迎恩門幕次後,以酒果饌品各一盤,傳給兩勅,而通官及跟役等處,亦以酒肴分饋之意,敢啓。傳曰,知道。
申絢,以迎接都監言啓曰,勅使到紅箭門,家丁十七名,使之落後,先入館所矣,敢啓。傳曰,知道。
申絢,以迎接都監言啓曰,勅使來入館所之意,敢啓。傳曰,知道。
申絢,以迎接都監言啓曰,通官賜茶床,分入各房之意,敢啓。傳曰,知道。
申絢,以迎接都監言啓曰,勅使館所茶啖,依例排入之意,敢啓。傳曰,知道。
申絢,以迎接都監言啓曰,卽者差備譯官來言,上勅率通官二人,共登明雪樓云矣,敢啓。傳曰,知道。
申絢,以迎接都監言啓曰,卽者差備譯官來言,上勅移設廳排平床於明雪樓,與中禁二人共登云矣,敢啓。傳曰,知道。
申絢,以迎接都監言啓曰,卽者差備譯官來言,兩勅以爲,別監·中禁,今夜出送,明日來待云矣,敢啓。傳曰,知道。
申絢,以迎接都監言啓曰,勅使旣入館所,各色郞廳輪回直宿之意,敢啓。傳曰,知道。
申絢,以迎接都監言啓曰,大臣茶禮,進定於勅使入京翌日事,前已草記蒙允矣。明日乃是入京翌日,大臣茶禮,依例請行之意,敢啓。傳曰,知道。
申絢,以迎接都監言啓曰,卽者差備譯官來言,勅使在館時開閉門,以放砲三聲爲之云矣,敢啓。傳曰,知道。
申絢,以迎接都監言啓曰,卽者差備譯官來言,二大通官倭昇額,出給紡紙五張,以爲年前勅使英和明雪樓所揭五言律詩,精搨以給云,故分付該色,依其言,卽爲搨出以給之意,敢啓。傳曰,知道。
申絢,以迎接都監言啓曰,卽者差備譯官來言,兩勅招謂任譯曰,今日茶禮時,國王請留甚勤,故難孤盛意,以歸到館中,更爲商量之意仰對,而瀋陽行幸之期漸迫,勢將趁此入去,決不可久留,欲以初六日發行,須以此意轉達爲好云矣,在前勅使欲爲回還,則都監先爲請留,繼而承旨及大臣請留,又有中使請留之例,待下敎擧行之意,敢啓。傳曰,使承旨請留。
判府事徐龍輔疏曰,伏以,流光不住,孝安殿虞卒將訖,慈徽寢邈,聖慕愈新,臣民哀霣,曷有其極?臣於向日路次,猥隨諸大臣後,獲承起居,雖其情急首邱,罪犯徑歸,仰瞻玉色之深墨,寸衷難裁,自惟行事之擅便,微忱益惕。迺者伏奉傳敎,匪分濫賞,至及賤臣,上駟寵頒,遠辱窮山,蓬蓽生輝,鄕里動色。噫,月馭莫攀,終事義重,和淚濡毫,冒沒依樣,哀則有之,勞何道哉?有罪未勘,罔功冒賞,不惟私心之惶恧,實關聖朝之嚬笑,玆敢縣道陳籲。伏乞收還成命,以安私分焉。皇穹篤棐,大庭呼嵩,隔無多日,八域含生,莫不鼓舞攢祝,而臣獨病淹,無望蠢動,禮虧義缺,生不如死,瞻望雲天,只增耿結,亦願亟命攸司,議臣當勘之律,不勝幸甚,臣無任云云。答曰,省疏具悉卿懇。卿其勿辭,安心領受。仍傳于徐美修曰,此批答,遣地方官,傳諭于徐判府事。
乙丑閏六月初四日寅時,上詣慕華館。迎勅入侍時,行都承旨徐美修,行左承旨閔耆顯,行右承旨尹序東,左副承旨徐有榘,右副承旨申絢,同副承旨柳畊,記事官徐淇修,假注書鄭觀綏,事變假注書趙鐘永,記注官鄭宗顯,別兼春秋徐有恂,檢校直提學徐榮輔,直閣洪奭周,待敎朴宗薰,以次侍立,鼓三嚴。上具布裹翼善冠·布袍·布裹烏犀帶·白皮靴,乘輿出宣化門,藥房提調李翊模進前曰,日氣甚熱,聖體若何?上曰,一樣矣。翊模曰,寢睡·水刺之節,何如?上曰,一樣矣。美修曰,今日出宮時,左右通禮竝不待令,事甚可駭,竝從重推考,何如?上曰,依爲之。出擧條仍出協陽門·肅章門,至仁政門外,上降輿乘轎,出進善門·敦化門,至鍾閣前路,命軍士房承旨入侍,畊進前侍立,鐘永及有恂隨入侍立。上曰,敦化門外有少駐節次,而不爲啓請,何也?畊曰,左右通禮不卽待令,故未能擧行矣。上命書傳敎曰,敦化門外進發之際,少駐儀節,不爲啓請,事甚駭然,當該左右通禮,事過後拿處,駕至銅峴前路,命禮房承旨入侍,絢進前侍立,鐘永及有恂隨入侍立。上曰,還宮後迎賜祭時,易服處所,以明政殿後幕次爲之,可也。鐘永謂絢曰,俄者差備譯官來言,攔後外曰,請來官,若於大駕過紫烟巖後發去,則恐有遲滯之慮云矣。絢以此仰奏。上曰,出崇禮門後,卽爲先送,可也。駕出崇禮門,御前及駕後鑼鼓,代吹打作行,上命軍士房承旨入侍,畊進前侍立,鐘永及有恂隨入侍立。上曰,駕後咫尺,至有雜人擊錚之擧,左右考喧都事,爲先記過,可也。畊承書左右考喧都事記過事,駕前下敎,鐘永出頒後,駕至新橋前路,又命軍士房承旨入侍,畊進前侍立,鐘永及有恂隨入侍立。上曰,俄者駕前下敎,以右列考喧都事,改書出,可也。畊承命改書頒布,駕至盤池前路,又命軍士房承旨入侍,畊進前侍立,鐘永及有恂隨入侍立。上曰,請來官已爲出去乎?畊曰,大駕出崇禮門後,已爲發去云矣。上曰,詣慕華館幕次,待勅使發來,則其間當少駐乎?畊曰,往復時刻,自然當爲少遲矣。駕詣慕華館幕次前,左通禮跪啓請降轎,上降轎入幕次,御前鑼鼓止,上以司謁口傳下敎于承旨曰,問安勿爲之,又以司謁口傳下敎于宣傳官曰,落燈取稟等節,依例擧行。又敎曰,勅使自弘濟院離發,今至何處與否,申飭傳語軍,續續知入。宣傳官李東善承命擧行,少頃,勅使到北作門信地,訓局別破陣放砲三聲,御前鑼鼓,隨卽擧行,禁衛大將在北作門,亦以鑼鼓相應,及勅使入北作門後,御前鳴金,止鑼鼓,北作門亦鳴金止鑼鼓,勅使至下馬處,別破陳放砲三聲。勅使下馬入幕次後,禁衛大將祗受信箭,卽率旗鼓往南作門排立,左通禮詣御幕前,跪啓請出次,上改具翼善冠無揚墨圓領袍·靑鞋·素玉帶以出,左右贊禮前導,就祗迎位。祭文至,左贊禮啓請鞠躬,上鞠躬。及祭文捧置龍亭後,左贊禮啓請平身,上平身。上命書傳敎曰,遠接使·京畿監司入侍。賤臣承命出傳,遠接使曺允大,京畿監司金達淳進伏訖。上敎允大曰,遠路善爲往返乎?允大曰,王靈所曁,善得回還矣。上曰,勅行在路時,得無弊端乎?允大曰,副勅則人固無頉,而上勅則不無弊端,到開城府,剪紙爲錢,書以常平通寶,出示通引等屬,而探問此樣錢有無,誘以得來則施賞,在路如是者爲再次,故護行譯官輩及官屬等,皆以無此物爲答,然而推此一事,亦似非純便人物矣。上曰,此外無他事乎?允大曰,上勅又到中和地方,以吏校輩素服出入事責說,以爲,皇勅祗迎,何不着吉服云,故小臣答以皇勅,則固以吉着迎之,而其他擧行,便用主客之禮,國有喪制,着素宜也。上勅又問着素,則當用於受弔時云,故小臣答以此則直以衰服受弔,不可但以平時素着,爲之比論也。上勅乃欲見祭服制樣,苦索不已,故以地方官所在祭服示之,則只令通官輩探驗照見後,還爲出給此等事有似,故欲生頉者然矣。上曰,此外又無他事乎?允大曰,狀啓則煩不敢登聞,而蓋聞上勅之父,以戰亡於敎匪之亂,彼中之撫恤其子,自倍於他,又其外叔恭阿拉,戚聯於皇帝,故乘藉此力,養得驕貴,接待之道,頗似關念矣。上曰,此外又無他事乎?允大曰,此外別無可以仰達者矣。上命退,允大·達淳卽先退出。美修進前曰,勅使入作門幕次後,有遣史官問安之例,亦或有不遣之時,今番則何以爲之乎?上曰,遣差備官問安似好耶?美修曰,更聞則無例云矣。上曰,今番則置之,可也。少頃,吹哱囉三吹訖,左通禮跪啓請乘轎,上乘轎。御前鑼鼓更作,仍進發至新橋前路,畊以問安承旨,殿宮承候後,出來轎前復命,退出,駕由崇禮門,入敦化門·進善門,至仁政門外,左通禮跪啓請降轎乘輿,上乘輿入肅章門,由建陽門·銅龍門·景化門·集禮門,入明政門,至明政殿前西幕次外。左通禮跪啓請降輿,上降輿入幕次後,以司謁口傳下敎曰,問安勿爲之。出駕前下敎祭文龍亭至,左通禮跪啓請出次,左右贊禮前導就祗迎位,左贊禮啓請鞠躬,上東向鞠躬。龍亭過後,又啓請平身,上平身。左右贊禮仍前導就拜位,上北向立。典儀曰,四拜,上行四拜禮,司香上三香後,更爲四拜訖,引禮二人,以次引上副勅入殿後東幕次,左右贊禮導上入殿西幕次。上改具衰服執杖,左通禮啓請出次,上出次。左右贊禮前導,由賓陽西夾門,就涵仁亭前西階下立位,上東向立。左贊禮跪啓請去杖免絰,上去杖免絰,步哭出賓陽門外。左贊禮跪啓請止哭,上止哭。引禮引兩勅出幕次,由賓陽東夾門入,上還由賓陽西夾門入,陞涵仁亭西階上,東向立,兩勅陞東階,上西向立,引禮引上勅詣香案前,贊請三上香,奠幣奠爵,勅使行禮訖,引禮引勅使還就位。讀祭文官吳淵常,捧祭文官李惟命,齊詣祭文案前,讀祭文官西向立讀訖。典儀曰,哭,上哭,引禮請哭,勅使哭。典儀曰,止哭,上止哭,引禮請止哭,勅使止哭。捧祭文官捧祭文,就燎所焚訖,左贊禮導上自西階降,跪啓請絰杖哭,上絰杖哭,送勅使至中門外,引禮引勅使還就幕次,上止哭。絢進前曰,勅使入幕次後,遣史官問安,依例爲之乎?上曰,唯。仍還入小次,鐘永承命往詣於上副勅幕次,招譯官通事,依例問安。上勅答曰,這是應行的禮節,俺等不知爲勞,卽此近侍委問,不勝感謝。副勅答曰,沒有勞憊之節,委遣近侍賜問,感謝感謝。鐘永回傳於絢,以司謁入奏。茶禮時至,左通禮跪啓請出次,上改具布裹翼善冠·布袍·布裹烏犀帶·白皮靴出次。左右贊禮前導,至明政殿西正門外,承旨前導,入就殿內,東向立,引禮引兩勅,由明政殿東正門入,西向立。上命大臣入侍,淇修承命往傳,以右議政李敬一則嫌不見勅使,回奏,只與左議政徐邁修偕入進伏。邁修進前曰,日熱如此,勞動之餘,聖體若何?上曰,一樣矣。邁修曰,寢睡·水刺之節,何如?上曰,一樣矣。邁修曰,臣進詣弘濟院,問安於勅使,則勅使所答以爲,渡江以後,沿路接待,極其款勤,方切感謝,而又此委遣大臣,申致勞問,雖困憊不敢不請見,且於明日當躬謝云矣。上令御前通事徐有榘·李好敏,譯官通事金在洙·邊鎬·尹春咸·方世洪,分詣兩勅前,請行再拜禮,兩勅辭曰,不敢當。又使通事傳語曰,禮也,不敢從命。兩勅又曰,決不敢當。又使通事傳語曰,賓主初見,禮不可廢,況僉大人奉皇命遠臨,敢不如儀。兩勅又苦辭,請行揖禮。又使通事傳語曰,大人有命,不敢不從,當行揖禮,而拜無交拜之禮,則揖亦不可以交揖,主人先揖,大人答揖,而一時竝揖,兩大人,亦涉欠敬,先揖上勅大人,次揖副勅大人,好矣。兩勅曰,謹當遵命。上行揖禮,兩勅亦答揖訖。上曰,皇上氣候若何?兩勅曰,安康。上使通事請就椅,上御西邊素椅上,兩勅分坐東邊漆椅上。上又使通事傳語曰,諸王·貝勒安否,何如?兩勅曰,太平。上曰,庚炎如此,道路險遠,僉大人驅馳之餘,氣力,何如?兩勅曰,托國王的福,一路平安。上曰,向見儐臣馳啓,副勅大人路有愼節,至尋刀圭云,奉念不弛于中,旋聞勿藥,喜幸良深,今則餘症快安否?副勅曰,有醫服藥,今則快好,歸路將欲賞謝醫生。上曰,小邦不幸,奄遭喪變,皇上深憐小邦,特遣兩大人銜命遠臨,賜祭賜賻,俱出特恩,哀榮交至,無以爲懷。兩勅曰,貴邦有喪,皇上特加軫念,凡百應行之事,趁卽辦理,俺等仰體皇恩,沿路文具,一槪停免,貴邦接待,迥出尋常,心甚不安。上曰,盛京鑾幸,吉日已涓,自禮部有所知會,而伊時晩炎猶未快涼,區區憂慮,益不勝耿結之忱,將遣陪臣,奉表起居。兩勅曰,禮當如此。又曰,俺等奉命過江,皇旨未頒,且未拜謁之前,先受禮儀,極涉不安,但是中使遠臨,却之不恭,原物受置本邑,開單齎奉到此,敢此還呈,早已心領,幸命收還,是望是望。上曰,不腆之儀,略表菲誠,還切愧赧,何必如是却讓乎?兩勅又再三固辭,上命通事,又再三申請,上勅顧副勅而笑,微有相議之色,仍卽以遵命爲答。上曰,小邦前後所被皇恩,與天無極,而僉大人之光臨海外,專爲小邦之賜祭,則凡於接待之道,尤當竭力,而時値國哀,物力凋殘,沿路供億,必不能成樣,其在主人之心,不勝歉媿矣。兩勅曰,沿路館宇寬暢,接待齊全,方切感激,欲爲叨謝,倒如此提敎,心裏越發不安。上曰,皇華遠辱,遐陬動色,小邦君臣,雖與平時有異,不得如例設宴,而今欲略設茶禮,以表微誠,何如?兩勅曰,國有服制,雖云茶酌,有難從命。上曰,不腆數器,物不稱情,幸勿固辭。兩勅曰,盛念鄭重,敢不從命?上命絢·美修進茶,司饔院提調一人進揮巾於上前,又提調二人,進揮巾於兩勅前,又以茶鍾進御座前,亦於兩勅座前,各進茶鍾,上執茶鍾擧示,兩勅亦執茶鍾擧示。擧茶訖,提調東西分詣,跪受茶鍾,復於茶盤以出,提調又東西分詣,跪進果盤。上曰,物雖菲薄,意則懇摯,强爲下箸,以慰情悃望也。兩勅曰,物新意重,敢不再嘗?上擧箸,兩勅亦擧箸訖,俱以盤出退揮巾。上曰,更爲進茶,何如?兩勅曰,彀了。上曰,通官以下賜茶,何如?兩勅曰,是。上曰,情雖無窮,僉大人行役之餘,勞憊可悶,請撤床。兩勅曰,日熱如此,久致勞動,心甚不安,敢不如命?上曰,僉大人之辱臨小邦,在小邦實是難得之光華,況隨事軫念,隨處除弊之意,實爲可感,以情以禮,烏可不回謝館所?躬探起居,而適値齋戒,未能如意,不勝悵然。兩勅曰,國王方有服制,雖不値齋,何敢望枉臨敝處,仰煩勞動。上曰,僉大人跋涉之餘,勞憊必多,在此心雖以款敍爲幸,亦不敢以永今夕,恐妨便休,館宇凡節,必多齟齬,惟願善加調護。兩勅曰,貴體之半日勞動,甚屬可悶,請此告退,歸休公館。上曰,天氣一直熰熱,且副大人纔經愼節,請多留數日,以便將息,甚所望也。兩勅曰,俺等欽期甚急,只是八十日,今次來途,已費五十日,雖日趲程,難趁此期,何可遲留?明當還發。上曰,雖多留一兩日,在途若能竝程,則恐無妨矣。兩勅曰,盛意雖可感,而決難從命。上曰,更望加留,以副此意。兩勅相顧而語,有似商量之意,仍答曰,日熱如此,因此往復,多時勞動,尤爲不安,當歸到公館,加留一日之意,商量仰對。上令通事請行拜禮。兩勅曰,斷不可行。上曰,僉大人之敎旣如此,請行揖禮,遂行揖禮訖。上引兩勅降自東階,左右贊禮導上降自西階,步至明政殿門,兩勅辭。上曰,主人之禮,不可廢也。兩勅又辭以不可當。上曰,謹聞命矣。兩勅出明政門乘轎,上亦於路右乘輿,命遣史官問安,鐘永承命,往詣兩勅轎前問安,兩勅竝答以感謝感謝。上招通官等於輿前曰,遠路何以作行乎?須出去善爲休息也。通官五人,皆跪謝曰,蒙國王恩澤,遠程善來,兩勅轎先發,各於其轎上,擧手相揖,上亦於輿上答揖,兩勅轎先出,左右通禮導上輿,還由集禮門·景化門,至銅龍門駐輿,上命記過都事拿入。宣傳官李東善承命擧行,右列都事李度天拿入。上曰,駕後咫尺,至有擊錚,而不能禁喧,何也?度天曰,不善擧行,自犯死罪,無他仰達之辭矣。上曰,齋日,故今番則姑爲安徐,拿出,可也。東善擧行訖,乃敎東善曰,今日禁府都事拿入時,遲滯前排牌頭及次知將校,令該營嚴治。進由建陽門,入協陽門·宣化門,還內,諸臣以次退出。
上在昌德宮。停常參·經筵。
上詣孝安殿,親行卒哭祭後,大殿·王大妃殿·中宮殿·惠慶宮·嘉順宮,內閣·政院·玉堂·藥房·百官奉慰單子問安。答曰,罔極。
還內後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房翌日口傳問安。答曰,知道。
大殿,朝廷二品以上·六曹堂上翌日單子問安。答曰,知道。
藥房提調李翊模,副提調徐美修,啓曰,日月不居,卒哭奄過,伏想孝思罔極,益復如新。徹曉將事於郊駕勞動之餘,伏未審此時,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
徐有榘啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
申絢啓曰,自今日至處暑間,視事頉稟之意,敢啓。傳曰,知道。
柳畊啓曰,備邊司郞廳來言,今日賓廳日次,而翌日問安相値,不得來會云矣,敢啓。傳曰,知道。
申絢啓曰,行護軍臣徐榮輔,今日館所問安進去,下直之意,敢啓。傳曰,知道。
申絢啓曰,行護軍臣徐榮輔承命馳詣館所問安,則上·副勅以爲,俺等慣於行役,不甚困憊,況又歸來館所,則屋宇寬暢,凡百周全,頓忘行役之勞,而第國王半日勞動,秪切懸慕之忱云矣,敢啓。傳曰,知道。
申絢啓曰,同成均朴宗慶,旣入關中,不爲肅謝,直爲出去,事甚未安,推考,何如?傳曰,允。
徐有榘啓曰,行大司憲李直輔,掌令宋稚圭,在外,執義柳台佐,掌令鄭時善,牌不進,持平鄭祖榮·洪冕燮,未署經,監察茶時之意,敢啓。傳曰,知道。
以大司諫安策,正言權烒,執義柳台佐·掌令鄭時善,牌不進罷職傳旨,傳于徐有榘曰,推考傳旨捧入。
司諫金孝秀啓曰,臣之言議風采,本不合於淸朝耳目之任,而向叨憲職,隨參諡號署經之坐,故重臣徐浩修諡號,誤同於大行大王大妃徽號字,而時値夜深,未及照檢,至於循例越送之境矣。伊後僚臺以此引避,特蒙勘遞,臣則業已遞職,無路自引,惶霣踧踖,撫躬訟愆而已。今於恩除之下,何敢爲冒沒出膺之計,而天牌儼臨,義分是懼,雖不得不章皇叩謝,論其辜犯,豈敢以時日之稍久,職名之小異,晏然冒居於臺次乎?請命遞斥臣職。答曰,依啓。
申絢,以迎接都監言啓曰,卽者差備譯官來言,上勅與副勅,共登明雪樓云矣,敢啓。傳曰,知道。
申絢,以迎接都監言啓曰,明日乃是空日,別茶啖依例排入之意,敢啓。傳曰,知道。
申絢,以迎接都監言啓曰,臣等進詣西宴廳,使差備譯官,依例措辭請留,則兩勅答以昨日國王挽留之盛意甚勤,屢煩往復,故不得已以商量仰對,而目下事勢,萬無一日留滯之道,必欲於明日回程云矣,敢啓。傳曰,知道。
柳畊啓曰,臣畊勅使請留進去,下直之意,敢啓。傳曰,知道。
柳畊啓曰,臣畊承命馳往館所請留,則上·副勅以爲,初欲竣事,翌日發程,昨於茶禮時,屢承勉留之敎,故不敢終孤,以明日回程爲定矣。今又特遣近侍,如是挽留,雖極銘感,而若値雨水頻仍,又復中路阻滯,則自致復命之過限,事勢所拘,末由承命,不勝愧悚云矣,敢啓。傳曰,知道。
申絢,以迎接都監言啓曰,大臣承命來詣館所,使首譯先呈名帖,因以御帖奉來之意,言于兩勅,請行茶禮,則以爲,前後勞問,若是勤摯,誠不勝感激,至於大臣,則事面自別,而有此御帖來傳之擧,豈敢晏然承受乎?茶禮則非但身憊,日候正熱,無以出受,床排則入送,行禮則停免爲宜云,故依其言入給床排,而御帖則姑爲奉安于外廳,大臣仍使首譯,今方請留之意,敢啓。傳曰,知道。
申絢,以迎接都監左議政意啓曰,臣承命來詣館所,使首譯先呈名帖,因以御帖奉來之意,言于兩勅,請行茶禮,則以爲,前後勞問,若是勤摯,誠不勝感激,至於大臣,則事面自別,而有此御帖來傳之擧,豈敢晏然承受乎?茶禮則非但身憊,日候正熱,無以出受,床排則入送,行禮則停免爲宜云,故依其言,入給床排,而御帖則姑爲奉安于外廳,仍使首譯,依例措辭請留之意,敢啓。傳曰,知道。
申絢,以迎接都監言啓曰,卽者差備譯官來言,兩勅以爲,別監中禁,今夜出送,明日來待云矣,敢啓。傳曰,知道。
申絢,以迎接都監左議政意啓曰,臣卽使首譯,措辭請留於兩勅,則兩勅初似持難,仍又相會一處,爛熳酬酢後,答以俺等歸期甚忙,而今日之淹留,爲感國王懃懇之盛意,今又因年老大臣承命苦挽,若復一向强拂,則今日遲留之意,便歸於有始無終,玆不得不更退一日,欲以初七日復路云矣,御帖令都監郞廳,陪進于承政院,臣則自此退歸,而兩勅之黽勉加留,旣出好意,則恐不可無特視感謝之擧,伏惟上裁云矣,敢啓。傳曰,明日當詣館所,以致感謝之意,先令都監傳之。
申絢,以迎接都監言啓曰,本都監草記批旨內,明日當詣館所,以致感謝之意,先令都監傳之事,命下矣。卽令任譯入見兩勅,奉傳聖敎,則兩勅以爲,俺等歸期日急,而前後挽留之盛意,十分鄭重,故不敢虛孤,方欲更留一日矣。因此而致煩盛念,冒暑枉臨,則當初承命遲留之意,反貽哀疚中勞損之節,且況郊餞旣有命,而又於明日躬臨,則將致連日勞動,此心萬萬不安,實不敢當,實不敢當,俺等若是懇辭,而如不獲命,則毋寧明日先爲起程,往候於郊館,以除一番勞動之爲便云,而其言再三申勤,其色亦甚喜悅云矣,敢啓。傳曰,明日將欲造館奉面矣。聞兩大人至以毋寧明日先發,往候於郊館爲辭,爲之勤念,至於此極,不勝感謝,到此猶復强爲造館,亦屬外面之文具,雖甚悵然,謹當留俟郊館之奉別,居處凡百,雖極湫暑,萬望穩穩留舍也,旣不得躬造,故玆遣大臣,申致感謝之意。
申絢,以迎接都監言啓曰,大臣卽使首譯,措辭請留於兩勅,則兩勅初似持難,仍又相會一處,爛熳酬酢後,答以俺等歸期甚忙,而今日之淹留,爲感國王懃懇之盛意,今又年老大臣,承命苦挽,若又一向强拂,則今日遲留之意,便歸於有始無終,玆不得不更退一日,欲以初七日復路云矣。御帖令都監郞廳,陪進于承政院,大臣退歸之意,敢啓。傳曰,知道。
柳畊,以備邊司言啓曰,本司武郞廳金鼎基·徐致輔,奔走勤仕,已滿十五朔,竝依例六品遷轉事,奉承傳施行,何如?傳曰,允。
孝安殿卒哭祭親行敎是時,亞獻官左議政徐邁修,終獻官右議政李敬一,贊禮兼禮曹判書韓用龜,典祀官奉常正金熙華,宮闈令尙膳曺壽喆,執禮直閣洪奭周,執尊獻納金相休,大祝待敎朴宗薰,祝史修撰申緯,齋郞副修撰徐能輔,盥洗位,禮曹正郞李敦賢,禮曹佐郞鄭進明,爵洗位,典籍孔胤恒·權傛,亞終獻盥洗位典籍尹德年,贊者引儀鄭在愼·安聖謩,謁者引儀成海默,謁者兼引儀李沃·崔行鎭,贊引假引儀鄭在翼,祭監監察李箕淵·金翼行。
乙丑閏六月初五日子時,上詣孝安殿。親行卒哭祭入侍時,行都承旨徐美修,行左承旨閔耆顯,行右承旨尹序東,左副承旨徐有榘,右副承旨申絢,同副承旨柳畊,記事官徐淇修,假注書鄭觀綏,記注官白致樂,別兼春秋徐有恂,檢校直提學徐榮輔,直閣洪奭周,待敎朴宗薰,以次侍立訖。時至,左通禮跪啓請外辦,上具衰服,乘輿出宣化門。藥房提調李翊模,副提調徐美修輿前奏曰,侵夜勞動,聖體若何?上曰,一樣矣。仍出協陽門,由銅龍門·景化門,至崇化門外,降輿詣齋殿。時至,左通禮跪啓請行禮,上詣孝安殿,行卒哭祭如虞祭儀,禮畢。美修曰,執尊金相休失儀非細,推考,何如?上曰,依爲之。出擧條上還詣齋殿,左通禮跪啓請外辦,上出齋殿,至崇化門外乘輿,由景化門·銅龍門,入協陽門·宣化門還內後,王大妃殿進御加味六和湯,自今日一貼式煎入事。出榻敎惠慶宮進服香薷正氣散,自今日一貼式煎入事。出榻敎仍命退,諸臣以次退出。
上在昌德宮。停常參·經筵。
午時,日暈。
徐有榘啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
徐美修啓曰,行左承旨閔耆顯,行右承旨尹序東,今日不爲仕進,竝卽牌招,何如?傳曰,允。
申絢啓曰,臣絢今日館所問安進去,下直之意,敢啓。傳曰,知道。
申絢啓曰,臣絢承命馳詣館所問安,則上·副勅以爲,渡江以後,連遣近待,迎慰相續,及夫入館,大臣及宰臣·承旨又逐日勞問,誠不勝感激,館宇凡百,亦極安穩,尤可以仰認下念攸曁,明日郊拜時,謹當叩謝云矣,敢啓。傳曰,知道。
傳于徐美修曰,當該注書從重推考,捧納承旨一體推考。
徐美修啓曰,明日大駕詣慕華館,入幕次後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于柳畊曰,明日出宮門路,以協陽門爲之,還宮門路,以賓陽門爲之。
徐有榘啓曰,行大司憲李直輔,掌令宋稚圭,在外,執義柳台佐,掌令鄭時善,牌不進,持平鄭祖榮·洪冕燮,未署經,監察茶時之意,敢啓。傳曰,知道。
以大司諫安策,正言權烒,執義柳台佐,掌令鄭時善,牌不進罷職傳旨,傳于徐有榘曰,只推。
禮曹,今初十日親臨仁政殿,大殿痘候平復,頒敎陳賀敎是時,應行節目,參考前例,磨鍊爲白去乎,依此擧行,何如?判付啓,權停例爲良如敎。
申絢,以禮曹言啓曰,卽接永禧殿參奉所報,則本殿祭器庫後面階上檜木一株,昨日夕時,爲風摧折云矣,樹木摧折,旣在內墻之外,依定式告由之節,不爲磨鍊,卽令工曹斫去,何如?傳曰,允。
申絢,以奎章閣言啓曰,守宮檢校直閣金勉柱,待明朝牌招,何如?傳曰,允。
申絢,以迎接都監左議政意啓曰,臣謹依本都監草記批旨,進詣館所,奉御帖,卽欲傳致聖意於兩勅,而兩勅就睡已久,如欲攪起,則有非敬待之道,故先使任譯,以大臣奉命來詣,而適値兩勅房就寢之時,無以奉傳國王感謝之,不得已退待明朝,勅房起寢後奉傳云爾,則通官輩皆以爲,大臣奉御帖來到,則禮當卽爲入告,而大臣以深夜攬寢,爲不安之端,則事理亦然,謹當姑俟明朝,卽當見告云,故御帖姑爲奉安于外廳,待明朝奉傳後,仍以批旨內辭意,詳傳之意,敢啓。傳曰,知道。
申絢,以迎接都監左議政意啓曰,臣於去夜,奉御帖來詣館所,旣値兩勅就寢,不得傳致聖敎之意,已爲馳啓,而今朝兩勅起寢後,臣就西宴廳,招致通官輩,備傳臣奉御帖來留之狀,則通官入告兩勅,兩勅以爲,國王之深夜遣大臣,是何等禮數,而謂余入睡不欲喚起,在大臣待我之道,固無足怪,而儞們等旣聞而不卽入告,致使奉御帖之大臣,經夜於館中,此豈道理之所安?誠極驚愧。又云,今日之不爲駕臨,旣出體諒之盛意,而又復委遣大臣,別是隆眷,尤萬萬感荷,若無停駕之命,則今日俺等之出待郊館,豈或虛徐耶?又云,前後挽留,若是勤摯者,正所謂君子愛人以德之義,而今此停駕,以安此心,尤爲終始之德意,不勝感謝,明日郊館,謹當面告此懷云,仍以御帖,擎奉還傳,故令本都監郞廳,還納于承政院,臣則退歸之意,敢啓。傳曰,知道。
申絢,以迎接都監言啓曰,卽者差備譯官來言,上勅作五言律詩一首,書付于明雪樓壁上云,故詩本謄書,呈于承政院之意,敢啓。傳曰,知道。
申絢,以迎接都監言啓曰,卽者差備譯官來言,上勅率中禁一人,家丁二名,小通事一名,登山亭云矣,敢啓。傳曰,知道。
申絢,以迎接都監言啓曰,勅使回程牌文,以初七日起行書出,先爲發送之意,敢啓。傳曰,知道。
申絢,以迎接都監言啓曰,勅使回還路程記書出,而今初七日,自京離發,坡州牧止宿,十八日,當到義州府云,以此分付伴送使及三道道臣·開城留守處,而路程記書入之意,敢啓。傳曰,知道。
申絢,以迎接都監言啓曰,勅使回還時,依上來時例,只爲城門砲上下馬砲云矣,以此知委於伴送使及開城留守·三道道臣之意,敢啓。傳曰,知道。
申絢,以迎接都監言啓曰,卽者差備譯官來言,兩勅禮單馬,折銀以去云矣,敢啓。傳曰,知道。
申絢,以迎接都監言啓曰,卽者差備譯官來言,勅使以爲,弘濟院旣是過站,大臣·承旨勿爲出來云矣,敢啓。傳曰,知道。
申絢,以迎接都監言啓曰,卽者差備譯官來言,明日勅使離發時,自館所轎子作行云矣,敢啓。傳曰,知道。
申絢,以迎接都監言啓曰,卽者差備譯官來言,勅使發行軍令,明日寅正三刻書出云矣,敢啓。傳曰,知道。
閔耆顯,以戶曹言啓曰,上·副勅贐行之數,每勅皆同,至於五通官,則各年不同,或多或少,今番則參互近例,量宜磨鍊,別單書入之意,敢啓。傳曰,知道。
閔耆顯,以戶曹言啓曰,上·副勅,五通官別求請各種,別單書入,而上·副勅及一次通官,則依近例以買去爲請,從當給價云,故別單中區別懸註以入之意,敢啓。傳曰,知道。
柳畊,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
柳畊,以御營廳言啓曰,今閏六月初七日送勅擧動時,東營·集春營入直軍,以訓局餘軍贊代事,自兵曹節目啓下矣。東營·集春營入直將官·軍兵,待信箭與訓局餘軍,贊代出用,而還宮後還爲入直之意,敢啓。傳曰,知道。
柳畊,以摠戎廳言啓曰,因兵曹啓下節目,今閏六月初七日大駕詣慕華館送勅時,環衛軍,依迎勅時例,本廳標下餘軍一百五十名,別定將校十五人,領付于禁衛營之意,敢啓。傳曰,知道。
大護軍李勉兢疏曰,伏以,玄封永閟,禮成卒哭,伏惟聖慕皇皇,益復如新。仍伏念,臣才疎識短,猥膺山陵之敦匠,事例則按各年之謄錄,工役則賴諸僚之殫竭,臣於其間,備位而已,顧無絲毫之可紀,而不意賤臣之名,亦入於賞典下批中,資陞正憲,華誥誕頒,臣誠驚惶恧蹙,靡所容措,終事之地,少效奔走之誠,董役之日,苟免僨誤之罪,在臣幸耳,勞於何有?罔功而賞,謂之濫,無漸而陞,謂之驟,公而有濫授之失,私而有驟進之懼,撫躬踧踖,實無冒膺之望,而郊幸隔宵,陪扈義重,雖不得不黽勉出肅,仍因固有,實非私分之所敢出。且臣於金吾兼銜,又有萬萬難安者,昨春厚被人言,未蒙譴勘,其後屢度辭遞,已成鐵限,頃於五朔逖違之餘,情急反面,一伸叩謝之忱,而自顧處義,與前無異,玆敢略暴微懇,仰瀆崇聽。伏乞聖上,特命收臣新授之資,鐫臣兼帶之職,一以重爵賞,一以伸私義,千萬幸甚,臣無任云云。答曰,省疏具悉。卿其勿辭行公。
大護軍金勉柱疏曰,伏以,因封奄過,虞卒已畢,雲輧莫拚,玉匣永閟,號隕罔極,匝域惟均,伏想聖慕靡逮,益復如新。仍伏念,臣猥以無似,職忝敦匠,事係往役,未暇他顧,趁期冒赴,祗仰王靈,獲竣終事,哀遑之餘,繼切慰幸。不意玆者,賞資之典,至及於臣身,臣不勝瞿然慙恧之至。第臣前後竭蹶,每患病憊,多少董飭,專靠僚堂,强策衰鈍,僅免僨誤,特其幸耳,曷云勞也?況此莫重莫大之地,設或奔走於畚鍤之間,粗效彈竭之忱,此是義分之攸當,情理之固然,則於賞何有,而乃敢混被寵秩,自底僥濫之科,仰累惜嚬之政乎?適添暑感,委席㱡㱡之中,郊駕隔日,守宮有命,雖不得不黽勉出肅,而因仍蹲冒,實關廉防,左右思惟,愧悚靡措,玆敢略入文字,仰暴衷悃。伏乞聖明,俯賜鑑諒,亟收臣所授新資,以戒倖賞,以安微分,不勝幸甚,臣無任云云。答曰,省疏具悉。卿其勿辭行公。
行護軍朴宗慶疏曰,伏以,日月易邁,孝安殿虞卒,次第禮成,聖心哀慕,益復如新。仍伏念,臣識未通務,才短需世,本不足備數於百執事之末,而釋褐無幾,驟躋卿列,淸官顯職,兜攬殆遍,雖臣之愚,豈不知居寵若驚,以榮爲懼哉?惟是恩遇至此,感鏤在心,欲以筋力之奔走,簿書之期會,爲一分塵露之報,蛇雀之酬,而中夜撫枕,當食釋餐,何曾斯須而忘淵氷之戒哉?至若廊廟訏謨,卽民憂國計之所繫,尤豈如臣淺劣所可堪承,而特以仰成於大僚,參聞於衆英,有非一有司所敢專管之故,猶且低徊淟涊,黽勉行公,然其知會奉行之際,觸事僨誤之慮,則臣亦自知,其可立而待,豈料今番惠堂之備員,實爲本廳積弊之矯捄,而臣名濫廁於其間耶?夫句會考校之政,出納奇贏之數,言之似易,而任之實難,苟非貫穿物理,暗曉泉府,紛糾盤錯,觿解玦決者,萬無以承佐首堂,裨贊絲毫,以副我聖上臨筵董飭之威命矣。以臣之齟齬儱侗,當此時居此任,顧何異於蚊蝱之負山,僬僥之扛鼎乎?臣於官職去就,從前未敢飾讓,如其讓也,期於必遞而後已,斷斷衷曲,聖明庶幾俯燭,臣何用費辭張皇,甘自歸於瀆屑之誅也?間値齋日,今始控籲。伏乞天地父母,曲垂矜諒,將臣所帶兼銜,竝許鐫免,俾重務無曠,微分粗安,千萬幸甚。答曰,省疏具悉。卿其勿辭行公。
上在昌德宮。停常參·經筵。
申時,灑雨下雨,戌時,灑雨下雨,測雨器水深四分。
大駕詣慕華館,送勅還宮後,內閣·政院·玉堂·藥房口傳問安。答曰,知道。
大殿,朝廷二品以上·六曹堂上口傳問安。答曰,知道。
柳畊啓曰,行大司憲李直輔,掌令宋稚圭,在外,執義柳台佐,掌令鄭時善,呈辭,持平鄭祖榮·洪冕燮,未署經,監察茶時之意,敢啓。傳曰,知道。
柳畊啓曰,來十一日輪對日次矣,敢稟。傳曰,當次人受點,後日次來待。
柳畊啓曰,來十一日朝參日次矣,敢稟。傳曰,停。
柳畊啓曰,司僕內乘來言捲窓,取稟。傳曰,捲三窓。
柳畊啓曰,左尹臣趙德潤今日館所問安進去,下直之意,敢啓。傳曰,知道。
柳畊啓曰,左尹臣趙德潤馳往館所問安,則上·副勅以爲,館舍接待,俱極妥當,如此蒸熱,達夜穩宿,早遣宰臣俯存,不勝感謝云矣,敢啓。傳曰,知道。
傳于柳畊曰,宣傳官李馨秀,令兵判決棍十五度,湖沿充軍。
傳于柳畊曰,兵曹判書從重推考。
柳畊啓曰,卽者考喧都事來言,今日動駕時,擊錚罪人李今奉等四名,移送秋曹云矣,敢啓。傳曰,知道。
傳于柳畊曰,都承旨以下一竝遞差。
柳畊啓曰,都承旨以下一竝遞差事,命下矣。行右承旨尹序東牌招啓辭未下,坐直無人,何以爲之?敢稟。傳曰,右承旨許遞,與未差之代,政官牌招開政。
柳畊啓曰,注書有闕代,被薦人鄭觀綏·趙鐘永·洪起燮薦狀,依例成送吏曹之意,敢啓。傳曰,知道。
柳畊啓曰,行吏曹判書黃昇源,參判韓用鐸,參議鄭東觀,牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
以吏曹參議鄭東觀再牌不進罷職傳旨,傳于柳畊曰,推考傳旨捧入。
柳畊啓曰,內醫院官員來言,明日卽翌日問安,而都提調李秉模,提調李翊模,俱有身病,副提調未差,無進參之員云,提調李翊模,待開門牌招,以爲進參之地,何如?傳曰,提調許遞,今日政差出。
有政。吏批,判書黃昇源進,參判韓用鐸進,參議鄭東觀牌不進,前同副承旨柳畊進。以徐瀅修·金會淵·尹命烈·金熙周·元在明·金蓍根爲承旨,南涑爲司諫,徐有恂爲應敎,姜世綸爲副應敎,鄭觀綏爲注書,洪羲敬爲監役,大司成單徐有榘,學錄三單,朴思彦·鄭義命·李仁迪,贈吏曹參議洪樂㝡贈吏曹參判例兼,永明尉洪顯周祖考,故水使金光白,贈兵曹參判例兼,同知金載俊考,故牧使朴宗益,贈兵曹參判例兼,同知朴明煥考,以金勉柱爲內醫提調。
兵批,判書金思穆進,參判金履度病,參議嚴耆入直進,參知未差,前同副承旨柳畊進。啓曰,全羅右水使今當差出,而擬望之人乏少,他道守令,竝擬,何如?傳曰,允。以李甲會爲宣傳官,李英植爲都摠經歷,沈有祖·柳相奎爲訓鍊主簿,洪羲膺爲文兼,尹芮圭爲全羅右水使,大護軍李祖承,護軍徐美修·閔耆顯·尹序東·李始源·李肇源·申大謙,副護軍申絢·柳畊·趙得永·李羲甲·洪聖禧,副司直金孝秀,以上竝單付。
柳畊啓曰,坐直無人,今日政新除授承旨,竝待下批牌招,以爲推移入直之地,何如?傳曰,允。
金蓍根,以吏批言啓曰,南部令申秉權呈狀內,矣身素患痰癖之症,復發之中,毒感添劇,旬日之內,萬無供仕之望云,身病旣如是,則有難强令察任,改差,何如?傳曰,允。
金蓍根,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
金蓍根,以國葬都監儀軌廳摠護使意啓曰,今番本都監堂郞別單中,表石所監造官奉常寺主簿洪達勛,以奉常寺奉事,誤書入啓,至承陞六之命,臣之矇然不察之失,不勝惶恐,而原別單改付標以入之意,敢啓。傳曰,知道。
金蓍根,以迎接都監言啓曰,卽者勅使離發館所出去矣,敢啓。傳曰,知道。
金蓍根,以迎接都監言啓曰,勅使已踰沙峴,臣等退去之意,敢啓。傳曰,知道。
金蓍根,以迎接都監言啓曰,本都監郞廳持茶禮床,馳往高陽站,依例傳給之意,敢啓。傳曰,知道。
金蓍根,以兵曹言啓曰,傳曰,宣傳官李馨秀,令兵判決棍十五度,湖沿充軍事,命下矣。謹依傳敎,龍虎營拘留罪人李馨秀,決棍十五度,公忠道海美縣充軍,定驛子押送之意,敢啓。傳曰,知道。
乙丑閏六月初七日寅時,上詣慕華館。送勅入侍時,行都承旨徐美修,行左承旨閔耆顯,左副承旨徐有榘,右副承旨申絢,同副承旨柳畊,記事官徐淇修,假注書鄭觀綏,事變假注書趙鐘永,記事官白致樂,別兼春秋徐有恂,直閣洪奭周,待敎朴宗薰,以次侍立訖。上具布裹翼善冠·布袍·布裹烏犀帶·白皮靴,乘輿出宣化門·協陽門·肅章門,至仁政門外,左通禮跪啓請降輿乘轎,上乘轎,出進善門·敦化門,左通禮跪啓請駕少駐。又啓請進發,至慕華館降轎所,左通禮跪啓請降轎乘輿,上乘輿。左右通禮前導至幄次,左通禮請降輿,上降輿入幄次。以司謁口傳下敎于承旨曰,問安勿爲之。又敎于宣傳官曰,落燈取稟,依例擧行。又敎曰,勅使自館所離發,今至何處與否,申飭傳語軍,續續知入,令兵判申飭,宣傳官承命擧行。少頃,勅使至作門外,放砲應號訖,左通禮跪啓請出次乘輿,上乘輿。左右通禮前導,至降輿所。跪啓請降輿,上降輿。承旨前導至階上,引禮引上·副勅亦至階上。上使譯官通事金在洙·邊鎬,傳語于兩勅曰,請兩位大人先陞。兩勅曰,請國王先上。又使通事先陞,兩勅答曰,請一齊兒同上。又使通事,請以次序陞階,兩勅答曰,聞命矣。仍陞階上,入西幄次東向立,勅使入東幄次西向立,上使通事傳語于兩勅,請行再拜禮,勅使曰,不敢當。又請揖禮,兩勅答曰,聞命矣。引儀曰,揖,上先與上勅相揖,次與副勅相揖,仍請就椅,上御西邊素椅上,兩勅分坐東邊漆椅上。館伴堂上韓用龜進前奏曰,勅使跟役,自前或有先饋之例,今番則何以爲之乎?上曰,依此爲之。仍敎御前通事徐有榘·李好敏,譯官通事金在洙·邊鎬·尹春咸·方世洪,分詣兩勅椅前傳語曰,日熱如此,僉大人氣候,何如?兩勅曰,公館妥當,供給周全,將息甚便,豈勝感激?仍請國王氣候,何如?上曰,館所凡節,非不申飭,必有齟齬之患,而今乃以此爲謝,還用愧赧。兩勅曰,館所凡百,極其齊全,此是軫念所賜,實在感激,的了不的,雨勢如此,或者賜茶,則恐有遲滯之慮,請勿下念。上又令傳語曰,禮也不可廢。兩勅曰,感激是感激,一則是國王勞動不安,一則是行程遲徐可悶,請此告退。畊進前曰,侍衛軍兵雨具,何以爲之乎?上曰,姑令雨具,待還宮時撤去,可也。仍命通事,又請茶禮,兩勅曰,盛敎縷縷,謹當聞命。上命絢·美修行茶禮,如明政殿茶禮儀,令通事傳語曰,茶禮雖草草,必爲擧箸也。兩勅曰,茶果整齊,勤意至此,敢不盡量,期以飽德?又令傳語請撤床,兩勅曰,狠好狠好,遂命撤床。仍令傳語曰,通官以下賜茶,何如?兩勅曰,是。美修進前曰,上·副勅茶禮床,自前有輸送高陽站之例矣,今番則何以爲之乎?上曰,依前爲之。仍命賜茶於通官處,通官五人,飮茶後進前跪謝。上令通事,又傳語曰,主人之誠意未篤,留館數日,使蓋旋返,瞻悵之外,尤切慙歎。上勅曰,再三挽留,實在感激,雨勢如此,就此告辭。副勅曰,昨日臨館之敎,尤可感謝,雨水如此,請此告歸。上曰,雨勢如此,日雖稍晩,姑觀晴意發程,似好矣。上勅曰,潦天避雨,勢所難免,且況雨脚不至大霔,趁此發行,是望是望。副勅曰,當此暑節,安能避雨?陰涼有勝太陽曬着,趁雨未甚,早早還發,幸甚幸甚。上又令通事,更致少徐之意。兩勅曰,勤敎如此,敢不仰體?但蒸熱若此,國王勞動已至多時,實在不安,長路作行也,有盡日冒雨之時,且況日勢已晩,復命要緊,惟願早發。上曰,僉大人之行,仰體皇上德意,曲軫小邦,專務除弊,接見之間,應行之節,亦多減省,感謝則深,而其在主人之心,誠爲不安矣。上勅曰,皇上眷遇貴邦,迥越尋常,俺等敢不仰體德意,宣揚皇恩?沿路略箇停免,亦係照例而已,何足提敎?副勅曰,沿途上不敢貽弊也,是對揚皇上軫念貴邦之德意,何必以此提敎?上曰,今當相別,尤難爲懷,惟願愼旃行李。仍請行拜禮。兩勅曰,拜禮前旣不行,今何敢當?上曰,兩位大人是皇差,又是客,其在敬重之道,何可無一番拜禮乎?兩勅曰,復命時當以貴邦感祝皇恩之意,將欲面奏,拜禮斷乎不可。請行揖禮。兩勅曰,今當告辭,不勝悵然,雨勢如此,請此留駕,幸勿階端相送。上曰,禮也不可廢,至階上東向相揖,兩勅亦西向立,以次相揖,兩勅仍乘轎離發,上命招通官等,令通事,下諭曰,其間善爲留接於館所乎?須好好歸去也。通官等皆跪膝稱謝,仍隨兩勅去。上乘輿,敎畊曰,還宮下嚴,以吹代行,宣傳官承命擧行。畊曰,臣方以殿宮問安下直矣。上曰,唯。耆顯曰,伴送使京畿監司處,有留待之敎矣,使之待令于何處乎?上曰,乘轎所待令,可也。左通禮跪啓請降輿乘轎,上乘轎,仍命伴送使·京畿監司入侍。伴送使徐榮輔,京畿監司金達淳,進伏轎前。上曰,所過沿路,須使無弊,可也。命退,榮輔·達淳卽先退出。駕轎進發至草井前路,命左列考喧都事李海魯拿入。上曰,日昨與俄者,屢番飭敎,則駕後咫尺,至有擊錚,而不爲禁察,何也?海魯曰,惶恐死罪,無辭可以仰達矣。上曰,姑爲參酌,拿出,可也。宣傳官李東善承命擧行。駕至新橋前路,又命左右列考喧都事更爲拿入。上曰,左列都事,則飭敎未幾,卽又犯罪,尤極無狀,其委折直告也,右列都事,則日昨以擊錚事,新承飭敎,則今日又不禁喧,何也?且以羅將言之,駕前只有一二名,何也?海魯曰,出宮時點考,則合爲二十名矣。上曰,然則左右列羅將,不過數人,何也?仍命巡令手,使之點考後,宣傳官李東善奏曰,點考則左列羅將,只有五人,右列羅將,亦只八人云矣。上曰,爾等若常時約束羅將,則渠何敢如此乎?竝命依法。又命宣傳官曰,右列都事,則雖未禁喧,右列中旣無今日擊錚者,姑爲安徐,左列都事則擧行,可也。宣傳官承命擧行,右列都事李度天,待左列都事決棍後,竝爲拿出,左列都事,決棍三度後拿出。駕發至崇禮門外,畊問安復命。駕由崇禮門,入敦化門·進善門·建陽門·明政門,入賓陽門·集瑞門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂翌日問安。答曰,知道。
大殿,朝廷二品以上·六曹堂上單子問安。答曰,知道。
朴宗正啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于尹命烈曰,藥房提調有闕之代,令該曹口傳差出。
吏曹口傳政事,以金勉柱爲內醫院提調。
傳于尹命烈曰,都承旨·左承旨·右副承旨許遞,前望單子入之,待下批,牌招察任。
傳于尹命烈曰,右承旨·同副承旨許遞,前望單子入之,待下批,牌招察任。
承旨前望單子入之,朴宗正·任厚常落點。
尹命烈啓曰,臣與右承旨金熙周,伴直矣,纔已許遞出去,伴直無人,右副承旨朴宗正,卽爲牌招,何如?傳曰,允。
朴宗正啓曰,行大司憲李直輔,掌令宋稚圭,在外,執義柳台佐,掌令鄭時善,牌不進,持平鄭祖榮·洪冕燮,未署經,監察茶時之意,敢啓。傳曰,知道。
以大司諫安策,正言權烒,執義柳台佐,掌令鄭時善,牌不進罷職傳旨,傳于朴宗正曰,推考傳旨捧入。
尹命烈,以禮曹言啓曰,今閏六月初十日大殿痘候平復,頒敎陳賀時,王大妃殿·中宮殿·惠慶宮,百官進箋文·表裹儀注,直爲書入各殿宮之意,敢啓。傳曰,知道。
尹命烈,以宗簿寺提調意啓曰,璿源譜略,待因山後修改可也事,命下矣。令日官推擇,則今閏六月十九日爲吉云,以此日擧行,而在前修正之時,或有設廳之例,或有自本寺擧行之例,今番則何以爲之?敢稟。傳曰,自本寺擧行。
尹命烈,以敦寧府言啓曰,大行大王大妃殿加上尊號與徽號·諡號,卽當紀載於御牒及王妃世譜,依例修正次,設廳之意,敢啓。傳曰,自本府擧行。
金蓍根,以備邊司言啓曰,朝家之設官置法,各有所掌,部官之職,不過掌其管內警守,檢驗道路·橋梁及坊里居民非法等事,雖有非法之民,自斷之外,不可不嚴囚照律者,則報聞京兆,文移秋曹,自來法意,極爲嚴峻,至於各司拘留,先朝飭禁,何如?而近來部官聽理徵債,無異法司,生民困苦,不一其端,此外又有所聽聞之可駭者,南部令申秉權以例問節扇推給事湖南界首邸人屢爲捉致,或杖或囚云,故自本司査實,則一無差爽,其爲犯科之罪,不可以事屬微細,有所容貸,爲先汰去,以爲懲他之道,以京兆言之,難免不飭之責,當該堂上,從重推考,何如?傳曰,允。
尹命烈,以奉常寺都提調·提調意啓曰,東籍親耕田所種皮黍打作,則所出爲二石十二斗之意,敢啓。傳曰,知道。
兵曹啓目粘連,觀此全羅右水使吳載光狀啓,則本營城堞公廨軍器舟什,年久破傷,虞候尹勉鎭,到防屬耳,銳意修擧,城堞修築蓋灰,公廨重建或修葺,軍器新備或修改,舟什櫓椗之屬,一竝措備,其在激勸之道,合有褒賞之典,令該曹考例稟處亦爲白有臥乎所,虞候尹勉鎭,多辦財力,城堞公廨軍器舟什新修繕,數旣夥然,考據前例,似當施以加資之典是白乎矣,係于恩賞,不敢擅便,上裁,何如?判付啓,依回啓施行爲良如敎。
右參贊李義弼疏曰,伏以,光陰迅駛,孝安殿因封永閟,虞卒奄過,伏惟聖慕靡逮,益復如新。庚暑方盛,法駕屢動,而鑾蹕穩旋,玉體彌康,中外欣忭,曷有其極?仍伏念,臣猥以衰朽之質,冒叨敦匠之任,雖幸及期竣事,得免僨誤,然終事之地,彈竭報效,乃人臣之常分,則設令臣眞有可記之勞,固無足稱,而況臣才智短拙,無所幹當,雖尋常按例之事,亦皆仰成於諸僚,苟然充數,伈伈隨後而已,而且當廞衛將啓,本任又遞,區區微誠,亦未畢伸,則今玆進級之恩,尤是罔功之賞,臣豈敢不思朝家嚬笑之重,不顧臣身辭受之義,遽然冒膺,而適忝陪衛之班,未敢言私,冒沒肅命,然仍因蹲冒,若固有之,有愧廉防,敢陳短章,仰崇嚴。伏乞聖明,俯垂諒察,收還臣新授資級,以重公器,以安私分,千萬幸甚,臣無任云云。答曰,省疏具悉。卿其勿辭行公。
大護軍曺允大疏曰,伏以,日月不淹,孝安殿因封永閟,虞卒已畢,伏惟我聖上孺慕靡逮,益復罔極,臣民痛廓,中外同情。仍伏念,臣自來情勢,不比恒人,束帶赴公,非所可論,而第緣山陵終事,敦匠義重,雖不得不黽勉承膺,粗效微忱,而竟因儐接之行,未卒祗奉之役,遙瞻菆塗,不勝悲觖。迺伏奉別單判下者,臣名亦入於論賞之列,臣於是愴霣惶愧,無所容措。噫,縱使臣終始奔走,眞有勞勩,此卽人臣之常分,初無功績之可紀,而若臣則始未嘗行公於京司開局之日,末不得卒事於廞衛卽遠之辰,比諸僚堂,董功最少,至於哀冊書進,尤不過濡毫之小技,而竝被陞秩之典,混廁酬勞之科,臣心恧蹙,姑無論已,豈不有欠於聖朝嚬笑之政乎?間緣復命,雖已祗肅,仍因蹲冒,實關廉防,且臣於昨夜,伏承藥院恩除,職忝保護,義在竭蹶,而第臣情地之臲卼,猶夫前日,疾病之沈篤,又在目下,蠢動供仕,斷無其望,況臣於是任,自劃有素,尋常步武,尙不忍更向本院,則不待臣言之畢,庶蒙聖明之俯燭矣,玆敢略控短章,仰瀆宸嚴。伏乞聖慈,特垂鑑諒,亟收臣新授資秩,兼解臣內局重任,仍令選部,勿復檢擬,以重賞典,以安私分,千萬幸甚,臣無任云云。答曰,省疏具悉。卿其勿辭,藥院之任,許遞。
上在昌德宮。停常參·經筵。
惠慶宮進服香薷正氣散,自今日停止事。榻前下敎
金蓍根啓曰,行大司憲李直輔,掌令宋稚圭,在外,執義柳台佐,掌令鄭時善,呈辭,持平鄭祖榮·洪冕燮,未署經,監察茶時之意,敢啓。傳曰,知道。
金蓍根啓曰,事變假注書趙鐘永身病猝重,勢難察任,今姑改差,何如?傳曰,允。
趙鐘永改差,代以李永昆爲事變假注書。
李永昆有頉,代以李彦淳爲事變假注書。
金蓍根啓曰,卽者刑曹郞廳來言,再昨日動駕時,衛外擊錚人等,例於三日內,刑推捧供以入,而適値停朝市,不得用刑,待無故日擧行云矣,敢啓。傳曰,知道。
金蓍根,以備邊司言啓曰,明日陳賀,乃是千一之盛擧,其在飾喜之道,宜體同慶之情,卿宰·侍從中時無職名人,竝令該曹,口傳付軍職,使之參班,何如?傳曰,允。
兵曹口傳政事,護軍徐瀅修,副護軍金會淵·金熙周·元在明,副司果李龜雲·李元八·高宅謙·柳河源·李東冕·洪秉臣·李海淸·李廷倫·金星甲·洪光一·尹魯東·鄭宗魯·金驥燦·李潮·柳鎭澤·尹在陽·趙秀民·吳鵬南·尹奎範·李泰賢·崔禧延·崔履亨·閔致載·李顯秀·洪命周·姜時煥·權文度·鄭淳民·任俊常·任㸁·韓永建·鄭取善·朴孝成·崔璧·李秉烈·李惟來·閔慶世·鄭繼忠·李之珩·韓啓玉·吳大坤·金光遇·尹之鉉·申思贊。
承旨前望單子入之,朴宗來·韓永逵·任厚常落點。
朴宗正,以承文院都提調意啓曰,瀋陽使行表咨文査對之時,本院提調不可不多數備員,以爲推移進參之地,兼戶曹判書趙鎭寬,行議政府左參贊趙尙鎭,大護軍曺允大,工曹判書李翊模,吏曹參判韓用鐸,行護軍李始源,竝承文提調還差,行護軍徐美修·李肇源·朴宗慶·李普天·金履永·李庚運,工曹參判金在昌,兵曹參判金履度,行護軍閔耆顯·尹序東,竝承文提調差下,使之察任,何如?傳曰,允。
朴宗正,以內醫院提調意啓曰,瀋陽問安正使領中樞府事李秉模入往時,隨往御醫朴烇騎·卜馬各一匹,書員崔興麟所騎馬一匹,藥材載持馬一匹及賜米衣資等物,依例磨鍊題給,何如?傳曰,允。
上在昌德宮。停常參·經筵。
初九日夜,自五更至初十日開東,灑雨下雨,測雨器水深二寸四分。
藥房提調金勉柱,副提調朴宗來啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味六和湯,自明日停止事。榻前下敎
惠慶宮進服加味六和湯,自今日一貼式煎入事。榻前下敎
金蓍根啓曰,備邊司郞廳來言,今日賓廳日次,而陳賀相値,不得來會云矣,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,頒赦爲之事,命下矣。未承授推考傳旨,自本院依例爻周之意,敢啓。傳曰,知道。
朴宗來啓曰,吏曹郞廳來言,百官加下批政事,取稟。傳曰,當日爲之。
傳于朴宗來曰,永明尉洪顯周百官加親授。
傳于朴宗來曰,長番內官金祐章·金命甲百官加親授。
朴宗正啓曰,義禁府都事來言,今日頒赦時,赦單子當爲修入,而判義禁金思穆受由,知義禁李勉兢,同義禁趙德潤俱有身病,同義禁吳泰賢呈辭,次堂例不得擧行云,何以爲之?敢稟。傳曰,竝許遞,今日政差出。
有政。吏批,判書黃昇源進,參判韓用鐸牌不進,參議鄭東觀牌不進,行都承旨朴宗來進。以閔耆顯爲禮曹參判,趙得永爲兵曹參知,韓晩裕爲判義禁,金履度爲知義禁,金在昌·尹序東爲同義禁,徐榮輔爲同經筵,洪受浩爲司僕正,申獻周爲南部令,李德謙·金相儼·李一愚爲監察,權傛爲宗簿主簿,金永年爲假監役,徐有本爲童蒙敎官,元永胄爲鐵原府使,李基岳爲興海郡守,尹魯東爲掌令,尹光厚爲漢城主簿,趙錫福爲司饔主簿,李命翼爲內贍主簿,同義禁單金履度,假監役金載春,司饔奉事金在粹,相換,永明尉洪顯周通憲今加奉憲,百官加親授,中官金祐章嘉義今加資憲,金命甲通政今加嘉善,已上百官加親授。
兵批,判書金思穆受由,參判金履度病,參議嚴耆入直進,參知未差,右承旨金蓍根進。百官加下批。
朴宗正啓曰,今日頒赦時,禁府赦單子,當爲修入,新除授金吾堂上,竝卽牌招,以爲擧行之地,何如?傳曰,允。
朴宗正啓曰,判義禁韓晩裕,同義禁金履度·金在昌牌不進推考傳旨,今方捧入,而赦單子修入命下之後,如是違牌,事甚未安,竝更牌招,何如?傳曰,允。
朴宗正啓曰,判義禁韓晩裕,同義禁金履度·金在昌,再牌不進推考傳旨,今方捧入,而赦單子修入命下之後,連事違召,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
朴宗來,以吏曹言啓曰,在前頒赦時,例有別歲抄書入之事矣,今番則何以爲之?敢稟。傳曰,書入。
朴宗來,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,依例書入。
任厚常,以禮曹言啓曰,合慶庭試,卒哭後稟旨擧行事,已爲啓下矣。在前庭試,有有初試設行之例,或有除初試設行之例,而若以除初試設行,則有卽日放榜之例,或有擇日放榜之例,今番則何以爲之,而日字以何間推擇乎?敢稟。傳曰,與平復慶科合設,以九月旬間擇入。
任厚常,以禮曹言啓曰,大殿痘候平復之慶,旣已祗告廟社,頒敎八方,設科飾慶,乃是應行之典,謹稽謄錄,則肅廟朝甲午年上候平復,當宁壬戌年疹候平復慶科,皆以增廣設行矣。當此無前大慶,別設增廣,恐不可已,今番慶科,以增廣設行,何如?傳曰,以庭試磨鍊。
尹命烈,以戶曹言啓曰,今番勅行時,上·副勅元禮單,例贈·別贈贐行·都求請,貿去,別求請及通官以下元禮單·賞給·都求請,貿去,別求請各項物種,或折銀,或以本色持去,故元數中區別懸註,別單書入之意,敢啓。傳曰,知道。
尹命烈以宣惠廳言啓曰,壯勇營撤罷之後,本營所置木物及內弓房軍物,雖未及移送他所,而外此廨宇庫舍,專屬於惠廳,放本廳穀物之見今留置者,爲萬餘包矣。卽自內需司,謂以庫舍之有裕,輸置本司之木布本廳筦庫者,不勝駭惑,據理防塞,則慢若不聞,入置庫中,蓋京司公廨,各有主管,如欲借接,固當文移往復,待其許施,然後始可入接,而今無一言往復,許多木布之直爲輸置。揆以事體,已極可駭,而況內司外司,事面自別,雖曰分置各庫,便是通用一司,則出納周旋之際,實多難便之端,移來木布,使之還爲輸去,以爲嚴內外杜後弊之地,何如?傳曰,允。
金蓍根,以都摠府言啓曰,今日入直內三廳武兼禁軍及軍兵等,當爲中日習射,而陳賀相値,不得爲之之意,敢啓。傳曰,知道。
兵曹判書金思穆疏曰,伏以,天佑我東,慶溢宗祊,賀儀載擧於是日,群情胥忭於匝域,仍伏念,臣冒膺重任,居然四朔于玆矣。始以怵迫嚴命,黽勉一肅之計,終歸因仍蹲據,壞却四維之科,放倒之誚,無以自解,間値因封纔過,虞卒未訖,此時瀆撓,分所不敢,徊徨泯默,一味尸居,而若其乞遞一念,不啻若行者之望歸,縛者之求解也。矧又閱月供劇,宿祟添劇?外兆之現,則吐衄頻作,內傷之極,則胸膈痞悶,榮衛銷鑠,神精昏錯,遇事而每多遺忘,臨政而茫無甄別,如或許久盤礴,貪戀不去,則畢竟僨敗,可立而俟。其將再誤旣僇之身名,重孤特畀之隆眷,一己之顚沛,縱不足恤,而竊恐仁天憫覆之德,亦必有始而無終,臣豈忍爲是哉?方擬申暴血懇,冀釋重負,迺於此際,伏奉日前所下傳敎,以臣名忝敦匠之列,混被晉秩之恩,益不勝驚感愧恧之至。臣於是役,旣遞復仍,疾病半之,計其實仕,曾未數朔,則有何可紀之勞,而蒙此濫叨之寵哉?雖因事會,冒沒祗肅,而惶蹙之忱,歷日靡定,玆敢略控情實,仰瀆崇嚴。伏乞聖慈,曲賜鑑諒,亟遞臣中權之任,收還臣新授之資,以重公器,以安私分,千萬幸甚。臣無任云云。答曰,省疏具悉。卿其勿辭,調理行公。
掌令鄭時善疏曰,伏以,臣義重赴哭,情切參賀,自鄕上來,已過數旬,而掌憲新除,忽下於夢想之外,病伏旅邸,罪犯違傲,只日夕兢惶,恭俟嚴命而已。際接家信,則臣之老母,素患痰癖之症,當暑添劇,一倍奄奄,病中所言,願與相見,臣自聞此報,心神飛越,按住不得,玆敢忙陳短章,徑尋鄕路。伏乞聖慈,亟遞臣所帶之職,仍治臣擅行之罪,以肅朝綱,以安私分焉。臣無任云云。省疏具悉。本職許遞。
敎中外大小臣僚·耆老·軍民·閑良人等書。王若曰,寡人有疾憂,普切於擧朝,皇天降庥喜,乃瘳於翌日,玆實宗社之洪慶,迺與臣民而共休。顧予眇少之躬,叨此艱大之業,祖宗付畀之至重,小子罔敢自輕,寒暑節宣之或乖,聖人厥有所愼,時則値哀遑之際,戒尤切保嗇之方,徽音永閟於簾帷,嗟攀號之靡逮,慼容方疚於苫塊,懼榮衛之有愆,豈意痘疹之熾延,以致禁籞之浸及?一氣流遍,雖或干於深嚴,百靈護扶,尙罔害於興寢,祥徵自著於癍顆,宛明珠抱日之光,眞元不藉於刀圭,豈甘露回天之力?院直式遵舊例,寧貽殿宮之惟憂,庭候不逾浹旬,庶副朝野之顒祝。幸荷列聖之默佑,遄見諸症之夬間,日期靡差,譬若瓜熟而蒂落,天和斯復,霍然霧捲而雲消,想肅祖聖痘之歌,幸復見於此日,御寧考康復之所,慶實孚於昔年。玆誠史牒上所稀,豈人力之攸及?孰謂帝王家自別,寔天命之庸申,喜勿藥而慈心始寬,休無疆而輿情胥悅。惟昔疾良已之會,卽寶命維新之期,邦籙增鞏於迓休,爰有飾喜之故事,群情擧切於同慶,宜推廣惠之常規,嚴廬當宅恤之時,愴尤增於此際,禮官建守經之議,言有槪於予心,玆當處告之先行,爰命渙誥之差退,保佑寔荷於陟降,敢緩淸廟之修禋,儀節無礙於後先,姑徐大庭之稱賀,迺於因封禮畢之後,誕擧多方播告之儀。布德行仁,與之更始,衍慶施惠,寔有故常,天德之德曰生,旣昭蘇於品物,雷雨之澤作解,宜盡滌於垢瑕。自本月初十日昧爽以前,除謀反大逆·謀叛子孫·謀殺毆罵祖父母父母·妻妾謀殺夫·奴婢謀殺主·謀故殺人魘魅蠱毒,關係國家綱常,贓汚·强竊盜外,雜犯死罪以下,徒流付處,安置充軍,已至配所·未至配所·已發覺·未發覺·已決正·未決正,咸宥除之。敢以宥旨前事相告言者,以其罪罪之。在官者各加一資,資窮者代加。於戲,孚號所以聳群聽,稱慶所以章神祐,膺九五之敷錫,箕疇曰康,期億兆之昭明,堯民於變,故玆敎示,想宜知悉。藝文提學黃昇源製進
上在昌德宮。停常參·經筵。
任厚常啓曰,合辭方張之時,憲府無詣臺之員,事甚未安,除在外·陳疏·未署經外,呈告人員,卽爲牌招,何如?傳曰,允。
傳于朴宗正曰,諸承旨持公事入侍。
傳于朴宗正曰,不爲仕進承旨竝牌招。
注書徐淇修病,代以洪起燮爲假注書。
韓永逵啓曰,明日親臨方物看品處所,以何處爲之乎?敢稟。傳曰,以便殿爲之。
傳于朴宗正曰,今日夕上食當親行,該房知悉。
朴宗正啓曰,今日夕上食親行時,通禮不爲待令,至有假通禮替行之擧,揆以事體,萬萬駭然,所當重勘,而本院請推之外,無他可施之罰,何以爲之?敢稟。傳曰,推考。
傳于韓永逵曰,左承旨·右承旨許遞,前望單子入之,待下批牌招察任。
承旨前望單子入之,金宗善·李肇源落點。
韓永逵啓曰,新除授行左承旨李肇源,時在京畿楊州地,斯速乘馹上來事,下諭,何如?傳曰,允。
韓永逵啓曰,卽者戶曹郞廳來言,明日瀋陽使方物御覽看品時,判書當爲進參,而方在受由中,不得擧行云,何以爲之?敢稟。傳曰,待開門牌招。
任厚常啓曰,判義禁韓晩裕,同義禁金履度·金在昌,三牌不進推考傳旨,今方捧入,而赦單子修入命下之後,連違召命,無意承膺,事體所在,極爲未安,所當更請牌招,而係是一日四牌,何以爲之?敢稟。傳曰,疏批未下外,竝更爲牌招。
任厚常啓曰,判義禁韓晩裕疏批已下,卽爲牌招,何如?傳曰,允。
獻納金相休啓曰,臣姿性庸下,才識鹵莽,淸朝耳目之任,萬無堪承之望,而間因孝安殿享官之役,旣入闕中,雖不得不冒昧肅謝,而因仍蹲據,斷無是理,第緣未署,不敢辭避,玆者邦慶無前,恩資特加,旣免郞階,除署有例,不稱之實,始可自列,而況於合啓之中,又有袒免之親,區區私義,有不可隨衆聯參,從前如臣情勢之類,特推敦尙風敎之政,竝蒙體諒,輒許鐫改,玆敢冒死來避,請命遞斥臣職。答曰,依啓。
持平洪冕燮啓曰,臣於見職,虛縻多日,而特以格例所拘,未效一日之責,今則署經無礙,天牌儼臨,義急懲討,分宜竭蹶,而第於合啓中履猷諸子事,屬雖疎遠,義難聯參。以聖朝敦親之化,在前如臣情地,輒蒙體諒之恩,今臣處義,宜無異同,請命遞斥臣職。答曰,依啓。
正言李致祜啓曰,臣姿性庸愚,見識空疎,淸朝耳目之任,豈有一分堪承之望,而一肅恩命,祗緣怵畏,因仍冒據,斷無是理。間在未署之中,不敢爲辭避之計。迺者遭値無前之慶禮,恩階特加,除署有例,不稱之實,今可以自列。且臣之同姓之親,名在合啓,區區私義,有難聯參。從前臺臣之如臣情勢者,特蒙敦倫之化,擧獲體諒之恩矣。玆敢冒眜來避,請命遞斥臣職。答曰,依啓。
朴宗正,以山陵都監儀軌廳摠護使意啓曰,本都監區劃物力中,用餘錢一千三百兩,還送戶曹之意,敢啓。傳曰,知道。
金宗善,以兵曹言啓曰,本曹佐郞李英埴,身病猝重,屢度呈狀乞遞,宿衛重地,不可久曠,今姑改差,何如?傳曰,允。
金宗善,以備邊司言啓曰,曾以京司上納情費之過濫,前後飭敎,何等嚴截,而向聞司圃署收稅米捧上之際,下屬輩稱以補縮,恣意侵漁之數,幾爲元稅之半。傳說狼藉,聞甚駭然。自本司査實,則果不爽實,故仍以不敢如前濫觴之意,分付矣。該署提調,謂以處義,入庭之米,今過一朔,任置不捧云。廟堂之一番査問,輒皆處義,則焉有隨事董飭之本意哉?揆以事體,不可一向曲恕。司圃提調李義弼,罷職,該署濫捧之下吏,令攸司從重科治,以懲日後,何如?傳曰,允。
右議政李敬一疏曰,伏以,日月迅駛,孝安殿卒哭奄過,伏惟聖孝哀慕,冞切罔極。竊伏念,年至則退,垂訓禮經,乞骸之請,備載史傳。蓋人臣從仕者,年屆七十,則膂力旣愆,精爽衰耗,無以奔奏率職,故下之所以乞退者,非出於飾虛讓,而沽美名也,實自量其精力之不足以擔荷也。上之所以許施者,亦非出於少盡力而老棄身也,卽矜其耄而遂其願也。臣本以菲才下品,倖占一第,通籍以來,特蒙先大王不世之恩造,淸銜華選,靡不兜攬,內外揚歷,罔非踰濫。節次推遷,居然滾到於八座之列,恩深河海,報蔑塵刹,每一循省,愧汗浹背。逮夫弓劍莫攀,螻蟻未褥,則惟當以筋力奔走,爲一半分追報之義,而其奈犬馬之齒,已踰七耋,崦嵫景迫,杜門視蔭,雖在少壯,亦不猶人。況今耋及衰頹,尤何能備數於百執事之末也?臣於再昨年,已滿此限,宜陳引年之懇,而夏初卽除憲長,旣削旋仍,拖至經歲,雖欲陳懇,其勢末由。昨歲則又當我殿下躬攬庶政之會,義不敢遽然告退,淟涊盤礴,泯默遲徊。忽於千萬夢想之外,伏奉不敢當之命,刳肝瀝髓,屢暴衷懇,而未蒙天日之俯燭,遂膺匪據之任,備數廊廟之上,伴食之誚,紙糊之譏,爲四方之所嗤點者,歲已一周矣。臣雖逃遁不得,强顔隨逐,而自揣涯分,夢魂猶驚,丐退一念,如縛求解。今歲之初,擬徹陳懇之章,奄遭大恤,號擗趨奔,凡係私懇,不遑暇及。今則因封已成,終事禮畢,聖候康復,肇稱大慶,縟儀載擧,群情胥忭,臣始可以言私矣。臣於引年乞休之外,尤有情私之萬萬煎迫者,臣母今年爲八十有二,而素抱貞疾,劇歇無常。臣於年前從宦之時,則臣有一弟,藥餌之供,與臣共之。故雖或離側,而臣心少弛,再昨年遽見終鮮之慼,自其後或値母病添劇之時,而臣若在公,則扶護之節,無以省視,煎灼之私,尤倍前日。臣情到此,吁亦慼矣。夫親年七十則一子歸養,八十則二子歸養,九十則諸子歸養,乃是大典所載,不刊之法。臣今爲臣母之一子,則母年七十,尙可歸養,況踰八望九之年乎?臣之當退,不特禮防所許,卽我聖朝典章也。惟我聖上,若惻然垂念,則想不待臣言之畢,而快賜矜許矣。從古人臣之休退者,或曰,去國而長往,或曰,堯·舜之便訣。臣則本是世祿之裔,又非草莽之跡,自有喬蔭之世守,旣無桑鄕之可歸,雖奉朝請之後,惟當不離輦轂之下,凡於起居之班,舞蹈之列,無不與焉。則鳧雁之來去,不足多少於江湖,而狗馬之戀結,亦當時伸於軒墀,所以與諸臣異者,特假之以三字銜耳,玆敢披瀝肝血,仰瀆崇嚴。伏乞聖慈,天地於臣,父母於臣,諒臣衰朽之實狀,哀臣懇迫之至情,特命遞改臣職名,仍許臣休致之請,俾得以全保餘生,歌詠聖澤則雖死之日,猶生之年也。臣無任云云。答曰,省疏具悉卿懇。予方恃卿而毗卿,卿何遽勇退?觀於卿之近日供仕,卿之筋力與老親之康寧可知。卿勿思去,益自勉勵,輔予不逮。所請不允。仍傳于韓永逵曰,此批答,遣史官傳諭于右議政。
兼戶曹判書趙鎭寬疏曰,伏以,日月不淹,孝安殿虞卒已畢,臣民廓隕,曷有其極?天道流行,繼之以吉祥,聖痘頒慶,乃今誕擧,此實東方再昌之會,而光啓我萬億年無疆之休,時月愈久,歡忭益新,猗歟盛矣。仍伏念,臣於見職,夫豈力所堪,而病所强哉?特以受任於終事之地,蒙仍於延接之際,含恩怵義,抵死竭蹶,誠不覺疾之在體,而亦不敢於言私。今也喬封役訖,梁館使歸,非長髯之攀輀,而恩侈錫駟,愧跛者之迎客,而禮卒致餼,賞於何有,罪則倖逭,臣始可以陳懇矣。臣受氣綿薄,不及中人遠甚,而家有老母,不能稱病,亦未嘗數數請告於朝廷者,以塵刹報恩,在於奔走故耳,非眞不病而然也。不幸首夏之初,又病左脛,時時震掉,發輒顚蹶,醫言此風家之前茅,不治將深,臣亦自視爲危,雜試湯焫,而只緣職務在身,屢失調治之機。至於近日,症勢益肆,動於脛者及於膝,過膝以往,神精怳惚,四體委地,如昏窒然,始則數日而一作,今乃一日數至。或謂之痱,或謂之脚氣,其名雖殊,咸屬於風,風之爲祟,長於百病,一發之後,固難責效於針藥,而竊自有情急者。臣母篤老心弱,撫護臣尙如嬰兒,見臣之病,過加焦灼,忘寢與食,日夕勸臣以解官,調汝之病,解吾之憂。臣之病源旣深,藉令解官,豈望遄復,而臣母之憂則庶解於目前,此臣所大願也。且今都監俱罷,朝野多暇,而地部之劇,固自如也,寧容臣作一養痾之所,而臣於朝班衆會,病亦屢發,萬目所覩,皆知其不可强,則臣雖欲自掩醜態,淟涊蹲冒,亦何可得也?臣本以百無肖之身,歷事三聖人之朝,滿頭如絲之髮,皆恩造所涵,而夷考其事君行己之方,無一善狀,罪戾日積。惟聖度寬大,不加之誅,天監至昭,丕乃崇降疾殃,躝跚蹩躠,將不得爲平人樣子,實由臣才薄位隆,自速厥罰,俯仰悼歎,曷云可及?倘蒙我殿下終始生成之澤,許解重擔,得尋生路,息肩於簿書,安意於刀圭,賴天之仁,復蹈平地,則自今至死之年,皆殿下之賜,而庶得與老母,同祝聖人錫福之化。伏乞聖明,哀而憐之,亟遞臣見帶度支之任,俾重務毋瘝,殘喘得延,千萬幸甚。臣無任云云。答曰,省疏具悉。卿其調理行公。
行吏曹判書黃昇源疏曰,伏以,流光迅駛,孝安殿虞卒奄畢,伏惟聖慕靡逮,益復如新。迺者皇穹垂佑,大庭布誥載稱,宗祊無疆之慶,朝野忭祝,曷有其極?仍伏念,臣於向來,冒控血懇,冀蒙體諒,及承聖批,不惟不賜開允,至以重任不可無端遞解爲敎,臣於是,惝怳恧蹙,大失所圖也。臣白首垂死之年,猥玷冡宰重任,豈有一分堪承之望,而辭遜不獲,冒沒祗膺。旣經前冬大政,則固宜劃卽引退,以存銓家故例,而至于今仍因盤礴,淟涊不去者,是豈賤分之所敢安也?注措之平允,浮囂之彈壓,固非如臣愚陋下品,加以老朽昏謬者所可議到,而唯是一銓長之疊當兩大政,旣無近例之可援,則此爲臣今日去就之大防也。夫去就不苟,人臣事君之道,而臣雖無似,亦明時四維中物也。辭受去就之際,每見前輩淬礪勇決處,則輒中心激昂,必欲慕效者,亦秉彝好懿之常性也。人所逡巡,而己獨蹲據,則非但私心羞赧,而顔發騂也。有識者見之,必譏嘲四至,顧何敢甄別流品,進退庶僚也哉?臣非敢藉此爲說,以冀釋去目前擔負,自占優閒也。秉銓之臣,一政一注一動一靜,傍伺之疵議,不勝紛然,末俗之譊譊,自昔然也。臣所秉執,期於決去就者,誠以銓例之不可破壞,廉防之不可放倒也。苟於此漫漶而弁髦之,低徊不知自處,則桑楡殘照,受人蹲踏,必當殆無餘地,此臣之所大懼也。顧瞻周行公朝,夙望濟濟,觀於輿人之誦,公議所屬,自有其人,而必使老病垂絶之賤臣,擺脫格例,恬然冒當其不可當之大政,則國體之苟簡,私分之惶阨,當如何哉?臣聞匹夫之守,聖人不枉,此臣所以日夜蘄祝,惟願聖明之亟賜處分也。且臣狗馬賤疾,越添於邇來敲炎,每當公退,則委身床笫,昏昏如中酒人,有時省覺不分明,少或失其將攝,則臍腹之間,頑如石之癖積,衝激頃刻,有喘喘垂盡之形,蓋非一朝一夕之所祟也。以此病情,抖擻神精,磨勘許多注擬,萬無其望。以情以病,見帶銓任之便屬已遞之銜,較然明甚也。政月已過常定之限,而大政時擧行事件,一任委屬,病伏思惟,若添死罪。玆敢倩人構草,仰首鳴呼於天地父母之前。伏願聖慈,俯垂矜諒,亟令鐫改臣所帶銓衡之任,以尊國體,仍令重勘臣荐犯瀆擾之罪,以肅朝綱,不勝幸甚。臣無任云云。答曰,省疏具悉。纔過一都政,便皆思遞,則正卿雖盡爲吏判,必苟簡矣。卿所謂無疊當兩大政之例者,果是法典乎?予未知其可也,勿辭行公。
判義禁韓晩裕疏曰,伏以,吉日載涓,賀儀順擧,歡忭之悃,遠邇惟均,臣於昨者,猥陳驟陞之實,冀收新授之秩,亶出至懇,而未蒙恩許。繼伏承判義禁除旨,是秩之峻,何如,是職之重又何如,而豈容臣夤緣驟躐而得之哉?蚊山之負,不可强也,鵜梁之誚,所可畏也。亟乞鞶帶之褫,毋貽縉紳之羞,實爲臣今日道理,而抑有當遞之義,便作鐵限者。臣於昨年待罪議讞之任也,厚被人言,至今竦恧。伊後僚堂之復除是任者,皆引義蒙遞,今者知義禁李勉兢之引遞,亦以是也。人方以此遞任,而臣獨晏然進身,寧有是理哉?去就不可異同,廉防不可踰越,連犯違傲,祗切兢蹙,敢陳短章,仰瀆崇聽。伏乞特遞臣所叨職名,以重公器,以伸私義,不勝幸甚,臣無任云云。答曰,省疏具悉。卿其勿辭行公。
慶尙監司金羲淳疏曰,伏以,日月騖過,山陵甫畢,百神垂佑,縟禮將擧,回哀爲慶,群情胥抃。仍伏念,臣向以區區私懇,屢瀆崇嚴,此國體之所當斥也,私義之所當去也。而菲誠未格,兪音尙靳,臣誠惶霣莫知所出,而批旨之下,乃以相箚無可引爲敎,臣竊惟念,聖諭之及此者,蓋所以曉解臣愚滯之見也。臣方感惶之不暇,顧何敢復論此事,以傷事面也?然去就,士夫之大節也,義有所可引,有不可引,臣雖無似,無所引而引,臣豈欲爲之哉?況臣之妄言,卽臣之所自作也,法不當倖逭,事理然也。臣訟臣之罪,臣行臣之義,於相箚何有乎哉?且念,上之所以再授焉者,非以其無過也,臣之所以復叨焉者,非以其無愧也。則授之爲何義,受之爲何名?臣實左右顧,而莫省所當。竊恐朝家所以處臣者,未免涵貸之太寬,而臣無足以當此異數,則彌增其懼悚而已。今若認匪據爲固有,幸誤恩爲久計,遲徊盤礴,不思所以自處,則自顧無恥,尙無論已,人之議臣,當謂,如何?臣前旣懇矣,未蒙矜察,則理合杜口,以俟處分,而一向泯默,亦非私義之所安,不避煩猥,輒復論列,自視義分,已甚惶恧。況値國家哀慶之會,仰貽嚴廬酬應之勞,臣罪至此,益無所逃。伏乞聖明,諒前後必辭之懇,念公私難安之義,亟遞臣職,仍降威罰,以全微諒,以昭法紀,不勝幸甚。臣無任云云。答曰,省疏具悉。向來事,不過各陳意見而已,大臣旣不以介懷,於卿有何難安?勿辭察任。
執義柳台佐疏曰,伏以,臣有七耋病父母,每當寒暑,宿祟輒發,以臣私情,實無暫時離捨之望,而國有哀慶,義不敢偃處,千里竭蹶,五朔滯留,間嬰奇疾,幾死僅甦。迺者伏奉柏府除旨,仍有孝安殿朔祭執尊之役,臣怵畏感激,不得不章皇出肅,而近日召牌之屢下,輒事違傲,一未趨膺。臣罪至此,合被重辟,而聖度天大,曲賜寬貸,此已臣萬萬榮幸之極,而迺者千一之慶禮纔擧,八域之歡聲載起,草野微賤之蹤,尤不勝慶抃之忱。第於卽者,鄕伻忽到,而臣父前日之病,近倍添劇,食飮全却,氣息凜綴,實有奄奄難保之慮云。臣自聞此報,心神飛越,罔知攸措,玆敢忙陳短章,徑尋鄕路。伏乞聖慈,特垂矜察,亟命鐫遞臣所帶職名,仍治臣擅行之罪,以肅朝綱焉。臣無任云云。省疏具悉。本職許遞。
乙丑閏六月十一日辰時,上御誠正閣。諸承旨持公事入侍時,左副承旨朴宗正,右副承旨任厚常,同副承旨韓永逵,記事官徐淇修·鄭觀綏·盧·白致樂,待敎朴宗薰,以次進伏訖。上曰,左副承旨讀奏公事。仍敎曰,卒哭後則爲持公事入侍矣。六房次第讀奏,可也。宗正曰,吏房代房無公事矣。永逵以戶房代房,讀奏江華留守吳載紹狀啓,海美等邑大同船護送事。上曰,讀奏禮房公事。宗正讀奏開城留守兪漢謨狀啓,雨澤事。上曰,他公事入之。又敎曰,兵房無公事乎?厚常曰,兵房代房無公事矣。又奏曰,刑房無公事矣。永逵曰,工房無公事矣。上命書傳敎曰,不爲仕進承旨,竝牌招。又敎曰,今日入侍,以諸承旨持公事入侍書出,可也。上曰,閣臣先退。仍命退,承史以次退出。
乙丑閏六月十一日申時,上詣孝安殿。夕上食親行入侍時,左副承旨朴宗正,右副承旨任厚常,同副承旨韓永逵,記事官鄭觀綏,假注書洪起燮,記事官盧·白致樂,檢校直提學朴宗慶,待敎朴宗薰,以次侍立訖。時至,通禮跪啓請行禮。上具衰服,由齋殿出殿門,詣版位。引儀唱俯伏哭。上俯伏哭。引儀唱止哭興,四拜興平身。上止哭,四拜興平身,仍詣神位前。通禮啓三上香,厚常奉香,宗正奉爐,三上香訖。通禮啓請執盞獻盞,宗正等執盞訖。上還復位。引儀唱俯伏哭,上俯伏哭。引儀唱止哭,上止哭。通禮導上還齋殿。諸臣以次退出。
上在昌德宮。停常參·經筵。
藥房提調金勉柱,右承旨金宗善啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
朴宗正啓曰,今日方物御覽看品時,承旨當爲備員,而行都承旨朴宗來不爲仕進,所當請牌,而拘於廳規,不得請牌,行左承旨李肇源在外,何以爲之?敢稟。傳曰,都承旨牌招。
朴宗正,以內醫院提調意啓曰,副提調朴宗來今日問安,不爲仕進,卽爲牌招,何如?傳曰,允。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
朴宗正,以議政府左議政意啓曰,今日方物看品時,六曹堂上當爲進參,而吏曹·戶曹堂上俱不來會,揆以事體,極爲未安。當該不參堂上推考,令政院竝卽牌招,以爲同參之地,何如?傳曰,允。
朴宗正啓曰,兼戶曹判書趙鎭寬牌不進推考傳旨,今方捧入,而今日方物看品,當爲進參,如是違牌,不卽承膺,事甚未安,更爲牌招,何如?傳曰,允。
朴宗正啓曰,兼戶曹判書趙鎭寬再牌不進推考傳旨,今方捧入,而方物看品,當爲進參,連違召命,無意承膺,事體所在,誠甚未安,更卽牌招,何如?傳曰,此啓辭違于格例,當該承旨,生疎所致,姑爲遞差,院吏令攸司科治,戶判則更爲牌招。
朴宗正啓曰,兼戶曹判書趙鎭寬三牌不進推考傳旨,今方捧入,而方物看品,當爲進參,連事違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
朴宗正啓曰,兼戶曹判書趙鎭寬四牌不進推考傳旨,今方捧入,而方物看品,當爲進參,屢違召命,無意承膺,事體所在,萬萬未安。所當更請牌招而係是一日五牌,何以爲之?敢稟。傳曰,更爲牌招,違牌,勿爲呼望。
朴宗正啓曰,兼戶曹判書趙鎭寬,特敎申飭之下,謂有身病,奉牌闕外,終不入來,事體所在,萬萬未安,從重推考,何如?傳曰,允。更爲嚴飭,使之卽爲入來。
朴宗正啓曰,禮曹參判閔耆顯,除拜後過三日不爲出肅,依定式推考警責,仍卽牌招察任,何如?傳曰,允。
朴宗正啓曰,過三日擧案廳坐時,自吏曹來呈本院,例也,而今日禮曹參判閔耆顯,過三日擧案,今始來呈,以致晩時請牌之境,事甚未安。當該吏曹堂上推考,何如?傳曰,允。
以吏曹判書黃昇源牌不進推考傳旨,傳于朴宗正曰,更爲牌招。
以吏曹判書黃昇源再牌不進推考傳旨,傳于朴宗正曰,更爲牌招。
傳于金宗善曰,諸承旨持公事入侍。
承旨前望單子入之,尹致性落點。
以承旨房望,傳于金宗善曰,仍。
金宗善啓曰,臣宗善今日方物封裹進去,下直之意,敢啓。傳曰,知道。
朴宗正,以禮曹·左議政意啓曰,御覽方物還下紫細綿紬六疋,白細苧布五疋,極擇改備,其餘物種,一一看品,同爲封裹之意,敢啓。傳曰,知道。
朴宗正,以奎章閣言啓曰,原任直提學鄭大容已喪致弔致賻恤孤致祭勸肉等節,及待敎朴宗薰妻安人具氏喪致賻,待因山後擧行事,草記,允下矣。因山已過,依例擧行之意,敢啓。傳曰,知道。
任厚常,以司僕寺提調意啓曰,濟州出來先運年例進上馬八匹,三名日進上馬六十匹,凶咎駑駘馬二十匹,合八十八匹內,一匹船中故失,一匹到中路故失,十九匹到龍仁逃逸。除實納馬六十七匹,禾毛色別單書入,而進獻事體,何等嚴重,所封馬匹之骨孱體瘦,比前尤甚。當該封進官濟州牧使朴宗柱,姑先從重推考,以警日後。莫重貢馬,不善護送,逃逸之數,至於十九匹之多,事極駭然。當該地方官,令該府拿處,何如?傳曰,允。
任厚常,以司僕寺提調意啓曰,濟州出來後運歲貢馬二百匹內,一匹船中故失,二匹到中路故失,四匹到中路病留,四十六匹訓鍊都監,十二匹禁衛營,十二匹御營廳軍馬分給。除實納馬一百二十三匹,禾毛色別單書入之意,敢啓。傳曰,知道。
禮曹參判閔耆顯疏曰,伏以,縟儀纔擧,寶命無疆,慶溢宗祊,抃均朝野。臣於日昨,伏奉春官新除,聞命感惶,益無容措。第臣與本曹判書臣韓用龜,有內外從應避之嫌,召牌之下,承膺無路,玆敢援例陳懇,仰瀆宸嚴。伏乞聖慈,亟命遞改臣新授職名,以存公格,以安私分焉。臣無任云云。答曰,省疏具悉。本職許遞。
乙丑閏六月十二日未時,上御便殿。方物看品諸承旨持公事入侍時,右承旨金宗善,左副承旨朴宗正,右副承旨任厚常,記事官鄭觀綏,假注書洪起燮,記事官盧·白致樂,檢校直提學朴宗慶,直閣洪奭周,待敎朴宗薰,以次進伏訖。上曰,承旨·閣臣下殿點檢,可也。宗善曰,戶曹堂上,未及來待矣。上曰,雖未來待,看品則爲之,可也。仍命宗善書傳敎曰,戶判至今奉牌,尙無變動,事體所在,萬萬駭然,不可不處分。戶曹判書趙鎭寬施以罷職之典。宗善·宗正·厚常·宗慶·奭周·宗薰,承命下殿,點檢方物。上曰,上番史官及上注書,亦爲下殿點檢也。·觀綏承命下殿點檢。上曰,魚物置之,其餘各種,一一進覽,可也。夾侍次次奉進,上看品訖。諸臣進伏。上曰,承旨進前,讀奏公事。宗善讀奏內下公事訖。上曰,判付出去書之,可也。上命宗善書傳敎曰,承旨前望單子入之,待下批牌招察任。宗慶曰,檢書官鄭枻·徐有殷,兼檢書官李藎模,俱以外任出去矣。番次苟簡,竝姑減下,其代以前薦人中取才差下,何如?上曰,依爲之。出擧條宗慶曰,大學類義印役,自正月中撤矣。今則因山已過,宜卽復始,而實錄之役方張,工匠凡節,多有相妨之端,姑待實錄竣役後,更始畢印似好,故敢達矣。上曰,依此爲之。惠慶宮進服加味六和湯停止,加味六君子湯自今日一貼式煎入。出榻敎仍命退,承史·閣臣以次退出。
上在昌德宮。停常參·經筵。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,當該注書,從重推考,承旨推考。
金宗善啓曰,事變假注書李彦淳身病猝重,勢難察任,今姑改差,何如?傳曰,允。
李彦淳改差,代以朴時源,爲事變假注書。
任厚常啓曰,事變假注書朴時源,時無職名,令該曹依例付軍職,冠帶常仕,何如?傳曰,允。
任厚常啓曰,判義禁韓晩裕,同義禁金履度·金在昌牌不進推考傳旨,今方捧入,而赦單子修入命下之後,如是違牌,事甚未安,竝更牌招,何如?傳曰,允。
任厚常啓曰,前判義禁韓晩裕牌招啓辭未下之前,陳疏尋鄕,故原疏卽爲往復退却矣。今於召牌之下,忽以在外懸頉,赦單修入,一時爲急,重臣去就,何等關係,而不由常格,任自下鄕,事未前有,萬萬未安,從重推考,何如?傳曰,重臣去就,何若是率爾乎?罷職。
任厚常啓曰,赦單子修入,一時爲急,而判義禁未差,次堂例不得擧行,未差之代,政官牌招開政差出,待下批牌招,以爲擧行之地,何如?傳曰,令次堂擧行。
任厚常啓曰,赦單子修入,令次堂擧行事,命下矣。同義禁金履度·金在昌,竝更牌招,以爲備員擧行之地,何如?傳曰,允。
任厚常啓曰,同義禁金履度·金在昌再牌不進推考傳旨,今方捧入,而赦單子修入,令次堂擧行命下之後,連事違召,不卽擧行,事甚未安。所當更請牌招,而係是一日三牌,何以爲之?敢稟。傳曰,上堂上許遞,與判義禁未差之代,政官待明朝牌招開政,下堂上待開門牌招。
以禮曹判書韓用龜上疏,在京時原任大臣處,收議以入事,命下矣。發遣備郞,問議于時原任大臣,則領府事李秉模以爲,禮曹草記之請設增廣,實循群情,而命設庭試,聖意有在,臣不敢別貢愚見云。左議政徐邁修以爲,卽因禮堂疏陳,今番慶科,以增廣別設當否,有收議之命矣。日前禮曹草記批旨下後,臣之區區愚見,亦以庭試合設爲非,答天庥重事體之義,欲待早晩登筵,仰稟釐正,今見禮堂疏辭,誠可謂先獲矣。目今滿庭諸臣,帀域含生,以有國朝再覯之大慶,翹首企足,佇覩飾喜之盛擧,揆以天理人情,決不當草草合設於已定之庭試。況以近例言之,甲午英廟平復之慶,壬戌當宁平復之慶,皆以增廣特設,則今年之慶,比諸兩年,尤爲曠古之鴻休。另設增廣,嘉與同慶,允合邦典,無容更議,伏惟上裁云。右議政李敬一以爲,慶科之或設增廣,或設庭試,必隨邦慶之大小,而差殊者,卽國朝故事也。今春聖候平復,卽宗社億萬年無疆之大慶,廣取多士,方可爲與八域同慶之義,而伏見合設庭試之下敎,大小群情,罔不抑鬱。今玆宗伯之疏,實爲得體,依所請施行,允合事宜云矣,敢啓。傳曰,知道。
金宗善,以都摠府言啓曰,今十五日孝安殿望祭親行時,侍衛寶劍,當爲備員,而都摠管洪顯周,副摠管尹光顔在外,李健秀·申大偀·崔獻重·李庚運俱有身病,將不得備員,合有變通之道。令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,令該曹口傳差出。
以曺允大·徐榮輔爲都摠管,閔耆顯·金在昌·尹序東·李普天爲副摠管。
金宗善以摠戎廳言啓曰,本廳中軍趙身病猝重,勢難察任,改差,何如?傳曰,允。
以吳載重爲摠戎中軍。
朴宗正,以吏曹言啓曰,今此景慕宮望祭獻官,前參判閔耆顯塡差矣。時無職名,令該曹口傳付軍職,何如?傳曰,允。
兵曹口傳政事,護軍單閔耆顯。
朴宗正,以奎章閣言啓曰,原任直提學鄭大容已喪,依定式遣檢書官,傳給內,賜賻物,仍爲致弔恤孤勸肉。待敎朴宗薰妻安人具氏喪,傳給內,賜賻物以來之意,敢啓。傳曰,知道。
判府事金觀柱疏曰,伏以,日月不居,我大行聖母因封奄過,虞卒次第告訖,伏惟聖慕,皇皇益復靡逮,群情慟廓,於是愈切。臣於頃者陪班迎哭,旋還鄕廬,暑症越添,委身牀簀,宛轉乞死,今已一旬餘矣。不料此際,伏承以狀文製述官,賤臣亦蒙晉錫之恩典,臣誠惝怳驚惑,靡所容措,雖使臣奔走服事,有如都監諸臣之夙夜盡瘁,是亦臣子之常分也。蒙被恩賞,已深惶愧,況臣雖承製述之命,連事乞免,未蒙矜許,見方危蹙惶隕,日夕俟勘,而乃與彼奔走服事之諸臣,混被賞典,揆諸名實,豈不萬萬舛謬乎?夫先事後食,古訓猶嚴,則況今不事而預賞,安有是理?臣雖無狀,自揆愚分,實不敢冒眜叨恩,以傷廉義,玆不得不略入文字,仰暴色悃。伏乞聖慈,俯賜鑑諒,亟令還收成命,以安微分,不勝幸甚,臣無任云云。答曰,省疏具悉卿懇。此有已例,卿其勿辭,安心領受。仍傳于任厚常曰,此批答,遣地方官,傳諭于金判府事。
戶曹參判金魯忠疏曰,伏以,居諸迅邁,孝安殿因封永閟,虞卒告訖,帀域臣民,普深慟廓。伏惟聖慕皇皇,益復靡逮,際玆宗祊慶溢,賀儀載擧,群情歡忭,曷有其極?仍伏念,臣本愚魯,百不肖似,特以椒房之屬,驟躋卿月之列,捩手轉喉,無非罪戾,人怒鬼猜,何所不至?畢竟向來之狼狽顚倒,卽是理勢之所不免。幸賴聖明拯拔之恩,復齒恒物之類,百口感祝,報答無階,從玆以往,惟思却步榮塗,杜門蟄縮,以爲一分自靖之圖矣。不意日前,臣之姓名,混入於論賞之中,至蒙晉秩之恩,臣誠驚惶震懍,罔知攸措。噫,聖母終事之地,忝叨執事之末,竭蹶奔走,隨衆周旋,固是臣子之常分,有何毫分可紀之勞,而況臣情理,有倍於人,則尤何忍因哀媒榮,循例冒膺,有若倘來者然哉?時値虞卒臨期,陪參是急,雖不得不冒沒出肅,而一味泯默,實所不忍。且臣以危蹙之蹤,見帶地部之任,居然半年餘矣。當初承膺,雖出於怵迫嚴命,而因仍蹲據,終歸於放倒廉隅之科,臣雖愚眜,亦豈忍爲此哉?第値上下哀遑之時,不敢以私義,瀆擾於嚴廬之下,徊徨趑趄,迄至于今,沒廉之誚,無以自解,玆敢略入文字,仰控情實。伏乞聖慈,俯賜濫諒,亟收新授之資,仍遞見帶之職,以安私分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
開東,灑雨下雨,測雨器水深二分,自申時至人定,灑雨下雨,測雨器水深七分。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
傳于朴宗正曰,禮房承旨馳詣宗廟·景慕宮,奉審摘奸以來。
傳于尹致性曰,右承旨·同副承旨入侍。
傳于金宗善曰,左副承旨入侍。
朴宗來啓曰,行吏曹判書黃昇源,參判韓用鐸,參議鄭東觀牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?傳曰,允。
以吏曹參議鄭東觀牌不進罷職傳旨,傳于朴宗來曰,只推,更爲牌招。
朴宗來啓曰,行吏曹判書黃昇源,參判韓用鐸,參議鄭東觀再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判一體更爲牌招。
朴宗來啓曰,行吏曹判書黃昇源,參判韓用鐸三牌不進推考傳旨,今方捧入,而開政命下之後,連事違召,無意承膺,其在事體,極爲未安,判書陳疏到院,而以親祭齋戒,纔已退却矣。判書·參判,所當更請牌招,而係是一日四牌,何以爲之?敢稟。傳曰,原疏捧入。
朴宗來啓曰,吏曹參議鄭東觀三牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于朴宗來曰,分揀。
傳于朴宗來曰,判書疏批已下,參議推考傳旨捧入,與參判一體更爲牌招。
朴宗來,以吏曹言啓曰,卽接通禮院牒報,則以爲,今此孝安殿望祭親行時,左右通禮,不可不備員,而左通禮李東煥身病猝重,不得進參,卽速變通差出,以爲備員擧行之地云。通禮院左通禮李東煥改差,其代口傳備擬以入之意,敢啓。傳曰,知道。
吏曹口傳政事,以申溆爲左通禮。
藥房口傳啓曰,孝安殿望祭親行之命,實出於我聖上孺慕之誠,臣不勝欽仰之至,而第今晩熱愈酷,雨勢連霔,此時之勞動玉體,侵曉將事,則旣非大聖人節宣之方。且冒雨行禮,霑服失容,亦恐有違於禮經。曾在先朝,太廟享禮,亦有因雨命攝之擧,此豈非今日之所可遵者耶?伏乞亟寢成命,以全保嗇之道,千萬顒祝,惶恐,敢啓。答曰,時刻已到矣。
傳于金宗善曰,侍衛軍兵雨具。
傳于朴宗正曰,親祭後問安勿爲之。
金宗善,以兵曹言啓曰,今閏六月十四日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火。奎章閣·議政府·承政院·漢城府一體頒火之意,敢啓。傳曰,知道。
兼禮曹判書韓用龜疏曰,伏以,今日何日也?卽吾東方千一之慶會也。皇天祖宗,悅豫於上,薄海生靈,蹈舞於下,太平萬歲,實基於玆。臣於此際,適忝議禮之任,獲覩縟儀,區區歡忭之忱,有倍他人。謹稽國朝典例,凡有大慶,輒設科取人者,蓋所以廣慶於中外,識喜於籲俊也。遂據前後已例,請以增廣設行矣。卽伏見批旨下者,有庭試磨鍊他科合設之命,臣不勝抑鬱之至。竊念,慶禮之大小不同,而科名之輕重隨異,今玆之慶,卽肅廟以後,初有之大慶也。肅廟甲子,雖設庭試,而始有增廣成命,及其甲午平復之慶,又設增廣。且以近例言之,則壬戌疹候平復之後,又設增廣矣。今此八方儒武,擧欣欣相告,思欲咸造禮圍,以飾曠古之慶,而今若合之於他科,則事面不專,名之以庭試,則選取不廣。其於國體也輿情也,詎不爲欠典而缺望者乎?議者以爲,今之慶卽甲子之慶也,今之時亦甲子之時也。甲子之設以庭試者,獨不可遵行於今日乎?此有不然者,甲子則先慶而後哀也,今日則先哀而後慶也。哀慶雖同,而哀慶之先後迥別,參以情文,揆之已例,豈無區別差殊之觀乎?慶莫大於今日,禮宜隆於此時,而不設應行之科,只以庭試句當而已,則比諸辛酉之小痘後庭試,將無加隆之節,恐非所以鋪張無前之鴻休,副答神人之顒望者也。伏願聖明,察群情之大同,念臣愚之一得,亟寢成命,改以增廣磨鍊,不勝幸甚。臣無任云云。答曰,省疏具悉。詢問於大臣,大臣之意亦然,更以增廣設行。
行吏曹判書黃昇源疏曰,伏以,臣於數昨,冒控血懇,恭俟處分,伏奉聖批,辭旨鄭重,臣誠惝怳震慄,不知所圖。臣雖不敢復以區區微諒,仰煩聰聽,而夫夏冬兩大政,實是文蔭武三班,振淹滯之大銓注也。公議之採訪,人客之酬應,自多費神精之端,而狗馬賤疾,轉益沈痼,委身床笫,神思索然,姑不敢議到於大政,遲速應行事件,亦皆一任委屬,私分惶阨,若添一病症。此際又以挾食,一倍添劇,諸般形症,見甚危惡,達宵㱡㱡,頃刻有垂盡之慮,食飮都廢,雜試藥餌,少無顯效。頭疼身熱,惡嘔頻作,四體委薾,若不自定,朝因政命,召牌荐降,顧今病狀,萬無自力蠢動之望,冒死違逋,惟願速被嚴譴。不意聖度天大,不惟不加之罪,三召狎臨。臣於是,不勝隕懼,試欲須人强作,而旋卽還仆者屢矣。玆不得不倩人忙構,申控疾痛之呼,仰瀆黈纊之聽。伏乞聖明,俯垂矜諒,亟令鐫改臣銓衡之任,仍令重勘臣瀆擾之罪,以卒生成之澤,千萬切願。臣無任云云。答曰,省疏具悉。卿其勿辭行公。
乙丑閏六月十四日辰時,上御誠正閣。右承旨·同副承旨入侍時,右承旨尹致性,同副承旨任厚常,假注書洪起燮,記注官崔鳳和·鄭宗顯,以次進伏訖。上曰,注書出去,左副承旨,使之入侍,可也。賤臣承命出傳,還入進伏。左副承旨金宗善追入進伏訖。上命讀奏公事。致性·宗善·厚常讀奏公事訖。上曰,判付出去書之,可也。宗善曰,俄因口傳下敎,都政何間爲之事,問于吏曹,則判書有實病,姑未知何間爲之云矣。厚常曰,赦單修入事,昨日有令次堂擧行之命,故次堂出牌矣。繼有判義禁未差之代,政官牌招開政之命,次堂方待判堂之差出,姑不擧行云矣。上曰,入侍罷後,政官牌去來催促,可也。上命宗善書傳敎曰,明日出宮門路,以協陽門爲之。仍命退,承史以次退出。
上在昌德宮。停常參·經筵。
自午時至申時,灑雨下雨,測雨器水深四分。夜四更五更,灑雨下雨,測雨器水深三分。
孝安殿望祭親行還內後,內閣·政院·玉堂·藥房口傳問安。答曰,知道。
藥房提調金勉柱,副提調朴宗來啓曰,親行望奠,聖慕益新,侵曉將事,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
金宗善啓曰,備邊司郞廳來言,今日賓廳日次,而拜表相値,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
注書鄭觀綏病,代以韓泰登爲假注書。
朴宗正啓曰,今日拜表時,憲府則監察代行矣。雖無諫院,仍爲行禮之意,敢啓。傳曰,知道。
傳于朴宗正曰,瀋陽問安正使·書狀官留待。
傳于朴宗正曰,瀋陽問安正使·書狀官入侍。
朴宗正啓曰,行吏曹判書黃昇源,參判韓用鐸,參議鄭東觀牌不進推考傳旨及罷職傳旨,今方捧入,而開政命下,已至經宿,如是違牌,事甚未安。判書·參判,竝更爲牌招,何如?傳曰,允。參議只推,一體牌招。
朴宗正啓曰,行吏曹判書黃昇源,參判韓用鐸,參議鄭東觀再牌不進推考傳旨及罷職傳旨,今方捧入,而開政命下,已至經宿,如是屢違,終不承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判一體更爲牌招。
朴宗正啓曰,行吏曹判書黃昇源,參判韓用鐸三牌不進推考傳旨,今方捧入,而開政命下,已至經宿,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,參議只推,與判書·參判一體更爲牌招。
朴宗正啓曰,吏曹參議鄭東觀三牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于朴宗正曰,分揀。
朴宗正啓曰,行吏曹判書黃昇源牌不進,參判韓用鐸四牌不進推考傳旨,今方捧入,而開政命下之後,如是違牌,不卽承膺,事體所在,萬萬未安。判書更爲牌招,參判所當更請牌招,而係是一日五牌,何以爲之?敢稟。傳曰,參議推考傳旨捧入,與判書·參判一體更爲牌招。
朴宗正啓曰,吏曹參議鄭東觀四牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于朴宗正曰,分揀。
朴宗正,以奎章閣言啓曰,景慕宮望廟樓今望奉審,無頉之意,敢啓。傳曰,知道。
朴宗正以承文院都提調意啓曰,今日慕華館査對時,六曹堂上當爲進參,而吏曹·戶曹堂上,俱不來會,揆以事體,極爲未安。當該不參堂上推考,令政院竝卽牌招,以爲同參之地,何如?傳曰,允。
朴宗正以迎接都監言啓曰,卽接伴送使移文,則勅行到平壤府,副勅言及差備譯官,兒僧頭扇二三十柄,色扇子紙五十張求覓,上勅之自京求覓色扇子紙,到此折見,此非所求,願換白扇子紙云。扇子紙地,原非關西所産,以戶曹所儲兒僧頭扇二十柄,白扇子紙五十張下送,則兒僧頭扇及色扇子紙,給于副勅,白扇子紙,換給上勅云。扇子與白扇子紙,分付戶曹,依此數下送之意,敢啓。傳曰,知道。
孝安殿望祭親行敎是時,亞獻官靑城尉沈能建,終獻官安昌君燝,贊禮兼禮曹判書韓用龜,典祀官奉常正金熙華,宮闈令尙膳金性彦,執禮直閣洪奭周,執尊副校理姜世綸,大祝待敎朴宗薰,祝史副修撰李勉求,齋郞修撰尹致鼎,盥洗位兵曹正郞趙直永,盥洗位禮曹正郞朴廷儉,爵洗位兵曹佐郞李,爵洗位典籍鄭翼邦,亞終獻盥洗位典籍崔大恒,贊者引儀鄭在愼,贊者引儀安聖謩,謁者引儀成海默,謁者兼引儀李鍵,質引假引儀鄭在翼,贊引假引儀李儀朝,祭監監察梁奭觀,祭監監察金翼行。
乙丑閏六月十五日子時,上詣孝安殿。望祭親行入侍時,行都承旨朴宗來,右承旨尹致性,左副承旨金宗善,右副承旨朴宗正,同副承旨任厚常,記事官鄭觀綏,假注書洪起燮,記注官崔鳳和·鄭宗顯,直閣洪奭周,待敎朴宗薰,以次侍立。時至,通禮跪啓外辦。上具布裹翼善冠·布袍·布裹烏犀帶·白皮靴,乘輿出宣化門·協陽門,由銅龍門·景化門,至崇化門外。通禮啓請降輿。上降輿入齋殿。諸臣侍立。時至,通禮啓請行禮。上改具衰服,出幄次。贊禮前導,上入詣版位。贊禮跪啓請俯伏哭。上俯伏哭,亞獻官以下在位者皆俯伏哭。贊禮啓請止哭興,四拜興平身。上止哭,行四拜禮,諸臣止哭。贊禮前導,上詣尊所。宗善酌酒,宗正受酒。上仍詣神位前。贊禮啓請跪,上跪。宗來奉香,厚常奉爐。贊禮啓請三上香,上三上香。宗善以爵跪進。贊禮啓請執爵獻爵,上以爵授宗正,奠于靈座前。贊禮啓請俯伏興,少退跪。上俯伏興,少退跪。大祝朴宗薰跪讀祝文訖。贊禮啓請俯伏興平身,上俯伏興平身。贊禮前導,上降復位。亞獻官靑城尉沈能建,終獻官安昌君燝,以次行亞獻終獻禮如儀訖。贊禮啓請跪俯伏哭,上跪俯伏哭。贊禮啓請止哭興,四拜興平身,上止哭行四拜禮。贊禮前導。上詣望燎位,燎訖。贊禮啓禮畢。上還齋殿,諸臣侍立。少頃,上改具布裹翼善冠·布袍。布裹烏犀帶·白皮靴,出崇化門。通禮啓請乘輿,上乘輿。宗善曰,親享事體,何等嚴敬,而執尊姜世綸,擧措顚錯,失儀非細,所當重勘,而本院請推之外,無他可施之罰,何以爲之乎?上曰,拿處,可也。出擧條由景化門·銅龍門·協陽門·宣化門還內。諸臣以次退出。
乙丑閏六月十五日辰時,上御誠正閣。瀋陽問安正使·書狀官入侍時,右副承旨朴宗正,假注書洪起燮,記注官崔鳳和·鄭宗顯,正使李秉模,書狀官洪受浩,以次進伏訖。秉模曰,日熱此甚,徹曉將事之餘,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,各殿宮氣候,何如?上曰,一樣矣。上曰,昨日哭班,領府事不爲入參乎?秉模曰,臣所帶藥院之任,姑未得解,旣不敢進參於藥院之班,則下情極甚惶悚,故不得進參於哭班矣。上曰,瀋陽去此爲幾里乎?秉模曰,此去義州爲千里,義州之去瀋陽爲六百餘里,合爲一千六百餘里矣。上曰,回還當在八月耶?秉模曰,九月初始可回程,念後可以還來矣。上曰,日氣尙熱,遠途善爲往還,書狀亦善爲往還也。秉模曰,臣自有情地以來,雖於兼務,未嘗管攝,而目今廚院事,誠爲切悶,敢此仰達矣。分院設置,大關國計,而臣之鄕居,距分院甚近,聽聞所及,百弊層生。若不及今釐正,則將有闕燔之慮,而釐正之道,惟在官員之得人。卽今燔造官李元膺,自在先朝,屢試邑驛,頗有勞績矣。限蘇弊間,勿移他職,仍以燔造官久任責成,如或始勤終怠,別無改觀之效,則自本院草記論罪之意,分付該曹·該院,何如?上曰,依爲之。出擧條仍下臘藥二封。宗正跪傳于正使·書狀訖。上曰,道里雖近於北京,亦云遠矣,須善爲往還也。仍敎曰,使臣先退。秉模·受浩先退。惠慶宮進服加味六君子湯停止,蔘吉茶自今日一貼式煎入。出榻敎命退,承史以次退出。
上在昌德宮。停常參·經筵。
嘉順宮進服加減茹藿湯一貼煎入。出榻敎。
金宗善,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
尹致性啓曰,右副承旨朴宗正今日不爲仕進,卽爲牌招,何如?傳曰,許遞,前望單子入之,待下批牌招察任。
尹致性啓曰,行吏曹判書黃昇源,參判韓用鐸四牌不進推考傳旨,今方捧入,而開政命下,已至經宿,一向違召,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,參議只推,與判書·參判一體更爲牌招。
尹致性啓曰,吏曹參議鄭東觀四牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于尹致性曰,分揀。
尹致性啓曰,行吏曹判書黃昇源,參判韓用鐸,參議鄭東觀牌不進推考傳旨及罷職傳旨,今方捧入,而開政命下,已至多日,連事違牌,無意承膺,事體所在,誠極未安。判書·參判,竝更牌招,何如?傳曰,允。參議只推,一體牌招。
尹致性啓曰,行吏曹判書黃昇源,參判韓用鐸,參議鄭東觀再牌不進推考傳旨及罷職傳旨,今方捧入,而開政命下,已至多日,連事違召,終不承膺,事體所在,萬萬未安。判書·參判,所當更請牌招,係是一日三牌,何以爲之?敢稟。傳曰,與參議一體更爲牌招。
以吏曹參議鄭東觀再牌不進罷職傳旨,傳于尹致性曰,推考傳旨捧入。
尹致性啓曰,行吏曹判書黃昇源,參判韓用鐸三牌不進推考傳旨,今方捧入,而開政命下,已至多日,連事違召,終不承膺,揆以事體,萬萬未安。所當更請牌招,而係是一日四牌,何以爲之?敢稟。傳曰,參議只推,與判書·參判一體更爲牌招。
尹致性啓曰,吏曹參議鄭東觀三牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于尹致性曰,分揀。
尹致性啓曰,行吏曹判書黃昇源,參判韓用鐸四牌不進推考傳旨,今方捧入,而開政命下,已至多日,連事違召,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,參議只推,與判書·參判更爲一體牌招,違牌,勿爲呼望。
尹致性啓曰,吏曹參議鄭東觀四牌不進,依定式禁推傳旨捧入之意,敢啓。傳曰,知道。
以吏曹參議鄭東觀禁推傳旨,傳于尹致性曰,分揀。
尹致性,以奎章閣言啓曰,檢書官朴宗山·金思玄,兼檢書官柳本學,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司果柳本學,副司勇朴宗山·金思玄單付。
任厚常以右邊捕盜廳言啓曰,本廳兼從事官崔命遠,受由下鄕,身病猝重,不得上來,勢難察任,今姑改差,何如?傳曰,允。
上在昌德宮。停常參·經筵。
嘉順宮進服加減茹藿湯一貼煎入。出榻敎。
任厚常啓曰,行大司憲李直輔,掌令宋稚圭·尹魯東在外,持平鄭祖榮未署經,執義·持平一員未差,監察茶時之意,敢啓。傳曰,知道。
任厚常啓曰,來二十一日朝參日次矣,敢稟。傳曰,停。
尹致性啓曰,來二十一日輪對日次矣,敢稟。傳曰,當次人受點,後日次待令。
尹致性啓曰,左副承旨金宗善今日不爲仕進,卽爲牌招,何如?傳曰,允。
有政。吏批,行判書黃昇源,參判韓用鐸,參議鄭東觀進,右承旨尹致性進。以李勉兢爲戶曹判書,宋稚圭爲執義,李東冕爲司諫,任百禧爲持平,申緯爲獻納,閔致載爲正言,徐榮輔爲右參贊,尹序東爲禮曹參判,趙尙鎭爲判義禁,閔耆顯爲同義禁,韓用龜爲景慕宮提調,李箕淵爲兵曹佐郞,承文著作單丁若琇,南學訓導單車翊修,承文提調單趙尙鎭·曺允大·李翊模·徐美修·韓用鐸·李始源·李肇源·李普天·朴宗慶·金履永·李庚運·金在昌·金履度·閔耆顯·尹序東,檢書官二單朴宗山·金思玄。
兵批,行判書金思穆病,參判金履度入直進,參議嚴耆病,參知趙得永在外,左副承旨金宗善進。護軍吳載光,副護軍尹命烈·金蓍根·韓永逵·朴宗正,副司直柳台佐·鄭時善·金相休·洪冕燮,副司果李致祜,副司正朴時源,中嶺別將金達秋以上竝單付。
任厚常啓曰,合辭許久闕啓,事甚未安,今日政新除授兩司諸臺,竝待下批牌招,未肅拜·呈告人員,一體牌招,何如?傳曰,允。
任厚常啓曰,新除授判義禁趙尙鎭,同義禁閔耆顯,竝卽牌招,赦單子使之修入,何如?傳曰,允。
金宗善,以弘文館言啓曰,本館下番闕直,事甚未安。修撰尹致鼎,副修撰徐能輔·李勉求,竝卽牌招,以爲推移入直之地,何如?傳曰,允。
金宗善以宗簿寺提調意啓曰,國朝御牒書寫官·校正官,例以宗臣中差出矣。安恩君老病,西春君爗以守陵官在外,安昌君燝雖在享官,合有推移擧行之道,而曾有書寫官·校正官一員兼行之例,今亦依此爲之之意,敢啓。傳曰,知道。
金宗善,以備邊司言啓曰,連見兩南道牒,多有祈雨之處,且今農務方殷,此時近民之官,不可一刻曠職。上京守令,令該曹一竝各別申飭,使之今日內下送後草記之地,何如?傳曰,允。
上在昌德宮。停常參·經筵。
自夜一更至十九日開東,灑雨下雨,測雨器水深一寸一分。
任厚常啓曰,行大司憲李直輔,執義宋稚圭,掌令尹魯東在外,持平任百禧傳旨未下,鄭祖榮未署經,掌令一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
傳于金宗善曰,左副承旨·同副承旨入侍。
以大司諫安策,正言權烒,持平任百禧牌不進罷職傳旨,傳于任厚常曰,推考傳旨捧入。
任厚常啓曰,合辭許久闕啓,事甚未安,大司諫安策,正言權烒,持平任百禧,旣有推考傳旨捧入之命,竝卽牌招,何如?傳曰,允。
以大司諫安策,正言權烒,持平任百禧牌不進罷職傳旨,傳于任厚常曰,推考傳旨捧入。
傳于尹致性曰,在外承旨許遞,前望單子入之,待下批牌招察任。
承旨前望單子入之,李文會·吳鼎源落點。
任厚常啓曰,新除授承旨吳鼎源方在削職中,何以爲之?敢稟。傳曰,蕩滌敍用。
以左副承旨李文會牌不進罷職傳旨,傳于尹致性曰,推考傳旨捧入,更爲牌招。
以左副承旨李文會再牌不進罷職傳旨,傳于尹致性曰,推考傳旨捧入,更爲牌招。
金宗善啓曰,左邊捕盜大將李光益以禁軍別將,明日慕華館禁軍祿試射出去矣。所佩命召及大將牌·傳令牌,何以爲之?敢稟。傳曰,仍佩往來。
任厚常啓曰,卽者校理李惟命,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考。玉堂上下番俱空,事甚未安。校理奇學敬,副校理李泳夏,修撰尹致鼎,副修撰徐能輔·李勉求,竝卽牌招,以爲推移入直之地,何如?傳曰,允。
以副修撰徐能輔·李勉求牌不進罷職傳旨,傳于吳鼎源曰,推考傳旨捧入。
吳鼎源,以弘文館言啓曰,本館下番闕直,事甚未安。修撰尹致鼎,副修撰徐能輔·李勉求,旣有推考傳旨捧入之命,竝卽牌招,以爲推移入直之地,何如?傳曰,允。
以修撰尹致鼎再牌不進罷職傳旨,傳于吳鼎源曰,推考傳旨捧入。
以副修撰徐能輔·李勉求牌不進罷職傳旨,傳于吳鼎源曰,推考傳旨捧入。
以修撰尹致鼎牌不進罷職傳旨,傳于吳鼎源曰,推考傳旨捧入。
吳鼎源啓曰,今閏六月二十五日,都目政事爲之之意,敢啓。傳曰,知道。
吳鼎源以宗簿寺提調意啓曰,璿源譜略跋文,大提學當爲撰進,而曾無文衡之時,因特敎,或有原任大提學製進之事,又有藝文提學製進之例。今番則何以爲之?敢稟。傳曰,原任大提學製進。
吳鼎源以宗簿寺提調意啓曰,淑善翁主吉禮後,譜略子孫錄中,尙未懸注,今番修正時,一體添錄,何如?傳曰,允。
吳鼎源以宗簿寺提調意啓曰,璿源譜略進上,以幾件封進,而五處璿閣奉安件,依例以全秩爲之乎?敢啓。傳曰,依前爲之。
吳鼎源以禮曹言啓曰,去六月二十五日大臣·備局堂上引見入侍時,臣用龜所啓,卒哭後宗廟時享,當爲用樂,而謹稽謄錄,則肅廟戊辰年莊烈王后國恤卒哭後,停永昭殿享樂,而宗廟第九室·第十室享樂用否,初無文蹟之載錄者。丁丑年仁元王后國恤卒哭後,亦無十二室享樂用否之議。太廟事體,雖與魂殿不同,而均是當殿以下位,則享樂之或用或不用,誠不無其疑矣。今秋大享,十四室·十五室用樂與否,大關禮節,臣曹不敢擅便。問議于時原任大臣及在外儒賢,亦令弘文館博考草記,以爲裁處之地,何如?上曰,依爲之事,批下矣。發遣本曹郞廳,問議于時原任大臣及在外儒賢處,則議政府左議政臣徐邁修以爲,傳云禮樂不備,不可以祭,故自古大享,不祭則已,苟祭也,未有去樂以祭之時。今此卒哭後大享十四十五兩室用樂,揆以禮義,恐無可疑。且以旁照之例言之。英廟朝甲申,以皇明革世之年,用毅宗皇帝殉社之三月十九日,合饗於皇壇。而伊時大臣,起疑於忌辰用樂,稟旨博詢於禮官·儒臣,則諸臣之論皆以爲,皇壇之祀,以高皇爲主,雖値以下忌辰,不當去樂以爲享。夫一壇之上,以其壓尊之故,不得不用樂於忌辰,則一廟之中,迎神送神引入引出,不嫌其通奏,而獨於兩室三獻,不奏樂章,豈所謂禮統於尊,而亦豈無儀不及物之歎乎?雖然事係莫重祀典,以臣謏淺之見,何敢質言?惟在廣詢而處之云。右議政臣李敬一以爲,今此太廟十四室十五室用樂當否,當以丁丑年十二室已例,爲今日考據之端,而文獻無徵,擧行疑眩。第伏念,迎神進饌撤籩豆送神之樂,一體合奏,則本無區別之可論,而但兩室三獻時,樂章合有商量,然此亦難區別於一廟之中者。蓋是拘於壓尊之義,而臣以謏淺之見,素眜禮學,無以質言仰對,伏惟上裁云。領中樞府事臣李秉模以爲,太廟享禮至嚴至重,永昭殿停樂之例,不可旁照,而廟享之樂,又非各室各章。祖功宗德,被之朱絃,通以奏之,以成九變之節,則迎神送神引入引出,恐無疑嫌於十四十五之室,而惟是三獻之樂,各奏於當室,則揆以神理,參以人情,似有不安者。而國制只言卒哭後太廟用樂,不言若値如此之時,則自某室至某室停樂,太廟儀軌,樂院事例,俱無可據之文,將何考信而爲之說乎?第伏念,國恤三年內廟祝,舊用哀子之稱,禮堂黃廷彧上疏言,宗廟之祭,鐘鼓鏗鏘,列聖之靈,洋洋在上,而殿下自稱以哀,則是以新喪,事列聖也。朝議是之,遂稱以孝。竊以此推之,諒闇之中,猶不敢稱哀,已往似此之時,皆無自某室以下停樂之文者,豈不以統於尊,而不敢以新喪,有所分異於牲牢合享之時耶?然則議不及此者,恐非闕文,意似有在,而以臣謏陋,不敢質言。惟在博詢而裁處焉云。行判中樞府事臣李時秀,行判中樞府事臣徐龍輔,病未獻議。行判中樞府事臣金觀柱以爲,臣於禮制,素所昧然,今此詢問之下,不敢臆對,以致禮官之虛辱,不勝惶悚萬萬云。議政府右贊成臣宋煥箕以爲,賤臣素甚蔑識,雖在委巷間瑣禮,猶不知所裁。況今衰癃昏耄,殆沒省覺,何敢於朝家禮樂大儀節,僭易與議乎?淸問之下,無以仰對,不勝惶恧而已云。行司憲府大司憲臣李直輔以爲,臣以眛禮,從前不敢獻議。今此宗廟用樂之禮,所關至重,尤何可妄有仰對乎?每致銜命之臣,虛辱遠外之地,惶隕俟罪云。戶曹參議臣金日柱以爲,日月不淹,大行聖母因封已過,虞卒告訖,伏惟聖慕皇皇,益復如新。際玆宗祊慶溢,賀儀載擧,歡忭之忱,朝野惟均。臣於㱡㱡委頓之中,伏承禮郞下臨,以太廟享禮用樂事,誕宣收議之命。而臣宿疾當暑越添,人鬼未分,神識昏瞀,末由仰對,未免虛辱淸問,伏地惶隕,不勝戰慄云。司憲府掌令臣宋稚圭以爲,臣纔上待罪之章,恭俟誅罰之加。忽此夢寐之外,禮郞銜命遠臨,俯詢宗廟時享用樂當否,臣誠駭惑,罔知攸措。以臣懵陋,屢辱淸問,已極隕越,尤何敢强所不知,出位仰對也?冞增罪戾,徒切兢惶而已云矣。大臣及儒賢之議如此,上裁,何如?傳曰,依大臣議爲之。
吳鼎源,以弘文館言啓曰,因禮堂所奏,孝安殿卒哭後,宗廟時享,當爲用樂,而十四室十五室用樂與否,令弘文館博考事,命下矣。臣等謹按王制,喪三年不祭,左傳杜氏註謂天子諸侯之禮,卒哭後宗廟四時常祭,自如舊也。後來邦禮,皆從杜說,卒哭後廟中之事,一用吉禮,從古及今,未之或殊,而徐乾學讀禮通考,備載歷代以來因喪停樂之文。今不可枚擧,然或在未葬,或在元會,或在酺宴,或在天地明堂,則均是廟樂以外之禮,不可援證於今日也。晉宋禮志云,國有故,廟祀皆懸而不樂,皇明實錄云,有喪而時享用樂,恐神不樂聽,是皆通廢於一廟,而非於一廟之中,有所區別也。夫祀享之用樂,所以求神於陽也,與灌鬯縮茅之求神於陰,其義一也,求之不備其義,則享之不成其禮矣。今若泛論國喪中不用樂之義,則未必無可據也,而至於一廟中,或用樂或不用樂,則未論禮意之得失,恐有事勢之窒礙。蓋後世廟制,異於三代,室雖異而同奉一殿,則登歌於一堂之上,陳舞於一庭之內,而何以區別於魂殿以下位諸室,而議其當否乎?設欲區別,不過於當室祼降獻爵時轍樂而已,迎送神樂章則固自如也。且廟中之禮,每統於尊位,故雖以樂章言之,保太平,定大業等樂章,皆是鋪揚開國功烈者,而通用於一廟,初非每室各章,則今有何某室停樂之可論耶?至於永昭殿停樂,事體與太廟不同,則恐不可以此傍照。且戊辰丁丑,距今不遠,而國朝寶鑑與太廟儀軌,樂院事例,俱無擧論之文蹟,則其時祭享諸室之一體用樂,無所分異,亦庶可以推知矣。臣等素蔑學識,尤眜典禮,今於莫重莫大之變節,有不敢質言仰對,伏惟上裁,敢啓。傳曰,知道。
吳鼎源以承文院都提調意啓曰,本院寫字官永付司果洪慶運,今方有頉,其永付祿窠,自當減省,而本是特設賞典之窠,且係四十元額之內,減此一窠,則未滿元額,何以爲之?敢啓。傳曰,充元額。
吳鼎源,以吏曹言啓曰,因備邊司草記,上京守令,令該曹一竝各別申飭,下送後草記事,蒙允矣。自臣曹卽爲嚴飭,則淮陽府使趙觀鎭,槐山郡守朴宗珩,禮安縣監金直行,今方下去,而成川府使金近淳,以其親病,姑不得下去云。江陵府使尹長烈,跨朔患泄,症形危惡,委頓牀床,萬無還任之望云。寧越府使李素,痰癖之症,猝然添劇,轉成關格,食飮全却,時日之內,萬無還任之望云。燕歧縣監奇象益,身病猝重,不得下去云。安義縣監尹守正,本病沈苦之中,又得毒痁,不能轉側,萬無還任之望云。麟蹄縣監洪赫,暑症沈重,時日內不得還官云。高靈縣監申翼顯,身病猝重,不得下去云。雖未知親病身病之如何,自廟堂啓稟催促,而無意下去者,事體所在,殊甚未安。所當重勘,而本曹請推之外,無他可施之罰,何以爲之?敢稟。傳曰,親病外,竝更飭下送。其中嶺南守令,此時在京尤可悶,各別嚴飭,使之不多日內下送。
金宗善,以訓鍊都監言啓曰,本局哨官崔柱星身病猝重,勢難察任,改差,何如?傳曰,允。
任厚常,以刑曹言啓曰,卽接貞陵令朴寅休牒報,則以爲,昨日陵官巡山時,五六豪悍之輩,挾一遊女,唱歌於陵寢字內至近處新興寺,故欲爲逐送,則厥漢等反打陵隷,作挐寺中云。故卽發刑差捉來,則其中徐潤喆·崔弘麟,俱是掖隷矣。莫重陵寢近處,會飮作挐者,固已可痛,而帀域普慟之時,挾娼唱歌,尤萬萬駭惋。竝與同黨諸漢,一體嚴覈,各別嚴刑,考律重繩之意,敢啓。傳曰,知道。非但此時,莫重至近之處,有此作挐之事,尤極痛惡。當刻內開坐,若或遲滯,則難免重勘,卿等知悉。
任厚常,以刑曹言啓曰,掖隷徐潤喆·崔弘麟等,竝與同黨諸漢,一體嚴覈,各別嚴刑,考律重繩草記,傳曰,知道。非但此時,莫重至近之處,有此作挐之事,尤極痛惡。當刻內開坐,若或遲滯,則難免重勘,卿等知悉事,命下矣。依傳敎,臣等卽爲開坐,罪人徐潤喆·崔弘麟及同黨諸漢與遊女等,箇箇嚴刑,一一究覈,則敢於此時,挾娼作挐於莫重至近之地,致此嚴訊之境,萬死無惜,遲晩矣。取考律文,則大明律宮衛條有曰,擅入山陵兆域門者,杖一百,大典通編禁制條有曰,國喪張樂挾娼者,不限年定配,名例云二罪俱發,以重者論。徐潤喆·崔弘麟等,從重論,潤喆咸鏡道三水府,弘麟明川府,不限年定配,竝卽押送。其餘同黨諸漢及遊女等,竝自臣曹依此律嚴勘之意,敢啓。傳曰,知道。
校理李惟命疏曰,伏以,臣之偏母,年近七旬,素抱貞疾,長在床褥,寧日恒少矣。臣於直中,得接家信,則宿症之外,添以暑癨,胸腹衝亘,氣息凜綴,食飮全却,藥餌罔效,家僮踵至,促臣歸護。臣自聞此報,方寸煎灼,按住不得,玆敢忙陳短章,徑出禁扃。伏乞天地父母,俯垂矜憐,亟命遞臣職名,以便救護,仍治臣擅離之罪,以肅朝綱,不勝幸甚。臣無任云云。省疏具悉。爾其勿辭救護。
副校理李泳夏疏曰,伏以,臣之待罪館職,七朔于玆矣。連値事會,義重竭蹶,未敢爲丐免之擧矣。今者僚官有故,瀛直俱空,致勤天牌之臨召。臣以無故行公之人,豈敢爲一分逡巡之計,而臣之偏母,病祟癖積,當暑倍添,兼以感冒之深入,腹泄之竝作,目下症形,十分危劇,煩不敢一一陳說,而臣之情理,實無一刻離捨之望,玆敢忙陳短章,仰瀆崇嚴。伏乞聖慈,特垂鑑諒,亟命鐫遞臣職,以便救護,仍治臣瀆撓之罪,以肅朝綱,不勝幸甚。臣無任云云。省疏具悉。爾其勿辭救護。
禮曹啓目粘連,增廣諸科吉日,依牒呈施行,何如?判付啓,依允。進士鄕漢城試初試八月十六日,生員鄕漢城試初試同月十八日,文武科鄕漢城試初試九月初六日,雜科初試同月十二日,進士覆試十月初四日,生員覆試同月初六日。生進放榜同月十五日卯時,文武科覆試同月十八日,文武科殿試同月二十八日,文武科放榜十一月初八日辰時,雜科覆試同月十一日,雜科放榜同月二十七日卯時。
乙丑閏六月十八日辰時,上御誠正閣。左副承旨·同副承旨入侍時,左副承旨金宗善,同副承旨任厚常,假注書韓泰登,記事官白致樂·盧,以次進伏訖。上命讀公事。宗善讀奏訖。上曰,判付則出去書之也。嘉順宮進服杏吉飮一貼煎入。出榻敎仍命退,承史以次退出。
上在昌德宮。停常參·經筵。
酉時,灑雨下雨,測雨器水深一分。
金宗善,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
任厚常啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,假注書洪起燮身病猝重,勢難察任,今姑改差,何如?傳曰,允。
吳鼎源啓曰,戶曹判書李勉兢,除拜後過三日不爲出肅,事甚未安。依定式推考警責,仍卽牌招察任,何如?傳曰,允。
備忘記,鐵原府使元永胄下直,長弓一張,長箭一部,片箭一部,筒兒一箇賜給。
尹致性啓曰,左副承旨李文會三牌不進,遞差傳旨及禁推傳旨,捧入之意,敢啓。傳曰,知道。
以左副承旨李文會禁推傳旨,傳于尹致性曰,分揀,推考傳旨捧入,更爲牌招。
以大司諫安策,正言權烒,持平任百禧牌不進罷職傳旨,傳于任厚常曰,推考傳旨捧入。
任厚常啓曰,行大司憲李直輔,執義宋稚圭,掌令尹魯東在外,持平任百禧牌不進,鄭祖榮未署經,掌令一員未差,監察茶時之意,敢啓。傳曰,知道。
傳于尹致性曰,左副承旨批下,牌招察任。
以副修撰徐能輔·李勉求再牌不進罷職傳旨,傳于吳鼎源曰,推考傳旨捧入。
吳鼎源啓曰,修撰尹致鼎三牌不進,依定式禁推傳旨捧入之意,敢啓。傳曰,知道。
以修撰尹致鼎三牌不進禁推傳旨,傳于吳鼎源曰,分揀,推考傳旨捧入,更爲牌招。
洪起燮改差,代以金愚淳爲假注書。
吳鼎源啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以慶尙監司金羲淳狀啓,靑松府民家失火事,傳于李文會曰,聞甚惻然。原恤典外,別加顧恤,使之不日奠接事,廟堂分付。
吳鼎源啓曰,卽伏見黃海兵使曺命楫今春夏等褒貶啓本,則邊將無一人居下,殊無嚴明殿最之意,推考,何如?傳曰,允。
金宗善啓曰,卽伏見宣川防禦使李宅永薪島搜討事狀啓,則滿紙沾濕,堇存字樣。狀啓封發,何等審愼,而初不堅封,以致中間雨水之滲濕,事之駭然,莫此爲甚。原狀啓係是邊情,故雖不得不捧入,而當該防禦使,不可無警。從重推考,何如?傳曰,允。
吳鼎源,以吏曹言啓曰,今日本曹開坼坐起時,考見諸道褒貶啓本,則燕岐縣監奇象益,以謗豈盡信,訟宜無滯爲目。鎭安縣監李奎昶,以亦須剛果爲目,則宜置下考,而置諸中考,殊無嚴明殿最之意。兩道道臣,推考警責,上項兩邑守令,竝罷黜,何如?傳曰,允。
吳鼎源,以吏曹言啓曰,曾因大臣筵奏,守令之再入下考及繡貶一入以上人,抄錄於不治案,而或因體例間事,或因眚災居下者,勿論。考出貶題及繡啓,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任。殿最無下考者,及雖有下考,而只以寒閥之殘蔭冷武塞責者,該曹摘發論勘,以越俸十等,定式施行矣。今番殿最居下守令等之題目,雖有疵貶,而俱無干犯贓汚之事,亦無殘蔭冷武之可以指的者,守令錄案,道臣越俸,竝姑勿論。京畿監司金達淳,守令殿最,無一下考,依定式越俸十等,何如?傳曰,允。
吳鼎源,以實錄廳摠裁官意啓曰,本廳印役方張,校讐郞廳宋知濂,時帶宗簿寺正,而本寺方有譜牒添刊之役,已爲會同,職務相妨。宗簿正宋知濂,本職今姑許遞,仍令該曹口傳付軍職,使之專意史役,何如?傳曰,允。
兵曹口傳政事,副司果單宋知濂。
吳鼎源,以孝安殿享官意啓曰,今日落燈時,入直參奉任重白,奉審殿內,則殿內西邊間北門之上,有雨水滲漏之處,雖不至大段沾濕,顯有淋漓之㾗。蓋今番之雨,乃是驟雨,而殿上蓋瓦,皆是新覆之瓦,新瓦之微有滲漏於驟雨之時,不是異事。所當姑觀日後更雨之時,而旣是殿內,事係重大,敢啓。傳曰,姑觀後日,更稟,可也。
吳鼎源,以宗簿寺提調意啓曰,璿源譜略修正事,命下矣。今方始役,而本寺郞廳三員,別工作監役官一員,逐日仕進,纂修監董矣。依例差祭安徐,凡公會勿參,使之專意董役,出草校讐編次之際,本寺忠義衛一人,勢難獨當,依例加出忠義衛一人,付軍職冠帶常仕,與本寺忠義衛,同爲擧行,何如?傳曰,允。
金宗善,以都摠府言啓曰,副摠管閔耆顯,以同知義禁府事,本府坐起,晝仕出去之意,敢啓。傳曰,知道。
金宗善,以兵曹言啓曰,坼見諸道褒貶啓本,則公忠監司朴崙壽啓本中,中軍韓大洪,以所管不輕,無忽飭礪爲目,則宜置中考,而置諸上考。兵使李元植啓本中,虞候沈錫,以盍遵飭勉,以至襲謬爲目。全羅左水使申大坤啓本中,鉢浦萬戶崔昌潤,以分數苟明,可與爲治爲目,則竝宜置下考,而置諸中考,殊無嚴明殿最之意,各該道帥臣,推考警責。公忠監營中軍韓大洪,中考施行,公忠兵虞候沈錫,鉢浦萬戶崔昌潤,竝下考施行,何如?傳曰,允。
金宗善,以兵曹言啓曰,曹司五衛將宋守淵,五衛將李宗赫·曺允植,景福宮衛將崔致福,身病猝重,時月之內,萬無供職之望,俱爲呈狀乞遞。實病旣如此,則宿衛輪番之任,不可久曠,竝改差,何如?傳曰,允。
金宗善,以兵曹言啓曰,宣薦內禁衛取才時,三技以上入格人,別單書入之意,敢啓。傳曰,知道。
禁府啓目,執尊姜世綸原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
右議政李敬一疏曰,伏以,臣之日前疏籲,實非崇飾虛讓,以備國朝之故事,圖占自便,不念陳力之臣分也。區區至情,斷斷血懇,隱忍數年之間,而到今情窮勢迫,按住不得,疾聲之呼,殆若鹿不擇音,已始之勢,譬如走發坂上。竊庶冀容光之照,俯燭幽隱,閔覆之仁,降鑑衷曲,而只緣臣不忠不誠,辭未達意,字字恩批,反蒙眷待之愈隆,臣誠惶愧踧踖,益無所容措。假使臣苟有一分可强可已之實,而故爲是備例虛文之擧,則是臣之忘廉無恥,罪固難贖,而使衰朽樗散,百無一取之一老物,抑情忍恥,苟然備位,四維由是而不張,風俗由是而益下,則其在朝廷擧措,亦恐是失着之大者。以殿下之明聖,何不念及於此乎?抑臣情急辭拙,前疏所陳,有未盡其底蘊,致我殿下未及悉燭其至情血懇,而姑爲是鄭重,俾得畢陳其衷赤乎,則臣亦安得不瀝血輸肝,不憚屢瀆,期於得請而後已乎?臣之今年爲七十有二,臣母今年爲八十有二,雖在閭巷匹庶,肇牽服賈之類。當玆之時,惟當休其役車,不敢遠遊,母子二人,相依爲命,菽水溫凊,隨分竭力,蓋以餘日無多,一懼常存也。臣雖不肖,亦具彝性,以今臣母之年與臣之年,尙何忍貪饕榮名,莫伸愛日之微忱,冒據重任,不思懸車之禮防,爲天下後世爲人臣子者之罪人乎?臣常中夜念到,不覺夢驚而魂者屢矣。卽此一事,是臣不得請,則不得已之矢心苦誠,而亦聖朝不可不念,而不可不許之常經美典也。嗚呼,君臣之義,無所逃於天地之間,況臣歷事三朝,受恩罔極?若使臣今日不退,而有毫分裨補於聖朝,利益於生民,則先公後私,人臣之常道,臣雖至愚,豈敢或忽於此?今臣一介之去就,實不足以有無於朝廷,而臣若不及今丐閒,少伸至情,後若底悔而莫追,則是臣國於不忠,家於不孝,將無以自容於世也。亦豈非聖朝之所可怛焉而垂念者乎?伏況我聖朝特軫,如臣情地,俾遂至願,則實是淸朝之美事,薦紳之榮光,不害爲敦尙風敎,培養廉防之一大也。臣又竊伏念,我殿下政先及老,孝理方隆,尋常百姓,亦皆觀感,臣雖無似,忝位承佐之末,抱此至切之私,以聖王體群臣之德,諒一夫不獲所之情,則是豈待臣言之畢而後,惻然矜憐乎?玆敢申暴肝血,更瀆崇嚴。伏乞聖慈,天地父母,特命將臣本兼諸任,亟許遞免,仍假臣以三字銜,俾得安意養母,歌詠聖澤,實爲公私之萬幸。臣無任云云。答曰,省疏具悉卿懇。前批已悉予意,又何若是乎?決無許施之意,卿其安心勿辭,卽起視事。仍傳曰,此批答,遣史官傳諭于右議政。
左副承旨李文會疏曰,伏以,日月如駛,孝安殿虞卒已畢,伏惟我殿下孝思皇皇,益復靡逮。迺者平復之大慶肇稱,庭賀之縟儀誕擧,符陟降之垂佑,迓皇天之景祿,群情胥抃,帀域同慶。伏念臣向叨院職,自陷大戾,廟堂論勘,猶失於太輕,而不惟不加以重律,乃反薄罷特敍,恩除復降,臣於是,惶隕感結,益不知措躬之所也。噫,臣本不肖無似,濫蒙分外之殊眷,長叨近密,薰沐旣久,而其奈性質本自愚迷,事例轉益矇昧,罪悔顚錯,首尾相續。惟我聖上,庇之如仁天之覆物,諄然若慈父之詔子,倖逭指不勝摟,傍觀涕爲代零,而猶且全不惕慮,出位煩稟,甘自歸於猥屑妄率之科,至今追訟,惶汗透衣。蓋聞禮官之陪往御帖,雖有已例,是乃因特敎行之者,而臣於伊日,事値滾急,驟聞院規之有據,未究事實之如何,援以爲例,輕先提奏,知而故犯,實涉無嚴。設或不知,不知亦罪,且況倉猝之頃,辭拙慮錯,知其有司之稽忽,默無一言之警責,職失惟允,辜負尤大。今玆甄授之命,恩雖出常,僨誤之地,理難復玷,而時當深夜,疏籲路阻,荐違召牌,尤增死罪。玆敢不避煩瀆,仰首自列。伏乞聖明,亟命鐫削臣職名,仍又重勘臣不職之罪,以警具僚,不勝幸甚。臣無任云云。省疏具悉。爾其勿辭察職。
上在昌德宮。停常參·經筵。
藥房提調金勉柱,左承旨尹致性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,行大司憲李直輔,執義宋稚圭,掌令尹魯東在外,持平任百禧陳疏,鄭祖榮未署經,掌令一員未差,監察茶時之意,敢啓。傳曰,知道。
傳于金宗善曰,大臣·備局堂上引見。
以大司諫安策,正言權烒牌不進罷職傳旨,傳于任厚常曰,推考傳旨捧入。
以義禁府赦單子,傳于任厚常曰,李雲祜放。
以兪漢石囚單子,傳于任厚常曰,分揀放送。
吳鼎源,以實錄廳摠裁官意啓曰,印役方張,郞廳數少,粉板書役,甚爲苟艱。副司直尹濟弘,副司果李潮,粉板郞廳加差下,仍令該曹口傳啓下,使之察任,何如?傳曰,允。
吏曹口傳政事,實錄記注官尹濟弘,實錄記事官李潮單付。
吳鼎源,以吏曹言啓曰,因臣曹草記,上京守令成川府使金近淳,以其親病,不得下去。江陵府使尹長烈,寧越府使李素,安義縣監尹守正,高靈縣監申翼顯,燕岐縣監奇象益,麟蹄縣監洪赫,俱以身病,不得下去事,批旨內親病外竝更飭下送。其中嶺南守令,此時在京尤可悶,各別嚴飭,使之不多日內下送事,命下矣。燕岐縣監奇象益,則纔已啓罷,而其餘諸守令等處,謹依批旨,各別嚴飭,則麟蹄縣監洪赫,今方下去云。江陵府使尹長烈以爲,浹月患泄,眞元澌鑠,時日之內,萬無登途之望云。寧越府使李素以爲,關格之症,時日之內,萬無還任之望云。安義縣監尹守正以爲,本病沈淹,又得毒痁,症形危惡,萬無起動還任之望云。高靈縣監申翼顯以爲,身病沈重,不能運動,萬無作行之勢云。特敎催促之下,諉以身病,不卽下去,事體所在,誠極未安,竝罷黜,何如?傳曰,允。
金宗善,以兵曹言啓曰,宣部守三薦參上武臣,前銜人別取才入格矢數,落仕年條,薦名居住,各其名下,懸註以入之意,敢啓。傳曰,知道。
金宗善,以禁衛營言啓曰,本營騎士將嚴思勗·崔翼,俱有身病,勢難察任,改差,何如?傳曰,允。
直閣洪奭周疏曰,伏以臣母方在華城衙中,臣之闕於省覲,已將半載矣。昨接來信,則宿病之餘,毒暑爲祟,添頓彌留,元氣漸憊,而數日以來,重添別症,風眩之氣,上攻頭目,連及耳輪,牽疼如刺,貼席涔涔,達夜叫楚,眼不交睫,咀嚼俱妨,飮啖全廢,雜試湯藥,分毫無減,專人屢到,促臣歸護。臣自聞是報,方寸如灼,晷刻之間,抑按不住,玆不得不待曉陳章,徑尋鄕路,擅行之罪,實無所逃。伏乞聖明,亟命鐫遞臣見帶職名,以便救護,仍降譴罰,以肅朝綱焉。臣無任云云。省疏具悉。爾其勿辭往護。
持平任百禧疏曰,伏以,臣庸愚謭劣,最居人下,三司淸貫,罔非濫竽,前後忝叨,惶愧積中。乃者重除持憲,屢辱庚牌,含恩畏義,卽當竭蹶,而第臣老母,年迫八耋,素抱癃病,加以暑感,咳喘竝作,氣息凜綴,左右扶將,非臣莫可,晷刻離側,斷無其路,坐違召命,尤增罪戾。況今賓對有命,末由趨造,情私煎迫,分義惶蹙,玆不得不疾聲籲呼。伏乞天地父母,憐臣至切之情,諒臣不稱之實,特許刊免,俾便救護焉。臣無任云云。省疏具悉。爾其勿辭救護。
乙丑閏六月二十日辰時,上御熙政堂。大臣·備局堂上引見入侍時,右承旨金宗善,假注書韓泰登,事變假注書朴時源,記注官鄭宗顯,別兼春秋徐有恂,左議政徐邁修,兼禮曹判書韓用龜,行兵曹判書金思穆,刑曹判書蔡弘履,行護軍李得濟·李仁秀·徐瀅修·朴宗慶,校理奇學敬,以次進伏訖。邁修曰,三庚雖過,日候尙熱,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。仍敎曰,次對爲之。又敎曰,三南連以旱災,設行祈雨祭,而神驗尙爾寂若云,言念民事,不勝悶然矣。未知近年以來,亦有如此旱暵之時乎?邁修曰,近見三南道臣狀啓,則通被旱災,而嶺南一道,其中孔酷,未知其間得雨與否,而湖南則被災之邑過半矣,湖西亦幾半矣。雖是屢登之餘,目下民事,誠爲切悶矣。邁修曰,卽見前京畿監司徐榮輔擧條,則以爲,始興·果川橋梁物力,因惠堂所奏,以本道儲置取用事,定奪行會,而園幸時一應物力,未嘗會減於儲置矣。今則乃以劃付時所無之役,責出於七千石內者,係是行不得之政,下詢大臣處之,爲辭矣。兩邑橋梁物力,曾以壬子貿租中取用矣。壯營撤罷之後,責出於儲置米元會減中,其勢末由。此後陵幸時,橋梁修築之節,與前無異,所入物力數爻,令道臣量宜論報後,以壬子貿租,劃給之地,何如?上曰,依爲之。出擧條邁修曰,目今悠悠萬事,無過於聖學之緝熙。程子在經筵,以涵養爲說,而要其歸,必曰,聖學之日新,朱子在經筵,以誠敬爲勉,而要其歸,亦必曰,聖學之克己。夫漏下咨訪,夜分講論,談唐虞於廈氈之上,玩周·孔於遺編之間,而萬化之本,由此而立,萬化之功,由此而成。其不可自暇自逸,豈與匹夫庶士之淑其身心,較論其輕重哉?處暑不遠,秋涼乍動,區區忠愛之至誠,惟此勉聖學三字。伏願深留聖意,朝晝夕三講,召對·夜對,毋或間斷,輪回引接,務盡緝熙之聖工,千萬顒祝。上曰,所陳好矣。當留念矣。出擧條邁修曰,憂勤庶政,卽爲治之先務,稽古經傳,可作鑑法者,臣不暇遠引,而臣猶及見兩聖朝盛際。英廟朝臨御之初,特命祁寒盛暑,常參·經筵,勿令權停,日必引接,夜徹曉鍾,而及夫七旬邵齡,每日三講,每月六對,亦且一未嘗闕焉。先王朝,承旨入侍,自朝及夕,或討論文義,或酬應公事,以至閭巷疾苦,朝廷故事,從容詢諮,如家人父子。兩朝憂勤之聖德,度越百王,至今親賢樂利之澤,有於乎不忘之思矣。我殿下躬親庶務以來,設施注措,必以繼述前功爲要,臣等固欽仰萬萬,而如欲繼述,卽此憂勤之家法,尤當知所先務。法講·次對之外,特召承旨·儒臣,奏牘則朝上夕報,文字則疑問理會,使延英之席,不離朝士大夫,然後萬機之煩,可無叢脞姑息之歎,而其於聖工將就之方,亦必有大有助焉。伏願深留聖意,以爲顯承謨烈之本焉。上曰,所陳好矣。出擧條邁修曰,生民休戚,專係守令之得人與否,所謂三政之率多弊瘼,七事之不能修擧,莫非守令非其人之致。大政當前,各別擇擬之意,申飭銓臣。至於收攬遠人,甄用久屈之道,前後提敎,不啻諄複。況松都則故都之故,人才衆多,文蔭武間,緩急可恃者,必多有之,而見今東西班,無一在職者云。一體嚴飭,毋或視以文具,如前因循,何如?上曰,所奏好矣。分付兩銓,另加甄用,期有實效,可也。出擧條邁修曰,先朝戊戌,以郞階不爲釐正事,大臣筵奏,聖敎申嚴。所以明視提警,俾勿因循者,果何如,而近來百度怠弛,群情恬嬉,銓曹慢不修擧,當者則或安故常,兩司多臺,一有除拜,輒以未署經爲規避之妙策。此亦關於國綱朝章,爲先申飭該曹,溯考階級,詳加釐正,俾無如前混淆之弊。至於玉堂,則旣經兩錄之後,臺通更無可論,故曾經玉堂者,雖於錄前,未及臺通,例皆直入於兩司前望。蓋所謂署經者,欲采公議之許可與否也。兩錄者何有於臺職署經?揆以官制,殊極無義。自今爲始,曾經玉堂者,雖以郞階,除拜臺職,以已署經施行事,使之定式施行,何如?上曰,依爲之。出擧條邁修曰,日前重臣韓晩裕,判義禁除拜之後,忽引次堂時做錯事,稱以自劃,屢違召牌,末乃更招,啓辭未批下之前,無端尋鄕,有若故避威命者然。處義之乖當,擧措之慌遽,姑捨勿論,命牌事體,何等重大,則此路一開,君命其將委諸草莽乎?譴罷薄勘,失之太輕。前判義禁韓晩裕,亟施削職之典,何如?上曰,依爲之。出擧條邁修曰,講筵將開,講官宜備,經筵中在外及呈告不爲行公人,竝許遞,後日政差出,何如?上曰,依爲之。出擧條邁修曰,臣之冒據是職,歲已周矣。連値國家有事之時,身不自有,言不及私,只竭魯鈍,强策奔走之不暇,而第臣犬馬之齒,將近八耋。神識之惛耄,筋力之衰朽,月異而日不同,轉益無餘地,雖欲竭蹶供職,圖報聖恩之萬一,而其勢末由也已。且國家庶政,今則就緖,區區私懷,始可得伸,故敢此仰達,伏願體諒焉。上曰,右相疏批,亦已諭矣,而卿之筋力尙旺,豈可求退乎?邁修曰,臣之猥被簡拔,旣出於委任老成之聖意,則臣之感激殊遇,報答隆恩,惟在於筋力奔走,故出膺之後,果爲隨事矻矻,不敢爲休退之計,而今焉身全老矣,力難强矣。萬無堪承之望,庶蒙體諒之恩,而且使臣筋力精神,雖或可强,其奈才識素蔑,久冒匪據,而自陷於覆餗之羞,何哉?況今原任大臣之宿德重望,可以倚毗,與同休戚者,自多其人,則如臣老悖之物,宜卽休退,藥餌調將,以畢餘年,則自今至死之日,莫非殿下之賜也。伏願矜許焉。上曰,所奏過矣。就座,可也。邁修曰,臣之冒忝大官之後,尙未焚黃於先墓,故欲於生涼後作行矣。宗善曰,行護軍李仁秀,賓對未罷之前,徑先退出,事甚未安。從重推考,何如?上曰,依爲之。出擧條用龜曰,國恤三年內,先陵展謁,以服色之難便,只行山陵展謁,而以下陵寢展謁,則或因特敎擧行矣。今亦依舊例,只稟山陵展謁乎?上曰,依例以山陵取稟,可也。又敎曰,若有特敎,則以下陵寢,亦可以展謁耶?用龜曰,然矣。用龜曰,取考謄錄,則國恤三年內,春秋太廟展謁,草記頉稟,而丙申年國恤時,景慕宮展謁,則因特敎稟旨擧行矣。今番則何以爲之乎?上曰,依丙申年例爲之,可也。用龜曰,大典通編刊行後,凡係科場,皆以通編應講,而凡於文科典禮講,則以經國大典,因循應講,尙未釐正,有違年前定式之本意。自今爲始,以通編擧行,何如?上曰,依爲之。出擧條思穆曰,每當都政,新資五窠,例爲差出,而今番都政,營將·中軍·虞候中,姑無準朔者,雖未滿朔數,依例推移內遷,何如?上曰,依爲之。出擧條思穆曰,今番因山時,陪往從事官徐春輔·南志復,有陞敍之命,而俱經三品,已爲資窮,何以爲之乎?上曰,依庚申年例爲之,可也。出擧條思穆曰,西生僉使張錫孝,以除拜月計之,則今都政爲瓜滿,而赴任月計之,不足爲一朔。在前如此之人,有筵稟差代之例,故敢此仰達矣。上曰,依爲之。出擧條思穆曰,龍川府使安宗厚,曾除忠淸水使,而以仍任前職之故,原望勿施,有日後閫帥調用之承傳矣。兵使·水使,俱是閫帥,則以何窠施行乎?上曰,初除水使則以水使差送,可也。思穆曰,軍器副正,前因大臣所奏,已作陞資之階矣。今番都政,營將·中軍·虞候中應作窠外,加出一窠,以爲遷轉之地,似合事宜,而事係官制變通,下詢大臣處之,何如?上曰,大臣之意,何如?邁修曰,臣之向來所奏,蓋因庶流之雜岐外,無陞品之階,稍加變通,作爲疏滯慰悅之方,而履歷相當之人,大抵絶罕。此未必每都政有之,應資五窠外,加出一窠,如有可合陞資者,使之區處儘好矣。上曰,依大臣議爲之,可也。出擧條思穆曰,訓鍊副正,必經守令準朔後,例爲陞資,則軍器副正,亦當用此例,而時任軍器副正,曾經守令,何以爲之乎?上曰,大臣之意,何如?邁修曰,旣經守令,則直爲陞資,似無不可,而事係官制,下詢於諸宰,似好矣。上曰,諸宰亦陳所見,可也。用龜曰,大臣之言好矣。臣無他見矣。弘履曰,臣未諳其格例,不敢臆對矣。得濟曰,大臣之言誠好矣。訓鍊副正則未經守令,故必差送準朔而後,例爲陞資,而今此軍器副正,則似無所拘矣。瀅修曰,旣經守令,則似不當更爲差送,而直爲陞資矣。宗慶曰,未經守令,則差送待準朔陞資,例也,而旣經守令,則有何所拘乎?上曰,依大臣·諸宰議,爲之,可也。瀅修曰,日昨承文院草記寫字官永付司果有頉代,何以爲之事批旨,有充額之命矣。永付司果,本出酬勞之特恩,而就寫字官四十元額中,除出一窠,另作永付司果之窠,則今此充額命下之後,當以元額寫字官出代,而永付司果名色,自在勿論中,故敢此提稟矣。上曰,依此爲之,可也。學敬曰,前後飭敎,何等嚴截,而今日次對,諸臺一不進參,紀綱所在,誠極未安。行公臺諫,竝施罷職之典,何如?上曰,依爲之。出擧條學敬曰,大臣所奏勉聖學,實是今日第一急務。學問云者,非但讀書講習而已,凡日用施爲之事,大公至正,皆合於理則是爲學也。殿下俯詢三南旱災,此特憂民之聖意也。夫帝王之學問,莫切於克己,帝王之治道,莫急於恤民,深究致災之由,更軫保民之政,則亦格致誠正之功,皆是學問中事。伏願聖明,益加勉勵焉。上曰,所陳好矣。出擧條邁修曰,玉堂所奏,質樸無華,體例間生疎,以其鄕外之人,似或無怪,而還可貴矣。近日臺諫,媕婀成習,至於瑣細官箴而無聞,誠極悶然。臣俄欲請罷,而適中其規避之願,故果不爲之矣。宗善曰,校理奇學敬,奏對之際,有違筵體,推考,何如?上曰,生疎所致,勿推,可也。出擧條上曰,今日入直玉堂上下番,誰也?學敬曰,小臣與修撰尹致鼎矣。上命次對諸臣先退。邁修等退出。惠慶宮進服蔘吉茶前方中,加便香附·香薷各一錢,自明日一貼式煎入。出榻敎仍命退,承史以次退出。
上在昌德宮。停常參·經筵。
自酉時至人定,灑雨下雨,測雨器水深二分。
任厚常啓曰,行大司憲李直輔,執義宋稚圭,掌令尹魯東在外,持平任百禧受由,鄭祖榮未署經,掌令一員未差,監察茶時之意,敢啓。傳曰,知道。
金宗善啓曰,來二十五日朝參日次云矣,敢稟。傳曰,停。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
傳于吳鼎源曰,吏兵批歲抄點下者,依例捧傳旨。
尹致性啓曰,假注書韓泰登身病猝重,勢難察任,今姑改差,何如?傳曰,允。
韓泰登改差,代以沈鈁爲假注書。
傳于金宗善曰,黃海水使之代,令該曹口傳差出,使之明日辭朝。
兵曹口傳政事,以宋益休爲黃海水使。
吏曹口傳政事,甕津府使單宋益休。
沈鈁有頉,代以尹惠圭爲假注書。
以輪對官別單,傳于吳鼎源曰,二十四日來待。
金宗善,以都摠府言啓曰,副摠管金在昌以同知義禁府事,本府坐起,晝仕出去之意,敢啓。傳曰,知道。
義禁府啓目粘連,向前姜世綸亦,親享事體,何等嚴敬,而身爲執尊,擧措顚錯,致此失儀,事極可駭。以此照律,何如?判付啓,依允。
吳鼎源,以吏曹言啓曰,本曹正郞李在璣呈狀內,矣身素患痰癖之症,當此換節之時,一倍添劇,時日之內,實無供職之望,卽速入啓遞改云。其身病旣如是沈篤,則有難强令察任,今姑改差,何如?傳曰,允。
上在昌德宮。停常參·經筵。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任厚常啓曰,行大司憲李直輔,執義宋稚圭,掌令尹魯東在外,持平任百禧受由,鄭祖榮未署經,掌令一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,黃海水使宋益休下直,長弓一張,長箭一部,片箭一部,筒兒一箇賜給。
傳于尹致性曰,右承旨·左副承旨批下,卽爲牌招入直。
以右承旨金宗善,左副承旨李文會牌不進罷職傳旨,傳于尹致性曰,推考傳旨捧入,更爲牌招。
以右承旨金宗善,左副承旨李文會再牌不進罷職傳旨,傳于尹致性曰,推考傳旨捧入,更爲牌招,違牌,勿爲呼望。
傳于吳鼎源曰,今日夕上食當親行,該房知悉。
金宗善,以備邊司言啓曰,今番諭祭謝恩,當依舊例,順付於前頭使行,以有方物磨鍊事,分付該曹該院。大政迫頭,節使使名,以謝恩兼冬至使差出事,亦爲分付銓曹。勅行儀物裁減回咨,令槐院撰出,正書安寶後,定禁軍騎撥下送于灣府,使之傳送鳳城將處,以爲轉致北京之地,何如?傳曰,允。
金宗善,以禁衛營言啓曰,本營哨官李殷會身病甚重,勢難察任,改差,何如?傳曰,允。
禁府照目粘連,執尊姜世綸矣,本府議啓內,親享事體,何等嚴敬,而身爲執尊,擧措顚錯,致此失儀,事極可駭。以此照律罪,笞五十收贖,解見任別敍,私罪奉敎,以公罪,功議各減一等爲良如敎。
任厚常,以義禁府言啓曰,時囚罪人姜世綸笞五十收贖,解見任別敍照律公事判付內,以公罪,功議各減一等事,命下矣。姜世綸功議各減一等,笞三十,公罪,收贖放送之意,敢啓。傳曰,知道。
京畿監司金達淳疏曰,伏以,日月不淹,孝安殿因山已訖,虞卒奄畢,伏惟聖慕遑遑,益復靡逮,臣民痛廓,薄海惟均。維天維祖宗,默祐陰騭,聖候平復,縟儀誕擧,此實東方再昌之會,而光啓我億萬年無疆之休,小大歡忭,愈久愈新。仍伏念,臣大質已虧,不堪復廁仕籍,而嚴命至勤於置對,譴罰不加於積逋。竊自揆世祿之臣,受恩罔極,外藩之職,爲任差輕,逃遁不得,黽勉抗顔,而靦然慙痛,不能一日安於心者,于今十箇月矣。申暴情實,退守本分,豈非臣日夕憧憧者,而受任纔數朔,因封大禮,卽在道內,義重終事,不敢言私。繼又有支勅之事,自不免伈泄淟涊,而今則陵役告完,客使亦已出境,微末去就,始可以仰冀體諒矣。夫朝廷所重者言路,士夫之莫嚴者廉防,臣旣見罪於言路,爲天下無狀之人,懦弱之性,縱未能剚腹刳肝,以快人意,亦宜鏟跡朝端,沒齒自靖,上副生成之隆恩,下全羞惡之本天,而觀臣所爲,不過是貪榮戀寵之人,而若不識忘廉喪恥之愧,中夜撫枕,當作何懷?且臣素多疾病,風熱痰濕,相因爲祟,比年危症,屢經殊域,神精凋落,綿氣益衰,以是尋常事應,率皆顚錯,瘡疣百出,疵謗四至,至若邑弊民瘼,了未管攝,無一攸濟。嗚呼,殿下所以拔臣於坑坎之中,責臣以藩宣之重者,豈亶然哉?況自入夏以來,伏暑本症,日而益劇,肚腹撐亘,食飮全却,胸膈煩懣,泄痢交作,間經數次行役,一倍委頓,床笫不離,藥餌爲命。自念病情,諒非時月可瘳,而簿書叢委,不能耐煩,火從中起,疼隨熱劇,尤是難醫之症也。三輔重地,本非閒局,荐經大事之餘,知會應酬,無非心力所到,而秋務將殷,百擾纏身,以若神思,承當無望,僨誤之歎,固所必至,罪戾之積,何以自贖?念之及此,惶汗如漿,以情以病,決不宜一日蹲仍,玆敢冒昧哀籲於嚴廬之下。伏願天地父母,俯賜鑑諒,亟遞臣所帶藩任,俾得以任便調病,則雖死之日,猶生之年也。臣無任云云。答曰,省疏具悉。本事於卿何有,而有此更提乎?卿其勿辭,調理察任。
應敎徐有恂,校理李惟命·奇學敬,副校理李泳夏,修撰尹致鼎,副修撰李勉求·徐能輔等箚曰,伏以,臣等昨伏見歲抄點下者,李度謙·蔡弘遠·鄭尙愚,竝在職牒還給之中矣。當此邦慶曠古,恩典恢蕩,陰谷寒崖,春陽普被,苟無大關係者,臣等何必爭難,不體我聖上,無一物不得其所之德意哉?噫,彼度謙,卽逆瑮之親姪也。向來宥竄,特以出後之故,酌寢法外之刑而已,則職牒之還授,初非可論。弘遠則其父罪犯,已臚列於三司之啓,公議至嚴,爵秩還奪,則渠之名出逆招,猶屬薄物細故。揆以王章,收司之律,自在難逭,世安有律論應坐,而還給職牒,與齒朝紳者哉?尙愚則民始之親姪也。其叔之負犯,今日臣子之所共沫飮懲討者,如此之類,假貸當律,足見朝廷解網之仁。今若洗滌罪名,殆同平人,則隄防之凌夷,義理之湮晦,其爲世道之憂,當復如何?成命之下,喉舌之臣,當有覆逆之擧,而經宿側聽,尙無一言者,實有欠於惟允之道,臣等竊爲喉院慨惜也。臣等職在論思,義難終默,玆敢相率控籲。伏乞聖明,更加三思,亟寢李度謙·蔡弘遠·鄭尙愚職牒還授之命,使大義不泯,邦憲無屈,不勝顒祝。取進止。答曰,省箚具悉。此豈覆難者?萬萬不當矣。
右承旨金宗善,左副承旨李文會等疏曰,伏以,臣等卽伏見堂箚之到院者,以蔡弘遠·李度謙·鄭尙愚等職牒還授命下之後,不爲覆難,至有慨惜之斥。臣等竊不勝懼然慙恧之至。蓋當歲抄之點下也,其中關係隄防者,固宜仰請反汗之不暇,而徒懷煩屑之懼,未效繳還之義,公議之來,何以自恕?玆敢露章自列,徑出禁扃。伏乞聖明,亟降威罰,以謝人言,以安私分,不勝幸甚。臣無任云云。省疏具悉。此豈政院番番覆難者?爾等事得當,勿辭察職。
方外儒生幼學鄭熙祚,進士鄭雲需·韓性謙·李基祏·金冕鎭·沈湜·趙正逵·宋暹·吳瑛·李得祚·趙漢逵·趙匡鼎·安孝述·南翼中·黃禧經·李述明·鄭奎采·李脩演·洪益聞·盧進星·尹載黃·林昌鎭·李永甲·南義采·李命寬·朴長殷·李漢星·柳之翊·柳之翃·朴良臣·閔範大·李正懋·尹行慶·李復心·姜世望·李相遠·崔日昌,生員韓錫朝·洪頤勉·李民欽·李宲·許渼·宋曅·車雲翼·金台煥·金履默·林孝彦·南允秀·崔準東·李亨觀·趙鉐·金性祚·金啓澈·任愼儉·趙潤默·李元韶·李顯周·宋象純·金玘·盧駿星·沈魯直·權燁·高克明·李觀壽·高時休·邊正容·柳之習·崔宅祚,幼學柳聖文·金永祚·李惠秀·閔百霖·康麟祥·金陽復·孔漢鼎·金致益·崔齊賢·李鳳柱·梁以龍·柳聖祜·黃燾·洪樂煥·金鍾文·李榮八·李臣謙·蔡定永·吳致元·李秉溫·白時亨·朴潤夏·李時濟·安亨默·林衜鎭·尹行健·鄭東煥·金在根·權中儉·趙應鉉·林應洙·李得魯·黃鍾人·柳載亨·鄭台鉉·鄭洛·鄭宅模·鄭顯光·尹光會·趙漴·柳光周·柳晉淵·尹宗沔·李挺松·柳琢·尹時復·張性奎·柳達五·姜宅珪·姜時周·朴趾德·朴鼎德·李萬源·金履祥·柳星心·柳得陽·尹瓊·尹之陽·李源行·尹瑭·尹德玄·尹頊·李箕東·李翊東·李宇慶·李行重·李任重·李德重·李文重·楊中立·洪益烈·洪益善·洪益顯·李基洙·李基中·洪秉一·韓啓商·李錫明·李宅垕·洪益性·洪益敬·李鎭宇·李基一等疏曰,日月迅駛,廞衛奄過,普慟冞切,聖候平復,縟儀載擧,慶忭曷極?伏以,孔子稱三仁之仁,孟子辨熊魚之義,以之立人紀於危亂之際,扶世敎於死生之地。於是乎人知節義之重,而節義配道德,逢時而展布者,爲輔世長民之君子,不幸而處非其時,則有殺身而成仁者,有泯跡而殉志者,均之爲扶世敎而立人極。肆古聖王之措治也,必擧而褒崇焉,雖世異人遠,莫之或遺,以爲馭世之徽權,導俗之良謨。洪惟我皇明高皇帝甫定天下,日不暇給,而必先乎奬節旌忠之事。以至北朝之臣,或除其參賀,或許其歸死,及夫金川之變,死節之士,至三百餘人之多。亦惟我太祖·太宗·世宗三聖人,亟施褒崇節義之典,以爲勵世磨鈍之具,而端宗乙丙之間,節士輩出,立殣如六臣之外,表表可稱者,亦且累十人。列聖朝莫不崇奬,而許其尸祝,院宇妥靈,則朝家賜額,俎豆腏享,則守臣致犧,其爲崇報,蓋無以尙之矣。逮我先大王,以貽訓之謨,起曠世之感,搜祕牒而修莊史,重建子規之樓,載設忠臣之壇。凡係殉身之臣,俱在配食之列,以至自靖而沒身,如具人文·宋侃諸人,皆蒙顯秩之贈,兼侈華諡之賜焉。惟一禮曹正郞臣朴審問,子孫沈微,世遠言湮,諸臣不能察擧,獨漏千載之曠典。至于我殿下一初之治,朴審問之遺孫呼籲,而銓衡論啓,廟堂獻議,以爲,貞忠苦節,與六臣無異,特贈亞卿之秩,猗歟盛哉。殿下此擧,卽我列聖朝顯忠遂良之良法美政,而皇明高皇帝之首先奬褒,扶植節義之義也。凡人有積行者,雖遠必聞,有卓節者,雖幽必顯,臣等於朴審問,尤信其不爽也。審問生於華顯之族,蘊抱經綸之才,其策名於世宗朝也,與忠簡公臣李塏,同選記注之任,而忠志則終始歸一。其平定六鎭也,爲忠翼公臣金宗瑞首薦從事之官,而才識則夷險無貳。及其謝事而家居也,與忠文公臣成三問,忠烈公臣河緯地友善,心膽言意,沕然無間,而所欲忠者主耳。逮赴天朝質正之役,成·河會餞,而月夜園中之語,杜鵑花下之詠,至今釀忠臣義士之涕,蓋其心已判一死也。還至義州,聞六臣皆已殉節,乃曰,吾與六臣有約,今若獨生,何顔歸拜先王於地下乎?上不負皇天,下同夷齊歸耳。遂飮藥而卒,時則畏禍,人無敢言,泯泯然今至三百餘年,理不終昧,旣隱而彰。諸學士狀記之詳,大臣重臣執迹之論,固無餘憾,而揆諸表章風勵之道,猶有所未盡者。正卿之秩未及,而易名之典不行,妥侑之禮未擧,而單杯之沾無所,其爲淸朝之缺典,士林之齎恨,當如何哉?臣等竊伏惟念,節惠之令典,固是褒奬之優恩,而當時六臣外,如生六臣者,不拘韋布,皆贈正卿,得以易名,庸賁泉途。則況此朴審問之生與六臣同,死與六臣同者,獨未蒙一視之恩乎?伏願聖明,丕恢象賢之規,亟推褒忠之謨,特以贈吏曹參判臣朴審問,許令加贈議諡,一以慰九原之忠魂,一以樹百世之風聲焉。臣等無任云云。省疏具悉。令廟堂稟處,爾等退修學業。
公忠道儒生幼學李景燮,進士朴和燮·姜華錫·兪命欽,生員申命顯,幼學朴和喆·鄭湫·李民中·尹重厚·申義澈·鄭周誠·李顯祜·李智祜·金在常·李羲若·申國顯·任華·白申溶·李景憲·李景白·李景卨·南衡來·朴和爀·朴和韺·朴始愚·朴能愚·金誨淳·閔夔鏞·朴文淳·朴相臣·申大然·金百行·李顯秀·申光顔·金成簡·申光頤·李在述·李天源·李遇源·李進源·趙升永·鄭濟鉉·鄭汝德·金尙文·崔寅燮·崔顯周·崔鎭益·崔鎭鼎·崔鎭宅·崔鎭澤·崔鎭觀·崔鎭恒·崔鎭謙·崔鎭沃·崔斗漢·權聖謙·權聖任·權聖律·鄭衡錫·崔公漢·崔公燮·金復天·趙泰欽·趙得臣·尹廣烈·韓邦維·韓持維·鄭一復·申贊文·申善文·申熙文·李宜楫·李宜霖·李宜梅·李國柱·李文柱·任焴·崔鍾英·宋義幹·宋元鎭·宋桓鎭·金天奎·金基弘·李載彦·金基永·辛宗述·李宗彦·崔鍾運·李光瑩·李義元·崔東煥·金緯杓·金寅杓·朴思增·李永宲·崔昌益·李夏彦·宋在幹·宋星鎭·李宜植·申宗爀·李宜仁·李漢綺·崔鎭寧·宋漢聖·張遇臣·申宗信·李宜宲·申宗義·宋漢億·李敎彦·李重彦·李宜良·朴孝增·李永履·兪建柱·李在源·李得秀·李恒秀·李學秀·李宅秀·李學愚·李德愚·朴明和·朴養和·李敏中·李萬中·姜命錫·姜胤錫·姜義錫·姜胤臣·姜弼元·姜弼健·姜弼良·姜弼喆·姜弼宏·姜穆欽·李根培·李浩培·洪大輔·洪大喆·洪大直·洪大一·李在訥·李春秀·李芝秀·李若愚·李及愚·金應煥·李光碩·李格普·李源燮·李源聖·鄭樂善·鄭百善·鄭一范·鄭一泰·鄭一濟·金載權·尹敬厚·洪梯·洪·申輔文·朴世淳·朴尙淳·朴顯斗·申光郁·申光朝·申光廷·申光元·李景淵·朴櫓·柳成祿·鄭元淳·柳綱·朴思英·朴在明·柳達漢·柳光八·柳德潤·柳德淵·柳堢·金相說·李源會·吳在中·金相德·成始振·金光漢·李源常·金尙衡等疏曰,伏以,居諸易得,孝安殿卒哭奄過,聖孝哀慕,益復如新,神天默佑,聖痘遄復,縟儀載擧,臣民慶忭,曷有其極?竊伏惟念,世道汚隆,亶係斯文之盛衰,而崇奬儒賢,尤爲王政之先務。故惟我祖宗朝聖繼神承,罔不以招徠賢士爲急,而間或有潛光抱德,未及需用者,則歲月雖遠,亦必採摭而褒揚之,或施貤贈,或許腏享,其於崇報之典,無有憾焉。我殿下嗣服以後,聖學緝熙,敦尙儒術,凡在旌招之列者,莫不誠心禮遇,而至於昨年冬,數三儒賢增秩易名之擧,益可見我聖上崇儒重道,式遵家法之盛意,而我東方億萬年文明之休,實基於此。風聲所曁,士林咸聳,而有若宏儒碩德,有功斯文,而生而未展其實用之學,歿而獨漏於追奬之典,爲聖朝之闕章,而貽士林之齎鬱者,卽故侍講院諮議臣權震應是已。震應卽先正臣文純公尙夏之曾孫,而文純之門人贈判書文純公臣韓元震之高弟也。早聞家庭之學,又服函丈之訓,淵源之遠,門路之正,固非他人所及,而況其天姿純粹,學識超邁,自在童丱,已知修己治人,爲此學之頭顱。沈潛經傳,探賾義理,不貴乎口耳之誦習,必務乎反躬而實踐,居家而盡孝友之實,在人而極忠恕之道。若夫心性理氣之辨,毫分縷析,闡發精奧,雖至錢穀甲兵之微,默識旁通,無非爲己。當時同門之士,許之以曾氏之篤行,眞積力久,表裏貫通,至其仁精義熟,存中發外,則光霽之像,溫厲之容,望之儼若,卽之粹然。此其修於己者,若是卓爾,而德之所及人之從之者,自不覺其心悅而誠服也。故四方質業之士,若復得夫子之孫子思,踵門坌至,莫不依歸,各隨其才稟高下,誘掖之勤,敎導之嚴,出自誠悃,不啻若慈父之詔迷子。雖在疾痛之時,引接討論,未嘗暫懈,每云說經談書,叩發難疑之際,殆若沈疴之去體也。士多成就,世皆宗仰,而若其闡父師之遺旨,指洙·泗之正路,使我湖西一方,式至今家絃誦而戶詩禮者,莫非斯人之功也。且其謫居南荒也,人士之叩門者,開誠而牖迷,節行之湮沒者,立傳而揚美。擩染所及,自然感服,皆曰,吾輩不意復見宋尤菴,尤菴卽先正臣文正公宋時烈別號,而嘗謫是邦故也。及其宥歸也,士女奔走,悵然失圖,爭持牛酒,涕泣送行,雖以卉服鴂舌之鄕,其所感化而愛慕者,至於如此,則此尤見治人之功,無遠不及,而雖聖人誘掖薰陶之妙,無以過也。至於扶護斯文之功,又有大於此者。昔在英廟甲申,適因事端,天威震疊,當時論事之臣,莫敢盡言。及至辛卯,震應以諮議承召命也,慨然揮涕曰,我若不言,是負吾君也,忝先祖也。遂上章極論陰陽邪正之分,言人所不敢言,至被耽羅嚴譴之命。其時銀臺·三司之臣,繳還嚴旨,力請反汗,則一時公議,於斯可見,而斯文一脈,陽氣賴而不墜,屹然若頹波之砥柱。聖朝之卽賜環者,亦感其忠君愛國之誠,斷然無他,而士林之慕仰依賴者,由此而益重。朝野方將佇其大用,輔我宗國,而天不假年,遽至樑摧,則時値寧考建極之初,玉帛之招,遍及林樊,而斯人則獨未及見矣。夫以造詣之深,踐履之篤,始自修齊之工,措之治平之業,綽綽然有餘裕,而惜其經術才猷,一未展布於當世。乃就其祖先正臣舊居之鄕,臨江構軒,以爲讀書藏修之所,嘗曰,抱先人遺經,依先人舊廬,以終餘年足矣。此眞所謂木石同居,若將終身,而獨其忠愛之心,根於天性,每聞朝廷有一事之得,輒喜而不寐,有一政之失,泣涕漣漣,廢食與寢。斯其晩年一疏,質之赤心,斥邪扶正,爲斯文莫大之功,而身後之褒揚,又若是寥寥,士林之齎咨抱鬱,固是同情。如臣等居在鄒魯,最被薰染者,想像遺風,愈久而愈不忘,或懼其懿行之漸泯,令名之無稱,以爲士林羞也。玆敢相率裹足,齊籲於黈䌙之下。伏乞聖慈,克軫尊賢褒德之方,故諮議臣權震應,特許贈之以崇秩,貤之以美諡,俾爲興起儒風,扶植世敎之地焉。臣等無任云云。省疏具悉。令廟堂稟處,爾等退修學業。
乙丑閏六月二十二日申時,上詣孝安殿。夕上食親行入侍時,左承旨尹致性,右承旨金宗善,左副承旨李文會,右副承旨吳鼎源,同副承旨任厚常,假注書金愚淳·尹惠圭,記事官白致樂,別兼春秋徐有恂,檢校直提學朴宗慶,待敎朴宗薰,以次侍立訖。時至,通禮跪啓請行禮。上具衰服,由齋殿出殿門,詣中排設廳視膳,仍詣版位。引儀唱俯伏哭。上俯伏哭。引儀唱止哭興,四拜興平身。上止哭,四拜興平身。上敎曰,陳設後當奏正時,而徑奏於陳設之前,何也?注書出去知入,可也。賤臣承命出去,未及回奏,又敎曰,陳設後更奏正時,可也。陳設訖。上詣神位前。通禮啓三上香。宗善奉香,厚常奉爐,三上香訖。通禮啓請執盞獻盞。宗善等進盞,奠盞訖。上還復位。引儀唱俯伏哭。上俯伏哭。引儀唱止哭,上止哭。通禮導上還御齋殿後,鼎源曰,今日行禮正時,徑爲入奏,事極駭然。禁漏官及當該守僕,令攸司科治,何如?上曰,依爲之。出擧條上還內,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深四分。
金宗善啓曰,合辭方張之時,兩司無詣臺之員,事甚未安。除在外,未署經外,未肅拜·呈告人員,竝卽牌招,何如?傳曰,允。
李文會啓曰,右副承旨吳鼎源,同副承旨任厚常,今日不爲仕進,竝卽牌招,何如?傳曰,允。
傳于金宗善曰,右承旨·左副承旨入侍。
金宗善啓曰,行大司憲李直輔,執義宋稚圭,掌令尹魯東在外,持平任百禧未肅拜,鄭祖榮未署經,掌令一員未差,監察茶時之意,敢啓。傳曰,知道。
傳于李文會曰,右副承旨·同副承旨批下,卽爲牌招。
以右副承旨吳鼎源,同副承旨任厚常牌不進罷職傳旨,傳于李文會曰,推考傳旨捧入,更爲牌招,違牌,勿爲呼望。
以左承旨尹致性牌不進罷職傳旨,傳于金宗善曰,推考傳旨捧入,更爲牌招,違牌,勿爲呼望。
吳鼎源,以吏曹言啓曰,今此宗廟·永寧殿秋享大祭執禮·大祝中,時無職名人員,令該曹口傳付軍職,何如?傳曰,允。
金宗善,以備邊司言啓曰,黃海水使崔雲羽在任身死矣。依法典返柩時,擔軍題給事,分付所經各道,何如?傳曰,允。
大護軍曺允大疏曰,伏以,臣卽於病昏涔涔之中,伏奉吏曹祭帖,以臣塡差於宗廟秋享大祭亞獻官。駿奔之役,義當竭蹶,而第臣於西行歸後,疾病沈痼,泄痢交作,登溷無度,藥餌罔效,食飮全却,其餘諸般症情,有難一一猥陳,而殆㱡㱡欲盡矣。設令臣病有一分可强之勢,以此醜穢之狀,固不敢將事於肅敬之地,而況今目下病情,萬無自力蠢動之望乎?玆敢不避猥越,仰瀆宸嚴。伏乞聖慈,特命該曹,亟賜變通,俾幸公私,仍治臣瀆撓之罪,以肅朝綱焉。臣無任云云。答曰,省疏具悉。疏辭許令該曹付標。
行都承旨朴宗來疏曰,伏以,臣於見職,本自不稱,而近又毒感纏身,暑泄交劇,奄奄在床,昏頓不省,職在夙夜,而連日懸病,義重起居,而亦未進身,伏枕惶蹙,惟大何是俟。此際得伏見堂箚之論,日前赦典,以李度謙·蔡弘遠·鄭尙愚等事之不爲覆難,盛論喉院,責之以惟允,斥之以慨惜,臣於是,恧焉自愧,無辭可解。噫,喉舌之官,責專出納,苟有關係隄防,混被曠蕩之典,則首先論啓,以請反汗,以職以義,固所當然,而臣乃恬然矇然,不善周旋。至有司直之論,發自經幄,在直諸僚,至於徑出,臣忝居一院之長,苟論其罪,臣實爲首,公議之來,不容一日抏顔,玆敢略構短章,仰瀆崇嚴。伏乞聖慈,天地父母,削臣之職,治臣之罪,以安私分,以警具僚焉。臣無任云云。答曰,省疏具悉。已諭於僚批,卿其勿辭行公。
右副承旨吳鼎源,同副承旨任厚常疏曰,伏以,臣等俱以無似,猥叨出納之重任,神識昏矇,觸事生疣,日夕懍惕,靡所容措。至於今番歲抄之點下也,李度謙·蔡弘遠·鄭尙愚,俱以劇逆之親子姪,應被收司之律者,反蒙給牒之典。目見隄防之大壞,擧切憂憤之微忱,相率覆逆,不宜少緩,而第是愚昧之見,迷不自覺。但謂邦慶無前,恩霈浩蕩,氷崖陰谷,莫不均被陽和之澤,則此時一二爭難,有若塞責者然,還爲不誠之歸。瀆擾爲悚,煩屑是懼,趑趄囁嚅,竟未能進一言,以效繳還之義,矇然曠職,虛過一宿,反躬循省,方切自訟。果然堂箚之出,盛論喉院,大失惟允之道,至有慨惜之斥,臣等見來,益不勝萬萬慙恧之至。臣等之罪,旣無以自贖,則公議之來,但當受以爲過,又將以何辭自解乎?情踪惶蹙,抗顔無路,玆敢隨牌詣闕,露章自列,仰瀆嚴廬之下。伏乞聖慈,俯垂鑑諒,亟命鐫削臣等之職,以爲人臣不職之戒焉。臣等無任云云。省疏具悉。已諭於諸承旨之批矣。
左承旨尹致性疏曰,伏以,臣衰朽儱侗,黽勉隨逐於夙夜之任,而無往非罪,居常懍惕。迺者堂箚之出,而臣之不職之失,於是乎益著矣。今番歲抄之點下也,劇逆子姪之關係莫重者,混被曠蕩之典,則豈可以邦慶之無前,而或忽隄防之大壞耶?方忝惟允之地,固當卽請反汗之不暇,而乃反瀆擾是懼,矇無一言,循例頒布,辜負職責,致使慨惜之斥,出於論思之列,實不勝萬萬愧悚之至。急於自劾,治疏擬上,而恩出特旨,召牌荐降,冒膺無路,惶恧冞切,玆不得不隨詣闕外,略暴危懇,仰瀆崇嚴。伏乞聖慈,俯賜鑑諒,亟降威罰,以謝公議,以安賤分,千萬幸甚。臣無任云云。省疏具悉。已諭於前諸批,爾其勿辭察職。
大司諫安策疏曰,伏以,日月迅駛,孝安殿虞卒已過,聖慕益新,八域茹痛,幸賴皇天默佑,祖宗陰騭,聖候遄復,賀儀追擧,喑聾跛躄,擧皆蹈忭,太平萬歲,實基於此。仍伏念,臣本以無似,猥荷我聖上庇覆之澤,漸次推遷,濫廁緋玉之列,居常懍惕,若隕淵谷。不意薇垣除旨,忽下此際,臣聞命驚惶,五內失守。夫諫長之爲任,秩太淸而責太重,故前輩名碩,亦皆逡巡而却顧,猶不敢遽然冒當。如臣庸愚湔劣,最居人下者,夫豈有一分堪承之望哉?且臣於三司之職,已有鐵限之情勢,此非但通朝之所共知,抑亦聖明之所俯燭也。是以前後館銜臺職,一未承膺,皆蒙體諒之恩矣。召牌屢降,進身無路,坐犯違傲,冞增罪戾。伏乞天地父母,俯垂鑑諒,亟遞臣職,以安微分,仍治臣罪,以肅朝綱焉。臣旣不以見職自居,今於乞免之章,固不宜贅及他說,而事在目下,有關隄防,不得不冒死附陳焉。臣於病伏垂死之中,得伏見歲抄下者,其中最所關係者,李度謙·蔡弘遠·鄭尙愚是已。夫隄防不嚴,紀綱隨弛,紀綱弛而國得而安者,臣未之聞也。噫,彼三罪人,俱以逆屬應坐之類,竝在職牒還授之中,其爲壞隄防而失刑政,未有甚於此者也。向來宥釋,固已失之太寬,則今此給牒之命,尤豈不萬萬過當者乎?每一遇赦,輒蒙恩宥,有若尋常罪人之循例降等者然,世道之憂,庸有極哉?此雖出於大聖人廣慶餙喜之德,咸與維新之意,而竊恐義理由是而漸斁,邦憲由是而益紊,將至於國不國而人不人,豈不大可懼哉?伏願聖明,穆然深思,亟寢李度謙·蔡弘遠·鄭尙愚職牒還授之命,以伸公議,以嚴隄防,千萬幸甚。臣無任云云。省疏具悉。已諭於諸批,爾其勿辭察職。
持平任百禧,獻納申緯等疏曰,伏以,臣等得伏見歲抄點下者,有李度謙·蔡弘遠·鄭尙愚職牒還授之命矣。臣等相顧愕貽,不料大聖人攸爲,若是其萬萬過當也。噫,彼度謙,以劇逆之支屬,應被連坐之律,而特以出後之故,遽在酌放之中,輿情齎憤,尙今如一日,則誥牒還給,初非可論。弘遠·尙愚,父叔之追奪官爵,顧自如也,子姪之遽齒衿紳,斷無是理。或罪著獄招,負犯深重,或名在臺啓,關係不輕,此豈尋常罪累之可比,而輕施滌蕩之典哉?頃値大慶無前,霈澤旁流,凡係難貰之類,混被宥釋,偃息在家,已是失刑之大者,而忽於今日,更進一步,有若眚災微罰之遇歲抄而循例點下者然。王章解紐,隄防掃地,方來之憂,有不可勝言。思之及此,寧不凜然而心寒哉?臣等忝在言責,不容泯默,玆敢相率聯籲。伏乞聖明,亟加三思,還寢李度謙·蔡弘遠·鄭尙愚職牒還授之命焉。臣等無任云云。省疏具悉。已諭於堂箚矣。
今閏六月二十三日午時,上御誠正閣。右承旨·左副承旨入侍時,右承旨金宗善,右副承旨李文會,假注書金愚淳,記事官盧·白致樂,司果李元八,以次進伏訖。上曰,注書誰也?宗善曰,金愚淳·尹惠圭也。上曰,注書出去,持公事入來,在院注書亦爲入侍也。賤臣出,持公事還入。假注書尹惠圭入侍。宗善曰,假注書尹惠圭傳命出入之際,有所做錯,推考,何如?上曰,依爲之。出擧條上曰,堂后誰在也?惠圭曰,預備兼春秋崔鳳和,事變假注書朴時源,方在堂后矣。上曰,別兼春秋不入來乎?文會曰,不入來矣。上命宗善讀奏平安監司李書九雨澤狀啓。又命文會讀奏平安監司李書九送勅狀啓訖。上曰,判付出去書之也。上曰,右副承旨吳鼎源,同副承旨任厚常牌招。又敎曰,左承旨不爲牌招乎?文會曰,不爲牌招矣。仍命書榻敎曰,左承旨牌招。上曰,今日坐直誰也?文會曰,右承旨與小臣當爲坐直矣。上曰,明日輪對官入侍時,今日入侍承旨率入,可也。諸臣以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外,未署經外,未肅拜·呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,夞怪萬戶安光質下直,長弓一張,長箭一部,片箭一部,筒兒一箇賜給。
傳于李文會曰,左副承旨入侍。
李文會啓曰,正月十一日,五月初一日輪對官司饔僉正金世根,主簿成海運,軍資正尹愭,廣興守金順行,令權太應,掌苑別提李守文,平市主簿宋煥吉,直長金在源。正月二十一日,五月十一日輪對官宗廟直長洪邁源,副奉事金文欽,吏曹正郞韓義運,佐郞洪百儀,中樞都事朴亨源·李達純,養賢直長文尙中,奉事許臻,承文博士金龍範,副正字鄭僑。二月初一日,五月二十一日輪對官尙衣別提朴興完,直長李若烈,東氷庫別檢李台升,司錄金啓淵,造紙別提金載夏·李宗根,內贍主簿李命翼,直長李宗孝。二月十一日六月初一日輪對官忠勳都事張瀚,軍器正李元德,工曹正郞李經九·崔鳳和·金鳳淳,儀賓都事宋欽詩,西氷庫別提劉漢膺,別檢李敬脩。二月二十一日,六月十一日輪對官義盈主簿崔粹俊,直長具駿遠,掌樂正尹守翼,僉正趙鎭球,司宰僉正金東鎭,主簿金亨遠,禁府都事鄭煥祖·南陽進,繕工副正尹光濩,主簿尹善大。三月初一日,六月二十一日輪對官典簿權丕應,東學訓導安允昇,宗簿主簿權傛,漢城庶尹金喆淳,判官李永耆,長興主簿玄喜靜·李運永。三月十一日,閏六月初一日輪對官中學訓導朴升用,典牲判官申錫耉,直長徐英修,奉常正金熙華,僉正李夢龍,敦寧判官朴榮壽,參奉權中緝,禮曹正郞李敦賢·朴榮東。三月二十一日輪對官戶曹正郞趙厚鎭,內資主簿趙明翼,司圃別提韓世彧。四月初一日,閏六月十一日輪對官尙瑞直長徐有永,副直長任希季,都摠經歷李箕明·李碩遠,典設別提裴俊福·崔行鎭,右通禮鄭景祚,贊儀南松耉,刑曹正郞金載華·崔命燮。四月十一日,閏六月二十一日輪對官濟用判官李羲贊,主簿金獻行,司成李寅采,司藝金致龍,司僕僉正朴綏源,判官徐簡修,西學訓導孫之亨,司䆃僉正趙鎭宣,主簿金思說。四月二十一日輪對官社稷令權,南學訓導車翊修,禮賓主簿全萬昌,瓦署別提金宗濩來待矣。傳曰,入侍。
傳于金宗善曰,騎馬二匹立之,史官一員待命。
任厚常啓曰,卽伏見全羅監司沈象奎,擊錚罪人李今奉山訟啓本,則間多漏落處,致勤下敎,臣之矇然捧入,不勝惶悚,而奏御文字之如是疎忽,事甚未安。該道道臣,不可無警,推考,何如?傳曰,允。
傳于金宗善曰,右承旨金宗善推考。
以大司諫安策,獻納申緯,持平任百禧牌不進罷職傳旨,傳于任厚常曰,推考傳旨捧入。
任厚常啓曰,行大司憲李直輔,執義宋稚圭,掌令尹魯東在外,持平任百禧牌不進,鄭祖榮未署經,掌令一員未差,監察茶時之意,敢啓。傳曰,知道。
兵曹口傳政事,副司果單金。
吳鼎源,以吏曹言啓曰,新除授通禮院左通禮申溆呈狀內,矣身素患痰癖之症,當此換節之時,一倍孔劇,時月之內,萬無供職之望云。繕工監假監役官金永年呈狀內,矣身素患痰癖之症,當暑添劇,時日之內,實無供職之路云。身病俱如是沈篤,則有難强令察任,竝改差,何如?傳曰,允。
吳鼎源以禮曹言啓曰,卽接山陵參奉所報,則守護軍七十名中,六十名則以舊陵及隣陵軍移屬,十名則以京畿上番騎兵劃定,而六十名,自有原定復戶及位田可以聊賴。至於十名,係是三年後解送者,故初無料米磨鍊之事。客地呼飢,景像可矜,合有變通之道云矣。今此上番之軍,一番移屬之後,不給陵軍之位復,又無騎兵之料條,遠邑之民,旣難裹糧自食,守護之役,便同白地責立,事體殊涉苟簡。例他上番騎兵例,限三年磨鍊給料之意,分付兵曹,何如?傳曰,允。
吳鼎源以禮曹言啓曰,卽接寧陵官員所報,則本陵過峽後岡,沙汰爲三處,長爲三四十步,廣爲十數步,此是積年汰落,而今夏潦雨後,尤爲闊大云矣。今此沙汰處,雖與四山之內有異,旣是來龍過峽,所重有在,其所補築,恐不容少緩。依前例令地方官驪州牧使,詳細奉審後狀聞,以爲稟處之地,何如?傳曰,允。
吳鼎源以司譯院都提調·提調意啓曰,譯官朴宗行向來赴燕時,聞勅行通官之加派一員,據例爭覆,周旋禮部,竟得寢格於咨文出來之後。自前此等效勞之人,例皆另加酬奬,特爲加資,以示激勸之政,何如?傳曰,允。
金宗善,以兵曹言啓曰,羽林衛將沈鐮,五衛將李道善·李徵五·韓吉謩·任鎭翼,忠翊衛將韓命祺,忠壯衛將金聖彬,俱以病難供職,呈狀乞遞,領軍之將,輪番之任,不可久曠,竝改差,何如?傳曰,允。
金宗善以摠戎廳言啓曰,本廳左部千摠蔡顯九,身爲入直將官,做錯非細,不可仍置,汰去之意,敢啓。傳曰,知道。
乙丑閏六月二十四日辰時,上御誠正閣。輪對官入侍時,右承旨金宗善,左副承旨李文會,假注書尹惠圭,記事官白致樂,別兼春秋徐有恂,司饔院僉正金世根,主簿成海運,軍資監正尹愭,廣興倉守金順行,令權太應,掌苑署別提李守文,平市署主簿宋煥吉,直長金在源,宗廟署直長洪邁源,副奉事金文欽,吏曹正郞韓義運,佐郞洪百儀,中樞府都事朴亨源·李達純,養賢庫直長文尙中,兼奉事許臻,承文院博士金龍範,副正字鄭僑,尙衣院別提朴興完,直長李若烈,東氷庫別檢李台升,議政府司錄金啓淵,造紙署別提金載夏·李宗根,內贍寺主簿李命翼,直長李宗孝,忠勳府都事張瀚,軍器寺正李元德,工曹正郞李經九·崔鳳和·金鳳淳,儀賓府都事宋欽詩,西氷庫別提劉漢膺,別檢李敬脩,義盈庫主簿崔粹俊,直長具駿遠,掌樂院正尹守翼,僉正趙鎭球,司宰監僉正金東鎭,主簿金亨遠,義禁府都事鄭煥祖·南陽進,繕工監副正尹光濩,主簿尹善大,宗親府典簿權丕應,東學訓導安允昇,宗簿寺主簿權傛,漢城府庶尹金喆淳,判官李永耆,長興庫主簿玄喜靜·李運英,中學訓導朴升用,典牲署判官申錫耉,直長徐英修,奉常寺正金熙華,僉正李夢龍,敦寧府判官朴榮壽,參奉權中緝,禮曹正郞李敦賢·朴榮東,戶曹正郞趙厚鎭,內資寺主簿趙明益,司圃署別提韓世彧,尙瑞院直長徐有永,副直長任希季,都摠府經歷李箕明·李碩遠,典設寺別提裴俊福·崔行鎭,通禮院引儀鄭在愼,贊儀南松耉,刑曹正郞金載華·崔命燮,濟用監判官李羲贊,主簿金獻行,成均館司成李寅采,司藝金致龍,司僕寺僉正朴綏源,判官徐簡修,西學訓導孫之享,司䆃寺僉正趙鎭宣,主簿金思說,社稷署令權,南學訓導車翊修,禮賓寺主簿全萬昌,瓦署別提金宗濩,以次進伏訖。上曰,上注書不入來乎?文會曰,不入來矣。上曰,下注書出去,上注書入來,可也。惠圭出去,假注書金愚淳入侍。上曰,輪對官次次進前。世根進奏職姓名,所掌封不動錢二千五百兩,無所懷。海運進奏職姓名,所掌封不動錢二千五百兩,無所懷矣。愭進奏職姓名,無所掌,無所懷。順行進奏職姓名,無所掌,無所懷。太應進奏職姓名,所掌百官頒祿事,遺在米一萬四千五百九十一石八斗,太七千三十九石十二斗,無所懷矣。守文進奏職姓名,所掌生果色,遺在,梨遺在無,加用二千三百介,半紅杮遺在無,加用八百一介半,木瓜七千三百十二介半介及半半介,石榴七千四百三十七介半,柚子三千六百七十七介半半介,生栗六十八石十斗五升五合,折受東山生栗三百六十石二斗二升七〈合〉五夕,銀杏二十一石九斗六升,柑子五百介,靑橘五百介,金橘五百九十四介,酸橘一千七百七十六介,無所懷矣。煥吉進奏職姓名,所掌句檢市廛,平斗斛丈尺,低昂物貨等事,無所懷。在源進奏職姓名,所掌句檢市廛,平斗斛丈尺,低昂物貨等事,無所懷。邁源進奏職姓名,所掌奉審修掃,無所懷矣。文欽進奏職姓名,所掌奉審修掃,無所懷矣。義運進奏職姓名,所掌文選司,無所懷矣。百儀進奏職姓名,所掌考功司,無所懷矣。亨源進奏職姓名,無所掌履歷權管·武兼·萬戶,守文將·主簿,無所懷矣。達純進奏職姓名,無所掌,履歷守門將·武兼·主簿,無所懷。尙中進奏職姓名,無所掌,無所懷。臻進奏職姓名,無所掌,無所懷。龍範進奏職姓名,無所掌,無所懷。僑進奏職姓名,無所掌,無所懷。興遠進奏職姓名,所掌織造色,無所懷。若烈進奏職姓名,所掌轎子色,無所懷。台升進奏職姓名,所掌祭享氷丁,無所懷。啓淵進奏職姓名,無所掌,無所懷。載夏進奏職姓名,所掌咨文表紙,無所懷。宗根進奏職姓名,所掌咨文表紙,無所懷。命翼進奏職姓名,所掌油淸色,無所懷。宗孝進奏職姓名,所掌米麪色,無所懷。瀚進奏職姓名,無所掌,無所懷。元德進奏職姓名,無所掌,履歷備郞·參上宣傳官·都事·副正·壯勇哨官·別提正·監察·河東府使,無所懷。經九進奏職姓名,所掌攻冶司,無所懷。鳳淳進奏職姓名,所掌山澤司,無所懷。鳳和進奏職姓名,所掌營造司,無所懷。欽詩進奏職姓名,無所掌,無所懷。漢膺進奏職姓名,所掌氷丁,無所懷。敬脩進奏職姓名,所掌氷丁,無所懷。粹俊進奏職姓名,所掌素膳色,履歷部將,無所懷。駿遠進奏職姓名,所掌油色,無所懷。守翼進奏職姓名,所掌音律,無所懷。鎭球進奏職姓名,所掌音律,無所懷。東鎭進奏職姓名,無所掌,無所懷。亨遠進奏職姓名,所掌鹽燒木色,無所懷。光濩進奏職姓名,無所掌,無所懷。善大進奏職姓名,所掌還下色,無所懷。丕應進奏職姓名,無所掌,無所懷。允昇進奏職姓名,無所掌,無所懷。傛進奏職姓名,所掌守護寶閣,無所懷。喆淳進奏職姓名,所掌褒貶事,無所懷。永耆進奏職姓名,所掌歲饌老人抄啓事,無所懷。喜靜進奏職姓名,所掌席子色,無所懷。運英進奏職姓名,所掌米麪色,無所懷。升用進奏職姓名,無所掌,無所懷。錫耉進奏職姓名,所掌牛色,無所懷。英修進奏職姓名,所掌羊羔兼料色,無所懷。熙華進奏職姓名,所掌東籍色,無所懷。夢龍進奏職姓名,所掌酒庫色,無所懷。榮壽進奏職姓名,所掌譜閣守直,無所懷。中緝進奏職姓名,所掌譜閣守直,無所懷。敦賢進奏職姓名,所掌稽制司,無所懷。榮東進奏職姓名,所掌典享司,無所懷。厚鎭進奏職姓名,所掌版籍司別庫,無所懷。上曰,入直閣臣入侍。待敎朴宗薰入侍。上曰,內閣番次,今則爲獨番乎?宗薰曰,直閣在外,故小臣今方連爲在直矣。上下畫寫榜目,仍敎曰,昨下胡椒果,皆分給乎?宗薰曰,皆已分給矣。明益進奏職姓名,所掌鹽醬色,遺在末醬二千四百十九石五斗八合,鹽五百三十一石二斗四升六合八夕,無所懷。世彧進奏職姓名,所掌供上菜蔬,履歷守門將,無所懷。有永進奏職姓名,所掌璽寶·符牌·節鉞·馬牌,無所懷。希季進奏職姓名,所掌璽寶·符牌·節鉞·馬牌,無所懷。箕明進奏職姓名,無所掌,履歷哨官·主簿·都事,無所懷。碩遠進奏職姓名,無所掌,履歷部將·別提·監察·都事,無所懷。俊福進奏職姓名,所掌遮帳色,無所懷。在愼進奏職姓名,無所掌,無所懷。松耉進奏職姓名,所掌贊笏,無所懷。載華進奏職姓名,所掌掌隷司,無所懷。命燮進奏職姓名,所掌禁火司,履歷權管·守門將·主簿·都事,無所懷。羲贊進奏職姓名,無所掌,無所懷。獻行進奏職姓名,所掌木綿色,無所懷。寅采進奏職姓名,無所掌,無所懷。致龍進奏職姓名,無所掌,無所懷。綏源進奏職姓名,所掌馬籍色,遺在銀二十四兩三錢,錢一萬二千三百八十一兩,木一同十五疋十八尺,布一同十七疋二十八尺,無所懷。簡修進奏職姓名,所掌牧場色·軍色·戶房色,遺在銀五千五百九十四兩,錢七萬兩,錢八千四百八十二兩,木六同四十六疋,布二同二十六疋,米二千五百五十四石,太六百十一石,田米一百九十六石,皮牟二百三十九石,木花一萬二千七百四十四斤,無所懷。之亨進奏職姓名,無所掌,無所懷。鎭宣進奏職姓名,無所掌,無所懷。思說進奏職姓名,所掌末醬色,遺在末醬二百二十石五斗,鹽一百二十八石十斗,履歷別提,無所懷。進奏職姓名,無所掌,無所懷。翊修進奏職姓名,無所掌,無所懷。萬昌進奏職姓名,所掌雜物色,遺在末醬二千四百四十玖石二斗㭍升,川椒四十一斤四兩二錢七分,鹽一千九十三石十斗五升參合九夕一里,甘醬四百二石九斗二升七合,艮醬八十四石一斗二升二合,履歷奉事·參軍·直長,無所懷。宗濩進奏職姓名,所掌瓦甎色,遺在六百六十四訥九百九十六張,大方甎二百張,無所懷。宗善曰,司僕正朴綏源,中樞都事朴亨源,軍器正李元德,工曹正郞金鳳淳,出入之際,有所做錯,竝推考,何如?上曰,依爲之。出擧條文會曰,假注書金愚淳,傳命出入之際,有所做錯,推考,何如?上曰,依爲之。出擧條上曰,全羅監司啓本中,有詿誤處,當該捧納承旨,推考。出傳敎上曰,下番出往實錄廳,摠裁官以下諸堂郞及員役一齊來會,印役之今至何境,詳細知來。仍命退出,承史以次退出。
上在昌德宮。停常參·經筵。
夜自一更至二十六日開東,灑雨下雨,測雨器水深一寸七分。
藥房提調金勉柱,左承旨尹致性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,雖非親政,注書·尙瑞院官員,依例陞六。
備忘記,生民休戚,專在於守令,守令之治不治,亦係於初仕之擇不擇,每當大政,歸於例飭而已。今番則誠心對揚,俾有實效。忠臣·淸白吏子孫,西北松都人,亦爲各別收用事,分付兩銓。
尹惠圭陞六,代以韓泰登爲假注書。
金宗善啓曰,行大司憲李直輔,執義宋稚圭,掌令尹魯東在外,持平任百禧牌不進,鄭祖榮未署經,掌令一員未差,監察茶時之意,敢啓。傳曰,知道。
以大司諫安策,獻納申緯,持平任百禧牌不進罷職傳旨,傳于金宗善曰,許遞,今日政差出。
吳鼎源,以吏曹言啓曰,今日都目政事,堂上當爲備員,而本曹參判韓用鐸病不來,令政院卽爲牌招,以爲同參政事,何如?傳曰,允。
吳鼎源,以吏曹言啓曰,今日都目政事,堂上當爲備員,而本曹參議鄭東觀病不來,令政院卽爲牌招,以爲同參政事,何如?傳曰,允。
以吏曹參判韓用鐸牌不進推考傳旨,傳于吳鼎源曰,更爲牌招,違牌,勿爲呼望。
以吏曹參議鄭東觀牌不進罷職傳旨,傳于吳鼎源曰,推考傳旨捧入,違牌,勿爲呼望。
吳鼎源,以吏批言啓曰,年六十一歲人,前司諫李東埴,前正言尹孝寬,俱已敍用,前持平朴載德,亦已蕩滌矣。今日政,加資下批之意,敢啓。傳曰,知道。
吳鼎源,以吏批言啓曰,今日政廳,考見黃海道褒貶啓本,則金川郡守李厚重,以以勤補昧,倘或了事爲目,則宜置下考,而置諸中考,殊無嚴明殿最之意。該道道臣,推考警責,李厚重,罷黜,何如?傳曰,允。
吳鼎源,以吏批言啓曰,昨年十一月,因大臣陳達,軍器副正權減窠,還設差出,而僉正有闕時,一窠仍爲權減之意,亦自臣曹筵稟,蒙允矣。軍器寺僉正朴萬榮,已過三十朔之限,其代仍爲權減之意,敢啓。傳曰,知道。
吏批,都政。行判書黃昇源進,參判韓用鐸進,參議鄭東觀牌不進,右副承旨吳鼎源進。啓曰,弘文提學今當差出,而擬望之人乏少,外任竝擬,何如?傳曰,允。又啓曰,副提學今當差出而擬望之人乏少,承旨竝擬,何如?傳曰,允。又啓曰,,臺諫及玉堂闕員,今當差出,而擬望之人乏少,外任竝擬,何如?傳曰,允。又啓曰,今都目大政,各歧仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部令,各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。又啓曰,西原縣監今當差出,而本縣以營下劇邑,物衆地大,素稱難治,不可不擇差。他道有聲績未準朔,已準限守令,竝擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
以金在源爲敦寧主簿,洪允厚爲掌樂主簿,尹時東爲造紙別提,李惟采爲吏曹正郞,李周憲爲瑞興府使。軍資主簿單李頤淳,廣興主簿單李英玉,洪邁源爲長興主簿,李若烈爲典籍,趙明漢爲活人別提,權丕應爲陽智縣監,李洛秀爲長城府使。典籍四單,文尙中·韓浩運·辛碩林·金龍範,以上四館去官。朴和文爲氷庫別提,李海魯爲平市直長,許爲禮賓直長,鄭脩容爲高靈縣監,宋欽詩爲安義縣監。前司諫李東埴,前正言尹孝寬,前持平朴載德已上今加通政,年六十加資事承傳。金履完爲禧陵直長,尹慶烈爲宗廟直長,羅玹爲尙衣直長,趙達洙爲靈巖郡守,崔心健爲柒原縣監,李基弘爲司圃直長,李基完爲泰陵直長,韓喆裕爲繕工奉事,韓光衍爲稷山縣監,金鎭白爲新昌縣監,權中緝爲掌苑奉事,任度常爲濟用奉事,李正容爲繕工副奉事,辛景愈爲榮川郡守,李彙梧爲安峽縣監,尹凝烈爲典設別檢,柳晊爲禁府都事,成永愚爲司宰奉事,沈公著爲西原縣監,徐善修爲楊口縣監,尹行勉爲長興奉事,李尙進爲禁府都事,申羽漢爲義盈奉事,洪達勛爲靑巖察訪,盧尙熙爲祥雲察訪,李道在爲內資奉事,李永純爲司饔奉事,申奭相爲敬陵令,李羲贊爲鎭安縣監,韓世彧爲靑丹察訪,宋煥吉爲典簿,金宗濩爲北部令,洪景斗爲三陟府使,尹彝鉉爲盈德縣監,趙觀基爲燕岐縣監。禁府都事李尙進,司宰奉事成永愚相換。宋欽天爲儀賓都事,金直行爲社稷令,李基鼎爲樂安郡守,申義淳爲自如察訪,金益大爲軍器副正,張瀚爲黃澗縣監,鄭煥祖爲定山縣監,李永耆爲禮安縣監,朴和文爲平市主簿,徐有永爲瓦署別提。故大司諫尹得孟贈吏參例兼,禮曹參判尹序東考,任希季爲尙瑞直長,劉弘九爲司藝,尹德年爲奉常主簿,柳濚·洪邁源爲監察,尹行澈爲濟用判官,朴升用爲典籍,李鼎圭爲珍山郡守,尹爔爲咸悅縣監,尹敏東爲郭山郡守,鄭弼東爲尙瑞副直長,李源明爲金川郡守,徐翼淳爲慶興府使,李商一爲茂山府使,李熙燮爲甲山府使,李魯新爲典牲副奉事,尹光厚爲漢城判官,趙榮錫爲中部令,裴俊福爲居山察訪,李厚根爲平邱察訪,洪夔謨爲健元陵令,李爲惠陵令,金洛龍·徐有素爲典籍,金翼行爲報恩縣監,李爲造紙別提,李鋐爲司圃別提,尹謙圭爲禁府都事,李大遠爲靑山縣監,韓象履爲典設別提,徐有永爲監察,李誾彬爲順川郡守,趙台錫爲長興府使,許爲河東府使,李碩遠爲定平府使,南陽進爲西部令,金相儼爲宗廟令,尹守九爲長水察訪,南松耉爲松羅察訪,吳泰膺爲假監役,李敬脩爲禁府都事,洪鼎簡爲掌樂主簿,徐有素爲兵曹佐郞,李若烈爲禮曹佐郞,李衡民爲昆陽郡守,任希季爲禁府都事,李鋐·李爲監察,尹惠圭·金愚淳爲典籍,李時秀爲謝恩兼冬至正使,李普天爲副使,尹魯東爲書狀,權煥爲巨濟府使,具達遠爲光陽縣監,金勉柱爲知敦寧,張齊賢爲庇仁縣監,鄭景祚爲宗簿正,李儒慶爲江陵府使,朴奎淳爲寧越府使,金熙華爲德川郡守,金會淵爲刑曹參議,金履銈爲敦寧都正,安廷善爲左通禮,李昇普爲鎭海縣監,金在粹爲監役,韓光徽爲長興主簿,鄭弼東爲尙瑞直長,閔師寬爲氷庫別檢,宋景輝爲氷庫別提,金文欽爲尙瑞副直長,韓象履爲漢城主簿,吳亨喆爲礪山府使,具綱爲長淵縣監,李宅觀爲大靜縣監,鄭亨大爲司圃別提,鄭宅升爲典設別提,具載重爲造紙別提,尹時東爲監察,朴齊奎爲宗廟副奉事,李始源爲副提學,曺允大爲同經筵,李翊模爲弘文提學,崔東岳爲會寧府使,鄭宅升爲監察,曺喜有爲右通禮,林光瀷爲瓦署別提,吳益信爲典設別提,宋冕載爲奉常正,鄭在翼爲兼引儀,李好敏爲大司諫,申光軾爲掌令,尹致永爲持平,尹致鼎爲獻納,李毅遠爲正言,呂東植爲副應敎,宋應圭爲修撰,具載重爲戶曹佐郞,權遂爲禁府都事,李泳夏爲殷栗縣監,沈能述爲造紙別提,李周顯爲康津縣監,姜文會爲北靑府使,韓克裕爲高山縣監,沈能述爲戶曹佐郞,金相休爲副校理,李秉源爲永禧殿令,李泰賢爲成歡察訪,洪羲膺爲修撰,南泰德爲漢城主簿,金載瓚爲典醫提調,蔡弘履爲活人提調。訓鍊都監提調單李勉兢,具悌元爲忠勳都事,李渭達爲副修撰,鄭文容·李鋐爲造紙別提,李英孝爲贊儀,洪明浩爲掌樂提調,李肇源爲司圃提調,李勉兢爲禮賓提調,閔致福·成進默爲童蒙敎官,宋翼圭爲繕工假監役,徐有積爲中部都事,宋啓榮爲永陵參奉,吳徹常爲敦寧參奉,任存常爲恭陵參奉,李壽淵爲順陵參奉,李龜星爲慶基殿參奉,洪秀俊爲貞陵參奉,李勉心爲英陵參奉,李在修爲徽陵參奉,李永健爲永禧殿參奉,魚在琬爲獻陵參奉,金孝根爲元陵參奉,柳仁根爲顯陵參奉,金濟默爲康陵參奉,李眞秀爲昭寧園守奉官,黃禧經爲昌陵參奉,趙顯一·南迪老爲禮賓參奉,沈憲永爲假引儀,李爲長寧殿別檢,徐道裕爲昭寧園守奉官。中學訓導單陳錫周,養賢直長單安以鼎。
吳鼎源啓曰,卽者副校理李泳夏移拜外任,副修撰李勉求謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安,除在外外,與今日政新除授及諸玉堂,竝卽牌招,以爲推移入直之地,何如?傳曰,允。
兵批,行判書金思穆進,參判金履度進,參議嚴耆進,參知趙得永在外,右承旨金宗善進。啓曰,知訓鍊今當差出,而當品中無可擬之人,竝以從二品擬入,何如?傳曰,允。又啓曰,各道營將·虞候,今當差出,而擬望之人乏少,已準朔守令,未準朔虞候,竝擬,何如?傳曰,允。以申大顯爲知訓鍊,徐春輔爲羽林將,金履銈爲曹司衛將,金樂海·申偗·李春英·李彬·李輔國·具錫夏爲五衛將。權抑爲忠翊將,同知單金世文,僉知單崔鎭一·韓炯·韓得喆加設,訓鍊副正徐春輔,前訓鍊副正南志復今加折衝加資事承傳。李瑩爲僉知,李宗魯爲忠壯將,南紀興爲景福將,李誾彬爲宣傳官,李得秀爲公忠兵虞候,全羅右水虞候尹勉鎭今加折衝加資事,覆啓判下。
金宗善,以兵批言啓曰,新除授五衛將金樂海前任慶州營將,申偗前任西原營將,李春英前任順天營將,李彬前任江原監營中軍,李輔國前任三陟營將,具錫夏前任全羅監營中軍,忠翊衛將權抑前任慶尙監營中軍,忠壯衛將李宗魯前任平安兵虞候,俱在任所,上來間該廳番次苟艱,竝改差,何如?傳曰,允。
兵批,再政。李徽五爲公忠中軍,沈公綽爲全羅中軍,咸汝績爲慶尙中軍,金胤行爲公忠水虞候,白光儀爲全羅右水虞候。訓鍊主簿李再內,判官韓守儉,主簿崔旭·洪秉義·朴基默以上依定式減下。柳相斗爲江原中軍,李復淵爲西原營將,沈公協爲順天營將,洪栒爲慶州營將,李琦鉉爲南虞候,李邦億爲三陟營將,金憲柱爲慶尙左兵虞候,禹亨圭爲乫坡知僉使,金孝逸爲宣沙浦僉使,李濰爲防踏僉使,皮聖麟爲柔院僉使,姜必潤爲德淄僉使,金命嶷爲西生僉使,李敬集爲馬梁僉使,沈宜恭爲德浦僉使,張世豐爲古城僉使,洪麗一爲月串僉使,金致鏞爲天摩僉使,洪秉儀爲加設訓鍊判官,趙德演爲訓鍊主簿。僉知單李石求·徐春輔,金致賢爲鉢浦萬戶,崔致祜爲梨津萬戶,柳在源爲呂島萬戶,李正宇爲於蘭萬戶,兪漢良爲長峰萬戶。副護軍金鎭恒·李文協·南志復,金德順爲開雲萬戶,金德章爲薪智島萬戶,千吉得爲慕嶺萬戶,李宗恒爲龍津萬戶,金宗祿爲玉江萬戶,金翼忠爲梨洞萬戶,宋麟赫爲古豐山萬戶,金晉述爲正方別將,黃德文爲新門別將,崔春得爲金城別將。
金宗善,以兵批言啓曰,新除授月串僉使洪麗一老父今年爲七十五歲,天摩僉使金致鏞老母今年七十九歲,古豐山萬戶宋麟赫老母今年七十八歲,俱以法不當赴任,呈狀乞遞,竝依法典改差,何如?傳曰,允。
兵批,三政。李萬永爲禿用別將,金尙裕爲大峴別將,張亨之爲首陽別將,申紘爲訓鍊正,金鍾輔爲明月萬戶,李儒常爲訓鍊主簿,金景洽·具壽集爲加設訓鍊主簿,金尙埰爲武兼,鄭爲守門將。護軍李肇源·申獻朝,副護軍金翰東·李好敏·李濟萬·洪樂淵·朴聖泰·李邦城·李采·金箕昶。以李宅觀·韓民獻·金光屹·徐裕成·文祥富爲五衛將。金宅礪爲忠翊將,金寅哲爲五衛將,趙琦爲忠壯將,邊尙和爲慶熙將,尹致章爲武兼,李普榮爲訓鍊僉正,朴敦常爲武兼,李最爀爲部將,李齊年爲雲寵萬戶,李思彦爲仁遮外萬戶,李行敎·金景燁·李彦祿·朴師濂爲武兼。申爲訓鍊僉正,慶州營將洪栒,西原營將李復淵,順天營將沈公協,三陟營將李邦億,江原中軍柳相斗,南虞候李琦鉉以上今加折衝加資事承傳。尹相泰·鄭履權·趙亨錫爲訓鍊判官,趙濟弘爲部將,朴基成爲群山僉使。僉知單南紀興·李復淵·沈公協·李邦億·李東埴·尹孝寬·朴載德。具壽漢爲平安兵虞候,金弘洛爲部將,李應俊爲西水羅萬戶,徐致輔爲訓鍊主簿,金載雄爲月串僉使,崔宗昊爲天摩僉使,許濟爲古豐山萬戶,李吉會爲訓鍊主簿,張東玉爲訓鍊僉正,尹守任·申緖爲都摠經歷,金寅七爲武兼,李忠運爲神光僉使,尹守任·柳聖祜·金文基爲宣傳官,李吉會爲訓鍊判官,沈能壽爲都摠都事。同知單邊尙和,僉知單趙琦·金宅礪,許溶爲都摠經歷,金鼎基·朴敦常爲訓鍊主簿,趙濟弘爲武兼。僉知單金光屹·徐裕成·韓民獻,柳曮爲宣傳官,申緖·朴尙鳳爲訓鍊僉正,李元喆爲訓鍊主簿,朴祥廉爲武兼,同知單金寅哲,副護軍李宗魯·南弼壽,柳文儉爲都摠經歷。朴敦常爲都摠都事,洪栻爲中樞都事,柳觀海爲武兼,南志復·金聖彬爲五衛將,鄭鳳采爲訓鍊判官,李鍾遠·韓在懋爲訓鍊主簿,副護軍安策·李魯植,副司直申緯·任百禧,尹彦邦爲訓鍊主簿,李義秀·洪致遠爲武兼,副護軍李源龍·李永喆,朴俊模爲武兼,徐能輔爲北評事。副司果朴文永·柳相弼,李升會爲宣傳官,金·李志淵·柳晨根爲武兼,張持大·徐命仁·金應晦·李儒謙爲部將。金錫斗·崔時赫·吳宗擧·崔得宗·趙貞基爲守門將。鄭弘德爲西道參軍,舊乫坡知權管單金鉉弼,於汀灘權管單李達源,大吉號里權管單李慶倜,雲頭里權管單李世喆,梁永萬洞權管單康漢宗,寶化堡權管單韓龍旭。
傳于吳鼎源曰,吏兵批政官竝推考。
傳于金宗善曰,二十九日次對,進定於明日。
金宗善啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
吳鼎源,以吏批言啓曰,曾因大臣筵奏,守令之再入下考及繡貶一入以上人,抄錄於不治案,而或因體例間事,或因眚災居下者,勿論。考出貶題及繡啓,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任。殿最無下考者,及雖有下考,而只以寒閥之殘蔭冷武塞責者,該曹摘發論勘,以越俸十等,定式施行矣。瑞興府使兪漢宰之居下題目,雖有疵貶,而旣無干犯贓汚之事,亦不可以殘蔭論。該倅錄案,道臣越俸,竝姑勿論,何如?傳曰,允。
吳鼎源,以吏批言啓曰,昭寧園守奉官朴齊圭之圭字,乃是奎字,而當初除職時,臣曹誤認擬望矣。圭字則有私義當改之端云,以朴齊奎施行,何如?傳曰,允。
金宗善,以兵批言啓曰,守門將李思彦,以武兼,擬入於仁遮外萬戶。臣之矇未致察,不勝惶悚,而原望筒改付標以入之意,敢啓。傳曰,知道。卿則推考。
吳鼎源以內醫院提調意啓曰,副提調朴宗來今日問安,不爲仕進,卽爲牌招,何如?傳曰,允。
金宗善,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
吳鼎源,以宗簿寺提調意啓曰,國朝御牒·璿源譜略·王妃世譜中草,今已修正,御覽還下後,譜略當爲付板入刊,國朝御牒·王妃世譜,亦當正書矣。御覽日字,令日官金性錡推擇,則今月二十七日辰時爲吉云。以此日時,本寺堂上·郞廳·校正官,具儀仗陪進仁政殿,與承旨請承傳色奉入之意,敢啓。傳曰,知道。
上在昌德宮。停常參·經筵。
自辰時至酉時,灑雨下雨,測雨器水深一寸九分。
金宗善啓曰,行大司憲李直輔,執義宋稚圭在外,持平尹致永未肅拜,掌令二員,持平一員未差,監察茶時之意,敢啓。傳曰,知道。
尹致性啓曰,同副承旨任厚常今日不爲仕進,卽爲牌招,何如?傳曰,允。
傳于吳鼎源曰,守令·邊將·察訪初仕人留待。
金宗善,以備邊司言啓曰,今日次對,堂上進參者,只有三人,事甚未安。衆所共知實病實故外,竝卽牌招,何如?傳曰,允。
傳于金宗善曰,大臣·備局堂上引見。
傳于尹致性曰,諸承旨持公事入侍。
傳于吳鼎源曰,守令·邊將·察訪初仕人入侍。
尹致性啓曰,諸承旨持公事入侍事,命下,而次對日持公事入侍,例不得爲之,何以爲之?敢稟。傳曰,在院承旨入侍。
傳于金宗善曰,右承旨·左副承旨入侍。
吳鼎源啓曰,吏曹參判韓用鐸牌不進推考傳旨,今方捧入,而開政命下之後,如是違牌,事甚未安。判書黃昇源受由,參議未差,參判更爲牌招,何如?傳曰,允。
有政。吏批,行判書黃昇源受由,參判韓用鐸進,參議未差,右副承旨吳鼎源進。啓曰,判書黃昇源受由,參議未差,小臣獨政未安,何以爲之?敢稟。傳曰,仍爲之。以曺喜有爲司諫,具得魯·李在璣爲掌令,黃明漢爲持平,金鐮·鄭淳民爲正言,李肇源爲刑曹參判,申大謙爲左尹,趙尙鎭·金勉柱爲兼知經筵。
兵批,行判書金思穆受由,參判金履度入直進,參議嚴耆病,參知趙得永在外,右承旨金宗善進。護軍宋銓·趙德潤·安橚,副司直李東冕·尹魯東·申光軾·鄭祖榮,副司果閔致載·李毅遠竝單付。
吳鼎源啓曰,河東府使許,長興府使趙台錫,昆陽郡守李衡民,順川郡守李誾彬,新昌縣監金鎭白,高山縣監韓克裕,咸悅縣監尹爔,黃澗縣監張瀚,靑山縣監李大遠,高靈縣監鄭脩容,楊口縣監徐善修,鎭安縣監李羲贊,安義縣監宋欽詩,陽智縣監權丕應,禮安縣監李永耆,兩司當爲署經,而行大司憲李直輔,執義宋稚圭,掌令李在璣,司諫曺喜有,正言鄭淳民在外。大司諫李好敏,獻納尹致鼎,持平尹致永未肅拜,掌令具得魯,持平黃明漢,正言金鐮牌不進,無以備員署經。未肅拜人員,竝卽牌招,以爲署經之地,何如?傳曰,允。違牌,勿爲呼望。
以大司諫李好敏,獻納尹致鼎,持平尹致永牌不進罷職傳旨,傳于任厚常曰,推考傳旨捧入。
以掌令具得魯,持平黃明漢,正言金鐮牌不進罷職傳旨,傳于任厚常曰,推考傳旨捧入。
以備局堂上牌不進推考傳旨,傳于金宗善曰,與疏批已下之人,竝更牌招。
傳于吳鼎源曰,明日晝茶禮當親行,該房知悉。
以校理李惟命·奇學敬,副校理姜世綸,修撰洪羲膺,副修撰李勉求·李渭達,牌不進罷職傳旨,傳于吳鼎源曰,推考傳旨捧入。
吳鼎源啓曰,玉堂上下番俱空,已至經宿,事甚未安。校理李惟命·奇學敬,副校理姜世綸,修撰洪羲膺,副修撰李勉求·李渭達,旣有推考傳旨捧入之命,竝卽牌招,推移入直,何如?傳曰,允。
以校理李惟命·奇學敬,副校理姜世綸,副修撰李勉求牌不進罷職傳旨,傳于吳鼎源曰,推考傳旨捧入。
以副校理金相休牌不進罷職傳旨,傳于吳鼎源曰,推考傳旨捧入。
吳鼎源,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
吳鼎源啓曰,新除授副提學李始源時在京畿楊州地,副應敎呂東植時在黃海道殷栗任所,修撰宋應圭時在公忠道西原地。經筵入番事緊,竝斯速乘馹上來事,下諭,何如?傳曰,允。
以左議政徐邁修焚黃呈辭,傳于吳鼎源曰,給由馬,澆奠床,備給。
吳鼎源,以孝安殿享官意啓曰,向以殿內西邊間北門上滲漏事,草記矣,批旨內,姑觀後日,更稟可也事,命下矣。今日落燈時,入直參奉任重白,殿內奉審,則前日雨漏處,久爲滲漏,沾濕比前大減,而旣承姑觀後日更稟之命,故敢啓。傳曰,知道。
吳鼎源,以禮曹言啓曰,都政新除之陵官,如在遠鄕,而不得受香,則勿爲啓遞,差送假官,使入直實官入來受香事,去癸亥年,因大臣筵奏定式矣。英陵六朔香,明日當爲都受,而昨日政新除授參奉李勉心,時在公忠道忠州地。入直令,亦無今日內假官替直上來之路,而在前陵官不得受香,則有香官奉詣之例,今亦依此例,英陵六朔香,使香室官員陪往,何如?傳曰,允。
金宗善,以兵曹言啓曰,因禮曹草記,山陵守護軍七十名中,以京畿上番騎兵劃定者十名,係是三年後解送者,故初無料米磨鍊之擧,依上審騎兵例,限三年令兵曹給料事,允下矣。今此十名軍,雖以騎兵定送,其代各自該邑趁卽塡充,則劃送十名,已非本曹之所管,給料一款,元無可據之前例。且當初上番騎兵料條之區劃於均廳也,酌量番額稱數貿米,排比支放者,本無剩餘之可以推移處,則今此十名之料,將無拮据之道。更令該曹從便區劃於掌穀衙門之意,分付,何如?傳曰,允。
吏曹參議鄭東觀疏曰,伏以,臣庸愚謭劣,最居人下,凡係百執事之職,無一攸當,而濫叨選部,乍遞旋仍,蹲冒於屢試蔑效之地者,豈以人器之堪能,而隨逐之可以免戾也哉?寔出於怵畏義分,不敢猥以區區情私,塵瀆天聽,而晏然若固有,居常懍惕,靡所容措。夫都目,國之大政也,雖在佐貳,例當備員進參,而臣自昨夕,忽得輪行毒感,重以素患積塊,衝亘肆氣,頭痛如碎,遍身烘熱。風毒上攻,而眼頰浮疼,胸膈不通,而氣息喘急,頑痰壅結,寒熱交作,神精眩瞀,若墜烟霧,宛轉叫苦,㱡㱡有將盡之狀。種種症形,雖不敢猥煩登徹,而見今房闥之內,亦不能隨意動作,至於束帶自力,趨參政席,初無可論。召牌荐降,繼有勿呼望之命,惶隕悶隘,尤增死罪,玆不得不累控短章,疾聲呼籲於天地父母之前。伏乞聖明,俯垂矜察,亟遞臣所帶之職,以幸公私,仍治臣瀆撓之罪,以肅朝綱,千萬幸甚。臣無任云云。省疏具悉。爾其勿辭,調理察職。
行護軍朴宗慶疏曰,伏以,日吉辰良,賀儀順成,此誠我東四百年再覩之洪休,宗社幸甚,臣民幸甚。仍念,臣向上一疏,乞免兼館諸任,而拙訥之言,迹同例讓,休戚之地,義難强聒,仍復循默,隨逐隊行,雖聖明,亦何以盡燭其至切之懇,而俯諒其必遞之願也乎?臣以綿薄之才,短少之精,冥升不已,驟當廟務,凡八方廩庾之盈縮,秷秸之登耗,戎伍之虛實,利病之興除,一涉津筏,浩如烟海。則雖有至誠惻怛之苦心,而百出之條縼,末由周知雖有奔走殫竭之宿誓,而一身之筋力,轉難堪任,固其勢也。每公退秉燭,默自點檢,其於簿書期會之間,所以僨誤而毁畫之者,指不勝摟,顔輒發騂。朱子曰,天子愛民,而公卿以下,孰能自盡其誠,以助聰明,臣誦斯語,未始不慨恨前人,豈料遭遇聖世,躬蹈斯轍哉?以是之故,必欲其行迷未遠,早缷重擔,遲回散班,優遊閒局,而時因起居之禮,自效瞻覲之忱,則公義私分,庶乎兩得其宜,而不報之報,抑亦卽此乎在焉耳。至於惠堂新命,尤豈臣一日淟涊者,而權銜本無肅謝,去就蔑有形迹,積誠籲天之外,區區如縛求解之情實,臣何以自暴於今與後乎?臣之從前踐歷,無往非濫,而猶是聞見所熟,智慮所近,尙可以抖擻强策,黽勉從事。若其量器度分,萬料千商,決無異矮人之觀場,聾客之辨律者,則將使臣昧其事而居其職,徒然費廩,靦然尸位哉?苟可辭也,尙敢自安於聖批之靳許,而爲因仍盤礴之計哉?玆不得不申控微衷,復瀆宸嚴,古人所謂哀之命也,不哀之亦命者,正道臣今日情事。伏乞聖慈,曲加矜察,將臣惠堂及籌司有司之任,亟賜遞改,俾不至久曠公務,益增罪戾,不勝血祝。臣無任云云。答曰,省疏具悉。惠堂之任,許遞。卿其勿辭行公。
乙丑閏六月二十六日午時,上御熙政堂。大臣·備局堂上引見,守令·邊將·察訪初仕人,在院承旨同爲入侍時,右承旨金宗善,假注書韓泰登,事變假注書朴時源,記注官崔鳳和,別兼春秋徐有恂,左議政徐邁修,刑曹判書蔡弘履,行護軍李得濟·李仁秀·徐瀅修,左承旨尹致性,左副承旨李文會,右副承旨吳鼎源,同副承旨任厚常,記事官徐淇修,待敎朴宗薰,會寧府使崔東岳,江陵府使李儒慶,康津縣監李周顯,茂山府使李商一,慶興府使徐翼淳,礪山府使吳亨喆,巨濟府使權煥,北靑府使姜文會,長興府使趙台錫,定平府使李碩遠,河東府使許,德川郡守金熙華,順川郡守李誾彬,樂安郡守李基鼎,昆陽郡守李衡民,靈巖郡守趙達洙,長淵縣監具綱,光陽縣監具達遠,大靜縣監李宅觀,殷栗縣監李泳夏,禮安縣監李永耆,陽智縣監權丕應,定山縣監鄭煥祖,安義縣監宋欽詩,鎭安縣監李羲贊,楊口縣監徐善修,稷山縣監韓光衍,高靈縣監鄭脩容,靑山縣監李大遠,報恩縣監金翼行,黃澗縣監張瀚,燕岐縣監趙觀基,咸悅縣監尹爔,安峽縣監李彙梧,新昌縣監金鎭白,鎭海縣監李昇普,庇仁縣監張齊賢,成歡察訪李泰賢,平邱察訪李宗根,長水察訪尹守九,靑丹察訪韓世彧,靑巖察訪洪達勛,松羅察訪南松耉,祥雲察訪盧尙熙,居山察訪裴俊福,自如察訪申義淳,永禧殿參奉李永健,禮賓參奉南迪老,獻陵參奉魚在琬,顯陵參奉柳仁根,恭陵參奉任存常,順陵參奉李壽淵,徽陵參奉李在修,元陵參奉金孝根,永陵參奉宋啓榮,以次陞殿進伏。假引儀沈憲永入就階下。群山僉使朴基成,神光僉使李忠運,宣沙浦僉使金孝逸,防踏僉使李濰,臨淄僉使姜必潤,西生僉使金命嶷,德浦僉使沈宜泰,柔院僉使皮聖麟,馬梁僉使李敬集,月串僉使金載雄,古城僉使張世豐,天摩僉使崔宗昊,雲寵萬戶李齊年,西水羅萬戶李應俊,長峯萬戶兪漢良,於蘭萬戶李正宇,梨津萬戶崔致祜,呂島萬戶柳東源,鉢浦萬戶金致賢,開雲浦萬戶金德順,薪智島萬戶金德章,古豐山萬戶許濟,幕嶺萬戶千吉得,梨洞萬戶金翼忠,龍津萬戶李宗桓,玉江萬戶金宗祿,新門別將黃德文,正方別將金晉述,金城別將崔春得,禿用別將李萬永,首陽別將張亨之,宣傳官柳相弼·李井會,武兼金·李志淵·柳昇根,部將張持大·徐命仁·李儒謙·金應晦,守門將崔時赫·金錫斗·趙貞基·崔得宗,西道參軍鄭弘德,舊乫坡知權管金鉉弼,於汀灘權管李達源,梁永萬洞權管康漢宗,寶化堡權管韓龍旭,以次入就階下訖。上曰,履歷邊將則使之陞于楹外,可也。又敎曰,大臣問候後,還爲就座,而次對則守令·邊將,察訪·初仕人退出後爲之,可也。邁修進前曰,雨餘蒸熱,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。仍敎曰,守令·察訪初仕人使之次次進前,各奏職姓名,可也。東岳等以次進奏職姓名退出,至長水察訪尹守九。邁修曰,此乃相地官,而守令則年限已過,故差送郵官矣。上曰,履歷邊將,亦爲進前,奏職姓名,可也。基成進奏職姓名,退出。上曰,其餘邊將,各於堂下,奏職姓名,而宣傳官二人,分左右擧行,可也。忠運等以次奏職姓名退出。上曰,初仕引儀,亦於階下,奏職姓名,仍爲臚唱,可也。憲永奏職姓名,臚唱訖,退出。邁修曰,鎭海縣監李昇普,登筵擧措,顚錯莫甚,令該府拿問處之,何如?上曰,依爲之。出擧條宗善曰,安峽縣監李彙梧,進退之際,擧措顚錯,推考,何如?上曰,依爲之。出擧條仍敎曰,次對爲之。邁修曰,銓官違牌,與他有異,在平日則首堂行公之時,亞三堂,或不無隨時違牌者,而一歲兩大政,係是國家用人之重典。以無故行公之三銓,忽於違牌,勿呼望命下之後,奉牌朝房,遽徹陳病之疏,雖未知其病勢之果如何,而豈不聞先朝,有三品以下奉牌嚴禁之受敎乎?揆以朝體,不可仍置。吏曹參議鄭東觀,罷職,何如?上曰,事甚駭然。依爲之。出擧條邁修曰,今番都政,差退一月,夫馬留滯之弊,無邑不然云。昨日政除拜守令,竝令不多日內辭朝事,分付。山林外,在外及未署經臺諫,竝許遞,政官牌招開政差出,待下批牌招,未署經守令,使之卽爲敍用,何如?上曰,依爲之。出擧條邁修曰,詞訟劇地,委屬可悶。秋曹·京兆堂上中呈告人,竝許遞,何如?上曰,依爲之。出擧條邁修曰,臣向以在外及不爲行公經筵許遞,後日政差出事,蒙允出擧條矣。昨日大政,無端留窠,不察之失,不可無警。赴政銓官,一竝推考,仍令今日政差出,何如?上曰,依爲之。待下批牌招察任,可也。出擧條邁修曰,平安兵使吳毅常,向以親年,陳遞差代,而旋以勅行迫頭,特敎仍任矣。今則客使已過,辭牒又到,此時遞易,雖甚可悶,而法典所在,不可無體諒之道,許遞,何如?上曰,使之仍爲察任,可也。出擧條上曰,大臣旣盡奏事則就座,而諸宰次次進前奏事,可也。弘履等曰,別無可達之事矣。宗善曰,行護軍李仁秀,賓對未罷之前,徑先退出,事極未安。從重推考,何如?上曰,依爲之。出擧條邁修曰,此將臣近以身病,每於賓筵未罷之前,徑先退出,惶悚難安。所帶之職,屢請奏遞,而將任不可數遞,故不爲奏達矣。宗善曰,前後申飭,何等嚴重,而今日賓對,兩司諸臺,又無一人進參,事體所在,誠極未安。違牌諸臺,竝推考,何如?上曰,從重推考,可也。出擧條宗善曰,來初二日宗廟·永寧殿·孝安殿秋享大祭時,宗廟獻官則以光恩副尉塡差。永寧殿獻官則以安昌君塡差,而宗廟·永寧殿都預差則以靑城尉爲之矣。孝安殿獻官,亦當塡差,而在京大臣皆有故,不得分排云,何以爲之乎?上曰,左相焚黃之行,何時爲之耶?邁修曰,欲於初二三日間作行矣。臣之筋力,日益衰憊,實難堪承於駿奔之役,而享官如是乏人,則亦何敢辭免乎?上曰,孝安殿亞獻官以左相爲之,終獻官以靑城尉爲之,可也。宗善讀奏公事訖。上曰,判付則出去書之,可也。上曰,向日賓對,以三南旱災,有所下敎矣。言念民事,夙宵憧憧,而近日則何如云耶?邁修曰,連見三南道臣狀啓,則向日之雨,諸邑所得,多少雖不一,久旱之餘,亦足解渴,而其中嶺南,尤被旱災,今則雖有雨澤之周洽,恐無登稔之望,誠爲切悶矣。大抵湖西則差勝於湖南,湖南則差勝於嶺南云矣。上曰,惠慶宮進服加味蔘吉茶停止,茹藿湯一貼煎入。出榻敎仍命退,諸臣以次退出。
乙丑閏六月二十六日未時,上御誠正閣。右承旨·左副承旨入侍時,右承旨金宗善,左副承旨李文會,記事官徐淇修,記注官崔鳳和,別兼春秋徐有恂,副司果洪秉喆,以次進伏訖。上命秉喆進前,使夾侍出傳封書,仍敎曰,出去拆見,可也。命秉喆先退,仍敎于宗善曰,俄者諸承旨持公事入侍傳敎,以在院承旨入侍,改書出,可也。命退,承史以次退出。
上在昌德宮。停常參·經筵。
李文會啓曰,來初一日輪對日次,而宗廟·永寧殿,秋享大祭齋戒相値,頉稟之意,敢啓。傳曰,知道。
金宗善啓曰,禁衛營將官來言,今日本營軍兵日次私習云矣,敢啓。傳曰,知道。
金宗善啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,三品官之無得過三日,循例請牌,曾有定式矣。刑曹參議金會淵,除拜後不爲出肅,事體所在,誠極未安。從重推考,仍卽牌招察任,何如?傳曰,允。
吳鼎源啓曰,祭單子,事體何等嚴敬,而今此山陵朔祭兼行告由祭獻官單子中,告由祭三字,落漏不書,致勤下詢。臣之矇然捧入,萬萬惶悚,而當該不察之銓堂,所當重勘,而本院請推之外,無他可施之罰,何以爲之?敢稟。傳曰,遞差,爾亦遞差。
兵曹口傳政事,護軍韓用鐸單付。
任厚常啓曰,掌令具得魯,持平黃明漢,正言金鐮,旣有推考傳旨捧入之命,一體牌招,以爲備員署經之地,何如?傳曰,允。
金宗善啓曰,命牌事體,何等嚴重,而大司諫李好敏,特敎申飭之下,謂有僚嫌,奉牌闕外,屢度催促,尙不入來,事體所在,誠極未安。從重推考,何如?傳曰,許遞。
以正言金鐮牌不進罷職傳旨,傳于任厚常曰,許遞。
任厚常啓曰,河東府使許,長興府使趙台錫,昆陽郡守李衡民,順川郡守李誾彬,新昌縣監金鎭白,高山縣監韓克裕,咸悅縣監尹爔,黃澗縣監張瀚,靑山縣監李大遠,高靈縣監鄭脩容,楊口縣監徐善修,鎭安縣監李羲贊,安義縣監宋欽詩,陽智縣監權丕應,禮安縣監李永耆,憲府則旣已署經,而諫院則大司諫·獻納·正言一員未差,司諫曺喜有,正言鄭淳民在外,不得署經。未差之代,政官牌招,開政差出,待下批仍卽牌招,以爲備員署經之地,何如?傳曰,一司除署經。
李文會,以弘文館言啓曰,本館上番姑陞入直,事甚未安,校理李惟命·奇學敬,副校理金相休·姜世綸,副修撰李勉求,旣有推考傳旨捧入之命,竝卽牌招,以爲推移入直之地,何如?傳曰,允。
以校理奇學敬,副修撰李勉求牌不進罷職傳旨,傳于李文會曰,推考傳旨捧入。
以鎭海縣監李昇普拿處傳旨,傳于任厚常曰,分揀。
李文會,以弘文館言啓曰,本館下番副修撰臣李渭達,以永寧殿秋享大祭祭官,今日議政府肄儀時,晝仕出去之意,敢啓。傳曰,知道。
李文會,以禮曹言啓曰,因兵曹草記,山陵上番軍十名,雖以騎兵定送,各自該邑,趁卽塡充,則已非本曹所管,給料一款,元無可據之前例。且當初上番騎兵料條之區劃,均廳之稱數排比,本無剩餘之可以推移,更令該曹從便區劃於掌穀衙門事,允下矣。上番軍之分排各處者,皆自兵曹給料,則山陵移屬之軍,該邑雖已塡代,本以騎兵上來,而三年立役,則比之各處番軍之役,尤爲偏苦。不可無料條之磨鍊,俾免遠民之呼飢,故請令該曹給料,而至於區劃於掌穀衙門,旣無可據之例,臣曹不敢擅便,更令廟堂稟處,何如?傳曰,允。
金宗善,以左邊捕盜廳言啓曰,本廳兼從事官黃協基,身病猝重,勢難察任,改差,何如?傳曰,允。
獻納尹致鼎啓曰,臣骫骳謭劣,本不近似於耳目之任,而恩除遽降,天牌踵臨,怵畏義分,雖不得不黽勉冒膺。第臣於合啓中,竊有私義之難於聯參,在前臺臣之情地如臣者,擧皆陳情引避,輒蒙體諒之恩矣。臣何敢徒懷瀆撓之懼,自阻於仁覆之下乎?以此情踪,有不容一刻蹲據於臺次,請命遞斥臣職。答曰,依啓。
掌令具得魯,持平黃明漢啓曰,噫,彼金履載之罪犯,何如,關係,何如,而前道臣申耆之揷入於稟秩,抑何意也?嗚呼,大行大王處分履載之敎,炳如日星,嚴於霜雪,義理之痛辨,好惡之明,雖婦孺愚迷,可以知感知悟。則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之迹,而有此駭憤之擧耶?履載背馳於先朝導率之化,而大行大王,痛辨其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已。而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑。庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉。乃以持衰之身,出沒權奸之門,晝宵綢繆,罔非戕害善類,背馳義理之計也。國言喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮。庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之迹,乃無可證。沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不可論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致·嗣各證,凶祕之迹,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事。目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,情至妖,詭詐莫測。邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孼,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰,不無其力,或言無以形容,終始呑吐,一向抵賴。究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽頌?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣。請民始諸子應坐之類,亟令王府依律擧行。噫嘻,痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行凶臆,訛誤世道,義理則期於背馳,善類則期於構陷。募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植亟施追奪官爵之典。噫嘻,痛矣,十數年來,賊勢益肆,人心靡定,顧瞻他日之徒,四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知。而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠雖爲薄物細故,而亦可見隱若有恃,縱恣無忌之一端。今幸乾斷爀然,四字刀割此等黨與,不可仍置。請周爀亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶抃之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出俯循輿情,夬伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮。而李基讓子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀。綢繆設施,經營脈絡,卽與履猷,一串貫來,則主客雖重,初無可論。趙鎭井則旣曰,着名於此疏,而又曰,不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井竝令王府設鞫嚴問。秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,夬施典刑。新除授掌令李在璣時在京畿果川地,請斯速乘馹上來事,下諭。答曰,不允。下諭事,依啓。
靑城尉沈能建疏曰,伏以,臣卽伏蒙特敎下者,以臣爲孝安殿秋享大祭終獻官,臣當聞命竭蹶,粗效微分於駿奔之列,而臣忽自八九日前,暴得泄痢之症。元氣因以大陷,四體不收,神精奄奄,見今喘息堇存,便是垂盡之境,玆不得已猥陳短章,呼籲於天地父母之前。伏乞聖明,亟賜變通,使莫重享事,毋致官不備之歎,千萬哀懇之至。臣無任云云。答曰,省疏具悉卿懇。疏辭許令該曹改付標。仍傳于李文會曰,此批答遣史官傳諭于靑城尉。
校理李惟命疏曰,伏以,臣向於直中,聞母病猝重,至情所迫,省視爲急,陳章徑出,仰請重勘,而聖恩體下,批許歸護,得以躬執藥餌,左右扶將,臣誠惶隕感激,罔知攸措。今因館直不備,天牌屢降,銜恩畏義,固當竭蹶,而第因病母重患暑癨之餘,元氣一倍落下,懍懍有難支之勢。兼以宿疴闖發,症情危劇,刀圭雜試,而少無動靜,飮啖全却,而去益凘綴,床笫之間,轉側須人,晷刻之頃,苦歇無常。臣本賦性畸薄,終鮮兄弟,母子相依,如影於形,自幼稚以至長成,未嘗一日離側。及夫從宦以來,出入禁直,動踰時日,不惟臣曠違定省,方寸錯亂。臣母每於病中,見臣在傍,稍以自安,而臣或少離,則忽忽如失,若復添病。噫,人孰無母子,而其情私之至苦至切,豈有如臣之甚者哉?臣方扶護病側,晝宵煎灼,此時進身,尤無其路,荐辱嚴召,冞增悚蹙,玆敢疾聲呼籲,仰干孝理之化。伏乞聖明,惻然垂憐,將臣見職,亟行遞免,俾得專意調護,仍治臣前後瀆擾之罪,以肅朝綱,不勝幸甚。臣無任云云。省疏具悉。爾其勿辭救護。
持平尹致永疏曰,伏以,臣卽天地間一僇人耳,所仰戴者兩朝之恩造,所相恃者一世之公議,只當緘口匿影,杜門訟愆,少效黥劓之補而已。何敢以臺閣自處,冒進辭章,重自陷於僭越之科哉?唯是積冤之弸中,五載于玆矣。籲天而無門,鑽地而莫入,晝則心戰而膽掉,夜則魂而夢噩,誠恐一朝溝壑,未獲片言之自暴,則將見死目之不暝,永爲家國之罪人矣。迺者仁天無終棄之物,幽蔀有向日之時,半歲之間,除書相續,聯翩遠辱於嶺徼之外。臣闔門感泣,攢手九頓,誠不知置身之所,只以情地之危臲,不敢爲蠢動之計,至於淸朝耳目之任,是豈臣夢寐之所及哉?向者薇垣除旨,久違叨謝,獲蒙恩遞,尙切私心之懍蹙,而不意柏府新命,又辱於病伏垂死之際,臣且感且驚,罔知攸措。噫,雖使臣初無顚沛,自同無故,揆以人器,萬無堪承之望,矧此遍身滓穢,傾河而莫洗,以此苟充於臺垣之上,則其於辱朝廷而羞當世,何哉?官職去就,初非可論,而第臣之疾痛窮困,呼父呼天,今有可控之地,苟使臣一暴冤結之情,仰瀆聽卑之天,則雖卽日滅死,萬萬無恨也。噫嘻憯矣,臣之年前遭罹,尙何濡筆?到今追惟,渾身欲靑。臣以人則昏迷闇劣之無足備數也,以官則參外流品之新進微末也。人言之臚列,則集千古怪鬼之名色,咸湊一紙,當是之時,聞者爲之塞耳,見者爲之錯愕,臣身之震剝窮阨,求死不得,爲如何哉?第其聲罪之言,罔非人臣之極罪,憂之以人心世道,結之以滔天燎原。若臣之渺然一介,何慮之至此,而其所命意下語,若有歸趣,而終無指的,極其鋪張而亦沒把捉。譬如黑夜行刺,人莫知受傷之處,灌下喑藥,不能發痛苦之聲。今臣自辨之章,雖使借詞於子貢,問字於楊雄,亦未知從何事而辨破,執何語而分析。含糊呑棗,無異於亡是之司契,子虛之削牘,臣情到此,尤不勝冤迫,而一言蔽之曰,臣苟自修,臣何以得此也?噫,臣欲提平生,胸臆先塞。臣本至庸陋之下品,以學則魚魯莫辨,以地則墻壁無依,而蒙被先大王陶鑄奬勉之恩,與天無極。自在韋布,偏荷作成之澤,幸占科第,屢被曠絶之榮,久玷記注之班,兼廁講製之列。恩愛如慈母之保赤子,誨飭如嚴師之牖後學,欲報之德,河海莫量,而曾乏涓埃之仰酬,罹此罔測之坑坎,孤負昔日愛欲生之聖恩。此臣所以刺骨悲冤,如不欲生,臣身之宛轉泥塗,僇辱門戶,猶屬餘事,未敢自恤者也。臣若能仰體聖朝生成之恩,堅持家庭謹拙之規,稍以見孚於同朝,則人雖欲湛滅臣身,必有所却顧矜惜底意,而蹈藉之酷烈,若是其無餘地,反躬自艾,尙誰尤也?嗚呼,臣之蒙冒不潔,有若沐柒無可解之望,墨池無可白之期,欲自辨暴,則目瞪而口啞,欲自斂蓄,則腸摧而心沸。如使古之血性人處之,必當斷肚決腹,以明其心,以謝一世,而臣旣駑孱,不能辦此,唯當閉門鎩迹,永謝明時,以爲一分自靖之計而已。至於彈束冠帶,廁迹周行,則雖冗官散職,尙不可生意,況於臺端華顯之職哉?臣雖欲憑恃寵靈,包羞抗顔,同列必恥其比肩,輿儓亦爲之指點矣,其爲壞四維而累聖簡,亦非細故也。聖上天地覆燾之仁,想不待臣言之畢,必當憐其情而許其願矣。臣之年纔過强仕耳,生逢聖明,未有塵刹之自效,居然爲便訣之計,臣之情事,亦云悲矣。臣之大節已虧,自劃已定,區區私情,有不暇論,而第臣老父素患痰癖之症,纔經溽暑,一倍陟劇。遍體麻痺,胸腹痞悶,食飮全却,泄痢交作,委頓床笫,轉側須人,多般藥餌,亦無奏效。臣方左右扶將,方寸煎熬,實無暫時離捨之望,而天牌儼臨,義難坐違,玆敢隨詣朝房,而繼有勿呼望之命,違牌亦路阻矣。臣之情事,豈不悶且阨哉?玆不得不冒控情實,仰首鳴呼於天地父母之前。伏乞聖慈,俯垂鑑諒,亟削臣職,以便救護,仍命選部,勿復檢擬,以重公器,以安私分焉。臣無任云云。省疏具悉。爾其勿辭救護。
乙丑閏六月二十七日午時,上詣孝安殿。晝茶禮親行入侍時,行都承旨朴宗來,左承旨尹致性,右承旨金宗善,左副承旨李文會,右副承旨吳鼎源,同副承旨任厚常,記事官徐淇修,假注書韓泰登,記注官鄭宗顯,別兼春秋徐有恂,檢校直提學朴宗慶,待敎朴宗薰,以次侍立。時至,上具衰服,由齋殿,入殿門,詣版位。引儀唱俯伏哭。上俯伏哭。引儀唱止哭興,四拜興平身。上止哭興,四拜興平身,仍詣神位前。通禮啓三上香。宗來奉香,厚常奉爐,上三上香訖。通禮啓執盞獻盞。宗善奉盞以進。上執盞授文會。文會奉奠于靈座前訖。上還復位。引儀唱俯伏哭,上俯伏哭。引儀唱止哭興,四拜興平身。上止哭興,四拜興平身。通禮導上還齋殿時,上曰,當該假通禮,從重推考。出榻敎惠慶宮進服加味茹藿湯前方中,蘇葉減五分,一貼煎入。惠慶宮進服加味茹藿湯前方中,去蘇葉一貼,更爲煎入。竝出榻敎仍詣齋殿。諸臣以次退出。
上在昌德宮。停常參·經筵。
金宗善啓曰,行大司憲李直輔,執義宋稚圭,掌令李在璣在外,具得魯,持平黃明漢呈辭,持平尹致永受由,監察茶時之意,敢啓。傳曰,知道。
禮曹,來八月初四日,行景慕宮秋享大祭親祭,取稟。奉敎恭依。
尹致性啓曰,右承旨金宗善今日不爲仕進,卽爲牌招,何如?傳曰,允。
傳于李文會曰,下直守令留待。
傳于李文會曰,下直守令入侍。
傳于李文會曰,右承旨入侍。
傳于尹致性曰,都承旨許遞,與未差之代,前望單子入之,待下批牌招察任。
承旨前望單子入之,李始源·李羲甲落點。
尹致性啓曰,新除授行都承旨李始源時在京畿楊州地,右副承旨李羲甲時在加平地,竝斯速乘馹上來事,下諭,何如?傳曰,竝許遞,前望單子入之。
承旨前望單子入之,徐瀅修·趙得永落點。
傳于金宗善曰,吏曹堂上有闕之代,前望單子入之。
金宗善啓曰,明日傳香,禮房承旨當爲齋宿。右副承旨趙得永,卽爲牌招,何如?傳曰,允。
吏曹口傳政事,以鄭魯榮爲左通禮,崔時淳爲右通禮。
以右議政李敬一初度呈辭,傳于金宗善曰,遣史官封還。
金宗善,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
金宗善,以都摠府言啓曰,副摠管尹序東,以禮曹參判,宗廟秋享大祭犧牲看品事,晝仕出去之意,敢啓。傳曰,知道。
金宗善,以兵曹言啓曰,來八月初三日大駕詣景慕宮齋宿,初四日秋享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍七哨,馬軍五哨,禁衛營鄕軍五哨,騎士三番竝隨駕。御營大將率鄕軍五哨,騎士三番留陣,禁軍入直外,竝隨駕,餘軍留營置之,可也。
金宗善,以備邊司言啓曰,見禮曹草記,山陵上番軍料條之區劃於掌穀衙門,無可據之例,請令廟堂稟處矣。山陵員役,則雖有自戶曹給料之例,至於外邑騎兵之移屬山陵者,與員役有異則勢難援用此例。兵曹則雖以番軍之已爲塡代,謂非本曹所管,而當初定送,卽是騎兵名色,則與他番軍之分排各處者,元無異同。今此十名料條,使之加數區劃,限三年分給之意,分付兵曹,何如?傳曰,允。
金宗善,以禁衛營言啓曰,本營千摠李甲會時帶宣傳官,職務相妨,今姑改差,何如?傳曰,允。
左參贊趙尙鎭疏曰,伏以,臣病伏涔涔之中,伏見吏曹名帖,以臣塡差來初二日山陵秋享大祭獻官,臣固宜竭蹶馳進,以伸駿奔之忱。而第臣宿病癖積,溏泄之症,近添暑祟,度數無常,胸腹痞痛,頭目眩瞀,浹旬彌留,藥餌爲命,衰弱之氣,無以支持。況又食飮全廢,眞元凘脫,以此症勢,以此形殼,百爾思量,萬無自力將事之望,玆敢冒萬死據實呼籲於紸纊之前。伏乞聖慈,俯垂矜諒,亟賜變通,以重享事,仍治臣瀆擾之罪,以肅朝綱焉。噫,日月易駛,因封奄過,秋序倏屆,大享迫近,臣以前日敦匠之蹤,揆以情禮,尤豈不欲馳往展誠,而一病纏身,力不從心,有此煩瀆。臣於此,益不勝悲缺惶蹙之至,有臣如此,生不如死。臣無任云云。答曰,省疏具悉。疏辭許令該曹付標。
平安監司李書九疏曰,伏以,日月不居,孝安殿因山奄過,虞卒已訖,伏惟聖情哀慕,撫時愈新,而間又値千一稀覯之慶,擧中外播告之禮,臣民抃祝,曷有其極?仍伏念,臣頃控微懇,猥塵崇聽,伏奉聖批,辭旨溫諄,有非滓穢賤臣所敢承當,瞻望拜稽,感極而涕。臣旣荷此殊渥,豈不欲及早將老,以答聖朝惠養之恩?第臣狗馬賤疾,漸成癃痼,藩宣重任,理難久蹲。續接家信,臣母宿病,一向沈綿,少失調攝,輒復添劇。半千長程,當暑作行,又無其望,事勢拘牽,進退靡措,顧此情私之憫迫,誠難一日按抑,而纔承勉飭之諭,懼深屢瀆,義在先公。遂以客使過境,爲臣瓜熟之限,冒沒淟涊,挨到今日,而誦王事靡盬之詩,念古人陳情之表,未嘗不徊徨躑躅,腸一夕而九廻也。今幸仰藉王靈,粗了迎送之役,則區區衷懇,始可以畢陳於仁覆之下矣。且臣母回甲生朝,在於開月念後,人子喜懼之心,實有所不能自已者,而此時離違,尤非情理之可堪。如蒙及今遞解,趁期歸視,則庶得以慰白髮依閭之望,伸寸草報暉之願,情急辭切,未暇虛徐。玆敢在途封章,干冒宸嚴。伏乞聖慈,俯垂鑑照,曲賜體諒,以幸公私,千萬懇祝。臣無任云云。答曰,省疏具悉。卿之情理如此,所請許施。
乙丑閏六月二十八日未時,上御誠正閣。下直守令入侍時,右承旨金宗善,左副承旨李文會,記事官徐淇修,記事官白致樂·盧,寧越府使朴奎淳,康津縣監李周顯,德川郡守金熙華,以次進伏訖。上曰,侍從守令,則有特敎然後問七事耶?宗善曰,然矣。上曰,諸守令以次進前,各奏職姓名及七事,可也。奎淳·周顯·熙華等各奏職姓名七事訖。上曰,下去善爲之,可也。仍敎于文會曰,宣諭後出送,可也。文會承命宣諭訖。奎淳等退出。文會曰,寧越府使朴奎淳,七事仰奏之際,有所做錯,推考,何如?上曰,依爲之。出擧條上命宗善·文會,讀奏公事訖。仍敎曰,判付則出去爲之也。文會曰,今番孝安殿秋享親祭時,終獻官靑城尉沈能建有頉,今將改付標以入,而聞該曹言,則宗廟大祭相値,享官排比極艱。親祭亞終獻官,則例以大臣·儀賓·宗班中塡差,而當品中今無可合塡差之人云,何以爲之乎?宗善曰,一品卿宰,則親祭時獻官,例不得塡差云矣。上曰,前例有無,更爲詳問於該曹後提稟也。仍敎曰,孝安殿朔祭親行時,雲劍則以今月望祭時雲劍,仍用,可也。命書榻敎曰,惠慶宮進服加味養胃湯一貼煎入。又命書榻敎曰,惠慶宮進服加味養胃湯,依前方一貼更爲煎入。仍命退,承史以次退出。
上在昌德宮。停常參·經筵。
藥房提調金勉柱,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,執義宋稚圭,掌令李在璣在外,具得魯,持平黃明漢呈辭,尹致永受由,監察茶時之意,敢啓。傳曰,知道。
傳于李文會曰,下直守令留待。
傳于李文會曰,傳香承旨,馳詣宗廟·景慕宮,奉審摘奸以來。
傳于金宗善曰,在院承旨入侍,下直守令同爲入侍。
備忘記,慶興府使徐翼淳,茂山府使李商一,礪山府使吳亨喆,長淵縣監具綱,慶州營將洪栒下直,各長弓一張,長箭一部,片箭一部,筒兒一箇賜給。
金宗善啓曰,右副承旨趙得永,時在京畿楊州地,斯速乘馹上來事,下諭,何如?傳曰,許遞,前望單子入之。
承旨前望單子入之,元在明落點。
李文會啓曰,政官牌招開政事命下,而吏曹判書黃昇源受由,參判·參議前望未下,何以爲之?敢稟。傳曰,參判·參議點下,牌招開政。
吏曹堂上前望單子入之,參判朴宗慶,參議趙萬元落點。
傳于金宗善曰,明日出宮門路,以協陽門爲之。
李文會啓曰,吏曹參判朴宗慶牌不進推考傳旨,今方捧入,而開政命下之後,如是違牌,不卽擧行,事甚未安,判書受由,參議在外,參判更爲牌招,何如?傳曰,允。
李文會啓曰,吏曹參判朴宗慶再牌不進推考傳旨,今方捧入,而開政命下之後,連事違召,尙不擧行,事極未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,行判書黃昇源受由,參判朴宗慶進,參議趙萬元在外,右承旨李文會進。啓曰,判書黃昇源受由,參議趙萬元在外未肅拜,小臣獨政未安,何以爲之?敢稟。傳曰,仍爲之。又啓曰,大司成今當差出,而擬望之人乏少,承旨竝擬,何如?傳曰,允。以尹序東爲大司諫,奇學敬爲獻納,朴孝成爲正言,韓用鐸爲兵曹參判,朴宗正爲參知,尹致性爲大司成。
備邊司薦望,以李勉兢爲平安監司。
吏批,再政。以李東埴爲承旨,金達淳爲戶曹判書,李始源爲禮曹參判,申大謙爲同義禁,黃昇源爲奉常寺提調,姜俊欽爲校理,平安監司單李勉兢。
李文會啓曰,大司成尹致性旣在闕中,不爲肅謝,直爲出去,事甚未安·推考警責,何如?傳曰,允。
傳于金宗善曰,都承旨與新除承旨許遞,前望單子入之,待下批牌招察任。
承旨前望單子入之,徐瀅修·李羲甲落點。
傳于金宗善曰,承旨點下,牌招察任。
吏批,三政。以徐瀅修爲京畿監司,金達淳爲禮賓提調,訓鍊都監提調單金達淳。
兵批,行判書金思穆受由,參判未差,參議嚴耆入直進,參知未差,左承旨金宗善進。大護軍李書九,護軍李始源·朴宗來·金履度,副護軍李羲甲·吳鼎源·趙得永·徐有榘·李好敏,副司直尹致鼎,副司果金鐮竝單付。
傳于李文會曰,發遣吏郞諸執事,淸齋與否,摘奸以來。
李文會,以吏曹言啓曰,卽接通禮院牒報,則以爲,明日親祭時,左右通禮不可不備員,而左通禮安廷善身病猝重,不得進參,右通禮曺嘉有移拜臺職矣,卽速變通差出,以爲擧行之地云。通禮院左通禮安廷善改差,與右通禮未差之代,口傳備擬以入之意,敢啓。傳曰,知道。
吏曹口傳政事,以鄭魯榮爲左通禮,崔時淳爲右通禮。
傳于李文會曰,親祭後問安勿爲之。
李文會,以孝安殿享官意啓曰,臣金箕性今方入直,而見差宗廟秋享大祭初獻官,明日當受香,安昌君燝見差永寧殿初獻官,明日亦當受香,靑城尉沈能建身病危㞃,兵曹判書金思穆方在呈告,未出仕中,戶曹參判金魯忠亦有身病,一員未差,明日入直無人,合有變通之道,何以爲之?敢稟。傳曰,行護軍金龍柱享官差下,使之入直,可也。
傳于李文會曰,知敦寧金勉柱享官加差下。
李文會,以禮曹言啓曰,卽接開城府幼學林性澤呈狀,則以爲,同生兄興澤嫡妾俱無子,以其同姓十二寸弟命軫第三子光淵,欲爲繼後,兩家相議完定,而未及禮斜之前,興澤夫妻俱歿,不得循例禮斜,依定式單記稟處事,呈狀矣。曾仍大臣筵達,兩邊與授,明有可據,而不得登聞者,許令該曹論理草記事,允下矣。門長林性澤所訴旣如此,依大臣筵奏定式,林命軫第三子光淵,立爲林興澤之後,何如?傳曰,允。
李文會,以禮曹言啓曰,卽接三嘉幼學宋錫恩呈狀,則以爲,同姓九寸姪有顥嫡妾俱無子,以其同姓四寸弟有經第二子義明,欲爲繼後,兩家相議完定,而未及禮斜之前,有顥夫妻俱歿,不得循例禮斜,依定式草記稟處事,呈狀矣。曾仍大臣筵達,兩邊與授明有可據,而不得登聞者,許令該曹論理草記事,允下矣。門長宋錫恩所訴旣如此,依大臣筵奏定式,宋有經第二子義明,立爲宋有顥之後,何如?傳曰,允。
金宗善,以兵曹言啓曰,各廳堂下武臣朔試射,庚暑勿爲設行事,曾有定式矣。今閏六月朔試射,依定式停止之意,敢啓。傳曰,知道。
乙丑閏六月二十九日辰時,上御誠正閣。在院承旨入侍,下直守令同爲入侍時,行都承旨徐瀅修,右承旨金宗善,左副承旨李文會,記事官徐淇修,假注書韓泰登,記事官盧,別兼春秋徐有恂,待敎朴宗薰,北靑府使姜文會,茂山府使李商一,慶興府使徐翼淳,礪山府使吳享喆,巨濟府使權煥,長興府使趙台錫,定平府使李碩遠,河東府使許,樂安郡守李基鼎,順川郡守李誾彬,昆陽郡守李衡民,靈巖郡守趙達洙,光陽縣監具達遠,長淵縣監具綱,鎭安縣監李羲贊,安義縣監宋欽詩,定山縣監鄭煥祖,楊口縣監徐善修,高靈縣監鄭脩容,燕岐縣監趙觀基,咸悅縣監尹爔,安峽縣監李彙梧,禮安縣監李永耆,稷山縣監韓光衍,靑山縣監李大遠,報恩縣監金翼行,黃澗縣監張瀚,高山縣監韓克裕,新昌縣監金鎭白,鎭海縣監李昇普,庇仁縣監張齊賢,以次進伏訖。文會曰,俄伏聞工曹參判金在昌·惠慶宮承候出來後所傳,則泄候,已至四日,尙爾一樣云。諸醫官之議皆以爲,入診然後可以詳察症候,而欲承晩後諸節,將爲口啓診候矣。湯劑與諸醫官相議,則依昨日進服加味養胃湯,加山査肉二錢,神麴麥芽各一錢,方欲煎入矣。上曰,口啓姑勿爲之,湯劑卽爲煎入,而榻敎則出去書頒,可也。仍敎曰,守令次次進奏職姓名,可也。商一等進奏職姓名。上曰,武弁守令各奏其履歷,可也。商一等以次各奏履歷。上曰,七事則諸守令齊聲誦奏,可也。商一等一齊誦奏。上敎于文會曰,宣諭,可也。文會承命宣諭訖。上命守令先退,商一等退出。瀅修曰,昆陽郡守李衡民誤奏職名,鎭海縣監李昇普錯對履歷,不可無警,竝推考,何如?上曰,依爲之。出擧條瀅修讀奏孝安殿享官書啓,上命書判付訖。敎曰,大祭獻官,曾無以一品重臣塡差之例乎?文會曰,問于該曹,則果無其例,而攝行時或値享官苟艱之時,則或有一品重臣塡差之例云矣。上曰,今番則雖曰親行,享官之苟艱則一也,以輔國判書塡差,可也。瀅修等曰,庚炎雖退,日候尙熱,近日閭巷間,且多有輪回暑感,此時保嗇之方,宜加愼重,而孝安殿朔祭與大祭,欲爲連日親行,聖孝哀慕,不勝欽仰,而第連日勞動,侵夜將事,恐或有損於聖體,朔祭與大祭,一次則攝行,是臣等區區之望也。藥院亦當以口啓仰請,而臣等旣借方寸之地,故敢此仰達。上曰,當從此下敎,而向於盛熱之時,亦有親行之日,今則日熱不至大段矣。宗薰言曰,承宣之言誠好矣。當此日候尙熱之時,連日勞動,實爲悶迫,一日則特許攝行焉。上命書傳敎曰,明日出宮門路,以協陽門爲之。宗善曰,明日朔祭親行時,別侍衛當以兵曹判書爲之,而判書金思穆方在受由中,何以爲之乎?上曰,次堂擧行,可也。宗善曰,參判金履度差祭,參知未差矣。何以爲之乎?上命書傳敎曰,兵曹參判許遞,與有闕之代,政官牌招,開政差出,待下批牌招,別侍衛進參。文會曰,日前有淸心元安神丸·蘇合元製入之敎,而本局所儲麝香不足,依例令戶曹別貿以用,何如?上曰,唯。惠慶宮進服加味養胃湯前方中,蒼朮減五分,加山査肉二錢,神麴·麥芽各一錢,一貼煎入。出榻敎仍命退,承史·閣臣以次退出。
上在昌德宮。停常參·經筵。
夜自四更至初二日開東,灑雨下雨,測雨器水深九分。
孝安殿朔祭還內後,內閣·政院·玉堂·藥房口傳問安。答曰,知道。
李文會啓曰,來初五日,朝參日次矣,敢稟。傳曰,停。
李文會啓曰,行大司憲李直輔,執義宋稚圭,掌令李在璣在外,具得魯,持平黃明漢呈辭,尹致永未肅拜,監察茶時之意,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,今日乃是處暑,自明日視事,當爲取稟,而晩炎轉甚,無異三伏,姑觀日候稍涼,更稟之意,敢啓。傳曰,知道。
備忘記,三陟營將李邦億下直,長弓一張,長箭一部,片箭一部,筒兒一箇賜給。
傳于金宗善曰,傳香承旨馳詣宗廟·永寧殿,奉審摘奸以來。
都承旨前望單子入之,李始源落點。
李文會啓曰,新除授行都承旨李始源時在京畿楊州地,斯速乘馹上來事,下諭,何如?傳曰,允。
傳于李文會曰,在院承旨入侍。
承旨前望單子入之,徐有聞·韓致應落點。
金宗善啓曰,左議政徐邁修,有司堂上韓用龜·朴宗慶,依下敎來待矣。傳曰,入侍。
金宗善啓曰,明日孝安殿親祭時,承旨當爲備員,而行都承旨李始源在外,左承旨徐有聞,右副承旨韓致應牌不進,同副承旨未差,無以備員齋宿,何以爲之?敢稟。傳曰,違牌人竝許遞,前望單子入之,待下批牌招察任。
有政。吏批,行判書黃昇源受由,參判朴宗慶進,參議趙萬元在外,右承旨金宗善進。啓曰,判書黃昇源受由,參議趙萬元在外未肅拜,小臣獨政未安,何以爲之?敢稟。傳曰,仍爲之。以朴宗來爲禮曹參判,黃昇源爲司宰提調,趙鎭寬爲掌苑提調,白泓鎭爲宣川府使,田義顯爲渭原郡守。
李文會,以兵曹言啓曰,前判書趙鎭寬,自吏曹送西矣。資給係是輔國,知中樞有闕之代,依例下批之意,敢啓。傳曰,知道。
兵批,行判書金思穆受由,參判韓用鐸病,參議嚴耆差祭,參知朴宗正入直進,左副承旨李文會進,知中樞趙鎭寬,上護軍韓晩裕,大護軍李義弼,副護軍徐有聞·韓致應·李羲甲·任厚常·元在明,副司果李觀城,以上竝單付。
李文會啓曰,明日孝安殿親祭時,挾輦軍·槍劍軍入直禁軍除出標信,請出之意,敢啓。傳曰,知道。
李文會啓曰,金虎門·宣仁門開門標信,請出之意,敢啓。傳曰,知道。
金宗善,以禮曹言啓曰,太廟秋展謁,當爲取稟,而自上方在諒闇中,不爲取稟之意,敢啓。傳曰,知道。
金宗善,以禮曹言啓曰,景慕宮展謁,每於孟春孟秋取稟事,定式矣。今秋展謁吉日,以何間推擇乎?敢稟。傳曰,以念間擇入。
金宗善,以禮曹言啓曰,景慕宮展謁取稟草記傳曰,以念間擇入事,命下矣。展謁吉日,令日官池景興推擇,則今七月二十日二十二日俱吉云。以何日定行乎?敢稟。傳曰,以二十日爲之。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
李文會,以濬川司言啓曰,本司都廳李甲會遷轉代,以御營廳千摠白泳鎭差下,使之察任,何如?傳曰,允。
戶曹判書李勉兢疏曰,伏以惟天惟祖宗,默佑我邦家,錫以四百年再有之慶,縟儀載擧,八域歡忭,愈久愈深。仍伏念臣,識不足以方物出謀,才不足以析理辦務,直一庸騃下品耳。偏荷兩朝之恩造,歷揚淸顯,滾到八座之列,每念私分之僥濫,公器之玷辱,自不禁居寵若驚,不意度支新除,又出於夢想之外臣心之驚惶懍惕,當復如何?是職也卽古所稱大司農三司使之任也。總中外之財賦,管上下之支調,國計盈縮,民力舒絀,專係於一身責任之緊要,掄揀之難愼,自昔而然。是豈人人所可輕畀者哉?夫國家之於官人,雖使才智,未必皆合於其任,苟有地望踐歷,則亦可以備諸任使,顧臣以地望,則五十無聞以踐歷,則陞資屬耳,不但止於才智之不逮耳,簿書格例,尙多未諳,剸理典守,尤非可論。今若憑恃寵靈,揚揚冒據,則非特自愧於心,其於公議之嗤玷,何哉?況今奸竇百出,弊源莫遏,歲租漸縮,儲蓄垂罄,牽架料理之策,惟在於得人與否。揀選之嚴,尤宜倍前,而乃以如臣之百無一能者,遽然責之以此時此任,臣之顚沛,固不足恤。其爲累聖簡而僨國事,豈細故也哉?且臣之除拜翌日,本曹參判臣金魯忠,卽呈辭單,雖不明言,可知其修舊嫌,行公之僚堂,緣臣而辭免,在臣道理,尤宜先遞,玆敢冒陳衷懇,仰瀆崇嚴。伏乞聖上,特命鐫削臣新授職名,仍治臣瀆撓之罪,以肅朝綱,以安私心,千萬幸甚。臣無任云云。答曰,省疏具悉。已除他職矣。
孝安殿朔祭親行敎是時,亞獻官光恩副尉金箕性,終獻官安昌君燝,贊禮兼禮曹判書韓用龜,典祀官奉常正宋冕載,宮闈令尙膳曺壽喆,執禮副司果鄭來百,執尊兵曹正郞尹尙圭,大祝待敎朴宗薰,祝史獻納奇學敬,齋郞副司果趙晉和,盥洗位禮曹佐郞李若烈,禮曹正郞朴榮東,爵洗位典籍鄭翼邦,兵曹佐郞李箕淵,亞終獻盥洗位典籍文尙中,贊者引儀鄭在愼·安聖謩,謁者引儀成海默,兼引儀崔好鎭,贊引假引儀李百膺·沈憲永,祭監監察柳·李。
乙丑七月初一日子時,上詣孝安殿。朔祭親行入侍時,行都承旨徐瀅修,左承旨金宗善,右承旨李文會,記事官徐淇修,假注書韓泰登,記事官白致樂,別兼春秋徐有恂,原任直閣金勉柱,待敎朴宗薰,以次侍立。時至,通禮跪啓外辦。上具布裹翼善冠·布袍·布裹·烏犀帶·白皮靴,乘輿出宣化門·協陽門敎曰,別侍衛,令次堂擧行,仍由銅龍門·景化門,至崇化門。通禮啓請降輿,上降輿入齋殿,諸臣侍立。時至,通禮啓請行禮。上改具衰服出幄次,贊禮前導。上入詣版位。贊禮跪啓請俯伏哭,上俯伏哭,亞獻官以下在位者,皆俯伏哭。贊禮啓請止哭興四拜興平身,上止哭,行四拜禮,諸臣止哭。贊禮前導,上詣盥洗位。上盥洗,贊禮前導,上詣尊所。瀅修酌酒,宗善受酒。上仍詣神位前。贊禮啓請跪,上跪,瀅修奉香,文會奉爐。贊禮啓請三上香,上三上香。贊禮啓請執酌獻酌,瀅修奉酌以進。上執酌授文會,文會奉奠于靈座前。贊禮啓請俯伏興少退跪,宗薰跪讀祝文訖。贊禮啓請俯伏興平身。上俯伏興平身,贊禮前導,上降復位。亞獻官光恩副尉金箕性,終獻官安昌君燝,以次行亞獻終獻禮如儀訖。贊禮啓請跪俯伏哭,上跪俯伏哭。贊禮啓請止哭興四拜興平身,上止哭,行四拜禮。贊禮前導,上詣望燎位燎訖。贊禮啓禮畢,贊禮前導,上還齋殿。諸臣侍立,少頃,上改具布裹翼善冠·布袍·布裹烏犀帶·白皮靴,出齋殿門。宗善曰,享禮何等敬謹,而儀節未畢,笏記先讀,當該執禮,不可無警,推考,何如?上曰,依爲之。出擧條上出崇化門。通禮啓請乘輿,上乘輿,敎于文會,讀吏批政事望筒訖,出景化門。敎于宗善曰,出宮時駕前紛遝,當該別侍衛兵曹堂上推考。出駕前下敎又敎曰,都承旨未差之代,前望單子入之,待下批牌招察任。出駕前下敎又敎于宗善曰,再明日出宮門路,以協陽門爲之。出駕前下敎由銅龍門·建陽門·協陽門·宣化門還內,諸臣以次退出。
乙丑七月初一日辰時,上御誠正閣。在院承旨入侍時,左承旨金宗善,右承旨李文會,假注書韓泰登,記事官盧,別兼春秋徐有恂,待敎朴宗薰,以次進伏訖。上曰,左副承旨在外耶?文會曰,以其家在城外,待城門開,卽爲牌招而不進,故傳旨纔已捧入矣。上曰,何爲不入來云耶?文會曰,似聞其闋服後不多日矣。上曰,今日玉堂上下番誰也。文會曰,未及詳知矣。上敎文會,讀奏公事訖。上曰,今日召對入侍時,在院承旨持公事偕入,可也。文會曰,卽伏見平安前監司李書九今春夏等褒貶啓本,則守令邊將,無一人居下,殊無嚴明殿最之意,該道道臣,推考,何如?上曰,依爲之。出擧條仍敎曰,右副承旨·同副承旨,則何爲牌不進耶?文會曰,俱有實病云矣。上曰,左副承旨·右副承旨·同副承旨許遞,前望單子入之,待下批牌招察任。出榻敎又敎曰,公事判付,則出去書之,而玉堂上下番,承旨出去後知入,可也。仍命退,承史·閣臣,以次退出。
乙丑七月初一日酉時,上御誠正閣。大臣有司堂上入侍時,右承旨金宗善,假注書韓泰登,記事官盧,別兼春秋徐有恂,左議政徐邁修,兼禮曹判書韓用龜,吏曹參判朴宗慶,以次進伏訖。上曰,大臣直爲進前,可也。邁修進前曰,處暑將過,日候尙熱,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,各殿宮氣候一樣矣。邁修曰,伏聞惠慶宮泄候,已至多日,尙未復常云。下情不勝焦悶,而今日則諸節,若何?上曰,今日則度數,比昨差減,而時或有煩燥之候,以泄後度數之差減,姑未可以康復云矣。邁修曰,滯候則無之,而泄候,則乃是水泄乎?上曰,別無滯候,而泄候,亦非水泄矣。邁修曰,日熱如此,連日勞動,侵夜將事,恐或有損於聖體。明日大祭則特許攝行,是臣區區之望也。上曰,大祭異於他享,且日熱不至大段,雖親行,似無損矣。仍敎曰,焚黃之行,欲於何日爲之耶?邁修曰,姑觀數日,定其行期矣。上曰,姑徐發行則好矣。邁修曰,正卿中多有罷削人矣。此不過一時飭勵之意,而爲日已久,合有收敍之道,故敢此仰達矣。上曰,蕩滌敍用,可也。出擧條邁修曰,兼禮曹判書韓用龜,資是輔國,有司之任,有妨格例,減下,戶曹判書金達淳,前平安監司李書九,備堂還差,仍察有司之任,何如?上曰,依爲之。出擧條邁修曰,連見各道狀牒,則兩西·東·北,擧皆豐登,而惟是三南。難望食實,三南之中,嶺湖南沿海邑似尤甚,凡係節損軫恤之方,宜無所不用其極,慶科事體,與他自別,不可退行,亦不當踰年。而監試設場,只隔一月,場屋浮費,試官供億之爲民邑鉅弊者,若不另加裁省,豈朝家軫念災歲之本意哉?今番諸道大小科場所入,各別量減,支待亦令從簡事,豫先知委,而試邑如或以場屋所用,因襲謬例,濫徵民間,則當該守令,摘發論勘,試官如或以支待等節,貽弊列邑,則亦爲隨現重究事,枚擧申飭,外方如此,則都下貢人之弊,不可不念。應辦責應,操切節約事,自廟堂,前期捧甘,嚴飭於當次各該司。至於場屋奸弊,本有法律,且煩朝家之屢飭,而一經科試,辭說紛紜,今番萬一有臨時現發之端,勿論借述借書,關節弄奸,斷不饒貸,照法嚴繩,而先以刑期無刑之意,謄出科場事目,豫加曉諭,何如?上曰,依爲之。出擧條仍敎曰,新除授京畿監司,使之明日辭朝。宗善曰,節度使下批,姑未爲之矣。上命書榻敎曰,政官牌招開政,京畿監司下批,使之明日辭朝,守令有闕之代,一體差出。仍命退,諸臣以次退出。
上在昌德宮。停常參·經筵。
夜四更,灑雨下雨,測雨器水深三分。
孝安殿秋享大祭親行還內後,內閣·政院·玉堂·藥房口傳問安。答曰,知道。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,三品官之無得過三日循例請牌,曾有飭敎,而大司成尹致性除拜後,過三日不爲出肅,事體所在,極爲未安,從重推考,仍卽牌招察任,何如?傳曰,允。
李文會啓曰,同義禁申大謙除拜後,過三日不爲出肅,依定式推考警責,仍卽牌招察任,何如?傳曰,允。
備忘記,京畿監司徐瀅修下直,長弓一張,長箭一部賜給。
備忘記,柔遠僉使皮聖麟,玉江萬戶金宗祿下直,各長弓一張,長箭一部,片箭一部,筒兒一箇賜給。
傳于金宗善曰,左右史許久不備,翰圈當日爲之。
傳于李文會曰,召對爲之。
傳于李文會曰,在院承旨入侍。
承旨前望單子入之,徐有榘·申絢·李好敏落點。
李文會,啓曰,同副承旨申絢,時在京畿廣州地,斯速乘馹上來事,下諭,何如?傳曰,許遞,前望單子入之,待下批牌招察任。
以右副承旨徐有榘牌不進罷職傳旨,傳于李文會曰,推考傳旨捧入,更爲牌招。
以右副承旨徐有榘再牌不進罷職傳旨,傳于李文會曰,推考傳旨捧入,更爲牌招。
李文會啓曰,行大司憲李直輔,執義宋穉圭,掌令李在璣在外,具得魯,持平黃明漢·尹致永牌不進,監察茶時之意,敢啓。傳曰,知道。
以獻納奇學敬,掌令具得魯,持平黃明漢·尹致永牌不進罷職傳旨,傳于李文會曰,推考傳旨捧入。
吏曹口傳政事,別兼春秋吳淵常·李重蓮竝單付。
金宗善啓曰,翰圈當日爲之事命下,而別兼春秋吳淵常陳疏入啓,李重蓮·徐有恂牌不進,無以擧行,何以爲之?敢稟。傳曰,違牌人推考傳旨捧入,更爲牌招。
傳于金宗善曰,別兼疏批已下,卽爲牌招。
以別兼春秋吳淵常牌不進罷職傳旨,傳于金宗善曰,推考傳旨捧入,更爲牌招。
李文會啓曰,密符親納例也,而前京畿監司金達淳,使其褊禆替納,依定式推考,何如?傳曰,允。
金宗善啓曰,伴送使徐榮輔,不爲復命,直還私次,事甚未安,推考,何如?傳曰,允。
記事官徐淇修書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,防路石築,完固岌嶪,絶無人跡往來之痕是白遣,石築上,積置薪棘,重密防截,而峴上結幕處,亦爲着實守直是遣,植木段,稚松雜木,非不廣播列植是乎矣,大抵土性瘠薄,全是沙石之地,故林木元不茁茂,所見童濯是白遣,築石下左右沙麓,今番兩水之後,姑無汰落處是白乎旀,明陵靑龍內邊昨秋補土處,亦爲看審,則石築凡節,極爲堅緻,新種松木,亦自茁茂是白齊,仍爲馳詣昭顯墓,巡審植木處是白乎則,局內左右龍虎諸處樹木,極爲蒼蔚茂密是白遣,辛亥年定式後,年年勤種,一倍茁盛,所見甚好,而但今夏,頗有松蟲之患,間多枯損處,而山直輩,着實拾蟲,故不至大段是旀,守護播種等節,墓官處,另加申飭後,酉時量卽爲復路之意,敢啓。傳曰,知道。
金宗善,以禮曹言啓曰,卽接右贊成宋煥箕單子,則以爲同姓八寸弟煥晉,嫡妾俱無子,以其同姓四寸兄煥亮第二子孝大,欲爲繼後,兩家相議完定,而未及禮斜之前,煥晉夫妻俱沒,不得循例禮斜,依定式草記稟處事呈單矣。曾因大臣筵達,兩邊與受,明有可據,而不得登聞者,許令該曹,論理草記事允下,而門長宋煥箕單辭旣如此,依大臣筵奏定式,宋煥亮第二子孝大,立爲宋煥晉之後,何如?傳曰,允。
李文會,以兵曹言啓曰,今七月二十日大駕詣景慕宮展謁時,何營軍兵隨駕,何營軍兵留陣,禁軍馬步軍,以幾番幾哨磨鍊,而餘軍留營,何以爲之乎,敢稟。傳曰,訓局步軍六哨,訓將率領,全屬先廂,禁衛營鄕軍五哨,訓局步軍一哨,禁將都領,全屬後廂,馬軍五哨,禁衛營騎士三番隨駕,御營大將,率該營馬步軍留陣,禁軍入直外竝隨駕,各軍門餘軍留營,扈衛軍官忠壯衛忠翊衛推牌軍,竝置之可也。
李文會,以禁衛營言啓曰,本營中軍徐英輔,纔已呈辭下鄕,軍務有難久曠,今姑改差,何如?傳曰,允。
平安監司李勉兢疏曰,伏以臣,乞解度支,冒陳一疏,自犯猥越之罪,恭俟譴罰之加。不意賤名,又入於西臬薦剡,誤恩重疊,華誥誕降,驚惶踧踖,歷日靡措,夫地部要任也,箕封重藩也,以臣百無一能之姿,左右兜攬於旬日之內,私分之僥濫,已無可言,物議之嗤玷,當復如何?且況是地也,俗尙武力,民習難以馴擾,壤接遼瀋,邊政易於疎虞,回祿新經,公私之蓄積俱罄,使星旁午,民邑之困弊已極,顧今料理之策,撫綏之方,專在於得其人而任其職,今乃擧以授之於如臣庸鈍最居人下者,是何異於服駑駘而求千里之遠,策聾聵而審八音之諧哉?百爾思量,實無堪承之望,玆敢不避瀆撓,仰暴衷懇。伏乞聖上,天地父母,念聖朝付畀之重,軫一方期望之情,特命鐫臣新授職名,以安私分,千萬幸甚。臣無任云云。答曰,省疏具悉。卿其勿辭往欽哉。
刑曹參判李肇源疏曰,伏以皇穹降割,太母禮陟,因封奄過,月朔屢改,伏惟聖慕皇皇,益復如新,惟是神明垂隲,宗社默佑,聖痘祥吉,縟儀載擧,小大歡抃,薄海惟均。仍伏念臣,積殃酷罰,遽失所恃,冥然不滅,喪制奄闋,俯仰號痛,無復生人之念。不意記簪之渥,尙及苫塊之餘,除旨荐降,眷顧冞深,臣誠感咽摧霣,不覺涕淚之被面也。顧臣決科通籍,只是爲親祿仕之圖,而分外叨榮,濫躋卿列,涓埃莫效,涯量已滿,名塗一步,豈有更進之念?而今又孑然孤露,風樹無及,臣以何心,復爲彯纓拖紳之計哉?且臣受氣虛薄,素多疢疾,加以重嬰巨創,朽殘轉甚,雖頑如木石,縷喘得延,而蒲質早秋,衰相驟至,兩眼暴昏,借鏡爲視,右脚偏痿,恃扙而行,往往血咯痰咳,喘息哮急,少有動作,暈眩欲仆,飭骸精力,殆同篤老之人,以此形狀,强使陳就,復備驅策,其勢誠亦難矣。嗚呼,人之大倫,惟君與親,臣今不幸,永無事親之日,則移以專事者,惟吾君耳。況臣自先朝,偏荷隆渥,久參邇列,逮事我殿下,屢四承明之直,恒近淸燕之光,感激銘鏤,圖報無地,區區自效之義,惟在筯力奔走,而疾病癃痼,殆天所廢,拊躬悲涕,生不如死,玆未免露章哀籲,悉煩情實。伏乞聖慈,俯賜矜察,亟禠臣所受本兼諸職,使得安意就盡,以卒生成之澤,千萬幸甚。臣無任云云。答曰,省疏具悉。卿其勿辭行公。
大司成尹致性疏曰,伏以臣,至庸極陋,最居人下,僥倖一第,逮事三朝,而偏荷先大王罔極之恩,粵自簪筆,以至緋玉,出入邇列,殆近三十年所,覆庇愍恤,不啻若慈父之護迷子,泰山河海,不足喩恩澤之高深,頂踵毛髮,顧莫非造化之陶鎔,而蟻蓐未先,蛇珠莫效,盛德至意,何日敢忘?惟我聖上,特軫簪履之舊物,屢勤外內之除命,區區萬一之誠,惟在殫竭駑鈍,以圖不報之報而已。低回世路,豈復有榮進之望?而迺者國子新命,忽下於銀臺待罪之際,臣承命驚惶,不知所自措也。臣雖至愚,自知則明,從前兜攬,率踰涯分,況師儒之長,是何等竗選,是何等峻望,虞廷之敎冑,周官之造士,尙矣勿論至於正士趨而振文風,責任甚重,苟非望實足以服人,鑑識足以甄才,則莫宜居之,臣本諛才蔑學,少沐菁莪之化,薄肄雕蟲之工,而駑才旣劣,驢拙畢露,倥倥然無所知名。今又蒲姿朽落,舊業消耗,尋常記誦,十不存一,雖於諸生之課試,其何以辨工拙而審取舍乎?近世人才,藉曰不古,淸朝群彦,不患無人,尙可以鹵莽如臣,疲劣如臣者,苟且擬議於其間也哉?假使臣,貪榮冒恥,出而膺命,據皐比之席,莅章甫於庭,則爲多士者,必將譁然而笑,恥不赴於館下之列,臣身愧死,固不足論,其於辱朝廷而羞衿紳,誠非細故。噫,追先報今,夷險不擇,耿耿一心,炳然如丹,而量才而受,揆分而辭,亦關明廷之四維,天牌儼臨,義當竭蹶,而百爾揣量,萬萬非所據,萬萬不敢當,玆不得不冒犯違傲,仰首鳴號。伏乞聖慈,天地父母,諒臣情之非出飾讓,軫公器之不容濫授,亟命鐫削臣職名,以重淸選,以安微分焉。臣無任云云。肖疏具悉,爾其勿辭察職。
別兼春秋吳淵常疏曰,伏以臣,卽伏見傳敎下者,有翰圈今日內擧行之命,而以臣還差別兼春秋,第臣於年前,猥當圈坐,只知備三員行圈之古規,不爲請牌於右僚,右僚以此深引,反加非斥,竟致都堂之改圈,至今追惟,愧忸冞深。以此情踪,其何可冒參於旣僨之地,重犯壞規之科乎?天牌儼臨,無路承膺,玆敢忙陳短章,仰暴情實。伏乞聖明,俯垂諒察,亟賜鐫遞,以重圈事,仍治臣瀆撓之罪,俾肅朝綱,千萬幸甚。臣無任云云。省疏具悉。爾其勿辭,卽爲會圈。
敎京畿監司徐瀅修書。王若曰,殷邦千里之畿,維民所止,漢廷三輔之任,其人惟難,苟非刺史循良之才,曷膺藩臬專制之責,惟卿,文章學識,早受知於先王,孝友忠貞,克無忝於名父,歐陽之文詞純正,黼黻皇猷,李沆之風度端凝,羽儀朝著,剛方有操,當官而著廉白之風,夷險向前,事君而仗忠藎之節,眷玆一方周甸,分我九重殷憂,五百里納秸納三十州之屛之翰,遙控天作之襟帶,同漢家扶風山河,祗奉月遊之衣冠,如唐朝杜鄠陵寢。矧今象設新厝之日,尤愼虎符委毗之人,關防居八路之先,蓋斯任若是重矣。治化爲四方之準,當此時屬之誰歟?玆授卿以京畿觀察使兼兵馬水軍節度使水原府留守開城府留守江華府留守廣州府留守巡察使,卿其克殫乃心,祗服寵,觀風採俗,益懋憩棠之仁,宣化承流,思贊偃草之治,陜土之新化自近,宜急察民隱之方,仁閣之淸風尙留,豈無濟世美之道,其餘裁稟,自有典章。於戲,出自邇班,蓋重方面之責,畀以隆寄,毋負簡心之恩,故玆敎示,想宜知悉。知製敎李渭達製進
孝安殿秋享大祭親行敎是時,亞獻官左議政徐邁修,終獻官領敦寧金祖淳,贊禮兼禮曹判書韓用龜,典祀官奉常正宋冕載,宮闈令尙膳金性彦,執禮副司果吳淵常,執尊副司果宋知濂,大祝待敎朴宗薰,祝史副司果李東冕,齋郞副校理姜世綸,盥洗位典籍尹惠圭·金愚淳,爵洗位禮曹佐郞鄭進明,典籍金洛龍,亞終獻盥洗位典籍韓浩運,贊引引儀鄭在愼·安聖謩,謁者引儀成海默,兼引儀李鍵,贊引假引儀沈憲永·李百膺,祭監監察柳·徐有永。
乙丑七月初二日子時,上詣孝安殿。秋享大祭親行入侍時,右承旨金宗善,左副承旨李文會,記事官徐淇修,假注書韓泰登,記事官盧,別兼春秋徐有恂,待敎朴宗薰,以次侍立。時至,通禮啓外辦,上具布裹·翼善冠·布袍·布裹烏犀帶·白皮靴,乘輿出宣化門。文會進前曰,今日別侍衛,當以兵曹判書爲之,而判書金思穆,方在受由中,何以爲之乎?上曰,令次堂擧行。出駕前下敎仍出協陽門,由建陽門·銅龍門·景化門,至崇化門外。通禮啓請降輿,上降輿入齋殿,諸臣侍立。少頃,時至,通禮啓請出次,上改具衰服出幄次,贊禮前導,上入詣版位。贊禮啓請跪俯伏哭,上跪俯伏哭,在位者皆俯伏哭。贊禮啓請止哭,上止哭,在位者皆止哭。贊禮跪啓請俯伏哭,上俯伏哭。贊禮跪啓請止哭興四拜興平身,上止哭興四拜興平身。贊禮前導,上詣盥洗位,上盥洗。贊禮前導,上詣尊所東向立。文會酌酒,宗善受酒。上仍詣神位前。贊禮啓請跪,上跪。宗善奉瓚以進,上執瓚灌地,以授文會,文會敬奉還奠于奠所。贊禮啓請三上香,宗善奉香,文會奉爐,上三上香。宗善等,還奠爐盒于案前,各從西夾門以出。贊禮啓請進幣,宗善奉幣以進,上執幣以授文會,文會奉奠于靈座前訖。宗善酌醴,文會奉醴以進。上執酌授文會,文會奉奠于神位前,宗薰奉讀祝文訖。贊禮啓請降復位,上俯伏興平身,仍降復位。亞獻官左議政徐邁修,終獻官領敦寧金祖淳,以次行亞終獻禮如儀訖,俱降復位。贊禮啓請跪俯伏哭,上跪俯伏哭,在位者皆哭。贊禮啓請止哭,上止哭,在位者皆止哭。引儀唱鞠躬四拜興平身,上行四拜禮訖。贊禮前導,上詣望燎位,燎祝文訖。贊禮啓禮畢,贊禮前導,上還齋殿,諸臣侍立。少頃,上改具布裹翼善冠·布袍·布裹烏遲帶·白皮靴,由齋殿出崇化門。通禮啓請乘輿,上乘輿。宗善曰,朝哭行禮時,誤讀笏記,做錯非細,當該贊儀,所當重勘,而本院請推之外,無他可施之罰,何以爲之乎?上曰,生疎所致,從重推考,可也。出擧條上曰,執尊·齋郞·祝史竝推考。出駕前下敎又敎曰,親祭後問安勿爲之。出傳敎仍出景化門,由銅龍門·協陽門·宣化門還內,諸臣以次退出。
乙丑七月初二日未時,上御誠正閣。召對,在院承旨同爲入侍時,參贊官李文會,持綱目第三十二卷,侍讀官姜世綸,持綱目第三十二卷,檢討官李渭達,持綱目第三十二卷,待敎朴宗薰,持綱目第三十二卷,假注書韓泰登,持綱目第三十二卷,記注官鄭宗顯,持綱目第三十二卷,記注官崔鳳和,持綱目第三十二卷,右承旨金宗善,記事官徐淇修,以次進伏訖。上命開卷讀之。世綸讀,自五月朔,止三十餘萬落。上曰,下番讀之。渭達讀,自獲戎馬,止勅連可汗。上曰,參贊官讀之。文會讀,自武都王,止爲之價賤。上曰,閣臣讀之。宗薰讀,自冬十月魏,止勿有所隱。上曰,注書讀之。賤臣讀,自朕雖或時,止星晝見。上曰,上番讀之宗顯讀,自秦地震,止自更取之。上曰,下番讀之。鳳和讀,自魏勅勒,止武都王。上曰,文義陳之。世綸曰,魏主謂崔浩曰,卿宜盡忠規諫,勿有所隱,蓋虛心納諫,帝王之盛節,則雖不可與論於夷狄之君,而魏主能使浩,勉其忠諫,戒以勿隱,旣諫之後,亦多聽而用之,故爲其臣者,亦能有懷而無隱,此魏太武之所以差强於北朝也。上曰,崔浩何如人也?世綸曰,其爲人,雖不足稱道,而槪是才勝之人也。上曰,其才何如耶?世綸曰,臨事善謀,善占天文,然而徒才無德之人也。上曰,德不足者,指何事而云耶?世綸曰,以其末節取禍觀之,亦是德不足之致矣。上曰,下番陳之。渭達曰,新徙勅勒千餘家,苦將吏侵漁,皆有亡歸之心。蓋從古民生之困苦,多在於侵漁之患矣。爲守宰者,若不致力於察隱之政,而任他奸吏猾狡之恣橫,則侵虐小民之弊,不一其端,而雖平常奠居之民,未免有怨讟流散之患。況新徙之民乎?然則安民之道,惟在於方伯·守宰之另擇其人也。伏願留念焉。上曰,誠如玉堂所陳,則內而京職,獨無擇人之道,而其必方伯守令而已乎?渭達曰,上自公卿,下至庶僚,豈可不擇才授任,而至於遠外之地近民之官,尤不可不擇人也。上曰,如欲擇人,則其道何由?渭達曰,爲政官者,銓衡人物,鑑別品流,益恢公明之道,則自可擇人矣。上曰,參贊官陳之。文會曰,今日自止,別無可達之文義矣。上曰,閣臣陳之。宗薰曰,今日文義,玉堂所奏皆切實,臣誠有四隣耒耟之喜,第臣有區區之懷,敢此仰達矣。間者國家有事,且時値盛熱,講筵之疎曠久矣,今日是處暑翼日,卽新秋初日,而便有召接之命,問難從容,酬酢如響,有以仰聖心好學,未嘗一日或忽於繼續光明之工,臣固欽仰萬萬而第以講對言之,其間累朔,不何謂之不間斷矣。夫於間斷之餘,復尋舊工,則倍覺欣然會意,意味自別,勿失此欣會之心,猛着工夫,以補前日之間斷,則此實爲奮發長進之一箇好機會也。且夫講對討論,通謂之學,而學之中,亦有爲己爲人之別焉。誠心娛悅實下工夫,經史中一言一事,莫不體之身心,窮格其義理歸趣,措之日用事爲之間,沛然有裕,則是爲爲己之學。若曰,學問進修,未必賴此,而特以禮不可闕,姑爲應文之擧云爾,則是爲人之學也。爲人者非徒無益,而又害之,譬如飮食,救療我飢渴,滋補我腸肺,若或不問自己飢飽,但務隨人餔啜,則非但酸鹹之味不辨,必有痞滯之患立至矣。故曰,必於爲己爲人分界處,深察而明辨之。或値間斷之餘,必加倍蓰之工,以求至乎?樂不爲疲,欲罷不能之境,則斯爲眞箇得力處。伏願深留聖意焉。上曰,所陳好矣。仍敎曰,崔浩之或倉猝不及束帶,奉進疏食,魏主之必爲擧筯或立嘗而還者,其事何如耶。下番陳之,可也。渭達曰,夷狄之君臣,有不足稱道,而大抵君臣之際,情志交孚,則何異於家人父子之間乎?不及束帶,奉進疏食,雖似不敬,而古之愛君者,亦有獻芹之誠,則崔浩之疏食奉進,寔出於人臣忠愛之心也。魏主之擧筯立嘗,亦可謂上下無間之義也。以愚臣膚淺之見,亦不可謂大悖於義也。上曰,此事雖不曰悖義,而亦豈可以美事稱道哉?仍敎曰,閣臣之意,何如?宗薰曰,玉堂以此事,爲君臣間美談,而臣意則異此,夫家人視臣云者,豈指躬造其家,立嘗疏食之謂也哉?君臣志同,契合昭融,都兪吁咈,譪然一堂,是之謂家人父子,太武之如浩家,崔浩之進疏食,均有所失矣。上曰,然矣。如欲問災異,則可以召問,而所謂家人父子云者,未必指如此事也。且崔浩,旣非山林隱德之士,則何必浩家而問耶?宗薰曰,聖敎至當矣。此與孟子所云欲有謀則就之者不同矣。上曰,王敬弘則何如人,而旣辭尙書令,則復授光祿大夫,抑何意耶?上番陳之,可也。世綸曰,尙書令,乃是樞要之官故辭之,而光祿大夫,似是閑散之秩故受之矣。然而其爲人,則以此一事,未能詳知其何如矣。上曰,尙書令,旣是樞要之官,則敬弘何爲固讓耶?宗薰曰,此時王氏盛滿,如王曇首兄弟,皆居要津,時人多猜忌故如是矣。上曰,王敬弘於王坦之,爲何屬耶?宗薰曰,臣未能詳知矣。上曰,崔浩中間,退處辟穀,忽又出而仕焉。畢竟取禍,其事,何如?世綸曰,勇退一節,不可擬議於如浩等人,而浩之中間退歸修養,只出於要名也。末又出世,純用機權,故所以至於禍也。上曰,魏主於崔浩之言,果皆虛心聽納,而其所納用者,且皆合道耶?世綸曰,雖或聽其言,豈足合道,而且魏主之伐柔然也,乘勝至涿邪山處,有伏兵,寇謙之以崔浩之言告之,而魏主不從,引兵還,竟不得全擧,以此觀之,亦不可謂言聽計用矣。上命掩卷,仍命玉堂先退,世綸等退出。上曰,備邊司御史前抄啓,今則多有加資之人,以可合人,更爲抄啓之意,承旨出去後分付,可也。文會曰,惠慶宮湯劑,纔已煎入,藥榻敎當書出矣。上曰,惠慶宮進服橘皮竹茹湯,一貼煎入。出榻敎仍敎曰,今日夕承候,姑未爲之耶?文會曰,今日夕承候,欲於稍晩後爲之矣。上曰,諸醫官之議云何?文會曰,諸醫官之議,以爲膈間煩候,比昨稍久,隔間淸利,然後可以奏效。故略入山桅等淸涼之劑,議定湯劑,而此藥,乃是古方,旣入人蔘,則雖於少虛之症,用之無妨云矣。上曰,前用養胃湯,當劑云耶?文會曰,伊時則膈間滯候稍緊,故不得不用養胃湯茹藿湯之屬云矣。宗善曰,今日大祭罷後,取見朝哭行禮時贊儀笏記,則乃是朝夕上食笏記,故驚問其由,則以爲近來親祭時,或有朝哭先爲親行之時,則皆以此笏記擧行云,蓋補編及五禮儀,旣皆有儀註,則通禮院之以此笏記擧行,誠駭然矣。分付該曹,使之更爲釐正,何如?上曰,向日虞祭朔祭時,皆以此笏記擧行,故朝哭時,果行四拜禮,而其後自內取見謄錄,則朝哭時,元無四拜禮矣。此後則依此釐正,可也。宗善曰,翰圈今日爲之事命下,而本館旣無翰林,則曾經翰林人,例付別兼春秋,備三員然後會圈,而今則曾經翰林人,有洪奭周·呂東植·金邁淳,而或在外,或在任所,只有李重蓮·吳淵常·洪秉喆,而李重蓮·吳淵常,俱以年前僨圈事有情勢,洪秉喆,則有實病云矣。上命書榻敎曰,李重蓮·吳淵常,令該曹,別兼春秋口傳還付,與別兼春秋徐有恂,一體牌招,翰圈擧行。仍命讀公事,宗善·文會讀奏訖。上曰,兵曹軍兵磨鍊謄錄,注書出去持入,可也。淇修承命持入進伏。宗善曰,新除授承旨徐有榘·申絢·李好敏,竝卽牌招,何如?上曰,依爲之。出擧條仍命閣臣先退,宗薰退出。上曰,景慕宮動駕時,御將率本廳軍兵,留陣于景慕官大門外西大路,而還宮時,隨後廂尾局,至館洞峴解嚴時,一體解嚴之意,承旨出去後,分付兵曹,爲節目以入,可也。仍命退,承史以此退出。
上在昌德宮。停常參·經筵。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,右副承旨徐有榘三牌不進,依定式遞差傳旨及禁推傳旨捧入之意,敢啓。傳曰,知道。
備忘記,會寧府使崔東岳,古城僉使張世豐,天磨僉使崔宗昊,宣沙浦僉使金孝逸,幕嶺萬戶千吉得下直,各長弓一張,長箭一部,片箭一部,筒兒一箇賜給。
傳于金宗善曰,下直守令留待。
傳于金宗善曰,諸承旨持公事入侍。
傳于金宗善曰,下直守令入侍。
以右副承旨徐有榘禁推傳旨,傳于李文會曰,分揀。
李文會啓曰,行大司憲李直輔,執義宋穉圭,掌令李在璣在外,具得魯,持平黃明漢·尹致永牌招啓辭未下,監察茶時之意,敢啓。傳曰,知道。
承旨前望單子入之,金蓍根落點。
傳于金宗善曰,召對爲之。
傳于李文會曰,在院承旨入侍。
金宗善啓曰,翰圈命下,已至經宿,而別兼春秋李重蓮陳疏,吳淵常·徐有恂牌不進,無以擧行,何以爲之?敢稟。傳曰,推考傳旨捧入,與疏批已下人,竝更爲牌招。
金宗善啓曰,翰圈命下,已至經宿,而別兼春秋李重蓮·吳淵常·徐有恂牌不進,無以擧行,何以爲之?敢稟。傳曰,令都堂會圈。
金宗善啓曰,翰圈,令都堂會圈事,命下矣。監春秋命招,館閣堂上,竝卽牌招,何如?傳曰,允。
金宗善啓曰,知春秋黃昇源·李集斗,同春秋吳泰賢·朴宗慶,藝文提學黃昇源,弘文提學李翊模牌不進推考傳旨,今方捧入。而翰林都堂會圈命下之後,如是違牌,不卽擧行,事甚未安,竝更牌招,監春秋徐邁修·李敬一命招不進,何以爲之?敢稟。傳曰,監事更爲命招,違牌諸堂,更爲牌招。
金宗善啓曰,知春秋黃昇源·李集斗,同春秋吳泰賢·朴宗慶,藝文提學黃昇源再牌不進推考傳旨,今方捧入。而翰林都堂會圈,命下之後,連違召命,不卽承應,事甚未安,所當更請牌招,而係是一日三牌,弘文提學李翊模,陳疏入啓,監春秋徐邁修·李敬一,命招不進,何以爲之?敢稟。傳曰,監春秋更爲命招,違牌人亦更牌招。
傳于金宗善曰,吏判疏批已下,卽爲牌招,進參會圈。
傳于金宗善曰,弘文提學疏批已下,卽爲牌招,使之進參會圈。
金宗善,以春秋館監事意啓曰,臣以翰林會圈事,來詣賓廳,而藝文提學黃昇源,弘文提學李翊模,知春秋李集斗,同春秋吳泰賢·朴宗慶牌不進,無以會圈,令政院,更卽牌招參圈,何如?傳曰,允。違牌勿爲呼望。
金宗善,以都堂言啓曰,翰圈,令都堂會圈事,命下矣。別兼春秋李重蓮·吳淵常·徐有恂,雖已違牌坐罷,竝依例削職,何如?傳曰,允。
金宗善啓曰,都堂翰圈,已爲啓下,而左右史,不可不備員,在前如此之時,有完圈後敍用還付之例,別兼春秋李重蓮·吳淵常·徐有恂,方在罷削中,何以爲之?敢稟。傳曰,竝蕩滌敍用,其中下位一人,口傳付別兼。
兵曹口傳政事,以李潤謙爲禁衛中軍。
吏曹判書黃昇源疏曰,伏以臣於間者,冒控歷血之懇,仰蘄體諒之恩,及承聖批,辭旨鄭重,繼而召牌荐降,深夜鐘漏,丙枕靡安,促敎連下,至有牌望勿爲之命,臣情地惶阨,力疾冒膺,仍行不敢當之大政,退而休沐,從容點檢,則注措之際,疵纇莫掩,取捨之間,尤悔多端,臣縮伏訟罪,惟讉何是俟,不意聖度包容,三告加由,又因館閣圈事,天牌儼臨,臣誠隕懼悸慄,莫知攸措。夫冢宰重任也。苟得其人也,則閱歲仍帶,委任責成,固聖朝立政之盛事,而若其不得人,而一任淟涊,則其爲辱朝廷而羞搢紳,容有旣哉?臣本樗櫟散材,桑楡暮景,懸車之年,亦已洽過四五年,加以疾病沈淹,神思索然,天官長席之任,豈有一分堪承之望?而前冬大政之冒當,雖出不獲已,今番大政之疊當,亦非臣夢寐所敢期也?從前掌銓之臣,一經大政,則輒云箇滿,而奉身引去者,已成銓家故例也?伏況再經大政,猶復低徊不去,則有識者之笑罵,雖或任他,而其奈上累朝廷淸明之化,下壞搢紳遜讓之風,何哉?嗚呼,臣之遭遇於聖明,果何如也?白首垂死之年,拔之冗散之中,授之銓衡之任,在初辭疏批旨,以置卿家宰,爲其老成爲敎,有若老成宿望,責以世道擔負,然眷毗至隆,恩造至深,臣苟有殫竭駑鈍,報答涓埃之望,則顧何敢逡巡飾讓,孤負聖意也哉?傳曰,陳力就列,不能者止,夫不能勝其任,而一味盤礡,不知自處,則是眞患得患失之鄙夫也。臣雖老昏不似,秉彝根天之性,亦知四維之不可弁髦,區區株守,嶺海鈇鉞,雖所甘心,已試蔑效之地,死不敢復進也。嚴召之下,荐犯違逋,踪地萬萬惶蹙,而本職未解之前,進身無路,忙構短章,仰首鳴呼於天地父母之前。伏乞聖慈,俯垂鑑諒,亟令鐫改臣銓衡之任,仍令重勘臣積逋之罪,以肅朝綱,以安賤分,千萬幸甚。臣無任云云。答曰,省疏具悉。卿其勿辭行公。
京畿監司徐瀅修疏曰,伏以親勞玉趾,躬薦原寢朔朝令節,次第蕆事,聖孝有光,群情胥悅,伏念臣迂闊之性,朽鈍之質,半生浮沈於風波間關之塗,而偏荷我先朝特達之知,天地之造,父母之慈,靜言追惟,聲先咽而淚先暗,及夫數年以來,依近日月,薰沐雨露,堂陛之歡,洽于卷阿,塵刹之報,誓同寸草,則此又臣千載一遇之曠期,而歷數前後之蒙被,臣何修而得之於兩聖朝也?每三晝筵退,犬馬之戀,自不覺眷顧躕躇,雖其齒衰病痼,萬難自力於驅策之地,而聞命輒赴,隨處殫竭者,臣雖無狀,豈專出於貪係寵祿,規取嚼蠟之晩榮哉?今於享班昵侍之際,伏奉畿臬按察之命,其責任之大,簡畀之隆,未必較嚴於喉舌,而方當國計虛耗,民勢艱虞,仰體宵旰若保之仁,宣布朝廷如傷之德,凡所以弛役而蠲征,修利而祛弊也。政宜率先於三輔,則苟非剸利鍊達之通才,此時此任,不容輕授,臣顧其人乎哉?況臣則視他人,尤有難焉。臣之曾祖貞簡公臣文裕,臣祖文敏公臣宗玉,臣父文靖公臣命膺,相繼是藩,比及臣身,爲四世四節矣。觀風之遺愛不沫,甘棠之舊謠尙傳,必將按前人之蹟,而責臣以呂氏之家聲,韓門之世業,則以臣之無能爲役,尙何能稱塞其萬一哉?促敎之下,不得不冒沒祗承而因仍蹲據,有愧私心。伏乞聖明,俯諒情實,亟改臣新除職名,以重方面,以安賤分,不勝大願。臣無任云云。答曰,省疏具悉。卿其勿辭察任。
弘文提學李翊模疏曰,伏以臣庸愚駑下,文質無所底,又不通曉於當世之務,衰晩一第,僅乃有成,徒以聖朝寬大之恩,賢士大夫樂成人之美,拂拭假借,竝包咸容,居然身致八座,號爲九卿,顧其實則何有哉?人固有不虞之譽,過情之聞,而此亦推移之勢,相激使然,詡之者未必相愛,得之者諒非本情,今以臣闊於事務之故,或意其闇於此而通於彼,輒歸以文士之目,以臣晩始登第之故,或意其老其才而專其工,頗熟於功令之文,而臣何嘗如是?臣雖無他技能,文士之目,臣亦恥之,聲病之文,病未能學,此所以竽瑟之不諧,蹭蹬於場屋,而議者之言,一反於臣之所自知,此豈非不虞之譽歟?夫不虞過也,過情亦過也。銓部過取而擧之,殿下過聽而用之,以至今日玷文苑而參文盟,是豈臣夢寐之所到也哉?除目一出,必將駭四方之聽,而來有識之譏笑,此非細故也。傳曰,以人望人,當今朝雖乏人,以臣之自視欿然而推之,則人之視臣,亦當無異於是,物情之未允,士望之不與,卽可知矣。臣非敢備例飾讓,而曲爲之辭說,理實如此,翰圈有命,召牌儼臨,而左右思量,承膺無路,玆敢略暴衷懇,仰瀆嚴廬之下。伏乞聖明,俯賜鑑諒,亟令攸司,鐫改臣新授職名,以重文任,以安賤分,不勝幸甚。臣無任云云。答曰,省疏具悉。卿其勿辭行公。
別兼春秋李重蓮疏曰,伏以卽者翰圈有命,以臣曾忝史職,還付別兼春秋,促令預圈,天牌儼臨,其在不俟駕之義,臣何敢諉以賤疾,偃蹇違傲,而第伏念,往在壬戌會圈時,因格例間事,與同僚互相陳疏,至於都堂會圈之境,至今追思,惶霣慙恧。蓋其時改圈,緣臣一疏,則豈敢以本事之遵守館規,不得不然,歲月稍久,事屬旣往,揚揚赴座,重違格例,以壞廉防也哉?且臣於昨日,歸自享班,暑癨猝劇,全廢省覺,㱡㱡欲盡,以此情病,萬無蠢動之望,玆敢不避猥屑,短章自列。伏乞亟削臣別兼之職,以重圈體,仍治臣瀆撓之罪,以肅朝綱,千萬幸甚。臣無任云云。省疏具悉。爾其勿辭,卽爲會圈。
翰林館閣會圈四點,沈能憲·徐淇修·李墷·金箕殷·趙鐘永·朴宗薰·鄭觀綏,以上取七人。
乙丑七月初三日午時,上御誠正閣。諸承旨持公事,下直守令同爲入侍時,左承旨金宗善,右承旨李文會,記事官徐淇修,假注書韓泰登,記注官鄭宗顯·崔鳳和,待敎朴宗薰,會寧府使崔東岳,江陵府使李儒慶,殷栗縣監李泳夏,陽智縣監權丕應以次進伏訖。上曰,左副承旨,何不入來耶?宗善曰,以式暇今日不爲仕進矣。上曰,守令次次進前,各奏職姓名,可也。東岳進前奏職姓名。上曰,北道異於他道,下去善爲之也。仍敎曰,七事除之,宣諭出去爲之,可也。儒慶進前奏職姓名。上曰,下去善爲之也。又敎曰,七事除之,宣諭出去爲之,可也。泳夏進前奏職姓名。上曰,七事誦奏,可也。泳夏誦奏。上曰,宣諭除之。又敎曰,下去善爲之也。丕應進前奏職姓名。上曰,七事誦奏,可也。丕應誦奏。上曰,宣諭除之。又敎曰,下去善爲之也。仍命守令先退,東岳等退出。上曰,承旨闕員,誰其之代耶?宗善曰,同副承旨在外代矣。上命書傳敎曰,承旨點下,牌招察任。上曰,式暇承旨,明日則入來云耶?宗善曰,明日則入來云矣。仍奏曰,會寧府使崔東岳,出入之際,有違筵體,推考,何如?上曰,生疎所致,勿推,可也。出擧條仍命讀公事。文會讀奏訖。上曰,判付出去書之,可也。文會曰,兵曹節目今,將修正以入矣。昨日留陣處所下敎之後,出還宮作路,則當以館洞峴磨鍊,而門路則姑未命下,故節目,不得磨鍊以入矣。上曰,出宮門路,以敦化門爲之,還宮時,則以弘化門磨鍊,而留陣依昨敎,景慕宮門外西大路爲之,還宮時,則後廂尾局相連而來,還宮後,解嚴於板廛屛門之意,承旨出去後,節目使之依此爲之,可也。仍命閣臣先退,宗薰退出。上曰,承旨出去後,別兼春秋牌去來,使之催促,可也。宗善曰,當爲催促,而揆以館規,旣有曾前僨圈之事,則例不得更爲會圈云矣。上命退,承史以次退出。
乙丑七月初三日酉時,上御誠正閣。召對,在院承旨同爲入侍時,參贊官金宗善持綱目第三十二卷,侍讀官姜世綸持綱目第三十二卷,檢討官李渭達持綱目第三十二卷,待敎朴宗薰持綱目第三十二卷,假注書韓泰登持綱目第三十二卷,記注官鄭宗顯持綱目第三十二卷,記注官崔鳳和持綱目第三十二卷,右承旨李文會,以次進伏訖。上命開卷讀之。世綸讀,自秋七月魏,止城守必固。上曰,下番讀之。渭達讀,自留屯久攻,止招誘南人。上曰,參贊官讀之。宗善讀,自浩曰楚之,止入貢于宋。上曰,閣臣讀之。宗薰讀,自九月燕王,止謀襲平涼。上曰,注書讀之。賤臣讀,自西秦,止言於帝曰。上曰,上番讀之。宗顯讀,自本欲以死,止虎牢拔之。上曰,下番讀之。鳳和讀,自秦遷保,止吐谷渾。上曰,文義陳之。世綸曰,崔浩曰,先修人事,次盡地利,後觀天時,此言儘好矣。孟子曰,天時不如地利,地利不如人和。吳起之言曰,在德不在險,然則禦寇爲國之道,人事爲本,地勢之險夷,天時之利鈍,俱屬餘事。奏未畢,上曰,所謂人事,卽何事之謂也?世綸曰,處置得宜,事事無不備之謂也。蓋崔浩之言,猶未切實,修人事之道,專在於君德,君德修則人心自和,地利不期盡而自盡,天時不期順而自順。奏未畢,上曰,君德克修,則地利不期盡而自盡,天時不期順而自順之由,詳言,可也。世綸曰,君德修人心和,則雖强寇在外,不敢覬覦,災異屢見,自底消弭,此殷高宗所以致祥桑之枯,大舜所以舜干羽格有苗也。伏願益懋修德之方焉。上曰,崔浩之先修人事云者,乃是泛然言之,而大體修德之道,有許多般,其中有何切要之可爲者耶?世綸曰,進德之方,惟敬最要矣。上曰,何以謂之敬耶?世綸曰,敬者主一無適之謂也。上曰,何以則主一無適耶?世綸曰,涵養於未發,省察於已發,勿貳勿參,靡他其適者,此其下工處也。上曰,此工甚不易,何以則爲好耶?世綸曰,其工則在於學問之道矣。上曰,學問亦有許多般,何以則最切要耶?世綸曰,尋摘章句,固非帝王之學,而於經傳中,服習聖人之言,體念聖人之事,動靜云爲,期與聖人合,則斯可謂實學矣。上曰,學問之道,非以章句論之。大抵經傳中,亦有許多般治道,何處着工,則有益於日用行事耶?世綸曰,臣言辭拙訥,知識魯莽,雖不敢詳達,而大抵學問之工,無有間斷,厚養根基,然後始可有益於日用事爲之間矣。上曰,大抵着工之法,非欲間斷,而雖維日孜孜,隨時慥慥之餘,或有自然間斷之時矣。無有間斷之道,有何妙理耶?世綸曰,此在自上立志之如何耳?上曰,何以立志?世綸曰,嚮晦宴息之際,幽獨得肆之地,未嘗一毫放過於持敬主一之工,則志可以立矣。上曰,人人豈皆有主一之工耶?堯之授舜也,以惟精惟一允執厥中戒之矣。帝舜之工,非不至於精一執中,而堯猶戒之以此,則精一執中之工,果不難乎?世綸曰,人主當以堯·舜自期,而正其心誠其意,勿爲氣稟所拘,物慾所蔽,實其心之所發,以盡本體之明,以復厥初之善,則可以明明德於天下矣。上曰,眞箇誠意,豈不難乎?世綸曰,毋自欺也。是乃誠意之工,而及其造詣之極,則可至至誠無息之城矣。上曰,下番陳之。渭達曰,崔浩曰,皆營私計,爲國生事,蓋彼守邊諸將,皆是超距投石之瑣瑣賤品,則固無足責,而大抵營立私計,乃是小人之事。奏未畢,上曰,小人則何爲徒營私計耶?渭達曰,小人之撐腸拄腹,都是私慾,而何以利吾身利吾家,莫非營私之心也。患得患失之心,出於營私之慾,而以至讒謟面諛,脅肩謟笑之態,皆是營私之計也。不顧國家之危亡,而徒事一身之私計,從古小人之害人家國者,其害有甚於洪水猛獸之患,故帝舜咨十有二牧曰,而難任人,伯益之告帝舜則曰,任賢勿貳,去邪勿疑,羲易之訓曰,開國承家,小人勿用,孔子之言曰,遠佞人,由此觀之,則人君爲治之道,不可不辨於君子小人之分矣。上曰,君子小人之分,固難辨矣。以忠言逆耳之言推之,則逆耳之言,可知爲忠言,而至於小人,則讒謟之態,雖若易辨,及其當着之時,未免昧於分介,何以則明辨耶?渭達曰,聖敎至當矣。忠讜之言,鯁直之論,果是君子也,阿謟苟容,讒諛求媚者,乃是小人也。上曰,非不知君子小人之分如此,而每於當着之時,未易辨矣。渭達曰,書曰,知人則哲,惟帝其難之,賢邪辨別,果是至難事也。雖然,人君以聰明睿智之姿,赫然臨下,凡於日用行事之間,分明其是非,辨別其淑慝,則姸媸自然莫逃於淵鑑之中矣。爲治之第一急先務,顧不在於親君子遠小人,進賢士退佞人乎?選擇天下之賢俊,其所任用者賢人也,其所親近者賢士也,則化理淸明,治敎洋溢,伏願留念焉。上曰,參贊官陳之。宗善曰,今日自止,別無可達者矣。上曰,閣臣陳之。宗薰曰,臣亦無可達之文義矣。上曰,魏軍退屯,而到彦之等取河南,魏主不用崔浩之言,造船簡兵,而猶失河南,此事,何如?宗薰曰,此時事勢,魏則難守河南,故崔浩亦以不戰爲策,畢竟斂兵北渡,而到彦之之取河南,亦非戰捷而取之也。此下魏又遣將擊宋,而互有勝敗。大抵此役,南北俱無全得失矣。上曰,胡福旣專掌禁衛,而又慮宋夫人之成謀,言於中山公,有此作亂,大抵此事,有未可詳矣。宗薰曰,胡福是中給事,故宋夫人,信而任之。福則見受居將立,國必大亂,故言於中山公,欲救此亂,而中山公,因而攻奪矣。上曰,弘果賢於翼與受居耶?宗薰曰,受居則無可考,翼則史稱仁弱,可知非勘亂之才,中山公則乃馮跋之弟,蓋年最長矣。然而此亦居位不久,失國奔竄矣。上曰,綱云自立,雖未知其筆法,而貶意則有之耶?宗薰曰,然矣。此雖據事直書,而自立之自字,可見貶絶之意也。上曰,此時若用崔浩之言,果可全勝耶?宗薰曰,其勝敗,不可逆覩,而旣不用浩言,造船三千,簡集戌兵,擾攘邊境,終無顯功,則可知浩言之非妄矣。上命掩卷,仍命玉堂先退,世綸等退出。上敎文會,讀奏兵曹節目訖。上曰,景慕宮擧動時出宮門路,以弘化門爲之,還宮時則以敦化門磨鍊,可也。文會曰,留陣則依昨敎爲之乎?上曰,出宮時,景慕宮門外西大路留陣,還宮時則板廛屛門爲之,而此節目,使之改修正以入,可也。宗善曰,今番伴送使回還時,御帖奉來矣。上曰,伴送使何爲不復命耶?宗善曰,聞有實病,又與左相有嫌避,所帶參贊之職,無肅謝之路,故不爲入闕云矣。又奏曰,御帖或有內入之例,或有自本院洗草之例,而皆待下敎矣。上曰,入之,可也。仍命書傳敎曰,右副承旨許遞。又敎宗薰曰,直閣何日入來云耶?宗薰曰,似於五六日間,入來云矣。惠慶宮進服橘皮竹茹湯前方中,加桔更枳角各七分,一貼煎入。出榻敎上命閣臣先退,宗薰退出。又命退,承史以次退出。
上在昌德宮。停常參·經筵。
李文會啓曰,行大司憲李直輔,執義宋稚圭,掌令李在璣在外,具得魯,持平黃明漢·尹致永傳旨未下,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,假注書韓泰登,身病猝重,勢難察任,今姑改差,何如?傳曰,允。
李文會啓曰,事變假注書朴時源,身病猝重,勢難察任,今姑改差,何如?傳曰,允。
傳于李好敏曰,召對爲之。
傳于金宗善曰,在院承旨入侍。
以掌令具得魯,持平黃明漢·尹致永,獻納奇學敬牌不進罷職傳旨,傳于李文會曰,推考傳旨捧入。
傳于金宗善曰,明日朝上食當親行,該房知悉。
金宗善啓曰,別兼春秋徐有恂,時無職名,令該曹口傳付軍職,仍卽牌招,何如?傳曰,允。
金宗善,以實錄廳摠裁官意啓曰,校讎之役,一時爲急,而堂上韓用鐸,以兵曹參判,職務相妨,本職今姑許遞,仍令該曹口傳付軍職,使之專意察任,何如?傳曰,允。
金宗善,以實錄廳摠裁官意啓曰,校正郞廳吳淵常,旣已敍用,還付史銜,仍令該曹,口傳啓下,使之依前察任,何如?傳曰,允。
吏曹口傳政事,實錄編修官吳淵常,別兼春秋徐有恂竝單付。
兵曹口傳政事,護軍韓用鐸,副司果吳淵常·徐有恂竝單付。
李文會啓曰,西北別付料親臨試射,春季朔如不爲之,則夏秋冬季朔,更爲取稟事,曾有定式矣。今三月朔別付料親臨試射,以何日爲之乎,敢稟。傳曰,以初六日爲之。
金宗善,以景慕宮都提調意啓曰,太常所進生梨,今方薦新於本宮,而宮苑生梨,初無結實,莫重薦新,無以擧行,不勝惶恐之意,敢啓。傳曰,知道。
行都承旨李始源疏曰,伏以慈馭上升,率土纏哀,玄隧永閉,徽音漸邈,流光回斡,居然半年有餘矣。伏惟聖孝哀慕,愈久愈深,顧臣罪釁之生,殘喘如縷,蟄身窮谷,不廁人數,國有大戚,滿廷奔號,而臣獨扶曳苴經,匍匐於街路之左,天降大慶,百僚簉賀,而臣獨混倂農樵,頂祝於田畝之中,人理窮毒,不如死之久矣。而頑忍苟活,以至於今,則穀燧再易,冠巾就吉,靦然天地,無面可顯,餘哀未忘,宿疾增劇,閉景息跡,啽囈爲日,不意記簪盛渥,忽紆於不呼之餘,玉署銀臺,除旨聯翩,馹召踵至,臣手奉恩誥,且悲且感,五情惝怳,四體投擲,繼之以血淚之沾頤也。夫旣闋私制,叨謝天陛,卽情禮之所不容已,況三載睽離,誠切覲光,豈不欲竭蹶趨進,仰瞻淸靜之容,俯伸戀慕之忱?而情有所至難忍,病有所至難强,不得不仰首哀鳴於閔覆之天。噫,凡人有生,孰不罹蓼莪之哀,而神理降罰偏酷,臣身五年之內,連失怙恃,痛貫肝腑,冤徹穹壤,歸依塋域攀援梓栢,常以頑軀之不卽凘滅爲恨,而且念臣,貪榮戀祿,冒進於家不從政之時,及夫援例陳懇,庶遂終養之願,則臣母已不待矣。每見邱原濡露,風樹振響,輒復怵焉怛焉,心骨沸痛,竊期沒身堂斧之側,無曠展掃之禮,少贖其不孝之罪,而永慰終天之慟,今若以衰麻去身,遽欲揚揚於榮塗,則是非事亡如事存之義也。臣雖冥蠢,寧忍爲此哉?臣夙嬰奇疾,卄年于玆,委身床席,寄命刀圭,居常危綴,若不保朝夕,不惟臣之自戚自憐。凡與臣相識者,誰不爲臣憂之衰年脆骸,屢經草土,一倍尫孱,無復更完之理,而最是長咯鮮血,肌肉漸就銷脫,積抱痰火,神識日覺耗憒,比如冷燼之不可復燃,朽橛之無望再榮,重以暑毒侵剝,諸症益苦,階庭一步,作氣還頓,雖欲强力數舍之地,進身輦轂之下,其勢眞末由也。苟非情與病之若是危苦,則臣以兩朝邇列,焉敢爲自占便宜之計,肆陳假餙之言哉,恩命荐及,偃息是懼,玆從縣道,略暴情實,仰惟聖仁在上,無物不遂,如臣衷曲,宜蒙矜諒。伏乞天地父母,哀之得其情,憐之欲其生,亟遞臣所帶之職,仍命選部,刊臣朝籍,俾臣得以永依邱壟,安意調疴,保有餘喘,涵泳聖澤焉。臣無任云云。答曰,省疏具悉。卿其勿辭行公。
乙丑七月初四日申時,上御誠正閣。召對,在院承旨同爲入侍時,參贊官李好敏持綱目第三十二卷,侍讀官姜浚欽持綱目第三十二卷,檢討官李渭達持綱目第三十二卷,待敎朴宗薰持綱目第三十二卷,假注書韓泰登持綱目第三十二卷,記注官鄭宗顯持綱目第三十二卷,記注官崔鳳和持綱目第三十二卷,左承旨金宗善,以次進伏訖。上命開卷讀之。浚欽讀,自十一月魏,止濟河而南。上曰,下番讀之。渭達讀,自到彦之,止靑兖大擾。上曰,參贊官讀之。好敏讀,自長沙王,止入貢于魏。上曰,閣臣讀之。宗薰讀,自魏主與之宴,止斬斤以徇。上曰,注書讀之。賤臣讀,自宋以垣護之,止于壽張。上曰,上番讀之。宗顯讀,自道濟等,止送于上邽。上曰,下番讀之。鳳和讀,自䅈太子,止夷其族。上曰,文義陳之。浚欽曰,人臣殉國之義,不避險艱,生死向前,可也。到彦之苟有殉國之誠,則聞洛陽虎牢不守之報,尤當勇往直前,而未交一兵,直爲逃還者大非人臣之義,其不被僨軍之誅,而罰止下獄免官者,可謂失之太輕矣。且君子於此,亦有可以推類而反躬者,朱子以天理人慾交戰之會,比之項羽·沛公相守於成皐·廣武間,此進一步,彼退一步,君子當此交戰之時,如或預先自劃,不肯盡力向前,則無異於到彦之之望風先走,何以致子夏戰勝肥之功乎?大抵不知向學者,固不足言,而苟志於學,則必有義利交戰之時,君子進學,政當於此着力,殿下於靜存動察之間,若有義利交戰之時,必十分用力,期致摧陷廓淸之功,然後人慾可遏,天理可存。伏願深留聖意,猛省加功,而聖學之將進與否,以此爲驗,區區之望也。上曰,下番陳之。渭達曰,長沙王義欣之治壽陽也,修治堤防,漑田萬餘頃,無復旱災,夫堤堰灌漑,農政之大利,是以古之人,莫不以水利爲重,白公之穿渠,錢塘之築陂,可按而考也。且以我朝言之,湖南之碧骨陂,湖西之合德堤,嶺南之恭儉池,最稱三南之大堤堰,而其他築堤之政,邑邑皆然,則其利博哉。我先大王,凡於澤民利農之政,靡所不用其極,而亦嘗縷縷戒飭於堤坊之修治矣。近年以來,陂渠荒廢之歎,難保其必無,而今聞嶺·湖之間,被旱頗甚,三農告歉云,築堤貯水之地,若能預先修治,不忘陰雨之備,衣袽之戒,則到處均豐,雖難盡期,而被旱失稔之患,若是其太甚乎?今年則已無及焉,而嗣歲之功,亦不可不念,令廟堂行會諸道,使之各別修治,以爲明年利農之方似好矣。上曰,參贊官陳之。好敏曰,上番所奏誠好矣。臣則別無可達者矣。上曰,閣臣陳之。宗薰曰,此時到彦之,受任出征,兵衆旣多,甲兵精利,邊境得失,全係於己,而恇怯奔竄,至於棄甲步趨,蕭承之,不過濟南守土之臣,以數百羸師,懸守窮城,拒逐魏衆,可謂能識虛實奇正之數矣。以此言之,彦之·承之,才略不啻懸絶,而宋主捨此用彼,承之,卽齊高帝道成之父,素多才智,而未見柄用,終於栖遲下邑,可見用捨之乖當,此則猶是外臣,至於宋室懿親如長沙王義欣,能以荒散頹敗之地,有此經理之績,其才偉矣。然未嘗委任,終於豫州,所倚任者,乃在悖妄之義康,竟至招難,此蓋無知人之明,以智者爲愚,不肖者爲賢,取舍進退,每每倒錯,此所以知人用人,爲治道之最先務也。如此處,亦合甄別而品隲,引作鑑戒之資矣。上曰,魏主執浩手,以示舒等曰,朕動止咨之,豫陳成敗,若合符契,浩之豫陳於魏主者,果皆若合符契耶?浚欽曰,浩乃智謀之士,大抵其言不合者亦尠矣。然浩安得無千慮一失乎?以其取禍事觀之,自己成敗,亦不能自知,何以動合符契乎?上曰,浩之爲人,何如?浚欽曰,才勝其德,恐非大器也。上曰,浩旣退而復來,其出處,何如?浚欽曰,浩惟抱才思用,故旣去復來,自古才勝其德,而出處之得中者,固難得矣。臣於此,亦有可言者,魏主於異國人之來,必以崔浩,誇張爲言者,所以示誠心進用之意,亦所以激勸來者也。大抵人君聽言用人之際,必擇其善者,誠心信用,而亦必有激勸興起之擧,以示諸臣,則非但當之者益思盡忠,使他人觀之,亦可知上所好,而皆有鼓動興起之心也。若待賢士,無異於庸人,聽善言,無異於瞽說,而人不見誠心好之之實,則善惡不明,而人無所勸戒矣。故爲人君者,凡於聽言用人之際,不可不奬勸一人,以示諸臣,以爲鼓動興起之方矣。宗薰曰,崔浩雖有才智,每多眩能自矜底意,且方倚任,專弄威權,可見器少而識淺,其所藉口,每在天文術數,而其術亦不及高允矣。其與允論五星聚東井處,亦見不到高允見處,允則抱高才而每自鞱晦,浩則反是,優劣可見,而魏主終不能用允矣。且浩於此時,威權太盛,故太武,亦不能無忌心,終至被禍之慘,不然則如是倚重之臣,何至誅夷之酷,至於三族耶?上曰,魏太武,差勝於宋文帝耶?浚欽曰,傳云夷狄之有君,不如諸夏之亡,魏主雖是夷狄,不害爲英主,恐非宋文帝之比也。上曰,高允何官耶?宗薰曰,未能的記,而嘗爲太子師傅之職矣。此嘗言恐負翟黑子之高允也,與浩同史事,而允則免禍矣。上命掩卷,仍命玉堂先退,浚欽等退出。惠慶宮進服橘皮竹茹湯,依前方一貼煎入。出榻敎又命退,承史·閣臣,以次退出。
上在昌德宮。停常參·經筵。
藥房提調金勉柱,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金宗善曰,諸承旨持公事入侍。
傳于李好敏曰,左副承旨入侍。
朴時源改差,代以李在嵩爲事變假注書。
李文會啓曰,行兵曹判書金思穆牌不進推考傳旨今方捧入矣。明日親臨試射時,當爲監試,而如是違牌,事甚未安,更爲牌招,何如?傳曰,允。
傳于李文會曰,兵判疏批已下,卽爲牌招。
傳于李文會曰,召對爲之。
李文會啓曰,行大司憲李直輔,執義宋稚圭,掌令李在璣在外,具得魯,持平黃明漢·尹致永牌不進,監察茶時之意,敢啓。傳曰,知道。
以掌令具得魯,持平黃明漢·尹致永,獻納奇學敬牌不進罷職傳旨,傳于李文會曰,推考傳旨捧入。
行大司諫尹序東啓曰,臣於見職,本不近似,前後恩除,每切感惶,猥以私義之難安,屢次引避,而幸際敦親之盛化,輒蒙體諒,則今日處義,不爲異同,以此情踪,不可冒居於臺次,請命遞斥臣職,答曰,依啓。
以京畿監司徐瀅修狀啓,仁川府使趙用鎭,謂有世嫌,到界公狀,不爲來呈,不得已罷黜事,傳于金宗善曰,政官牌招開政。
金宗善啓曰,行吏曹判書黃昇源,參判朴宗慶牌不進推考傳旨今方捧入,而開政命下之後,如是違牌,事甚未安。參議趙萬元在外,判書·參判,竝更牌招,何如?傳曰,允。違牌勿爲呼望。
李好敏啓曰,右承旨李文會,今方入侍,臣好敏,吏兵批兼進之意,敢啓。傳曰,知道。
有政。吏批,行判書黃昇源進,參判朴宗慶內閣進,參議趙萬元在外,左副承旨李好敏進。以金會淵·尹命烈爲承旨,閔耆顯爲戶曹參判,崔獻重爲兵曹參判,金愚淳爲兵曹佐郞,趙鎭球爲司導僉正,李勉求爲西學敎授,金箕應爲仁川府使,朴榮壽爲振威縣監,曹允遂爲大司諫,元在明爲刑曹參議,金喆淳爲掌樂僉正,金思稙爲敦寧判官,趙璜鎭爲典籍,徐鐸修爲醴泉郡守,奉常直長單丁若琇,韓象履爲戶曹佐郞,洪百淳爲漢城庶尹,宋雲載爲鴻山縣監,吳敏常爲宗廟令,尹行澈爲永陵令,金履實爲漢城主簿。
兵批,行判書金思穆病,參判未差,參議嚴耆受由,參知朴宗正入直進,左副承旨李好敏進。護軍金魯忠,副護軍徐有榘·金蓍根·申絢,副司正金周喆·李朋錫·李仁泳,以上竝單付。
金宗善啓曰,明日翰林召試事,命下矣。待開門,監春秋命招,館閣堂上,一體牌招,何如?傳曰,允。
金宗善,以吏批言啓曰,曾因大臣筵奏,殿最無下考者,該曹摘發論勘,以越俸十等,定式施行矣。平安前監司李書九守令殿最,無一下考,依定式越俸十等,何如?傳曰,允。
李文會,以兵曹言啓曰,本曹佐郞徐有素,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以訓鍊都監〈言〉啓曰,今七月初六日春塘臺殿座時,因兵曹知委,金虎門入直把摠白海鎭,春塘臺下排立作門,哨官金聲玉,光政門把守,直所無將領,以出番哨官金命說,畢試間代直之意,敢啓。傳曰,知道。
行兵曹判書金思穆疏曰,伏以時物互嬗,孝安殿秋嘗奄過,伏惟我殿下,孝思皇皇,孺慕如新。仍伏念臣之尙叨見職,夫豈始慮攸及,而忱誠淺薄,未蒙體諒之恩,眷顧隆摯,屢承優渥之批,臣誠仰感洪造,俯怵微分,不敢言私,一味淟涊,京察迫近,逃遁無路,遂乃强顔政席,黽勉擧行,孤陋之知見,隨處茫昧,衰朽之神識,觸事顚錯,瘡疣百出,不勝點檢,縱荷庇覆之私,倖逭僨誤之誅,而退自循省,惶汗浹背,慄慄悸恐,若隕淵谷,只幸大政旣訖,謂已瓜熟,褫鞶有期,釋擔是俟,三單加由,恩出常格,臣於是,愕然失圖,益不知措躬之所也。噫,以臣畸危之蹤,雖無沈痼之病,猶不當全忘畏約之初心,久據權要之重任。矧又狗馬賤疾,越添於冒暑行政之餘,痰火壅闕,泄痢交作,自來血症,隨而益劇,種種醜穢之狀,雖不敢盡溷崇聽,而復起供劇,有未可以時月論也,中權重寄,非臣養病之坊,則又烏可一任其瘝曠,而莫爾顧乎?嗚呼,臣之頂踵毛髮,皆出恩造,蹈赴湯火,素所蓄積,前後任使,無論夷險燥濕,惟知生死向前,區區此心,可質神明,苟非義在必遞,病至難强,則何敢爲飾辭占便之計,自陷於欺天慢命之科哉?試射有命,天牌儼臨,情窮勢蹙,蠢動末由,玆敢略控危苦之懇冒瀆宸嚴之聽。伏乞聖慈,俯賜諒察,亟削臣本兵之職,仍治臣瀆撓之罪,以嚴國綱,俾全微諒,千萬幸甚。臣無任云云。答曰,省疏具悉。卿其勿辭行公。
乙丑七月初五日卯時,上詣孝安殿。朝上食親行入侍時,左承旨金宗善,右承旨李文會,左副承旨李好敏,記事官徐淇修,假注書韓泰登,記事官白致樂,別兼春秋徐有恂,檢校直提學朴宗慶,待敎朴宗薰,以次侍立。時至,通禮跪啓請行禮,上具衰服,由齋殿入殿門詣版位。引儀唱俯伏哭,上俯伏哭。引儀唱止哭興四拜興平身,上止哭興四拜興平身,仍詣神位前。通禮啓三上香,宗善奉香,好敏奉爐,上三上香訖。通禮啓執盞獻盞,宗善奉盞以進。上執盞授好敏,好敏奉奠于靈座前訖。上還復位,引儀唱俯伏哭,上俯伏哭。引儀唱止哭興四拜興平身,上止哭興四拜興平身。通禮導上還齋殿,諸臣以次退出。
乙丑七月初五日辰時,上御誠正閣。諸承旨持公事入侍時,左承旨金宗善,右承旨李文會,左副承旨李好敏,記事官徐淇修,假注書韓泰登,記事官白致樂,別兼春秋徐有恂,待敎朴宗薰,以次進伏訖。上命讀公事。好敏讀奏平安監司李書九啓本殷山縣監反庫事。宗善曰,臣禮房無公事矣。文會曰,臣兵房無公事矣。上曰,判付出去書之也。文會曰,明日西北別付料軍官,一內禁軍親臨試射時,兵曹參判,當爲監試,而行兵曹判書金思穆,病難進參云,卽爲牌招,何如?上曰,依爲之。出擧條文會曰,再昨夜金虎門留門還閉之時,司鑰不爲待令,以致下鑰之遲滯,事極駭然,當該司鑰,令攸司科治,何如?上曰,依爲之。出擧條仍敎曰,明日殿座時兵曹把守單子,注書出去持入,可也。賤臣承命出去,持入進伏。上曰,兵曹壬戌年謄錄,注書出去持入,可也。淇修承命出去,持入進伏。命書傳敎曰,明日殿座時,翰林召試當兼行,侍衛勿爲磨鍊。仍命退,承史·閣臣,以次退出。
乙丑七月初五日未時,上御誠正閣。左副承旨入侍時,左副承旨李好敏,記事官徐淇修,記事官白致樂,別兼春秋徐有恂,副修撰李勉求,以次進伏訖。上命勉求進前,使夾侍出傳封書。仍敎曰,出去拆見,可也。命勉求先退,命退,承史以次退出。
乙丑七月初五日酉時,上御誠正閣。召對入侍時,參贊官李文會持綱目第三十二卷,侍讀官姜浚欽持綱目第三十二卷,檢討官李渭達持綱目第三十二卷,待敎朴宗薰持綱目第三十二卷,假注書韓泰登持綱目第三十二卷,記事官白致樂持綱目第三十二卷,別兼春秋徐有恂持綱目第三十二卷,以次進伏訖。上曰,坐直承旨入侍。賤臣承命出傳,還入進伏,左副承旨李好敏,追後進伏訖。上命開卷讀之。浚欽讀,自二月魏,止繫尙方。上曰,下番讀之。渭達讀,自魏王慧龍,止玄伯刺之。上曰,參贊官讀之。文會讀,自玄伯詐爲,止終身不去。上曰,閣臣讀之。宗薰讀,自夏六月夏,止定以歸。上曰,注書讀之,賤臣讀,自閏月柔然,止和解之。上曰,上番讀之。致樂讀,自是時王華,止奉表于魏。上曰,下番讀之。有恂讀,自九月魏,止故事。上曰,文義陳之。浚欽曰,謝述上表救張邵,旣見酬納,恐其宣布,使子焚之,前此諫君者,如孔光之去藁,陳群之削草,亦皆此意,而是不過人臣自處之道,人主則不可憂其宣泄也。奏未畢,上曰,對前焚者,乃是謝述所上表耶?浚欽曰,然矣。上曰,邵旣坐贓當死,則何以請優貸耶?浚欽曰,述以其先朝舊勳,故自陳意見矣。上曰,焚表之事,似非美事耶?浚欽曰,先儒多以焚穚爲非者,爲其不彰人主納諫之美故也。上曰,然則述之焚表,亦未得當矣。浚欽曰,如述輩所見,適如此故焚之,而要非人人可法之事也。唐之魏徵,以其諫草,錄付史官,太宗聞之,恩禮遂衰,殊不知臣若有進諫之名,君亦有從諫之美也。陸贄云,諫者之狂誣,明吾之能恕,諫者之漏泄,彰我之能從,人至每於聽諫之時,預憂其過之益彰,遂不肯從者,往往有之。然旣有從諫之實,則其過自隱,不患其宣泄也。上曰,謝述未言之前,文帝未嘗有優貸之意,則謝述所謂吾言謬會,特見酬納云者何也。浚欽曰,人臣歸美之事,例多如此矣。上曰,下番陳之。渭達曰,長孫道生,一熊皮障泥,數十年不易,其淸儉之名,不讓於晏嬰之一狐裘三十年,而宜有廉士之稱也。上曰,一障泥之數十年不易,其果得中於尙儉之道歟?渭達曰,跡涉要名,然而道生,以夷狄之臣,能慕淸儉之名者,差强人意矣。夷虜之人,猶能如此,況士大夫乎?大抵士大夫之淬礪操行者,皆以淸儉爲貴,人君用人之際,必觀其人之敦尙淸儉,而人君之大德,亦在於昭儉之道矣。是以堯·舜·禹·湯·文·武之治,莫不由於克儉之德,而漢文之治,不過少康。然而身衣弋綈,衣不曳地之化,行乎天下,故能致太倉紅腐之業,則人君尙儉之效,顧不大歟?上曰,崇儉之方,何以則得其要道耶?渭達曰,導一世而祛奢侈之習,則崇儉之風,自在其中矣。人君躬率以節儉之道,以導天下之人,則上有好者,下必有甚焉者矣。於是乎風行而草偃,上行而下效,上自朝廷搢紳,下至閭巷匹庶,皆以廉約之操爲貴,而奢麗之風爲羞恥事矣。伏願殿下,禁抑奢侈,務尙節儉,眷眷於躬率之化,亹亹於導俗之方,則一國之財貨豐足,八路之民生富庶,太平萬世之基,自今伊始,此臣等所以區區仰祝也。上曰,所陳好矣。上曰,參贊官陳之。文會曰,上下番所奏甚切實,而臣無可達者矣。上曰,閣臣陳之。宗薰曰,今日自止,別無可達者矣。浚欽曰,節儉之要,臣於前後登筵,屢承下詢,而以臣愚見,則別無要道,唯在躬行而已。蓋過儉固非中道,而孔子曰,與其奢也寧儉,此是聖人微意。苟欲矯俗,寧過於儉,後世儀文繁縟,用度汰侈,雖欲尙儉之比諸三代,而末由也已。今若預憂其過儉,則必不能爲儉矣。今人之衣服飮食,惟欲上比於勝己者,故皆過於渠之本分。所謂奢侈,不必錦衣玉食,少過本分,則便是奢侈,如本來衣綿者,今乃衣苧,則在渠分內,亦可謂奢,上自公卿,下至輿儓,皆踰於本分,而今之民窮財竭,職由於此,自上嚴飭,而終不能禁者,亦由於未革其心也。惟當自上,躬行節儉,而使在下者,各守本分而已矣。上曰,道生事不已過乎?浚欽曰,晏子之一狐裘三十年,先儒以爲意在矯俗,當時想多侈風,故道生之意,似欲矯俗而然也。不然則蓋其性好淸儉而然也。上曰,此則異於晏子之狐裘也。渭達曰,似出於要名而然也。宗薰曰,凡事皆貴得中,禮者所以節文乎天理,儀則乎人事,能循禮則自無奢儉之失中。然人之情,每多喜奢而惡儉,故寧儉之訓,蓋亦救弊之意,而爲近於禮之本矣。道生之一障泥數十年,果可謂尙儉過中,而豈不愈於崇飾靡文者乎?上曰,昨日下番所奏魏太子嗣云,今乃考見,則此非嗣也,乃光也。宗薰曰,光則早卒,不得立矣。上曰,王慧龍之釋王玄伯,王玄伯之守墓終身不去者,其事,何如?可謂各得其當耶?浚欽曰,然矣。上曰,仁義爲扞蔽之說雖未知渠所能行,而蓋其言則好矣。浚欽曰,誠如聖敎矣。宗薰曰,非但其言之可尙,其所釋而不殺之事,亦善爲處置矣。韓琦之在延安,夜見挾七入帳者曰,取余首去,刺客乃云不忍,論者以爲能服人,其事與此雖殊,慧龍之於玄伯,亦可謂深服其心,故至於守墓不去矣。上曰,韓琦之事,少異於此矣,又敎曰,蒙遜之建天子旌旗,其事,何如耶?浚欽曰,車服儀仗,各有限量,則蒙遜之此事,甚僭濫矣。上命掩卷,仍命玉堂先退,浚欽等退出。上敎好敏曰,禮曹節目持入耶?好敏曰,持入矣。上敎文會讀奏訖,敎曰,此節目,登諸謄錄,可也。仍命書傳敎曰,各道撥路,每致稽緩,慶監雨澤狀啓,去月二十八日封發,今始來到,事極可駭。慶尙監司金羲淳,從重推考,該房承旨,難免不察之失,一體推考。文會曰,狀啓事體,本自嚴重,雨澤馳報,何等緊急,而今此嶺營雨澤狀啓,封發七日,今始來呈,事之稽忽,莫此爲甚。該監司,雖因特敎,纔已問備,而沿路撥屬分付本道,使之從重科治,何如?上曰,依爲之。出擧條上曰,右參贊過三日,牌胡不出之耶?文會曰,奉命在外時,已過三日,故例不得出牌矣。上曰,戶判何不出肅耶?好敏曰,畿伯交龜前,已過三日,故自本院,例不出牌,而度支纔經支勅,曺務之久曠可悶矣。上命書傳敎曰,今見坐不坐單子,刑曹漢城府堂上,雖値不爲備員,每多懸病,事甚駭然,行公諸臺竝推考。好敏曰,臣纔以秋議待罪矣。生民休戚,專係於詞訟,而本曹亞堂,尙未出肅,參議方有闕,秋曹事誠可悶矣。上命書專敎曰,各司未肅拜堂上,竝待開門牌招。仍命退,承史·閣臣,以次退出。
上在昌德宮。停常參·經筵。
自初昏至夜四更,灑雨下雨,測雨器水深三寸二分。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
備忘記,仁遮外萬戶李思彦,梨洞萬戶金翼忠,古豐山萬戶許濟,雲寵萬戶李齊年下直,各長弓一張,長箭一部,片箭一部,筒兒一箇賜給。
金宗善啓曰,弘文提學李翊模,知春秋李集斗,同春秋吳泰賢·朴宗慶牌不進推考傳旨,今方捧入,而翰林召試命下之後,如是違牌,事甚未安,竝更牌招。監春秋徐邁修·李敬一,命招不進,何以爲之?敢稟。傳曰,違牌人更爲牌招,違牌勿爲呼望,監春秋更爲命招。
吏曹口傳政事,東萊府按覈使單尹命烈。
傳于金宗善曰,明日晝茶禮當親行,該房知悉。
吏曹口傳政事,檢閱單徐淇修。
傳于金宗善曰,刑曹堂上老病人許遞,政官牌招,開政差出,待下批,仍卽牌招肅命。
有政。吏批,行判書黃昇源受由,參判朴宗慶進,參議趙萬元在外,右副承旨金會淵進。啓曰,判書黃昇源牌招不進,參議趙萬元在外未肅拜,小臣獨政未安,何以爲之?敢稟。傳曰,仍爲之。
又啓曰,刑曹判書今當差出,而擬望之人乏少,政府西壁竝擬,何如?傳曰,允。以徐榮輔爲刑曹判書。
兵批,行判書金思穆病,參判崔獻重入直進,參議嚴耆受由,參知朴宗正病,右承旨李文會進。大護軍蔡弘履,護軍尹序東,以上竝單付。
傳于金會淵曰,坐直承旨入侍。
金會淵啓曰,行大司憲李直輔,執義宋稚圭,掌令李在璣在外,具得魯,持平黃明漢·尹致永牌招啓辭未下,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
金宗善,以吏曹言啓曰,禮曹正郞朴榮東呈狀內,矣身素患痰癖之症,當此換節之時,一倍添劇,旬月之內,萬無起動供職之望云。身病旣如是沈重,則有難强令察任,今姑改差,何如?傳曰,允。
李文會,以兵曹言啓曰,北評事徐能輔,素患痰癖之症,近益添劇,時月之內,萬無登途赴任之望,呈狀乞遞,實病旣如此,則不可强令赴任,改差,何如?傳曰,允。
李文會,以兵曹言啓曰,謹依下敎,査問本曹政色吏安慶珉處,則以爲,初一日,有人來到要見,故托病不出,則稱以掖隷李慶郁爲名,接面然後,當爲酬酢云,不得不請入,則謂有所傳之下敎。使之下庭後,傳下敎曰,近來都政,政吏之情債,極甚過濫,汝之今番所捧幾許,一一錄呈爲敎,故以都數一千五百三十兩錄給,則仍卽捧去,過數時,又爲來到。更傳下敎曰,今此所捧,比前書吏,可謂廉捧,然若此不已,漸生泛濫之意,鎭民仍此受弊,所當梟示,以勵來後,而今不過多,姑爲參恕,此後則略略收捧,善爲擧行,原數中折半,今日內納之云,故猝難辦出,約以明日矣。當日午後,更爲來到,而未及準備,自致晩時,則乍往旋來。又傳下敎曰,若過今日,往傳下敎於兵判,使之除汰後,當有處分云云。卽以折半七百六十五兩,惶怯備給,而雖無日後可憑之事,與受之際,不可無標跡云爾,則渠果成給手標。其翌朝,又爲來言曰,今番邊將中情債未捧處,使之書納,而此亦下敎云,故果以七處書給云。臣聞來,不覺毛骨俱竦,掖隷李慶郁,亟命出付攸司,更加嚴覈,如法處斷,而厥漢之窮凶情狀,雖三尺童子,一言可辨,則身爲政吏,宜知此箇事理,而怯於恐喝,初不來告,無難與授者,極涉痛駭,亦令攸司,依律嚴處,何如?傳曰,萬萬駭然,竝令該曹究問。
李文會,以御營廳言啓曰,本廳千摠尹壽民,身病甚重,勢難察任,改差,何如?傳曰,允。
戶曹判書金達淳疏曰,伏以臣猥控情病之實,乞解藩宣之任,伏奉聖批,隆渥踰分,臣感惶雖深,悶蹙尤切,承命屬耳,姑且泯伏,方擬積誠申籲,冀幸閔覆之天矣。千萬不自意,度支除命,遽下於此際,嗚呼,是曷故也?不審殿下,以臣爲無礙可用之人,而有此恩命耶?殿下明聖,豈有是也?抑以爲旣試於外,已湔拂之,且置之內,益薰沐之,顧無所妨而然耶?若然則殆臣命卒之秋,以殿下曲遂萬物之仁,何不少賜矜察而卒生成之,使臣狼狽顚頓,至於此極也?當初臣之受膺藩寄,夫豈臣得已也哉?特以朝廷命官,有內外輕重之別,藩宣非不重也,而外也故,差輕云爾,豈謂臣已虧之質,因此而復完,難强之情,藉此而獲伸,以僥倖於湔拂薰沐之列哉?然猶兢兢乎懼公議之見罪,恨微諒之莫全,冒上必辭之章,冀荷欲生之恩,則今此除拜,尤豈臣所可擬議者乎?擬議之不當,而除拜之忽及,則朝廷之闕政也,聖主之誤恩也,臣實惝怳訝惑,莫省其所以也。夫人臣事君之義,進退爲大防,士夫立身之道,辭受爲大節,昔之强受也,尙云可諉,今之冒進也,抑將何說?昔以外輕而猶辭,今以內重而亦受,則是進退辭受,俱無據也,果成何許人哉?藉使臣,莫念四維之嚴,不顧兩截之嫌,惟僕僕趨走之爲恭,是鄙夫也。今殿下所以湔拂臣薰沐臣,適不過得一鄙夫,於聖朝,何益哉?揆諸事理,無有是處,參倚前衡,去就較然,至若見任之至爲緊重,有不可人人冒授,自有一世之論,亦不暇覼縷煩陳。惟聖明,亟賜鐫削,不淹終朝,俾國之重任,無暫時瘝曠之歎,仍命永刋臣名於士籍,俾得以沒齒田間,歌詠聖澤,以圖所謂不報之報,則此眞聖朝無棄物也,公私不勝萬幸。臣無任云云。答曰,省疏具悉。大臣旣有筵奏,卿何復引?卿其勿辭行公。
乙丑七月初六日辰時,上詣春塘臺。西北別付料一內禁軍試射,翰林召試入侍時,左承旨金宗善,右承旨李文會,左副承旨李好敏,右副承旨金會淵,同副承旨尹命烈,記事官徐淇修,假注書韓泰登,記事官白致樂,別兼春秋徐有恂,待敎朴宗薰,以次侍立訖。上具布戎服,乘馬出宣化門敎曰,左承旨·左副承旨·右副承旨·同副承旨入侍。出駕前下敎仍出協陽門,由銅龍門·集禮門·靑陽門,詣春塘臺降馬,諸臣隨詣就位。宣傳官跪告小開門·陞壇報叩頭聚官軍號令,如例擧行後,上曰,監春秋何爲尙不入來耶?宗善曰,左相則於考試之任,自來有情勢,故不爲入來,而右相則病不得入來云矣。上曰,左相則雖有情勢,今日召試,異於考試,只以監春秋入來之意,遣史官傳諭,可也。右相則且無情勢,而何不入來乎?仍命書榻敎曰,監春秋更爲命招。宗善曰,翰圈人中金箕殷,懸病不入來矣。在前亦有不入來之人,則或有自上申飭使之入來之時矣。今番何以爲之乎?上曰,使之申飭入來,可也。仍命行試射,入小次。少頃,還御幕次,敎曰,試官次次陞殿,可也。監事徐邁修,藝文提學黃昇源,知春秋李集斗,同春秋吳泰賢·朴宗慶,弘文提學李翊模,對讀官姜浚欽·李渭達等,以次陞殿。邁修曰,日來涼意稍生,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。仍敎昇源,書題銘魚水堂,限午正,宣敎官懸題。宗善曰,頒紙各坐等節,依例爲之,而臣則試所進去矣。上曰,唯。入小次,以承傳色敎曰,限已過矣。捧券何爲遲滯?仍命書榻敎曰,試所承旨推考。少頃,出御幕次,敎曰,行首宣傳官李東善,侍衛不飭,記過。宗善曰,收券只四張,而二人則以限後,不爲捧券矣。文會曰,召試應試人副正字沈能憲,呈券拜禮之際,有違格例,極爲未安,所當重勘,而本院請推之外,無他可施之罰,何以爲之乎?上曰,從重推考,可也。出擧條仍敎曰,宣傳官李甲會擧行,有所做錯,記過,仍敎邁修考券書等。邁修曰,取幾人乎?上曰,取二人,可也。邁修考券書等,宗善拆被選人徐淇修·鄭觀綏封內,讀奏訖。邁修曰,今番東萊府事,以按覈使差送好矣。上曰,同副承旨尹命烈,東萊府按覈使差下。出榻敎邁修曰,度支重任,曠務可悶,判書金達淳除拜,爲日已久,無意行公,令政院,申飭牌招察任,何如?上曰,依爲之。出擧條宗善曰,翰林召試被選人徐淇修,令該曹口傳付職,仍卽牌招入直,何如?上曰,依爲之。出擧條仍敎曰,別兼春秋,則減下命下之前,姑爲仍行,可也。有恂曰,時政記纂修事緊,新除授檢閱徐淇修,署前出仕,何如?上曰,依爲之。出擧條宗善曰,呼申已久,不呈時牌,事極駭然,當該禁漏官員,令該曹從重科治,何如?上曰,依爲之。出擧條上曰,別付料兵房金養和,該軍官不飭,記過,禁軍金麗哲·金濂,呼名前出馬,記過,額外出身李蕙秀,騎芻馬鈍,記過,出馬官李大呂,呼召時不謹擧行,記過。仍敎曰,宣傳官記過則分揀,其餘記過人,竝爲拿入,可也。養和·麗哲·蕙秀拿入,竝下飭敎後拿出,濂及大呂,以互相推諉,各決棍三度後拿出。上曰,承旨何爲徑先勸杖耶?仍命書榻敎曰,當該承旨推考。仍命入試記,優等人折衝朴起文·鄭壽海竝加資,閑良崔得權·林震秀·李儒甲·金麗哲竝直赴殿試。仍命竝爲呼新以出,餘皆分等試賞訖。上出幕次,乘馬至靑陽門敎曰,明日晝茶禮當親行,該房知悉。出駕前下敎至集禮門外,宗善奏曰,通化門守門將徐纘修,祗迎時不爲俯伏,極爲駭然,所當重勘,而本院請推之外,無他可施之罰,何以爲之乎?上曰,記過,可也。仍命拿入敎曰,汝祗迎之時,擧措何如是慢忽耶?此後則操心,可也。仍命拿出,由銅龍門·協陽門,入宣化門還內,諸臣以次退出。
乙丑七月初六日酉時,上御誠正閣。坐直承旨兵曹判書同爲入侍時,右承旨李文會,記事官鄭觀綏,記事官盧,記事官徐淇修,行兵曹判書金思穆,以次進伏訖。上曰,兵判進前。思穆進前,上曰,近來許多積弊,有不可勝言,而聞有武藝別監,作弊於閭閻之事,而兵曹政色執吏·書吏,亦爲干涉於其間云,其委折,詳査草記,可也。又敎曰,兵判先退。仍命退,承史以次退出。
上在昌德宮。停常參·經筵。
李文會啓曰,來十一日,朝參日次矣,敢稟。傳曰,停。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,來十一日,輪對日次矣,敢稟。傳曰,當次人受點,後日次待令。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,全羅右水使尹芮圭,宣川府使白泓鎭下直,各長弓一張,長箭一部,片箭一部,筒兒一箇賜給。
傳于尹命烈曰,按覈使留待。
傳于尹命烈曰,按覈使入侍。
韓泰登改差,代以李潞爲假注書。
傳于金宗善曰,左承旨入侍。
傳于金宗善曰,召對爲之。
金宗善啓曰,行都承旨李始源,時在京畿楊州地,而旣承疏批,斯速乘馹上來事,更爲下諭,何如?傳曰,允。
金宗善,以孝安殿享官意啓曰,今日落燈時,入直參奉金民淳,奉審殿內,則殿內西邊間北門之上前日雨漏處,去夜暴雨,又爲滲漏,門上則比前少減,而門外小樑頭,滲濕稍大,事係殿內,敢啓。傳曰,令戶判奉審後草記。
李好敏啓曰,戶曹郞廳來言,孝安殿雨漏處,令戶判奉審事,命下,而判書金達淳身病,不得入來云,卽爲牌招,何如?傳曰,允。違牌勿爲呼望。
傳于李好敏曰,戶曹判書疏批已下,卽爲牌招,違牌勿爲呼望。
金會淵啓曰,行大司憲李直輔,執義宋稚圭,掌令李在璣在外,具得魯,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
以李墷囚單子,傳于金會淵曰,分揀放送。
金宗善,以宗簿寺提調意啓曰,璿源譜略進上件,今已印出粧䌙矣。進上日字,令日官金性錡推擇,則今月初八日午時爲吉云。以此日時,本寺堂上郞廳校正官,具儀仗陪進仁政殿,與承旨請承傳色奉入,而奉謨堂奉安國朝御牒。
王妃世譜改張書本及璿源譜略內在件,內閣件改張印本,一體陪進,自內閣,依例稟旨改張五處,璿源閣奉安件,自本寺,次第擧行,頒賜件,亦爲收聚,改張還給之意,敢啓。傳曰,知道。
金宗善,以奎章閣言啓曰,璿源譜略改張件,明日自宗簿寺陪來云。奉謨堂宙合樓西庫所奉件,當進詣改張,內上件,亦當進詣仁政殿月臺修正,而曾有改張印本,直爲內入之例矣。今番則何以爲之乎?敢稟。傳曰,依前例爲之。
李文會,以備邊司言啓曰,東萊府按覈使,今旣下去,該府使當爲參覈,道內守令中定送參覈一款,置之,何如?傳曰,允。
李文會,以摠戎廳言啓曰,卽接管城將李明奎所報,則以爲今番雨後,本城訓鍊都監字內女城二間,禁衛營字內女城十九間八隅,御營廳字內女城二間八隅頹圮云矣。趁卽改築之意,分付字內營門,何如?傳曰,允。
李文會,以摠戎廳言啓曰,本廳壯抄右司把摠任百觀,身病猝重,勢難察任,改差,何如?傳曰,允。
戶曹判書金達淳疏曰,伏以四維者,明主御世之具,人臣藉手之資也。故張則其國治,不張則其國危,古人之善於爲國者,必以是覘時之汙隆,臣雖無似,亦嘗奉敎於君子矣。臣以無狀不肖之蹤,受國厚恩,致位至此,無他技能圖酬涓埃,惟是不失其身,免貽朝廷之羞,或庶乎報國之一端,則殿下所以責臣,臣之所以望於殿下者,宜不在四維之外,而今國之四維,將由臣而壞,臣固不足言,殿下何不惕然遠覽,亟恢振勵之圖,以警具僚也耶?臣之蒙被誤恩,已七八日矣。上戴洪私,下畏公議,徊徨踧踖,不知所裁,晩後一疏,情急聲疾,自念誠意淺薄,辭理紕繆,無足以仰格宸聰,乃若其心,則竊附四維之義,而不圖聖批靳許,引重於大僚之奏,臣於此,不徒不得於天,又不得於同朝,俯仰惶恧,當復如何?嗚呼,君召不俟駕屨,臣子之分也。今臣可進而不進,當出而不出,則辜恩慢命,自有常典,如謂其一分可怒,則鞶帶之遞,必不待臣言之畢,而郵罰不加,召命不置,臣安得不情窮理極,若無所歸也哉?至若大農劇務之萬萬不稱,殿下亦何由實加洞燭哉?臣生長儒素,掇拾功令,濫竊科名,已屬匪分,驟躋隆顯,又尠歷踐,見聞旣蔑於家庭,記覽不廣於古今,通曉事務,綜理簿書,尤非臣之所有,而況自年來,病祟侵尋,軀殼日就衰謝,神精日益凋耗,平居應酬,前忘而後失,常時動作,畏煩而厭喧,蓋其火升痰結,已成難醫之疾,而耳目聰明,更無可復之期,以若病形,閑司慢職,尙懼不堪。矧此國計所關,何等重任,而曾謂如臣蔑蔑,苟然充位乎?夫國家用人,未必求備,取其長而已,人之知見,未必皆通,捨其短而已。故曰,器使群工曰,量而後入,臣之蔑學無識,最居人下,自量已熟,通朝所知,而幸際昌辰,乘運兜攬,錢穀甲兵,政事文學,殆遍無餘,雖使號稱名碩,素著通才者當之,亦必惝恍逡巡,則臣是何人,有除輒膺,而在聖朝器使之方,豈不大有所歉乎?在昔臣之先祖文忠公臣壽恒,以不嫺吏事,力辭秋官,夫以臣祖經邦佐治之才,何有乎訟獄?而猶且如此者,其必有自知也審,不敢欺聖朝耳。臣之倥倥,無能爲役於先人,而一國財賦之重,視秋官,又何如,則臣所自知,無異於臣祖當日之心,而臣祖所不敢欺於聖朝者,臣何敢欺於殿下,殿下亦何可不體聖朝量才授任之盛意乎?奉審有命,天牌踵臨,而區區情實,進身無路,玆敢畢暴哀懇,仰首鳴號。伏願天地父母,卒垂照燭,將臣所帶職名,亟行鐫免,下臣司敗,議臣當擬之律,以安賤分,以昭法紀,千萬至祝。臣無任云云。答曰,省疏具悉。前批已諭,而且奉審,事體自別,卿其勿辭,卽爲肅命。
乙丑七月初七日午時,上詣孝安殿。晝茶禮親行入侍時,左承旨金宗善,左副承旨李好敏,右副承旨金會淵,記事官鄭觀綏,假注書韓泰登,別兼春秋徐有恂,記事官徐淇修,檢校直提學朴宗慶,直閣洪奭周,待敎朴宗薰,以次侍立。時至,上具衰服,由齋殿入殿門詣版位。引儀唱俯伏哭,上俯伏哭。引儀唱止哭,上止哭。引儀唱興四拜興平身,上行四拜禮訖,仍詣神位前。通禮啓三上香。好敏奉香,會淵奉爐,上三上香。通禮啓請執盞獻盞,宗善奉盞以進,上執盞授好敏,好敏奉奠于靈座前訖,上還復位。引儀唱俯伏哭,上俯伏哭。引儀唱止哭,上止哭,引儀唱興四拜興平身,上行四拜禮訖。通禮導上還齋殿,諸臣以次退出。
乙丑七月初七日午時,上御誠正閣。按覈使入侍時,按覈使同副承旨尹命烈,記事官鄭觀綏,別兼春秋徐有恂,記事官徐淇修,以次進伏訖。上曰,東萊事,略聞其槪乎?命烈曰,略聞於備堂而知之矣。上曰,下去善爲之,如有登聞者,隨卽登聞,可也。又敎曰,今日當下直乎?命烈曰,今當下直離發矣。上命退,承史以次退出。
乙丑七月初七日酉時,上御誠正閣。左承旨入侍時,左承旨金宗善,假注書李潞,記事官盧·徐淇修,以次進伏訖。上命宗善,讀刑曹啓目。宗善讀奏訖。命書判付,命賤臣,出頒該曹粘連以啓。仍命召對爲之,賤臣承命出傳。又承命出,持上下番所讀綱目及參贊官所讀綱目第三十二卷先入,侍讀官姜浚欽持綱目第三十二卷,檢討官洪羲膺持綱目第三十二卷,直閣洪奭周持綱目第三十二卷,假注書李潞持綱目第三十二卷,以次進伏訖。上開卷命讀之。浚欽讀,自魏徵世冑,止任其進退。上曰,下番讀之。羲膺讀,自崔浩每與,止以平之。上曰,參贊官讀之。宗善讀,自盜官物,止以達冤人。上曰,閣臣讀之。奭周讀,自宋元嘉,止下其議。上曰,注書讀之。賤臣讀,自公卿,止捷于宋。上曰,上番讀之。讀,自秋宋,止督護。上曰,下番讀之。淇修讀,自費謙,止黃門侍郞。上曰,文義陳之。浚欽曰,魏徵世冑遺逸,欲廣求賢才而然也。大抵有才無德,不足爲賢,必才德兼備,然後方爲可用之才。若求其備,千百中僅得其一二,苟不能知而用之,則不免老於巖穴,豈非可惜乎?上曰,魏之所徵者,如高允輩誠賢矣,而外此諸人,果皆賢雋冠冕耶?浚欽曰,想皆知名之士矣。上曰,比漢李膺·范滂之類,何如耶?浚欽曰,不敢妄爲方人,而在當時,皆翹楚矣。上曰,此等人雖招徠,而不能誠心任用,以高允之賢,而只爲太子僚屬,信用不及於崔浩,外此諸人,亦不過同拜中書博士,而不復進用,則徵之亦何益乎?浚欽曰,高允則後至尙書,李靈游雅或至太傅矣。上曰,方今何以,則盡用賢雋乎?浚欽曰,人才不借異代,而玉不自言,無以盡致。我朝科甲,雖爲得人而設,然沈淪巖穴者甚多,不可不招延矣。上曰,賢人無以自至,雖或近在左右,不知其賢,則無以盡其才,何以則盡知而盡用,使野無遺賢乎?浚欽曰,聖敎至此,不勝欽仰矣。惟賢者爲能知賢,聖學高明,則自可易知,而自古求賢之法,必用鄕擧里選之制,蓋幼學壯行,人之所願,而若使里鄕,各擧自中之賢,上之朝廷,自上親見其爲人,試其所存,然後用之,則可致四方之賢矣。上曰,今之道薦,與古鄕擧里選之制,何如?浚欽曰,今之道薦,已成文具,不及於古之鄕擧矣。顧今草野之士,或在旌招之列,而恩禮甚重,擧皆謙抑,不敢出脚,實無進用之路,故先朝又有宣召之擧,未嘗目之以山林,故應召諸人,聞命卽起,多有從仕者,爲今之道,用宣召之道,以開進身之路,隨才擢用,似好矣。上曰,下番陳之。羲膺曰,宋益州刺史劉道濟,聚斂興利,傷政害民,刺史如是,則一州之民,盡被其害矣。顧今方伯守令,亦安知無此弊乎?上曰,獨於刺史之聚斂,害及於民,而其餘則不關於民歟?羲膺曰,雖有大小之別,而聚斂之害,州縣一也。臣月前奉命關西,歷見平壤被災廬舍,驚心慘目,新構之後,或勝於其時,而其中必枵然,比之十餘年前,所見蕭條矣。上曰,曾於何年見之乎?羲膺曰,乙卯年間,隨臣叔父,而一覽是府矣。平壤之經燒,無異劫運,而不致渙散者無他,十行綸綍,丁寧懇惻,民有仰恃,得以奠保矣。且今嶺南狀啓及沿路所傳,已判歉荒,本道東接狡倭,國家經費,亦多賴此道,而穡事如此,民將難保,及今亟降綸音,慰撫災民,俾安其心,更令廟堂,講究懷保之策,從長善處,嚴飭本道,營邑間無敢乘此時聚斂傷民,似好矣。上曰,參贊官陳之。宗善曰,今日自止,臣無可陳之義矣。上曰,閣臣陳之。奭周曰,因上番所陳,聖敎詢及於人才之難知,大哉王言,誠不勝欽仰矣。夫一人之聰明,無以盡知天下之賢,而其要,不越乎誠心而求之,虛己而納之,古有好龍而眞龍降,買骨而駿馬至,苟誠心好賢,豈患其不得耶?上曰,孟子曰,好善則四海之內,皆將輕千里而來,不好善則訑訑之色,拒人於千里之外,只在誠不誠之間矣。奭周曰,誠然矣。朱子釋此曰,訑訑自足其智,不嗜善言之貌,人君雖有求賢之志,待賢之禮,而不能虛己納諫,則賢者,不可得而致矣。齊梁之君,能卑辭厚幣,以致孟子,欲以萬鐘之祿養之,禮非不厚,而惟其言不見用,而道不能行,故卒不留焉,此可以監矣。夫求賢,不患無其道,仲弓問曰,焉知賢才而擧之?孔子曰,擧爾所知,爾所不知人其舍諸,若先從耳目之所及,而任之勿疑,則一賢人進,而衆賢人相隨,此易所謂拔芧連茹之象,而聖人所謂同聲相應,同氣相求者也。浚欽曰,閣臣所陳連茹之義,亦有可驗。北史崔浩本傳,謂此時徵擧,皆浩之力,魏用一崔浩,而多致遺逸,則豈非連茹之義乎?上曰,魏之徵遺逸,專取世冑,亦非誠心求賢之道矣。奭周曰,魏晉以後,以中正九品選人,而其弊,遂至於寒門無顯官,世族無卑位,而北朝則崛起沙漠之故,尙未有門地取人之法,而崔浩,乃欲效顰中國,此又豈野無遺賢之意?然而魏雖不如聖王至誠用賢之意,而頗亦留意於待士之道矣。上曰,南北朝治法,孰爲差勝耶?奭周曰,南朝專尙門閥,率多浮華,江左淸談之害,一至於此,而北朝則頗尙質實,故富强之效,大勝於南朝矣。上曰,魏之亡,在於南朝何時乎?奭周曰,魏立國於晉時,歷宋齊至梁末,而分爲東西魏,又數十年而亡矣。上曰,魏主復詔守宰,任其進退,來者果爲幾人耶?浚欽曰,來者之數,雖未詳知,而其時被徵者,爲數百人矣。上曰,數百雖多,用之不以誠心,則亦有何補也?浚欽曰,其間亦有擢用者矣。上曰,崔浩之制,果勝於昭成帝所定乎?殺人者,聽與牛馬葬具以平之。漢高約法三章,亦稱殺人者死,此法誠乖戾矣。浚欽曰,巫蠱者,負羊抱犬而沈淵,亦非王法之正矣。上曰,除四歲五歲刑,增一年刑,何也?浚欽曰,此如今之徒三年徒二年之類也。奭周曰,考之漢書,有三歲刑四歲刑,使之或築城或采薪,以困苦之,四五歲刑之重者,一年刑之輕者,除其重而增其輕,亦從寬之意矣。上曰,宋太保王弘,何如耶?浚欽曰,王弘亦多病痛矣。奭周曰,誠有褊隘之病,而用人之道,只取其長,苟用其長,則無人可棄,只論其短,則人鮮得完,王弘雖有此病,而不營財産,家無餘業,豈非長處乎?上曰,宋主之賜以米錢,亦以廉故耶?浚欽曰,然矣。上曰,以劉道濟事觀之,南朝蓋少善人矣。浚欽曰,誠然矣。奭周曰,南朝王弘·殷景仁,皆所謂翹楚,而徒以浮文相尙,無一人如高允者矣。上曰,盜私物反重於盜官物,何也?浚欽曰,似是以民爲重故也。上曰,四部大人何稱也?浚欽曰,所謂東·西·南·北四部大人矣。奭周曰,此時代俗官制未備,蓋是酋長之號矣。上曰,魏之官制,備於何時?奭周曰,拓跋珪始定官制,而猶近胡俗,崔浩執政之後,始備官制矣。上掩卷,惠慶宮進服麥門冬湯,自今日煎入。出榻敎仍命退,諸臣以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本營軍兵,日次私習云矣,敢啓。傳曰,知道。
傳于金宗善曰,左承旨·右承旨入侍。
傳于李文會曰,召對爲之。
金會淵啓曰,掌令李在璣下諭後,過限不上來,依定式,遞差傳旨及禁推傳旨捧入之意,敢啓。傳曰,知道。
以前掌令李在璣禁推傳旨,傳于金會淵曰,分揀。
金會淵啓曰,行大司憲李直輔,執義宋稚圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
李文會,以備邊司言啓曰,今日本司坐起,堂上懸病甚多,事極未安,衆所共知老病實故外,竝卽牌招進參,何如?傳曰,賓對籌坐,每多懸病,事極未安,衆所共知實病外,竝牌招。
以備局堂上趙尙鎭牌不進推考傳旨,傳于李文會曰,更爲牌招。
以備局堂上黃昇源·金達淳·曺允大牌不進推考傳旨,傳于李文會曰,竝更爲牌招。
金宗善,以奎章閣言啓曰,臣等進詣奉謨堂,所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
李好敏,以戶曹言啓曰,謹奉下敎,孝安殿西邊間北門滲漏處奉審,則門內橫樑上,微有滲漏,門外小樑頭,滲漏處稍廣,事係殿內,極其審愼,不可不擇日修改,擇日等節,令禮曹稟旨擧行,何如?傳曰,允。
金宗善,以司饔院監膳提調意啓曰,漁夫貢人等呼訴內,近因驟雨頻數,江水漲流,設網屢日,捉魚無路,明日各殿宮日下生鮮,將至闕供之境,願以他雜魚及活鷄,限捉得間,全數代封云。在前如此之時,例有代封之規,而莫重御供,自下不敢擅便,惶恐,敢啓。傳曰,依前例代封。
金宗善,以孝安殿享官意啓曰,漁夫契貢人等呼訴內,近因驟雨頻數,江水漲流,設網屢日,捉得無路,萬無封納之策,秀魚捉得間,以他可合魚,全數代封云。廚院則日下供上秀魚,以他魚代封事,草記蒙允,而本殿則雖有已例,莫重祭奠所用物種,遽爾代封,萬萬惶悚,將未免闕供之境,臣今方待罪之意,敢啓。傳曰,已有前例則代封,卿則勿待罪。
李文會,以兵曹言啓曰,五衛將玄在明,身病猝重,武臣兼宣傳官金景燁,以其父母之年老在鄕,勢難離捨供職,大峴別將金尙裕,老父今年七十二歲,他無兄弟,法不當遠離赴任,俱爲呈狀乞遞,竝改差,何如?傳曰,允。
李文會,以訓鍊都監言啓曰,本局把摠閔行源,身病猝重,勢難察在,改差,何如?傳曰,允。
平安道觀察使李勉兢疏曰,伏以臣辭不獲命,行將西赴矣。臣之父母墳山,在於京畿果川地,而孤露之餘,冞增不洎之痛,遠離之時,難禁怵惕之思,若於未辭陛之前,得由省掃,則庶可以少伸至情,玆敢冒陳衷懇,仰瀆崇嚴。伏乞聖上,曲垂矜念,特許往省,千萬幸甚。臣無任云云。答曰,省疏具悉。卿其往省焉。
乙丑七月初八日午時,上御誠正閣。左承旨·右承旨入侍時,左承旨金宗善,右承旨李文會,假注書李潞,記注官崔鳳和,記事〈官〉徐淇修,以次進伏訖。上命文會,讀備局草記。文會讀奏訖。命書傳敎曰,賓對籌坐,每多懸病,事極未安,衆所共知實病外竝牌招。命賤臣出傳,仍促牌去來。賤臣承命出傳,還入進伏。又命宗善,讀刑曹啓目。宗善讀奏訖,還授夾侍。上敎于文會曰,召對爲之。賤臣承命出傳。命鳳和,出持上下番所讀綱目以入。鳳和承命出來。又敎文會曰,閣臣若詣奉謨堂,玉堂先爲入來。文會承命出傳,參贊官李文會持綱目第三十二卷,侍讀官姜世綸持綱目第三十二卷,檢討官洪羲膺持綱目第三十二卷,假注書李潞持綱目第三十二卷,記注官崔鳳和持綱目第三十二卷,以次進伏訖。上開卷命讀。世綸讀,自冬十有二月燕,止圍遼西。上曰,下番讀之。羲膺讀,自宋益州,止孟子皆死。上曰,璿源譜略改張,所重有在,如未及還安,閣臣雖未參召對,仍留奉行,可也。鳳和承命出傳,還入進伏。上曰,參贊官讀之。文會讀,自裵方明復出,止爲散騎常侍。奭周持綱目第三十二卷,追入進伏。上敎曰,璿源譜略,已爲改張還安耶?奭周奏曰,改張姑未畢爲,而待敎入來,故臣則入參召對矣。上曰,閣臣讀之。奭周讀,自宋荊州,止之子也。上曰,注書讀之。賤臣讀,自夏四月,止羗之和。上曰,上番讀之。鳳和讀,自乃自徙,止闕自陳。上曰,下番讀之。淇修讀,自上以爲,止及於禍。上曰,文義陳之。世綸曰,魏主聽諸莫弗之訟徵俟,還聞陸俟之言,疑其不實矣。畢竟莫弗叛而郞孫死,皆如俟之所料,此蓋先入之言,爲主故也。其伐柔然禦河南之時,魏主動於諸將之言,故崔浩之說不入,在魏爲失計之大者,彼夷狄之君,固不可責之以聽言之道,而大抵人主聽言之際,若輕信先入之言,疑生於心,每致誤事,可不懼哉?惟公聽竝觀,折衷群言,然後臨事不惑,施措得宜矣。上曰,順見蒙遜父子,而知其必敗,亦可謂有知人之鑑耶?世綸曰,雖不可遽謂藻鑑,而順見蒙遜之無禮與諸子之庸才,能知其不過數年,亦可謂善覘人國矣。上曰,下番陳之。羲膺曰,陸俟治高車之法,深得武候治蜀之意,而卒未見成績,甚可惜也。大抵無禮制,則上下無別,畢竟有犯分之事,理勢之應然矣。人主御世爲治之道,不越乎禮制以爲體,威法以爲用,上下有分,寬猛得中,然後民皆畏義懷刑,自無犯分之事矣。上曰,閣臣陳之。奭周曰,禮者德之輿,敬者身之基,此兩言,非魏人之言,卽古聖賢相傳之格言也。蒙遜之無禮不敬,而魏人知其不復年,蒙遜卽戎狄之類,不足評其得失,然反此而觀之,則祈天永命,眉壽萬年之本,顧不在於一敬字上乎?周公之戒成王,以七嗚呼更端,深致眷眷之忠愛,而語人君享國長久之術,亦惟曰,無逸二字,無逸卽敬之謂也。操存則血氣循軌而不亂,收斂則精神振作而淸明,肌膚之會,筋骸之束,皆有以得其固,而無頹惰憊薾之患,聲色臭味之娛,馳騁洊觀之樂,凡所以蕩吾心志,戕吾德性者,無隙而投,非但學問將就,日躋高明廣大之域,而壽考康寧,疾病不作,諸福百祥,由是而基矣。若彼婦寺之忠,姑息之愛者乃或迎合慫慂,以爲憂勤惕厲,有妨於攝養,人主若以其言之易悅,而駸駸然入其中,則學業之荒怠,政務之廢弛,而嗜欲之投機交作,其爲害有不可勝言者矣。伏願深加惕念焉。上曰,敬者德之基,基者何謂也?奭周曰,基者根基之謂也。人必有敬字工夫,然後萬善百行,始有可施之地。昔臼季以爲,敬者德之聚,而程·朱諸賢,拈出此一敬字,以爲聖學之成始成終者也。上曰,樂安王範,謙恭寬惠,雖非崔徽·張黎之輔佐,足以有爲,而必爲之更選舊德,何也?世綸曰,蓋其年少也,故有輔佐之選矣。奭周曰,樂安王範,魏王之弟也。生長富貴年紀尙少,雖有謙恭寬惠之質,而若其事務之經歷,民情之周知,安能不待於老成之輔佐乎?且惟其謙恭寬惠也,故能受老成之誨,苟其不能謙恭,則亦安能虛己委任,以資其輔佐之益乎?上掩卷,仍命退,諸臣以次退出。
上在昌德宮。停掌參·經筵。
夜自五更至初十日開東,灑雨下雨,測雨器水深四分。
金會淵啓曰,行大司憲李直輔,執義宋稚圭在外,掌令具得魯,持平黃明漢呈辭,尹致永未肅拜,掌令一員未差,監察茶時之意,敢啓。傳曰,知道。
金宗善啓曰,臣宗善,依定式進詣香室,奉審香祝櫃·祝板袱子,則精潔之意,敢啓。傳曰,知道。
金會淵啓曰,臣等曉赴漏院,則前掌令李敬臣,以私服突入院庭,謂以不捧其疏,多發悖說,擧措狂駭,或擬自刎,恐喝院隷,至欲攔入禁扄,其所作拏,罔有紀極。故纔已自外麾斥,而凡捧疏之規,封章到院,然後或捧或退,乃是例也。今者敬臣,雖自謂抱疏伏閤,已經旬朔,旣不往復於院中,又無疏槪入送之事,忽地起鬧,如是叫嚷,直請捧納於待漏廳者,揆以事理,極爲駭悖,原疏旣未到院,則雖不得循例捧入,禁門咫尺,作此前所未有之擧,不可尋常置之,所當重勘,而本院請推之外,無他可施之罰,何以爲之?敢稟。傳曰,旣謂抱疏欲納,則其疏之不捧不可,許捧可也。
注書鄭觀綏病,代以鄭元容爲假注書,鄭元容有頉,代以兪應煥爲假注書。
傳于金宗善曰,在院承旨入侍。
傳于李好敏曰,召對爲之。
傳于李文會曰,明日次對,依例來會。
李文會啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
李好敏,以戶曹言啓曰,每朔末,本曹郞廳·監察眼同,錢穀各司摘奸後,有無事形止啓聞,自是前例,而去閏六月朔末,本曹堂上俱有故,不得擧行矣。今則期日已過,恐不必別爲摘奸,待朔末循例爲之,何如?傳曰,允。
李文會,以摠戎廳言啓曰,北漢禁衛營字內城堞頹圮處,自該營,今月十一日擇日始役之意,敢啓。傳曰,知道。
開城府留守兪漢謨旣曰,伏以日月不淹,孝安殿終事已畢,秋序奄屆。伏惟聖慕靡逮,撫時益切,皇天垂騭,陟降默佑,聖痘康復,縟儀誕擧,慶實再有,運啓千一,帀域均歡,大小咸簉,而臣待罪居留,適値客使之行,未克趨參於庭班,北望遙賀,下懷悚缺,區區耿結,歷月靡已。仍伏念臣,猥叨重寄,已過半歲,才識旣短,精力又耗,上無以稱塞乎委毗,下無所措施乎事爲,效蔑絲毫,愧積尸素,顧何敢出意見論事,以速唐突之辜,而向因邸報,伏見大僚,以本府士人之淹滯,有所筵達,特蒙允可,至以另加甄用,期有實效爲敎,臣實欽頌軫恤故都之聖念,激感于中,謹以一事,猥塵宸聽,仰冀裁幸焉。本府以故都之地,人才之盛,儒武之業,非比他處,自前朝家之軫念備摯,以至每當大政,輒下松都人收用之命,而見用者絶罕,目今文官,只有三人,而未經一縣,武弁則指不勝摟,而見職者二人,生進則七十餘人,而蔭路之斷已久,文武旣如此,則蔭仕尤何可望?以是擧有抑鬱之歎,而見聞亦甚可矜。年前居留之臣,疏請變通,以本府訓長,作爲分敎官一員,受出吏曹差帖,如初仕例,仕滿六十朔,則自本府,文移吏曹,遷轉齋郞事定式,而大政之際,輒患窠窄,未易移遷,爲敎官者,企望逡巡,捱過日月,則嫌於久蹲,呈遞乃已,殊無當初變通定式之意,蓋齋郞見窠,每政無多,銓曹之排擬,旣甚苟艱,則此等遷轉,固自難矣。而抑有一條變通之道,本府有分奉常寺,此乃國初,爲齊·厚兩陵寢祀典而設置焉。社稷·城隍·松嶽·五冠山及成均館與諸書院奠物,竝自本寺措辦,而粢盛穀則籍田官來納,果品與物種,或自京寺備送,或自外邑進上,或自本府,大同進排,儲留本寺,以備陵享與各享奠需,其設置磨鍊,實有所重,名以分寺,而元無掌守之官,只以本府生進,差定兩有司,以爲替直而供享焉。事體誠涉未安,若於本寺,另置主簿直長各一窠,本府敎官仕滿三十朔,則遷轉分奉常直長,又仕滿三十朔,則陞移主簿而出六,又滿三十朔,則自吏曹,移遷京司六品職,而每於仕滿之際,自本府文移吏曹,吏曹受出敎旨下送,以爲定式施行,則本寺有掌寺之官,生進得祿仕之階,銓曹亦無窠窄難施之患,而足爲疏鬱之道矣。然而職雖微末,亦係官方變通,下詢廟堂以處,恐合事宜。且臣於向日,往審高麗太祖陵寢,則祭閣之內,只置高足牀,而無神榻之設焉。臣於年前待罪慶州時,見新羅太祖陵與敬順王殿,俱有椅子,此而獨無,恐涉闕典。椅子有無,不過節目間事,而亦係祀典,不敢擅便,玆以尾陳。伏乞竝賜裁處焉。臣無任云云。答曰,省疏具悉。所陳令廟堂稟處,尾陳事,亦令禮曹稟處。
吏曹參議趙萬元疏曰,伏以日月迅駛,孝安殿秋嘗奄過,伏惟聖慕撫時,益復如新。仍伏念臣,才疎學淺,百無肖似,而偏蒙先朝陶甄之渥,重被聖上簡拔之眷,通籍以後十餘年來,淸貫華銜,已極僥濫,絲毫塵刹,了無酬答,臣每中夜點檢,感與懼竝,不寒而栗,如集于木,迺者三銓新命,又下於千萬意想之外,惝怳震越,莫知攸措。噫,是職也參佐權衡之席,與議激揚之政,地望自別,責任甚重,苟非才識足以甄別流品,擧措足以稱愜物情,則其不可濫竽也審矣。若臣者,跧伏鄕廬,世守謹拙,遠避淸要之地,甘處冗散之秩,以圖此生不報之報,而性又鹵下,孤陋寡聞,凡於一節世務,全所茫昧,雖尋常格例之事,尙未免擿埴而撈摸,況何以出入銓部,參聞可否於進退人才之地乎?顧今聖人光御,新化淸明,凡百有位,奔走率職,此時此任,尤宜難愼,臣雖欲貪榮戀寵,抗顔冒據,其於累聖簡而速官謗,何哉?且臣有區區懇迫之私,臣之父母,年迫七耋,俱有貞疾,長時沈淹,臣旣無他兄弟,獨自扶將,故在家日多,簉朝日少,雖緣情理之難强,每切私心之悚惶,而方當夏秋之交,臣母病情,又兼暑症,委頓床褥,食飮全減,連試刀圭,焦遑度日,本職不稱之外,以今情私,旣無暫時離側之望,虛辱寵命,亦不敢一向泯伏,玆從縣道,冒控衷懇。伏乞聖明,俯垂鑑諒,亟命鐫改臣新授職名,仍治臣逋慢之罪,俾公器無玷,私分獲安焉。臣無任云云。答曰,省疏具悉。爾其勿辭救護。
乙丑七月初九日申時,上御誠正閣。在院承旨入侍時,右承旨李文會,左副承旨李好敏,假注書李潞,別兼春秋徐有恂,記事官徐淇修,直閣洪奭周,以次進伏訖。上命好敏讀公事,仍命書判付。上敎文會曰,李敬臣之作鬧於漏院,何如耶?文會奏曰,臣等仕進之路,敬臣突入院庭,擧措駭悖,言語危妄,詬詈備至,不勝驚駭。若以事理言之,則臣等所當聯疏仰陳,而亦涉屑越,故只入啓辭矣。上曰,原疏何爲而不捧乎?文會曰,伏閤雖云一月,見阻於騎省,則捧不捧,非本院之所知,而且不送於疏槪於本院,則尤無可論矣。上命書啓辭批旨曰,旣謂抱疏欲納,則其疏之不捧不可,許捧,可也。因命賤臣,捧疏以入。賤臣承命出傳回奏曰,敬臣申前伏闕門,申後出去云矣。上曰,令兵曹,推尋其去處,捧入,可也。又命召對爲之。賤臣承命出傳。上敎文會曰,統營狀啓初一日封發者,今姑來到,何如是遲滯也?仍命書傳敎曰,向以撥路事申飭,而今見統營他國問情狀啓,初一日封發,今始來到,且邊情去來,何等緊急,則如是稽滯,尤極未安,當該帥臣,從重推考。文會曰,各道啓聞上送之際,設置撥所,兼遞傳者,乃所以陸續飛傳,無敢遲滯之意也。今此統營問情狀啓,封發九日,今始來到,事之稽忽,莫此爲甚。該帥臣,纔因特敎,已施問備,而沿路撥屬,在所懲勵,分付該營,使之從重科治,何如?上曰,依爲之。出擧條上敎文會曰,承旨出去後,使備局,謄出各道撥站里數,一件置院中,一件入之,可也。又命有恂,出問備局,書入撥站,可也。有恂承命出傳,先入進伏。侍讀官姜世綸,持綱目第三十二卷,檢討官李渭達,持綱目第三十二卷,假注書李潞,持綱目第三十二卷,又持參贊官·閣臣·上下番·記事官所讀綱目第三十二卷,以次進伏訖。上開卷命讀。世綸讀,自資治通鑑,止屢破之。上曰,下番讀之。渭達讀,自魏及柔然,止屢赦之。上曰,參贊官讀之。好敏讀,自燕王弘,止表于宋。上曰,閣臣讀之。奭周讀,自六月魏,止民而還。上曰,注書讀之。賤臣讀,自秋魏主,止黃龍國。上曰,上番讀之。有恂讀,自涼有神,止傾景仁,上曰,下番讀之。淇修讀,自至是宋,止爵郡公。上曰,文義陳之。世綸曰,于什門在燕二十一年,雖衣裳破壞,而蟣蝨遍體,不受馮跋之遺,畢竟完節而歸,馮弘之稱藩奉貢,未必非其力也。上曰,魏主褒稱,比於蘇武,至於策告宗廟,頒示天下,而官不過治書御史,何也?世綸曰,策告固爲屑越,且雖褒其節,而不能大用,實魏主之過也。上曰,如蘇武之奇節,而止於典屬國,此豈善爲之事乎?世綸未及對。奭周曰,當時雖云欲使凶奴,知漢之多賢,而故爲是職,然後世豈無其譏乎?世綸曰,昔魯仲連,有蹈東海之語,而新垣衍,不敢復言帝秦,張巡許遠之死,韓愈謂天下之不亡,是誰之力也?以國朝言之,龍蛇之變,倭寇蔽海,登陸之初,故府使宋象賢,首先立節,其忠肝義膽,醜虜亦敬,其他爲國殉節者,指不勝屈,彼死義之類,雖不能禦寇殱賊,其烈烈之氣,已令行長輩破膽,丙丁之際,斥和諸臣,樹立卓絶,彼中之敬禮我國,至今不衰,亦諸臣之節,與有功焉,此固列聖朝培養之化,有以致之。先大王御極二十四年之間,凡在褒忠奬節之方,靡有餘憾,或親綴雲章以侑之,或許其祠院而享之,無後者俾立後,以存其祀,扶人紀樹風聲,於斯至矣。今我聖上繼述之道,亦惟在於培養扶植之政矣。上曰,立後者誰也?世綸曰,故忠臣朴箎無後,先朝命使旁支爲祀孫矣。上曰,魏主西河之戰,墜馬幾爲所擒,而陳建,以身捍蔽,身被數十創,可謂忠於其主矣。世綸曰,當其君危急之時,爲其臣者,豈可計其死生乎?上曰,下番陳之。渭達曰,劉湛陰遣人將殺殷景仁,宋主微聞而不能早斥,處置誠乖當矣。上曰,宋主遷護軍府於西掖門內,其事,何如?渭達曰,此宋主之無剛斷所致也。宋主非不知劉湛之奸,而不能卽決,俾作義康之上佐,釀成篡逆之禍,若使宋主,早爲之計,則豈至於此?視日早晩,惟恐不去,則旣知其不善之人矣。謀殺景仁,陰遣刺客,則亦聞其潛害之計矣。然而劉湛,晏處於義康之幕府,則宋主之無剛斷,從可知矣。易曰,用剛果合中道,書曰,惟克果斷。人君無剛果威斷之德,則雖有知人之明,而終不能進賢退邪,彰善癉惡,賢愚相混,禍亂生矣。宋主此事,足爲監戒之一端矣。伏願體念焉。上曰,參贊官陳之。好敏曰,今日自止,別無可陳之義矣。上曰,閣臣陳之。奭周曰,下番以宋主之有欠剛斷爲奏,其言儘好,而臣竊謂宋主之於此事,大失人君之體,不獨有欠,於剛斷而已。人君之職,莫大於進賢退不肖,而進退之際,必貴乎以大正至公之道,昭示一世,無或以纎毫私意,參錯其間,人君之以賢爲邪,以邪爲賢,害固大矣,而猶可望其一朝之或悟也。如或知其賢而不能進,知其邪而不能退,則其害反有甚於顚倒是非者,此郭公所以有善善惡惡之名,而不救於危亡也。上曰,知其邪而不能退者,固或有之,知其賢而不能用者,果何爲而然耶?奭周曰,此亦有許多病根,或〈有〉知其人之爲賢,言之爲是,而牽於私慾,憚於受過,終不能用者,又或有權臣所牽制,讒佞所蠱迷而不能用者。人主之於臣也,知其可用,則尊其位厚其祿用其言,明揚于百僚之上,知其不賢矣,則大者誅殛之,小者斥逐之,使一世之人,曉然知好惡之所在,斯乃公正之道也。若或陰用其言,而顯棄其身,或外加優禮,而內實疏忌,則堂陛之上,腹心之間,已不免於機穽之暗,設其與洞開重門之意,其亦遠甚矣。宋主於劉湛,始也視日早晩,慮其將去,終焉視日早晩,慮或不去,其心之厭苦如是,而其外之接遇,猶不改於初,於殷景仁,則密亟去來,影跡周密,莫窺其際,好惡之際,機穽如此,將何以爲人上乎?夫任之而不以光明正大之道,則所任者雖賢,而不免爲私寵,退之以不以光明正大之道,則所退者雖不肖,而不免爲陰謀,用舍之際,好惡之間,人主所宜深察。伏願體念焉。上曰,上番別兼,亦陳文義也。有恂曰,義康之專權,此實宋主之失矣。蓋人主之權,不可下移,若倒太阿之柄,則釀成無窮之禍,若使宋主,不假以權,則其禍豈至此極?此千古所當深戒處矣。上掩卷,命玉堂先退。文會曰,承史未退之前,閣臣先爲退出,事甚未安,推考,何如?上曰,依爲之。出擧條上命賤臣,捧入李敬臣疏。賤臣承命出,捧疏以入,文會授夾侍以進。上命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深四分。
藥房提調金勉柱,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于李文會曰,大臣·備局堂上引見。
傳于金宗善曰,在院承旨入侍。
傳于金會淵曰,召對爲之。
傳于李文會曰,坐直承旨入侍。
以大司諫曺允遂,持平黃明漢·尹致永牌不進罷職傳旨,傳于金會淵曰,推考傳旨捧入。
金宗善,以吏曹言啓曰,贈諡淸獻公南泰齊延諡,今月二十四日,定行於黃海道黃州牧云矣,敢啓。傳曰,知道。
金宗善,以禮曹言啓曰,來八月初四日景慕宮秋享大祭親行時,省牲·省記之節,依例以親臨磨鍊乎?敢稟。傳曰,以親臨磨鍊。
金會淵,以義禁府言啓曰,前掌令李敬臣,施以定配之典事,承傳啓下矣。李敬臣,慶尙道泗川縣定配,而以承傳內辭意具罪目,依例發遣府羅將,押送配所,何如?傳曰,允。
前掌令李敬臣疏曰,伏以聖母賓天,玄宮已閉,臣民普慟,益復如新。伏惟我殿下宅憂之中,聖德純孝,上格于天,天乃保佑,痘候萬安,天和遄復,擧國舞蹈,皆有望雲就日之思。然今日綱維不振,恬憘成俗,上有堯·舜之聖,下無堯·舜之澤,只是今世不講春秋之過也。春秋,乃聖人敎人爲人臣之法,卽尊君之書也。以人臣而不知爲人臣之法,則何以爲臣哉?臣之愚昧,必欲以一部春秋,事我殿下,曩於言地,請竄賊裕之疏曰,以我殿下之轉益悚然者,罪止削職,其可曰國有法乎?聖母不待廟稟,卽命竄之,蓋亦下燭賤臣尊君之意也。至今追思,感淚盈襟,其時吏書李書九,乃獨憤然曰,朝廷濫通遠人,乃不知國之老臣,至請竄配,乃世變也,老臣云者,尊其爲凶疏也。人或謂臣曰,彼之怒子若是,子將枳矣。臣猶不敢深信其說,又以尊我殿下之意,爲書大臣曰,廟堂任政,以諒陰時也。今諒陰已過,此其還政之期也。言乃無力,政久不還,又爲一書於李書九,以求臺銜曰,聖上之寶籌益長,聖母之閱理益熟,在廷之臣,豈不仰請我兩聖之摠攬庶政也?彼乃不答,及與相見則曰,故領相之功大矣,乃其不可還政之論也。藉靈不還之計的矣,而俄又聞之,果停臣名於臺望,如前日所聞,乃其積憾於賊裕之竄,激發於還政之論者。昔麟漢,沮戲我先王代理,乃其凶逆情節也。彼之枳塞還政之論者,與麟賊沮戲何間焉?未及數月,上果親政,又未半載,賊裕爲逆,彼之上不欲還政,下必欲黨裕者,作何心腸也?凡獄之易見者枝葉也,難見者根柢也。其所治之止於易見,則恐失根柢,裕之所以爲賊,以其沮撓大昏之計,此豈裕之所能獨辦者,愛惜老臣,媢疾遠人者,其非凶心明驗耶?凶疏裕也,而其所以發蹤者誰也?彼之凶心,國政則必不欲上還君父,乃傳襲麟賊之套也,大昏則必不欲遵承先王,乃相連賊裕之肚也。以人臣而有一於此,則已自伏法,如麟如裕,而況此兼之者乎?國家討逆,則稱慶頒赦,祖宗之典也。裕獄之後,乃獨無此意者,不得打破窩窟而然也。臣請平安前監司李書九,設鞫嚴問,究覈窩窟,大行天討,稱慶頒赦,一遵祖宗之典焉。臣抱此麟經,急於沐浴,以額叩關,已有日矣。伏乞聖明,哀其愚而憐其忠焉。臣無任云云。
今七月初十日辰時,上御熙政堂。大臣·備局堂上引見入侍時,右承旨李文會,假注書兪應煥,事變假注書李在嵩,別兼春秋徐有恂,記事官徐淇修,左議政徐邁修兼禮曹判書韓用龜,戶曹判書金達淳,刑曹判書徐榮輔,行護軍李得濟,吏曹參判朴宗慶,掌令具得魯,獻納奇學敬,副校理姜世綸,副修撰李渭達,以次進伏訖。邁修曰,日候蒸鬱,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮泄候,何如?上曰,泄候則少愈,而餘症尙爾靡寧矣。邁修曰,嘉順宮氣候,何如?上曰,一樣矣。上曰,次對爲之。邁修曰,諸道秋操取稟狀本,幾皆來到矣。詰戎之政,闕係甚重,而近因事故,停廢居多,戎政之疎虞,誠甚可悶。而見今三南,雨澤慳閟,豐歉未判,兩西·京畿,纔經支勅之後,使星又復絡續,俱難行操,至於東北,事當設行,而今年諸道,又値大比之科,其所爲弊,亦甚不些。此時役民,在所當念,今秋諸道三都水陸操合操·城操巡操·面操及巡歷·巡點,竝令停止,官鎭門聚點,則嚴飭道帥臣,毋循例奪,着意擧行,俾有實效,災傷覆審,校生考講,鄕騎士勸別武武學各樣都試,依例擧行事,一體分付,何如?上曰,依爲之。出擧條上敎曰,上注書同爲入侍。在嵩承命出傳,上注書李潞,趨入進伏。邁修曰,卽見京畿監司徐瀅修狀啓謄報,則以爲向來勅需穀二萬石劃給,實出朝家之聖德大惠,而惟是今番勅需,若以今番區劃取用,則當年耗條二千石,實有半不及之慮,雖以事面言之,廟堂草記,旣在勅行已過之後,則此爲前頭支勅之需,非過勅追勘之資。今年勅需所用,依癸亥年例,自常賑廳,全數會減事,請令廟堂稟處矣。癸亥勅需,本道無以拮据,自常賑廳,全數會減,則區劃穀未及設施之前,本道事勢,實與癸亥無異,依狀請施行,何如?上曰,依爲之。出擧條邁修曰,卽見京畿監司徐瀅修狀啓謄報,則以爲道內選武軍官等都試,每於秋巡時試取,自是定式,而今年春秋行部,因廟堂稟旨,竝姑停止,昨今兩年選武試取,待明春合設事,請令廟堂稟處矣。依所請施行之意,分付,何如?上曰,依爲之。出擧條邁修曰,開城留守兪漢謨上疏批旨內,有令廟堂稟處之命矣。取見其疏本,則以爲本府訓長,作爲分敎官一員,仕滿六十朔,則遷轉齋郞事,曾有定式,而每當大政,輒患窠窄,未易移遷,本府有分奉常寺,元無掌守之官,生進替直供享,事體未安,置主簿直長各一窠,本府敎官,仕滿三十朔,則遷轉分奉常寺直長,又滿三十朔,則陞移主簿,又滿三十朔,則自吏曹,移遷京司六品職,而每於仕滿之際,自本府文移吏曹,受敎旨下送事,定式施行云矣。其在慰悅故都,愼重祀典之道,合有變通之擧,依疏辭分付該曹,特爲許施,何如?上曰,依爲之。出擧條邁修曰,行知中樞府事趙鎭寬,行兵曹判書金思穆,竝備堂還差,金思穆關東句管,戶曹判書金達淳湖南句管,刑曹判書徐榮輔湖西句管,吏曹參判朴宗慶嶺南句管差下,工曹判書李翊模,漢城判尹李集斗,行都承旨李始源,可合參聞廟謨,竝備局堂上差下,使之察任,何如?上曰,依爲之。出擧條邁修曰,試期漸迫,試官尙未差出,遠道試邑,恐不無窘速之慮,政官牌招開政差出,使之各別擇差,萬一有不擇之弊,當該擬望政官,以誤薦律施行事,預爲嚴飭,何如?上曰,依爲之。出擧條仍命書傳敎曰,政官牌招開政。出榻敎邁修曰,今番都監牌將等別單,有依庚申年例施賞之命矣。庚申年,山陵都監牌將等,或有加資者,或有邊將承傳者,今亦當依此擧行,而頃伏見吏兵曹下批,一竝以加資施行者,有違於庚申已例,喉院銓曹,俱未免不察之失,當該承旨銓官竝推考,賞典判下已久,釐正與仍置間,經一稟處後,可以載錄於儀軌,故敢此仰達矣。上曰,旣已判下,置之,可也。出擧條邁修曰,別看役積城縣監丁遇泰,前後國役,勞勩最多,而今番內外都監,奔走效勞,尤爲茂著,至承相當職調用之命矣。雖未滿朔數,如有當窠,勿拘陞遷之意,分付銓曹,何如?上曰,依爲之。出擧條邁修曰,東萊事,待其按覈,可知事情之如何,而其往復要語,則敢此登徹矣。上曰,入之。邁修曰,小臣焚黃之行,今日當下直矣。上曰,何時上來乎?邁修曰,省掃往還,似費八九日矣。上曰,目下有東萊事,焚黃後卽爲上來,可也。邁修曰,小臣每有區區切憫之情,而未及仰達矣。小臣年紀未甚衰之時,已有風痰之疾,年前以此症,幾至危境,今亦纔經暑濕,諸症添苦,淹淹殘喘,如日下山。醫云服藥且飮江水,庶得其效,故臣方乞數月之暇,以飮江水,任便調養,則或不至於顚仆,故敢此陳懇矣。上曰,所懇過矣。焚黃後速爲上來也。上曰,大臣就座,諸宰奏事。用龜曰,寧陵來龍過峽汰落處補土之役,依丙午年例,令驪州牧使監董事,覆啓蒙允矣。丙午年,本陵靑龍沙汰補築時,以該牧使,差下補土堂上,今亦依此例差下之意,分付銓曹,何如?上曰,依爲之。出擧條用龜曰,因開城留守兪漢謨上疏,麗太祖陵祭閣設椅一款,有令臣曹稟處之命矣,昔在丙辰,春秋降香,薦以芬苾,肇擧曠典,其時有司之臣,只設床卓於祭閣者,豈是闕典哉?麻田崇義殿,慶州崇德殿,以有位版,故雖設神榻椅子,至於陵閣,則事面與殿有異,守臣疏請設椅事,置之,何如?上曰,依爲之。出擧條達淳曰,年分事目,非久當爲磨鍊,而敬差官不爲差送,專委道臣,已成近例,今年亦依例爲之乎?不可不一番經稟,故敢此仰達矣。上曰,依前例爲之,可也。出擧條榮輔曰,罪人李慶郁,纔已捧結案以入矣。臣曹則只依律文擧行,故一從大明律詐傳詔旨條,以斬待時論,而慶郁所犯情節,至凶絶悖,有不可晷刻容貸,待時之律,勢將拖至歲末,啓覆施行,如是之際,自致遲緩。臣意則出付軍門,施以梟示之律,然後國綱可振,下詢大臣處之,何如?上曰,大臣之意,何如?邁修曰,李慶郁事,誠是曾所未聞之變怪,前後掖隷嚴束之處分,果何如?此輩雖微賤,跡廁禁近,亦豈有不知之理,而爲此窮凶絶悖之事,究厥情狀,不可以待時律施行,秋判所奏出付軍門,不待時梟示云者,誠爲肅紀綱戢獰頑之道矣。上曰,已諭於啓目之批矣。出擧條上曰,安慶民,則認以下敎,卽其罪也,而亦何足深治乎?定配過矣。榮輔曰,輕信其窮凶絶悖之言者,儘是全沒知覺底人,而情債,卽謬例也。旣露之後,此亦不可無罪,故臣將以徒年律擬入矣。榮輔曰,勅行到灣之夜,副勅以銀子五十兩見失爲言,而勅行臨發,未及覈得,欲以他銀,無一言充給,則亦關後弊,故翌朝以雖未覈實,而以不善擧行之罪,徵出馬夫爲辭,而以他銀給之矣。本事姑未知罪在誰某,故不得狀聞,付之道臣,俾爲詳覈,而今旣登筵故敢達矣。上曰,諸宰就座,三司進前。得魯等曰,今日卽國忌正日,故合啓,以所懷替奏矣。鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉。當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則出置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律。臣等謂鄭致達妻,亟令王府,快正典刑,宜矣。上曰,不允。得魯等曰,噫嘻痛矣。朴宗岳之罪,可勝誅哉?其亦凶且慘矣,性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議允矣。幸蒙先大王特施曠蕩,偏加拂拭之恩,纔起廢蟄,擢置三司之列,隕結之圖,宜倍他人,而翶翔廊廟,無一報效,不悛舊習,回戀宿處,與樂任輩失志怨國之類,暗通聲氣,日夜綢繆。至於壬子夏一疏,而包藏之腸肚彰露,而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩。至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激。當此明大義嚴懲討之日,不可以職是大官,已爲身故,有所容貸。臣等謂故判府事朴宗岳,爲先施以追奪官爵之典,宜矣。上曰,不允。得魯等曰,噫嘻痛矣。金憙之罪,可勝誅哉。性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義用之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未遂志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論,臣等謂故領府事金憙,施以追削官爵之典,宜矣。上曰,不允。得魯等曰,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕。而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國共憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀而只誅其身,王章已失,輿憤未洩,其陰凶情節,其弟萬無不知之理。臣等謂遲晩後物故罪人啓能,亟施孥籍,趾賊等凶種,快施邦刑,獻遂,設鞫得情,宜矣。上曰,不允。得魯等曰,噫嘻痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪。而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。臣等謂夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑,宜矣。上曰,不允。得魯等曰,噫嘻痛矣。明謙之凶謀逆節,實爲亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。而況渠以下五六字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討快行,而誅殛之典,止及其身,收孥之律,尙未擧行,揆以獄體,不免疏虞,以謙以逆復之子,傳襲其父之凶圖,以下六七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。逆宇以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下六七字刀削與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?臣等謂明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法,宜矣。上曰,不允。得魯等曰,噫嘻痛矣。亂逆之變,從古何限,而豈有若今番嶺啓中諸賊之窮凶極惡哉?嗚呼,今日此何時也?皇天降割,臣民無祿,奄遭此天崩地坼之痛,大小中外,唯有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魁之刑先滅,雖不及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻甥,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂。凡諸此賊,雖或有首從之別,而其在誅亂根重獄體之道,不可自外勘斷而止。臣等謂時夏·時鼎·時楫·金樂敎等,亟令王府,設鞫嚴覈,快正邦刑。時景·時昱,竝施孥籍之律,玄慶,督期詗捕,嚴鞫得情,依律處斷,宜矣。上曰,不允。得魯等曰,噫嘻痛矣。金履翼通天之罪,可勝誅哉?惟我先大王所秉執之大義理,昭如日星,嚴如鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁畫之,則其所設試排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲歧貳淸議,戕害善類而後已。其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛庠相關,脈絡貫通之狀,明若觀火。可·發之凶言凶書,卽是載籍以來所未有者,則兩賊伏法之後,尤何可置而不問乎?臣等謂金甲島荐棘罪人履翼,亟令王府,設鞫嚴問,快正邦刑,宜矣。上曰,不允。得魯等曰,噫,從古權奸之壞亂世道,禍人家國者何限,而豈有如徐有隣之至妖極凶者哉?唯彼凶徒之干犯於某年大義理者,一轉再轉,至于六七轉,脈絡貫通,腸肚結連。而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩。而以我先大王聖德大度,包荒拂拭,節次推遷,視同無故,則生死肉骨之恩,於渠,何如?而乃敢反懷疑懼,潛售掉脫之計,晝宵揣磨,無所不至。而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯某年以來源頭凶逆,閃弄手勢,挺身報讎之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚。逮夫壬子之間,交結異類,面諛背毁,無所不極。至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏,何幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸。臣等謂慶興府物故罪人有隣諸子,亟施散配之典,宜矣。上曰,不允。得魯等曰,噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讎視士類,角勝於淸議,與乙丙以來群不逞之徒,一串貫來之心腸,昭昭莫掩。唯我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之沈重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問。臣等謂古今島荐棘罪人履載,亟令王府,設鞫嚴問,期於得情,宜矣。上曰,不允。得魯等曰,噫嘻痛矣。亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學,異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿情益激,臣等謂物故罪人在學,爲先施以追奪官爵之典,追削罪人頤之·在文,爲先竝施追奪官爵之典,宜矣。上曰,不允。得魯等曰,嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪。而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊,擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗模糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕。臣等謂故判書徐有防,亟施追奪官爵之典,宜矣。上曰,不允。得魯等曰,噫嘻痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,唯我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁折,大聖人則哲之明,凡在臣隣,孰不欽仰?而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣,逮當昨夏崩坼之變,大小哀遑,罔知所爲。渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,誇張氣焰,大開賂門,親黨家客,口厭四方之贈遺,僕隷賤流,動藉官掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之汹汹不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不能不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱子所謂自朝至暮,自頭至足,無非罪惡者,渠亦人耳。持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,至以下一行刀削天下之惡,始若殊途,終必同歸。況渠之於逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁。二則行恁,何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩。而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂快洩,到今次第應行之律,不可以誅及其身而止。臣等謂賜死罪人行恁諸子應坐之類,亟令王府,依律擧行,無俾易種焉,宜矣。上曰,不允。以下十一行刀削上曰,不允。得魯等曰,噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,以脅持,以判決云者,卽是适·璉之餘套,而麟·亮之後身也,賴天之靈,旋加許殛,而向使其計得遂,則白蓮黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,姜胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?臣等謂物故罪人家煥·哲身,正法罪人承薰·樂敏,施以孥籍之典,宜矣。上曰,不允。得魯等曰,噫嘻痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,樂院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸華一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?臣等謂物故罪人國榮,亟施孥籍之典宜矣。上曰,不允。得魯等曰,噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉,臣等謂物故罪人時偉諸子,亟施散配之典,宜矣。上曰,不允。得魯等曰,噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶。至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之制,大有異焉。不可援用尙魯追施之律,臣等謂物故罪人裕,亟施孥戮之典,宜矣。上曰,不允。得魯等曰,噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆。或曰,到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑,又當如何?臣等謂知情不告罪人魯賢,亟施孥籍之典,宜矣。上曰,不允。得魯等曰,噫嘻,在民手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰,大婚不成則好矣,或曰,喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,臣等謂知情不告罪人在民,亟施孥籍之典,宜矣。上曰,不允。得魯等曰,噫嘻痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,華爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷綱打之計,倡爲憯毒之擧,昂然自處以窠主巨魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之餘憤,到今益切,次第應行之律,不可以身故,有所容貸。臣等謂物故罪人履猷諸子,亟施散配之典,宜矣。上曰,不允。得魯等曰,噫嘻痛矣。人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明。卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶憯之劇逆大憝也。以渠負犯,生出獄門,寔出十世宥之聖意,則渠若一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕,金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰,蒙騃賤類,旣是親密之傔屬,亦係鞫獄之干連,亦不宜全然放釋,臣等謂安置罪人李晦祥·尹致行,島配罪人金宇光,竝令王府,更加嚴鞫,快正典刑。放釋罪人權思穆·金千孫,亟施絶島安置之典,宜矣。上曰,不允。得魯等曰,噫嘻痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰,受誣於舟梁之大慶,有若眞有誣逼者然。又引故相之對揚,有若不爲辯明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無彊之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸?至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可快伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,快斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩,臣等謂楸子島減死安置罪人在敏,亟令王府,還爲拿來,嚴鞫得情,快正典刑,宜矣。上曰,不允。文會曰,掌令具得魯,獻納奇學敬,合所懷仰奏之際,誤讀罪人名字,推考,何如?上曰,依爲之。出擧條得魯等曰,臣等姿性庸愚,見識鹵莽,其於淸朝耳目之任,豈有言議風裁之毫分近似,而向來除旨,或降於守令署經之時,或下於玉署持被之日,怵畏義分,章遑出肅。迺者賓對有命,又不敢無端逡巡,冒沒登筵,有愧私心,一傳故紙,做錯非細,至有承宣請推之擧,臣誠慙忸,靡所容措。以此情踪,何敢晏然於臺次乎?請命遞斥臣等之職。上曰,勿辭,亦勿退待。出擧條文會曰,掌令具得魯,獻納奇學敬,避嫌聯陳之際,有所做錯,更爲推考,何如?上曰,依爲之。出擧條得魯等曰,臣等骳骫湔劣,動輒隨尤,避嫌之際,誤漏一字,荐被承宣請推之擧,昏憒之失,益無所逃,以此情踪,何敢晏然於臺次乎?請命遞斥臣等之職。上曰,勿辭,亦勿退待。出擧條得魯曰,府啓以國忌正日姑停矣。學敬曰,院啓以國忌正日姑停矣。得魯曰,生民休戚,專係於法司,其爲職也,不輕而重,非比他司矣。蓋民生有欲,無法乃亂,故京兆焉以掌之,秋曹焉以治之,小而息爭訟而平之,大而刑暴亂而禁之,有枉必直,有冤必伸,毋使一夫一婦,不獲其所,朝家所以爲斯民也,至矣盡矣。然而吏胥數百,無他生業,專以舞文浚民,爲其家計,爲官長者,雖能賢於律己,嚴於束濕,猶有俯仰投間之巧,況且近日,多不擇人,往往官反貨來之訾,汨亂於其中,是非相蒙,曲直相反,無劑之債,或聽期外之訟,不簡之辭,濫施科外之刑,是豈聖世之所宜有者乎?於是乎吏緣爲奸,無復顧忌,其所以舞弄侵漁者,不一其狀,如是而民何所措其手足哉?臣謂刑曹·京兆堂上郞廳,令銓曹,極擇久任,以爲平庶獄而恤民生之地焉,宜矣。上曰,依所懷爲之。出擧條得魯曰,先王之世,三年耕必有一年之蓄,積之三十年,則有十年之蓄,故上用足而民不困,飢饉水旱,不足以爲虞也。臣聞戶部一年收捧,不支一年經用,騎曹則支放無路,員役朔布,亦不得下云。財貨匱乏,府庫空虛,至於如此,而繁文日增,虛費日多,國家將何所恃何所資而爲治爲安哉?萬一有水旱之憂,盜賊之變,則不知計將安出,思之凜然以寒心矣。古昔經邦者,必曰豐財,豐財者非求財而益之也。去事之所以害財者而已。所謂害財者,卽冗吏冗兵冗費,臣未知何寺有冗吏,何營有冗兵,何事爲冗費,可從減省,可以釐革,而近日吏隷之加出,亦一巨弊也。各衙門,多則累十,小亦七八,以一騎曹言之,每年耗費,至過六千,移差者初不陞實,額外者增出名色,一切循私,無復顧惜,寧有如許事體,昔在先朝,以加出事,飭敎,何如?而五六年間,又復依舊,如是則金石關和,將爲虛文其弊將使法令不伸於下,而紀綱不振於上,不徒經費一事而已。近有廟堂之申飭自別,未知各司之如何擧行,而若不嚴立科條,難保永革其弊,臣謂移差者,隨闕陞實,非移差者,一竝査汰,如或復踵前習,則當該堂上,施以制書有違之律,宜矣。上曰,依所懷爲之。出擧條得魯曰,臣之待罪評事也,聞關北海夫,困於進上浮費,將至流散之境云。故取見列邑文書,如大口進上十八尾,則封餘亦十八尾,紅蛤進上三斗,則封餘亦三斗,魚物各種,無不皆然。富寧一小邑也。別進上代納錢,至爲三百餘兩,到界進上,則至過千餘兩,如是而蔀屋貧民,何以遂其生乎?此非近日創開之弊,而卽是庚申以後襲謬者,若不及今矯革,將使北民,散而之四,思之豈不凜然哉?臣謂令廟堂,申飭道臣,封餘謬例,一竝革罷,此外如別卜定之類,或有過濫者,亦另加減省,使遐土殘民,得以支保,宜矣。上曰,聞甚駭然,前後道臣,捧現告越俸三等,令廟堂措辭行會,各別申飭,俾有實效,可也。出擧條學敬曰,古人曰,國有三空,朝廷空·倉廩空·田野空,今之朝廷,多有人物,不可謂空也。惟倉廩盡空,三南被旱災,未免凶荒,然豈至於殺年乎?日後若逢大殺年,或連歲飢饉,則億兆生民,以今倉穀,實無捄活之道,惟我江都·南漢,特是國家設險守國之地也。於此聚積百萬精米,半留半分,除耗改色,而廟堂商議,推移錢貨貿米,以置山城。又於近邑還米,移置此中,若當飢年,則可以活畿內窮民,亦當爲陰雨之戒,各道山城,皆用此制,則百萬生靈,豈不均蒙惠澤乎?臣願待豐貿米,以備不虞,宜矣。上曰,依所懷爲之。出擧條文會曰,獻納奇學敬,奏達之語,有違格例,推考,何如?上曰,依爲之。出擧條學敬曰,近年科弊滋甚,試官以私情爲例規,爲士者以寅緣曲逕爲長技,科場淆亂,莫可捄正,雖有朝家之嚴飭,而皆歸於空言,何益之有哉?今世豈無英秀之士,而皆誤於科文,不知學問之實工,所以世無良材,朝乏正士,識者之憂歎極矣。預爲立法,則多士何敢犯罪乎?臣願行唐朝面試之制,以革科弊,宜矣。上曰,令禮曹稟處。出擧條邁修曰,面試固是釐正科弊之良策也。英廟朝,蓋嘗試之,而旋復寢而不行矣。然若設先甲之令,則士子自當肄習,而其故犯者,又何足恤乎?至於小學講,則行之數十年,人皆將講誦一部小學矣。其爲裨補風敎,當如何哉?然而近來照訖講,未得其效,甚至於多得空名帖於外邑,以爲隨從輩冒入場屋之資,士習渝敗,誠爲寒心。苟有以矯捄而更張之,則豈不幸乎?榮輔曰,安慶民,以定配次律擬入乎?上可之。文會曰,今日賓對,備局堂上李仁秀,旣書進字於入啓座目,而今乃謂有身病,不爲入參,特敎申飭之下,事體未安,推考,何如?上曰,有何故而不入來乎?邁修曰,此武將,每以實病難强之狀言於臣,而臣未及仰達矣。上命文會,讀奏公事訖,命書判付。仍命退,諸臣以次退出。
乙丑七月初十日未時,上御誠正閣。在院承旨入侍時,左承旨金宗善,右承旨李文會,左副承旨李好敏,右副承旨金會淵,假注書兪應煥,別兼春秋徐有恂,記事官徐淇修,直閣洪奭周,以次進伏訖。宗善曰,在院承旨入侍時,上下注書俱爲入侍例也。今日座目單子,只書下注書,已爲入啓,臣之矇然捧入,不勝惶悚,而不爲詣閤之上注書及誤書座目之下注書,竝推考,何如?上曰,依爲之。出擧條上命文會,讀奏前掌令李敬臣疏。命書傳敎曰,昨因院啓,知其抱疏闕外,而遠人也,故使之許捧矣。見其疏辭,依舊鳴吠,年前處分之後,猶不懲畏。又有此駭悖之擧,前掌令李敬臣,施以定配之典。又命宗善書傳敎曰,狀啓事體,本是嚴重,而問情去來,事係時急,則今見全羅兵使漂人問情狀啓,去月二十九日封發,十餘日今始來呈,事甚稽滯,當該帥臣,從重推考,沿路撥屬自本道科治。文會曰,臣卽見統營今秋水操設行狀啓,封發十日,今始來到,事之稽忽,比前尤甚,當該帥臣,不可無警,推考,何如?上曰,依爲之。出擧條又命文會,讀奏公事判付訖。命賤臣,出頒李敬臣定配傳敎。仍命上注書入侍。賤臣承命出傳,上注書李潞,趨入進伏。宗善曰,假注書兪應煥,曲拜之際,有違格例,推考,何如?上曰,依爲之。出擧條仍敎曰,廳注書先退,次對筵說書入,可也。又命宗善·好敏先退。仍敎曰,召對爲之。參贊官,以右副承旨爲之。潞承命出傳,侍讀官金相休持綱目第三十二卷,檢討官李渭達持綱目第三十二卷,假注書李潞持綱目第三十二卷,又持參贊官直閣·上下番·記事官各所讀綱目第三十二卷,以次進伏訖。上開卷命讀之。相休讀,自西域九國,止燕日蹙。上曰,上番讀之。渭達讀,自楊㟭復勸,止詔從之。上曰,參贊官讀之。會淵讀,自宋元嘉,止魏不絶。上曰,閣臣讀之。奭周讀,自夏魏伐,止刀止之。上曰,注書讀之。潞讀,自故燕王,止乃止。上曰,上番讀之。有恂讀,自秋七月,止賞將士。上曰,下番讀之。淇修讀,自不將終,止寇其邊。上曰,文義陳之。相休曰,酒之爲害,非特糜穀而已。凡毆鬪傷人,浮浪破産,皆由於麯蘖之弊,宋因楊州大水,權設酒禁,此亦救荒之良策也。今三南告歉,來頭賑濟,宜速講究,若嚴設酒禁,不至妄費,則大有所益矣。上曰,下番陳之。渭達曰,丹楊尹蕭摹之諫佛,請禁鑄像造塔者誠是矣。蓋異端之害於吾道,已無可言,而糜財傷民,莫甚於佛,故列聖朝崇儒敎闢異端之政,靡不用極,而所在佛宇禪塔之類,其來已久,有難一朝毁撤,而從今以往,若新有營造,嚴加禁防,庶有一分之效矣。上曰,參贊官陳之。會淵曰,玉堂所奏甚好,臣別無更陳之義矣。上曰,閣臣陳之。奭周曰,今日自止,無可陳之義矣。上曰,道濟終及於禍,其人蓋何如也?相休曰,道濟誠有將才,死亦冤矣。然觀其脫幘投地,怒目如炬,其不恭如此,實不可論以純臣,此其所以不免於禍也。上掩卷,仍命退,諸臣以次退出。
今七月初十日申時,上御誠正閣。坐直承旨入侍時,右承旨李文會,假注書兪應煥,記注官鄭宗顯,記事官徐淇修,以次進伏訖。上命文會,讀奏公事,仍命書判付。文會曰,擧條書入之際,有所誤書,臣之矇然捧納,不勝惶悚,而當該假注書,不可無警,推考,何如?上曰,依爲之。出擧條上敎曰,明日朝上食當親行,該房知悉。出榻敎仍命退,承史諸臣,以次退出。
上在昌德宮。停常參·經筵。
自辰時至人定,灑雨下雨,測雨器水深三分。自人定至十二日開東,灑雨下雨,測雨器水深三寸八分。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,在院承旨持公事入侍。
吏曹口傳政事,檢閱鄭觀綏單付。
傳于李好敏曰,坐直承旨入侍。
傳于李文會曰,召對爲之。
承旨前望單子入之,趙得永落點。
兵曹口傳政事,以李渭達爲北評事。
傳于李文會曰,同副承旨批下,卽爲牌招,違牌勿爲呼望。
李文會啓曰,禁中各所監門守直,法意至嚴,而今日局出身之闕直,守門將之擅離,揆以紀綱,萬萬駭然。兵曹摠府之未及照察,不能檢飭之失,在所難免,當該入直堂上,竝從重推考,何如?傳曰,允。
金會淵啓曰,行大司憲李直輔,執義宋稚圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
李好敏,以吏曹言啓曰,今此宗廟望祭大祝,前通禮安廷善塡差,而時無職名,令該曹口傳付軍職,何如?傳曰,允。
兵曹口傳政事,副司果安廷善單付。
李文會,以兵曹言啓曰,禁軍別將李光益,素患伏暑,近添泄痢,時月之內,無望供職,呈狀乞遞,實病旣如此,領軍之任,不可暫曠,今姑改差,何如?傳曰,允。
兵曹,以李溏爲禁軍別將。
兵曹,以徐英輔爲都監中軍。
李文會,以兵曹言啓曰,本曹佐郞金愚淳,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以兵曹言啓曰,今七月十一日,武臣賓廳武經講書日次,而中日相値,不得爲之之意,敢啓。傳曰,知道。
李文會,以訓鍊都監言啓曰,本局把摠趙運永,身病猝重,勢難察任,改差,何如?傳曰,允。
同副承旨趙得永疏曰,伏以慈馭上賓,因封奄過,虞卒已畢,月朔又改。伏惟聖慕皇皇,益復如新,幸賴皇穹默佑,景運重回,聖候康復,縟儀追成,斯誠吾東方四百年稀覯之慶,觀欣蹈舞,率普同情。仍伏念臣,獲戾神明,貽禍所怙,一縷不絶,三霜遽闋,慟冤崩迫,有靦面目,不意仁天雨露,隕及荒谷,騎省·銀臺,除旨聯翩,苫塊餘喘,何以得此?怵然悚然,惝怳冥迷,若將攀誥趨告,如疇昔之爲,而臣父不在,只自號叫靡訴,不覺聲淚之俱盡而已。噫,窮人之情,隨事易感,鮮民之生,觸境增悲,舊銜重叨,新愴冞切,臣本庸愚,猥蒙殊知,歷揚華顯,涯分已踰,而跡旣孤孑,命亦奇薄,動輒顚躓,自陷大僇,儻微我殿下至仁至明之德,則何以保有身家也哉?過福之災,臣固自憂,而臣父憂臣,有甚於臣,形於言者屢矣。顧臣不孝無狀,非徒不能解親心之憂,重以貽戚增懼,蹙蹙度日,臣非木石,每一追思,未嘗不失聲而摧咽也。況臣區區素願,不過是祿仕之計,而出入從班,殆二十年,未效一日之養,遽抱千古之恨,悠悠天地,此何人斯?風樹不止,至哀在心,秋柳先衰,奇疾纏髓,一息僅存,萬念都冷,臣雖欲抑痛貪榮,揚揚彈冠,其於人理之所不忍,孱力之所不逮,何哉?苟非然者,孤露餘生,其所仰恃而爲命者,惟君父是已,逖違軒陛,犬馬戀切,安敢不顚倒趨承,以遂一覲之誠,而情私悲苦,蠢動無由,玆敢冒陳哀懇,仰瀆崇嚴。伏乞聖明,俯垂矜諒,亟遞臣所帶之職,以安賤分,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
今七月十一日辰時,上詣孝安殿,朝上食親行入侍時,右承旨李文會,左副承旨李好敏,右副承旨金會淵,假注書李潞·兪應煥,記事官白致樂·徐淇修,檢校直提學徐榮輔,直閣洪奭周,待敎朴宗薰,以次侍立。時至,通禮跪啓請行禮,上具衰服,由齋殿出殿門,詣中排設廳視膳,仍詣版位。引儀唱俯伏哭,上俯伏哭。引儀唱止哭興四拜興平身,上止哭興四拜興平身。陳設訖,上詣神位前。通禮啓三上香,好敏奉香,文會奉爐,三上香訖。通禮啓請執盞獻盞,文會進盞,好敏奠盞訖,上還復位。引儀唱俯伏哭,上俯伏哭。引儀唱止哭,上止哭。通禮導上還御齋殿,仍還內,諸臣以次退出。
今七月十一日辰時,上御誠正閣。在院承旨持公事入侍時,右承旨李文會,左副承旨李好敏,右副承旨金會淵,假注書李潞·兪應煥,記事官白致樂·徐淇修,直閣洪奭周,以次進伏訖。上曰,坐直承旨,誰也?文會曰,左副承旨·右副承旨也。上曰,右承旨·左副承旨坐直,可也。文會曰,翰林被選人,間一朔付職例也,而若値上下番不備之時,則勿拘付職,故先朝庚戌年,翰林李重蓮提稟,而洪羲臣付職矣。上曰,下番詳細奏達,可也。淇修曰,翰林被選人,間月付職,雖是常例,而如値上下番不備之時,因上番之提稟,不拘此規,循次連付,多有已例矣。別兼春秋徐有恂,纔已受由下鄕,左右史不備,被選中當次人鄭觀綏,不待月限,令該曹口傳付軍職,牌招入直,何如?上曰,依爲之。出擧條仍命書傳敎曰,翰林被選人鄭觀綏,令該曹口傳付軍職,牌招入直。出榻敎淇修曰,時政記纂修事緊,被選人鄭觀綏付職後,使之署前行公,何如?上曰,依爲之。出擧條仍命書傳敎曰,翰林被選人鄭觀綏,付職後署前行公。出榻敎上曰,都承旨何時當上來乎?好敏曰,有病不得跨馬云矣。上曰,調理卽爲上來,可也。上命文會,讀奏公事訖,命書判付。仍命退,承史諸臣,以次退出。
今七月十一日申時,上御誠正閣。坐直承旨入侍時,右承旨李文會,左副承旨李好敏,假注書兪應煥,記事官徐淇修·鄭觀綏,以次進伏訖。上曰,有留院公事乎?文會曰,有平安監司李勉兢上疏到院矣。上曰,以何事上疏乎?文會曰,以李敬臣疏中停望事引嫌矣。上命文會,讀奏公事,仍命書判付。好敏曰,寧陵丁字閣珠簾修改告由祭文,已爲啓下,而來龍汰落處補築時告由祭文,亦當啓下矣。兩告由,皆以秋夕節享兼行,則前日啓下祭文,令藝文館洗草,更以兩告由兼行之意,使之措辭製進,何如?上曰,依爲之。出擧條上命書傳敎曰,奉命在外承旨許遞,前望單子入之,待下批牌招察任。又命書傳敎曰,北評事有闕之,代以在京無故人,令該曹口傳差出。又敎曰,召對爲之。賤臣承命出傳,侍讀官金相休持綱目第三十二卷,檢討官李渭達持綱目第三十二卷,直閣洪奭周持綱目第三十二卷,賤臣持綱目第三十二卷,又持參贊官·上下番·記事官各所讀綱目第三十二卷,以次進伏。上開卷命讀之。相休讀,自宋元嘉十四年,止招撫九國。上曰,下番讀之。渭達讀,自琬等至烏孫,止朝貢不絶。上曰,參贊官讀之。文會讀,自涼遣子入侍,止遷居酒泉。上曰,閣臣讀之。奭周讀,自頃之李氏,止魏主乃止,上曰,注書讀之,賤臣讀,自宋元嘉十五年,止子孫十餘人。上曰,上番讀之。淇修讀,自秋七月,止聚徒敎授。上曰,下番讀之。觀綏讀,自宋主雅好藝文,止守上邽。上曰,文義陳之。相休曰,宋主立四學,夫學者,所以明道也。奏未畢,上曰,南朝固循名不務實矣,然而宋主,立四學而崇文敎者,以外面觀之,宋似勝於魏,而向筵閣臣儒臣中,有言宋不如魏者是誰也?奭周曰,此臣之所仰奏也。相休曰,夫道旣無二,則學豈有四?其所謂學者,可知其雜而不正矣。然而宋主,亦不可謂之不好學矣。數幸雷次宗學館,令次宗巾褠侍講,巾褠者,是人士交際之服也,而以此侍講,則其簡其禮貌,虛心求益之實,可見矣。且閭閻之內,講誦相聞,士敦操尙,鄕恥輕薄,江左風俗,於斯爲美,至於言政治者,皆稱元嘉,則其好學之效,不可誣矣。上曰,史官所以記載者,有過於實者歟?相休曰,宗終始中華之國也,故雖以外面文物言之,臣則以爲勝於魏矣。上曰,以此段言之,宋似勝於魏矣。奭周曰,以儀文邊言之,南朝固爲大勝,而事功之實,則反讓於北朝矣。上曰,下番陳之。渭達曰,宋主勤於爲政,夫人主爲治之要,不外乎勤之一字矣。上曰,以此段所記載者觀之,雖文·景之治,不過如此,此豈非溢美之言乎?渭達曰,宋之爲治,必稱元嘉,則亦勤於爲政之效也。上曰,六朞者,是六年耶?渭達曰,然矣,夫鷄鳴而起,孶孶爲善,舜之勤也,苟日新日日新又日新,湯之勤也,日中昃不遑暇食,文王之勤也,人主苟能克勤,則雖堯·舜之治,亦不難致,故日與賢士大夫,講究堯·舜之心法,討論堯·舜之治道,是臣之所區區仰望於殿下者也。上曰,參贊官陳之。文會曰,上下番已陳之,臣則別無可達之文義矣。上曰,閣臣陳之。奭周曰,南渡以後,元嘉之治,當爲第一,其曰,仁厚恭儉,勤於爲政,守法而不峻,容物而不弛者,固所以致治之本,而其中百官,久於其職,守宰以六朞爲斷者,雖似一事之微,而實爲治道之要,夫人主之治天下也,不能獨治,必也設官分職,九州之大,兆民之衆,各有司牧之吏,以分撫字之任,任之而不得其人,固不可以爲治,雖得其人,而不能久任,亦無以責成,如子産之爲相,卓茂之治民,歐陽脩之知貢擧,可謂得其人矣。子産爲相一年,國人歌之曰,孰殺子産?吾其與之,及三年而政成,民安其敎,乃歌曰,子産而死,誰其繼之?卓茂爲密令,始到縣,人皆笑之,至欲以他令攝事,三年而政化大行,民無不悅服,歐陽脩知貢擧,訾謗紛紜,甚至於投以瓦礫,及其任之不疑,至再至三,然後文體丕變,以致嘉祐之多士,假使三子者,於其遭謗之始,或斥或罷,而不復究其用,則亦何以展布其能,而成就其功耶,而況下於此者乎?雖中材以下,居之旣久,閱之旣熟,則其慮事也必精,其做事也必當,如其不久而遷之,則爲守宰者,視官職如傳舍,爲吏民者,亦視以五日京兆,不復有親上死長之心矣。至於遞代之際,迎送之費,其爲生民切骨之瘼者,尤有甚焉,六朞爲斷,卽我朝六年瓜限之制也。若其中貪饕不法,疲軟不勝不可以一日留者,則固有道臣以黜陟之,繡衣以廉察之,自當隨現隨黜,而中材以下,優游寬假,以責成效,毋以細故,輕加遷代,是固國家之良法美制也。近來外邑,遞易太頻,民受其弊,而至於文官守令,以十五朔爲限,夫用人之法,固有內重外輕之別,如有一時暫出,不可允離近列者,則朝廷用捨之際,自當有權衡,若立爲科條,限其歲月,人人而必使之毋踰此限,則當其稍熟之日,便是去官之期,官何以有所施設,而民何以知所敬憚乎?在昔先朝,常以數遞之邑,錄爲便覽,置諸左右,政望點下之際,必加考閱,此臣之所嘗仰覩者也。伏願殿下,仰遵成憲,必以久任,爲一定之規,亦另飭銓曹,毋輕遷代,俾有及民之實效焉。上曰,何尙之諸人,與魏之盧玄等,何如?相休曰,何尙之本末,未及詳考,而何承天,則以禮學,名於世者也。奭周曰,何尙之旣退而復戀榮祿,遭難而不能守節,其人不足道矣。上曰,何承天·謝元,何如人也?奭周曰,謝元則別無表見之事跡,而何承天,以曆數之學著稱矣,大抵江左人物,風流談論,雖有可見,而論其實用,不及北朝矣。相休曰,江左人物,皆不及於魏之高允矣。上掩卷,命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深一寸九分。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于金宗善曰,在院承旨持公事入侍。
傳于趙得永曰,召對爲之。
金會淵啓曰,行大司憲李直輔,執義宋稚圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
李文會,以兵曹言啓曰,闕內入直,所重何如,而永肅門局出身朴萬興,夕食代出去,未及門限,以致闕直,通化門守門將南履衡,守門重地,擅離直所,致勤下敎之荐下,臣之常時不能檢飭之罪,不勝惶恐,而當該局別將及守門將南履衡,今該府,拿問處之,局出身朴萬興,亦令該營,嚴棍懲勵,何如?傳曰,允。局出身本皆篤老者,若年爲七十內外,則不可施嚴棍,限一朔代以罰番,決棍則安徐,可也。
以鄭潤弼·南履衡拿處傳旨,傳于金會淵曰,分揀。
李文會,以都摠府言啓曰,今十五日孝安殿望祭親行時,侍衛寶劍,當爲備員,而都摠管曺允大未肅拜,徐榮輔呈辭受由,副摠管閔耆顯差祭,朴基豐·白師誾·金在昌,俱有身病,一員未差,將不得備員,合有變通之道。令政院,稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。竝許遞,令該曹,口傳差出。
兵曹口傳政事,以趙尙鎭·金達淳爲都摠管,洪義謨·李肇源·金履度·申大謙·鄭觀采爲副摠管,都摠管單洪義謨。
李文會,以訓鍊都監言啓曰,永肅門闕直,局出身朴萬興論罪事,兵曹草記批旨內允,局出身,本皆篤老者,若年爲七十內外,則不可施嚴棍,限一朔代以罰番,決棍則安徐可也事,命下矣。朴萬興,今爲七十八歲,故決棍安徐,罰番一朔之意,敢啓。傳曰,知道。十日後更稟,可也。
兼禮曹判書韓用龜疏曰,伏以天下之惡,莫過於亂逆,懲討未行,則沬血而飮泣,王章快伸,則忭手而稱慶,此乃秉彝之所同得也。噫嘻,昨年逆獄,往牒所無,舊逆纔討,新逆復踵,自春徂秋,獄事始竟,擧國臣民,敦不痛亂逆之層生?幸天討之亟行,而至若告廟頒赦之必侍撤鞫,卽亦國朝已行之例也。乃於九月獄畢之日,遂自臣曹,有按例之請,而批旨經年不下,輿情久益抑鬱。臣於日昨,得見前掌令李敬臣疏本,有曰,國家討逆,則稱慶頒赦,祖宗之典,而裕獄之後,乃獨無意者,不得打破窩窟而然云,遣辭危怖,指意陰險,直欲驅人於罔測之科,是誠何心哉?人或謂狂悖之言,不足較絜,而此有不然者,顧其官則前銜臺閣也,問其言則關係討逆也。豈可以本曹草記之前已登徹,在自已則晏若無故,在言者則目以狂悖而已乎?且伏念臣痰眩膈痞之症,近又挾感添劇,見方委席㱡㱡,孝安殿親享,隔以數日,而贊禮之任,萬無自力駿奔之望,玆敢疾聲仰籲。伏願聖明,察臣危蹙之情,憐臣疾痛之呼,亟命鐫削臣職,仍治臣瀆撓之罪,以靖私義,以肅朝網,不勝幸甚。臣無任云云。答曰,省疏具悉。卿無可引之事,親享猶有數日,卿其勿辭,調理進參。
平安監司李勉兢疏曰,伏以臣請由省掃,歸路得見李敬臣疏本,則復提停望之說矣,蓋於再昨秋臣之待罪亞銓也。敬臣要爲臺官,欲陳民弊云,故適値遠人排望之際,副擬掌憲矣。其後又以不擬首望,咆喝恐嚇,無所不至,故臣果以擧措之駭悖,聲言於政席,仍爲停望,渠反極口詬詈於其時疏中。此箇事狀,臣已畢陳於前春辭疏之末,聖明想已俯燭,同朝亦所共知,而今又以停望二字,混圇捏合於段落判異之事者,誠是意慮之外,臣以此事,前後所遭,危怕甚矣,疲惱極矣。玆敢不避煩猥,更暴實狀。伏乞聖上,俯垂鑑察,仍治臣屢瀆之罪,以肅朝綱,千萬幸甚。臣無任云云。答曰,省疏具悉。本事前已洞悉,卿其勿辭。
黃海監司李相璜疏曰,伏以山陵事畢,慈徽永閟,八域含生,攀慕攸新,而賀儀追擧,修誥載颺,太平萬歲,旋切忭祝,仍伏念臣,冒控辭本,未蒙兪音,含恩負慙,黽勉職次者,今又月餘日矣。始猶諉之於臨境之客使,而今則站支已訖,公幹粗了,非復向日之奔走旁午,臣將何所據,而依舊淟涊,若無忌憚哉?初旣彙緣苟逭,竟欲僥倖仍蹲,則大防攸係,宜無是理,臣又羸尫多疾,恒居懍懍,而自經今番勅行,內而中毒於暑炎,外而受傷於驅撼,宿祟眩渴,乘時交作,頭目旋轉,喉吻燥澁,種種形症,可憂非一,而衙日屢曠,簿期多滯,病思增惕,如添一病,顧臣所叨,本非閑漫差遣,一路之大,百務之繁,雖使臣專意勵精,彊力做去,尙患其不能事事,況以病困之質,重之疲憒之思?欲望其振刷整頓,則非但去理甚遠,將見絲棼叢雜,轉無頭緖,矧今秋令已屆,民事將殷,又不容或使因循,竟底瘝廢,左右揣量,無望蹲據,玆又干冒威尊,陳暴衷懇。伏乞聖慈,諒臣情病實狀,將臣旬宣之任,亟行刋免,使公務無闕,私分獲安,千萬幸甚焉。臣無任云云。答曰,省疏具悉。已諭於前批,卿其勿辭調理察任。
今七月十二日申時,上御誠正閣。在院承旨持公事入侍時,右副承旨金會淵,同副承旨趙得永,假注書兪應煥,記事官徐淇修·鄭觀綏,直閣洪奭周,以次進伏訖。上曰,持入者是誰之疏乎?得永曰,禮曹判書韓用龜上疏也。上曰,以何事陳疏乎?得永曰,以李敬臣疏中告廟頒赦事引嫌矣。上命得永讀奏訖,仍命書黃海監司李相璜疏批。又命書平安監司李勉兢疏批。又命書禮曹判書韓用龜疏批,上命得永,讀奏兵曹草記,命書判付。仍敎曰,注書持此草記出去,招致當直都事,聽傳敎,可也。賤臣承命擧行後,還入進伏,上命書傳敎曰,向者李敬臣處分傳敎中,鳴吠二字還收,只以依舊書出。上曰,召對爲之。賤臣承命出傳,侍讀官金相休持綱目第三十二卷,檢討官洪羲膺持綱目第三十二卷,賤臣持綱目第三十二卷,又持參贊官·直閣·上下番記事官各所讀綱目第三十二卷,以次進伏,上開卷命讀之。相休讀自夏六月,止罪惡未彰。上曰,下番讀之。羲膺讀自宜加恕宥,止難以久留。上曰,參贊官讀之。得永讀自斤等議是,止通渠漑灌乎?上曰,閣臣讀之。奭周讀自此言,止宜從浩言。上曰,注書讀之。賤臣讀自六月,止自求多福。上曰,上番讀之。淇修讀自七月,止無不克矣。上曰,下番讀之。觀綏讀自壽信卜筮,止沮渠無諱降。上曰,文義陳之。相休曰,人臣無外交,而順受涼金寶,及魏伐涼,乃以無水草之說,欺誣其君,沮戲國家大計,極爲無狀矣。苟非明斷之君,則其言亦易於聽信,蓋順以魏主平日委任之人,又有專對之才,使涼之行,至於十二,則其所爲說,亦頗近理,魏主採聽,容或無怪,而今乃不然,用崔浩·伊馛之言,而竟成大功,此魏主不偏聽人言,而明斷過人處也。從古以來,人君偏聽小人近理之說,而未有不誤國僨事者,至於聽訟之末,偏聽一邊之言,而不誤決者,未之有也。上曰,何以則能不偏聽乎?相休曰,人君苟能博訪廣詢,執兩端而用其中,以求其合於理者而用之,則豈有偏聽生奸之理乎?上曰,雖不及於順者,若巧飾爲近理之說,則尙患見欺,況如順之親信者乎?其不聽信誠難矣。相休曰,不近理之言,固無足聽信,而惟其近理也,故所以易於見欺也。然人君苟能念偏聽生奸之患,而毋論大事小事,必廣詢博訪,公聽竝觀,則其於聽斷庶務之際,必不見欺於小人矣。上曰,順使涼時,正色大言,責其不拜,又能有料事之明,而乃反受其金寶,爲之游說者,何也?相休曰,順有一時專對之才,故能責其不拜,而今焉受其金寶,反言不可伐者,是豈知人臣無外交之義者哉?論其本末,固無足道,後以差次群臣爵位,而受賂行私,竟至於受禍得罪,則其爲人,槪可知矣。上曰,下番陳之。羲膺曰,伊馛有弓馬之才,而性又忠勤,能成大功。從古以來,忠勤與智略兼備者鮮矣,而今伊馛之智略,又與崔浩相同矣。上曰,所以謂智略相同者,見於何處耶?大抵伊馛,烏可與崔浩竝論哉?羲膺曰,臣之所言,指其伐涼時所見,與崔浩同也。上曰,參贊官陳之。得永曰,上下番已陳之,臣無更陳之文義矣。上曰,閣臣陳之。奭周曰,魏之伐涼,盡排群議,獨任崔浩,卒成廓淸之功,固可謂之英斷,而大抵讀史之法,亦不可但以成敗論也。上曰,不可以成敗論者,指何事耶?奭周曰,雖以此伐涼之事言之,功則成矣,而若謂之盡善則未也。上曰,以上下文所載觀之,牧犍無可伐之端矣。奭周曰,誠然矣。牧犍之於魏,旣無彰著之罪,則魏主之所欲伐者,不過耀武拓疆之意耳。順之受其金寶,謂以無水草者,固是欺誣之言,而奚斤等所謂士馬疲弊,未可大擧者,亦豈可盡非耶?但以成功之後觀之,則崔浩之言爲驗,奚斤之言爲不驗,而亦不害爲謀國之經論也。大抵古聖王聽言擧事之道,必貴廣詢博訪,至於謀及卿士,謀及庶人,雖有一二參差之論,亦必反復曉諭,務歸於詢謀僉同而後行。堯·舜·禹·湯,尙矣無論,盤庚之遷都,成王之東征也,浮言胥動,衆志不壹,而諄諄告諭,以口舌代鈇鉞,一則曰,無或敢伏小人之攸箴,一則曰,肆予大化,誘我友邦君。雖閭里小民之無知者,亦必與之敷心披腹,詔告若家人父子,何嘗以雷霆之威,壓之于上,使之不敢言哉?今魏主,始則大集群臣,議于朝堂,若將廣詢博訪者,然終乃偏聽崔浩之言,而慮其群議之不可遏,則又復辭色嚴厲,威脅諸臣,使之不敢言而唯唯,雖或幸而成功,而其在人君聽言擧事之道,則所失大矣,此所以卒不免禍亂之來也。且以崔浩言之,雖有過人之才智,而終未免貪功喜事之意,且恃其一時之權寵,憑藉人君之威,以鉗群臣之口,宜其功成名立,而卒不能保其身也。必於此等處,毋以成敗,論其是非,而深察乎人君聽言擧事之道,則是亦觀史之要法也。上掩卷,奭周曰,檢書官四人,俱無實職,則一人不計仕付實職事,曾有受敎定式矣。見今時任檢書,俱無實職,依定式,一人待窠付職之意,分寸銓曹,何如?上曰,依爲之。出擧條仍命玉堂先退,諸臣以次退出。
上在昌德宮。停常參·經筵。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金會淵啓曰,禁衛營將官來言,今日本營軍兵,日次私習云矣,敢啓。傳曰,知道。
金會淵啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,右承旨李文會,左副承旨李好敏,今日不爲仕進,竝卽牌招,何如?傳曰,允。
以右承旨李文會,左副承旨李好敏牌不進罷職傳旨,傳于金宗善曰,推考傳旨捧入,更爲牌招。
以左副承旨李好敏再牌不進罷職傳旨,傳子金宗善曰,推考傳旨捧入。
李文會啓曰,事變假注書李在嵩,身病猝重,勢難察任,今姑改差,何如?傳曰,允。
傳于李文會曰,坐直承旨入侍。
傳于金宗善曰,召對爲之。
李在嵩改差,代以金虎振爲事變假注書。
傳于李文會曰,再明日出宮內門路,以協陽門爲之。
金會淵啓曰,行大司憲李直輔,執義宋穉圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
李文會,以兵曹言啓曰,宣傳官鄭來升,母病沈重,勢難離捨供職,羽林衛將徐春輔,方以別軍職,職務相妨,俱爲呈狀乞遞,不可强令察任,竝姑改差,何如?傳曰,允。
吏曹啓目粘連,遣郞官議于大臣,則左議政徐邁修,以爲因吏曹回啓,以贈兵曹判書禹尙中賜諡事,請議于大臣處之矣。甲子之變,起於倉猝,鑾輿南幸,衛儀不備,將渡漢津,龍舟未艤,躡後之賊騎,已出南門,彼岸之舟子,觀望不來,則宗社安危,迫在呼吸,而惟時尙中,尺劍步從,奮不顧身,裸體泅水,刺船而回,穩涉氷江,仙蹕獲安,至蒙割袍裹傷之恩,至今想像,凜然如生,列聖朝褒嘉之諭,大司馬貤贈之寵,可謂無憾,而至於節惠之典,尙今未施者,似涉難愼之意,更令該曹,詳考國朝寶鑑所載與相臣所記文蹟後,特爲許施,恐似得宜矣云,右議政李敬一,以爲贈兵判禹尙中之忠節,臣嘗稔覩於野乘矣,昔當鑾輿播越,龍舟未艤,後躡之賊騎甚急,彼岸之梢工肆惡,實是危急存亡之秋,而奮不顧身,裸體投水,立斬舟子,棹船而回,幸得仙蹕穩涉,轉危爲安,遂成擎天之功,至今想像於二百載之後之忠之功,可謂奇且壯矣,旣有列聖朝褒嘉之諭,且蒙大司馬貤贈之恩,尙未施節惠之典,似爲邦家之欠典,而事係恩賞,上裁何如云,領府事李秉模,病未獻議云,謹考故相臣文靖公洪瑞鳳文集,則禹尙中,泅水回船,仙蹕利涉之事蹟昭載,而大臣之議旣如此,上裁,何如?判付啓,事蹟昭載,獻議如此,依回啓施行爲良如敎。
又啓目粘連,遣郞官議于大臣,則議政府左議政徐邁修,以爲因吏曹回啓,以贈吏參鄭誠謹賜諡事,請議于大臣處之矣。鄭誠謹,忠孝卓節,可謂兩全,而以其三年方喪之獨行,反被詭激不情之慘禍,邦人之傷痛,久愈不泯,旣蒙列聖朝褒嘉之恩,掉楔以表其閭,俎豆以侑其祠,則至於節惠之典,無所不可,且有通編所載死節表著者,雖非正二品,特許賜諡之文,則如此之人,似當援用此例,而該曹回啓中,事在久遠,實合商量云者,亦出於難愼之意,臣不敢擅斷,上裁何如云,議政府右議政李敬一,以爲贈吏參鄭誠謹,忠孝大節,昭載國乘,臣嘗稔聞歆服,蓋其獨行方喪三年之制,反被詭激不情之罪,慘罹士禍,至今爲邦人之傷痛,旣蒙列聖朝褒嘉之典,特施掉楔貤贈之恩,而尙未蒙節惠之典,今有多士之仰籲矣。謹按大典通編贈諡條,有曰,儒賢及死節人表著者,雖非正二品,特許賜諡,今此鄭誠謹之貞忠冤死,與死節人,似無差殊,而事係特恩,臣不敢擅自可否,上裁何如云,領中樞府事李秉模,病未獻議云,大臣之議如此,上裁,何如?判付啓,依大臣議施行爲良如敎。
漢城判尹李集斗疏曰,伏以臣抱愚守分,灰心已冷於榮宦之塗,追先報今,殘骸强策於奔奏之職者,是臣平日之所自效,抑亦同朝之所共知也。嚮添殯殿之敦匠,粗效終事之義分,濫叨罔功之賞,尙切感恧之悃,迺者意外,忽奉籌堂差下之命,實非夢想攸到,惶縮靡措。仍伏念臣本湔劣儱侗,不曉事物,猥蒙先朝特達之知,剪拂之眷,前後歷揚,無非濫竽,若其文質之無當,才諝之未具,以我先大王淵鑑,昭燭無遺,故華貫淸銜之職,縱叨謬恩,幹事告猷之責,曾無擧似,此臣所以至今感激涕隕,不知所云,那意此日此任,遽然誤及於臣身乎?今以我聖上則哲之明,臣之本末長短,猶未及洞晢而然也,不然則或以臣,爲先朝舊物,久備任使之末,而特施收簪之眷,畀以是任耶?是任也,故宰相所以謀王體斷國論,其職不輕,其責匪細,若非其人,不宜苟充,顧如臣全昧時務,觸事昏憒者,賓筵籌座,有何訏謨之可否,經綸之施措,能勝其任,而伈伈逐隊於諸公卿之後也哉?其將徒玷聖簡之器使,重貽當世之譏笑而已。揣分量己,萬不近似,實無稱塞之望,秪切冒忝之愧,況又臣待罪京兆,亦已半載,因仍盤礴,每恐憤誤,日前賓對,臺臣所奏,以詞訟之任,多不擇人,竝擧指斥,則如臣儱憒,亦在其中,見帶本職,不容一日苟蹲,於是乎決矣。玆敢略暴肝膈之悃,仰瀆崇嚴之下。伏乞聖慈,特垂鑑諒,察臣由中之懇,非出飾外之辭,亟命遞改臣本兼兩任,以謝人言,以安私分,千萬幸甚,臣無任云云。答曰,省疏具悉。殫心於詞訟,則擇人非別人,卿其勿辭行公。
大司諫曺允遂,掌令具得魯,持乎黃明漢,獻納奇學敬箚曰,伏以臣等,卽伏見定配罪人李敬臣之疏,驚憤之極,不覺心寒而膽掉也。其論李書九之事,至以裕賊之窩窟根柢爲言,苟使書九,誠有是也,則不可一刻容貸於覆載之間,苟無是也,則誣人惡逆,自有當律,豈可置之於䵝昧之科,而不爲窮覈乎?國體所在,萬萬乖當,揆以王章,寧有是理?伏乞聖上,淵然深思,亟降明命,前平安監司李書九,定配罪人李敬臣,竝令拿鞫,嚴加究覈,俾國體正而王章伸焉。取進止。答曰,省箚具悉。李疏卽所謂狂言妄說,元無足取信,豈可以此,輕爲逮問乎?
今七月十三日申時,上御誠正閣。坐直承旨入侍時,左承旨金宗善,右承旨李文會,假注書兪應煥,記事官徐淇修·鄭觀綏,以次進伏訖。上曰,有公事持入乎?宗善曰,無公事矣。上曰,摠管白師誾·朴基豐,何爲而懸病乎?宗善曰,白師誾聞有僚嫌,而朴基豐,則摠管瓜滿不遠云矣。上曰,瓜滿雖近,何敢以病懸頉乎?仍命書傳敎曰,摠府草記捧入之當該承旨推考。出榻敎上曰,閣臣入侍,賤臣承命出傳還入,上命書傳敎曰,假注書兪應煥,傳命之際,行步遲緩,推考。出榻敎直閣洪奭周,趨入進伏,上命文會,書漢城判尹李集斗疏批,文會曰,今番寧陵補土堂上,纔以驪州牧使差下矣。如有狀啓之事,而自監營轉聞,則事多愆期,俄者畿伯,以爲在前驪州陵役時,亦以本牧差堂上,仍有直爲狀聞之例,而一番稟定後,可以擧行云,故敢此仰達矣。上曰,今番亦依此例爲之也,上曰,召對爲之,賤臣承命出傳,侍讀官金相休持綱目第三十二卷,檢討官洪羲膺持綱目第三十二卷,賤臣持綱目第三十二卷,又持參贊官·直閣·上下番記事官各所讀綱目第三十二卷,以次進伏,上開卷命讀之。相休讀,自冬十月,止供御。上曰,下番讀之。羲膺讀,自領軍劉湛,止苦其不去。上曰,參贊官讀之。宗善讀,自殷景仁,止主相之勢分矣。上曰,閣臣讀之。奭周讀,自旣而,止莫有窺其際者。上曰,注書讀之,賤臣讀,自收湛之日,止劉斌殺之。上曰,上番讀之。淇修讀,自將軍徐湛之,止二公之難。上曰,下番讀之。觀綏讀,自義康停省,止無能爲害也。上曰,文義陳之。相休曰,人君御世之道,固非一端,而明示好惡,爲第一急務,夫所謂明示好惡者,非有他也。使在下之人,曉然知其君之好善,眞箇如好好色,惡惡眞箇如惡惡臭而已。如此則趨向自正,世道底定,官一人而天下皆勸於善,斥一人而天下擧懲於惡,不待家諭戶說,而能致四方風動,此堯·舜所以擧八元誅四凶,而不仁者遠也。今文帝,誠知殷景仁之賢,則擧而置之廊廟之上,明示其用賢之意,可也。今乃不然,使之歸第養疾,密函去來,影跡周密,致使人心疑眩,以劉湛事言之,旣知其爲無狀小人,則當卽斥退,以示其遠小人之意,而猶且接遇如故,不少裁抑,竟至於釀成禍階,皆不能明示好惡而然也。夫上好仁,下必有甚焉者,今在下之人,苟知殿下之眞箇好善,則孰不興起於善,苟知殿下之眞箇惡惡,則孰不懲創於惡?苟知殿下之眞箇好直諫,則忠讜之士,自致輩出矣,苟知殿下之眞箇惡貪墨,則廉淸之風,可期蔚興矣。此是明示好惡必然之實效也,伏顧留念焉。上曰,下番陳之。羲膺曰,義康之禍,果是文帝刑政不得其宜之致也。人君御世之道,能消禍於未刑之前則易矣,而若待已刑之後,則禍大而不可捄矣。今義康之事如此,而宋之不亡幸也。夫刑政,不可以假人,而義康,專擅威福,文帝又知之,而不能裁抑,馴致大亂,觀史之法,於此等處,正合監戒,伏願留念焉。上曰,參贊官陳之。宗善曰,上番之言,誠爲切實,臣則無他可陳之義矣。上曰,閣臣陳之。奭周曰,日前因劉湛事,有所仰達,而以此段觀之,不獨劉湛一人之失其御而已。義康之不學無識,何足深責,而觀其親嘗藥石,連夕不寐,則亦不可謂天資不美,而委之以權,竟陷大戾,此文帝之過也,而猶不知改,旣聞范曄之爲人於何尙之,而不能斥出,卒至於參夷之誅,上番所謂宋主不能明好惡者,誠切實之論矣。易曰,小懲而大戒,小人之福也。漢相王嘉之言曰,愛之適所以害之,人主之視小人,亦吾臣子,鈇鉞而加之,鼎鑊而待之,豈吾心之所樂爲也?然若牽於私愛,不忍遽罪,及其罪大而不可解,惡積而不可揜,則雖欲不加鈇鉞鼎鑊,而不可得矣。朝廷之上,鈇鉞亟行,雖令罰當其罪,而其爲損元氣傷國脈而有害於和平之福也,已不可勝言矣。如欲鈇鉞之無行也,則亦唯在於防微杜漸而已。上曰,漢武帝好經術則董仲舒之徒進,好文學則枚皐·相如之徒進,好詼諧則東方朔之徒進,好神仙則五利·鑾成之徒進,此亦係乎人主之好惡,而曾有以比爲奏者矣。非閣臣乎?奭周曰,臣未能記得矣。上曰,何以則可明示好惡耶?奭周曰,如欲明示好惡,則必先使好惡得其正,如欲好惡之得其正,則必先窮理致知,以踐聖學之實功,而賢邪是非之際,亦有曉然而易知者,苟不參以一時之好惡,則好惡之得其正也不難矣。旣得其正,則明示黜陟之實而已。人或以藏疾納汚,爲包容之大度,然此指微眚細過之可以含容者而言耳。若的見其人之爲不肖,而猶復包容,外示恩禮,則是乃不誠之大者,何可謂之大度乎?小者警責之,大者斥遠之,勿使其憑恃無忌而底於難赦之辜,則是乃所以愛之也。宋主之事可以監戒者,非止一二,讀史之法,正宜於此等處留念焉。上掩卷。宗善讀奏公事訖,上命書判付,上曰,明日內閣,誰當入直?奭周曰,明日以望祭齋戒,閣臣合番,而小臣,仍爲省記矣。上命玉堂先退,諸臣以次退出。
上在昌德宮。停常參·經筵。
金會淵啓曰,行大司憲李直輔,執義宋穉圭在外,掌令具得魯,持平黃明漢呈辭,尹致永未肅拜,掌令一員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
傳于金宗善曰,今見正書朝報,兩司箚批,只書李疏,而敬臣二字,落漏不書,敬臣二字改書出。
傳于金會淵曰,召對爲之。
傳千金宗善曰,左承旨·右承旨入侍。
傳于金宗善曰,左副承旨許遞,前望單子入之,待下批牌招察任。
李文會啓曰,卽見全羅道放未放啓本,則初六日封發,今始到院,近十日稽滯,萬萬未安,該道臣推考,沿路撥屬,依他例令本道,嚴加科治,何如?傳曰,允。
金會淵,以義禁府言啓曰,水原留守金文淳狀啓內,果川縣監李審度,爲先罷黜,其罪狀,令攸司,稟處事啓下矣。李審度今方待命,卽爲拿囚之意,敢啓。傳曰,知道。
以李審度囚單子,傳于金會淵曰,使之今日內,卽爲開坐,捧供以入。
金會淵啓曰,卽者義禁府都事來言,時囚罪人李審度,今日內開坐捧供事,命下,而判義禁趙尙鎭,身病猝重,同義禁申大謙·閔耆顯,俱爲差祭,只有同義禁金在昌一人,無以備員開坐云,判義禁,卽爲牌招,何如?傳曰,允。違牌勿爲呼望。
以假注書兪應煥拿處傳旨,傳于金會淵曰,分揀。
金宗善,以奎章閣言啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
金宗善,以弘文館言啓日,本館下番,無他推移之員,不得已以上番,姑降入直之意,敢啓。傳曰,知道。
李文會,以都摠府言啓曰,今日人直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
義禁府啓目,果川前縣監李審度原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
弘文館校理姜浚欽,副校理金相休·姜世綸等箚曰,伏以臣等,伏見兩司聯箚批旨下者,以李敬臣疏,卽所謂狂言妄說,元無足取信,豈可輕爲逮問爲敎,臣等之意,竊以爲不然也。彼敬臣,固不足道,而顧其疏中所言,關係莫重,何可歸之狂妄而置之乎?斷當一番嚴問,以覈其虛實,如其實也,王章不可暫屈,如其虛也,反坐自有當律。今若諉其言於亂嚷,置本事而不覈,則其刑政之有乖,處分之乖當,爲如何哉?伏乞更加三思,亟允兩司之請。取進止。答曰,省箚具悉。已諭於兩司之批矣。
乙丑七月十四日未時,上御誠正閣。召對入侍,左承旨·右承旨同爲入侍時,參贊官金會淵持綱目第三十二卷,侍讀官金相休持綱目第三十二卷,侍讀官姜世綸持綱目第三十二卷,直閣洪奭周持綱目第三十二卷,假注書李潞持綱目第三十二卷,記事官徐淇修持綱目第三十二卷,記事官鄭觀綏持綱目第三十二卷,左承旨金宗善,右承旨李文會,以次進伏訖。上開卷命讀,相休讀,自宋元嘉,止傷樹乎?上曰,下番讀之。世綸讀,自願亟召,止易由言。上曰,參贊官讀之。會淵讀,自有宋累,止兵討之。上曰,閣臣讀之。奭周讀,自難當傾,止眞君二年。上曰,注書讀之,賤臣讀,自春正月,止之不聽。上曰,上番讀之。淇修讀,自夏四月,止降于魏。上曰,下番讀之觀綏讀,自五月宋,止供灑掃。上曰,文義陳之。相休曰,臣於昨筵,以自上眞箇好諫則忠讜自致輩出之意,已有仰陳,而今見裵子野之言曰,豈骨骾之氣,俗愧前古,此言是矣。蓋是氣也,非豐於古嗇於今也,只係時君培養之如何,國之有士氣,如人身之有浩氣,人不能善養是氣,俯仰愧怍,則苶然消沮,有若初無是氣,而惟其與生俱生,本自浩然,誠能反其所爲,集義而生,則依舊盛大,至於配道義塞兩間矣。以士氣言之,時君若失其培植,摧傷其正直之氣,遏絶其謇諤之風,則索然一世,無復可見其氣,而苟能激勸而振作,則忠讜節槪之士,不待旁搜,而人人有聳動之心矣。士氣之委靡,莫甚於今日,媕婀成習,姑息爲計,無一人出氣力擔當世務,效忠盡節者,譬如癃老之人,氣象奄奄,此無他,培養未得其道故耳。且培養之方,譬如水車上水,一激其水氣,則隨氣隨上,只激得一二人,則餘皆聳動,爭尙風節,不待家喩戶說,而自致其一變之美矣。轉移之機,蓋有如比,伏願深留聖念焉。上曰,下番陳之。世綸曰,宋文帝,修孔子廟及學舍,蓋尊聖崇儒,有國之先務,而宋之開國許多年,廟學修繕之蹟,始見於此,不可謂知所先後矣,宜其歷年之不永矣。漢高祖創業之初,過魯祀孔子,當戰國之餘,聖學湮晦,而乃能如此,可謂盛矣,而實不知尊孔子之道,故漢之治法,雜用黃·老覇術,所以三代以前,師道在上,三代以後,則師道在下,爲千古所慨惜也。今日儒道正脈,獨在吾東,而惟我先大王,以上聖之姿,任師道之重,行王黜覇,衛正闢異,猗其精一心法,宜有傳授於我聖上,在今繼述之方,不必遠求學問門路,治法政謨,一以先大王爲準,以致師道在上之美,則實億萬年無疆之休矣,伏願體念焉。上曰,參贊官陳之。會淵曰,今日自止,臣別無可陳之義矣。上曰,閣臣陳之。奭周曰,魏主以寇謙之言,受籙徼福,崔浩亦勸作靜輪天宮,以接天神,而浩與魏主,身不免禍,此後如唐玄宗·宋徽宗,皆尙左道,而終致禍亂,謙之方士也。不足責以正理,而魏主,雖夷狄之君,自是英傑,浩亦才識過人,然實不知天人之正理,求福之不回,蓋魏主姿質,非不偉特,而全無學問之力,崔浩雖精通天象,而終是自用智術,不能悟此,以形而言,則高高在上之天,必不可得以上接,太子光所謂卑高定分,不可相接者是也。夫豈有緯書所謂天皇大帝,靈耀魄寶之名,而方士家所謂天曺諸官荒誕不經之說哉?若以理而言,則曰,監在玆之天,近不越乎方寸之內,而天心之向背,卽可騐於民心去就之際,詩曰,昊天曰明,及爾出往,昊天曰朝,及爾游衍。又曰,上帝臨汝,無貳爾心,此則上帝之臨照吾心者也。王者以民爲天,猶屬後世之言,而皐陶之謨曰,天聰明自我民聰明,天明畏自我民明威,此則天意之流通吾民者也。人君代天理物,固不敢一刻忘乎天,燕閒幽獨之中,一言一動,常若上帝之爀臨其傍,而發政施令,必以民心之向背,卜天意之如何,則斯其顧諟欽若之大端矣。當時之人,無一人以此說進,聖學之不明,窮格之不務,其弊也如是矣。上曰,靜輪天宮之法,何謂也?相休曰,臣未能詳知其義,不敢臆對矣。上命玉堂先退,上命宗善·文會,讀奏公事判付訖,上命賤臣,持禁府開坐傳敎,出去卽頒,仍敎曰,留院公事入之,賤臣承命出傳,持公事還入進伏,上命宗善等,讀奏判付訖。上命文會,書傳敎曰,狀啓事體,何等審愼,而封發來呈,亦是緊急,則今見東萊府使倭船去來狀啓,全羅監司罪人到配狀啓,慶尙左水使水操設行狀啓,慶尙監司雨澤等狀啓,或至十日,或至七日,今始來到,事之駭然,莫此爲甚。且慶尙監營,纔已申飭,又復如是,東萊府使鄭晩錫,全羅監司沈象奎,全羅左水使李郁延竝推考,慶尙監司金羲淳,從重推考,沿路撥屬,亦爲自本道,從重科治。上曰,頃日入直軍數,右副謄進乎?會淵曰,臣於其時,因下敎分付結束色,謄入內外營馬步軍數矣。上命退,諸臣以次退出。
上在昌德宮。停常參·經筵。
上詣孝安殿,望祭親行還內後,內閣·政院·玉堂·藥房口傳問安。答曰,知道。
藥房提調金勉柱,副提調李文會啓曰,親行望奠,聖慕克伸,侵曉將事,勞動旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,備邊司郞廳來言,今日賓廳日次,而左議政徐邁修在外,右議政李敬一身病,不得來會云矣,敢啓。傳曰,知道。
傳于李文會曰,在院承旨入侍。
傳于金會淵曰,召對爲之。
傳于李文會曰,右承旨入侍。
傳于李文會曰,坐直承旨入侍。
金會淵啓曰,卽見刑曹漢城府坐不坐單子,則諸堂,連日無端不坐,前後飭敎,何等截嚴,而詞訟劇地,一味瘝曠者,揆以事體,萬萬未安,當該行公堂上,竝從重推考,何如?傳曰,允。
傳于李文會曰,宗簿寺提調以下別單書入。
以宗簿寺別單,傳于李文會曰,提調兼禮曹判書韓用龜,璿源譜略跋文製述官原任大提學李晩秀,御牒書寫官兼纂修監印校正官安昌君燝,各大鹿皮一令賜給,監印正鄭景祚加資,正宋知濂,日淺勿論,主簿權傛陞敍,直長李魯益,別工作繕工監役洪羲敬,竝陞六,書寫忠義兪憲柱·沈衛奎,相當職調用,寫字官唱準以下員役·工匠等,依甲子年例施賞。
以持平尹致永牌不進罷職傳旨,傳于金會淵曰,推考傳旨捧入。
以鄭在翼·李百膺拿處傳旨,傳于金會淵曰,分揀。
李文會,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李文會,以弘文館言啓曰,本館下番姑降入直,事甚未安,修撰洪羲膺,卽爲牌招入直,何如?傳曰,允。
李文會,以訓鍊都監言啓曰,謹依傳敎,差備門攔入武藝別監梁虎深·安興福,各嚴棍二十度之意,敢啓。傳曰,知道。
刑曹啓目,武藝廳左右番司謁黃大呂·金道成等原情云云。傳旨內辭緣,旣以遲晩,竝自臣曹,考律嚴勘,何如?判付啓,從重勘處爲旀,左右番頭目等,自本廳嚴治爲良如敎。
大司諫曺允遂,掌令具得魯,持平黃明漢,獻納奇學敬,副校理姜世綸啓曰,請鄭致達妻,亟令王府,快正典刑。措辭見上請故判府事朴宗岳,爲先施以追奪官職之典。措辭見上請故領府事金憙,施以追削官爵之典。措辭見上答三司曰,不允。
大司諫曹允遂,掌令具得魯,持平黃明漢,獻納奇學敬啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英才·斗恒及夏賊親屬奴傔連伊夫妻,竝嚴鞫得情,快正典刑。措辭見上請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚快正王法。措辭見上請時夏·時鼎·時楫·金樂敎等,亟令王府,設鞫嚴覈,快正邦刑。時景·時昱,竝施孥籍之律,玄慶督期詗捕,嚴鞫得情,依律處斷。措辭見上請金甲島荐棘罪人履翼,亟令王府,設鞫嚴問,快正邦刑。措辭見上請慶興府物故罪人有隣諸子,亟施散配之典。措辭見上請古今島荐棘罪人履載,亟令王府,設鞫嚴問,期於得情。措辭見上請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。措辭見上請故判書徐有防,亟施追奪官爵之典。措辭見上請賜死罪人行恁諸子應坐之類,亟令王府,依律擧行,無俾易種焉。措辭見上以下一行半刀削請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上請物故罪人時偉諸子,亟施散配之典。措辭見上請物故罪人裕,亟施孥戮之典。措辭見上請知情不告罪人魯賢,亟施孥籍之典。措辭見上請知情不告罪人在民,亟施孥籍之典。措辭見上請物故罪人履猷諸子,亟施散配之典。措辭見上請安置罪人李晦祥·尹致行,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。措辭見上請楸子島減死安置罪人在敏,亟令王府,還爲拿來,嚴鞫得情,快正典刑。措辭見上答兩司曰,不允。
掌令具得魯,持平黃明漢啓曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實仰出尋常萬萬矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣以籍沒,承薰亦旣正法,而噫,彼銓·鏞之爲若鏞兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不可論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩蓂不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,情〈狀〉至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣憐,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣。請民始諸子應坐之類,亟令王府,依律擧行。噫嘻,痛矣。李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲綱打而後已。要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆,受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻,痛矣,十數年來,賊勢益肆,人心靡定,顧瞻他日之徒以下四五字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,以下四字刀削此等黨與,不可仍置,請周爀,亟令王府,嚴鞫得情,快正典刑,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。噫,彼裕賊,卽往牒所無之極逆大憝,而獄事未能究竟,尙切神人之憤,今此李敬臣之疏,其論李書九之事,至謂之根柢,又謂之發縱,則其所到底盤覈,不可一刻少緩,臣等驚憤之極,聯陳短箚,恭俟兪音,及伏承批旨,以李敬臣疏,卽所謂狂言妄說,元無足取信,豈可以此輕爲逮問爲敎,臣等竊以爲不然也。苟使其言而是也,則不可以人廢言,若使其言而妄也,則反坐自有其律,此而伈泄看過,置之不問,則其爲壞國體而失天討,誠非細憂,請前平安監司李書九,泗川縣定配罪人李敬臣,竝令王府拿鞫,嚴覈得情,俾王章伸而亂本拔焉。答府曰,不允。
大司諫曺允遂,獻納奇學敬啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司,卽速擧行焉,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典,請正法罪人鏔,亟施孥戮之典。噫嘻,痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,快施典刑,壬子南學之疏,吁,亦凶且慘矣。締結翰逆之餘黨,傳襲師賊之凶論,乃於李㙖之假託闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼沈基泰之所爲,極其凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人沈基泰,施以島配之典。噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也。渠所謂論與啓者,果指何逆而言耶?況今庭臣之所沬血致討者,卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也。人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道建矣,而敢詆以明比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩凶,連肚接腸,陰謀凶論,無不爛熳同惡,而其兄通漢,乃復左袒於斥凶之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法,嗚呼,壬子夏南學之疏,卽禍國家壞世道之一大機關也。其時事,尙忍言哉?凶徒鴟張,邪說橫流,讎視義理,斁滅倫常,幾乎國不國而人不人矣。唯彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源,募爲疏頭,柳協基,從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬誅唯輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之意,物議愈激,公憤益切,如此之類,不可以已停之啓,而仍以置之,請故判書鄭昌順,故僉知柳協基,竝施以追奪官爵之典。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑,梟示罪人性世與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。噫,彼裕賊,卽前古所無之劇逆大憝也。又或有根柢窩窟之指使此賊者,則其爲窮凶極惡,有浮於裕賊,而今此李敬臣之疏,乃以根柢窩窟,歸之於李書九,其所論列,如非架虛鑿空,明有眞贓,則書九之罪,決不可容貸於覆載之間,苟或不然,言歸虛謊,則誣人惡逆,罪當反坐,其在嚴懲討明刑政之道,何可諉之於狂妄之說,而初不嚴覈斯得罪人乎?揆以王章,萬萬乖當,而罪其罪人其人,惟在一問,請前平安監司李書九,泗川縣定配罪人李敬臣,竝令王府,拿鞫嚴問,盤覈得情,明正典刑,新除授司諫曺喜有,時在全羅道茂長地,正言朴孝成,時在京畿廣州地,正言鄭淳民,時在果川地,請竝斯速乘馹上來事,下諭。答院曰,不允,下諭事依啓,院啓中李祖源事,必基事,物故停啓。
今七月十五日子時,上詣孝安殿,望祭親行入侍時,左承旨金宗善,右承旨李文會,右副承旨金會淵,同副承旨趙得永,假注書李潞·兪應煥,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次侍立,時至,通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門·協陽門,上命書傳敎曰,差備門事體何如,而今日武藝別監,無端攔入,把守中官,雖已處分,而武藝廳左右番司謁,令攸司,各別嚴治,當該武藝別監,令訓將嚴棍後草記。出駕前下敎賤臣承命出傳還入,上命書傳敎曰,當該注書,事過後拿處,又命書傳敎曰,別侍衛兵曹判書推考,仍由銅龍門·景化門,至崇化門外,通禮啓請降輿,上降輿入齋殿,諸臣侍立,時至,通禮啓請行禮,上改具衰服出幄次,贊禮前導,上入詣版位,贊禮跪啓請俯伏哭,上府伏哭,亞獻官以下在位者,皆俯伏哭,贊禮啓請止哭興四拜興平身,上止哭,行四拜禮,諸臣止哭,贊禮前導,上詣尊所,宗善酌酒,文會受酒,上仍詣神位前,贊禮啓請跪,上跪,宗善奉香,文會奉爐,贊禮啓請三上香,上三上香,宗善以盞跪進,贊禮啓請執盞獻盞,上以盞授文會,奠于靈座前,贊禮啓請俯伏興少退跪,上俯伏興少退跪,大祝朴宗薰,跪讀祝文訖,贊禮啓請俯伏興平身,上俯伏興平身,贊禮前導,上降復位,亞獻官金箕性,終獻官安昌君燝,以次行亞獻·終獻禮,贊禮啓請跪俯伏哭,上跪俯伏哭,贊禮啓請止哭興四拜興平身,上止哭,行四拜禮,贊禮前導,上詣望燎位燎訖,贊禮啓禮畢,上還齋殿,諸臣侍立,上改具布裹翼善冠·布袍·布裹鳥犀帶·白皮靴,出崇化門,通禮啓請乘輿,上乘輿,宗善曰,今日親祭時,纔奏正時,未及行禮,而外班,徑先俯伏哭,事極駭然,通禮院官員,所當重勘,而本院請推之外,無他可施之罰,何以爲之,而守僕及通禮院書員,竝令攸司,從重科治,何如?上曰,依爲之,當該通禮院官員拿處,可也。出擧條上敎曰,親祭後問安勿爲之。出駕前下敎由景化門·銅龍門·協陽門·宣化門還內,諸臣以次退出。
今七月十五日辰時,上御誠正閣。右承旨入侍時,右承旨李文會,假注書兪應煥,記事官徐淇修·鄭觀綏,以次進伏訖。上曰,別軍職久勤,每都目,未有不除守令者矣。今夏都政,則崔朝岳,以久勤,無端不爲區處者何事耶?問于銓曹以入,淇修承命出傳,上曰,注書出去,刑曹啓目,使之斯速入之,賤臣承命出傳還入,文會讀奏公事訖,上命書判付,惠慶宮進服麥門冬湯,自今日停止。出榻敎惠慶宮供上三仁膏製入。出榻敎上命退,承史諸臣以次退出。
今七月十五日午時,上御誠正閣。在院承旨持公事入侍時,右承旨李文會,假注書李潞·兪應煥,記事官徐淇修·鄭觀綏,待敎朴宗薰,以次進伏訖。文會讀奏公事判付,上命文會,卽頒武藝別監科治公事,潞承命出傳,上曰,召對爲之,參贊官以入侍承旨爲之。淇修承命出傳先入,侍讀官金相休持綱目第三十二卷,侍讀官姜世綸持綱目第三十二卷,假注書李潞持綱目第三十二卷,又持參贊官·待敎·上下番·記事官各所讀綱目第三十二卷,以次進伏,上開卷命讀之。相休讀,自魏以李,止戶口殷盛。上曰,下番讀之。世綸讀,自道産,止誤國賜死。上曰,參贊官讀之。文會讀,自宋元嘉,止九十步,上曰,閣臣讀之。宗薰讀,自及烏洛,止仇池公。上曰,注書讀之。潞讀,自魏將軍,止多歸之。上曰,上番讀之。淇修讀,自九月,止此塵乎?上曰,下番讀之。觀綏讀,自魏主,止乃散走。上曰,文義陳之。相休曰,雍州在群蠻之中,最爲難治,而此段稱劉道産善爲政,民安其業,大小豐贍,由此觀之,民生之苦樂,專係守牧之如何矣。上曰,漢時劉昆,有虎負渡河之異矣。劉昆何以爲治,而非徒安民,乃能感物耶?相休曰,虎負渡河,乃是稀異之事,不可責之於人人,而守令苟得其人,則豈無安民之道乎?上曰,何以則守令必得其人,而民蒙其澤乎?相休曰,銓官若一聽公議,以擇人爲主,則劉昆之類,雖不易得,而亦豈無得人之道乎?擇守令之道,在於銓官,擇銓官之道,在於君上矣。近於民者,莫切於守令,苟得其人,民生得蘇,而苟不得人,則剝膚椎髓,民無以聊生,今日雖無水旱之災,盜賊之警,而民間積弊,指不勝屈,若一値凶荒,民心渙散,將何以收拾鎭安耶?每年兩政,自上申飭,非不至矣,而皆歸例飭,了無實效,從今以往,守令若非其人,而害及於民,則直以誤薦律,重勘銓官,此實捄時之急務矣。文義適然,故敢此仰陳,伏願留神焉。上曰,下番陳之。世綸曰,上番以擇守令爲奏矣。蓋懲貪勵廉之政立,然後人知所勸戒,衛以二卿之故,而尙棄干城之將,漢之循吏,或迢遷至二千石,懲貪奬善之方,有如是矣。在前則士崇各節,一涉貪汚,見擯於世,今也一經藩邑,則廣其田園,大其第宅,看作常事,無人不然,苟或有稍自廉潔者,人輒目之以迂闊,反爲所笑,風習之汚下如是,而將何以捄民生乎?夫上等之人,不待刑賞而自不爲非,若中人以下,非賞以激之,罰以威之,則何所勸戒乎?且久任之法,內職亦然,而外邑則尤有重焉,凡守令,須過一兩年後,民隱弊源,始可領略頭緖,而近來遞代甚數,或有一二年遷轉,迎送之際,民弊滋甚,簿書之間,奸竇百出,必自上大加飭厲,懲貪與久任兩件事,嚴飭銓曹,俾有實效,則民國之幸矣。上曰,參贊官陳之。文會曰,上下番所陳甚好,臣別無可陳之文義矣。上曰,閣臣陳之。宗薰曰,此云宋人恥敗,必將復來,是冬果有姜道盛濁水之役,宋師敗績矣。古弼可謂善料事,而宋人之恥而復擧,宜其敗矣。凡人有過,莫不知恥,卽所謂羞惡之心,人皆有之者,乃善端之萌也。因此羞惡之端,克治矯揉,不再其過,則其善漸長,此易所以貴乎能悔,悔者自凶趨吉之漸也。若恥其過,而便生文飾蓋覆之意,因緣反復,遂非護短,則其爲過益甚,其爲恥益大,世固有如此等人,其何異於宋人之恥敗復擧而益其敗乎?宋人之事,大而易見,人情之微,隱而難察,如非用力於克己之功者,鮮不犯此矣。古弼之言,未必知此,不過論疆場軍旅之事,而其語句,有可以推類矣。上曰,順嘗使涼,責蒙遜之不拜,又能知牧犍之當立,又預言牧犍之必敗,似有才識,而此云受賄不平,又云面欺誤國,何其前後之異也?順果何如人也?相休曰,順本非忠義之士也。有專對之才,而兼料事之明,能知蒙遜父子之事,而終乃受金納賄,品第不平,由是觀之,才非不美,而以才而取,則每患如此,才勝者必有其弊,德勝者必有忠勤,二者如不可得兼,則寧捨才而取德,不可後德而先才,白之受采,甘之受和,蓋以有質故耳。人亦有質,然後可以言忠義之道,用人之際,當以忠勤質素爲先矣。上掩卷,仍命退,諸臣以次退出。
今七月十五日申時,上御誠正閣。坐直承旨持公事入侍時,右承旨李文會,假注書兪應煥,記事官徐淇修·鄭觀綏,待敎朴宗薰,以次進伏訖。文會讀奏三司合啓·兩司合啓·府院啓·新啓。上命書批答,仍命退,承史諸臣,以次退出。
上在昌德宮。停常參·經筵。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,同副承旨趙得永,今日不爲仕進,卽爲牌招,何如?傳曰,待明朝牌招。
李文會啓曰,臣文會,入直禁軍戎器點考,進去下直之意,敢啓。傳曰,知道。
李文會啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李文會曰,軍士房承旨入侍。
傳于金會淵曰,平安監司留待。
傳于李文會曰,平安監司入侍。
備忘記,平安監司李勉兢下直,長弓一張,長箭一部,片箭一部,筒兒一箇賜給。
傳于李文會曰,騎馬一匹立之,史官一員待命。
傳于李文會曰,右承旨·右副承旨入侍。
傳于金會淵曰,在院承旨入侍。
傳于李文會曰,右承旨·右副承旨入侍。
金會淵啓曰,刑曹參判李肇源,參議元在明,特敎開坐之下,謂有情病,屢度催促,終不承膺,事體所在,誠極未安,竝從重推考,仍卽牌招,以爲擧行之地,何如?傳曰,允。別無可引之情勢,又有特敎申飭,則終不開坐,事甚駭然,更爲催促,京兆堂上坐起,一體申飭。
傳于李文會曰,坐直承旨入侍。
傳于金會淵曰,召對爲之。
兵曹,以趙尙鎭爲留都大將。
兵曹口傳政事,以徐春輔爲宣傳官。
李文會啓曰,行吏曹判書黃昇源,參判朴宗慶牌不進推考傳旨,今方捧入,而開政命下之後,如是違牌,不卽擧行,事甚未安,參議趙萬元在外,判書·參判,竝更牌招,何如?傳曰,允。
傳于金會淵曰,當該承旨推考。
金會淵啓曰,行大司憲李直輔,執義宋稚圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
李文會,以禮曹言啓曰,謹稽謄錄,則丁丑年國恤練祭前,及丙申年國恤三年內,陵幸時諸臣隨駕服色,以布戎服,只佩劍磨鍊矣。今亦依此磨鍊之意,敢啓。傳曰,知道。
李文會,以禮曹言啓曰,經宿動駕時,有告廟之禮,而魂殿告由,無可據之禮,故先朝丁酉春弘陵·永陵幸行時,孝明殿告由祭,自臣曹不得磨鍊,而因特敎,告廟日親行酌獻禮,兼告事由矣。今番幸行時,宗廟·景慕宮告由祭,依例磨鍊,而孝安殿告由祭,則旣無可據之例,不得一體磨鍊之意,敢啓。傳曰,知道。二十八日孝安殿,當行酌獻禮矣。
李文會,以司饔院提調意啓曰,自前每當幸行經宿時,各邑地方官,進排御供物膳,故本院提調郞廳,先詣經宿所,日下雉鮮及各司供上物種,同爲監膳捧入,乃是事例,而昨秋健陵幸行時,各邑進排除之之命,雖出於除民弊之聖意,曾在先朝,以草記稟旨後行會畿營之意,有所稟定,則今此元陵幸行時,各邑進排,依例知委,監膳提調,先朝進詣,何如?傳曰,依昨年例除之。
李文會,以兵曹言啓曰,今七月三十日大駕詣元陵親祭,來八月初一日朔祭親行時,何營軍兵隨駕,何營軍兵留都,禁軍及馬步軍,以幾番幾哨磨鍊,而今番適値禁·御兩營新舊番交替,而在前如此之時,有一體出用之例,故敢稟。傳曰,訓局步軍十哨,馬軍五哨爲先廂,御營廳鄕軍七哨,訓局步軍三哨,兩營騎士五番爲後廂,禁衛大將,率該營鄕軍十哨,御營鄕軍三哨留都,禁軍四番隨駕,可也。
李文會,以兵曹言啓曰,在前幸行時,挾輦軍四百名,餘軍二百名磨鍊,而癸亥年健·元陵幸行時,亦依此磨鍊,昨秋幸行時,挾輦軍三百名,餘軍二百名磨鍊矣。今番則何以磨鍊乎?敢稟。傳曰,挾輦軍三百名,餘軍二百名磨鍊,可也。
李文會,以兵曹言啓曰,在前經宿幸行時,兵曹都摠府堂上郞廳各二員或各一員,武兼十員或六員侍衛,昨秋幸行時,兵曹都摠府堂上郞廳各二員,武兼八員隨駕,五衛將連以二員磨鍊矣。今番則何以爲之乎?敢稟。傳曰,兵曹都摠府堂上郞廳各一員隨駕,武兼七員,五御將二員隨駕,可也。
李文會,以兵曹言啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
李文會,以兵曹言啓曰,在前經宿幸行時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
李文會,以兵曹言啓曰,在前幸行時,先廂步軍一哨,晝停所連爲作門,十里外斥候伏兵及傳語軍,以廣州留守所屬束五軍排立矣。今亦依此擧行之意,分付,何如?傳曰,允。
李文會,以兵曹言啓曰,今此陵所經宿時,設布帳當爲磨鍊,而取考謄錄,則癸卯年元陵經宿時設布帳,令隨駕營排設矣。今亦依此擧行,何如?傳曰,允。
李文會,以兵曹言啓曰,幸行回鑾後,隨駕軍兵犒饋,近年連以乾物分給矣。今亦依此擧行,何如?傳曰,允。
李文會,以兵曹言啓曰,曹司五衛將金履銈,身病猝重,勢難供職,呈狀乞遞,輪番之任,不可久曠,今姑改差,何如?傳曰,允。
李文會,以司僕寺提調意啓曰,今此元陵幸行時,補把驛馬,勿論遠近道,事當依例磨鍊,而日子促迫,遠道則勢難及期上來,從近道,限七十匹分排,知委各驛,以爲入用之地,何如?傳曰,驛馬勿爲上送之意,分付。
李文會,以司僕寺提調意啓曰,今此元陵幸行時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
李文會,以訓鍊都監言啓曰,今七月十七日春塘臺殿座時,因兵曹知委,金虎門入直把摠鄭宅休,春塘臺下排立作門哨官李命豐,光政門把守直所,無將領,以出番哨官沈尙之,畢試間代直之意,敢啓。傳曰,知道。
元陵幸行時軍令,七月三十日出宮,廟洞晝停所,自闕門十六里,元陵展謁,自晝停所十五里以上三十一里,親祭經宿,八月初一日朔祭親行,還詣廟洞晝停,當日還宮。
禁府啓目粘連,向前李審度亦,觀其所供,旣曰疾厄在躬,則雖與無端稱頉有異是白乎乃,殺獄檢驗,法意甚嚴,守臣論啓,若是緊重,不可以自明之說,有所寬恕,以此照律,何如?判付啓依允。
刑曹啓目粘連,罪人李慶郁亦,敢生窮凶之計,僞傳傳敎節次,旣已箇箇承款,依例結案取招,係是斬待時罪人,依法典照律報議政府,詳覆施行,何如?判付啓,罪雖痛惋,而人命至重,以次律嚴刑二次後,絶島減死爲奴爲良如敎。
行吏曹判書黃昇源疏曰,伏以,臣久竊匪據,一味尸素,有若瓜熟而支離不謝,箇滿而遲徊不去,廉隅之放倒,笑罵之從他,臣實無面可顯,而日夜所蘄祝,惟願聖明之曲垂憫仁,亟許鞶禠也。此際因諸道京試官都事之差出,政命經宿,已至多日,今又召牌儼臨,臣苟有黽勉冒膺之望,則豈不思竭蹶趨承之道哉?第臣狗馬賤疾,輾轉沈痼,間者重添痰眩,屢阽昏室之境,雜試藥餌,今雖回甦,餘症尙苦,源委不尋常,而所最忌者,作氣酬應,費心思慮也。若或不量己分,失其將攝,則遍身虛汗,滿面游暈,頃刻有顚仆之慮,以此病情,政席周旋,萬無其望也。且臣卽伏見傳敎下者,以別軍職久勤之大政不擧論,辭旨截嚴,臣於是,尤不勝萬萬震慓,不知所措也。莫重定式之無端違越,論以常法,罪合罔赦,聖度包容,雖不加誅,臣何敢憑恃寵靈,晏然赴政哉?以情以病,承膺無路,忙陳短章,仰瀆宸嚴。伏乞聖慈,俯垂鑑諒,亟令鐫改臣見帶職名,仍令重勘臣前後罪負,以肅朝綱,以安賤分,千萬幸甚,臣無任云云。答曰,省疏具悉。卿其勿辭行公。
敎平安監司李勉兢書。王若曰,藩屛須作翰之姿,虞咨四岳,方面重承流之責,漢由九卿,玆輟八座嵬班,特畀一路專制,惟卿,瑚璉其器,璿潢之支,世襲簪纓,蓋自德泉而積累,家傳詩禮,厥有孝敏之典刑,銓部銀臺,嗟,幾年先朝之殊遇,東藩南邑,尙今日遺民之去思,惟其文學政事之才,若是兼備,以此周通練達之識,何試不宜?予所以倚毗者深,卿則殫夷險之節,雖度支方責成效,顧箕封尤難其人,襟帶江山,專管四十州雄鎭,袵席溝壑,安得二千石惟良?亭墩相望,近接遼瀋之界,錢穀都會,昔稱川蜀之饒,責重交隣,聯翩使者之冠蓋,奸生互市,委輸賈人之金繒,矧前年回祿之災,焦爛者未起,又近日客使之供,蓄積之俱空,雖前人規畫粗安,得新尹經理乃可,蓋此敗局之著手,苟非利器則曷膺?玆授卿以平安道觀察使兼兵馬水軍節度使·都巡察使管餉使·平壞府尹,卿其勉恢良圖,祗服寵命,公私貯峙之竝渴,益懋節損之方,城池器械之多虞,毋忽綢繆之策,陶士行之莅事綜密,卿所已能,范孟博之攬轡澄淸,予庸加勉,他餘裁稟,厥有典常,於戲,第往欽哉,行且召矣。煩卿一出,爲緩西顧之憂,逖違九重,可想北望之念,故玆敎示,想宜知悉。知制敎臣姜世綸制進。
乙丑七月十六日辰時,上御誠正閣。軍士房承旨與平安監司入侍時,右承旨李文會,假注書李潞,記事官徐淇修·鄭觀綏,平安監司李勉兢以次進伏訖。上曰,平安監司進前,勉兢進前伏,上命奏職姓名,勉兢仰奏,上曰,關西自經火災,今雖少安,民生尙未蘇息,邑閭尙未復舊,下去後,須盡心善爲也,又敎曰,何日發行乎?勉兢曰,今日仍爲發行,而二十二日間,當到營矣。上命文會讀傳別諭,勉兢祗受訖。仍命退,諸臣以次退出。
乙丑七月十六日辰時,上御誠正閣。右承旨·右副承旨入侍時,右承旨李文會,右副承旨金會淵,假注書李潞·兪應煥,記事官徐淇修·鄭觀綏,待敎朴宗薰以次進伏訖。上曰,今日實錄廳堂郞齊會耶?文會曰,當齊會矣。上曰,政官出牌乎?會淵曰,已出牌矣。上曰,問于銓堂,則別軍職久勤,何不擧論云耶?文會曰,守令窠窄云矣。上曰,又有他言乎?文會曰,崔朝岳有履歷之人,而守令無可合之窠云矣。上命書傳敎曰,昨聞別軍職久勤,大政不爲擧論云,先朝定式,幾年遵守,而今忽違越,萬萬可駭,故問其委折於銓堂,則初云窠少,又云當用履歷而無窠,前後所奏,若是苟且,吏判事,又爲未安,後日政卽爲除送之意,分付銓曹。上命書傳敎曰,今七月三十日當詣元陵親祭,初一日親行朔祭後還宮,該房知悉。上曰,陵行,有依京擧動例爲之者乎?文會曰,先朝甲辰陵行時,凡干擧行,有依京擧動例爲之矣。上命書傳敎曰,今番幸行,凡諸擧行,務從省約,係於民弊者,以儲置米會減,出宮時植炬置之,虎網子亦爲置之。上曰,昨以服色儀節,亦有入稟者,此亦有依京擧動例爲之者乎?文會曰,英宗壬子年,卽懿陵三年內也。本陵幸行時,皆以布戎服磨鍊,故其後仍爲遵行,先朝丙申,亦以布戎服磨鍊矣。上曰,兵曹甲子年謄錄入之。淇修承命出傳持入。上曰,兵判今日,持軍令來待乎?文會曰,幸行之日不遠,雖今日內,兵判持軍令來待宜矣。上曰,兵判使之來待,潞承命出傳,上命書秋曹結案罪人李慶郁減死島配傳旨,文會等曰,秋曹罪人李慶郁,旣捧結案,則三尺至嚴,其不可撓屈也決矣。雖尋常應行之事,若或僞造命令,則亦皆論以一律,況今慶郁所犯,尤是前所未有之變怪,則只誅其身,猶不足以蔽其罪惡,向日大臣秋堂所請出付軍門者,寔出於不容一刻假貸之意,而今此傅生之敎,忽下於經法之外,渠雖至微至賤,名係禁掖,作此至凶絶悖之事,而終逭顯戮之典,則將何以嚴王法而懲亂徒乎?伏願還寢次律擧行之命,亟從大臣秋堂之議焉。上曰,已諭於秋曹啓目判付矣。出擧條仍敎曰,令次堂擧行,可也。潞承命出傳還入。上曰,左副承旨,何爲懸病乎?文會曰,有實病云矣。上曰,明日春塘臺試射時,承旨盡爲入來,可也。上曰,修撰洪羲膺,何爲而牌不進乎?會淵曰,有實病矣。上命書傳敎曰,許遞,今日政差出。上曰,昨日刑曹漢城府坐不坐單子,又多懸頉何也?文會曰,似以臺臣之所奏而引嫌矣。上曰,此不過臺臣泛論之言,則引嫌過矣,申飭開坐,可也。文會讀奏公事訖,上命書判付,惠慶宮進服參吉茶,自今日一貼式煎入。出榻敎惠慶宮供上乳杏膏製入。出榻敎上命退,諸臣以次退出。
乙丑七月十六日辰時,上御誠正閣。軍士房承旨·在院承旨入侍時,右承旨李文會,右副承旨金會淵,假注書李潞·兪應煥,記事官徐淇修·鄭觀綏,待敎朴宗薰以次進伏訖。上曰,兵曹判書,持軍令入侍,兵曹判書金思穆趨入,跪請軍令,上命文會讀奏訖,思穆退出,文會讀奏兵曹軍兵磨鍊草記,上命書判付,會淵曰,行吏曹判書黃昇源·參判朴宗慶牌不進推考傳旨,今方捧入,而開政命下,已至多日,如是違牌,不卽擧行,事甚未安,判書·參判,竝更爲牌招,何如?上曰,更爲牌招,違牌勿爲呼望,可也。出擧條仍命書傳敎曰,政官更爲牌招,違牌勿爲呼望。出榻敎上命退,承史諸臣以次退出。
乙丑七月十六日午時,上御誠正閣。在院承旨入侍時,右承旨李文會,右副承旨金會淵,假注書李潞·兪應煥,記事官徐淇修·鄭觀綏,待敎朴宗薰以次進伏訖。上曰,明日閣臣,誰爲入直?宗薰曰,小臣仍爲入直矣。文會讀奏公事,上命書判付,文會曰,留都大臣,以何大臣爲之乎?上曰,書入啓辭,可也。會淵曰,刑曹堂上言送,以爲有次堂擧行之命,而參判·參議,俱有身病,不得開坐矣。上曰,申飭擧行,可也。宗薰曰,元陵幸行時,隨駕閣臣·守宮閣臣望筒,當爲書入,而或有前期三日書入之例,或有前期累日書入之例,今番亦當預爲書入乎?上曰,卽爲書入也,仍敎曰,隨駕閣臣,當爲幾員乎?宗薰曰,先朝定式,園幸則八員,各陵幸行則六員隨駕,故昨年華城幸行時,以八員隨駕,今番則當以六員隨駕矣。上曰,雖經宿時,亦六員乎?宗薰曰,然矣。上曰,時·原任在京無故者,爲幾人乎?宗薰曰,檢校提學金祖淳,檢校直提學朴宗慶,直閣洪奭周,與小臣方爲行公,檢校直提學徐榮輔,在外而似當非久入來,原任則原任直閣金勉柱,原任待敎徐有榘皆在京,原任直提學金近淳,亦上京未及下去,李始源,方爲承旨而未及入來矣。上曰,同副承旨,明日入來乎?會淵曰,親病少差則當入來矣。上命退,承史諸臣以次退出。
乙丑七月十六日申時,上御誠正閣。召對入侍,坐直承旨同爲入侍時,參贊官金會淵,持綱目第三十二卷,侍讀官金相休,持綱目第三十二卷,侍讀官姜世綸持綱目第三十二卷,待敎朴宗薰,持綱目第三十二卷,假注善兪應煥,持綱目第三十二卷,記事官徐淇修,持綱目第三十二卷,記事官鄭觀綏,持綱目第三十二卷,右承旨李文會,以次進伏訖。上開卷,命讀之。相休讀自冬十一月,止摠百揆。上曰,下番讀之。世綸讀自魏太子光,止卿有何罪。上曰,參贊官讀之。會淵讀自其冠履就職,止不從。上曰,閣臣讀之。宗薰讀自又以軍出無功,止安周代立。上曰,注書讀之,賤臣讀自魏罷舊俗所祀胡神,止雖死何傷。上曰,上番讀之。淇修讀自且吾自爲之,止以筆目之。上曰,下番讀之。觀綏讀自宋以衡陽王,止第二十五中。上曰,文義陳之。相休曰,古弼,捽其與入君對棋之人者,誠爲無禮,而其心則出於忠君憂國矣。上曰,古弼之失禮如此,而魏主引咎虛受,可其奏而褒其直,則可謂能知古弼,而終不能委任何也?相休曰,亦不可謂之不用也。上曰,下番陳其所見也。世綸曰,此可見魏主容諫之意,而爲侍中則官非不高矣。上曰,參贊官亦陳其所見也。會淵曰,魏主可謂有虛受之量矣。上曰,閣臣亦陳其所見也。宗薰曰,古弼此事,雖麤率無禮,而亦出忠直,可以觀過知仁矣。然其進用委任,終無顯處,則魏主此言,似非出於誠心矣。蓋與近臣圍棋,旣非人主之所宜,則見廷臣之奏事,固當椎枰延納,而今乃志不在弼,則終未免虛僞,故雖引過奬諭,而實不能委任矣。上曰,又有文義可以敷奏乎?宗薰曰,別無可陳矣。上曰,潔己節用之說固好,而義宣義季,必不勝任,則裴子野所云崇樹襁褓者,非過語也。子野此論,果何如?宗薰曰,使汝曺識有飢苦云者,果好矣,而其平日敎誨之術,則有未盡矣。如欲其識艱苦知節儉,則固當朝夕訓導,服習經傳,然後可以寡過,而今乃分授重鎭,使童子備官,眞所謂益其疾也。故義康以下諸宗,鮮有保令名者,裵子野之言,果是矣。子野,卽松之之孫,嘗作宋略,其史論多可取矣。上曰,魏主之擊柔然也,劉絜則諫止,崔浩則固勸,何說爲是耶?宗薰曰,大扺戰略,不可但以成敗,論其得失,而魏主不聽劉絜之諫,而從崔浩之言,自擊柔然走之,且其行師也,劉絜忌崔浩,陰沮其謀,未遂全功,以此觀之,浩言是矣。然柔然小酋,何必每每親征,且輕師遠襲,非行師之正,尤非人主所當行,則崔浩之固勸,未爲當矣。上曰,私養沙門巫覡者,雖可罪,而門誅則亦過矣。至於私立學校者,又何門誅耶?宗薰曰,誠然矣。私養巫覡,固所當禁,而禁之亦有術,愚民之惑於左道者,唯當牖導勸戒,使之改悟自新,出幽谷而遷喬木,則有敎無類,元無不可化之民,今乃門誅者非矣。此猶不可誅,況立學校敎子弟者,可奬不可禁,而至於門誅者,蓋亦胡虜殘毒之政也。上曰,私立學校,與私養巫覡,同其律者,固已誤矣,而門誅猶孥戮,雖以刑政言之,太過矣。宗薰曰,其意似出於信令必禁,而此是失刑之大者矣。上曰,崔浩之請罷胡祀,何如?相休曰,得當矣。宗薰曰,魏入中國以後,尙不免胡俗,故此時漸變舊習,循用華制,如定律令徵遺逸,皆崔浩之事,蓋所以用夏變夷也。上曰,魏主曰筆公可謂社稷之臣,其所云社稷臣者,與漢之汲黯相似耶?宗薰曰,褒奬許與之言,每多過情,古弼雖賢,謂之社稷臣則過矣。上曰,魏主容諫則善矣,而若以古弼言之,如欲諫於其君,豈無其道,而爲此捽頭之擧乎?其與汲黯異矣。相休曰,朱雲之折檻,幸毗之牽裾,皆出於犯顔極諫之意,古弼事,亦類是矣。上曰,與朱雲事亦異矣,苑囿之割與貧民,固是美事,而亦非時急底事,則何至於如是失禮乎?上曰,亢龍有悔,是易何卦辭乎?相休曰,乾卦辭也。宗薰曰,亢龍有悔,卽乾上九爻辭,高而無民,卽文言之句,而釋亢龍之義也。皆不祥也一句,卽高允之語,而所以解有悔無民之義者也。上掩卷,命玉堂先退,文會曰,上番玉堂金相休,筵退之際,有違格例,推考,何如?上曰,依爲之。出擧條上曰,陵幸時守宮,閣臣金勉柱當爲之,果無故乎?宗薰曰,見方爲內局提擧,而似無他故矣。文會曰,然則藥房提調當差出乎?上曰,臨時變通,可也。上曰,城內擧動,則隨駕閣臣,無定數乎?宗薰曰,然矣。原任則不參,時任則盡參,陵幸時,在前則亦無定數,依受點員數,或八九人六七人進參,而原任則付檢校矣。甲寅定式,園幸八員,各陵幸行六員受點,而原任亦不付檢校,雖經宿時,皆以六員進參矣。會淵讀奏公事,上命書判付。仍命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深一寸,自人定至夜五更,灑雨下雨,測雨器水深七分。
李文會啓曰,來二十一日朝參日次矣,敢稟。傳曰,停。
李文會啓曰,來二十一日輪對日次矣,敢稟。傳曰,當次人受點,後日次來待。
金會淵啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,奏御文字,何等審愼,而宣傳官作隊記,多有誤書,致勤還下,臣之曚然捧入,不勝惶悚,當該宣傳官,所當重勘,而本院請推之外,無他可施之罰,何以爲之?敢稟。傳曰,從重推考。
傳于金會淵曰,右副承旨·同副承旨入侍。
兵曹,留都從事官單李尙愚。
金會淵啓曰,行大司憲李直輔,執義宋稚圭在外,掌令具得魯疏批未下,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,持平黃明漢·尹致永牌不進罷職傳旨,傳于金會淵曰,推考傳旨捧入。
義禁府啓目粘連,果川前縣監李審度矣本府議啓內,觀其所供,旣曰病厄在躬,則雖與無端稱頉有異是白乎乃,殺獲檢驗,法意甚嚴,守臣論啓,若是緊重,不可以自明之說,有所寬恕,以此照律,杖六十收贖,奪告身一等,私罪。奉敎依允爲旀,功議各減一等爲良如敎。
李文會,以都摠府言啓曰,今日入直內三廳武兼禁軍及軍兵等,當爲中日習射,而內試射殿座相値,不得爲之之意,敢啓。傳曰,知道。
李文會,以武臣堂上朔試射試所試官意啓曰,今日試射時,折衡鄭壽海·金鳳魯·韓士元等,無緣不參,依承傳竝罷職,何如?傳曰,允。
乙丑七月十七日辰時,上御春塘臺。內禁衛試射入侍,右副承旨·同副承旨同爲入侍時,右承旨李文會,右副承旨金會淵,同副承旨趙得永,假注書李潞·兪應煥,記事官徐淇修·鄭觀綏,待敎朴宗薰以次詣閤,時至,上具布戎服,乘馬出宣化門,協陽門,由建陽門·光德門·明光門·入靑陽門,詣春塘臺,降馬乘座,諸臣隨詣就位,宣傳官跪告小開門,陞壇節次聚官軍號令,如例擧行訖,兵曹判書金思穆,禁軍別將李溏一,內兼將李允德,額外假將李珍國,以次參現,思穆,溏,允德,仍留壇上監試,上敎曰,武藝別監,使之分所射放,可也。思穆曰,本曹經用中錢邊之苟艱,莫甚於近日,一自湖西二萬兩,戶曹一萬三千兩貸去之後,舊儲漸次耗縮,今至莫可收拾之境,若不及今變通,難繼來頭之恒式需用,聞惠廳錢條,稍有餘地云,限二萬兩先爲推移貸用,以解目前之渴悶,差待湖西戶曹貸去錢還捧,以爲卽償之道,似合通變之方,故敢此仰達矣。上曰,依爲之。出擧條文會曰,記過擧行之際,事甚顚錯,極爲駭然,當該宣傳官,所當重勘,而本院請推之外,無他可施之罰,何以爲之乎?上曰,從重推考,可也。出擧條又敎曰,俄者承旨語音何高?仍命書榻敎曰,當該承旨,從重推考,文會曰,分所射放出令已久,而差備官不卽待令,以致許久遲滯,事極駭然,首差備官及當該差備官,竝令攸司科治,何如?上曰,依爲之。出擧條上入幄次,敎曰,春塘臺殿座時,從前時牌不爲來呈乎?使之來呈時牌,可也。潞承命出傳還入,上敎曰,各營門技藝應試人,使之試取,可也。又敎曰,闕門各處入直軍兵,同爲射放於分所,可也。又敎曰,禁喧郞廳,知名以入,禁喧郞廳李箕淵知名入稟。上曰,記過試射畢,上出幄次,命入試記,居首內禁衛沈鍾加資,餘皆分等施賞,上命拿入禁喧郞廳,敎曰,禁喧時,近仗軍士數三人足矣。今郞廳,名以禁喧,而多率近仗軍士,自爲喧聒於咫尺之地可乎?命決棍十度拿出,上乘馬,由靑陽門·宣化門還內,諸臣以次退出。
上在昌德宮。停常參·經筵。
金會淵啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
傳于李文會曰,在院承旨入侍。
李文會啓曰,事變假注書金虎振,身病猝重,勢難察任,今姑改差,何如?傳曰,允。
金虎振改差,代以任弘植爲事變假注書。
金會淵啓曰,卽者漢城府郞廳來言,再明日動駕時,本府堂上一員,當爲導駕,而判尹李集斗,左尹申大謙,右尹吳泰賢,俱有身病,不得進參云,竝卽牌招,何如?傳曰,允。違牌勿爲呼望。
金會淵啓曰,刑曹參判李肇源,參議元在明牌不進推考傳旨及罷職傳旨,今方捧入,而開坐命下,已至多日,如是違牌,事甚未安,參判更爲牌招,何如?傳曰,參議只推,與參判一體更爲牌招。
李文會啓曰,行吏曹判書黃昇源,疏批已下,卽爲牌招開政,何如?傳曰,允。參判疏批已下,一體牌招。
李文會啓曰,行吏曹判書黃昇源,參判朴宗慶牌不進推考傳旨,今方捧入,而開政命下,已至多日,如是違牌,尙不擧行,其在事體,殊涉未安,判書·參判,竝更爲牌招,何如?傳曰,允。
李文會,以吏批言啓曰,掌試時,各道都事,例以侍從差出矣。公忠道都事南達孫,慶尙道都事閔養世,全羅道都事朴光錫,黃海道都事丁在昱,江原道都事張相吾,俱未經侍從,竝依例改差,何如?傳曰,允。
李文會,以吏曹言啓曰,卽接通禮院及司僕寺牒報,則通禮院以爲,再明日景慕宮擧動時,左右通禮,不可不備員,而左通禮鄭魯榮,右通禮崔時淳,俱有身病,不得進參,卽速變通差代,以爲擧行之地云,司僕寺以爲,再明日擧動時,本寺正,當爲進輿差備,而正洪受浩,奉命出彊,卽速變通差出,以爲差備之地云,左通禮鄭魯榮,右通禮崔時淳,司僕寺正洪受浩,竝改差,今日政,備擬以入之意,敢啓。傳曰,知道。
李文會,以弘文館言啓曰,本館下番姑降入直,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,行判書黃昇源進,參判朴宗慶備邊司進,參議趙萬元在外未肅拜,同副承旨趙得永進。啓曰,禮曹參議今當差出,而擬望之人乏少,承旨及外任,竝擬,何如?傳曰,允。
以李重蓮爲掌令,任百禧爲修撰,徐能輔爲副修撰,李義弼爲右參贊,趙得永爲禮曹參議,李羲甲爲兵曹參議,韓晩裕爲分內局提調,金致龍爲禮曹正郞,尹惠圭爲禮曹佐郞,趙璜鎭爲兵曹佐郞,尹謙圭爲工曹佐郞,李敬參爲左通禮,尹濟弘爲右通禮,吳淵常爲司僕正,金華柱爲濟用判官,崔烜爲開城經歷,李集麟爲果川縣監,金相儼爲谷城縣監,呂東植爲公忠左道京試官,金相休爲慶尙左道京試官,李尙愚爲全羅左道京試官,李惟命爲平安南道京試官,韓兢履爲公忠都事,洪羲俊爲慶尙都事,李在璣爲全羅都事,趙晉和爲黃海都事,洪羲膺爲江原都事,任天常爲咸鏡都事,徐有望爲平安都事,寧陵補土堂上單權常愼,成均博士二單金聖灦·任弘植,學錄單李埴,學諭單車翊修,承文正字單鄭僑,副正字單朴師普,軍器直長單申益大,奉事單李福麗,副奉事單金道燁,參奉單崔宗大,書題單宣東元,宗簿正鄭景祚,今加通政加資事承傳,贈吏參申晌贈吏判例兼,贈副學申靖夏贈吏參例兼,贈僕正申贈吏議,已上知訓鍊申大顯三代,以李元默爲宗廟令,兼春秋單金致龍。
兵批,行判書金思穆病,參判崔獻重病,參議未差,參知朴宗正入直進,右副承旨金會淵進,僉知二單南志復·文祥富,慶尙中軍權抑,仍任事承傳,副護軍李好敏·尹命烈·李東埴·金箕象·嚴耆,副司直李在璣,副司果洪羲膺·李魯益·洪羲敬·閔億竝單付。
金會淵啓曰,行大司憲李直輔,執義宋稚圭在外,掌令具得魯,持平黃明漢·尹致永牌不進,掌令一員未差,監察茶時之意,敢啓。傳曰,知道。
以大司諫曺允遂,獻納奇學敬,正言鄭淳民·掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
金會淵啓曰,刑曹參判李肇源,參議元在明疏批已下,卽爲牌招,以爲開坐之地,何如?傳曰,允。
金會淵啓曰,掌令具得魯,正言鄭淳民疏批已下,竝一體牌招,何如?傳曰,允。
李文會,以弘文館言啓曰,校理李惟命,連呈辭單,不爲行公,卽爲牌招察任,何如?傳曰,允。
以校理李惟命牌不進罷職傳旨,傳于李文會曰,只推。
李文會,以成均館大司成意啓曰,文廟守僕,依宗社守僕例,試才啓下事曾已定式矣。守僕元宗烈汰去,代以生徒守僕試才抄擇備三望受點次,別單書入之意,敢啓。傳曰,知道。
李文會,以賑恤廳言啓曰,南部明禮洞契任掌朴丁金,今月十七日本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李文會,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
李文會,以兵曹言啓曰,謹依下敎,技藝入格內吹兼內吹龍虎營旗鼓手上上車聖輪等二名,各木一疋,布一疋,上中金銀大等十七名,各木一疋,上下金重喆等三十七名,各布一疋施賞之意,敢啓。傳曰,知道。
金會淵,以刑曹言啓曰,因右承旨李文會所啓,今十七日親臨春塘臺內禁衛試射時,分所射放出令後,不卽待令之首差備官及當該差備官,竝令攸司課治事,命下矣。首差備官金宗郁,當該差備官廉成彩,俱是出身,竝移義禁府處之,何如?傳曰,允。
李文會,以訓鍊都監言啓曰,謹依下敎,昨日春塘臺試射時,柳葉箭邊二中旗牌官韓益秀,弓箭一部,技藝上中等鄭弘臣等十八名,各木二疋,上下等林得暹等五十九名,各布一疋施賞之意,敢啓。傳曰,知道。
李文會,以禁衛營言啓曰,謹依下敎,昨日春塘臺試射時,技藝上中等帳幕軍河得龍等五名,鄕軍梁達三等四名,各木一疋,上下等帳幕軍金碩興等十五名,鄕軍金一宅等二名,各布一疋施賞之意,敢啓。傳曰,知道。
李文會,以摠戎廳言啓曰,卽接管城將李明奎所報,則以爲本城訓鍊都監字內靈鷲峰下女城一隅及北門西邊女城半間五隅頹圮云矣。趁卽改築之意,分付字內營門,何如?傳曰,允。
兵曹啓目粘連,觀此慶尙監司金羲淳狀啓,則城堞軍器,多有毁傷處,故使中軍權抑,監蕫修繕矣。今番都政,移拜忠翊將,末及了事,限畢役姑爲仍任事,令該曹,稟處亦爲白有臥乎所,旣始之役,難付生手,依狀請,慶尙監營中軍權抑,限畢役仍任,何如?判付啓依允。
漢城府判尹李集斗,左尹申大謙,右尹吳泰賢等疏曰,伏以,臣等猥以無似,備數於趨走之末,而顧其秩則宰執之列也。人臣事君,先以四維爲重,而日前臺評,以詞訟之任,多不擇人,盛言論斥,則豈可以姓名之無所指的,歸之混稱,而仍爲伈泄,不思所以自引之道乎?臣等亦具彝性,不顧羞恥,晏然恣行,則廉隅自臣等而壞,嗤點在人謂何,義分雖重,大防自在,抗顔逐隊,斷無是理,召牌之下,決難冒膺,玆敢略暴情懇,仰瀆崇聽。伏乞聖慈,天地父母,俯垂鑑諒,亟遞臣等見帶之職,仍治臣等逋慢之罪,以謝人言,以肅朝綱,千萬幸甚,臣等無任云云。答曰,省疏具悉。卿等勿辭行公。
刑曹判書徐榮輔疏曰,伏以,臣蒙恩受暇,歸省先阡,貤誥焚黃,榮動松楸,孤露之情,悲深不泊,感祝之忱,倍結幽明,臣之依近邱隴,已歷日矣。賜告之限,無多餘矣,趁期反面,義分之所當然,而狗馬賤疾,適添此際,蓋其病祟,源委已深,脆質易凋,未老而衰,六七年來,輾轉沈痼,卽其著於外者,而肌肉銷剝,目視昏花,見者爲之危之,今春痬生於頭,頭者,百體之源而病發焉,則其兆居可知矣。醜穢之狀,不敢仰聞,奔奏供仕,若無病人,史局則課日趨詣,使命則千里䟎程,其不顚仆於道路,實王靈之所曁,非臣力之所能,果然還次數日,傷在於內者,一齊發作,暑熱上攻,頭目烘暈,積氣兼肆,喘息促短,氣血旣耗,衆骸俱痛,委身床席,宛轉叫苦,似此證樣,皆非時月可瘳,縱欲扶舁登途,其勢末由,且念臣所帶之官,卽虞士周官司徒之職耳。非臣湔劣所可擬議,滾急承膺,中實自恧,向日賓對,臺臣論法官不擇,請令銓曹,極擇久任,臣於其時,登筵耳聞,赧汗沾背,夫擇詞訟之任,臺臣是也。詞訟諸司,臣曹居先,而臣職一曹之長,則是又宜擇之尤者也。是必先遞如臣者,然後銓曹,方得以因其闕而擇人以代之,而名實始副矣。此個事理,較然明甚,左右思量,無望仍冒,廉防所係,惟有速遞而已。玆從縣道,略控情病之實。伏乞聖慈,特垂照察,鐫改臣職,廻授可堪之人,仍治臣瀆擾之罪,以昭法紀,不勝幸甚,臣無任云云。答曰,省疏具悉。詞訟之擇人,非別人,惟殫心於任而已。卿其勿辭,卽爲上來。
刑曹參判李肇源,參議元在明等疏曰,伏以,臣等所叨者,掌法之官也,而法者,天下之平也,奏當之成,有不敢低昴也。故聯陳迷見,冀還成命,及奉批旨,未蒙兪音,繼有牌飭促令擧行,臣等於此,誠不勝憂惑之至,此囚之至凶絶悖,非惟左右皆曰可殺,卽諸大夫皆曰可殺,非惟諸大夫皆曰可殺,卽自閭井吏胥,以至婦孺儓卒,亦皆曰,使國家無法則已,有則不於此囚施,而將何施乎云爾,則此眞孟子所謂國人可殺然後殺之者也。今以所當之律,擬其所犯之罪,王章猶失於久貸,輿情不足以稱快,而殿下乃反違拂公議,强屈三尺,不少難愼者,豈不大有欠於古聖王生道殺人之政?臣等若迫於嚴命,苟然承奉,不思所以爭執,則亦豈古士師惟審惟法之義也哉?昔在肅廟朝,楊州人李松全,僞造備忘,其時相臣,直爲請斬,卽蒙允許,猗歟,聖祖之懲猾立紀,赫然威斷,豈非我殿下所可監法者乎?伏況此囚,身是掖隸,旣異於鄕曲之愚蠢,假傳傳敎,醜惡無倫,設心造謀,有浮於備忘之僞作,如使此囚,偃然戴頭,生出獄門,則狡獪獰慝之徒,其將謂罪犯如彼,尙猶不死,恬於爲惡,無復懲畏,綱紀之隳頹,習俗之凌夷,必至於不可收拾之境,此臣等之所大懼也。寧被逋慢之誅,斷無承當之望,玆敢不避煩瀆,申控短章。伏乞聖慈,更加三思,亟允所請,仍治臣等慢命之罪,以肅朝綱焉,臣等無任云云。答曰,省疏具悉。判付已諭,卿等卽爲擧行,詞訟之辭,向諭於京兆堂上之批矣。
吏曹參判朴宗慶疏曰,伏以,開政之命,今且幾日,而有所輒違,尙不擧行者,揆以國體,臣分,決不容一向涵貸,雖其銓部故事,末由毁壞,長僚去就,視作表準,而臣心之惶隕踧踖,如負大何,乃者長僚陳疏,違牌之勿呼望,獨在於臣身,顧今推讓無所,則豈敢不竭蹶趨簉,對揚成命哉?第臣區區微執,有不可遽然承當者,向來大僚之筵奏也。以京試官都事各別擇差,而萬一不擇,則擬望銓官,以誤薦律施行事,蒙允出擧條矣。此其先事告誡,揭律飭勵,逈出尋常,不趐丁寧,則此政排擬之際,必須商確地望,較量品藻,使物情士論,翕然稱叶,然後上可副另擇之朝令,下可免誤薦之重律,其所以擇差之方,亦無出於諸堂相議,僉見允諧,臣是何人,敢以長僚病告,三銓在外之時,揚揚獨赴,爛熳排望,自任衡如之平,罔念汰哉之誚乎?百回思量,承膺無路,玆不得不惕息朝房,恭俟嚴譴。伏乞聖慈,曲加矜察,諒臣迫隘之情,勘臣逋慢之罪,以振頹綱,以安賊分,公私不勝幸甚,臣無任云云。答曰,省疏具悉。卿其勿辭行公。
行都承旨李始源疏曰,伏以,臣纔闋苴衰,蟄在松楸,萬念灰寒,一病長苦,敢從縣道,略暴情實,言由赤悃,庶冀仁天之矜照矣。及奉聖批,終靳恩許,諭旨再降,促臣上來,又以賤臣行止,致勤筵敎,至於數四,每一承聞,隕越無措,區區寸忱,亦願一登文陛,仰瞻淸光,兼呈癃痼之狀於淵鑑之下,卒蒙體諒,退守邱壠,一日之屢欲轉身,殆甚痿者之思起,而素患痔癰之疾,忽劇於暑濕之餘,毒勢大肆,疼痛難忍,數舍之地,無由跨馬作行,喉舌重任,委於草莽,跡涉偃便,罪深逋慢,日夕訟恐,無地自容,不敢竢瘡口之完合,寸寸擔載,僅抵城闉,而夙夜勞劇,無望夯承,方欲陳懇,期於遞免矣。此際籌司新命,又何及於臣身哉?噫,是任也,卽古所稱門下省軍國訏謨之所自出也。時政得失,生民休戚,無一不係於是,雖大臣摠綱,有司管務,其餘諸堂,不過逐議會坐,無甚緊幹,而若其責任之大,遴選之重,非他冗漫之比,故自設此司以來,必揀廷臣之有材望者,以備其員,其難愼之意,可知也。臣本愚陋,無所肖似,雖嘗承藉先蔭,歷叨淸顯,揆分量才,罔非饒濫,又欲兼兜樞要,廁跡廊廟,則臣未知一世之公議,其或與此,而人之自知亦審矣,方當聖明在宥,賢彦盈朝,懷抱經濟,練達典章者,指不勝僂,如臣等輩,何足奉外廷之末議也哉?且臣病纏膏肓,積有年數,非如一時偶感之症,調理卽差,最是火菀眩冒,失血昏迷,往往至於全不省事,苟不得下氣省慮,久久將攝,則實有難言之憂,劇司多務,尤非臣養痾之所,非直人與器之太不相襯而已。玆不得已仰控眞情於天地父母之前。伏乞聖上,念官方之至重,憐危疾之難强,亟遞臣本兼諸任,仍治臣稽謝之罪,以肅朝綱,以安私分,不勝云云。答曰,省疏具悉。卿其勿辭行公。
司憲府掌令具得魯疏曰,伏以,臣卽伏聞秋曹罪人李慶郁結案啓目判下,有人命至重絶島爲奴之命云,殿下何爲而有此過擧也?噫,慶郁之事,卽前所未有之變怪,其凶悖之情狀,不可但以矯誣言之,法官大臣之請,實出於止辟振綱之意,而今殿下,不少難愼,遽令末減,臣於此深憂遠慮,不徒爲慶郁一事而已。昔在先朝,於此輩作奸犯科,未嘗毫髮假借,至用加倍之律,豈此輩別有深惡而然哉?誠以不如是,則無以防患而懲後也。近日以來,掖隷恣橫,作弊不一,甚至有今番事而變怪極矣。此而不施當施之律,則刑政日紊,綱紀日壞,又不知有幾箇慶郁,接踵而起,此一可憂也。孟子曰,以生道殺人蓋死之,所以生之也。死一人,所以生千萬人,故刑罰之加,兵戈之擧,皆所以爲生人焉耳。肅廟嘗下敎曰,人主挾雷霆之威,操生殺之柄,而凡於刑人殺人,不敢循喜怒之私,其生其死,一付公議,大哉王言,至哉王言,此非今日殿下之所當深體恪守者乎?以待時之律,猶以爲緩,此不獨廷平之論,卽諸大夫之言,又不獨諸大夫之言,卽擧一國之言也。今若以人命至重,而當死者生,則有非生道殺人之意。又違付公議之聖訓,此二可憂也。臣又伏聞肅廟朝一相臣進言曰,人君有剛健之德,以操威福之柄,然後群臣知所懼而不敢不自飭,雖大臣,苟有罪,不可饒也。上改容納之,此所以致五十年太平之盛也。西漢之世,興於孝宣,危於成·哀,而論者歸咎於元帝,以其優游無斷也。唐之世,興於憲宗,危於懿僖,而論者歸咎於文宗,以其痿弱不振也。孝廟亦以苟冀無事,日就委靡,臨朝發歎,殿下所當法者,非剛健,而今日所當勉者,非姑息耶?殿下活一慶郁,而掖屬無所懲也。亂民無所懼也,綱紀不得正也,刑法不得中也,此三可憂也。臣不勝耿耿憂愛之忱,有懷不敢不盡,伏望聖上,更加三思,亟下反汗之命,更令有司,依大臣秋堂所奏擧行,千萬幸甚,臣無任云云。省疏具悉。已諭於承旨擧條之批矣。
司諫院正言鄭民淳疏曰,伏以,太母禮陟,因封奄過,聖慕靡逮,隨序如新,泰運方回,皇天乃眷,聖痘祥吉,褥儀載擧,帀域含生,歡忭惟均,仍伏念臣病伏鄕閭,一縷㱡㱡之中,卽伏見定配罪人李敬臣之論李書九疏本,不覺心膽之掉顫也。夫大憝劇賊,何代無之,而若裕賊之違背先大王遺志,沮戲大婚者,實是往牒之所未有也。凡爲北面於殿下之廷者,見其凶疏,孰不欲口臠手磔,而天討始行於四載之後,猶未能窮覈情節,夬施邦刑,神人之憤,愈久愈切,今者敬臣之疏,誠如其言,則書九之罪,豈一刻容貸於覆載之間者乎?臣於臺箚批旨,李敬臣疏,卽狂言妄說,元無足取信,豈可以此輕爲逮問之敎,不能無憾於天地之大矣。敬臣雖云遐土之蹤,猶是臺閣前銜,抱疏叩額,苟出忠赤,則書九乃黨逆者也。如其不然,則誣人惡逆,決不當歸之狂妄而不施當坐之律,今若以輕爲逮問爲難,終不嚴鞫究覈,則誣人黨逆,俱無可辨之日,其於國體何,王章何?伏乞聖明,更加三思,亟允臺啓堂箚之請,到底盤覈,俾爲拔亂本而明典刑焉。臣急於明張之義,雖爲擔舁,來伏城闉,屢月血痢之餘,眞元俱渴,氣息奄奄,時月之間,實無蠢動出肅之望,伏願聖慈,諒臣實病,非出飾讓,亟賜鐫免,仍治臣瀆擾之罪,以肅朝綱,以安私分焉,臣無任云云。省疏具悉。不允,爾其勿辭察職。
乙丑七月十八日辰時,上御誠正閣。在院承旨入侍時,右承旨李文會,右副承旨金會淵,假注書李潞·兪應煥,記注官崔鳳和,記事官鄭觀綏,待敎朴宗薰以次進伏訖。上曰,今日上番,式暇出去乎?文會曰,父母式暇,則翰林亦有已例矣。上曰,下番亦式暇乎?觀綏曰,下番則不得替直,故無式暇矣,昔在英廟壬辰八月,有受敎若曰,聞政院東壁則用三日之制,西壁則用二日之制云,而下番則雖親忌正日,猶爲入直,終悖倫理,依他列亦許式暇,而其後遵行與否,臣未及知之矣。文會讀奏掌令具得魯上疏,刑曹參判李肇源,參議元在明聯名上疏,上命書批答,又命書刑曹判書徐榮輔,都承旨李始源,正言鄭淳民上疏批答,上敎曰,八月初二日健陵來龍補土,以九月二十一日健陵外案山補土時,同爲始役,可也。文會曰,陵行時,諸道道臣出待境上事,大臣每爲稟定矣。今番則無大臣,不得稟定,何以爲之乎?上命書傳敎曰,今番幸行時,諸道道臣,境上勿爲出待事,令廟堂分付,上曰,內醫院官員隨駕單子,副提調書入乎?文會曰,臣與提調相議,依例書入矣。文會讀奏公事,上命書判付,文會讀奏全羅道漂人問情記狀啓,上曰,物件數爻,誤爲懸錄處,承旨何不付籤以入乎?會淵曰,此臣之所捧入,而未及照察,不勝惶悚矣。仍奏曰,奏御文字,何等審愼,漂人問情尤係緊重,而全羅監司沈象奎問情狀啓中,物件數爻,誤爲懸錄,致勤下敎,此與尋常誤書有異,則臣之矇然捧入,不勝惶悚,而當該道臣,不可無警,推考,何如?上曰,依爲之。出擧條宗薰曰,幸行時內閣御牌馬,始爲三匹,中間減爲二匹,而一匹則無已例矣。上曰,以二匹爲定,可也。惠慶宮供上乳杏膏前方中,加生松脂一錢製入。出榻敎上命退,承史諸臣以次退出。
上在昌德宮。停常參·經筵。
夜五更,月暈。
金會淵啓曰,合辭許久闕啓,事甚未安,大司諫曺允遂,獻納奇學敬,正言鄭淳民,掌令具得魯,持平黃明漢·尹致永,旣有推考傳旨捧入之命,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,卽者檢閱鄭觀綏,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
傳于李文會曰,實錄堂上李晩秀入侍。
傳于李文會曰,在院承旨入侍。
金宗善啓曰,明日大駕詣景慕宮入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
李文會啓曰,卽者禁衛營將官來言,明日動駕時,大將朴準源,當以後廂隨駕,而有身病,不得進參云矣,何以爲之?敢稟。傳曰,前大將申大顯,權察,可也。
李文會啓曰,明日動駕時,新營·西營·建陽門·銅龍門入直軍除出,標信請出之意,敢啓。傳曰,知道。
傳于李文會曰,召對爲之。
傳于李文會曰,坐直承旨入侍。
金會淵,以義禁府言啓曰,明日擧動時,各差備都事,當爲備員,都事尹謙圭遷轉之代,令該曹口傳差出,以爲分差之地,何如?傳曰,允。
吏曹口傳政事,以鄭文容爲禁府都事。
金會淵啓曰,行大司憲李直輔,執義宋稚圭,掌令李重蓮在外,具得魯,持平黃明漢·尹致永傳旨未下,監察茶時之意,敢啓。傳曰,知道。
以大司諫曺允遂,獻納奇學敬,正言鄭淳民,掌令具得魯,持平黃明漢·尹致永牌不進罷職傳旨,傳于金會淵曰,推考傳旨捧入。
以修撰任百禧牌不進罷職傳旨,傳于金宗善曰,推考傳旨捧入,更爲牌招。
金會淵,以義禁府言啓曰,刑曹啓辭內,首差備官金宗郁,當該差備官廉成彩,俱是出身,竝移本府處之事,允下矣。金宗郁·廉成彩,今方待命,拿囚之意,敢啓。傳曰,知道。
以金宗郁·廉成彩囚單子,傳于金會淵曰,分揀放送。
金宗善,以奎章閣言啓曰,守宮檢校直閣金勉柱,待明朝牌招,何如?傳曰,允。
金宗善,以弘文館言啓曰,校理李惟命,旣有只推之命,卽爲牌招察任,何如?傳曰,允。
金宗善,以弘文館言啓曰,新除授副修撰徐能輔,時在京畿廣州地,經筵入番事緊,請斯速乘馹上來事,下諭。傳曰,許遞。
金宗善,以禮曹言啓曰,卽接開城府幼學李齊栢所志,以爲同姓七寸姪德培,嫡妾俱無子,以其同姓十寸弟章奎第三子昌晉,欲爲繼後,兩家相議完定,而未及禮斜之前,德培夫妻俱歿,不得循例禮斜,依定式草記,稟處事呈狀矣。曾因大臣筵達,兩邊與受,明有可據而不得登聞者,許令該曹,論理草記事,允下,而門長李齊栢所訴旣如此,依大臣筵奏定式,李章奎第三子昌晉,立爲李德培之後,何如?傳曰,允。
金宗善,以奉常寺提調意啓曰,東耤親耕田所種皮稷打作,則所出爲三石三斗之意,敢啓。傳曰,知道。
李文會,以兵曹言啓曰,今七月二十日文臣朔試射日次,而動駕相値,不得爲之之意,敢啓。傳曰,知道。
李文會,以兵曹言啓曰,今此元陵幸行時,問安馬及各差備入杷,本曹驛馬,京畿·黃海·公忠,江原道驛馬補把之數,別單書入,而今月二十六日,京中逢點,司僕寺添補馬,一體入把事,各道監司處,行移,何如?傳曰,不足數,令畿營補把。
李文會,以兵曹言啓曰,闕門守直,何等嚴重,而今日通化門守直軍一名,適出門外,下鑰時未及入來,以致闕直,此亦紀綱所關,極爲驚該,臣之常時不能檢飭之罪,不勝惶恐,門卒,當自臣曹嚴棍懲勵,而當該守門將,亦令該府,拿問處之,何如?傳曰,允。
李文會,以訓鍊都監言啓曰,金虎門及弘化門入直軍試放時,鳥銃貫一中,邊一中芮以先等三名,各木二疋,邊二中鄭鐵重等五名,各木一疋,布一疋,貫一中金鏡世等五名,各木一疋,邊一中鄭國卿等四十一名,各布一疋,依兵曹單子判付,分等施賞之意,敢啓。傳曰,知道。
李文會,以禁衛營言啓曰,謹依下敎,今日中日閣砲放時,本營內入直軍邊一中尹翰東等五名處,各木一疋施賞之意,敢啓。傳曰,知道。
修撰任百禧疏曰,伏以,臣姿實耑蒙,識又鹵莽,經幄論思,何嘗一分近似,而從藉先蔭,濫叨榮選,向於新除之下,召牌屢降,怵畏義分,冒沒出膺,及其登筵,辭理拙澁,神識昏眛,臨文錯義,承問失對,非惟貽羞於從班,抑亦仰累於聖簡,顧此實狀,莫逃睿照,至今追思,不覺駭汗,尙以何顔,自謂宿硏,再辱謬恩,重壞廉防?況臣老母,年迫八耋,素抱癃病,重添泄痢,委頓床笫,氣息凜綴,左右扶將,非臣莫可,晷刻離側,斷無其路,坐違召命,尤增罪戾。伏乞天地父母,憐臣至切之情,諒臣不稱之實,永刋職名,俾勿檢擬,以重公器,以便救護焉,臣無任云云。答曰,省疏具悉。爾其勿辭救護。
乙丑七月十九日辰時,上御誠正閣。在院承旨入侍時,行都承旨李始源,左承旨金宗善,右承旨李文會,右副承旨金會淵,假注書李潞·兪應煥,記注官金致龍·鄭宗顯以次進伏訖。文會讀奏訓鍊都監試射賞典草記,上命始源書判付,文會曰,撥路申飭,前後何如,而卽者公忠水營狀啓,以四日程,過十日今始來呈,其所擧行,萬萬駭然,該帥臣不可無警,從重推考,何如?上曰,依爲之。出擧條上命書傳敎曰,右承旨兼帶藥院副提調之任,減下。又命書傳敎曰,權察禁衛大將申大顯,牌招聽傳敎。出榻敎又命書傳敎曰,明日出官內門路,以協陽門爲之。仍命退,諸臣以次退出。
乙丑七月十九日辰時,上御誠正閣。左承旨與實錄堂上入侍,在院承旨同爲入侍時,左承旨金宗善,假注書李潞,記注官金致龍·鄭宗顯,知實錄事李晩秀以次進伏訖。晩秀奏曰,晩炎猶甚,聖體,若何?上曰,上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,小臣猥承先朝行狀撰進之命,尙今未進,日夕悚惶矣。今則實錄,將於數日後訖役,故行狀正本,修正以進,而草本則姑留實錄廳,當與誌文附錄,同印於實錄之末矣。上曰,正本經覽後,當還下,以正本入印,可也。晩秀曰,二件雖有草正之名,而草本,亦繕寫無異正本,可以入印矣。上曰,事體甚重,出去後,以承傳色封進,可也。晩秀曰,當依下敎擧行矣。晩秀曰,健陵誌文,卽行恁所製,而列聖朝誌文,雖凶逆之所撰,皆載之於實錄之末,今番亦依前例同印乎?上曰,依此爲之。上曰,實錄畢後,奉安時節次,何如?晩秀曰,摠裁官以下,陪進闕內,奉安于春秋館,而史庫奉安,則待下敎擧行矣。晩秀又曰,行狀中稱陵寢處,講武堂舊基五字,諸議皆以爲不必入之云,續印時拔此五字,似好矣。上曰,依此爲之。上曰,國朝寶鑑,當於實錄畢役後續成乎?晩秀曰,肅廟朝則實錄畢後,卽修寶鑑矣。早晩則當隨下敎始役,而此與實錄,體段不同,纂修堂上與郞廳,在私第修正矣。上曰,實錄堂上,近日誰往耶?晩秀曰,今幾了畢,堂上別無所事,而徐美修·韓用鐸,連爲進去矣。上命晩秀先退,宗善奏曰,俄聞右承旨所言,見帶藥院副提調,而明日動駕時,又以軍士房,入於衛內矣。提調則已承守宮閣臣之命,動駕時,藥院無以成班,何以爲之乎?上命書傳敎曰,右承旨兼帶藥院副提調之任,減下,仍敎曰,望筒卽爲書入也。上曰,下番何爲徑出乎?宗善曰,聞親病苦劇,陳疏出去云矣。上曰,都承旨今日入來乎?宗善曰,今日仕進矣。上曰,在院承旨入侍,致龍承命出傳,都承旨李始源,右承旨李文會,右副承旨金會淵,假注書兪應煥,閣臣朴宗薰以次進伏訖。上曰,都承旨,三年無事支過乎?仍命文會讀奏公事判付訖,文會曰,撥路申飭,前後何如,而卽者公忠水使狀啓,以四日程,過十日今始來呈,其所擧行,萬萬駭然,該帥臣不可無警,從重推考,何如?上曰,依爲之。出擧條文會曰,明日出宮時內門路,以何門爲之乎?上命書傳敎曰,出宮內門路,以協陽門爲之。仍命退,諸臣以次退出。
乙丑七月十九日申時,上御誠正閣。召對入侍,坐直承旨同爲入侍時,參贊官李文會,持綱目第三十三卷,侍講官呂東植,持綱目第三十三卷,侍讀官姜世綸,持綱目第三十三卷,待敎朴宗薰,持綱目第三十三卷,假注書兪應煥,持綱目第三十三卷,記注官金致龍,持綱目第三十三卷,記注官鄭宗顯,持綱目第三十三卷,左承旨金宗善,以次進伏訖。上開卷命讀之。東植讀自資治通鑑,止以正朔望。上曰,下番讀之。世綸讀自詔付外詳之,止聲韻無失。上曰,參贊官讀之。文會讀自宋以武陵王,止數萬人。上曰,閣臣讀之。宗薰讀自九月,止宣示同黨。上曰,注書讀之,賤臣讀自宋主之燕武帳岡也,止常諫之曰。上曰,上番讀之。致龍讀自此人,止始設登歌。上曰,下番讀之。宗顯讀自宋元嘉二十三年,止爲吳聲援。上曰,文義陳之。東植曰,何承天,撰元嘉新曆,而日行之度,與堯時有差云,蓋天度不能無古今之變矣。奏未畢,上曰,天度有變,見於何書耶?東植曰,臣未及博考,而以元嘉曆所論見之,亦可驗天度之變矣。世綸曰,天與日月之度,有遲疾盈縮,故星曆漸差而然矣。東植曰,有形而可見者,天之度也,無形而可見者,天之理也。天之理則無變,而天之度則有變矣。上曰,何謂而天之度則有變,天之理則無變乎?東植曰,天理雖玄遠,而與人事常相感應者,不啻影響,故上古治世,天道順軌,降在衰季,災異疊見,此在在上者裁成輔相之如何耳。雖以作人之一端言之,古者人生八歲,敎以小學,十五而入於大學,自天子達於庶人,其敎迪之術,可謂至矣。故人才輩出,如星曆小數,亦有測景推步,正其誤而釐其訛者矣。後世則不然。不過以區區文辭之末功令之式,而便謂之儒生,其他政令施措,皆不及於古人,而乃反諉之以氣數之不能挽回,則此豈明理者之言哉?伏願勿以氣數之已降,而思所以盡其人事焉。上曰,以人事而論氣數者,所奏固好,而猶有說得未盡處,更爲敷陳,可也。東植未卽仰對,上曰,下番陳之。世綸曰,魏主詔以經義,決疑獄矣。上曰,此段固欲發問者也,書曰罪疑惟輕,夫罪疑云者,如此段疑獄之類是耳。苟能引此等經訓,而旁照於斷獄之際,則固可謂之經義決獄乎?世綸曰,決獄之際,斷以一己之見,而差之毫釐之間,則死不可復生,刑不可復續,今魏主禁學校之私立,而師死門誅,有若秦之焚書之律,則其經義決獄之義,果安在哉?上曰,向筵已有所酬酢,而師死門誅誠過矣。世綸曰,古者家有塾而黨有庠,則今此學校,豈可禁之事乎?大抵罪疑者惟輕,可也,肆赦,亦可也。刑固期於無刑,無刑則祥莫大焉,此所以有祥刑之名也。然而罪之無疑者,則刑之戮之,不少假貸,此生道殺人之義也。上曰,參贊官陳之。文會曰,臣別無可陳之文義矣。上曰,閣臣陳之。宗薰曰,俄者上番所奏,大意則好矣,而辭不達矣。夫曆法,所以推測天度,彌綸人事,故自古帝王,莫不以此爲代天治人之第一義,其見於經,則帝堯之定四時,大舜之齊七政,爲曆家之祖宗,而漢有太初曆,劉宋有元嘉曆,唐有大衍曆,宋有乾元應天曆,元有授時曆,明有大統曆,今之曆,卽時憲法也。此數家,皆自謂得甘石之遺法,而後世亦稱其善,然治曆者,只從人目所可見,以推其所未覩,但取往世之所已驗,而預測乎所未來,推測之際,不能無毫髮之差,積之之久,始覺其非,故代各異法,隨時而改矣。大抵曆者,人主所以參贊化育,燮理陰陽之具也。其法雖精,而以言乎天理,則亦不過爲粗跡,臣嘗以爲,一部曆書,在乎人主方寸之間也。歲月日時之無愆,陰陽寒暑之順軌,卽曆家之能事,而其所以然,則唯在君心,自愼獨而推之,以至於天地位萬物育,先天而天弗違,後天而奉天時,卽聖人之極工也。故肅乂哲謀聖,而雨暘燠寒風,各以其類應之,至微而顯,似遠而近,雖巧曆不能及矣。天以元亨利貞,行四時,而人君則有仁義禮智以行之,天以雨露霜雪,運二氣,而人君則有禮樂刑政以運之,故曰聖人亦一天耳。殿下試於靜處驗之,此心纔發幾微之間,已有所向,向善處去則天理也,向不善處去則人欲也。唯其毫忽之間,左右未及知,殿下亦未自覺其分界處,而高高在上之天,則便已知之,纔知之,便有災祥之應,此無他,在我之天,卽在天之理也,在天之理,卽在我之心也。是以人主一心,或有不合於天理,則雖使郭何治曆,亦不過記日之簿耳,於治道何有哉?果能此道矣,則天度自順,曆象自明,其本末道器之分,自然如此,伏願殿下,深留聖意於此箇工夫焉。上曰,所陳好矣。上曰,孔熙先,有縱橫才志,而憤不得志,以至謀反,雖緣宋主之不能用,而其才亦何足取耶?宗薰曰,縱橫云者,已非才之美者,裴子野論劉湛·范曄曰,智能,飜爲亡身之具,如此等人,可謂誤用才智矣。東植曰,若無德而有才,則反不如無才之爲愈矣。上曰,此皆才勝德而取禍矣。上曰,范曄有文學,故能作漢書,而其妓妾,不勝珠翠,其母,居止單陋,則其爲人,無足道者矣。宗薰曰,不孝矣。東植曰,范曄獄中,作詩云庶同夏侯色,而及其妓妾之來別也悲涕流漣,此又不能踐其詩中語者也。上曰,謝約何如人也?世綸曰,見其兄之與熙先遊,而戒以必敗,則可謂有先見矣。上曰,崔浩勸以輕騎趨之,而魏主不從,畢竟浩言有中,軍無所獲,則浩計可謂能矣,然而魏主之不從,亦有意見乎?東植未卽仰對,上曰,詳見本事後敷陳也。東植曰,崔浩之計,爲目前取勝則得矣。上曰,初不伐吳,則何如?東植曰,臣未能考見,故不能質定仰對矣。世綸曰,以勝敗論之。魏主之不從浩言,爲失計,而勸以輕騎疾趨者,有非愼重之道矣。上曰,魏主之不從浩言,是矣。輕騎疾趨,豈人主行師之道哉?且伐吳,非時急底事,則遣將伐之,亦可矣,何至於親征乎?宗薰曰,何可以此,責之於魏主乎?上曰,魏主之不從浩言,其意則非出於愼重也。宗薰曰,魏主非能知此義也。直以渭北之無水草,而不從浩言矣。大抵魏主,忸於全勝,身犯鋒鏑,蓋亦代北强勁之氣使然,而若以道理責備,則蓋吳小酋,不當親征矣。上曰,今雖不從浩言,軍無所獲,而畢竟大敗蓋吳矣。宗薰曰,强弱不同,破之何難乎?上曰,宋文帝慰孔熙先曰,以卿之才,滯於集書省理,應有異志,此乃我負卿也。若以高官大爵,進用熙先,則熙先,能不畜異志耶?東植曰,以小官而有異志,則雖置大官,豈無異志乎?且熙先之異志,出於怨懟,則雖置之隆顯,終必有不滿之意矣。世綸曰,小人有不饜之欲,則雖置高官大爵,而亦有異圖矣。上曰,自古以圖讖,作亂逆者固多,而漢光武之中興也,亦有赤伏符之讖,蓋圖讖,有所符驗而然耶?東植曰,正道不明,故不經之說,非常之言,每使人誑惑矣。上掩卷,東植等曰,臣等於秋曹罪人李慶郁處分,竊有所憂歎者,臣等旣以經義決獄之說,臨文敷陳矣。蓋刑獄之事,一以經義斷之,則豈有輕重失當之理乎?經曰罪疑惟輕,又曰刑故無小,惟輕則疑罪,固是好生之德,而故犯者,小而猶刑,亦古聖王生道殺人之仁也。今此慶郁所犯,非疑而故,不小而大,則其不可擬以惟輕之典,明矣。刑官之執藝,臺臣之爭論,誠爲得體,而殿下一向靳許,若此則關石和匀,將焉所施乎?通編之法,僞造印信者處斬,僞造宰相書簡者,邊遠定配,慶郁之僞傳下敎之罪,百倍於僞印,而不過差重於僞造宰相書簡之律,有此傅生之敎,法者,天下之平,固不可低昴於其間,況於僕隷之屬,枉法而伸恩,則非公示天下之意,其累聖德而關後弊,爲如何哉?慶郁若生出獄門,則又不知今年出幾箇慶郁,明年出幾箇慶郁,到此殿下,必不能一例傅輕,苟如是則豈不有欠於古人所謂殺一活百之義乎?伏願更加三思,秋曹罪人李慶郁,亟施刑官初擬之律,以恢轉環之量焉。上曰,已諭於諸批矣。出擧條東植曰,李慶郁罪犯雖重,而亦非關係義理目下危亡之機,則承批之後,何敢復事瀆擾,而大抵紀綱不振,而國不亡者未之有也。今此慶郁,若不置辟,則其爲貽累聖德,當如何哉?上曰,俄已批矣,退去,可也。東植曰,旣承命退之敎,而臣等不如古人,不得期於允從矣。昔在宣廟朝,先正臣李珥,以黃蠟事,至於五次避嫌矣。今臣等誠未上格,草草數言,不過塞責而止,臣誠惶愧萬萬矣。上命玉堂先退,仍敎曰,綱目小題目文成帝,誤以文武帝書之,改書以入,可也。上命文會讀奏公事訖,仍命書判付,上曰,兵曹馬色謄錄入之,賤臣承命出去持入,上曰,明日待敎,當入直乎?宗薰曰,然矣。上命退,諸臣以次退出。
上在昌德宮。停常參·經筵。
藥房提調金勉柱,副提調李始源啓曰,伏未審日間,聖體若何,寢睡水剌之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,司僕內乘,來言捲簾,取稟。傳曰,捲三面。
李文會啓曰,今日動駕時,挾輦軍,槍劍軍,入直禁軍除出,標信請出之意,敢啓。傳曰,知道。
李文會啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
李始源啓曰,右參贊李義弼,除拜後過三日不爲出肅,依定式推考警責,仍卽牌招察任,何如?傳曰,允。
李始源啓曰,三品官之無得過三日循例請牌,曾有定式矣。兵曹參議李羲甲,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
金會淵啓曰,臣以王大妃殿,惠慶宮,嘉順宮問安進去,下直之意,敢啓。傳曰,知道。
金宗善啓曰,卽者檢閱徐淇修,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以兵曹參議李羲甲牌不進罷職傳旨,傳于李文會曰,推考,傳旨捧入,更爲牌招。
以校理李惟命牌不進罷職傳旨,傳于金宗善曰,推考,傳旨捧入。
以東西班押班監察尹時東·鄭宅升拿處傳旨,傳于金會淵曰,分揀。
以守門將南履衡拿處傳旨,傳于金會淵曰,分揀。
金宗善,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
李文會,以兵曹言啓曰,依下敎,光政門把守金虎門入直哨官,弘化門入直砲殺手十名,還爲入直之意,敢啓。傳曰,知道。
李文會,以訓鍊都監言啓曰,因兵曹草記,光政門把守金虎門入直將官,及弘化門入直軍十名,各還本處入直之意〈敢〉啓,傳曰,知道。
金宗善,以宣惠廳言啓曰,卽見行兵曹判書金思穆所啓,則本曹經用中錢邊苟艱,難繼需用,惠廳錢,限二萬兩先爲推移貸用,差待湖西戶曹貸去錢還捧,以爲卽償之道事,陳達蒙允矣。本廳經費,係是出於民而歸於民者,故雖或有裕,不容他司之稱貸,而兵曹事勢,旣云渴悶,有此筵稟之擧,其在共濟之道,亦難坐視,第湖西戶曹錢之還捧,旣無的期,則公貨事體,不可許久遲待,均廳所下該曹當給代錢中,稱此數上下後,限十當分排計減,實爲兩便,依此施行,何如?傳曰,允。
檢閱鄭觀綏疏曰,伏以臣母素患痰癖之症,當此換節之時,挾感闖發,已至多日矣。臣自聞此報,方寸煎灼,而瀆擾是懼,不敢言私,卽接家信,症形夜來添劇,委頓床席,飮啖全廢,轉側須人,臣心神飛越,按住不得,忙陳短章,徑出禁扄。伏乞聖慈,俯垂諒察,亟遞臣所帶之職,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
乙丑七月二十日卯時,上詣景慕宮展謁入侍時,行都承旨李始源,左承旨金宗善,右承旨李文會,右副承旨金會淵,假注書李潞·兪應煥,記注官鄭宗顯,記事官徐淇修,直閣洪奭周,待敎朴宗薰以次侍立,時至通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門,由協陽門·建陽門,詣明政門外,降輿乘輦,出弘化門,上敎曰,押班左右監察,事過後拿處。出駕前下敎詣館前路降輦,步過復乘輦,詣宮大門外,降輦乘輿,入宮大門,詣齋室,仍敎曰,問安勿爲之。出駕前下敎上敎曰,王大妃殿·惠慶宮·嘉順宮問安,右副承旨進去,上仍具布裹翼善冠·布袍·布裹烏犀帶·白皮靴,由東門入詣版位,行再拜禮,詣廟內奉審,仍行望廟樓展拜,上敎曰,百官行禮置之。出駕前下敎還詣齋室,上敎曰,展拜後問安勿爲之。出駕前下敎仍具布裹翼善冠·布袍·布裹烏犀帶·白皮靴,出齋室門乘輿,知實錄事李晩秀曰,先朝實錄行狀中,有一二錯誤處,此則當自下更爲校正矣。上曰,在內件,亦當還下,校正以入,可也。仍進發,出宮大門降輿乘輦,詣館前路,步過復乘輦,文會曰,觀旂橋下輦之時,夾侍不卽待令,以致許久駐蹕,事極駭然,當該中官,所當重勘,而本院請推之外,無他可施之罰,何以爲之乎?上曰,從重推考,可也。出駕前下敎會淵承命,各殿宮問安後還奏,上過弘化門,詣宗廟前路,宗善曰,宗廟·永寧殿奉審,何承旨進去乎?上命書傳敎曰,都承旨進詣宗廟·永寧殿,奉審以來,由敦化門還內,諸臣以次退出。惠慶宮供上黃蠟膏製入。出榻敎惠慶宮供上桑灰水,自今日入之。出榻敎。
上在昌德宮。停常參·經筵。
李文會啓曰,來二十五日朝參日次矣,敢稟。傳曰,停。
金會淵啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于金宗善曰,禮房承旨,進詣皇壇奉審,宣武祠一體奉審以來。
傳于金宗善曰,今日晝茶禮,當親行,該房知悉。
李文會啓曰,今此元陵幸行時,何大臣留都乎?敢稟。傳曰,右議政留都。
傳于金宗善曰,向日長單之封還,可知予必不捨卿之意,卿必諒之矣。在今弘濟之策,惟有左相,而卿如輔車之相須,卿忽無端求退,則予誰與爲國,左相亦與誰協贊乎?昨日閟宮之駕,班無大臣,其果成說乎?謁陵有期,留都有命,且賓筵久未爲之,卿其卽起視事事,遣史官傳諭于右議政。
傳于金會淵曰,坐直承旨入侍。
傳于金會淵曰,召對爲之。
傳于金會淵曰,坐直承旨,推考房承旨入侍。
金會淵啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,正言鄭淳民,持平黃明漢·尹致永牌不進罷職傳旨,傳于金會淵曰,推考,傳旨捧入。
金宗善,以吏曹言啓曰,新除授公忠道都事韓兢履呈狀內,矣身九耋祖母,素患痰癖之症,挾感添劇,食飮全却,氣息凜綴,萬無暫時離捨之勢,卽速入啓遞改云,韓兢履之承重親病,旣如是沈重,則有難强令赴任,改差,何如?傳曰,允。
金宗善,以內醫院提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依例許給之意,分付該寺,何如?傳曰,允。
李文會,以兵曹言啓曰,宣傳官徐春輔,身病猝重,內禁衛將朴應浩,母病沈重,俱以勢難供職,呈狀乞遞,竝改差,何如?傳曰,允。
右參贊李義弼疏曰,伏以,臣衰病無堪,宜退已久,而黽勉强策,低佪至今者,誠以前後恩造,一未報答,故未死之前,不忍便訣,然孤弱之植,去益自危,狷滯之性,老猶難化,畢竟顚沛,分所自期,果於月前,忽因至微之事,見忤大僚,其所論罪,旨意深緊,而聖度包容,不置大何,薄罷旋敍,恩除遽降,召牌又臨,臣誠驚惶感激,罔知攸措,在臣義分,固當竭蹶,況當閟宮展謁之時,尤豈敢爲逡巡之計哉?第臣被斥於大僚者,事端雖甚微細,擧措旣至張大,則臣不可視以橫逆,恬不知愧,處於䵝䵢,終不一暴,故玆敢不避猥越,略陳梗槪,惟聖明垂察焉,臣自昨年二月,待罪司圃署提擧之任,而本署以供上衙門,官用不贍,各項所需,多靠於三四處屯稅,而收納之人,不無沾漑,故員役輩,始則輪差,今則轉賣,乃有導掌之稱,然導掌亦員役,故其所捧納,皆有恒式,無弊遵行,設有小小痛痒,惟知呼訴於本署,不敢圖囑於上司,今年則他屯如例畢納,而惟咸平導掌元稅二百三十石零內,只納六十石零,無端頑拒,徘徊顧望,忽自備局,出牌該吏備郞分付曰,咸平穀何以濫捧?後若如此,必當刑配云,此乃該署所捧,元非備局所管,則設若眞有濫觴之弊,大臣或可申飭堂郞,不宜兼察細務,而初不一問於提調,猝然行査於備局者,非但自歸損體,抑必有意督過,故臣遂引義,惟供上擧行外,本署事一不可否,其後習儀日,大臣謂臣曰,所親門下人,有言咸平穀濫捧,故使備郞査實,則果如所聞,須申飭善捧云,故臣始知有導掌輩之作俑,答以此是該署屯穀,本非上司句管,而若以該署之濫捧,至煩上司之行査,則爲其提調者,固當引遞,何論捧穀云爾,則大臣不悅,屢言過矣,而臣終不聽從,伊後貶坐,大臣又以溫言,私托捧穀之事,而臣以事係廉防,不可强從爲答,則大臣作色曰,吾居蕫率之地,此等事不可爲乎,如欲求遞,則其將陳疏乎?臣曰,如此瑣屑之事,不可上煩天聽,廟堂何不論罪也?大臣怫然曰,必欲如是,行將如是云,惟此前後酬酢,皆在公座,臣焉敢誣也?其後備郞,又發牌該郞,詰問捧穀遲滯之由,而仍卽草記,本事顚末,止於如斯矣。蓋此不過一導掌數石穀利害,而大臣看作大事,過費心力,以至於據公體而行査,以私語而申托,而臣未曲從,竟致葛藤,自訟不敏,然員役之藉勢力而傾陷提調,已是變怪,大臣之以顔私而不惜事體,恐非所宜,而又其草記,語多訝惑,本穀旣非外邑所納之王稅,乃是該署所捧之屯穀,則猶可謂之上納,而元稅二百三十石零內,所捧不過六十石零,斛縮未滿四石,則亦可謂之濫捧之數,幾爲元稅之半乎?此臣所以訝惑也。且其結語曰,不可一向曲恕,未知臣從前有何難恕之罪,大臣有何曲恕之事而云然耶?誠莫曉其所以也。臣雖無似,猥被誤恩,亦廁列卿,果若有罪,則大臣惟當就事論列,以致其罪,不宜過加辭氣,若是蹈藉也。然此莫非臣行己無素,受侮不小,以至於斯也。滄浪之取,更誰怨尤?念臣亦已年迫七旬,病纏二豎,死亡無日,則漏已盡矣,鍾且鳴矣。殘骸朽殻,有何餘戀,猶復倀倀於冥墑之途,而不知所止也哉?今臣自靖之義,惟有退處邱壑,以沒餘齒,思所以全保身名,歌詠聖澤而已。見職去就,初無可論,玆將疾痛之呼,仰籲仁覆之下。伏乞天地父母,先治臣膠守微執,至忤大僚,猥以微諒,妄瀆崇聽之罪,且憐臣癃老無用之狀,特令刋去朝籍,逬退田里,以卒生成之澤,千萬幸甚,臣無任云云。答曰,省疏具悉。本事旣如是,則在卿何有?至若遣辭之際,不審處多,不可無警,從重推考,勿辭行公。
刑曹判書徐榮輔疏曰,伏以,臣情病俱苦,委頓田廬,冒上縣道之章,仰控閔覆之天,及承批旨,大失所圖,臣於伏枕呻囈之中,悶蹙惶阨,如添一病,臣之目下引義,是豈可已而不已也哉?誠以廉防至重,瘝曠爲懼,參倚揣量,惟有一遞,夫然後公而賢路不妨,私而微分獲安,今若謂一疏之伸義,而揚揚冒出,是誠何如人哉?且臣伏聞本曹罪人李慶郁結案啓目判付有減死刑推絶島爲奴之命,臣雖愚昧,豈不知天地好生之大德也哉?第念古昔聖王,制爲刑辟,夫豈有歉於仁愛而然也?有罪犯罔赦,必斷之以死,刑一人而天下懲,故曰生道殺人,曰刑期于無刑,皆是物也。不如是,民心無所懲畏,小人輕於犯法,其弊也,終至於莫可收拾,則此非所以愛惜人命也。可不懼哉?慶郁雖曰卑賤,係是掖隷,乃其所犯情節,至凶絶悖,實前古所未有之大變怪耳。雖臣曹議律,拘於法文,論以待時,而究其情犯,決不可晷刻容貸。故臣於賓筵,仰請下詢大臣出付軍門,而大臣亦以臣言爲是,仰陳其可從,然則此非臣一人之言,卽亦廷議之所同,今殿下,不從大臣與法官之言,竟施次律,將使國綱不振,頑俗無懲,非細故也。古人有言曰,求生於必死,是求其可生而蘄其得之之謂也,未嘗曰活之於必死也。書曰,罪疑惟輕,惟其疑也,是以從輕,如其無疑,寧容屈法,伏願聖上,穆然深思,收還判付,亟從臣筵奏施行,不勝幸甚,臣以情以病,義在必辭,造次食息,心口相語,惟願速得鞶禠,安意調病,玆因執藝之義,兼暴至切之懇,伏惟聖上天地父母,曲賜哀憐,俯循微願,臣雖死之日,猶生之年也,臣無任云云。答曰,省疏具悉。李慶郁事,向來雖聞卿所奏,予則猶爲其死不可復生,而不忍執法之說,旣如是勤摯,可不從施?所辭太無義,卿其勿辭,卽爲上來。
刑曹參判李肇源,參議元在明等疏曰,伏以,臣等於詞訟重任,豈有堪承之望,而始焉辭不獲命,繼又致勤飭敎,義重叩謝,懼深瀆撓,不得不黽勉出肅,冒赴於卯酉之坐,參聞於議讞之末者,亦旣一再遭矣。日前賓對,憲臣筵奏以生民之受苦,歸之於法官之失擇,雖其言泛及流弊,別無指斥者,而臣等俱以無似,苟然充位,不能事事,則豈無反躬自瞿之心乎?情地難安,病又難强,而辭單未徹,曹務久曠,日夕悚懍,惟譴何是竢,卽伏見罪人李慶郁結案啓目判下者,有嚴刑爲奴之命,而仍令次堂擧行,臣等竊以爲不然也。夫慶郁所犯情節,至爲凶悖,有不可一刻容貸於覆載之間,待時之刑,猶且失之於輕,況可擬議於減等之律,有若尋常罪囚之勘斷者然哉?夫刑賞者,卽人君馭世之大柄也。其所以賞之刑之者,非人君之私喜怒也,卽與國人共之也。故雖以人主之尊,而不得與焉。古所謂官人於朝,刑人於市者,良以是也。一或有低昻於其間,則是國之刑政,將爲無用之具,而獰頑之徒,無所懲畏矣。今縱以好生之德,遽有此次律之酌處,而臣等之所守者,關和之至重也,所惜者,王章之或失也。向者本曹判書臣徐榮輔,以軍門梟示之律仰請者,誠爲得當,此非但臣等之言,抑亦輿論之所同然,此而若不施當律,遽從惟輕,則日後無窮之慮,姑無論已,屈三尺之嚴而招四方之惑,非細憂也。玆敢聯陳短章,仰瀆崇嚴。伏乞聖慈,亟寢成命,快正典刑,使國法伸而綱紀肅焉。仍命刋改臣等所帶之職,兼治臣等逋慢之罪,得以公務無曠,私分獲安,千萬幸甚,臣等無任云云。答曰,省疏具悉。已諭於秋判之批矣。
兵曹參議李羲甲疏曰,伏以,皇穹不弔,我大行大王大妃殿下,奄棄臣民,光陰迅駛,晦朔推敓,山陵已封,虞卒且畢,伏惟聖慕皇皇,靡所逮及,攀號罔極,何以堪抑?天道流行,繼之以吉祥,聖痘自初平順,玉候不日康復,上告下布,次第誕擧,億萬年無彊之休,實自今始,歡欣慶忭,愈久愈切,仍伏念臣宜死不死,茹冤含慟,六年于玆,而轉眄之頃,臣父之墓草已宿矣。臣爲臣不忠,爲子不孝,茫茫穹壤,泣血自悼,喘息苟存,淹延時日者,亦云冥且頑,而木石之不若也。噫,人臣遭罹之罔測,從古何限,而豈有如臣年前所被之至潛毒至醜辱者哉?緣臣無狀,上累先朝則哲之明,下貽私門不湔之羞,冤憤塡胸,旣一暴之無階,垢穢滿身,非三薰之可洗,具此形氣,得此題目,苟有一分血性,則惟當剚腹自明,卽地溘然,而臣冥若無知,腐心痛骨,恤恤焉倀倀焉式至于今者,誠以本事關係,非止自已,未及伸暴之前,生當不齒於人,死爲不暝之鬼,此臣所以淟涊偸生,尙有冀於覆盆之照也。噫,言者之論臣,以臣父之歷典四藩,謂臣據京潛圖,是何言也,是何言也?臣父立朝三十餘年,前後踐歷,自有本末,積淹三司,節次推遷,未嘗先人而上人,一資半級,皆從造化生成中來,苟非特授,卽因久次至於藩任之歷試,始以平日特達之知,謂有三輔已著之績,授以方面之重,而臣父受任兢惕,幸不獲罪於吏民,則恩褒屢及,聖眷愈摯,八九年間,次第委寄,罔非心簡,彼言者,亦豈不見人所見,知人所知,而其所爲言,至於此極者,特以在臣父,無指的之疵,故借臣身爲擠陷之階,一筆而句勘人父子,無復餘地,思之駴怖,言之汚衊,抑臣別有所憤惋急痛者。噫,太淸高高,而浮雲點綴,古之人,有正色而斥之者,誠以天蓋高而非雲之所得翳也。臣父遭遇先朝,受知先朝,內而金緋,外而藩臬,俱是特簡,而反謂臣潛售而暗圖,隱然歸之於欺天而得之者然。彼雖急於構人,必欲甘心,而獨不念浮雲點綴之戒耶?若夫綢繆陰附之目,旣無指的之證,而只以混圇說話,爲構勒人誣衊人之一副圈套,其曰綢繆,所綢繆者何事,其曰陰附,所陰附者何人?設意則陰晦䵝昧,下語則恍惚慌亂,雖欲與之呶呶,而誠莫省爲之辭矣。噫,臣之闔門,厚被先大王恩造,高天厚地,不足爲喩,恩山德海,欲報無地,而臣又夙荷拂拭庇覆之眷,濫躋下大夫之列,周旋邇班,亦有年所,頂踵都歸洪造,絲毫罔非帝力,生生世世,蹈赴是期,且臣之所得於家庭而平日所佩持者,卽是畏拙謹愼四字而已。今臣所遭,一切反是,忽然爲天下之僇人,而貽辱於臣父,貽累於聖簡,萬事瓦裂,餘生甑破,俯昻跼蹐,此何人斯,苟如言者之言,則論其負犯,金木猶輕,而獨賴我殿下,偏垂覆燾,洞加照燭,善地薄竄,匪譴伊恩,曾未幾何,全宥之疏滌之,臣得與臣父,屛伏鄕廬,感戴洪私,沒齒田間,分所自甘,而緣臣愆殃山積,獲戾神明,寸草之心未報,風樹之慟遽纏,悠悠千古,長結幽明之冤矣,頃年知申特除,適下於臣父疾革之時,臣之父子,便已出墨池而登雪嶺矣。臣父力疾治疏,擬暴叩謝之忱,兼伸悲切之懇,而臨歿一言,未徹宸琉,零落遺草,尙在塵篋,不惟臣父長逝之魂,齎恨於冥冥,顧臣切骨之慟,其何忍一日寄息於地上哉?然而叫天無聞,絶嚥不得,一縷苟延,三霜已闋,天地雖大,而若窮人之無歸,日月極明,而無面目之可顯,迺者我殿下,不以釁汚爲累,銀臺除旨,荐下於旬日之內,而今此騎省恩命,又侈簪履之收,臣奉誥震悸,五內失守,自不覺血淚之被面也。噫,陽春布澤,而枯木無重榮之望,東海傾波,而濁涇無可湜之期,聖恩天大,而私慟靡及於泉壤,一身情理,旣窮且慼,官職去就,不遑暇及,所可幸者,以臣危苦悲急弸結抑塞之私,因此而得一冒陳於黈纊之下,臣雖卽日滅死,庶可無憾,而少贖其不忠不孝之罪矣。衷情所迫,言不知裁。伏乞天地父母,俯賜矜諒,亟削臣所授職名,仍許臣退塡溝壑,得以戴罪含恩,歌詠聖化,以卒生成之澤,千萬泣祝,臣無任云云。答曰,省疏具悉。爾之年前所遭之奇怪,不待爾之此疏,人孰不知其搆捏乎?爾其勿辭,卽爲肅命。
乙丑七月二十一日午時,上詣孝安殿。晝茶禮親行入侍時,左承旨金宗善,右承旨李文會,右副承旨金會淵,假注書兪應煥,記事官盧·徐淇修,直閣洪奭周,待敎朴宗薰以次侍立,時至,上具衰服,由齋殿入殿門,詣版位,引儀唱俯伏哭,上俯伏哭,引儀唱止哭興四拜興平身,上止哭,興四拜興平身,仍詣神位前,通禮啓三上香,宗善奉香,文會奉爐,上三上香,通禮啓執盞獻盞,宗善奉盞以進,上執盞授文會,文會奉奠于靈座前,上還復位,引儀唱俯伏哭,上俯伏哭,引儀唱止哭興四拜興平身,上止哭,興四拜興平身,通禮導上還齋殿,諸臣以次退出。
乙丑七月二十一日申時,上御誠正閣。坐直承旨,召對同爲入侍時,左承旨金宗善,右副承旨金會淵,假注書兪應煥,記事官盧,徐淇修以次進伏訖。上曰,有公事持入乎?宗善曰,無公事矣。上曰,今日直閣入直乎?宗善曰,然矣。上曰日省錄,自政院捧入之時,承旨見之乎?宗善曰,自內閣封入,故承旨不爲拆見矣。上曰,然則承旨初未之見乎?宗善曰,伏聞先朝時,則自內閣直入,故政院初不干涉,閣臣承旨同入之時,承旨始見之者云矣。上命宗善讀奏日省錄數篇淇修曰,先朝實錄,今已訖役,從近奉安於本館史庫,而各處外史庫奉安件,亦當同爲權奉於一庫矣,第列聖朝實錄卷帙甚多,而史庫形止,極爲狹窄,勢難盡爲奉安,而從他無變通之道,臣意則本館奉安件,則依例奉安於史庫,其他外處四史庫奉安件,則姑爲權奉於本館西庫,恐合便宜,而事係重大,不可不一番稟定,故玆敢仰達矣。上曰,依此爲之。宗善曰,臣於今日,承命皇壇奉審,則神室第二位第三位椅榻袱子渝色,第三位神榻奉安處塗禙朽傷,外北壁亦爲傾圮,而伏聞今春該曹奉審時,當國恤在殯,未遑修改云,今則修改之節,不容少緩,分付該曹,卽速擧行,敬奉閣滲漏處,一體修改似好,故敢此仰達矣。上曰,依爲之。出擧條上曰,召對爲之,賤臣承命出傳,上敎曰,罪人李慶郁梟示傳旨,今當下之,而自該營書入單子,待單子啓下擧行,可也。會淵承命出傳,參贊官金會淵,持綱目第三十三卷,侍講官呂東植,持綱目第三十三卷,侍讀官姜世綸,持綱目第三十三卷,直閣洪奭周,持綱目第三十三卷,賤臣持綱目第三十三卷,又持上下番記事官各所讀綱目第三十三卷,以次進伏,上開卷,命讀之。東植讀自宋伐林邑,止窟室婦女。上曰,下番讀之。世綸讀自浩因說魏主,止無復孑遺。上曰,參贊官讀之。會淵讀自魏人侵宋,止不可同年而校矣。上曰,閣臣讀之。奭周讀自魏上邽東城反,止追討乎之。上曰,注書讀之,賤臣讀自宋師克林邑,止廣縱千里。上曰,上番讀之。讀自宋築北隄,止宋主默然。上曰,下番讀之。淇修讀自八月,止復還故土。上曰,文義陳之。東植曰,宗愨,願乘長風破萬里浪,則其志氣,槪可想見矣。檀和之能知其爲人,而以爲前鋒,擊破林邑,夫人主用人之道,亦何異於是哉?知其有可用之才,而拔擢之進用之,以養其氣,則必有收功之日矣。是以培養士氣,爲人主做治之要矣。上曰,何以則善爲培養士氣乎?東植曰,此則在在上者導率之如何耳。宗愨破賊還家之日,衣櫛蕭然,則其氣不可但以麤豪論,而若不遇檀和之,則世豈知有宗愨乎?古人云才不借於異代,雖叔季之世,亦豈無此等人乎?但知其才而用之,如宗愨,則何患乎士氣之不養而人才之不得乎?上曰,下番陳之。世綸曰,佛道固害民病國,則不可不禁矣,奏未畢,上曰,魏主有沙門門誅之法,門誅者,闔門皆誅之謂也。禁之而不從命者,固可誅之,而今誅其闔門,則無罪者亦被誅,豈不酷乎?世綸曰,聖敎至當矣。佛之入中國,已累百年矣。固當漸次申禁,而今魏主,令出三年,大行誅戮,徒見其殘酷,而無補於世敎矣。且魏主,崇奉寇謙之酷信圖讖,而多發誕妄之事,夫圖讖,左道之尤者也。一邊崇左道,而一邊禁左道,豈有令行禁止之理乎?上曰,魏主有憂於政敎不行,禮義大壞,則初不當酷信圖讖矣。且盡坑沙門者,欲其令行禁止,而畢竟亡匿,獲免收藏書像,則法之不行,果如下番所奏矣。世綸曰,正學比則陽也,異端比則陰也。陽盛則陰邪之氣不敢干,正學明則異端之說不敢行,此理勢之所必然者也。以東方言之,羅麗之際,佛道極盛,王公匹庶,莫不崇奉,擧一國之人而皆入於蔥嶺世界矣。逮我聖朝,倡明正學,誕敷儒敎,一洗舊染之汚,則佛氏之道,不期衰而自衰,在今日固無可憂者矣。大抵正學旣明,則其功效,豈止於息異端而已哉?治天下國家之法,皆從此中出矣,而乃若明正學之要,則在乎立大本,大本者,人主之一心是已。堯·舜·禹以精一執中相傳,成湯·武王,於盤盂几杖皆有銘戒者,皆所以立大本也。朱子曰,孟子只管敎人收放心,今人,終日放去一箇心,如無梢工底船,船無梢工,則在水上,靡所止泊,畢竟覆敗而後已。若使此心,放逸流蕩,無所主宰,則雖日讀聖賢之書,日講堯·舜之治,亦何益乎?唯我殿下,御極以來,頻開講筵,以求學問之益,而五六年間,治效未著,紀綱日頹,臣愚死罪竊以爲,殿下之立大本者,猶有所未盡而然也。孟子曰,舜何人也予何人也?有爲者亦若是,人君苟能立大本而明正學,則唐·虞之治,不難做矣,伏願深留聖意焉。上曰,當體念矣。上曰,參贊官陳之。會淵曰,臣別無可陳之文義矣。上曰,閣臣陳之。奭周曰,杜耽自謂中華高族,南渡不早,便以傖荒賜隔,而證日磾之不能用,宋主默然知其言之爲是,而終不能矯其用人不廣之弊,良可歎也。蓋江左用人,專尙門閥,王謝數三家之外,歷敡淸要者,絶罕其人,宜其治功之不古若也。古之聖王,立賢無方,傅說起於版築,膠鬲擧於漁鹽,伊尹莘郊之農夫,呂尙渭濱之釣叟,而下逮春秋之世,管仲取盜,趙文子擧管庫,以言乎漢則卜式之牧羊,哀盎之群盜,而皆爲名卿,丙吉以獄吏而爲三公,衛靑以人奴而爲大將,至於刀筆小吏,閭巷賤士之蜚英而羽儀者,不可勝計,此所以三代以下人才之盛,必稱西漢爲第一也。魏晉以後,專尙門閥,唐宋以後,專尙科目,取人之道,雖不如古,而八域之廣,群髦旁招,猶有無方之遺意,夫秦漢都於關中,關中天下之西也,而人才常出於山東,皇明都於燕薊,燕薊天下之北也,而人才常出於南方,初未嘗以遠近而爲親疎矣。我朝國初,亦遵古制,西北之人,多通華顯,逮至中葉,嶺南爲人才之府庫,公卿之位,殆盡其半,其後名賢輩出,亦多在於湖西,夫何挽近以來,用人之路不廣,嵬官顯仕,不出於城闉之內簪纓之族,則西北之人,已無可言,竝與三南士夫之鄕,而絶無束帶立朝之人,此不但大有乖於古聖王立賢無方之義,殆亦漢唐以後所未有之事也。夫以一隅偏邦,固不如中華之多才,而於其中,旣限科目,又限門地,而科目門地之中,又隔以方隅之遠近,臭味之親疎,而餘存者能幾人乎?假使伊·傅·膠·呂之賢,復生於今日,將爲厮役之不暇,何論於日磾之養馬乎?或以爲草野疎逖之人,其練事識體,不及於京華簪纓之閥,此又有大不然者,陸贄之言有曰,人之有才,如玉之在璞,追琢則圭璋,抵擲則瓦礫,如水之發源,疏濬則泉沿,壅閼則泥滓,亦惟在乎奬發興起之如何耳。鄕曲巖穴之士,驟登仕路,其於體例格式之練熟,周族應對之嫺習,或不如世閥子弟,而亦其勢然也。然其可用之實,則豈在於斯乎?今日而拔一人,明日而拔一人,用之以漸,要之以久,則蔚然而興者,何遽出於京華世族之下哉?伏願殿下,深留聖意,以收攬遠人,爲立賢之本焉。上曰,陸俟,再破賊,其功大矣,而位不過於外都大官何也?東植曰,魏之官制,臣未及考之,故不能質言矣。世綸曰,後陸俟又爲東平王矣。東植曰,閣臣所奏好矣。小臣自西而還,有所採聽者,海西之人五六代以上簪組不絶,有以先正臣趙光祖門人,超拜守令者矣。近來爲文武科者,亦求仕不得,退老邱壑,此豈古聖王立賢無方之意哉?十室之邑,亦有忠信,則以海西一路之廣,必有可用之才,伏願特加收攬焉。奭周曰,疎逖之人,自分其不得用,則便有自暴自棄之意,不復修其才業,聖人在上,欲無一物之不得其所,而今使一路之人,皆歸於自棄之科,豈不爲之惻然而矜憫者乎?上掩卷,命玉堂先退,宗善曰,知實錄事李晩秀言送,以爲昨日動駕時,已爲仰稟,而先朝實錄行狀正本內入件還下,然後可以更爲校正而入梓云矣。上曰,待還下,可也。惠慶宮進服薑茶湯,一貼煎入,蔘吉茶,自明日停止。出榻敎惠慶宮進服薑茶湯,依前方一貼更爲煎入。出榻敎仍命退,承史閣臣以次退出。
乙丑七月二十一日酉時,上御誠正閣。坐直承旨·推考房承旨入侍時,左承旨金宗善,右副承旨金會淵,假注書兪應煥,記事官盧·徐淇修以次進伏訖。上曰,罪人李慶郁梟示事,自該營已爲待令乎?宗善曰,招問御營廳敎練官,則諸將官及軍兵,皆已出待沙場,大將待單子判下,將爲出去擧行云,而未及擧行之前,先聚軍兵,恐有騷擾,且日勢已暮,如或經宿,則軍兵之弊,亦不可不念,故以此意,往復于御將,御將亦以爲然,軍兵,使之姑爲還入城內,待下敎將爲擧行矣。上曰,刑曹啓目入之,賤臣承命出傳還入,又命促入,賤臣承命出傳,又命促入,承命出傳,持啓目入,上敎曰,刑曹啓目罪人李慶郁報議政府詳覆施行啓目判付,自罪雖痛惋以下二十七字抹去,以啓依允改書出,又敎曰,刑曹結案罪人李慶郁出付御營廳草記,以休紙書下,又敎曰結案罪人李慶郁梟示傳旨,以休紙書下,又敎曰,御營廳結案罪人李慶郁梟示單子,以休紙書下,上曰,如是處分之後,言地亦無所事乎覆難矣。宗善曰,擧行因詳覆延拖,則公議將拂鬱矣。上命退,諸臣以次退出。
上在昌德宮。停常參·經筵。
金會淵啓曰,合辭方張之時,兩司無詣臺之員,事甚未安,除在外,疏批未下外,未肅拜·呈告人員,竝卽牌招,何如?傳曰,允。
金會淵啓曰,禁衛營將官來言,今日本營軍兵,日次私習云矣,敢啓。傳曰,知道。
金會淵啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,右承旨李文會,今日不爲仕進,卽爲牌招,何如?傳曰,允。
以右承旨李文會牌不進罷職傳旨,傳于金宗善曰,推考,傳旨捧入,更爲牌招。
金會淵啓曰,刑曹判書徐榮輔,有稟達事,來詣請對矣,傳曰,入侍。
傳于李文會曰,召對爲之。
金會淵啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,正言鄭淳民,持平黃明漢,尹致永牌不進罷職傳旨,傳于金會淵曰,推考傳旨捧入。
金宗善,以弘文館言啓曰,本館下番,連日姑降入直,事甚未安,修撰任百禧,由限已過,卽爲牌招入直,何如?傳曰,允。
以修撰任百禧牌不進罷職傳旨,傳于金宗善曰,推考,傳旨捧入,更爲牌招。
以修撰任百禧再牌不進罷職傳旨,傳于金宗善曰,推考,傳旨捧入,更爲牌招。
金宗善啓曰,修撰任百禧,三牌不進,依定式禁推傳旨捧入之意,敢啓。傳曰,知道。
以修撰任百禧三牌不進禁推傳旨,傳于金宗善曰,分揀,更爲牌招。
金宗善,以弘文館言啓曰,本館上番校理臣李惟命,以中學敎授,今日照訖講試取時,晝仕出去之意,敢啓。傳曰,知道。
李文會,以兵曹言啓曰,五衛將文祥富·徐裕成,俱爲在鄕身病,難以上來云,宿衛輪番之任,不可久曠,竝改差,何如?傳曰,允。
校理姜浚欽疏曰,伏以,臣嚮於三年逖違之餘,歸自萬里銜命之行,復登天陛,昵侍晝筵,覲耿光於聖痘之後,奉英音於諒闇之中,愚忠倍激,哀慶交切,不自意生逢聖世,身廁從班,乃於呼痛罔極之時,得見四百年再有之慶也。顧今玉體冞康,聖學日進,前席橫經,尤難其人,而臣以至惷極陋,濫叨宿硏,學旣空疎,言亦短拙,雖尋常顧問,尙憂不能對揚,況論思啓沃,尤非其任者乎。惟是晝宵顒祝者,殿下春秋漸盛,躬親庶務,措諸言行者,不違孔·孟之書,發之政令者,動合堯·舜之跡,使後千百世,無得指議闕失,而來取法焉,則此誠小臣之至願,聖主之能事也。臣於通籍以後,厚被兩朝恩澤,瞻依日月,膏潤雨露,今已十有餘年,欲報之德,天地莫量,夫豈有絲毫餘願,而竊有區區至情之不能自已者,臣乳而多疾,偏貽父母鞠育之憂,蒙而樸鈍,適增父母開敎之勞,長又終鮮兄弟,獨被慈愛,人孰無親,而臣之情私,殆世所罕,臣雖無狀,豈無烏鳥反哺之誠,而年將四十,不識幹蠱,生事牢落,養不如志,若其瑣瑣言貧,臣所不敢,而臣父今年六十三,臣母今年六十四,俱當望七之齡,政合調補之時,而三數年來,衰邁轉甚,少失將攝,病輒隨之,藥餌菽水之節,尤當有加於平日,今若趁此具慶之時,得有鉛山之行,少伸安陽之養,則在臣私情,實爲至榮極幸,玆將懇至之私,敢陳孝理之下。伏乞聖慈,特命選部,畀臣一小縣,俾遂便養之願焉。臣受國厚恩,涓埃莫報,敢將私懇,仰瀆崇嚴,此又臣罪,臣何敢自解也?臣無任云云。答曰,省疏具悉。疏辭,下該曹,稟處。
右議政李敬一疏曰,伏以,臣之前後控籲,罄竭衷曲,屢瀆而不知止者,非但以年之告退,按故事而循常道而已也。誠以至切之私,懇迫之情,實有人人之所未有者,夫惟親年九十,氣息凜綴,雖在少壯之人,必皆無意供仕,相守爲命,古人所謂報劉日短,法典所載,家不從政者,正爲是也。況臣年過七旬,精力衰耗,以其地則有言不稱老之情,而顧其年則非筋力爲禮之時,仰而有知年之懼,俯而有昃日之嗟,一念兢憂,五情煎灼,雖無懸車之禮防,其將緣情起義,積誠丐休,少伸區區之私,卽天理人情之所不容已者,在聖朝孝理之化,禮使之道,亦宜不待按例之故常,特軫絜矩之仁政,亟講九經體群臣之義,俾無一夫不獲所之歎,乃明王之盛典,昭代之美事,況今以私則有如臣之情地,以公則有宜退之禮限,以事實則一介之去就,實無關於民國之利害,以廉隅則一日之冒據,反有損於風敎之敦尙,揆以公私之輕重,論以事理之當否,臣惟有一退字而已。以聖上體下之仁,燭理之明,亦豈有未及盡諒而若是靳許乎?只緣無狀賤臣,不忠不孝,言行無素於平昔,忱誠未孚於君父,抱此至切之懇,獨阻閔覆之仁,撫躬自悼,無面可顯,臣之向日尋單,是豈樂爲之擧哉?誠以瀝血之籲未格,如窮之情莫暴,辭竭技殫,計無所出,竊附疾痛之呼,冀垂哀憐之念,不自意臣情益苦,天意愈邈,史官辱臨,傳宣封還之聖敎,臣於是大失所圖,不覺四體之投地也。以我殿下止仁惟明之德,肖蝡動植,無物不遂,而獨奈臣之不肖,未沾察隱之澤,此固臣之命也,而亦不能無憾於天地之大也。抑殿下,以臣爲三朝舊物,又復服事大官之列,今未忍遽棄耶,則臣固不敢一向瀆擾,徒傷事體,或可以遲徊時月之間,恭俟聖上終始曲諒之澤,而至於中書一步,其不可復進也決矣。蓋以臣之懇懇情私,按抑不過,方寸已亂,神精益耗,又復縛束驅策,强忍隨逐,則前日伴食之譏,猶屬細故,來頭覆餗之災,可立而俟,殿下於此,亦何忍一味敦迫,不少矜憐,以致公私之狼狽乎?臣雖萬被威罰,不得請則不止,乃敢復申血懇,治疏將上之際,史官儼臨,傳宣聖諭,十行辭旨,丁寧諄複,臣誠惶霣踧踖,益不知措躬之所,而至若輔車協贊之諭,決非衰朽如臣,謭劣如臣,所可承當者,臣之冒膺匪據,已過周歲,而實無一知半解之資益於廟謨,乃是淵鑑之所俯燭,今雖拖至一二年,顧安有分毫相須之效乎?緣臣虛縻,動駕之日,致闕大臣之參班,臣罪至此,實合萬殞,臣若獲蒙恩遞,丐閒西樞,則留都之任,豈敢爲辭巽之計,而其奈重任未缷,如羊觸藩,只自縮伏俟勘而已。臣情到此,吁,亦窮且蹙矣。玆敢更暴由中之悃,冀蒙垂恤之澤。伏乞聖慈,天地父母,先收臣議政府爵秩,俾微分少安,不勝大願,臣無任云云。答曰,省疏具悉卿懇。昨諭罄悉予意,此時老成,不可徑捨,來將有體諒之道,卿須卽起視事,仍傳于金宗善曰,此批答,遣史官傳諭于右議政。
乙丑七月二十二日午時,上御誠正閣。刑曹判書請對入侍時,右副承旨金會淵,假注書兪應煥,記事官徐淇修·鄭觀綏,刑曹判書徐榮輔,以次進伏訖。上曰,刑曹判書進前,榮輔進前伏,上曰,請對何也?榮輔曰,臣以罪人李慶郁梟示事,敢效執藝之見,而批旨隆重,特許允從,大聖人轉環之量,固已欽仰萬萬,而乾斷赫然,處分至嚴,批旨一下,擧國臣民,莫不爲夬,庶幾輿憤自此可洩矣。於是乎自政院捧入傳旨,自該營聚會軍兵,方將卽日擧行,懸首蒿街矣。迺者本曹啓目之還入也,只以判付啓依允,改書出傳旨及單子,竝皆以休紙還下,臣於此,愕然失圖,臣愚死罪竊以爲,我聖上處分,有欠於終始如一矣。故玆敢冒死求對。伏乞亟命該營,卽爲擧行宜矣。上曰,執藝之言,予固允從,慶郁,等是死耳。政府詳覆,與梟示無異,則卿何必爭執乎?榮輔曰,禮樂刑政,卽人主御世之具也。罪疑者固宜惟輕,而罪若無疑,則必顯示誅戮,亦是生道殺人之仁也。苟或偏於仁愛,屈法伸恩,則是開僥倖之門也。小人之犯法者,將日滋矣。至於掖隷,人雖卑微,而常出入禁闥之中,故其所防閑,尤不可不嚴,臣於先朝,每見掖隷有所犯,則不少容貸,特用加倍之律,至今欽歎萬萬,而殿下御極以來,亦於掖隷,嚴加操束,雖以向日閭里間,作弊者言之,處分截嚴,掖隷輩固宜知戢,而不幸又有慶郁事出矣。今此報議政府詳覆,固知殿下之非屈法,而特其窮凶絶悖之情節,有不可以一刻容貸。故臣以出付軍門梟首之意,仰奏於向筵,而大臣臺閣,亦相繼而爭難,此則朝廷之公議也。至於隷臺下賤,孰不曰慶郁可殺也哉?上曰,政府詳覆,比之絶島定配,則其律固重矣。榮輔曰,群議允從之後,人莫不以乾斷爲夬,而到今還寢,則頑習將不可復徵,而紀綱將不可復振矣。臣雖無狀,豈不知殿下好生之德,而至於慶郁事,決不可奉承矣。伏乞亟賜反汗之音,使之今日內擧行,是臣區區之望也。上曰,俄已盡喩矣,予所允從者,卽報議政府詳覆也。此非不從有司之言矣。卿須退出,依判付擧行,可也。仍命刑曹判書先退,上曰,別致賻單子,有誤書處,何承旨書入乎?會淵曰,小臣書入矣。上命書傳敎曰,當該承旨推考,上命會淵書右議政李敬一疏批,惠慶宮進服薑茶湯,依前方,自今日一貼式煎入。出榻敎仍命退,諸臣以次退出。
乙丑七月二十二日酉時,上御誠正閣。召對入侍時,參贊官李文會,持綱目第三十三卷,侍讀官姜世綸持綱目第三十三卷直閣洪奭周,持綱目第三十三卷,假注書兪應煥,持綱目第三十三卷,記事官徐淇修,持綱目第三十三卷,記事官鄭觀綏,持綱目第三十三卷,以次進伏訖。上曰,上番何爲而出去乎?文會曰,以兼帶學敎授,晝仕進去于照訖講矣,上開卷,命讀之。世綸讀自宋元嘉二十四年,止竝誅其宗族。上曰,參贊官讀之。文會讀自又有告牧犍,止數多則物重。上曰,閣臣讀之。奭周讀自多小雖異,止義季卒。上曰,注書讀之,賤臣讀自義季,止皆應之。上曰,上番讀之。淇修讀自宋元嘉二十五年,止要兼水陸。上曰,下番讀之。觀綏讀自請以皇子,止所向奔潰。上曰,文義陳之。世綸曰,宋鑄大錢矣。錢幣之出,已自上古,名號沿革,銖兩輕重,從民便否,隨時不同,而蓋太重則民不便,太輕則貨不通,漢武帝鑄五銖錢,而輕重最得其宜,歷代用之,皆以爲便,我國錢法,亦行之累百年,無難便之端,似與周家九府圜法,漢時五銖錢法,無異同矣。上曰,宋之所鑄大錢,重爲四銖,則其制樣何如耶?世綸曰,外圓內方之制,自周家泉貨而已然。無論輕重,其樣則與今之錢制,無異矣。世之論爲國之道者,以財之豐約,占國之治亂,王制所云國無三年之蓄,國非其國者是已。蓄財之道,豈重賦榷利之謂哉?其要,在乎人君之能節儉也。上曰,人君雖懋節儉,而無實效者亦有之矣。世綸曰,上有好者,下必有甚焉者,自上若懋節儉,則化如風草,一國效之,豈有君民不足之慮乎?上曰,參贊官陳之。文會曰,臣無可陳之文義矣。上曰,閣臣陳之。奭周曰,宋主之經略中原,有三可戒矣。上曰,宋是帝王之正統耶?奭周曰,以中原一統之國而南渡者也。上曰,宋之群臣,專爲迎合取寵,而實無經略之事矣。奭周曰,此不過空言而已。臣之所以爲三可戒者,人君之心,不宜有所偏好,兵凶器,戰危事,固非人情之所樂赴,而宋主之心,一偏於尙功喜事,則獻策迎合者,紛然有鳴劍抵掌之意,況聲色狗馬之娛,貨利聚歛之術,一有所偏好之心,則窺見其端,阿意迎合者,又豈可勝計耶?此其可戒者一也。聽言用人之道,必先稽其實,故堯之用舜,亦惟曰詢事考言,乃言底可績,今宋主之於王玄謨,以其言之洋洋可聽,而便謂之有封狼居須意,畢竟與白面書生,當佛貍之强敵,而有碻磝滑臺之敗,元嘉之政,自此而衰,此其可戒者二也。古之人出師之日,素服而命將,撤樂而減膳,其所以臨事而懼,戰兢怵愓者,若是其至也。今宋主,以區區之江南,欲圖倔强之北虜,而其君則有封狼居須意,其臣則願上封禪書,先已有飛揚矜肆之意,才疎而志大,空言而無實,雖欲不敗,其可得乎?此其可戒者三也。唯願於此等處,推類而體念焉。上曰,楊文德戰敗,而宋主之免其官削其爵土者,何如耶?小註固已言其坐於失守矣。世綸曰,失其官守,則烏得無罪乎?上曰,魏主之殺牧犍,猶項羽之殺子嬰矣。世綸曰,潛畜毒藥,殺百餘人,則誅之亦宜矣。上曰,閣臣之見何如耶?奭周曰,綱目書法,誅當其罪者謂之誅,不當其罪者謂之殺,魏主之於牧犍,書殺而不書誅,則可見其爲殺無罪之辭矣。牧健之罪,雖曰毒藥殺人,交通故臣,而此則出於告者之口,其所以爲證左者,不過匿金玉寶器而已。此其罪,豈至於死乎?上曰,此魏主所以處之不得其當也。奭周曰,凡興王之君,待勝國遇降王,貴在全保終始,而卒不能者,以其有猜克之心也。唯皇明太祖皇帝,獲陳理·明昇,而或有告其有怨言者,乃曰,小兒輩言語細過,不足誅,但恐爲奸人所誤,不得保全,遂送之高麗,至今有陳明二族,以皇朝人子孫,隨參壇享,此豈非後世人君之所可測者乎?上掩卷,命玉堂閣臣先退,上曰,諸道放未放回啓,或有未入來者何也?文會曰,其中刑曹所管回啓,似未入啓矣。上曰,成冊則皆已來到乎?文會曰,濟州外畢到矣。上命退,諸臣以次退出。
上在昌德宮。停常參·經筵。
辰時巳時,日暈。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金會淵啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本營軍兵,日次私習云矣,敢啓。傳曰,知道。
傳于李文會曰,當該注書推考,捧納承旨,一體推考。
金會淵啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,持平黃明漢·尹致永牌不進罷職傳旨,傳于金會淵曰,推考,傳旨捧入。
上在昌德宮。停常參·經筵。
惠慶宮進服薑茶湯停止,蔘吉茶,自今日一貼式煎入事,榻前下敎,惠慶宮供上桑灰水停止,苦蔘煎,自今日入之事,榻前下敎。
金會淵啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
金會淵啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢·尹致永牌不進,監察茶時之意,敢啓。傳曰,允。
以大司諫曺允遂,獻納奇學敬,正言鄭淳民,持平黃明漢·尹致永牌不進罷職傳旨,傳于金會淵曰,推考,傳旨捧入。
金宗善,以弘文館言啓曰,本館上番副校理臣金相休,以南學敎授,今日照訖講試取時,晝仕出去之意,敢啓。傳曰,知道。
李始源,以吏曹言啓曰,戶曹正郞金思羲呈狀內,矣身素患疾癖之症,每當換節之時,輒復添劇,時日之內,萬無供職之望,禮曹佐郞尹惠圭呈狀內,矣身素患痰癖之症,當此換節之時,一倍添劇,旬月之內,實无起動供職之望,卽速入啓遞改云,其身病俱如是,則有難强令察任,竝改差,何如?傳曰,允。
金宗善,以戶曹言啓曰,璿源殿熟設廳與慶軒頹圮處,修改吉日,令日官池景興推擇,則來八月初四日辰時爲吉云,以此日擧行,何如?傳曰,允。
金會淵以義禁言啓曰,謹依筵敎,發遣府書吏羅將,全羅道長與府定配罪人崔,今月十三日,押付東萊府之意,敢啓。傳曰,知道。
吏曹啓目粘連,觀此弘文館校理姜浚欽上疏,則以爲臣父今年六十三,臣母今年六十四,而數三年內,衰邁轉甚,少失將攝,病輒隨之,藥餌菽水,尤當有加於平日,特命選部,畀臣一小縣亦爲白有臥乎所,姜浚欽家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓依回啓施行爲良如敎。
上在昌德宮。停常參·經筵。
藥房提調金勉柱,副提調李始源啓曰,伏〈未〉審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
李始源啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李始源啓曰,備邊司郞廳來言,今日賓廳日次,而左議政徐邁修在外,右議政李敬一有身病,不得來會云矣,敢啓。傳曰,知道。
李始源啓曰,今日禁衛營·御營廳下番軍賞試才時,銅龍門·建陽門,西營·東營·集春營入直軍,應試間除出,標信請出之意,敢啓。傳曰,知道。
傳于李始源曰,頃見重臣疏,予甚慨咄,今悉其本事,不可以已施之薄勘,有所曲恕者,右參贊李義弼,施以罷職之典。
傳于金宗善曰,京畿監司入侍。
李始源啓曰,假注書兪應煥,身病猝重,勢難察任,今姑改差,何如?傳曰,允。
兪應煥改差,代以趙鐘永爲假注書。
李始源啓曰,行大司憲李直輔,執義宋稚圭,掌令李重蓮在外,掌令具得魯疏批未下,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,持平黃明漢·尹致永牌不進罷職傳旨,傳于李始源曰,推考,傳旨捧入。
李始源啓曰,今此孝安殿親行酌獻禮時祭文,及元陵山陵親祭祭文,景慕宮秋享大祭親祭祭文,當爲製進,藝文提學黃昇源,待明朝牌招,何如?傳曰,允。
李始源,以兵曹言啓曰,今月二十八日,一番羽林衛番次矣,該番將有闕之代,依例口傳差出,何如?傳曰,允。
兵曹口傳政事,以柳弘源爲羽林將。
李始源,以兵曹言啓曰,今此幸行時,侍衛禁軍,不可不點擇以行,而各番禁軍中,新受馬及病蹇不能致遠之類,依例推移入直之意,敢啓。傳曰,知道。
李始源,以兵曹言啓曰,闕內入直訓鍊都監哨官分所單子,今三十日當爲書入,而幸行相値,二十九日番單子受點後,仍爲入啓,今月三十日及八月初一日大省記別省記,依前例二十九日預爲書入,巡將監軍二十九日入啓單子中,排日受點逐日受牌京中軍號,亦於二十九日預爲啓下,留置政院,逐日頒布,行在所軍號,自行在所啓下頒布之意,敢啓。傳曰,知道。
李始源,以備邊司言啓曰,卽見京畿監司徐瀅修狀啓,則以爲迎華驛設施時,以外營策應之偏苦,諸般公役,竝許頉免矣。外營罷後,勅行使行及道臣巡歷,通融入把事,道臣筵奏蒙允,而陵行時入把,未及擧論,獨漏於各驛分辦,今番幸行爲始,迎華驛馬,一依五驛例通融入把事,請令廟堂稟旨,分付矣。迎華驛馬,旣皆入把於他役,而獨不擧論於幸行,馬政之斑駁,法制之倒置,誠如道臣所言,依狀請許施,何如?傳曰,允。
李始源,以備邊司言啓曰,卽見成均館所報,則以爲本館財力不敷,每當增廣及謁聖,則自朝家區劃物力,以爲添補,已多其例,今此增廣慶科時,優例劃給,以爲需用之地爲辭矣。本館事力之不敷,果如報辭,而每當增廣謁聖,輒許區劃,便成已例,今亦依近例,兵曹錢二百兩代,木二同·布三同,惠廳米五十石,特爲劃給,何如?傳曰,允。
李始源,以戶曹言啓曰,本曹正郞金思羲,呈狀吏曹,纔已草記改差矣。所帶諸色,俱是緊務,而國役稠疊之餘,文簿尙未了勘,來頭事役,亦多經紀,此時此任,不可付之生手,且今幸行在卽,擧行緊重,前正郞金思羲,姑爲仍任,何如?傳曰,允。
李始源,以禮曹言啓曰,卽接西原幼學金得運所志,則以爲同姓十三寸姪商集,嫡妾俱無子身死,以其同姓四寸弟商直第三子晉泰,欲爲繼後,兩家諸族,相議完定,而商直夫妻俱歿,雖有商集妻沈氏,與者無人,不得循例禮斜,依定式草記,稟處事呈狀矣。曾因大臣筵達,兩邊與受,明有可據,而不得登聞者,許令該曹論理草記事,允下,而門長金得運所訴旣如此,依大臣筵奏定式,金商直第三子晉泰,立爲金商直之後,何如?傳曰,允。
李始源,以禁衛營言啓曰,本營千摠卞緯鎭,身病甚重,勢難察任,改差,何如?傳曰,允。
李始源,以禁衛營言啓曰,本營把總沈錫,以前任公忠兵虞候,交代之際,上來尙遠,軍任不可久曠,改差,何如?傳曰,允。
李始源,以摠戎廳言啓曰,北漢禁衛營字內城堞頹圮處,自該營,今月十一日始役,今日畢築之意,敢啓。傳曰,知道。
左議政徐邁修疏曰,伏以,禮展秋謁,聖慕克伸,雨收塵淸,鑾蹕穩旋,臣民忭祝,曷有其極?仍伏念臣之伴食中書,居然歲已周而月有餘矣。一自去秋以後,連値朝家多事,夙夜於鞫獄之坐,悲歡於哀慶之班,以至迎送客使,奔走朝集,而蓋無一息之閑暇矣。鷄號而起,漏盡而休,恤恤乎其中,役役乎其身,則雖在强壯通鍊之人,擔夯此負,汎應此務,尙慮其十錯八九,況如臣之精及耄荒,智昏菽麥者,其於廊廟之訏謨,軍國之機宜,凡所毁劃而憤誤之者,奚但曰指不勝摟哉?夫物情之深忌者,無德而處高也。天心之最厭者,履盛而不返也。臣雖無狀,亦嘗奉敎於君子,豈不知揣分量器,期於必辭,而第臣自在先朝,厚被不世之殊遇,覆燾之澤,偏隆於藏疾,指導之眷,屢勤於牖迷,無才而驟躐,無援而揚歷,力費造化,曲成一物,有時追惟,臣亦不知其何以得此,逮我聖上嗣服,金甌之卜,忽及於臣,而詡之以老成,勉之以世道,若將以臣,贊成一治之宏休,臣又感結忘生,冒沒祗承,以試可乃已之意,爲姑且備數之計,而荏苒之頃,馴至此久,朝象則了無整頓,紀綱則轉益陵夷,不過侈臣一己之頭銜,饒臣數年之廩俸而止耳。每端居躬念,忽忽不樂,必欲其行迷未遠,早缷鉅擔,毋致重誤國事者,庶或爲不報之報,而況自近日以來,衰朽之中,積瘁爲祟,形殻雖存,神識日凋,則臨事如墜雲霧,語人如出醉醒,往往招旁觀之竊笑,而尋常應副,倍覺其觸手生疣,蓋其視蔭頹景,轉眄異候,勢則然也。如此而尙且憑恃寵靈,貪戀利祿,使淸朝之廉恥,緣臣而壞坊,士夫之名檢,由臣而掃地,則臣身唾罵,猶屬細故,其孤負兩朝如天之恩造,罪當如何?臣於辭陞之時,略以拙訥之辭,猥陳歛退之懇,聖明想已俯燭其情實,而元寢幸行,吉日已涓,反面參班,分義當然,臣誠有萬分一可進之勢,豈敢遲回前却,仰煩此時之酬應哉?其奈去就已定,株守難改,見職未解之前,決無以復入脩門,惟聖慈之俯垂矜憐,終始生成,特許一遞,俾遂至願,則臣當以西樞散秩,卽日入肅,自竭覲光之誠,兼伸瞻旄之忱,此豈獨爲一人之成就?後之尙論者,亦必激感於今日君臣之際矣。抑臣伏見右參贊李義弼疏本,以臣之向來論勘,譏切噴,不有餘力,何其太不識大體也?臣之知重臣有素矣。每以其空洞無物,多其胸次之虛閑,而不料其淺衷不廣,一至於此也。此事儘有委折,去六月間,有人來傳,圃署稅木,今方捧納,而九石斛縮,至於四石之多云,故聞甚駭惑,適因回公備郞,卽令査實,則傳說果不爽矣。乃以後或濫捧,當移法司重勘之意,嚴飭該吏,而伊後逢着重臣於公座,語到此事,俾令束濕,則重臣,以臣之付備郞行査,顯有不平之色,作爲引義之資,入庭之米,過了一朔,任置不捧,將至於露積腐傷之境,臣於是,顧惜事面,有所請勘,此特體例間官師之相規,曷嘗有咄咄拶逼於重臣者,而白首殘年,盛氣反詈,忽發此街巷詬誶之口氣,惜乎重臣之駟不及舌也。且其言曰,該署事,元非備局句管,以臣之行査於備局,歸之於自損體貌,誠如是也,則重臣,又何苦而以圃署事,一報再報,要得備局之飭關也。豈他事則可飭,而濫捧,獨不可飭歟?至如顔私勢力云云。不滿一哂,此等微細之事,苟或有親熟者之來傳,而今日大臣,雖甚疲劣,其所藉賣勢力者,乃反在於如干米包剩縮操縱之間耶?末又以一向曲恕之過去例套,深看浪驚,刺刺不休則亦過矣。人之平生,誰無愆尤,雖重臣之工於恕己,試爲之推勘到底,安知無吏議官箴之所不容恕者乎?言不當若是其太滿也。且況近來濫捧之弊,爲生民切骨之怨,如或有上司之申飭,而爲其官長者,不思檢戢,反懷慍怒,則自此設有法外之事,將不得誰何,此臣所以重爲之憂歎不已者也。雖然,臣非敢以大官自處,而旣添其位矣。豈可與人,呶呶然較是非爭曲直哉?惟是因臣之不能見重,使堂陛不嚴,朝廷不尊,此則臣之罪也。竝乞亟降威罰,以彰臣不善蕫率之咎焉,臣無任云云。答曰,省疏具悉卿懇。予日企待卿還朝,卽見來章,忽有引去之說,何其無端也?卿國之老成,自予爰立之初,倚而爲重者,果何如也?且卿勤勞,亦旣多矣。予實感歎其筋力之尙康,雖欲求去,予豈捨之乎,陵幸在近,豈可無大臣?卿須體予至意,卽爲入來視事,則他日亦豈無體諒乎?尾陳本事果如是矣。竊爲此重臣不取也。仍傳于李始源曰,此批答,遣史官傳諭于左議政。
乙丑七月二十五日辰時,上御誠正閣。京畿監司入侍時,左承旨金宗善,假注書李潞,別兼春秋徐有恂,記事官鄭觀綏,京畿監司徐瀅修以次進伏訖。上曰,楊州地毓祥宮本宅,贈領相墓山賜牌之地,有偸葬之人,至於殺越之變云,出去査實後,從公決給,可也。瀅修曰,此事出於前道臣在任時,而殺越之變,則非由於偸葬也。被殺之後,欲爲入葬於賜牌之地,而崔家禁斷,則擡其身體,入置於崔家內廳,以至有爵秩婦女捽曳之擧云,故其作挐諸漢,分囚列邑,今方連加刑訊,而偸葬則似不得爲之矣。上曰,殺獄情節,則果何如耶?瀅修曰,臣未及細考文案,而本事則至微細,畢竟緣鬪致命則丁寧矣。上曰,出去詳探而處之,可也。瀅修曰,擧行形止,以狀啓陳聞乎?上曰,唯。瀅修曰,寧陵來龍補土處,始役吉日,自禮曹,以八月二十六日推擇啓下,而依丙午年例,仍以該牧使,差下補土堂上,使之主管蕫役矣。日前聞該牧使之言,則三處補土之役,極其浩大,而今年秋雨頻仍,數十日之間,潦水之收涸,裏土之堅淨,有未可必,則莫重補築處,不可使泥土相雜,且所入木石,勢將覓取於百餘里地,而日子窘束,使役妨農,若以九月念後十月旬前,改擇日擧行,則事功可以牢實,民力可以少紓云,故適因言端,敢此仰達矣。上曰,依爲之。出擧條瀅修曰,寧陵別看役,先朝時,有指名差定之例,而今番則何以爲之乎?上曰,今番則自畿營,定送勤幹將校,可也。宗善曰,公州儒生,以故儒臣金昌翕追配石室書院事呈疏,賜額與追配,俱是朝禁,而苟或學問名節,超越一世,爲儒林師表如昌翕者,則自前提稟,而有特敎捧疏之例,且追配異於新設,故敢此仰達矣。上曰,原疏捧入,可也。上命書傳敎曰,右副承旨許遞,前望單子入之,待下批牌招察任,又命書傳敎曰,左承旨·右承旨許遞,前望單子入之,待下批牌招察任。仍命退,諸臣以次退出。
上在昌德宮。停常參·經筵。
尹羽烈,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹羽烈啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
以左議政徐邁修初度呈辭,傳于尹理相曰,遣史官封還。
傳于尹理相曰,都承旨許遞,前望單子入之,待下批牌招察任。
承旨前望單子入之,朴宗來·姜彝正·金履永·尹理相·尹羽烈·韓永逵落點。
以行都承旨朴宗來牌不進推考傳旨,傳于尹理相曰,更爲牌招。
以同副承旨韓永逵牌不進罷職傳旨,傳于尹理相曰,推考,傳旨捧入,更爲牌招。
以同副承旨韓永逵再牌不進罷職傳旨,傳于尹理相曰,推考,傳旨捧入。
傳于尹理相曰,昨悉予意於疏批,而又尋長單,誠非予所望於卿,實錄告訖,而以卿在外,奉安與洗草,不得擧行云,此豈成說乎?終事之地,事體自別,卽爲入城事,遣史官傳諭于左議政。
傳于尹理相曰,騎馬一匹立之,史官一員待命。
尹羽烈啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢·尹致永牌不進,監察茶時之意,敢啓。傳曰,知道。
以大司諫曺允遂,獻納奇學敬,持平黃明漢·尹致永牌不進罷職傳旨,傳于尹羽烈曰,推考,傳旨捧入。
尹羽烈啓曰,訓鍊大將金祖淳,以司僕提調,明日沙阿里旗軍洗馬出去矣。所佩命召,何以爲之?敢稟。傳曰,仍佩往來。
以禁府赦單子,傳于尹羽烈曰,珍島郡金甲島減死定配罪人洪履猷,穩城府遠竄罪人在學,放逐鄕里罪人李格,宋文輅放,放歸田里罪人李祖源·沈基泰蕩滌。
傳于尹理相曰,本事之如此如彼,姑捨勿論,其人之爲其時之方伯守令之任,不幸而已,是果何罪,而諸人至今名在丹書乎?李在學則纔於身死,未蒙放秩中放下,而此則以追奪之故,不入於赦典中,豈可異同?追奪罪人沈㶊之·吳在文,亦爲復其官爵。
左副承旨尹理相,右副承旨尹羽烈啓曰,臣等卽伏承各道放未放回啓中諸罪人特放之命,玆當邦慶無前,霈澤旁流之日,以聖上好生之德,特施曠蕩之典,臣等奉行之不暇,而竊伏念王法不可屈也,公議不可遏也。噫,彼諸罪人,俱是名在丹書,罪著白簡,已有年所矣。或有典刑未伸而鬼誅先加者,或有罰止島配而首領尙保者,不逞之徒,去益生心,亂逆之類,復將接踵,其爲國家之深憂遠慮,倘復如何哉?擧國臣民之所顒望者,惟在於亟從臺言,快施天討矣。不意今者,忽有此諸賊全釋之命,有若薄罪編配之遇赦輒宥者然。今若寬縱醜類,無所懲畏,則義理由是而益晦,隄防由是而漸壞,思之及此,寧不大可懼哉?玆敢不避煩瀆,冒昧仰籲。伏乞聖明,穆然深思,亟收成命,俾王法嚴而公議行焉,惶恐,敢啓。答曰,今日疏決之典,爾等以廣慶知之乎?諸人之至今如爾等所謂名在丹書罪著白簡云者,予所未曉也,尙云晩矣。苟若其是不逞亂逆之徒,則予豈敢赦之乎?爾等爭難非矣。勿煩,卽爲頒布,可也。
禁府啓目,粘連江原道放未放修啓冊子中,本府所管未放秩淮陽李殷錫段,舊逋新還,虛錄夥然,論其罪狀,極涉可駭是白乎矣,徒配罪人之遇赦卽放,旣在法典,合有疏放之道,而係干恩典,不敢擅便,上裁,何如?啓,淮陽李殷錫放送爲良如敎。又啓目,粘連公忠道放未放修啓冊子中,本府所管充軍罪人及定配罪人未放秩乙良,竝只依啓聞施行爲白乎旀,他餘罪人等,令刑曹,稟處,何如?判付啓依回啓施行爲旀,海美李馨秀放送爲良如敎。又啓目,粘連黃海道放未放修啓冊子中,本府所管定配罪人未放秩兔山趙貞喆乙良,依啓聞施行爲白遣,稟秩長連崔笠段,該縣還弊之不能査正,雖甚可駭,此是流來舊逋之襲謬虛勘者,則値此大霈,合有疏放之道,而不敢擅便,上裁是白乎旀,他餘罪人等,竝令刑曹稟處,何如?判付啓,依回啓施行爲旀,長連崔笠,兔山趙貞喆,竝只放送爲良如敎。又啓目,粘連全羅道放未放修啓冊子中,本府所管定配罪人仍秩乙良,竝只依啓聞施行爲白遣,稟秩興陽李景烈段,身爲監察,偏聽下屬之慫慂,法外出禁,誠極可駭,而當此大霈,合有疏放之道是白乎矣,事係恩典,不敢擅便,上裁敎是白乎旀,他餘罪人等,竝令刑曹稟處,何如?判付啓,依回啓施行爲旀,興陽李景烈,珍島金甲島履翼,興陽申耆,康津古今島履載·李東萬,興陽鄭彦仁,興陽呂島李晩遠,竝只放送爲良如敎。又啓目,粘連平安道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,竝令刑曹稟處,何如?判付啓,依回啓施行爲旀,昌城李冕膺放送爲良如敎。又啓目,粘連慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,其中昌原閔昌爀段,身爲獻官,不卽受香,論其所犯,極涉可駭。丹城金峻岳段,擅犯公貨,趁不備納,揆以法綱,亦極痛駭,而方當無前大霈,合有參恕之道是白乎矣,閔昌爀段,係是特敎處分,金峻岳段,罪關逋負,不敢擅便,上裁敎是白乎旀,稟秩加德金健瑞段,例給單參,愆期不給,究厥所犯,難免重勘,而共犯之李思恭旣蒙宥釋,揆以法例,恐不可異同,放送之意,分付道臣爲白遣,他餘罪人等,竝令刑曹稟處,何如?判付啓,依回啓施行爲旀,昌原閔昌爀,丹城金峻岳,加德金健瑞,機張沈魯崇,金山趙時俊,鎭海趙鎭井,金海玄重祚,竝只放送爲良如敎。又啓目,粘連咸鏡道放未放修啓冊子中,本府所管定配罪人未放秩乙良,竝只依啓聞施行爲白遣,未至配所罪人明川崔國楨段,罪犯深重,置之仍秩爲白乎旀,他餘罪人等,亟令刑曹稟處,何如?判付啓,依回啓施行爲旀,北靑金廷臣放送爲良如敎。
尹理相,以吏曹言啓曰,今此各陵攝行祭祭官中,時無職名人員,令該曹口傳付軍職,何如?傳曰,允。
尹理相,以漢城府言啓曰,凡有旌閭,因該部牒報登聞事,曾爲定式矣。卽接南部令申獻周所報,則部字內豆毛浦契故左議政文忠公金鍾秀旌閭,今月二十六日,豎立之意,敢啓。傳曰,知道。
尹羽烈,以訓鍊都監言啓曰,今此幸行時,隨駕武藝別監一百四十人處饌價錢,每人各四錢,依例分給之意,敢啓。傳曰,知道。
尹羽烈,以御營廳言啓曰,今此幸行時,設布帳次,布帳一百四十部,軍六十名,將校率領,今月二十七日出送,使之排設後回還,而其中軍二十名,仍留守直之意,敢啓。傳曰,知道。
尹羽烈,以訓鍊都監言啓曰,今此幸行時,設布帳次,布帳一百四十部,軍二百七十名,將校率領,今月二十七日出送,使之排設後回還,而其中軍二十六名,仍留守直之意,敢啓。傳曰,知道。
尹羽烈,以禁衛營言啓曰,來八月當八番中部後司屬江原道五哨軍兵逢點實數六百三十七名,已爲點閱整齊,來八月初一日還宮後,與內外各處入直將官軍兵,依例替代後,舊軍放送之意,敢啓。傳曰,知道。
尹羽烈,以御營廳言啓曰,本廳來八月·九月兩朔應立右部左司屬公忠左道五哨軍兵五百十七名,今已逢點整齊,而今番幸行時,新舊番軍,一體出用事,自兵曹節目啓下矣。八月初一日回鑾後,與舊番前司軍兵,替代立番後,舊軍放送之意,敢啓。傳曰,知道。
尹羽烈,以禁衛營言啓曰,來十月當八番右部前司屬全羅道五哨軍兵,來九月二十五日,京中逢點,依例準二朔立番之意,本道監·兵使處,預爲知委,何如?傳曰,允。
尹羽烈,以御營廳言啓曰,本廳來十月·十一月兩朔應立右部中司屬公忠左道五哨軍兵,九月二十五日,京中逢點,十月初一日,與左司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
尹羽烈,以司僕寺提調意啓曰,今此元陵幸行時,內乘二員,當爲隨駕矣。假內乘一員,令該曹口傳差出,使之入直,回鑾後卽爲減下,何如?傳曰,允。
光恩副尉金箕性疏曰,伏以閟宮展謁,聖慕克伸,天氣晴和,鑾蹕穩旋,欣欣之頌,相告同情,仍伏念臣本以無似之賤,依近日月之光,歷事三朝,恩深河海,莫效涓埃之報,徒懷隕結之忱,於焉之頃,今爲老白首矣。餘生自期,惟在於奔走筋力,況如享官之任,乃是終事之地,而光陰迅駛,痛隕維新,有事爲榮,何敢祈免?第臣素患癖積,卽三十年貞疾,湯·散·鍼·灸,積久俱試,未見實效,漸益沈痼,一有將攝之失宜,則復發無常,每當換節之際,又如期復發,一有發作,輒至旬日之委痛,方其發作之時,則頃刻之間,衝亘橫塞於中脘·命門之際,胸·腹如剚,氣息欲絶,籧篨戚施,竝具一身,如墜深淵,省覺都晦,醫家所謂四百四病中,最難堪極苦重之症,歷數而較絜,其急遽危迫,忍耐不得,未有若是之尤甚者,臣於數日前,就直享官之所,纔過朝上食,而忽然發作,殆至昏塞之境,朝上食之於晝茶禮,其間不過爲一時之間,期限迫近,實無推移遞直之望,惶阨罔措,惟鈇銊是俟,幸賴他享官之因事赴公,得完享事,擔舁還次,多般調治,僅尋生路,而于今幾日,餘氣滋蔓,轉側須人,食飮全廢,顧今享官,雖曰備員,無故行公者不多,目下番次,亦涉苟艱,而自量病勢,斷無就直之望,設令病得少間,冒昧就直,此是新涼漸生之時,節序將換之會,病祟之發作無常,享事之時刻有定,如或有臨時發痛,無以自力之款,則臣雖萬被誅戮,其將何及之有哉?昔在辛酉冬間,臣以享官就直,亦以此症之闖發,恐或有臨時狼狽之慮,冒陳實狀,特蒙體諒之恩,臣至今追思,不勝感惶。今若以更煩瀆擾爲懼,隱忍冒居,僥倖捱過,竟至於莫重享事之臨時狼狽,則本罪之外,又添隱忍冒居之罪,其放忽無嚴,當復如何?玆不得不冒萬死呼籲於天地父母之前。伏乞聖慈,俯垂矜諒,孝安殿享官之任,亟賜遞改,俾享事克完而國體毋苟,千萬幸甚。臣無任云云。答曰,省疏具悉卿懇。卿其勿辭,調理行公。仍傳于尹理相曰,此批答,遣史官,傳諭于光恩副尉。
京畿生員兪憲柱,幼學魚致和,生員沈公益·崔克明,進士趙時簡·李正儒,幼學李琢·金履鋼·趙寅永·呂東愚,生員安棨·李東普·安榮,進士李述明,生員兪益柱·李寅協,進士任壽益·柳曮·李熲·安百榮,幼學金基拓·李秉徽,進士李元韶,生員李正懋·進士崔日昌,生員姜忠永,幼學崔迪興·沈一永·尹錫保·尹濟純·邊光述·韓聖裕·崔永膺·崔光亨·李種純·趙錫潤,生員李實,幼學崔胤錫·崔秀恒·徐東善·宋文鈺·崔玩·崔景參·趙永建·洪禹聖·李元益·朴光岳·崔日輔·宋文鏞·宋尙淳·宋喆中·尹心養·尹心源·韓基洪·權達性·姜志永·鄭山輝·崔鎭國·白世郁·安大壽·尹守伯·宋文行·鄭一輝·徐有汝·宋文銖·朴昌圭·崔冕錫·崔曾憲·李種德·任元白·陳義杰·陳道新·陳鍾麟·兪邦柱·兪景煥·兪晟煥·魚命耉·李衆善·李鈺·任聖益·任聖觀·元烜·李正仁·安百順·李秉純·李聖純·禹昌圭·李可明·李宜榮·李宏·金基中·金基翼·金慶善·金康善·金龍善·金膺善·禹命圭·李純錫·李泰岳·李泰河·兪準柱·尹行謙·洪養正·李寬·李憲·任業·金培順·趙禮逵·李得魯·李得冕·李得鄰·李儒喦·洪秉寔·李元俊·任大夏·任慶夏·朴壽煥·朴駿煥·李台鉉·李濟豐·李濟恒·尹任大·尹遠大·尹海大·尹成耆·李守一·李宗一,進士李致憲,生員申洸河,幼學姜晩成·洪友燮·申汲·申溶·呂東遠·呂東憲·徐明輔·徐迪輔·尹恕榮·尹宇榮·尹致敬·李寅峻·李承裕·李文峻·李鍾純·李鍾勳·李鍾顯·李晩重·李稚圭·崔秀師·崔秀豐·崔秀升·李東㬘·申大河·申禹權·趙鴻運·趙漢運·尹和東·陳楗·李東秀·陳·趙鼎運·趙恒運·趙復運·兪大源·申兢模·具永祚·具殷和·邊鎭遠·邊鎭恒·邊命淳·沈樂潤·李可晦·李可人·李可大·李永緖·安百炯·具宗烈·金復衍·金啓順·高鎭豐·李寰·趙鎭悰·李會秀·李嵩齊·李泰齊·兪漢愼·任晩赫·兪漢民·李熙運·兪直柱·魚致晟·李基建·魚翼浩·兪彦佑·權善應·魚致晃·安允炡·兪漢膺·魚致亨·姜得成·兪漢中·趙復源·魚致榮·兪嶷柱·安宗觀·安宗晉·安宗坤·安宗謙·魚翼龍·魚翼河·尹載經·兪仁柱·兪碩柱·魚命夏·李晩榮·李源榮·魚命漢·兪景柱·金載權·金載光·魚命商·兪黃柱·具宗默·魚命皐·金顯奎·韓昌錫·兪達柱·金顯道·魚命說·金載龍·李學宗·金載馨·兪挺柱·尹亨國·尹載遠·任塾·任奭材·申商輔·魚命斗·安弘敎·任啓勳·兪漢富·魚致三·魚命龜·安弘喆·安弘禮·金載聲·魚命璜·韓箕洪·李仁謙·沈郁鎭·安弘建·沈來鎭·金立淵·魚命章·兪漢崗·具章顯·具克顯·安弘信·具載顯·安景恒·安景契·沈俊永·具守德·具守仁·安義重·具守七·沈載永·沈宅永·尹鵬淵·具泰永·李心會·沈道永·尹龍淵·尹鶴淵·兪極柱·具應·李吉會·李邦榮·兪農柱·魚命稷·李復中·趙永益·李邦翼·邊世溥·邊格·邊策·魚致霮·魚致正·李基弘·李萬永·禹觀夏·朴·崔海圖·朴敏衜·朴敏迪·李仁蕃·尹載五·尹聖洙·禹命益·李泰祿·李廷億·朴寅永·朴文永·朴敏坤·宋儒祿·朴聖師·具仁源·具一源·安思儉·安思述·李邦郁·金洪彬·康友濂·申光天·□在默·朴·郭在垕·柳重晉·金重百·李馹·李昌瑞·尹泰榮·鄭宅源·崔海日·兪三柱·李錫祚·趙漴·朴希孟·朴趾德·朴鼎德·鄭台鉉·鄭洛·鄭宅周·鄭涉·鄭濯·鄭顯瑞·鄭顯光·權錫·尹載復·崔東羽··崔東曄·李復心·尹宗沔·魚用逵·李秉洪·許堉·兪蓍煥·高德周·高德球·高德成·高德休·高義鎭·李章海·柳載輝·高岱鎭·林錫九·林錫一·權現·李錫祿·韓濟商·韓衡商·兪星煥·柳鎭翼·李志一·李志淵·安允爀·尹宗沔·李光鉉·韓翼商·李宅鉉·安濟行·李基沃·李鎭宇·李極天·李鎭海·李健天·洪益烈·洪秉郁·柳仁徵·李仁復·柳鎭國·兪必煥·兪世煥·李承中·兪允柱·兪致養·兪致升·鄭彦豐·楊中立·尹宗五·尹·李源行·金璛·李三鉉·鄭宅模·鄭益模·魚用三·尹時復·慶仁國·李泰彬·申匡輔·李衡在·李箕敍·李德在·李箕東·元述魯·元正魯·元復仁·元復信·元仁魯·元麟魯·元致魯·成始萬·梁·梁均·梁壕·元啓行·元啓薰·元啓喆·辛德魯·辛鳳周·金載學·趙定鉉·金載瑩·金範成·鄭淵濟·鄭晟采·閔浩大·申在益·李穠·李範錫·姜在信·李鎭宇·魚錫華·鄭沃·金星運·鄭泰魯·李國延·洪羲文·徐翕修·金箕發·鄭鎭泰·吳興常·宋元基·吳載紋·許堉·趙明學·李時述·尹永厚·元秉常·徐進修·沈廷鵾·金鏽·宋煥健·李文在·朴在中·金載穆·宋煥泰·李榮漢·李榮仁·李宗仁·李榮夏·尹昌熤·尹濟宇·尹昌燁·尹昌熙·尹相殷·李鉀·李鏜·成海鎭·李仁浩·李正浩·李廷林·黃仁普·黃基鴻·黃基拓·黃基騫·吳普淵·李㮋·鄭泳福·尹濟元·尹夏榮·趙文榮·尹學榮·趙秉周·尹得榮·鄭泳龜·鄭泳祚·鄭日元·鄭胤基·鄭寬基·鄭孝基·趙憲謙·趙完謙·朴來禹·朴來夔·朴重浩·朴明漢·朴思淳·朴道漢·朴載一·朴載默·朴載弘·申在偉·申光順·李東燮·李攬·金聖熽·崔命大·李倜·任采白·李珏·李明九·金達河·李鎭義·黃夏老·安宗文·李聖謨·張志弘·具弘默·朴來健·韓處裕·成景淳·張志翰·李啓彬·金奎岳·李世永·李肇彬·張志定·權德應·金賢佐·閔陽爀·李宅熙·李潤玉·李尙敦·金宅永·張鉉碩·趙鎭和·申在烈·李東彦·魚用龜·李在魯·崔胤秀·李邦永·崔克念·徐有顯·尹楨國·李儒岳·洪孝燮·朴宗九·崔五秀·崔芝秀·崔命麟·李學懋·李道豐·李寅秀·李穎·李在文·徐華輔·金珪·李東煥·閔百己·李基述·辛泳·辛溵·李宅鉉·李光鉉·李慶淵·具弘祚·尹經烈·李膺淵·尹纘烈等疏曰,伏以昊天不弔,我大行大王大妃殿下,奄棄臣庶,日月迅駛,玄宮已閉,中外痛霣,久益罔極。惟天惟祖宗,默佑陰騭,聖候遄臻康復,賀禮載擧,懽忭曷極?臣等竊伏惟念崇奬名賢,昭代之令章,尊師往哲,士林之懿規也。謹稽國朝,名儒道學,志節文章,忒有品差,其兼有而不偏者,實鮮其人矣。乃若故徵士贈吏曹判書文康公臣金昌翕,其庶幾乎?蓋其資性峻潔,品格淸高,神識朗悟,文思超詣,少卽卓犖有奇志,凡世間一切榮利富貴人所艶慕者,初不入其心,當門闌隆赫之日,已有遐擧物表之想,及夫中罹家禍,矢心自廢,滅景窮山,鹿·豕爲群,草衣木食四十年,固守東崗,囂囂自樂,晩被旌招之禮,恩命便蕃,而益堅高尙之操,未嘗以標望自高,而淸風峻節,聳動當世,可使立懦而廉頑者,在昌翕,猶粗跡耳。若其爲學大致,則惟其氣豪而志大也。故少嘗汎濫於子·史·諸家之書及讀中庸,始悟吾道之在是,遂反之醇如,山居處靜,潛心賾微,沿溯姚·姒,出入濂·洛,靡不解剝其肯綮,綜櫛其絲毛,洞見於性命之原,明辨乎義利之分,其所以安身立命,一以考亭爲準則,常病世儒拘攣故常,實未有超脫自得之味,故規模寬廣,而不滯於一隅,節文簡約,而先立乎大義,老而喜易,殆忘飢渴,高明灑落,默契道妙,近自日用事物之細,遠至陰陽造化之大,內卽身心性情之德,外及古今理亂之故,參互契勘,透徹玲瓏,理事圓瀜,泯然一致,以至眼目旣高,充養愈深,粹然無一點渣滓之累,則眞與濂溪之濯纓,百原之整襟,異世而同符矣。其言行則孝悌通乎神明,操履確乎金石。襟懷則如一團之春,氣像則若千仞之壁,坦易而無所藩飭,直截而無所畔援,雖其深於鞱晦,不屑爲皎皎之行,而存中發外,輝光日新,有不可掩者矣。及其發爲文章,渾灝磅礡,崇深博大,包括百家,而歸宿乎理義之關,蒐羅萬象,而根柢乎造化之妙,積厚而思遠,資深而辭達,闡明前經之蘊奧,辨析群言之異同,蓋多發前人之所未發,而其衛世憂道之切,距詖扶正之嚴,豈皆於是乎見焉。卽其一吟一詠,亦無不邂逅天機,津津乎得鳶魚之趣,而驗性情之眞,千載之下,有足想見其所存,苟非沖和之氣與心流通,發而爲聲,淵深宏肆,文與道合,渾然成象者,其孰能與於此哉?所以望實隆乎一世,聲名溢乎四方,雖至異趣之類,走卒之賤,莫不聞其風而高其人,生而皐比之尊,歿而俎豆之奉,實士論輿誦之所同然,而今其歿已近百年,尙未擧一處祀典者,蓋以院祠之新創疊設,朝有禁令,故趑趄泯默,嚴不敢有請耳。惟玆楊州之石室書院,首祀故相文忠公臣金尙容,故相文正公臣金尙憲,卽昌翕之曾祖若從曾祖也。其後繼以故相文忠公臣金壽恒,故相文忠公臣閔鼎重,故副提學文貞公臣李端相,故判書文簡公臣金昌協,左右配食焉。壽恒·昌協,卽昌翕之父若兄也,鼎重·端相,卽昌翕之所嘗從遊師表者也。其家庭堂搆之美,師友淵源之盛,有如是者,而至若昌協,昌翕爲兄弟,人皆擬河南之二程,其聯床講道,多在斯院,絃誦之韻,至今洋洋如在,則獨其歿後腏享,曷可少此人哉?粵自英宗朝以來,多士陳章,請配本院者,非止一再,我聖祖於昌翕,特有曠感深契,前後褒尙之音,屢發於筵席絲綸之間,至有陞秩之命,疏徹之日。又敎筵臣曰,此人豈以院享爲䙡?蓋言其志槪之高也。逮夫我聖考,又不待太常之狀,寵錫美諡以奬之。昌翕之德業文章,受知於兩朝者,若是其隆摯,而惟以腏享體重,姑示難愼之意耳。惟我殿下,卽阼以後,紹述先德,表章儒術,褒嘉名儒之典,次第興行,瞻聆所及,莫不欣聳。夫此人此德,世不常有,則朝家隆報之禮,亦宜有非常之典,況今末俗囂競之日,如昌翕淸高之操,奇偉之節,尤宜尊尙褒賞,以爲風勵一世之道,然則如此人者,雖超常格而特享之,恐非可以靳許,況追躋舊院,則非新創也,始請祠享,則非曡設也。朝家許之,有光而無違式之拘,臣等請之,有辭而無犯禁之嫌,如是而徒懷猥屑之懼,而不一仰聞,使不世賢德之士,一任其湮鬱而不章,則是不但聖朝之闕章,抑臣等有罪焉耳。玆敢相率齊籲於嚴廬之下。伏乞聖明,察斯人之允合崇奬,念本院之尤宜竝配,俯詢在廷,亟允昌翕配食本院之請,以光聖德,以幸斯文,不勝大願。臣等無任云云。答曰,省疏具悉。疏辭,令廟堂稟處,爾等退修學業。
上在昌德宮。停常參·經筵。
尹羽烈啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢呈辭,尹致永未肅拜,監察茶時之意,敢啓。傳曰,知道。
尹理相啓曰,來初一日,輪對日次,而動駕相値,頉稟之意,敢啓。傳曰,知道。
尹羽烈啓曰,御營廳將官來言,今日本廳軍兵,日次私習云矣,敢啓。傳曰,知道。
尹理相啓曰,卽者,奉常寺官員來言,今三十日元陵山陵親祭祭物,提調當爲監封,而都提調徐邁修在外,提調黃昇源身病猝重,不得監封云。提調黃昇源,卽爲牌招,何如?傳曰,允。
尹理相啓曰,新除授行左承旨姜彝正,時在公忠道公州地,行右承旨金履永,時在洪州地,竝斯速乘馹上來事,下諭,何如?傳曰,許遞。前望單子入之,待下批,牌招察任。
尹理相啓曰,同副承旨韓永逵,今日不爲仕進,卽爲牌招,何如?傳曰,許遞。前望單子入之,待下批,牌招察任。
備忘記,坡知僉使禹亨圭下直,長弓一張·長箭一部,片箭一部,筒兒一個,賜給。
傳于尹理相曰,傳香承旨,馳詣宗廟·景慕宮,奉審摘奸以來。
尹理相啓曰,奉常提調黃昇源牌不進推考傳旨,今方捧入,而祭物監封,一時爲急,如是違牌,事甚未安。更爲牌招,何如?傳曰,允。
尹理相啓曰,奉常提調黃昇源再牌不進推考傳旨,今方捧入,而祭物監封,一時爲急,連事違召,事極未安。所當更請牌招,而係是一日三牌,何以爲之?敢稟。傳曰,更爲牌招,違牌,勿爲呼望。
傳于尹理相曰,卿宰侍從罷削人,竝敍用,仍令該曹,口傳付軍職。
傳于尹理相曰,以尊事面之意,一示警責而已,前參贊李義弼敍用,仍任前職。
兵曹口傳政事,副護軍單金宗善。
傳于尹理相曰,明日晝茶禮,兼行酌獻禮,該房知悉。
傳于尹理相曰,明日出宮內門路,協陽門爲之。
尹理相啓曰,今日齋宿,承旨當爲備員,而行都承旨朴宗來,不爲仕進,所當牌招,而拘於廳規,不得請牌,左承旨·右承旨·同副承旨,前望未下,何以爲之?敢稟。傳曰,牌招。
承旨前望單子入之。李文會·金宗善·金會淵落點。
記事官盧書啓,臣敬奉聖諭,馳往傳諭于西部龍山坊灘項契議政府左議政徐邁修所住處則以爲,臣衰劇病苦,任重力盡,歸伏江干,冒上一疏,瞻望雲天,顒俟體諒,及奉聖批,未蒙準許,繼徹長單,亦復封還,而近侍之臣,來宣聖諭,以實錄奉安洗草等節,緣臣在外,不得擧行爲敎,十行恩旨,諄複懇摯,臣惶感之餘,狼狽失圖,自恨其淺薄之誠意,不能感回天心也。噫,臣雖無狀,粗識分義,顧今實錄告訖,義重終事,幸行已定,禮當陪扈,如可以少須臾殫竭,仰答虛佇之聖衷,則豈敢不拚棄廉隅,祗承明命,而見職之瓜限已熟,宿病之症形越添,斗室塊臥,視蔭遣日,諸般疾痛之呼,雖未敢輒溷宸聽,而要之以此職復入脩門,則萬無一理,恩毗至此,而孤負至此,此豈臣之所樂爲哉?伏地涕泣,惟願遄被逋慢之誅云矣,敢啓。答曰,知道。前批,罄悉予意,而不但行幸隔日,史局事,尤爲可悶,卿其卽爲入城事,更遣史官傳諭。
尹羽烈啓曰,今此元陵幸行時,斥堠伏兵傳語軍調發事,廣州留守處祇受次,標信及兵符樻請出之意,敢啓。傳曰,知道。
尹理相,以吏曹言啓曰,卽接通禮院牒報則以爲,明日孝安殿酌獻禮時,左·右通禮,不可不備員,而左通禮李敬參,身病猝重,不得進參,卽速變通差出,以爲備員擧行之地云。通禮院左通禮李敬參改差,其代口傳備擬以入之意,敢啓。傳曰,知道。
尹羽烈,以兵曹言啓曰,今此幸行時,領軍之將,侍衛之任,不可不備,內禁將宣傳官有闕之代,口傳差出,以爲隨駕之地,何如?傳曰,允。
吏曹口傳政事,以李基慶爲左通禮。
兵曹口傳政事,以柳成逵爲宣傳官,李顯宅爲內禁將。
尹理相,以吏曹言啓曰,今此宗廟·孝安殿·景慕宮朔祭及儲慶宮·毓祥宮·延祐宮·懿昭廟·文禧廟秋享祭祭官中,時無職名人員,令該曹口傳付軍職,何如?傳曰,允。
尹羽烈,以兵曹言啓曰,武臣兼宣傳官李彦祿,除授在外,過限未上來,依法典改差,何如?傳曰,允。
尹理相,以內醫院提調意啓曰,御用蛇油丸監劑事,院官員方孝德,公忠道洪州地下去矣。騎卜馬各壹匹,書員朴世源所騎馬壹匹,依例題給,而回還時載持馬,本道監司處,下諭,何如?傳曰,允。
尹理相,以成均館大司成意啓曰,文廟守僕,依宗社守僕例試才啓下事,曾有定式矣。守僕朴喜儉汰去,代以曾經守僕試才抄擇,備三望受點次,別單書入之意,敢啓。傳曰,知道。
尹羽烈,以御營廳言啓曰,今番幸行時,本廳當爲隨駕,而騎士將柳成逵,除拜宣傳官,職務相妨,改差,何如?傳曰,允。
尹羽烈,以左邊捕盜廳言啓曰,今此元陵幸行時,本廳兼從事官申綋,以別軍職隨駕,無以備員留廳,兼從事之任,今姑改差,何如?傳曰,允。
尹羽烈,以義禁府言啓曰,諸道放未放回啓判付內,海美李馨秀,長連崔笠,兎山趙貞喆,淮陽李殷錫,昌城李冕膺,北靑金廷臣,昌原閔昌爀,丹城金峻岳,加德金健瑞,機張沈魯崇,金山趙時俊,鎭海趙鎭井,金海玄重祚,興陽李景烈,金甲島履翼,興陽申耆,古今島履載·李東萬,興陽鄭彦仁,呂島李晩遠放送事,命下矣。李馨秀·崔笠·趙貞喆·李殷錫·李冕膺·金廷臣·閔昌爀·金峻岳·金健瑞·趙時俊·李景烈·李晩遠等,竝放送事,分付各該道臣,玄重祚·鄭彦仁,罪犯深重,今方別爲疏籲,而沈魯崇·趙鎭井·履翼·申耆·履載·李東萬等,俱在臺啓,不得擧行之意,敢啓。傳曰,知道。
尹羽烈,以義禁府言啓曰,珍島郡金甲島減死定配罪人洪履猷,穩城府遠竄罪人在學,放逐鄕里罪人李格·宋文輅放。放歸田里罪人李祖源·沈基泰蕩滌事,承傳,啓下矣。李格放,李祖源蕩滌,宋文輅負犯不輕,今方別爲疏籲,而洪履猷·在學·沈基泰等,俱在臺啓,不得擧行之意,敢啓。傳曰,知道。
弘文館副應敎呂東植,校理姜浚欽·李惟命,副校理金相休·姜世綸,修撰任百禧等聯名箚曰,伏以臣等,卽伏見金吾放未放回啓判下者,有諸罪人放釋之命,臣等,相顧愕貽,不勝憂歎駭憤之至也。猗歟,聖痘遄復,玉體冞康,此誠國家四百年再有之慶也。賀儀誕擧,霈澤旁流,以殿下好生之德,不殺之仁,有此曠蕩之典,臣等,固不勝欽仰贊歎之至,而第念刑政不可不愼,隄防不可不嚴,豈可不問其負犯之輕重,關係之深淺,而一例放釋,有若尋常罪過之遇赦輒宥者,然乎?今此諸罪人中,身爲逆黨,名出鞫招者有之,手呈悖疏,罪關名義者有之,王章未伸,鬼誅先加者有之,丹書昭載,白簡方張,輿情之憤鬱,厥惟久矣。刑法之乖當,爲如何哉,而迺者疏放之命,忽下於千萬夢想之外,臣等,伏未知殿下,何爲而有此非常之擧也?義理日益晦塞,亂賊無所懲畏,則國何以爲國,人何以爲人哉?玆敢不避瀆擾,相率呼籲。伏乞聖明,念王章之難屈,軫公議之莫遏,特寢罪人履翼·履載·申耆·洪履猷,·李東萬·趙鎭井·趙貞喆·在學·宋文輅·趙時俊等放釋之命,頤之復官之敎,亦爲還收,不勝幸甚。取進止。答曰,省箚具悉。昨於院議啓辭批答,亦已言之。今此爾等所請還收之諸罪人,雖各不同,俱有可原之端,旣非身犯惡逆,則不可無疏蕩之擧,況是予御極後初行之大政令也,豈不積費商量而發乎?爾等勿煩。
上在昌德宮。停常參·經筵。
上詣孝安殿。酌獻禮兼行晝茶禮後,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
尹羽烈啓曰,行大司憲李直輔,執義宋稚圭,掌令李重蓮在外,具得魯疏批未下,持平黃明漢陳疏,尹致永未肅拜,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
備忘記,西原營將李復淵下直,長弓一張·長箭一部·片箭一部,筒兒一箇,賜給。
尹理相啓曰,今日孝安殿酌獻禮時,挾輦軍,槍劍軍·入直禁軍除出,標信請出之意,敢啓。傳曰,知道。
事變假注書任弘植書啓,臣敬奉聖諭,馳往傳諭于西部龍山坊灘項契議政府左議政徐邁修所住處則以爲,臣於日昨附奏,申暴必不可復出之義,竊庶幾俯賜矜察,特許遞免矣。不自意深夜江村,史官臨宣聖批,辭旨愈往愈摯,諭之以幸行隔日,申之以史事可悶,促臣入城,臣病伏涔涔之中,且惶且感,無地措躬。臣若有一分可强之勢,則豈敢不竭蹶趨承,而以情以病,末由蠢動,臣罪至此,實合重誅,況今更鼓已深,支辭煩陳,尤涉猥越,謹當收召精神,待朝更入文字,仰冀天心之垂憐云矣,敢啓。傳曰,知道。
兵曹口傳政事。護軍尹長烈,副護軍鄭東觀,副司果權烒·安廷善·鄭魯榮·申溆·徐能輔,竝單付。
傳于尹理相曰,政官牌招,開政。
以兵曹參議李羲甲牌不進罷職傳旨,傳于李文會曰,推考傳旨捧入,更爲牌招。
以兵曹參議李羲甲再牌不進罷職傳旨,傳于李文會曰,推考傳旨捧入。
尹理相,以弘文館言啓曰,本館下番始降入直,事甚未安。今日政,新除授玉堂,待下批,仍卽牌招入直,何如?傳曰,允。
尹理相啓曰,行吏曹判書黃昇源,參判朴宗慶,參議趙萬元牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議,只推,一體牌招。
尹理相啓曰,行吏曹判書黃昇源,參判朴宗慶,參議趙萬元再牌不進推考傳旨及罷職傳旨,今方捧入,而開政命下之後,連事違召,不卽承膺,事甚未安。判書·參判,所當更請牌招,而係是一日三牌,何以爲之?敢稟。傳曰,參議,只推,與判書·參判,一體更爲牌招。
有政。吏批,行判書黃昇源進,參判朴宗慶,參議趙萬元牌不進,右承旨尹理相進。以韓用儀爲正言,尹魯東爲副修撰,金在昌爲禮曹參判,李義弼爲內醫提調,李英發爲禮曹佐郞,尹謙圭·徐有永爲刑曹佐郞,李台祥爲司藝,李秉源爲平市令,朴宗臣·李鎭嵩爲典籍,洪顯謨爲宗簿直長,徐有儞爲監役,洪冕燮爲公忠都事,吳鼎源爲安州牧使,南學訓導崔道彬單付,右參贊李義弼仍任事,承傳,戶曹正郞金思羲仍任事,承傳,兼執義呂東植,兼持平金相休·李尙愚·李惟命,竝單付。
兵批,行判書金思穆進,參判崔獻重病,參議未差,參知朴宗正入直進,左副承旨李文會進。以權行彦爲僉知,金孝建·徐直修爲曹司衛將,韓宅祚·李敬培·崔溪爲五衛將,洪栻爲都摠經歷,徐能輔爲文兼,李行敎爲武兼,盧尙樞爲江華中軍,玄膺祜爲古突山別將,金景行爲大峴別將,僉知單徐春輔,護軍李始源·金履永·姜彝正,副護軍韓永逵·鄭景祚,副司直洪受浩竝單付,內禁衛沈鍾今加折衝加資事,承傳。
傳于李文會曰,坐直承旨入侍。
尹理相啓曰,吏曹參議趙萬元,三牌不進,依定式,禁推傳旨捧入之意,敢啓。傳曰,知道。
以吏曹參議趙萬元禁推傳旨,傳于尹理相曰,分揀。
以尹時東·鄭宅升囚單子,傳于李文會曰,分揀放送。
李文會,以兵曹言啓曰,今此幸行時,右邊捕盜大將李海愚,以御營中軍隨駕矣。回鑾間,左邊捕盜大將李光益,姑令兼察,何如?傳曰,允。
李文會啓曰,因兵曹草記,今此幸行時,右邊捕盜大將李海愚,以御營中軍隨駕,左邊捕盜大將李光益,姑令兼察事,允下矣。兼察右邊捕盜大將李光益,牌招聽傳敎,何如?傳曰,允。
李文會,以都摠府言啓曰,今此元陵幸行時,寶劍當爲備員,而都摠管趙尙鎭以守宮大將進,金達淳以整理使進,副摠管金履度差祭,李孝承以別軍職隨駕進,一員未差,將不得備員,合有變通之道,令政院稟旨變通,仍令該曹,卽爲口傳差出,待下批,牌招察任,以爲備員之地,何如?傳曰,竝許遞,令該曹口傳差出。
兵曹口傳政事。以黃昇源·李義弼爲都摠管,尹序東·白師誾·朴基豐爲副摠管。
尹理相,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
尹理相,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·先農壇·先蠶壇·祈雨壇·馬祖壇·漢江壇·司寒壇·厲壇壇上及四面紅箭門墻垣階砌,俱爲無頉,而雩祀壇四面紅箭門柱根塗灰,竝間間剝落,卽爲修改事,分付該監,而此後看護等節,另加申飭之意,敢啓。傳曰,知道。
李文會,以禁衛營言啓曰,今七月三十日元陵行幸時,本營軍兵留都事,命下矣。外營各處入直將官軍兵等,依例除標信出用,銅龍門·建陽門·西營入直將官軍兵,依兵曹節目,以訓鍊都監餘軍,前期一日,待標信替代出用,而來八月初一日還宮後,還爲替代入直,新營則千摠李宗爀,騎士將閔修顯,哨官鄭宅亨·趙祥麟,敎鍊官朴贊郁,騎士二十五人,兼別破陣二名,工匠牙兵三十五名,率領入直,南別營則哨官南宮,別騎衛一人,鷺梁牙兵十名,率領入直,火藥庫則哨官李彦豐,別破陣八名,兼別破陣六名,率領守直之意,敢啓。傳曰,知道。
李文會,以御營廳言啓曰,今此元陵幸行時,東營·集春營入直軍,以訓局餘軍替代事,自兵曹節目,啓下矣。今七月二十九日,東營·集春營入直將官軍兵,待信箭,與訓局餘軍替代出用,而還宮後,還爲入直之意,敢啓。傳曰,知道。
左議政徐邁修疏曰,伏以臣之猥徹長單於恩批鄭重之餘者,迹涉偃蹇,心切兢惕,而病勢之已到竿頭,情地之殆同鐵限,此生此職,萬無更進一步之望,則急切之呼,安得不恃我聖慈之憫惻,而不爲之控籲乎?方此瞻望雲天,顒祝兪音,此際史官,來宣封還之命,繼而絲綸隆渥,慰勉溫摯,臣雙擎百回,感淚雙注,不知無狀賤臣,何以得此於聖明也。臣本半生脂韋,隨波逐流,從前去就,未嘗硬定膠守,今於主恩伊厚,敦旨荐降之下,誠有毫分可以自强之道,豈敢不聞命卽趨,仰副虛佇之聖衷,而第念大臣出處,實關朝體,臣雖非其人,亦有其名,則質言於辭陞之筵,重瀆於歸次之後,到此臣心便同要誓,物論認爲已遞矣。忽以此時,猖披放倒,任他笑罵,冒沒復坐於中書之席,則臣身嗤點,姑且勿論,其爲貽累於士夫之名檢,淸朝之廉防,果如何哉?況今實錄告成,愴忭同情,如臣之受先朝罔極之眷者,其於終事之地,奔奏效誠,寔臣至願,尤豈敢爲低徊延拕之計,而只緣本職拘掣,進身末由,致勤聖敎之及此,此豈臣之本情哉?至如經宿幸行,大臣之無一人參班,亦係罕聞之闕典,而不容無變通者,倘蒙聖慈,諒臣必遞之懇,開臣造朝之路,特許所辭,假以樞銜,則臣當卽日俶裝,入謝新命,奉行摠裁之責,仍參陪扈之班,此其上下之間,情志相孚,進退以禮者,臣固萬萬不敢當,而有補於聖朝風礪之政,一世觀感之資,則當不淺尠,情窮勢迫,言不知裁。臣無任云云。答曰,省疏具悉卿懇。日昨傳諭之後,謂卿幡然易圖,巽章又至,未知卿何爲如此也。卿老臣也,試思之,此時輔相,其可思就閑,而不念予一人之無與共國事乎?行公之大臣,無端退在江上,欲決去者,古亦有之乎?且予旣示畢竟體諒之意,則又何汲汲如是乎?謁陵隔日,班無大臣,其果成說乎?實錄進上與洗草等擧行,無摠裁官,例不得擧行,所重又果何如也?凡此數端,豈予强爲之說乎?卿試思之,卿試思之,卽爲還第。卿屢以首相之虛爲奏,亦欲早晩甌卜,然則於卿,又當爲釋勞之階,卿其諒之,隨承宣卽爲入來。仍傳于李文會曰,此批答,遣承旨,傳諭于左議政。
大司諫曺允遂,獻納奇學敬,持平黃明漢聯名疏曰,伏以臣等,伏見禁府回啓及赦單判下者,竊不勝萬萬憂歎之至,値此稀有之大慶,宜有肆赦之曠典,而至於罪關莫重,法在罔赦者,有不可竝論於疏釋之中矣。書曰,天討有罪,五刑五用哉?從古聖帝明王,非無好生之德不殺之武,而遇赦宥罪,只行於雜犯死罪以下,過此則雖有無前之慶,有不得容議於其官也,明矣。噫,彼諸罪人之關係也,負犯也。已悉於原啓中,臣等今不必費辭臚列,而天討尙稽,王章未伸,盤鞫之請,去而愈激,追奪之啓,迄未蒙允。輿論之咈鬱,刑政之稽緩,已不可言,而今此一例疏蕩,不少留難,以至於干犯明義錄之醜類,亦在宥釋之中,此何事也,此何擧也?臣等之所秉執者,卽莫嚴之臺啓也。原啓方張之時,迺臣等力爭之日也,我殿下,雖欲屈法而廣慶,其如三尺之關和,一國之公議,何哉?臣等俱以無似,職忝言地,疏釋命下之日,固當相率詣臺,力請反汗,而日前重被僚臺之論勘,批旨未下,雖未詳遣辭之緊歇,勘律之輕重,言出同臺,略知梗槪,則臣等方縮伏俟勘之不暇,顧何敢見職自居?出一口氣,而事關懲討,義急匡救,達宵彷徨,不容終默,玆敢拚棄四維,冒沒齊籲。伏願聖明,淵然深思,亟寢諸罪人放釋之命,以嚴隄防,仍削臣等所帶職名,以謝人言焉。臣等無任云云。省疏具悉。前批已諭,爾等亦當知之,勿煩。
孝安殿酌獻禮兼告由祭親行敎是時,贊禮兼禮曹判書韓用龜,典祀官奉常僉正李夢龍,宮衛令尙膳方得賢,執禮司僕正吳淵常,執尊司果鄭來百,大祝待敎朴宗薰,盥洗位禮曹正郞朴廷儉,兵曹正郞趙直永,爵洗位直講李台祥,典籍孔胤恒,贊者引儀鄭在愼·安聖謩,謁者引儀成海默,兼引儀李鍵,贊引兼引儀金學羲,假引儀沈憲永,祭監監察孫錫祉·李。
乙丑七月二十八日午時,上詣孝安殿。親行酌獻禮兼行晝茶禮入侍時,左承旨金宗善·右承旨尹理相,左副承旨李文會,右副承旨金會淵,同副承旨尹羽烈,假注書李潞·趙鐘永,記事官徐淇修·鄭觀綏,檢校直提學徐榮輔,直閣洪奭周,待敎朴宗薰,詣閤侍立。上具布裹翼善冠·布袍·布裹烏犀帶,白皮靴,乘輿出宣化門。兵曹判書金思穆進前奏曰,今日出還宮時,侍衛當爲備員,而本曹參議李羲甲未肅拜,令政院,卽爲牌招,何如?上曰,依爲之。出擧條由建陽門·景化門,至崇福門前,降輿入齋室後,上曰,問安勿爲之。出駕前下敎時至,通禮跪啓請出次,上改具衰服絰帶,執杖出次。仍詣殿內,行初獻禮,光恩副尉金箕性·安昌君燝,以次行亞終獻如禮訖。上詣望燎位,望燎訖。還至齋室,改具布裹翼善冠·布袍·布裹烏遲帶,出崇福門乘輿。領敦寧金祖淳進前曰,日候漸涼,聖體,若何?上曰,一樣矣。祖淳曰,臣於昨年,以顯隆園齋室改建事,仰奏矣。追聞相地官之言,皆以爲不必改建。又聞烟氣之越岡脊來者,雖非改建齋室,自可有變通之道云。改建擇日,姑爲停止,臣於九月間,一番更爲進詣,詳加奉審後,稟定改建當否,似好,故敢此仰達矣。上曰,依所奏爲之。實錄堂上李晩秀曰,實錄奉安,則須有摠裁官可以擧行,而封裹則雖非摠裁官,亦可先爲之矣。今日卽是封裹擇吉云,臣與諸堂上,先爲封裹,似好矣。上曰,堂上幾人,當爲監封乎?晩秀曰,臣與領敦寧及刑曹判書,吏曹參判,當偕詣矣。上曰,依此爲之。宗善曰,陵幸時,若與奉審相値,則守宮假承旨,差出二員矣。今番幸行,亦有晦日奉審云。守宮承旨,當以二員擬入乎?上曰,依此爲之。宗善曰,昨年陵幸時,殿宮問安,守宮承旨,在此擧行後,以書啓馳告於行在所矣。今番則奉審與問安,何以爲之乎?上曰,依昨年例爲之。宗善曰,藥房都提調則出彊,副提調則不入來,提調則以守宮閣臣受點,又差孝安殿朔祭,無以隨駕云,何以爲之乎?上曰,藥房提調,許遞,今日政差出。出駕前下敎出景化門,上曰,祗迎百官,或着公服,或着衰服,錯亂不齊,何也?宗善曰,未及改服而致此云矣。上曰,左右押班監察,事過後拿處。出駕前下敎仍由銅龍門·建陽門,入協陽門·宣化門,還內。承史閣臣以次退出。
乙丑七月二十八日申時,上御誠正閣。坐直承旨入侍時,右承旨尹理相,左副承旨李文會,假注書趙鐘永,記事官徐淇修·鄭觀綏,以次進伏,直閣洪奭周,追入進伏訖。上敎奭周曰,今日閣臣番,誰也?奭周曰,小臣矣。上曰,成川府使,以隨駕閣臣落點矣,將爲隨駕云耶?奭周曰,今日酌獻禮時,亦爲參班,似當隨駕矣。上曰,閣臣先退。奭周退出。仍命文會讀奏公事訖。文會曰,京擧動則以有侍臣上馬之故,大駕出闕外,當有少駐節次,而頃番郊館迎勅擧動時,亦以通禮之不爲擧行,致煩飭敎矣。陵幸則無侍臣,只有侍衛之臣,故先朝下敎,以侍衛之臣,三嚴前先已上馬,則別無駕少駐節次,此則除之,可也事,有命矣。今番亦依近例,少駐節次則勿論於儀註,似好,故仰達矣。上曰,依近例爲之。又敎曰,春川府使,今番當隨駕,依前陵幸時例,使之衛內陪從之意,分付兵曹,可也。文會曰,謹依下敎,分付矣。上曰,守宮承旨,當入來乎?文會曰,韓致應則以犯染不得入來,嚴耆則纔聞差祭云。祭官改付標,與守宮承旨改望之間,考見已例,更當入稟矣。上命理相·文會分書公事判付訖。命退,承史以次退出。
上在昌德宮。停常參·經筵。
自未時至酉時,灑雨下雨,測雨器水深三分。
尹羽烈啓曰,行大司憲李直輔,執義宋穉圭,掌令李重蓮在外,具得魯疏批未下,持平黃明漢呈辭,尹致永未肅拜,監察茶時之意,敢啓。傳曰,知道。
傳于金宗善曰,都承旨未差之代,前望單子入之,待下批,牌招察任。
承旨前望單子入之。徐美修落點。
金宗善啓曰,卽者內醫院官員來言,明日幸行時,提調李義弼有實故,不得隨駕,分提調韓晩裕在外,無以守宮云,何以爲之?敢稟。傳曰,竝許遞,令該曹口傳差出。
右副承旨金會淵書啓,臣敬奉聖諭,馳往傳諭于西部龍山坊灘項契議政府左議政徐邁修所住處則以爲,臣一遞之願,銘在心腑,屢瀆之罪,亦未暇顧,庶幾上天至仁,誠忱仰孚,曲諒之恩,終始生成,乃者近密之臣,深夜辱臨於荒江寂寞之濱,煌煌一札,宣布德音,而辭旨彌隆,敦勉彌摯。嗚呼,臣之瀝血屢懇,都未蒙體諒,而附奏緘封,尺媒此殊數,則臣心之悚蹙迫隘,且置勿論,當此實錄告成,幸行隔日之際,羈馽牽縛,將無以進身一步,少伸微忱,則其爲班儀之苟艱,事體之虧損,所關抑恐非細,未知聖明,何爲靳許於八耋濱死之一老物,而罔念三事之重務,四維之大防也。臣於中書之席,去就已決,株守難改,如使元輔備員,端揆協贊,庶明勵翼,國事有賴,則臣雖退塡邱壑,與有榮矣,而臣身之斷不可復出,亦不以是爲前却,至若總裁之任,陪扈之列,臣固以缷擔之後,卽地趨承,質言於吾君,臣於此一時爲急,尤豈敢有待於辭敎之提飭哉?恩禮頻繁,分義惶懍,而此職未解之前,咫尺脩門,末由復入,方命之誅,伏地以竢云矣,敢啓。答曰,知道。卿以缷免後入來爲期,予以入來後從當體諒爲定,如是之際,上下無端相持,徒貽聽聞之惑,卽爲入來事,爾其更爲傳諭,與之偕來。
徐美修啓曰,今此幸行時,承旨當爲備員,而右副承旨金會淵,偕來進去矣。在前如此之時,有姑令入參之例,今番則何以爲之?敢稟。傳曰,依前例爲之。
徐美修啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
金宗善,以禮曹言啓曰,卽接永禧殿參奉所報,則來八月朔焚香,明日當爲祗受,而令有闕未差,參奉今方入直,受香無人云矣,令有闕之代,令該曹,以在京無故人口傳差出,何如?傳曰,允。
吏曹口傳政事。以韓用龜爲內醫提調,金勉柱爲分內醫提調,權伋爲永禧殿令。
兵曹口傳政事。副司果單李敬參。
徐美修啓曰,卽者吏曹郞廳來言,明日幸行時隨駕官單子,當爲修正以入,而兩司無進參之員,無以修正云。除在外·疏批未下外,未肅拜·呈告人員,竝卽牌招,以爲推移進參之地,何如?傳曰,允。
徐美修,以議政府右議政意啓曰,明日幸行時,大臣不得參班,政府參贊,當爲押班,而左參贊趙尙鎭守宮大將進,右參贊李義弼有實故,不得進參云。右參贊今姑許遞,其代,政官牌招開政差出,以爲押班之地,何如?傳曰,允。
徐美修啓曰,行吏曹判書黃昇源,參判朴宗慶,參議趙萬元牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,允。參議,只推,一體牌招。
尹羽烈啓曰,大司諫曺允遂,獻納奇學敬,正言韓用儀,持平黃明漢·尹致永牌不進罷職傳旨,今方捧入,而隨駕官單子修正,一時爲急,行大司憲李直輔,執義宋穉圭,掌令李重蓮,司諫曺喜有在外,掌令具得魯,正言朴孝成疏批未下,兩司無進參之員,何以爲之?敢稟。傳曰,山林外,在外人竝許遞,以在京無故人,今日政差出。
有政。吏批,行判書黃昇源進,參判朴宗慶牌不進,參議趙萬元進,左承旨金宗善進。以李翊模爲右參贊,朴宗來爲工曹參判,李元默爲佐郞,鄭來百爲宗簿正,金命彦爲直講,朴齊一爲監察,李功懋爲造紙別提,申顯祿爲禁府都事,趙吉喆爲假監役,宋知濂爲司諫,任㸁爲掌令,趙榮錫爲慶基殿令。再政,以宋煥吉爲宗廟令。
兵批,行判書金思穆進,參判崔獻重病,參議李羲甲未肅拜,參知朴宗正入直,左副承旨李文會進。以洪明浩爲知事,玄道均爲五衛將,柳興源爲中樞都事,大護軍李義弼,護軍朴宗來,副司直曺喜有·李重蓮,以上竝單付。
尹羽烈啓曰,大司諫曺允遂,獻納奇學敬,正言韓用儀,持平黃明漢·尹致永,旣有推考傳旨捧入之命,竝更牌招,新除授司諫宋知濂,掌令任㸁,一體牌招,以爲推移隨駕之地,何如?傳曰,允。
以大司諫曺允遂,獻納奇學敬,正言韓用儀,持平黃明漢·尹致永牌不進罷職傳旨,傳于尹羽烈曰,推考傳旨捧入。
以副修撰尹魯東牌不進罷職傳旨,傳于金宗善曰,推考傳旨捧入,更爲牌招。
以副修撰尹魯東再牌不進罷職傳旨,傳于金宗善曰,推考傳旨捧入,更爲牌招,違牌,勿爲呼望。
傳于金宗善曰,發遣吏郞,諸執事淸齋與否,摘奸以來。
傳于李文會曰,明日出宮內門路,以協陽門爲之。
金宗善,以奎章閣言啓曰,守宮檢校直閣金勉柱,待明朝牌招,何如?傳曰,允。
金宗善,以弘文館言啓曰,本館下番副校理臣金相休,以南學敎授,今日照訖講試取時,晝仕出去之意,敢啓。傳曰,知道。
李文會,以兵曹言啓曰,今七月朔各廳堂下武臣試射,臣曺連因有故,不得爲之之意,敢啓。傳曰,知道。
李文會,以扈衛廳留都大臣意啓曰,明日大駕擧動後,都城各門,初昏時閉門,啓東時開門事,及權閉都城門,還宮日量宜預開,觀光士女弛禁事,自兵曹,啓下矣。城門旣已早閉晩開,則巡邏亦當早發晩罷,待南山擧烽發巡,而趁啓東時撤還,此意,令漢城府,知委各部,使閭巷人,俾各知悉,亦爲分付於留都營門及左右捕廳·左右巡廳,何如?傳曰,允。
李文會,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而元陵親祭齋戒相値,不得爲之之意,敢啓。傳曰,知道。
尹理相,以賑恤廳言啓曰,南部西小門越邊契任掌金萬千,今月二十九日,本洞路傍,得一遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
行都承旨朴宗來疏曰,伏以臣以蒲柳之質,抱癃痼之疾,平居奄奄,不敢自比於恒人,自經今夏,毒熱凡百,一倍澌頓,忽於日昨,重經關格,眞元大下,痰癖交劇,暈眩寒熱,症頗危惡,伏枕叫痛,不省四到,忽於此際,伏奉候院除旨,繼以天牌來臨,在臣分義,固當竭蹶趨膺之不暇,而病情終難蠢動,遂不免屢犯違逋,擬將稍加調攝,以圖祗趨職事,只緣氣不敵病,有添無減,居然之間,幸行之期,只隔一宵矣。目下症形,房闥起居,尙難自力,鞍馬驅馳,尤非可論,病裏惶阨,莫知所措。噫,聖慕方新,仙蹕將啓,滿廷臣僚,莫不奔走率職,而臣獨偃息在床,不得效誠於陪扈之列,有臣如此,生不如死,玆不得不疾聲號籲,仰干宸嚴。伏乞聖慈,亟命削臣之職,治臣之罪,以安私分,以警具僚焉。臣無任云云。答曰,省疏具悉。本職許遞。
上在元陵。停常參·經筵。
大駕詣元陵,親祭後,內閣·政院·玉堂·藥房·朝廷二品以上,六曹堂上口傳問安。答曰,知道。王大妃殿·惠慶宮·嘉順宮,守宮承旨夕問安。答曰,知道。
藥房提調韓用龜,副提調徐美修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候,一樣,卿等不必入侍矣。王大妃殿·中宮殿·惠慶宮,嘉順宮,藥房口傳問安。答曰,知道。
尹羽烈啓曰,行大司憲李直輔,執義宋稚圭在外,掌令具得魯疏批未下,任㸁,持平黃明漢·尹致永傳旨未下,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而元陵幸行相値,不得來會云矣,敢啓。傳曰,知道。
金宗善啓曰,禮貌官來言,百官稟旨就次。傳曰,知道。
傳于金宗善曰,守宮承旨,馳詣宗廟·景慕宮,奉審摘奸,仍詣受香諸處,奉審摘奸以來。
尹羽烈啓曰,今日幸行時,兩司當爲隨駕,而憲府則行大司憲李直輔,執義宋稚圭在外,掌令具得魯疏批未下,任㸁,持平黃明漢·尹致永傳旨未下,諫院則大司諫曺允遂,司諫宋知濂,獻納奇學敬,正言韓用儀傳旨未下,朴孝成疏批未下,無進參之員,何以爲之?敢稟。傳曰,違牌人,推考傳旨捧入,更爲牌招,違牌,勿爲呼望。
以大司諫曺允遂,獻納奇學敬牌不進罷職傳旨,傳于尹羽烈曰,推考傳旨捧入。
徐美修啓曰,掌令任㸁,持平黃明漢·尹致永,謂有情勢,終日奉牌,屢度催促,無意承膺,事體所在,極爲未安,從重推考,何如?傳曰,允。
徐美修,以吏曹言啓曰,今此社稷大祭祭官中,時無職名人員,令該曹口傳付軍職,何如?傳曰,允。
元陵親祭敎是時,亞獻官光恩副尉金箕性,終獻官安昌君燝,贊禮兼禮曹判書韓用龜,典祀官奉常判官李允謙,陵司別檢林東鎭,執禮直閣洪奭周,執尊司成李寅采,大祝司果徐有恂,祝史司果申緯,齋郞掌令具得魯,贊者引儀鄭在愼·安聖謩,謁者假引儀李百膺,兼引儀崔好鎭,贊引假引儀方禹矩·朴惟儉,祭監監察孫錫祉·洪邁源。山陵親祭敎是時,亞獻官光恩副尉金箕性,終獻官安昌君燝,贊禮兼禮曹判書韓用龜,典祀官奉常正宋冕載,陵司參奉李厚中,執禮司果徐有恂,執尊司成李寅采,大祝直閣洪奭周,祝史司果申緯,齋郞掌令具得魯,贊者引儀鄭在愼,安聖謩,謁者假引儀李百膺,兼引儀崔好鎭,贊引假引儀方禹矩,朴惟儉,祭監監察孫錫祉·洪邁源。
乙丑七月三十日辰時,上詣元陵。親祭幸行入侍時,行都承旨徐美修,左承旨金宗善,右承旨尹理相,左副承旨李文會,右副承旨金會淵,同副承旨尹羽烈,假注書李潞·趙鐘永,記事官徐淇修·鄭觀綏,檢校直提學徐榮輔·金近淳,直閣洪奭周,待敎朴宗薰,詣閤侍立訖。鼓三嚴,通禮跪啓外辦,上具布笠·布貼裏·布帶,乘馬出宣化門。藥房提調韓用龜進前曰,日氣不調,聖體,若何?上曰,一樣矣。出協陽門·肅章門·進善門·敦化門進發,至宗廟前路,下馬步過,復乘馬進發,出興仁之門,宣傳官稟鑼鼓擧行,至東關王廟後,下馬步過,復乘馬進發,至雨裝峴,命李判府事,徐判府事,金判府事入侍。賤臣承命往傳於祗迎處,與李時秀·徐龍輔·金觀柱,偕詣馬前侍立。時秀等鞠躬曰,日候淸涼,聖體,若何?上曰,一樣矣。仍敎曰,近間,何以過遣乎?時秀曰,疾病沈苦,常常委頓以過矣。上曰,徐判府事·金判府事,亦皆善遣否?龍輔·觀柱曰,皆得好在矣。上曰,還宮時,更當接見矣。仍命退出,時秀等退出。仍卽進發,至廟洞峴晝停所,下馬入幄次後,上曰,問安勿爲之。出駕前下敎少選,兵曹判書金思穆進軍令,午初三刻,三吹訖。上出幄次,乘馬進發,至忘憂峴,命文會入侍敎曰,京畿監司,率各務差使員,明日還宮時,晝停所待令。出駕前下敎復進發,至元陵洞口外,宣傳官啓稟鳴金三下鑼鼓止。至作門外,下馬乘輿,至齋室前,左通禮跪啓請降輿,上降輿。入齋室後,上曰,問安勿爲之。出駕前下敎又命書傳敎曰,右承旨·右副承旨,分詣局內諸陵,奉審摘奸以來。展謁時至,通禮跪啓外辦,上改具布裹翼善冠·布袍·布裹烏犀帶·白皮靴以出。通禮跪啓請乘輿,上乘輿。至紅門外,降輿,就展謁版位,北向立。左通禮啓請俯伏哭,上俯伏哭。止哭行四拜禮。左·右通禮前導,至陵上,奉審,承史閣臣及陵司,以次陪從。宗善曰,祭官諸執事,先令入來行禮乎?上曰,唯。仍詣碑閣,奉審訖。入小次,元陵行祭時至,通禮詣小次前,跪啓請行禮,上出次。贊禮前導,陞詣東階上版位,行四拜禮,詣尊所,仍詣神位前,行初獻禮。大祝讀祝文訖。上出戶降復位。亞獻官·終獻官以次行禮如儀訖。上行四拜禮,仍詣望燎位,望燎訖。贊禮跪啓禮畢。宗善曰,山陵親享時,則望燎位稍遠,故從其便近,權設燎位,或有其例,今亦依此爲之乎?上曰,依此爲之。仍還入小次,承史·閣臣侍立於小次外,山陵親祭時至,通禮跪啓請行禮,上改具衰服,盥手杖出,贊禮前導,陞詣階上版位,俯伏哭,止哭行四拜禮。詣尊所,仍詣神位前,行初獻禮,大祝讀祝文訖。上出戶降復位。亞獻官·終獻官以次行禮如儀訖。上俯伏哭,止哭行四拜禮。仍詣望燎位,望燎訖。贊禮跪啓禮畢,上步出紅箭門外,乘輿還齋室。上曰,問安勿爲之。出駕前下敎又命書傳敎曰,侍衛軍兵雨具,承史·閣臣,以次詣閤侍立。
上在昌德宮。停常參·經筵。
王大妃殿·惠慶宮·嘉順宮,守宮承旨朝問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
金會淵啓曰,來初五日,朝參日次矣,敢稟。傳曰,停。
尹羽烈啓曰,行大司憲李直輔,執義宋稚圭在外,掌令具得魯疏批未下,任㸁,持平黃明漢·尹致永奉牌闕外,尙未承膺,監察茶時之意,敢啓。傳曰,知道。
尹羽烈啓曰,工曹參判朴宗來除拜後,過三日,不爲出肅,依定式推考警責,仍卽牌招察任,何如?傳曰,允。
右副承旨金會淵書啓,臣敬奉聖諭,馳往傳諭于西部龍山坊灘項契議政府左議政徐邁修所住處則以爲,臣夜徹附奏,朝起瞻天,有願必從,攅手血祝。卽者承宣齎傳聖旨,至以無端相持,徒貽聽見之惑爲敎,臣奉讀以還,一倍惶阨,誠不知置身之所也。臣之今番去就,久有宿計,而實非無端,以朝廷之稍閒,作爲臣見職瓜熟之期者,前此微發於筵席,布告於儕流,而日昨辭陛之時,以歸伏江干,得蒙體諒,任便調息之意,亦已質言於君父之前。今臣之以疏以單,期於必遞,夫孰不見諒哉?臣若迫於嚴命,遽改株守,憑藉寵靈,萬一復出,則是其逡巡前却之一場擧措,眞箇歸於無端,而其爲貽羞於具瞻,嗤點於物議者,節節卽當,事事顚倒,臣何足言?顧其官則大臣也,此豈不有累於聖朝禮使之政乎?臣雖萬被誅戮,以見職冒沒承膺,決知其無望,惟願遄被慢命之罪,少振將頹之綱,而至於王人相守,一刻爲悚,先卽召還,尤切懇禱之至云矣。臣旣承偕來之命,故姑爲仍留之意,敢啓。答曰,知道。見卿附奏,聽予益邁邁,延佇之餘,不勝瞠惑。卿謂以有所質言云,而予果許之乎?卿之今此擧惜,古亦有之否?無或不知之中,予有何失敬禮之事,而不欲俟終日乎?卿常以首揆之不備爲言,故許其早晩甌卜矣。卿每以一解爲期,故許以從當體諒,而卿則必欲言下卽從,堅守不動,有若相激者然,何卿之老成乃如此?予言止此,卿其諒之,卽與承宣入來,聽予面諭事,爾其更爲傳諭。
尹羽烈曰,卽者義禁府都事來言,今日還宮時,駕側擊錚罪人金得海等十二名,移送秋曹云矣,敢啓。傳曰,知道。
金宗善,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
李文會,以御營廳言啓曰,駕前別抄及隨駕將校軍兵等處,依定奪,乾犒饋,磨鍊分給之意,敢啓。傳曰,知道。
山陵朔祭親行敎是時,亞獻官光恩副尉金箕性,終獻官安昌君燝,贊禮兼禮曹判書韓用龜,典祀官奉常正宋冕載,陵司參奉李厚載,執禮直閣洪奭周,執尊司成李寅來,大祝待敎朴宗薰,祝史司果申緯,齋郞掌令具得魯,贊者引儀鄭在愼·安聖謩,謁者假引儀李百膺,兼引儀崔好鎭,贊引假引儀禹方矩·朴惟儉,祭監監察孫錫祉·洪邁源。
乙丑八月初一日子時,上詣元陵。親行朔祭入侍時,行都承旨徐美修,左承旨金宗善,右承旨尹理相,左副承旨李文會,右副承旨金會淵,同副承旨尹羽烈,假注書李潞·趙鐘永,記事官徐淇修·鄭觀綏·檢校直提學徐榮輔·金近淳,直閣洪奭周,待敎朴宗薰,以次侍立。朔祭時至,左通禮跪啓外辦,上具衰服杖出乘輿。宗善曰,朔祭罷後,仍行辭陵禮乎?上曰,唯。至紅門外降輿,入小次。少頃,左通禮跪啓請行禮,上盥洗出次,贊禮前導,上詣階上版位,俯伏哭,止哭,行四拜禮。詣尊所,仍詣神位前,行初獻禮,大祝讀祝文訖。上出戶降復位。亞獻官·終獻官以次行禮如儀訖。上俯伏哭,止哭,行四拜禮。仍詣望燎位,望燎訖。贊禮跪啓禮畢,上還小次,改具布裹翼善冠·布袍·布裹烏犀帶·白皮靴以出,步至紅門內版位,行四拜禮訖。乘輿,還齋室。上曰,問安勿爲之。出駕前下敎辰時,命書傳敎曰,自陵洞口,至興仁之門捧上言。又命書傳敎曰,經宿問安,勿爲之。又命書傳敎曰,守陵官入侍。美修及賤臣及淇修·觀綏,與守陵官西春君爗及侍陵官,偕入進伏。上曰,昨日展拜山陵,愈益岡極矣。其間何以支過乎?爗曰,勞動之餘,聖體,若何?上曰,一樣矣。爗曰,王大妃殿氣候,何如?美修止之曰,大臣外,不得問候矣。爗曰,一品宗臣則承候矣。上曰,殿宮氣候,亦一樣矣。仍敎曰,陵上莎草頗茂盛,是爲幸甚。爗曰,初以旱乾爲慮,連得雨澤,又善灌漑,今幸茂密矣。上命退,爗曰,臣有所仰奏者矣。宗親府以古之王子大君,差出有司堂上,而外朝則不得相干矣。近因宗親數少,以致堂上之闕員,府中所用印信,歸於典簿,遂置不用,臣願趁卽推還矣。上曰,推出則不用,而置之府中乎?爗曰,若有有司堂上,則此乃所用之印信矣。上曰,從當下敎矣。爗與侍陵官退出。美修曰,在前幸行時,有近處陵寢一體,遣承旨奉審之例矣。泰陵·康陵·懿陵奉審,何以爲之乎?上命書傳敎曰,右副承旨馳詣泰陵·康陵·懿陵,奉審以來。仍敎曰,駕發前可以復命乎?美修曰,泰陵·康陵則可以及之,而懿陵則距此爲二十里,似難趁來矣。上命退,承史以次退出。三吹後,通禮跪啓外辦,上具布笠·布貼裏·布帶以出乘輿。藥房提調韓用龜進前曰,雨後日氣過涼,聖體,若何?上曰,一樣矣。進發至作門外,降輿乘馬,出洞口外,宣傳官啓稟鑼鼓擧行,至忘憂峴,上命禁喧兵曹正郞趙直永拿入。宣傳官承命擧行。上曰,何不約束於結束色,而駕後喧譁如許乎?直永起伏對曰,惶恐遲晩,無辭仰達矣。上命依法決棍三度後,上曰,欲爲重治而旣是初番,故杖數止此,此後益可操心,可也。仍命拿出,進發至廟洞峴晝停所,下馬入幄次。上曰,問安勿爲之。出駕前下敎仍命書傳敎曰,京畿監司,率各務差使員入侍。文會及賤臣及淇修,觀綏以次進伏。京畿監司徐瀅修,楊州牧使洪羲臣,坡州牧使沈公燁,抱川縣監權晙,果川縣監李集麟,高陽郡守兪漢寔,永平縣令兪漢敏,重林察訪崔宗錫,平邱察訪李宗根,以次隨入進伏,各奏職姓名訖。上曰,今番幸行,務從省約,且不植炬,雖云經宿,果無一毫貽弊於民邑者否?瀅修曰,幸行命下之日,卽下省約之敎,畿邑分辦,以最省約,癸丑年例爲準,而經宿時前例,則己酉弘陵幸行,爲最省約之例,故以此例參互擧行。其中不得不用民力處,又有儲置米會減之敎,在民邑實無一分貽弊者矣。上曰,諸差員,各陳民弊有無,可也。羲臣等,皆對以無一民弊。上謂瀅修曰,有可奏之事否?瀅修曰,今番幸行,凡諸擧行,務從省約,係於民弊者,以儲置米會減事,前旣承特敎。故雖値經宿,畿邑分辦,一遵最省約之例,毫無貽弊民力之慮,而惟是本道儲置米,實有難支之痼瘼,將至莫可收㭘之境,丙辰年間惠堂陳疏,大臣覆奏,畿邑儲置米用下,較數歲之中,每年以七千石磨諫區劃,而伊後一惠堂,忽以磨鍊時所不擧之數三條件,竝使會減於年例區劃之內,遂致塗抹之用度踰節,仍之年來之國役倍前,癸·甲兩年加下,至於四千餘石之多,如各陵寢修改時工匠料米,自繕工直報惠廳,以大同上下者,乃是流來古規也。植炬價米之就各邑春秋大同中,別件外受者,亦是作稧時節目定式也。至於橋梁物力,如値儲置不足之時,以各邑大同劃給事,斑斑載於變通之文蹟,而儲置不足,莫此時若,則今以從前別下於大同,而不計於丙辰磨鍊之條件,皆令科外責應者,事面則未免苟艱,費用則自底積欠,以臣愚見,右項三條之本許以大同會減者,一依舊例施行,庶合於較絜,假令每年劃給之本意,而除此三條,另加節損,則畿邑形勢,雖未易遽酬,宿債,亦可以牽架當年,故適因言端,敢此仰達矣。上曰,依爲之。出擧條瀅修曰,壬戌南撥撤罷後,撥錢一萬兩,伊時道臣,論報備局,限十年姑貸本營,仍作兵馬兩庫釐弊之資,而其後兩庫勅債之折報,逐年恒費之應下及昨年驪州牧使筵稟中,永劃之數爻,一竝計除,則目下所在本錢,竝壬戌以後各年利條,都不過六千一百兩矣。見今十載之限,看看漸近,而趁期充報,非所可論,至於本營之馬政·軍政,則萬不成樣,如不及此矯捄,實有數年難支之慮。若依驪州例,以今見在之數,特許劃給於本營,俾爲取殖支用之本,則不勞別般區劃,而庶有蘇殘祛瘼之效,故敢此仰達矣。上曰,依爲之。出擧條瀅修曰,伏見驪州牧使私書則以爲,寧陵補土之役,多用巨木,而兩陵火巢內雜木叢密,松栢之不能條達,蟲災之頻年爲患,皆由於此,故前此陵役時,亦因取用於陵役,與無端入所有異,其最密處,多有筵稟斫用之例矣。今番亦依此例似好,而如不稟旨,此不敢自下擅使者,故要臣轉達矣。上曰,使之依此爲之,可也。上曰,何處祗迎乎?瀅修曰,雨裝峴是楊州地境,故臣等,例皆導駕先詣,祗迎於雨裝峴後,仍爲落後,而今日則筵退之後,恐無以先詣矣。上曰,自此落後,可也。仍命退,承史及京畿監司·各務差使員,以次退出。兵曹判書金思穆,進軍令未初一刻三吹訖。左通禮詣幄次前,跪啓外辦,上出次乘馬,進發,至雨裝峴,命徐判府事,金判府事入侍,賤臣承命往傳於祗迎處,與徐龍輔·金觀柱,偕詣馬前侍立。龍輔等鞠躬曰,日候晴佳,展拜仙寢,聖慕克伸,經宿回鑾,勞動旣多,此時聖體,若何?上曰,一樣矣。李判付事,何不祗迎乎?龍輔曰,俄者來候於此地,適有身病,無以陳力,故聞大駕入晝停所後,卽爲退歸矣。上曰,徐判府事,何時當入城裏乎?龍輔曰,如前慶禮之時,雖暫入城,少伸誠禮,而旣無事故,則何敢無端進身乎?上命退,龍輔等退出。仍卽進發,至關王廟後,下馬步過,復乘馬,文會曰,駕前咫尺,不能禁雜人,以致擊錚之紛紜,當該考喧都事,所當重勘,而本院請推之外,無他可施之罰,何以爲之乎?上曰,記過,可也。出擧條少進至橋上前路,命考喧都事拿入,宣傳官承命擧行,左列都事權遂,右列都事鄭文容拿入。上曰,駕前咫尺,擊錚甚多,而一未禁察,何也?遂及文容起伏齊對曰,不能禁止之罪,惶恐遲晩矣。上曰,今番則姑爲安徐,此後擧行,更加愓念,可也。竝命拿出,宣傳官承命擧行。進發,入興仁之門,至宗廟前路,下馬步過,復乘馬,前進,至備邊司前路,命留都大臣入侍,賤臣承命往傳,與右議政李敬一,偕詣馬前侍立。敬一鞠躬曰,勞動之餘,聖體,若何?上曰,一樣矣。上曰,其間善遣乎?敬一曰,好在矣。上曰,殿·宮問安,一樣耶?敬一曰,伏承萬安矣。上命退,敬一退出。仍卽前進,入敦化門·進善門·肅章門·協湯門·宣化門,還內。諸臣以次退出。
上在昌德宮。停常參·經筵。
翌日,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿,朝廷二品以上·六曹堂上,單子問安。答曰,知道。
藥房提調韓用龜,副提調徐美修啓曰,祗謁陵寢,禮成親裸,仰惟孝思益復如新,晨夜勞動之餘,淸蹕穩旋,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
徐美修啓曰,明日大駕詣景慕宮,入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
金宗善啓曰,今日齋宿,承旨當爲備員,而行都承旨徐美修,右承旨尹理相須資出去,行都承旨所當牌招,而拘於廳規,不得請牌,何以爲之,而右承旨卽爲牌招,何如?傳曰,都承旨牌招。右承旨許遞,前望單予入之。
傳于金宗善曰,大臣附奏批答中,無或不知之中以下二十一字,有若相激者然六字,竝抹去。
右副承旨金會淵書啓,臣敬奉聖批,傳諭于西部龍山坊灘項契議政府左議政徐邁修所住處則以爲,聖批之下,辭旨截嚴,有非臣子所可承聞者,不敢一刻偃處於私次,今將入城胥命云。故臣則先爲復路之意,敢啓。傳曰,知道。
李文會啓曰,卽者議政府錄事來言,左議政徐邁修以爲夜下嚴敎,萬萬震懍,有非人臣所敢承聞者,坐待城鑰,走伏金吾,恭俟鈇鉞之誅云,仍納命召,何以爲之?敢稟。傳曰,勿胥命入侍事,遣史官傳諭,仍傳命召。
尹羽烈啓曰,卽者義禁府都事來言,左議政徐邁修今方待命於金吾門外云。係是大臣去就,敢啓。傳曰,知道。
吏曹口傳政事。以洪明浩爲分內醫提調。
傳于金宗善曰,左議政入侍。
承旨前望單子入之。李肇源落點。
傳于李文會曰,承旨點下,牌招察任。
李文會啓曰,行左承旨李肇源牌不進推考傳旨,今方捧入,而今日齋宿,承旨當爲備員,更爲牌招,何如?傳曰,待開門牌招。
尹羽烈啓曰,行大司憲李直輔,執義宋稚圭在外,掌令具得魯疏批未下,任㸁,持平黃明漢·尹致永奉牌闕外,尙不承膺,監察茶時之意,敢啓。傳曰,知道。
傳于金宗善曰,發遣吏郞,諸執事淸齋與否,摘奸以來。
傳于李文會曰,明日出宮內門路,以協陽門爲之。
李文會啓曰,明日動駕時,東營·集春營·建陽門·銅龍門·西營·新營入直軍除出,標信請出之意,敢啓。傳曰,知道。
李文會,以兵曹言啓曰,明日景慕宮秋享大祭親行時,本曹堂上·守宮·侍衛·導駕,當爲備員,而參議李羲甲未肅拜,令政院,卽爲牌招,以爲備員之地,何如?傳曰,允。
以兵曹參議李羲甲牌不進罷職傳旨,傳于李文會曰,推考傳旨捧入,更爲牌招。
李文會,以都摠府言啓曰,本府郞廳權膺祜來告曰,初更三點後,建陽門以東,逐處摘奸,到建陽門,則該門把守牌將言內,通化門入番鄕軍,初更籤闕納云云。故通化門守門將金聲鳴,發牌査問,則更籤之不納於初更,果爲的實,更籤之逐更進納於差備,法意嚴密,則初更已過,因爲闕納,事極可駭。該門軍士,則今方從重棍治,而守門將金聲鳴不能檢飭之罪,亦令該府拿問嚴處,何如?傳曰,允。
以守門將金聲嗚拿處傳旨,傳于尹羽烈曰,分揀。
金宗善,以實錄廳校正堂上意啓曰,正宗大王實錄印役,今日告畢,一件爲五十四卷,合五處史庫奉安件共二百七十卷,而摠裁官在外,畢役草記,不得循例書入,實錄畢役後,例卽擇日,奉安春秋館,仍卽洗草,而亦不得擧行,何以爲之?敢稟。傳曰,摠裁官已入來,卽爲擧行,可也。
金宗善,以實錄廳摠裁官意啓曰,先朝實錄附錄印本一件,依前例陪進之意,敢啓。傳曰,知道。
金宗善,以奎章閣言啓曰,守宮檢校直閣金勉柱,待明朝牌招,何如?傳曰,允。
李文會,以都摠府言啓曰,今日入直內三廳武兼禁軍及軍兵等,當爲中日習射,而景慕宮秋享大祭親祭齋戒相値,不得爲之之意,敢啓。傳曰,知道。
李文會,以兵曹言啓曰,今番元陵幸行時,隨駕將校·軍兵各差備等犒饋,依定奪,以乾物分給之意,敢啓。傳曰,知道。
尹羽烈,以義禁府言啓曰,明日景慕宮擧動時,各差備都事,當爲備員,而新除授都事申顯祿,時在公忠道西原地云,令該曹口傳相換,以爲分排之地,何如?傳曰,允。
李文會,以訓鍊都監言啓曰,今番幸行時隨駕將校·軍兵及武藝廳等犒饋,依定奪,以乾物磨鍊,分給之意,敢啓。傳曰,知道。
李文會,以禁衛營言啓曰,隨駕本營將校·軍兵等處,依定奪,乾犒饋磨鍊,分給之意,敢啓。傳曰,知道。
乙丑八月初二日辰時,上御誠正閣。左議政入侍時,左承旨金宗善,假注書趙鐘永,記事官徐淇修·鄭觀綏,左議政徐邁修,以次進伏訖。邁修曰,數日以來,日氣過涼,勞動之餘,聖體,若何?上曰,一樣矣。邁修曰,寢睡·水剌之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,近日則調攝之節,若何?上曰,如常矣。邁修曰,嘉順宮氣候,何如?上曰,一樣矣。上曰,前批已悉諭,而來住江干,無端不爲入來,以至胥命之境者,果何義乎?誠爲慨然矣。邁修曰,臣積違恩召,罪犯逋慢,揆以分義,合被方命之誅,而誨責連下,促令入來,臣之此擧,豈臣之所敢樂爲者哉?況今實錄奉安,一時爲急,而以無摠裁官,不得擧行,尤萬萬不成說,此乃臣終事之地也。雖非下敎,敢不進參,而旣又屢承提諭,辭旨鄭重,臣雖蠢然無知,豈不思所以奉承哉?誠以一遞之願,寤寐如結,頃者辭陛時,以焚黃歸路,暫留江外,任便調息之意仰陳,而仍乞體諒之恩矣。臣之區區所望,日深一日,萬不獲已,爲此之擧,惟願遄降明旨,以昭法紀爲。上曰,所辭過矣。次對日筵奏時,亦以過矣爲答,而旣未有眞的體諒之敎,附奏批答,亦以終當體諒爲言,而卿則以體諒後入來爲言,予則以入來後體諒爲言,此非上下相持之事。且況實錄奉安,事體所重,果何如耶?雖使卿爲原任,亦可以奉安,而如是之際,徒貽遲滯之患,而數年纂輯之餘,至于奉安之日,不得以時任大臣,使之擧行者,亦豈非事面之未安處乎?邁修曰,雖以陵幸時陪班言之,大臣無一人進參,亦是罕有之事,無非臣惶隕不安,合被罪譴處矣。上曰,陵幸之無大臣進參,亦不成說,而此則猶屬細故,實錄旣成之後,以無摠裁官,不得奉安者,此豈成說乎?邁修曰,臣亦非不知此事之萬萬惶悚,而臣之獲蒙恩諒,旣無定期,頑如木石,迷不知改,以罪爲限者,良由此矣。上曰,卿旣入來,實錄奉安,則欲爲進參乎?邁修曰,實錄奉安,則不可緣臣而稽滯,臣旣入來,則敢不進參乎?上曰,實錄洗草後,可以體諒,則當體諒,而雖未體諒,首相若出,則在次相,別無以事務爲難者矣。邁修曰,凡國家之任用老成,豈非治世之美事,而臣則初非敢曰擔當世務也。不過以筋力奔奏,竊所自期者,而今則精神筋力,萬不成說,至如狀啓等事,尋常擧行,亦且過目輒忘,百不掛一,以此昏憒,畢竟僨誤國事,明若觀火,以言乎筋力,則日漸澌頓,月益頹下,班次周旋,亦難自力,大官雖異於庶僚,不無勞役劇歇之分,而所取於大官者,豈專在於筋力而已乎?百爾思量,惟有改卜賢德,使具瞻之地,無曠職之歎,是臣之望也。今若依臣陳懇,特命改卜,則上可以補聖學,下可以濟民困,而臣雖卽日退去,卽亦報殿下之一端也。若非然者,臣今老白首矣,何惜於一身之顚沛,敢占休便之計,自犯瀆撓至此哉?臣之猥膺是職,卽殿下臨御後一初枚卜也。無一才猷,徒被兩朝之眷遇,致位隆顯,滾到至此,而到今終始之澤,惟在聖上賜耳。非但爲朝家禮使之美也,臣亦奉荷恩遇,可以爲暮年之光華矣。上曰,非謂不欲體諒也,惟以終當體諒,知之,可也。邁修曰,附奏批旨,萬萬震悚,有非人臣所敢一刻承聞者,故至於胥命金吾,請被重究,而下敎以終當體諒爲諭,臣則未承期限,益倍悶鬱矣。上敎于宗善曰,批旨中礙眼句節,承旨出去後,考見抹去,以傳敎書入,可也。宗善曰,以無故以下一句及相激者然一句,當抹去乎?上曰,依此爲之。仍敎邁修曰,實錄奉安,在何時乎?邁修曰,今日午時云矣。上曰,然則實錄廳草記下後,卽速擧行,附錄中若有可以內入,而啓下後奉安者,此則亦卽入之。上又敎曰,明日擧動時,當參班乎?邁修曰,班列則不能進參,而陪祭則當入參矣。上曰,大臣先退。邁修曰,洗草後,卽賜體諒,區區顒祝矣。上曰,從當體諒,勿復辭巽也。邁修曰,聖體勞動,始自晦間,今至多日矣。明日則雖未得親祼,無缺於誠禮,而有宜於保嗇,竊願還寢成命焉。上曰,何可以一日陵幸之餘,不參大享乎?邁修曰,近日日氣過涼,而達夜將事,不勝憂慮矣。上曰,秋夜異於夏夜,夜雖少涼,此則無所妨矣。邁修退出。宗善曰,大臣以親享還寢,亦已仰奏,未蒙允音,而聖體連爲勞動,下情不勝悶迫矣。上曰,藥院口啓批旨尙不下,而承宣徑先請稟,可乎?仍命書傳敎曰,承旨奏事之際,有違院規,從重推考。惠慶宮進服參吉茶前方中,去縮砂,自今日,一貼式煎入。出榻前下敎上命退,承史以次退出。
上在景慕宮。停常參·經筵。
王大妃殿·惠慶宮·嘉順宮,遣承旨朝問安。答曰,知道。王大妃殿·惠慶宮·嘉順宮,遣承旨夕問安。答曰,知道。
藥房口傳啓曰,閟宮親享之命,寔出於追體寧考之孝思,肇擧躬祼之盛禮,臣等誠不勝欽仰贊歎,而第伏念鑾蹕纔旋於謁陵,勞動旣多,日候又値於換節,涼燠不適,此時動駕,侵曉將事,實有違於大聖人節宣之方,臣民憂慮之忱,當復如何哉?臣等職忝保護,區區下情,不任憧憧,敢此冒瀆。伏乞深軫保嗇之道,亟寢親享之命,千萬顒祝,惶恐敢啓。答曰,時刻已到矣。
李肇源啓曰,禮貌官來言,百官稟旨就次。傳曰,知道。
李文會啓曰,司僕寺內乘來言,捲簾,取稟。傳曰,捲三面。
尹羽烈啓曰,卽者刑曹郞廳來言,再昨日動駕時,衛外擊錚人等,所當卽爲捧供,而連値齋戒,不得用刑,待無故日擧行云矣,敢啓。傳曰,知道。
李文會啓曰,今日動駕時,挾輦軍·槍劍軍,入直禁軍除出,標信請出之意,敢啓。傳曰,知道。
尹羽烈啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以兵曹參議李羲甲牌不進罷職傳旨,傳于李文會曰,推考傳旨捧入,更爲牌招。
吏曹口傳政事。禁府都事申顯祿,東部都事李道明相換。
尹羽烈啓曰,行大司憲李直輔,執義宋稚圭在外,掌令具得魯疏批未下,任㸁陳疏留院,持平黃明漢·尹致永奉牌闕外,尙不承膺,監察茶時之意,敢啓。傳曰,知道。
以兵曹參議李羲甲再牌不進罷職傳旨,傳于李文會曰,推考傳旨捧入,更爲牌招。
徐美修啓曰,王大妃殿·惠慶宮·嘉順宮夕問安,何承旨進去乎?敢稟。傳曰,右副承旨進去。
金會淵啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
以兵曹參議李羲甲再牌不進罷職傳旨,傳于李文會曰,推考傳旨捧入,更爲牌招,違牌,勿爲呼望。
李文會啓曰,宮大門作門開門,標信請出之意,敢啓。傳曰,知道。
徐美修,以吏曹言啓曰,今此文宣王釋奠祭祭官中,時無職名人員,令該曹口傳付軍職,何如?傳曰,允。
李肇源,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
李肇源,以實錄廳摠裁官意啓曰,實錄,今已奉安于春秋館,本廳堂上郞廳,竝減下,而儀軌堂上刑曹判書徐榮輔,郞廳司諫院司諫宋知濂,副司果尹濟弘差下,使之依前例,仍爲修正,而應行事目磨鍊,別單書入之意,敢啓。傳曰,知道。
李肇源,以實錄廳摠裁官意啓曰,實錄奉安後摠裁官以下,出往彰義門外遮日巖,當爲洗草,依例,令該曹擇日擧行,何如?傳曰,允。
李肇源,以實錄廳摠裁官意啓曰,實錄旣已完畢,政院日記,內閣日省錄,還送政院,內閣時政記及中草,則實錄奉安春秋館之時,竝送于本館,姑爲留藏,以待洗草之時,何如?傳曰,允。
李文會,以御營廳言啓曰,今八日初三日景慕宮擧動時,東營·集春營入直軍,以訓局餘軍替代事,自兵曹節目,啓下矣。東營·集春營入直將官·軍兵,待標信,與訓局餘軍替代出用,而還宮後,還爲入直之意,敢啓。傳曰,知道。
李文會,以摠戎廳言啓曰,今番元陵幸行時,隨駕將校·軍兵等處,乾犒饋,依定式磨鍊,分給之意,敢啓。傳曰,知道。
乙丑八月初三日卯時,上詣景慕宮。擧動入侍時,行都承旨徐美修,行左承旨李肇源,右承旨金宗善,左副承旨李文會,右副承旨金會淵,同副承旨尹羽烈,假注書李潞·趙鐘永·記事官徐淇修·鄭觀綏,直閣洪奭周,待敎朴宗薰,詣閤侍立訖。鼓三嚴,左通禮跪啓外辦,上具布裹翼善冠·布袍,布裹烏犀帶·白皮靴,乘輿出宣化門。藥房提調韓用龜進前曰,日氣不調,聖體,若何?上曰,一樣矣。上命文會書傳敎曰,戶禮換房。出協陽門乘輦,出肅章門·進善門·敦化門,左通禮跪啓請駕少駐,復進發,至宗廟前路,降輦步過,復乘輦,至二橋前路,上命駕後禁喧郞廳尹尙圭,右列考喧都事鄭文容拿入。上曰,正輦陪申飭,何如,而今日錯亂,全不成樣,以言乎考喧,則城內擊錚,不能禁止者,尤極無狀,其委折各各奏達,可也。尙圭·文容起伏對曰,自犯死罪,惶恐遲晩矣。上曰,齋日故姑爲安徐,此後益加操心,可也。仍命拿出,宣傳官承命擧行訖。進發,至義洞洞口,命軍士房承旨,禮房承旨入侍。敎曰,展拜後,省器省牲,仍欲親監肄儀,以此擧行,可也。又敎曰,望廟樓展拜時,百官行禮,置之。出駕前下敎又敎曰,展拜後還齋室內門路,以內神門,爲之。文會·肇源承命退出。至宮洞口,又命軍士房承旨入侍。敎曰,明日朝廷問安,勿爲之。出駕前下敎至宮大門外,降輦乘輿。入齋室後,上曰,問安勿爲之。出駕前下敎少頃,通禮跪啓外辦,上出次。通禮前導詣廟內奉審,入自東門,詣望廟禮位,行再拜禮訖。由東階陞詣廟內,奉審訖。詣省器位,視滌濯,執事者,擧羃告潔,仍詣省牲位,掌牲令帥其屬,牽牲東行過,少進北向跪,擧手曰腯,大祝朴宗熏,巡牲一帀,擧手曰充,各還復位,省牲訖。肇源曰,肄儀,當繼此卽行乎?上曰,唯。肇源曰,肄儀則以單拜,行禮乎?上曰,唯。肇源曰,繖扇侍衛,當移奉而行禮矣。上曰,都承旨及下番史官,在此侍立,其外承史閣臣,竝往行禮之所,可也。肇源承命,擧行肄儀如禮訖。上曰,省器省牲後,問安勿爲之。出駕前下敎上還入齋室,命書傳敎曰,都承旨·左承旨入侍。美修·肇源·賤臣及淇修·觀綏,以次進伏。上曰,京試官·都事下去者,爲幾人乎?美修曰,咸鏡·慶尙遠道,則三四人,先爲下直,其餘則次第當發去云矣。上命書傳敎曰,士者,國之元氣,士趨正則其國治,士趨不正則其國不治,爲士者,顧不重歟?凡我國設科取士,其來久矣。科弊之難捄,士習之可羞者,非止一端,亦未有甚於近日,此皆有司之責,而其可一委放倒,不念矯正之方乎?齊之以禮義,繩之以刑法,卽有國之紀綱。噫,予嘗承聞於昔日者也。今此大比當前,各道京試官·都事,將次第下去,諸般禁條,其令廟堂,嚴明舊規,頒之中外,以示先申之意,如是之後,其或有作奸犯科之類,自陷於罪,則豈予重多士之本意,而其爲有司之臣,亦何以辭其罪乎?當隨現一體處分,以此知悉。上又敎曰,還宮時刻,以何時入之乎?美修曰,申後當入之矣。上曰,還宮,以丑時爲之。仍命退,承史以次退出,詣閤侍立。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
李文會啓曰,司僕寺內乘來言,捲簾,取稟。傳曰,捲三面。
尹羽烈啓曰,合辭許久闕啓,事甚未安。除在外·疏批未下·奉牌闕外·未署經外,呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,事變假注書任弘植身病猝重,勢難察任,今姑改差,何如?傳曰,允。
尹羽烈啓曰,京外上言一百三張內,六十三張,以猥濫拔去,四十張,分下各該司次,入啓之意,敢啓。傳曰,知道。
尹羽烈啓曰,卽者義禁府都事來言,昨日動駕時,衛外擊錚人孫召史,移送刑曹云矣,敢啓。傳曰,知道。
尹羽烈啓曰,行大司憲李直輔,執義宋稚圭在外,掌令具得魯牌不進,任㸁疏批未下,持平黃明漢·尹致永奉牌闕外,尙不承膺,監察茶時之意,敢啓。傳曰,知道。
以大司諫曺允遂,司諫宋知濂,獻納奇學敬,掌令具得魯牌不進罷職傳旨,傳于尹羽烈曰,推考傳旨捧入,更爲牌招。
以大司諫曺允遂,獻納奇學敬,掌令具得魯再牌不進罷職傳旨,傳于尹羽烈曰,推考傳旨捧入。
任弘植改差,代以吳夏哲爲事變假注書。
吳夏哲在外,代以柳榮五爲事變假注書。
以戶曹佐郞李周虎拿處傳旨,傳于尹羽烈曰,分揀。
金會淵,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
金會淵,以禮曹言啓曰,因實錄廳啓辭,實錄奉安後,摠裁官以下,出往彰義門外遮日巖,當爲洗草,依例令該曹擇吉事,允下矣。洗草吉日,令日官池景興,推擇則今八月初八日爲吉云,以此日擧行事,知委,何如?傳曰,允。
金會淵,以禮曹言啓曰,去七月初十日大臣·備局堂上引見入侍時,獻納奇學敬所懷,近來科弊滋甚,試官,以私情爲例規,爲士者,以夤緣曲逕爲長技,科場淆亂,莫可捄正,雖有朝家之嚴飭,而皆歸於空言,何益之有哉?今世豈無英秀之士,而皆誤於科文,不知學問之實工,所以世無良材,朝乏正士,識者之憂歎,極矣。預爲立法,則多士何敢犯罪乎?臣願行唐朝面試之制,以革科弊,宜矣。上曰,令禮曹稟處事,啓下矣。嚴科場,杜倖門之通,莫善於面試之法,而粵在先朝丙申,諫臣以是疏請批旨,若曰會試·殿試,卽一面試,更安用創此無前之法,以傷待士之禮乎?今此臺臣所請,卽先朝之未嘗許施者,則自臣曺有不敢指一稟處,下詢大臣處之,何如?傳曰,允。
金會淵,以司譯院都提調·提調意啓曰,皇曆齎咨官李時健身病猝重,實無赴燕之勢,故以前正李時升改差,卽令承文院原單子,改付標,啓下之意,分付,何如?傳曰,允。
金會淵,以內醫院提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
兵曹參議李羲甲疏曰,伏以臣於月前,猥上辭本,悉暴危苦之懇,仰冀矜憐之恩,及承批旨,上·下凡三十三言,句句照察,字字開釋,溟渤汪濊,垢汚盡滌,太陽赫臨,螮蝀莫翳,臣不遑自幸,而有以仰大聖人之仁之明,出尋常萬萬,奉讀未半,不覺聲淚之俱發,生生世世,只有隕結之願,而不知死所矣。今臣一身,非臣之有,生死夷險,惟上所命,固當有除輒膺,竭蹶趨走,以爲一半分不報之報,第伏念聖鑑俯燭,昭晳無餘,而臣之滓濊也悲冤也,一與前日,而少無異焉。噫,孤根之植,備蒙雨露之澤,略有向榮之望,而斧斤牛羊,夭椓備至,蕭索萎薾,生意都絶,大化流行,雖噓燒餘之茁,本實先撥,已作溝中之斷,臣之情跡,不韋近此,大質全虧,殆甚黥劓之莫補,不潔厚蒙,有非薰沐之可滌,復齒人類,此生已矣。矧乎出入修門,馳逐榮塗,以備數於淸朝任使之列,雖欲拚着廉隅强顔而爲之,誠末如之何矣。且臣有絶悲至恨之切骨者,臣之日夜腐心,求死不得者,六年于玆矣。臣父在世之時,未及伸暴,臣於今日,獨奉恩綸,沒齒不湔之羞,練淨如是,而感祝此心,歸告無所,彷徨血泣,天地茫茫,此時官職之去就,有非人理之所忍念到者,以若情踪,屛伏田廬,生爲聖世歌詠之民,死作私門依歸之兒,誦傳恩言於臣父,以慰泉下難暝之冤,則臣之不孝無狀之罪,庶或少贖,而從今至死之年,罔非我殿下攸賜也。由前由後,情窮且慼,召牌之下,承膺無路,屢犯違傲,冞增逋慢之罪,敢復疾聲哀籲於閔覆之天。伏乞聖慈,俯賜矜諒,將臣職名,亟令鐫削,仍許臣退塡溝壑,以畢餘生,不勝大願。臣無任云云。省疏具悉。前批悉諭,爾其勿辭察職。
掌令具得魯疏曰,伏以臣忝居憲職,妄陳愚見,竊附無隱之義,少塞一日之責,及伏承批旨下者,以已諭於承旨擧條之批爲敎,臣未知殿下於臣言,以爲非耶,以爲是耶?唐人以御史,爲天子之耳目,宸居之堂陛,未有耳目聰明,堂陛峻正,而天子不尊者也。殿下試觀今日殿下之耳目堂陛,果聰明峻正耶?近來士大夫,淬礪無聞,委靡成習,上而衮闕無補,下而官師不箴,含糊鶻突,圭角消磨,正如三日新婦樣子,似此氣象規模,古亦有之否?殿下雖及芻蕘而詢之,和顔色而受之,猶難望作士氣而回漓俗,況今因一小不忍,而法官言之,則曰判付已諭,承宣言之,則曰啓目已諭,漠然無所可否,是不啻訑訑之顔色,拒人於千里之外,古昔聖王,都兪吁咈之美,似不如是,而天地交泰,上下志同之休,將不得見於聖明之朝也,豈不哀痛哉?諸葛武侯告其君曰,宮中府中,俱爲一體,陟罰臧否,不宜異同,若有作奸犯科及爲忠善者,宜付有司,論其刑賞,不宜偏私,使內外異法也。朱子告孝宗曰,古之聖君,凡飮食次舍,器用財賄,與夫宦官宮妾之政,無不制以有司之法,而無瞬息之頃,得以隱其毫髮之私,此所以由內及外,自微至著,精白純粹,無所瑕翳,夫武侯以區區巴蜀,抗衡吳·魏,朱子以一隅江左,期復中原,而其所以竭忠智爲深謀者,惟斯言而已,此正萬世人主所當監者也。噫,李慶郁之減死,雖出於殿下好生之德,而竊聽輿議,咸曰,吾君私掖隷矣。從此此輩益橫,小民將何以堪之,是殿下活一慶郁,而滋千萬人之惑,此豈所望於聖明者哉?經曰,宥過無大,罪疑惟輕,夫過而宥者非私恩,疑而輕者,非姑息,今慶郁之罪,非過非疑,而不弛當律,遽命惟輕,此非私恩姑息而何?伏願殿下,念刑賞備私之戒,體聖君純粹之訓,俯詢輿論,亟允群請,則聖人之德,光于日月,而風動之休,孚於遠邇,豈不盛哉?臣受先朝恩,與天無極,家又世祿,義共休戚,有懷不敢不言,有言不敢不盡,干冒鈇鉞,罪無所逃。臣無任云云。省疏具悉。已處分矣。
司諫宋知濂疏曰,伏以臣之老母,以痰暈宿祟,居常凜綴,寧日甚少,而臣之副急一出,義重陪扈,不敢言私矣。迺於今曉,退自班聯,歸省臣母,則自昨日忽添重感,神識昏霿,轉側須人,風痰上激,呼吸不利,臣無他兄弟,左右扶將,惟臣一人,方寸煼灼,實無頃刻離捨之勢,朝者庚牌之下,不得隨詣,今又荐犯違傲。伏乞天地父母諒臣情之至切,念臣職之難强,亟命鐫遞,俾便救護,公私幸甚。臣無任云云。省疏具悉。本職許遞。
景慕宮秋享大祭親行敎是時,亞獻官右議政李敬一,終獻官靑城尉沈能建,進幣瓚爵官右參贊李翊模,奠幣瓚爵官吏曹參議趙萬元,薦俎官戶曹判書金達淳,禮儀使兼禮曹判書韓用龜,典祀官奉常正宋冕載,宮司令金民柱,堂上執禮禮曹參議趙得永,堂下執禮副應敎呂東植,執尊司果鄭魯榮,大祝待敎朴宗薰,祝史司果李尙愚,齋郞校理李惟命,捧俎官戶曹正郞金思羲,盥洗位禮曹正郞李敦賢,兵曹佐郞趙璜鎭,典籍李鎭嵩,兵曹佐郞洪祐燮,亞終獻盥洗位典籍金洛龍,掌牲令典牲判官申錫耉,贊者引儀鄭在愼·安聖謩,謁者兼引儀金學羲·李啓元,贊引假引儀金濟運·沈憲永,祭監監察孫錫祉·李鋐。
乙丑八月初四日子時,上詣景慕宮。秋享大祭親行入侍時,行都承旨徐美修,行左承旨李肇源,右承旨金宗善,左副承旨李文會,右副承旨金會淵,同副承旨尹羽烈,假注書李潞·趙鐘永,記事官徐淇修·鄭觀綏,直閣洪奭周,待敎朴宗薰,以次侍立。時至,左通禮跪啓外辦,上具布裹翼善冠·布袍·布裹烏犀帶·白皮靴以出,禮儀使前導詣版位,行再拜禮,仍詣盥洗位,盥洗訖。詣尊所,瓚爵官酌鬱鬯訖。上仍詣神位前,北向跪三上香,執瓚灌地訖。降復位,薦俎官奠牲,祝史進毛血盤訖。禮儀使前導詣神位前,執爵獻爵,少退跪,大祝讀祝文訖。上降復位,亞獻官右議政李敬一,終獻官靑城尉沈能建,以次行亞·終獻如禮訖。上行再拜禮,仍詣望燎位,望燎訖。執禮曰,禮畢。上還齋室,敎曰,親祭後問安勿爲之。出駕前下敎少頃,鼓三嚴,通禮跪啓外辦,上出次乘輿。藥房提調韓用龜進前曰,侵夜勞動之餘,聖體,若何?上曰,一樣矣。出宮大門外降輿乘輦,至梨峴前路,命文會書駕前下敎曰,植炬次知工曹郞廳李周虎,令該府拿問處之。至宗廟前路,降輦步過,復乘輦,入敦化門·進善門·肅章門,降輦乘輿,入協陽門·宣化門,還內。諸臣以次退出。
上在昌德宮。停常參·經筵。
翌日,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿,朝廷二品以上·六曹堂上單子問安。答曰,知道。藥房提調韓用龜,右承旨金宗善啓曰,閟宮親祼,誠禮克伸,侵曉回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,今日入直內三廳武兼禁軍及軍兵等中日習射,請出標信。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
尹羽烈啓曰,合辭方張之時,兩司無詣臺之員,事甚未安。除在外·疏批未下·未署經·奉牌闕外外,呈告人員,竝卽牌招,何如?傳曰,允。
金宗善啓曰,假注書李潞身病猝重,勢難察任,今姑改差,何如?傳曰,允。
以右議政李敬一初度呈辭,傳于金宗善曰,日前卿之起膺留都也,竊幸卿心之卽回,今又尋單,更覺瞠然,卿無必遞之義,予無欲舍之意,而乍出旋入,徒惑觀瞻,卿何不念大體也。玆命史官封還,卿其勿復思退,卽起視事。
尹羽烈啓曰,行大司憲李直輔,執義宋稚圭在外,掌令具得魯牌不進,任㸁疏批未下,持平黃明漢·尹致永奉牌闕外,監察茶時之意,敢啓。傳曰,知道。
以大司諫曺允遂,獻納奇學敬,掌令具得魯牌不進罷職傳旨,傳于尹羽烈曰,推考傳旨捧入。
傳于金宗善曰,右承旨·左副承旨入侍。
李潞改差,代以朴宗薰爲假注書。
金宗善啓曰,明日文廟釋奠祭,傳香禮房承旨,當爲齋宿,而行左承旨李肇源,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于金宗善曰,發遣吏郞,諸執事淸齋與否,摘奸以來。
兵曹口傳政事。副司果宋知濂·柳遠鳴·韓兢履,竝單付。
金宗善,以內醫院提調意啓曰,副提調徐美修,今日問安,不爲仕進,卽爲牌招,何如?傳曰,允。
金宗善,以內醫院提調意啓曰,本院年例,劑造蛇油丸,當次邑,初以洪州自本道報來,故監劑醫官,下送之由,纔已草記,蒙允矣。卽接本道更報,則洪州以試邑,自在應頉,更爲移定於保寧云。該醫官方孝德,下送保寧之意,敢啓。傳曰,知道。
金宗善,以禮曹言啓曰,英陵官員報臣曹以爲,今年潦雨,本陵局內,多有沙汰處云。故使寧陵補土堂上驪州牧使,詳細奉審報來之意,文移道臣矣。卽接該牧使權常愼粘報,則英陵白虎肩胛沙汰一處,長二十八把半,廣十二把,深一尺四寸外,白虎主脈,沙汰一處,長四十七把半,廣三把,深一尺,後麓沙汰二處,長一百八十把,廣三十五把半,深四尺五寸一處,長十把,廣四把,深七寸云矣。莫重之地,有此汰落之患,其所補築,恐不容少緩,而寧陵來龍補土之役,旣以九月二十一日卯時,前已推擇啓下,亦令該牧使差下,補土堂上專管監董,而本陵同奉於一局之內,沙汰處補築,亦於同時始役,先告事由祭,同日曉頭設行,祝文令藝文館撰出,仍令該牧使,專管事役,往來監董,亦令本陵官員,依前例,兼監役擧行,所入物力及役軍照例區劃之意,道臣及補土堂上處,分付,何如?傳曰,允。
金宗善,以禮曹言啓曰,卽接永平幼學李亨渭所志則以爲,七寸姪秉濟嫡妾俱無子,以其同姓八寸兄遠道弟二子敬悅,欲爲繼後,兩家相議完定,而未及禮斜之前,秉濟夫妻俱沒,不得循例禮斜,依定式,草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事,允下,而門長李亨渭所訴旣如此,依大臣筵奏定式,李遠道弟二子敬悅,立爲李秉濟之後,何如?傳曰,允。
李文會,以兵曹言啓曰,本曹正郞趙良鎭身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以訓鍊都監言啓曰,本局別將金爀身病猝重,勢難察任,改差,何如?傳曰,允。
尹羽烈,以刑曹言啓曰,凡城內動駕時,通雲橋·惠政橋·把子橋三處外,雖有擊錚人,直爲勿施事,曾有定式矣。再昨日動駕時,慶尙道慈仁縣居孫氏,爲其夫朴履行殺獄稱冤事,擊錚於二石橋,依定式勿施之意,敢啓。傳曰,知道。
知事洪明浩疏曰,伏以孝伸仙寢,禮展閟宮,仰惟聖慕,益復如新,日吉辰良,鑾蹕穩旋,臣民慶幸,曷有其極?仍伏念,臣才識淺短,疾病沈綿,年滿七旬,神精昏耗,雖閑漫職事,猶懼不能堪承,而向來司寇除旨,實出特恩,感惶趨膺,觸處生疣,僨誤之事,非止一二,而聖度天大,每加寬貸,罰止問備,臣誠惶隕震懍,罔知措躬之所。廼於出禁之際,未及周思,輕先出牌,未免街路之一場騷擾,至於大僚草記請譴之擧,而薄勘旋敍,爵秩依舊,尙今追思,惶忸無地,蓋閭巷間侈濫之風,爲近日痼弊,而其中苧布,民不知禁久矣。一欲警飭,果有數時定限之禁,反致曹隷輩,憑藉繹騷之弊,意雖出於矯弊,事則歸於擾民,大僚之請罪,臣固受以爲過,自訟之不暇,而有曰罔民,有曰法司之羞恥者,遣辭深重,非比尋常論責,臣滿心慙愧,無面可顯,不意樞府新命,遽下於此際,感激恩造,固當竭蹶趨承,而顧臣私義,何可以時日之稍久,有所自恕,而冒進於周行乎?享官嘗藥之任,義重往役,不敢言私,而至於官職去就,有關廉防,玆敢冒死仰籲於天地父母之前。伏乞聖慈,俯垂鑑諒,亟削臣新授職名,一以安私分,一以爲不職者之戒,不勝萬幸。臣無任云云。答曰,省疏具悉。卿其勿辭行公。
判義禁趙尙鎭,同義禁申大謙·金在昌·閔耆顯等疏曰,伏以臣等,卽伏見各道放未放回啓判下者,有諸罪人放釋之命,方當慶禮誕擧,霈澤旁流之時,欽恤曠蕩之聖意,臣等固已欽仰感歎,其在對揚之道,有不敢一毫稽忽,其中不得已擧行者,果以放送之意,草記蒙允,至於名在臺啓,關係不輕者,揆以格例,無路變改,而第玆金海縣竄配罪人玄重祚,興陽縣竄配罪人鄭彦仁等,負犯至重,尤難容貸。夫裕賊之窮凶極惡,實載籍以來所未有,而渠以臺臣,全昧沫飮之義,敢懷顧瞻之計,挺身停啓,有若尋常犯罪者然,究厥情狀,嶺海猶輕。此等之類,若或一例宥放,則王綱解紐,民志靡定,羸豕躑躅之憂,有不可勝言,而至若放逐鄕里罪人宋文輅,釁累本自深重,蹤跡又極陰祕,公議峻發,久而愈激,今豈可遽置於疏釋之典乎?臣等忝叨執法之地,不勝憂憤之忱,治疏將上,適値齋日,今始相率呼籲於黈纊之下。伏乞聖明,淵然深思,亟寢成命,使隄防嚴而義理明焉。臣等無任云云。答曰,省疏具悉。政院·三司之批已盡諭,而此人等設有所犯,多年罪逐,亦已呈矣。況初非難於擬議之類乎?勿煩,卽爲擧行。
副修撰尹魯東疏曰,伏以太母禮陟,因封奄過,霜露增感,陵寢展誠,伏惟聖慕皇皇,冞切慨廓,皇天祖宗,眷佑聖躬,痘候順聖,翌廖告慶,臣民歡忭,大小惟均。仍伏念,臣於日昨,差孝安殿朔享執事,又伏奉館銜除旨,天牌繼臨,臣於是職,自劃已久,感惶雖切,承膺無路,罪犯荐違,伏地俟勘,聖度天大,郵罰不加,仍降牌望勿呼之命,脩門入瞻,旣阻納牌之路,下鑰將迫,又無呈疏之望,受香隔晨,鑾蹕且戒,此時之一向逋傲,有非義分之所敢出,玆不得不冒沒出肅,自顧廉隅,無面可顯。噫,臣庸愚蒙昧,百無肖似,所業不過功令,所願只在祿仕,而識蔑才淺,雖尋摘記誦之工,自知其最居人下,幸蒙我先大王恩造之罔極,陶鎔之化,久沐於庠泮之間,策勵之敎,屢荷於講製之席,及夫晩竊一第,寵渥愈摯,墻壁本自無依,而曲施庇覆之私,根植最所孤弱,而偏加憫恤之仁,資級有隕,歷敭踰分,濫廁邇班,再畀分憂,此豈臣夢寐之攸到哉?前後恩言,諄複鄭重,乙卯臺疏之批,若曰,特拔於落軸之券,節次用之,梁州恩補之敎,諭以自在泮試,最被拔擢,又以恩拓詩集,遙頒於下邑,豈料雕蟲薄技,濫被聖衷之記存,旣以是而昭晢人言,又以是而拂拭臣身,至登冊子,有此格外之珍貺,臣字字鉻心,句句鏤骨,生當藉手而有辭,死當齎歸而無憾。雖使世世生生,結草含珠,顧何以圖報其萬一哉?嗚呼,臣爲臣不忠,未效褥蟻之微忱,爲子不孝,莫遂哺烏之私願,弓劍永閟,風樹纏慟,篋中舊券,寶墨如新,架上塵袍,手線猶在,俯仰穹壤,此何人斯?惟我聖上躬承丕基,位育萬物,俾宇內含生之類,莫不各遂其性,咸欲其生,如臣悲苦之餘喘,亦蒙收錄之殊私,栢府新除,纔蒙恩遞,玉署華誥,又此繼降,旬月之間,寵命相續,臣是何人,偏蒙兩朝恩渥,若是其隆且摯也。臣雖至愚且迷,追報移事之誠,亦具弊性且今廈氈新涼,晉接斯頻,叨陪前席,昵覲耿光,卽臣子之至榮也至願也,而顧臣自來情踪,決不敢以見職自居,豈可以一時暫膺之出於黽勉,因爲遲徊盤礴之計哉?伏乞聖明,俯垂諒察,亟命鐫斥臣職,仍治臣瀆擾之罪,千萬幸甚。臣有區區芹曝之誠,語雖陳腐,志則憂愛,敢此附陳,惟聖明垂察焉。臣謹按大學之絜矩章,在於傳九章一國仁一國讓之下者,可見君子仁之化仁之推之十分工夫矣。蓋吾有仁讓好惡之心,而人亦有之,故老老長長,則人興於孝悌,公好公惡,則民視如父母,自家而國,自國而天下,四面八方,停當均一者,卽所謂絜矩之道,而聖人之能事畢矣。然推仁讓公,好惡之道,自有條件之次序,此所以三網八條,井井不紊,而明德爲絜矩之本,絜矩爲明德之效也。臣伏聞經筵冊子,以大學稟定,卽朱夫子敎人先讀之意,而我東方興孝興悌之會,政在於此,猗歟休哉?伏願殿下,先從明德上用工,由近及遠,循序以進,如朱子之一日讀了一遍,尹和靖之半年方纔看過。發難疑晦於晉對之時,硏究微奧於燕閒之際,逐段爛熟,本末瀜會,則格致誠正,卽吾向前進步之地,而身以修家以齊,推之於一國,俾我億兆之衆,咸歸於我殿下心上之矩矣。昔我英考五十年建極之治,皆從絜矩中做去,而在大堯倦勤之齡,按程氏正統之傳,親製大學序文,反覆乎三代敎人之法,發揮乎中庸表裏之訓,揭諸卷首,詔敎來後,又與思傳,輪講法筵,自警自修之意,譪然洋溢,而且況私淑之學,甲子之日,與朱子相若,斯豈非前後一揆耶?我英考傳之我先大王,先大王傳之我殿下,而殿下之進講是書,又從序文而伊始,則一部大學,卽殿下家法也。更願殿下承三講之遺法,服溫古之聖訓,以遵我英考貽燕之謨焉。臣於此,又有所仰陳者,嗚呼,我先大王寶錄,卽今之二典三謨也。心法則得於允執,而接紫陽之淵源,修齊則法玆克明,而紹大學之祖宗,理會天道,倣曆象璣衡之制,顧恤民憂,勤都兪吁咈之念,大小祀典之必誠必敬,卽伯夷之直淸也。才藝一能之無不培養,乃后䕫之寬粟也,聖謨之洋洋,文物之彬彬,自有熙皞底氣像,而點雲一過,至化無名。今者一部祕史,六載告成,上天之聲臭雖杳,文王之儀刑斯在,覽前烈之宏遠,則卽我后耳目之所逮也。想遺志之煒惶,則亦我后羹墻之如見也。以殿下率由之念,善繼之孝,克盡謨顯烈承之道,則非但有光於永世不匱。抑亦有補於聖學成就。伏願殿下,念當法祖宗之規,先朝二十五載,竹帛所記,球璧以奉之,柯鑑以則之,而祕府名山,全本雖藏,煌煌日省,猶尊丌上,昕夕敬玩,以替政要之拱讀,則其所禆益,必不下於四子三經,惟殿下念哉?臣無任云云。省疏具悉,所陳切實,可不服膺,爾其勿辭察職。
乙丑八月初五日未時,上御誠正閣。右承旨·左副承旨入侍時,右承旨金宗善,左副承旨李文會,假注書趙鐘永,記事官徐淇修·鄭觀綏,直閣洪奭周,以次進伏訖。上曰,有何公事,持入者乎?宗善曰,成均博士任弘植病親呈辭外,無他到院之公事矣。上命讀奏訖。敎宗善曰,經筵,取稟,停止久矣。今則幸行已過,日氣淸涼,自明日入之,可也。又敎奭周曰,閣臣番次,誰也?奭周曰,小臣矣。上命文會書公事判付訖。奭周曰,大學類義,間者,停役矣。今則實錄告訖,事當更爲始役,而初擇日已過,不可不更爲擇日矣。上曰,依此爲之,可也。又敎曰,何日爲吉云耶?奭周曰,伏聞初八日·十二日爲吉云。以初八日始役,似好矣。上曰,實錄洗草時,可無相値之慮否?奭周曰,洗草時,則閣臣亦多有不參者云矣。上落點於假注書首望朴宗薰,敎于奭周曰,閣臣入於注望乎?奭周曰,前例則十餘年前有之云,而近來則未見矣。宗善曰,徐有榘·沈象奎亦皆爲之云矣。上曰,閣臣番次,何以爲之耶?宗善曰,如非閣番,則直於堂后云矣。奭周曰,李存秀曾爲假注書時,或直內閣,或直堂后矣。上曰,閣臣或兼翰林,而兼帶注書,則罕見其例矣。奭周曰,然矣。上曰,入侍時,則何以爲之耶?奭周曰,有以注書登筵,亦有以閣臣登筵云矣。上曰,閣臣職務,無所相妨乎?奭周曰,番次外別,無相妨之事矣。上敎宗善曰,文武科殿試,在何月乎?宗善曰,在十月矣。淇修曰,臣以職掌事,有所仰達者矣。實錄訖役後,本館史庫奉安件外,外四處奉安件,次第奉詣於外史庫,自是應行之典矣,先朝實錄,纔已奉安於本館,而外四處奉安件之姑爲權奉於本館,揆以事體,萬萬悚悶,今當次第奉往,而昔在先朝辛丑,英宗朝實錄告成後,鼎足山城·五臺山史庫則先爲奉安,而兩南史庫,則追後亦卽一時奉安矣。且考見本館謄錄,則鼎足山城史庫曝曬,今至八年之久,五臺·赤裳史庫曝曬,亦皆爲三年,而今夏又經霖潦,三處史庫,則今年內趁速擇日,次次奉安後,兼行曝曬,恐合事宜,至於太白山史庫,則今春因按使之啓聞,纔爲修改曝曬矣。此則待明年擧行,何如?上曰,依爲之,赤裳山城,依太白山城例,明年同爲奉安,可也。出擧條上曰,外四處奉安時,誰可下去乎?淇修曰,別兼春秋及上番翰林,當爲下去云矣。上曰,擇日,以何間爲擇耶?淇修曰,隨其吉日,當擇入矣。上命退,承史以次退出。
上在昌德宮。停常參·經筵。
金會淵啓曰,明日社稷大祭齋戒相値,視事頉稟之意,敢啓。傳曰,知道。
尹羽烈啓曰,合辭方張之時,兩司無詣臺之員,事甚未安。除在外·疏批未下·未署經·奉牌闕外外,呈告人員,竝卽牌招,何如?傳曰,允。
李文會啓曰,假注書趙鐘永身病猝重,勢難察任,今姑改差,何如?傳曰,允。
李文會啓曰,明日社稷大祭,傳香禮房承旨當爲齋宿,而行左承旨李肇源今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李文會曰,左副承旨馳詣文廟,奉審摘奸以來。
傳于金會淵曰,守陵官西春君爗,大鹿皮一令賜給,山陵員役,依丙申年例施賞。
尹羽烈啓曰,行大司憲李直輔,執義宋稚圭在外,掌令任㸁疏批未下,持平尹致永奉牌闕外,掌令一員,持平一員未差,監察茶時之意,敢啓。傳曰,知道。
趙鐘永改差,代以鄭元容爲假注書。
傳于金會淵曰,發遣吏郞,諸執事淸齋與否,摘奸以來。
金會淵,以弘文館言啓曰,副修撰尹魯東疏批已下,卽爲牌招,察任,何如?傳曰,允。
以副修撰尹魯東牌不進罷職傳旨,傳于金會淵曰,推考傳旨捧入。
以慶尙監司金羲淳狀啓,密陽府民家漂失頹壓事,傳于金會淵曰,當此農節,民戶漂壓,聞甚惻然,原恤典外,別加顧恤,使之從速結構,以爲不日奠接,而今此狀啓,去月三十日封發,今始來呈,民情事體,何等緊急,則如是遲滯,亦甚稽緩,卿則從重推考事,令廟堂措辭,分付。
金會淵,以禮曹言啓曰,因臣用龜疏請大殿痘候平復慶科,更以增廣設行事,批下矣。合慶庭試則當爲別設,而在前庭試有有初試設行之例,或有除初試設行之例,而若以除初試設行,則有卽日放榜之例,或有擇日放榜之例,今番則何以爲之,而日子,以何間推擇乎?敢稟。傳曰,除初試卽日放榜,日子則增廣覆試前擇入。
金會淵,以禮曹言啓曰,因獻納奇學敬所懷,科擧面試事,下詢大臣處之事草記,蒙允矣。發遣郞廳,問議于大臣,則議政府左議政臣徐邁修,右議政臣李敬一,俱以病未獻議云,領中樞府事臣李秉模奉命出疆,行判中樞府事臣李時秀,行判中樞府事臣徐龍輔,行判中樞府事臣金觀柱在外,不得收議,何以爲之乎?敢稟。傳曰,此事旣是昔年所難愼,今何可遽議乎?置之,可也。
金會淵,以奉常寺都提調·提調意啓曰,祭享所用秋等中脯,依定式,今八月初六日始造之意,敢啓。傳曰,知道。
尹羽烈,以義禁府言啓曰,放逐鄕里罪人宋文輅,金海府竄配罪人玄重祚,興陽縣竄配罪人鄭彦仁竝放送事,分付各該道臣之意,敢啓。傳曰,知道。
右議政李敬一疏曰,伏以仙寢祗謁,克伸聖慕,閟宮親祼,遹追孝思,風日淸朗,回鑾萬安,臣民慶幸,曷有其極?仍伏念,臣於向日三疏之後,伏承批旨,若曰,來將有體諒之道,臣以七字恩言,奉若拱壁,感激銘鏤,繼以有留都之命,又將行宮享之禮,臣於私心,竊自以爲今則聖上感老臣積誠之忱,諒匹夫至切之私,王言昭回,恩遞有期,今此留都往役,亞獻享事,卽西樞散銜所共殫誠,而又復持疑前却,爭以去就,乘此乏使之時,故犯要君之戒,則不但義分之所敢出,亦非臣心之所樂爲,故臣之今番膺役於留都享事,卽是區區自附於國體之尊,而未嘗切切較計於出處之間者,乃臣之素定也。至於廟謨之不敢代斷,國政之不敢預聞,亦臣之素定也,則臣之昨日尋單,依舊是月前呈告之擧也。竊庶冀鞶帶之禠,不竢終日,千萬不自意,史官儼臨,又宣封還之下敎,一如前日,未蒙俯諒之時,繼而有乍出旋入,徒惑觀瞻之敎,臣於是,驚懍惶隘,五內失守,容先之照,何若是獨阻於微諒,閔覆之仁,何爲而未沾於窮命,憫迫之極,繼之以滋惑,臣之卸擔歸養,素講已久,參前倚衡,忘寢與食,齋沐虔誠,務積血忱者,今爲三箇月矣。臣雖老聵奊詬,忘廉無恥,豈復或憑恃寵靈,夤緣事會,更爲冒膺盤礴之計哉?況間者之往役,非關於出處也。自劃於機務,無改於前後也。又況臣之決意懇辭,非但以引年而致事也,又不但以揣分而量力也。年過七十,而奉九耋老母者,似此情地,歷數朝紳,臣外無人,以臣情理,尙可以强策從政,不思丐休乞養乎?臣之情私,前後辭本,披歷無餘,殿下亦宜有惻然於淵衷矣。傳曰,上老老而民興孝,記曰,以孝治天下,夫孝理,王政之所宜先也。自古國家,雖或有威制民私理奪拳情,而至於及老之政,敦孝之事,雖以人主之尊,必皆順而成之,未或違而拂之者,非獨爲其人地也。誠以風俗之淳澆,治化之汚隆,亶係於是也。殿下,豈不念及於此乎?臣玆敢不暇緩聲,更暴衷悃。伏乞聖慈,俯憐懇迫之臣情,特念孝理之王政,亟許臣前疏所請,俾一夫獲所,四維不壞,實爲公事之幸。臣無任云云。答曰,省疏具悉卿懇。長單封還,巽牘又至,何其聽邁邁而不憚屑屑也。卿之至懇,非不念也。旣以來將體諒爲言,則便是宿諾,何必汲汲求去,然後方謂得出處之義乎?萬萬過矣。勿復控辭,安心視事。仍傳于尹羽烈曰,此批答,遣史官,傳諭于右議政。
判義禁趙尙鎭,同義禁申大謙·金在昌·閔耆顯等疏曰,伏以臣等,纔以竄配罪人玄重祚等不敢遽然放釋之意,聯控短章,仰瀆宸聽,及伏奉批旨下者,不惟不賜允兪,至以此人等,設有所犯,多年罪逐,亦已足矣。況初非難於擬議之類爲敎,臣等相顧愕眙,誠不勝憂慨抑鬱之至,今此諸罪人負犯,俱係罔赦,則臣等豈敢以無難於擬議,遽爾承奉,而況彼玄·鄭兩罪人,則關係尤爲緊重,隄防不可不嚴。噫,裕賊凶疏,實是往牒所未有之變怪,凡今日在廷之臣,孰不欲食肉寢皮,而渠輩身在臺省,乃反看作尋常,相率停啓,惟恐不及,人理絶矣,臣分滅矣。倫常由是而掃地,關和自此而解紐,至今追思,誠不覺髮豎而膽掉,此等凶醜之類,若或一例疏放,則鬼蜮之徒,將無所懲畏,而終必至於莫可收拾之境矣。寧不懍然而寒心也哉?況其薄竄屬耳,輿憤未洩,則多年罪逐,尤無可論者乎?諄複之諭,譪如陽春,曠蕩之典,沛若時雨,臣等莊誦欽仰,豈不欲對揚休命,而憂憤之忱冞切,明張之義轉激,不避瀆擾,復此聯籲。伏乞聖慈,更加三思,亟寢成命,俾王章嚴而亂逆懲焉。臣等無任云云。答曰,省疏具悉。伊時臺啓與討其疏事,初不相干,則兩人之停啓,豈至於罔赦乎?大凡萬事萬物,各有條理段落,事事物物,皆自區別,不使混淪,然後刑政得宜,而義理亦明,卿等勿復多言,卽爲擧行。
史曹參議趙萬元疏曰,伏以臣於見職,非但萬不近似,臣之七耋兩親,病淹床褥,以此情理,夫豈有暫時離側之望,而適値仙寢展謁之期,有不敢晏然在家,擬參散班,少伸義分矣。政牌連日荐降,屢違亦甚惶悚,雖不得不冒沒肅命,而私心愧懼,歷日靡措。卽接家信,則臣母重病之餘,諸症更肆,如綫之氣,一倍凜綴,病裏昏譫,促臣歸護,臣自聞此報,按住不得,玆敢忙陳短章,徑尋鄕路。伏乞聖慈,俯垂矜諒,亟遞臣非分之職,以安私分,仍治臣擅行之罪,以肅朝綱焉。臣無任云云。省疏具悉。所請依施。
正言朴孝成疏曰,伏以日月流邁,滕廬之墨容愈慼,霜露悽愴,漢陵之祗謁有命,聖孝不匱,群情如割,仍伏念臣五年之問,荐遭父母之喪,風樹不停,穹壤靡逮,甫經草土,蟄伏鄕廬,不意記履之聖恩,至及於微末之賤臣,除臣見職,繼以馹召,蓽門生輝,感淚盈掬,章皇竭蹶,來就旅次,以爲叩謝之計矣。第臣巨創之餘,形骸僅存,撼頓之際,宿病闖發,眩暈泄痢,日添一日,委頓床席,全却飮啖,以此病狀,萬無自力之望,況今合辭方張,詣臺是慮,豈可虛縻官銜,久曠言地哉?伏乞聖慈,特命遞斥臣職,因治臣瀆撓之罪焉。臣於乞免之章,不宜贅說,而自來憂憤之忱,有不能自已者,惟殿下察之。噫嘻,痛矣。裕賊之罪,何其窮凶極惡也?在昔先朝,國榮沮戲廣儲嗣之道,其時揀選之命,未有指定處,而敢生沮戲之計者,尙不免大憝之誅,況敢沮戲我先王已定之大婚耶?凶疏一出,路人皆知其心,滿廷臣僚,孰不欲手磔其肉,而緘口縮舌,莫敢先動,凶賊之氣焰,何其可畏耶?臣於是時,不在言路,終不得碎首殿陛,以聲其罪,是辜負我先王也?辜負我殿下也。只自悚恧,何暇責人乎?及夫故儒臣趙恒鎭之一言斥裕也,臣只自歎服之不暇,惜乎其人已死,不及見巨魁之就戮也。嗚呼,惟我聖母,德配天地,明竝日月,鬼蜮之計莫售,而舟梁之禮克成,實萬世無疆之休也。繼而上天孔神,裕賊伏誅,臣庶幾謂窩窟已破,根柢已拔,朝象自底於淸明矣。不意裕獄以後,世變層生,輿憤轉激,或者幽暗之中,尙多漏網而不誅者乎?噫,向日兩司諸臣之處事,何其巽軟耶?若以李敬臣之疏,歸之虛妄,初不擧論則已,名曰臺啓,恢張大論,而又何顚倒而失序耶?彼敬臣雖不足道,其職前銜臺閣也?其疏論人也?一忤重臣,而遽請拿鞫,則後弊不可漸長也?以李書九言之,遭彈有異於上變,則議律亦當有次序也。且況兩是雙非之論,自有臺啓以來,未之前聞,何不指一而論罪乎?噫,李書九之事,虛實未分之前,自在於黨裕之科,以黨裕之罪論列,不害爲臺體之嚴重矣。當日臺臣,但當請嚴鞫書九,書九之言,與敬臣之疏相左,則對質一款,當自王府仰請,而王章然後,可伸也,反坐然後,可論也,何爲此草率苟簡之論也?臣固知諸臣之意,急於究覈,而不暇斟量,其壞損臺體則極矣。臣謂兩司發啓之諸臺,竝施譴罷之典,斷不可已。噫嘻,痛矣。在敏之罪,何其至妖絶悖也?渠亦今日之臣子也,肆然以今日之朝廷,歸之於眼無君母,此等凶言,渠何敢萌心而發口乎?嗚呼,當日簾前,大臣爭執之論,聖母容受之量,可以有光史冊矣。渠獨何人,怨懟忿怒,至於此極,爲此無嚴之擧,嘗試之計哉?古之奸徒,有惎間兩宮者,在敏之心,卽其心也,古之讒人,有交亂四國者,在敏之情,卽其情也。古之凶逆,有倡爲矯誣之言,疑惑人心者,在敏之惡,卽其惡也。此而不誅,猶可謂國有法乎?只緣鞫獄之姑罷,尙令此賊,偃息於覆載之間,臺啓則謄傳故紙而已,聖上則批以不允而已。臣恐人心玩愒,紀綱解弛,國賊無可討之日矣,王章無可伸之道矣。伏願殿下,廓揮乾斷,絶島安置罪人在敏,亟從臺臣之啓,以洩神人之憤焉。臣竊覸殿下寬裕溫柔之政,常勝於發强剛毅之德,雍容鄭重之意,每先於奮勵揮廓之勇,雨露之澤,無物不感,而雷霆之威,有時不震,此豈馭末俗刑平國之道哉?古人有言曰,火烈故人畏而知避,水柔故人狎而易溺,爲此說者,其知道乎?嗚呼,目今天休滋至,邦慶無前,惟我殿下,以漢昭勝冠之年,當周成在宥之日,勵精圖治,此其時也。昔光武,明主也,嘗言治天下,吾欲以柔道行之,然夷考其治,則未嘗不用剛,武侯,賢相也,亦嘗以嚴治蜀,而蜀人大安,剛嚴二字,豈非爲治之要道乎?伏願殿下,勉哉勉哉。臣伏見朝紙,有元陵幸行經宿之命,蓋欲親行朔奠於象設之地也。慕墻之誠,泣奩之痛,人孰不欽仰增愴,而第臣竊有憂慮者,聖痘之平復,雖云稍久,玉體之將攝,不容少疎,當此新涼之節,駐蹕於松聲嵐氣之中,侵夜行事,終非善攝之方也。伏願殿下,克體我聖母平日惟憂之念,當日回鑾,將事於魂殿,以情以禮,固無所憾,伏願聖明察納焉。臣無任云云。省疏具悉。兩司事,爾之逐段分開,其言是矣。予則曰,無論如此如彼,發啓不免輕遽依施。洪在敏事,不問而配之,豈無商量乎?不允。所勉剛嚴二字,可不體念?肅其勿辭察職。
上在昌德宮。停常參·經筵。
李文會啓曰,明日常參·經筵,取稟。傳曰,停。
李文會啓曰,來十一日朝參日次矣,敢稟。傳曰,停。
尹羽烈啓曰,行大司憲李直輔,執義宋稚圭在外,掌令任㸁疏批未下,持平尹致永奉牌闕外,掌令一員,持平一員未差,監察茶時之意,敢啓。傳曰,知道。
李文會啓曰,來十一日輪對日次矣,敢稟。傳曰,爲之。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
傳于金會淵曰,右副承旨馳詣社稷,奉審摘奸以來。
傳于李文會曰,左副承旨馳詣南壇·三角·木覓·漢江,奉審摘奸以來。
尹羽烈啓曰,吏曹郞廳來言,柒原縣監崔心健,兩司當爲署經云,而憲府則行大司憲李直輔,執義宋稚圭在外,掌令任㸁疏批未下,持平尹致永奉牌闕外,掌令一員,持平一員未差,諫院則大司諫·司諫·獻納未差,正言朴孝成未肅拜,韓用儀在外,無以備員,署經未差之代,政官牌招,開政差出,待下批,與正言朴孝成一體牌招,以爲備員署經之地,何如?傳曰,兩司除署經。
右副承旨金會淵書啓,臣承命馳詣社稷壇上,神室奉審則無頉,祭物·祭器·祭井看審則精潔,諸執事·進排官·佾舞·工人摘奸,則無頉矣。臣則仍留享所,待將事畢修掃後,復命之意,敢啓。傳曰,知道。
尹羽烈啓曰,掌令任㸁,持平黃明漢·尹致永奉牌闕外,已至經宿,屢度催促,終不承膺,事體所在,萬萬未安,竝從重推考,何如?傳曰,疏批未下·罷職人外,從重推考,更爲嚴飭,入來肅命。
尹羽烈啓曰,持平尹致永奉牌闕外,已至多日,而更爲嚴飭肅命之下,謂有情勢,屢度催促,門鑰已下,席藁待罪,終不承膺,事體所在,極涉未安,從重推考,何如?傳曰,允。前日疏批已下之後,謂有情勢,終不承膺,萬萬駭然,更爲嚴飭,催促入來。
尹羽烈啓曰,撥路申飭,前後何如,而卽者公忠兵營上番軍,收布知委事,狀啓,初三日封發,今始來呈,以三日程,濡滯四五日者,揆以事體,極爲駭然,當該帥臣,從重推考,何如?傳曰,允。
李文會啓曰,金虎門開門,標信請出之意,敢啓。傳曰,知道。
李文會啓曰,崇禮門開門次,標信及符驗,請出之意,敢啓。傳曰,知道。
李文會,以春秋館監事意啓曰,實錄洗草,將行於今八月初八日矣。今則時政記與初草·中草及初再見,旣已剉斫,令本館堂郞陪往,同參洗草之地,何如?傳曰,允。
李文會,以摠戎廳言啓曰,本廳右部千摠李謙會身病猝重,勢難察任,改差,何如?傳曰,允。
吏曹參判朴宗慶疏曰,伏以禮展喬陵,聖慕克伸,躬薦閟宮,孝思彌光,儀文咸秩,群工胥悅,伏念臣瀝陳衷曲,未蒙體諒之恩,仍復因循,又縻睢盱之地,豈其情之苟安姑息而然哉?誠以義分所在,煩䀨爲懼,聊且黽勉自效於筋力奔走之役,而反顧初心,蹙蹙靡騁,政牌則有召輒違,廟謨則擧筆忘署。嗚呼,人生所難値者,太平之世所難逢者,堯·舜之君,至於身被天地之造,心跡無間,昵覲日月之光,道法親承,則歷數今古,如臣遭遇者,亦復幾人,是宜夷險不擇,生死向前,殫竭其才智,淬礪其意氣,謹名檢而率敎,詳文法以逭責,以酬其一半分涓埃之報,而奈臣之弊精短慮,本不猶人,絲棼之銓格,終似隔壁,雲委之簿領,末由耐性,從前試可,少無毫末之稱塞,而有時思惟,無往非僨誤國事,則是又何賴於公私,而係戀要津,放倒拙規,甘自陷於貪榮饕利之科,而不少知返也乎?抑臣又有至切之懇,臣之母山在於京畿驪州地而完襄之時,適在寒節,塋域未成規制,邱壠間多蹲縮,此實人子之至恨,而修改之役,經營已久,不特未遑,蓋亦有待者,倏焉二十三載矣。今幸年運告吉,事功將始,而臣欲躬自董治,以洩不洎之痛,如不得多日長暇,則難以了此巨工,其可遠在百里之外,遙管兩務之緊,一任瘝曠,不思變通乎?由前則義在必辭,由後則情在必遞,疾聲屢瀆,諒非獲已。伏乞聖慈,俯垂矜憐,亟改臣本兼重任,仍許臣從便往來,以全株守,以遂至願。臣不勝云云。答曰,省疏具悉。至懇如此,竝依施。
掌令任㸁疏曰,伏以祗謁仙寢,聖慕克伸,經夜回鑾,玉體無愆,如臣螻蟻之忱,亦不勝欣欣蹈舞,願效華封之祝也。伏念臣卽一無似賤品耳,偏荷兩朝拂拭之思,頂踵毛髮,沐浴洪造,區區願忠之心,每切涓埃之報,而臣知識駑鈍,才學空疎,前後所叨,徒竊廩祿,自顧慙嘆,無所容措,豈敢不以奔走效力,爲一半分報答之地,而第於見職,有自來情勢之便成鐵限者,向來一疏,溯論凶種,而冒犯朝禁,至被凶黨之論劾,刊去臺望,雖蒙聖度曲加包容,復授言責之任,不可以玷汚之蹤,復廁於淸朝諫諍之列,故前日亦嘗控告此難冒之情,聖明已有所俯燭矣。且臣素抱貞疾,自經暑熱,百症交攻,又値換節,一倍添劇,委頓床席,無以蠢動,嚴召荐降,而輒爲違傲之計,偃處私室,而未隨陪護之班,臣之罪於是益大,今始自力陳章,仰瀆崇嚴。伏願聖慈,俯垂矜諒,亟賜鐫改,仍治臣慢命之罪,以肅朝綱焉。臣雖不以言官自居,而憂歎之心,終難泯默,略陳膚淺之見,以備裁擇,惟聖明垂察焉。近年以來,逆節之萌,非止一端,而未有如裕賊之至凶且憯者矣。沮戲大婚,背馳先王之義理,綿結凶徒,訛誤一世之人心,而巢穴未破,鬼誅先及,神人之憤,容有極哉?今者,遠人之疏出,而中間酬酢之肯綮歸趣,明有指的不宜專委狂妄,則一番盤覈,明正是非,斷不可已,而疑似之跡,若涉於位高而勢大者,則人莫不依違顧瞻,臺啓之出,亦云久矣,而一日二日,遂至伈泄,群下之所仰請,不能盡其誠,故殿下之靳許,亦未免失其當,此臣之所竊自慨然者也。伏願聖明,亟降處分,嚴加究覈,使王法快伸,而世道底定焉。日前諸罪人解綱之命,實出於廣慶之盛意,而繼述我先大王無物不遂之聖德,臣固欽仰萬萬,而第念法者,天下之平也。其中負犯之關係甚重者,亦皆混入於微眚薄罰之遇赦蒙賓者,使凶醜之類,無所懲畏,將來之憂,有不可言。伏願聖明,克念先王愼獄之義,以嚴王府關石之典焉。噫,綱紀墮壤,俗習委靡,窺覘利害,而避事成習,混淆臧否,而公議不行,可憂之端,不一而足,而最是科擧爲取人之本,而選法不公,銓注爲用人之梯,而物情未平,政眼一出,擧世指點,科榜纔布,嗤罵齊起,有識之憂歎,厥惟久矣。方當一初淸明之會,必須淬勵奮發,丕有於變之休,而未見有一二對揚之美,豈不誠大加寒心處乎?大比不遠,士爭蓄銳,都政纔行,人思改觀政宜申飭乎?主司掌銓之臣,俾有秉公守法之實,則庶幾委靡可振,而網紀自立矣。近日京外考績之法,率皆解弛而京司之不嚴,甚於外方,未嘗有一人以不職被黜者,豈其人人皆可堪而然哉?特其黜陟之不明耳。京司之掌守財賦,職任甚大,而若以不能任其責者,任其久據,則末流之弊,不可不慮,且諸司自辟,專爲得人,而不能一向選擇,或循顔私,一司多年,亦鮮有恪勤終始者,夫銓衡之任,爲能辨別賢否,各當其職,則奚爲捨銓曹,而待其自辟也。伏願嚴飭廟堂,革其舊習,永罷自辟之制,竝令歸之選部,使得擇人而授官焉。人心之渝薄,莫近時若,而專由於財貨之不能均行,雖以目下事言之,都民之稍有勢力者,私圖公府之貨,作爲殖産之資,連年斂散,百道牟利,奸巧薄隘之事,無不爲之,甚至於日收錢之法出矣。臣未知其創於何人,而蓋其計月而散,逐日而斂,一歲而得累什倍之利,無論京鄕,無不視爲利窟,轉相倣效,孜孜焉以此爲業,流毒生民,甚於靑苗,而隣里不相救,親戚不相恤,此誠今日莫大之弊,而當革之急務也。伏願亟命有司,査出其倡始者,施以重法,亦令申飭京外,嚴立科條,以爲永杜之道焉。臣扶病奉牌,坐積逋慢,固當縮伏俟勘之不暇,而方寸之根於秉彜者,消鑠不得,輒敢覼縷,臣罪到此,益無所逃也。臣無任云云。省疏具悉。遠人疏云云,紛紛提說,反可笑也。位高勢大者,果何所指?爾言妄矣。政注科擧云云,此是論何事乎,殫何人乎?何不明白爲說,而沕淪如此,自辟亦國典,爾不知之乎?段段礙眼甚矣。爾則從重推考。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李文會啓曰,明日常參·經筵,取稟。傳曰,停。
尹羽烈啓曰,合辭方張之時,兩司無詣臺之員,事甚未安。除在外·奉牌闕外外,未肅拜人員,竝卽牌招,何如?傳曰,允。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
金會淵啓曰,臣會淵以前任實錄郞廳,今日洗草時,遮日巖進去之意,敢啓。傳曰,知道。
李文會啓曰,訓鍊大將金祖淳,今日以實錄洗草事,彰義門外出去矣。所佩命召,何以爲之?敢稟。傳曰,乃佩往來。傳于李文會曰,左副承旨·同副承旨入侍。
尹羽烈啓曰,行大司慮李直輔,執義宋稚圭在外,掌令任㸁牌不進,持平尹致永奉牌闕外,掌令一員,持平一員未差,監察茶時之意,敢啓。傳曰,知道。
以掌令任㸁,正言朴孝成牌不進罷職傳旨,傳于尹羽烈曰,推考傳旨捧入。
以副修撰尹魯東再牌不進罷職傳旨,傳于李文會曰,推考傳旨捧入。
李文會,以弘文館言啓曰,副修撰尹魯東,旣有推考傳旨捧入之命,卽爲牌招察任,何如?傳曰,允。
以副修撰尹魯東牌不進罷職傳旨,傳于李文會曰,推考傳旨捧入,更爲牌招。
李文會,以弘文館言啓曰,本館上番副校理臣姜世綸,以前任實錄郞廳,今日遮日巖洗草時,晝仕出去之意,敢啓。傳曰,知道。
尹羽烈啓曰,副校理姜世綸,以入直玉堂,遮日巖晝仕出去之後,謂有情勢陳疏徑歸,原疏纔已退却矣。所當直捧禁推傳旨,而此與無端徑歸有異,從重推考,仍卽牌招入直,何如?傳曰,允。
以都摠管李義弼上疏,傳于尹羽烈曰,本事之如此如彼,無論伊時廟堂草記,蔽一言曰,官師相規,前疏不免太噴薄,則大臣亦安肯默默乎?因此而再疏侵詆,全無顧忌,大臣予之所敬禮,雖曰年老卿宰,豈容若是凌藉乎?此亦國無紀綱之一端,此非專爲大臣地也。乃所以尊國網,都摠管李義弼,施以定配之典。
李文會啓曰,卽者議政府錄事來言,左議政徐邁修以爲,卽伏聞都摠管李義弼疏,侵辱凌踏,罔有紀極,身爲大官,遭此橫逆,實是朝廷之羞恥,世道之變怪,有不敢以見職自居,偃處城闉,今方出城,恭俟勘處云。仍納命召,何以爲之?敢稟。傳曰,李義弼疏語之駭妄無倫,予亦知之,業已處分矣。在卿橫逆,於卿何有,於卿何有?謂其不足責則可矣。因此出城,萬萬非大臣自重之體貌,過矣過矣,卿其安心,卽爲入城。聞卿入城之報,然後予當就寢,方明燭以俟史官之回,卿其諒之事,遣史官傳諭,仍傳命召。
以副校理姜世綸牌不進罷職傳旨,傳于尹羽烈曰,推考傳旨捧入,待明朝,更爲牌招。
尹羽烈啓曰,持平尹致永,特敎申飭之下,屢度催促,一向席藁,終不入來,事體所在,萬萬駭然,從重推考,何如?傳曰,旣無一向自靖之義,而前後飭敎,何如,則多日奉牌,尙極駭然,而席藁云云。尤是曾所未間,不可推罷而止,持平尹致永削職。
兵曹口傳政事。護軍單朴宗慶。
李文會,以禮曹言啓曰,以合慶庭試,有初試除初試取稟草記,傳曰,除初試卽日放榜,日子則增廣覆試前擇入事,命下矣。庭試吉日,令日官池景興推擇,則來十月十三日爲吉云。以此日擧行,何如?傳曰,允。
李文會,以春秋館監事意啓曰,正宗朝時政記及實錄初草中草,初再見剉斫後合十樻,今日臣等,與曾經實錄堂郞人員,齊會于遮日巖,依舊例,纔已洗草之意,敢啓。傳曰,知道。
李文會,以兵曹言啓曰,今番元陵幸行時,隨駕內吹螺赤及龍虎營兼內吹等處,依啓下成冊,木各一疋施賞之意,敢啓。傳曰,知道。
都摠管李義弼疏曰,伏以,仙寢祗謁,聖慕克伸,鑾蹕穩旋,玉體彌康,曾未多日,閟宮親祼,孝思益光,臣民蹈忭,中外惟均,仍伏念臣戇愚狷介,妄觸當路,孤踦之蹤,理難全保,而天地之大,無物不容,日月之明,無微不燭,薄勘未幾,恩敍繼降,官銜如舊,除旨聯翩,而前後恩敎,可泣豚魚,臣感結肝肺,有淚無從,臣雖頑如木石,亦有秉彝,其在隕結之義,固當生死向前,而況値經宿幸行之時,侍衛之職,保護之任,臣豈敢復事逡巡哉?第臣非但目下情勢,實難冒膺。且以風痺之症,又添寒疾,委頓床第,轉側須人,故未遂陪扈之誠,又闕迎送之禮,分義虧矣,情理缺矣。有臣如此,生不如死,只自杜門蹙伏,恭俟嚴譴,而所帶政府藥院之任,雖蒙體諒,皆已變通,惟是摠府兼銜,尙此虛縻,宿衛之地,一味久曠,旣甚惶悶,且臣情地,轉益危臲,玆敢不避瀆擾之誅,猥陳危苦之懇,惟聖明垂察焉。臣之向來一疏,只欲辨臣䵝默之誣,敍其顚末,明其事實,尾附自靖之義而已。別無侵斥大臣之言矣。及見相臣疏本,則滿紙張皇,無非詬辱,此豈老成人口氣,而反以臣謂之盛氣噴薄,街巷詬誶者,眞所謂工於自恕,厚於責人者也。然尤而效之,臣實恥之,豈可與之較絜,以傷忠厚之風也?臣與此大臣,不過朝行晩交,曾無傾蓋相從,促滕論懷,則大臣何以知臣之心,而或曰空洞無物,或曰胸次虛閑,末乃以淺衷不廣等語,論斷人心性,若是其容易?抑揚簸弄,恣意嘲戲者,不亦異乎?然其全無倫脊之言,臣不欲呶呶多辨,而至若吏議官箴所不容恕之說,遣辭怳惚,旨意深祕,莫測其端睨,吁可怕也。凡隨事而論人是非者,惟當就其事而裁之以義,曰是曰非,未聞捨却本事,泝考平昔,追究旣往,疵斥其人,而今乃閃弄隱語,顯售深詆,以安知無三字,欲成過境之案者,恐非君子之厚德也。念臣點檢平生,罔非愆疣,然至於貪饕無厭,鄙悖沒恥等難恕之罪,心竊痛惡,故未嘗以如此事,得罪公議,而今其爲言,有若眞有難恕之罪者然,誠如是也,何不如其言推勘到底,以快其心也。至於本事,則臣不欲更提,而大臣必欲强辨,故臣亦不得已略陳,而其所謂發明者,一則雖以一報再報不干之說,欲爲備局句管之證,然此有不然,蓋備局,上司也。故京外各衙門,有事輒報,例也,而備局則元無因此而替行各衙門細務之例,則今於廟務之堂,忽開査庭,乃使回公之郞,因定査官,獵取該署之事,爲導掌行査者,豈非侵官,而大臣,乃以該署之例報,作爲句管之左契,欲掩損體之失者,豈不苟且乎?一則又以九石·四石等漫漶之語,欲實該署濫捧之事,然此則尤不成說,當日所捧六十石零內,貢人立斛頭看斛量,卽地受價,乃爲五十石零。所餘九石穀入庫,則五十石貢價,何以空斛,而謂無升斗縮,入庫穀九石,何以倍斛,而謂有四石縮云者,其果近理乎?設如其言四石縮,全出於九石斛內,濫捧之數,豈爲元稅之半,而莫重奏御文字,太欠誠實,是何道理也?尤可慨然者,其所以現出濫捧事,傳言之人者,或曰有人來傳,未知有人何人也?或曰親熟者來傳,未知親熟者,無乃上所謂有人耶?大臣告君之辭,固宜明白正直,不當糢糊囫圇如此也。然臣爲朝廷惜事體,更不欲索言也。且其結語堂陞不嚴之說,尤甚可駭,未知大臣,未讀賈誼書耶?若以臣謂衆庶,則可也,而若以臣謂卿大夫,則妄發也。此眞大臣所謂駟不及舌也。大臣雖以董率自任,世道爲憂,而臣則曰,此皆不在於人,而惟在於己,何不反諸躬而求之也?臣之所可恨者,朝有變色之言,古人所恥,而緣臣一疏,淸朝之上,風浪忽起,至使具瞻之地,便成鬪閧之場,此固臣罪,臣以何顔,復立朝端,以貽識者之笑乎?然而臣若徒恃寵靈,貪進不已,則此無異瞎馬之赴深淵,虛舟之下危灘也。竟至於遇險途而顚陷,遭急流而傾覆,以致上辜聖恩,下墜先緖,則臣之一身,顧不足恤,而其爲聖世之累,將如何哉?臣雖至愚,不忍爲此。伏乞天地父母,諒臣危苦之情,愍臣癃病之狀,先治臣瀆撓之罪,仍令逬退田里,以卒餘生,則臣當結草含花,以圖來世之報也。臣無任云云。批答出傳敎
兵曹參判崔獻重疏曰,伏以閟宮親享,聖孝克伸,鑾蹕穩旋,玉體萬康,瞻望羽旄,怳然若復覩昔年威儀,群情攅手,愴忭交切,臣於其日,猥叨守宮,適有區區愚見,敢此煩陳焉。夫闕門開閉,何等至重,而當夜回鑾時,敦化·金虎·丹鳳三門,不待標信,初嚴後,依例直開云。臣不勝訝惑,往復守宮承宣,則蓋該房入稟,院吏私通,除標信開門,自是已例,已例旣如許,則政院擧行,固不得不如是,而臣意則終涉未安。門鑰出納,雖屬政院,若値暮夜,或留或開,則必令兵·摠二堂,標信祗受者,其法意之嚴密,果何如也?平日猶然,況於大駕出宮,宿衛尤嚴之時,旣無符信,又不關由於守宮該堂,只憑院吏之一張私書,深夜金門,循例放鑰,揆以國體,不亦疎漏乎?雖以幸行時已例言之,闕門之仍留,都城門之或稟慈旨,或請信箭,例自本曹前期啓下,故擧行不至疑眩,事面亦得嚴重,城內動駕,雖曰與城外有間,門鑰所重,宜無異同。且況經宿動駕時,如有宮門開閉,則請出慈旨,此亦應行之已例,若以標信傳受,或慮遲滯,則一依幸行時,都城開門例,直請慈旨,尤合事宜。伏乞下臣疏辭,令政院消詳稟旨,預自兵曹門單啓下,著爲定式,以重法意,以嚴宿衛焉。臣無任云云。答曰,省疏具悉。令兵曹判堂稟處。
正言朴孝成疏曰,伏以天佑東方國有大慶,惟我殿下,以虞舜好生之德,行殷湯解網之政,霈澤旁流,群生鼓舜,障谷陰崖之草,均霑雨露,泥淖滓穢之蹤,皆蒙洗滌,囿一世於春風和氣之中,曷不休哉?弟臣於何日疏放之擧,不能無憾焉。何者,書曰,眚災肆赦,怙終賊刑,今日諸罪人,果皆眚災,而非怙終者耶?得罪於先王之朝者,一部明義錄,昭如日星,其負犯之深重,可知也。固不可以遽然全釋也,得罪於嗣服以後者,彈墨未乾,聲討方嚴,殿下不問其罪戾之輕重,關係之緊歇,而一竝疏釋,臣竊恐隄防從此大壞,而小人輕於犯法也。況彼玄重祚,鄭彦仁,主張停啓,陰護裕賊者也。執法官屢度爭執,則可知其人心之所共憤嫉也。殿下謂以事段各異,而促使該府擧行,該府迫於嚴命,畢竟頒布,臣竊以爲失刑之大者也。噫,裕賊之疏一出,卽一戴頭之凶魁也。苟有干連於此賊者,揆以常情,固當呑刀而刮腸,螫手而斷腕,惟恐餘波之或及也。彼獨何心,汲汲然停其已發之啓,有若立功者乎?論其情節,嶺海猶輕,今迺與尋常犯科,循例蒙放者,同入於霈澤之中,臣竊惑焉。夫疏決罪囚,國之大典也。謹按前代,若有獄官之所不能決者,則必使公卿,會于槐棘之下而議讞焉,蓋出於愼刑之意也。今我殿下,不謀於衆,遽然獨斷於一夜之中,決意行之,聖意雖出於寬仁,而人情未必其厭服。伏願殿下,亟寢成命,更令廟堂之臣,參議閱實,平決可否,務歸於至當之地,以光聖德焉。仍伏念臣所患眩暈泄痢之症,轉益危劇,伏枕旅次,尤多失攝,昏例床第,人事都絶,以此病狀,萬無時日起動之望,天牌儼臨,無路承膺。伏乞聖慈,哀此螻蟻之命,軫其迫阨之狀,特命遞斥臣見職,俾得安意調病,仍治臣違傲之罪,以肅朝綱焉。臣無任云云。省疏具悉。明義錄云云。爾言似指趙貞喆,而其罪負若有深重者,則予豈敢赦之乎?嗣服後云云,予雖不索言,而日前政院批答中,略爲示意,爾不見乎?諸人有何得罪於予之事乎?玄·鄭兩人事,其時裕,果以疏被罪乎?其時未有以其疏聲討,則兩人之停啓,獨何苛責乎?不謀獨斷云云。爾言似是而實非,列聖朝未必皆然,先朝亦未嘗如爾言,爾復欲使予,爲御極初貌樣乎?不然爾言,乃嘗試也。
乙丑八月初八日午時,上御誠正閣。左副承旨·同副承旨入侍時,左副承旨李文會,同副承旨尹羽烈,假注書鄭元容,記事官徐淇修·鄭觀綏,待敎朴宗薰,以次進伏訖。上命文會,讀奏兵曹參判崔獻重上疏,仍命書疏批。上敎宗薰曰,日前內閣所入之日得錄,只是壬子以前條,自癸丑以後件,何爲不入耶?宗薰曰,日前所入七卷,乃年前內下件,自實錄廳入來者,七卷外無之,故只入七卷矣。上曰,出去後更考,如有餘在者,則入之,可也。上曰,實錄奉安吉日,以三望擬入者,何也?淇修曰,元定日若値有故,則其次兩日中,可以推移用之,故例皆備三望以入矣。上曰,前或有落點之例乎?淇修曰,前例則未及詳考,而以蒙點日子,爲元定日矣。上命文會書傳敎曰,學敎授中在外及實故人,竝許遞。令該曹口傳差出,待下批牌招。宗薰曰,大學類義,自今日更始印役矣,第臣謹考先朝御製,有題大學類義一篇,在於雜著卷,義例原起,剛述規模,包括該載,俾讀此書者,領會於纂定之聖意者,亶在此篇,事當大書特揭,以爲弁卷之文,故敢此仰達矣。上曰,依此爲之。仍敎曰,在於御製中第幾卷耶?宗薰曰,御製第三十二三卷,卽雜著卷,似在於第三十三卷中矣。上曰,御製割付件,雜著卷,入之,可也。宗薰曰,此本則月前已內入矣。上曰,若以序文大書,則當爲幾張耶?宗薰曰,似可爲五六張矣。上曰,誰當書之乎?宗薰曰,例爲奉敎書,當稟旨擧行矣。上曰,從當下敎矣。仍命閣臣先退,宗薰退出。文會曰,持平尹致永,特敎申飭之下,謂有情勢,席藁朝房,設有鐵限之情勢,以疏以避,何所不可,而鎭日相持無意承膺,國體之虧損,聽聞之駭異,已無可言,而御牌之一旬經宿於禁門之外者,事未前有,萬萬驚悚,到今不可以臺官之體重,只施例勘而止,而本院請推之外,無他可施之罰,何以爲之乎?上曰,更爲嚴飭入來,可也。出擧條仍敎曰,雖爲催促,而終不入來乎?文會曰,臺官之十日奉牌,前所未聞,而今旣席藁待罪,則亦難遽爲入來矣。上曰,出去後連爲催促,可也。仍命退,承史以次退出。
上在昌德宮。停常參·經筵。
自夜五更至初十日開東,灑雨下雨,測雨器水深二分。
金會淵啓曰,明日常參·經筵,取稟。傳曰,停。
金會淵啓曰,玉堂備員間,視事頉稟之意,敢啓。傳曰,知道。
尹羽烈啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
以副校理姜世綸牌不進罷職傳旨,傳于金會淵曰,推考傳旨捧入。
掌令任㸁啓曰,臣空疎謭劣,本不合於淸朝耳目之列,而且有年前衆所共知之情勢,臺端一步,便成鐵限,除旨之降,不敢爲冒沒出膺之計,而疎逖之蹤,不量聞見之固陋,只恃忠愛之微悃,乃於辭疏之末,猥陳膚淺之見,及承恩批,辭敎截嚴,臣滿心慙恧,無地自容。噫裕賊之千罪萬惡,手礫口臠,猶不足以洩神人之憤,凡係此賊干連,固當窮覈嚴治,況謂之窩窟根柢,而寧可掩置而不問乎?李敬臣之疏,明有指證,而公議終不可遏,則臺啓之尙靳允許,大違群情,故粗效一日之責,竊附沐浴之義,而誠心淺薄,辭未達意,臣不勝惶隕,而至於科擧政注之失,適値大比當前,士爭蓄銳之時,爲慮科場不嚴,有作奸犯科,如前亂雜之事,是不害爲先事之戒矣。且當淸明之會,正宜汲汲於用人之道,而重臣之爲吏判,未有一二對揚之美,都政纔過,而不聞恢公之擧,徒見循私之跡,謗議喧騰,轉益紛然,臣於是不勝慨嘆,略加論列,而只憑風聞之說,反歸囫圇之科,生疎愚昧,觸處綻露,致勤聖明之誨責,慙惶兢惕,無所容措,以此情踪,尤何可一刻冒據於臺次乎?請命遞斥臣職。答曰,滿紙張皇,有何着落,而至於銓長循私云云,尤無指的,可知其不免於遁辭,無乃挾感乎?爾則遞差。
正言朴孝成啓曰,臣才識鹵下,言議巽軟,本不合於淸朝耳目之任,濫叨見職,目見非常之處分,竊自附於無隱之義,粗效爭執之論,而辭不達意,及承批旨,不惟不賜允可,至以嘗試爲敎。噫,人臣苟有一分嘗試之意,則尙何顔面,復敢束帶而趨朝乎?嗚呼,惟我聖上,御極五載,聖學日躋,萬機躬攬,八柄在手,環東土數千里臣民,孰不欽仰感悅?拭目新化,而迺者以廣慶之意,好生之德,有此疏決之擧,滿廷臣僚,固當將順之不暇,第獻可替否,臣職之當然也。方當擧朝爭執之際,臣適在言地,豈容泯默乎?所陳更令廟堂之臣,平決可否者,蓋欲引君當道,盡善盡美而已。斷斷血忱,只在於此,或者天日之明,未及照燭耶?臣固已滿心惶懍,求死不得矣。至若諸罪人之事,就以近年得罪者論之,若履猷·李東萬,主張悖疏悖通,欲售網打之計者,豈可混入於霈澤之中,而此則在於啓辭中,故臣姑未擧論,只以玄重祚·鄭彦仁不可放釋之意言之者,情節尤極痛惡故也。裕賊之竄配,雖不以凶疏之聲討,而兩人之停啓,在於凶疏旣出之後,則安得免爲賊立幟之罪乎?臣之一疏,比之古人,尙恨其不能剴切,而聖敎至此,莫非臣誠意淺薄,不能見孚於君父之致,以此情踪,何敢一刻晏然於臺次乎?請命遞斥臣職。答曰,予雖寡眛,亦聞刑賞不可在下,雖以予所仰覩言之,庚申春,大疏決亦然,故昨批云云者,此也,豈以爾爭難爲大不可乎?勿辭。
尹羽烈啓曰,正言朴孝成一日再啓煩瀆,退待物論矣,敢啓。傳曰,知道。
事變假注書柳榮五書啓,臣敬奉聖論,馳往傳諭于西部盤石坊蓮池洞契議政府左議政徐邁修所住處則以爲,臣遭罹奇怪,逬出城外,旅寓秉燭,自訟愆尤,不意近侍之臣,來宣聖旨,優假之德音,敦勉之恩諭,字字委曲,逈出尋常,臣雙擎屢回,自不覺聲淚之俱發,似此微事,招此醜辱,實是自有中書以來所未聞者,緣臣之不能見重,使朝體國綱壞損無餘,滿心慙恧,無面可顯。臣之去就,臣有素定,未必以是前却,而忽地旁伺之彈,遽隨將飛之翮,則一出都門,寧有復入之理,而聞報就寢之敎,在臣分義,萬萬驚悚。臣身進退,有何關係,而辭敎之過中,一至於此,臣之見職,便同已遞,城內城外,無非屛蟄之地,旣承此敎於夜色向闌之後,則何敢復事煩憤,仰貽丙枕之酬應哉?今方冒歸私次,恭俟體諒,而至於還下命召,死不敢奉留,方命之誅,惟願遄被云矣,敢啓。答曰,朝見書啓,反復思之,卿之還入,可幸,而其在禮使之義,且有前言,予當不復相强,而但出城也。還納命召也,皆不免太損事體,卿第安心受之,則予亦當有以副卿之願,予豈食言於卿乎?更遣史官傳諭,仍傳命召。
金會淵,以禮曹言啓曰,卽接宗廟署所報,則明日秋奉審,本署提調一員,當爲進參,而都提調李敬一,提調金思穆,俱有身病,不得擧行云矣。提調金思穆,令政院稟旨牌招,何如?傳曰,允。
金會淵啓曰,宗廟署提調金思穆牌不進推考傳旨,今方捧入,而明日秋奉審,當爲進參,如是違牌,事甚未安。更爲牌招,何如?傳曰,允。違牌,勿爲呼望。
以副修撰尹魯東牌不進罷職傳旨,傳于金會淵曰,推孝傳旨捧入。
金會淵,以弘文館言啓曰,副修撰尹魯東,旣有推考傳旨捧入之命,卽爲牌招察任,何如?傳曰,允。
金會淵,以敦寧府言啓曰,大行大王大妃殿加上尊號與徽號·謚號修整次,草記自本府擧行事,命下矣。御牒及王妃世譜,依例修整,今旣畢役之意,敢啓。傳曰,知道。
金會淵,以孝安殿享官意啓曰,今番監試初試時,本殿忠義李鍾稷·朴宗岱·李裕慶·黃量源,當爲赴擧云。忠義二員代假官,令忠勳府,依例差出,使之臨期致齋,自今十五日至十九日,入番察任之地,何如?傳曰,允。
尹羽烈,以義禁府言啓曰,都摠管李義弼施以定配之典事,承傳啓下矣。李義弼平安道順安縣定配,而以承傳內辭意,具罪目,依例發遣府都事,押送配所,何如?傳曰,允。
李文會,以御營廳言啓曰,本廳中軍李海愚身病甚重,勢難察任,改差,何如?傳曰,允。
上在昌德宮。停常參·經筵。
藥房提調韓用龜,右承旨金宗善啓曰,伏未審日間,聖體若何,寢睡·水剌之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,玉堂備員間,視事頉稟之意,敢啓。傳曰,知道。
尹羽烈啓曰,行大司憲李直輔,執義宋稚圭在外,掌令二員,持平二員未差,監察茶時之意,敢啓。傳曰,知道。
尹羽烈啓曰,備邊司郞廳來言,今日賓廳日次,而大臣竝引入,不得來會云矣,敢啓。傳曰,知道。
尹羽烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹羽烈啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,假注書朴宗薰身病猝重,勢難察任,今姑改差,何如?傳曰,允。
尹羽烈啓曰,學敎授口傳差出命下之後,行吏曹判書黃昇源謂有情勢,終不擧行,事體所在,誠甚未安,推考,何如?傳曰,允。
事變假注書柳榮五書啓,臣敬奉聖諭,馳往傳諭于南部明禮坊駱洞契議政府左議政徐邁修所住處,則以爲,臣冒入城闉,奉承德意,還納命召,自暴微執,雖今至願所迫,不避猥越之誅,而分義所在,莫逃逋慢之科,惕息私次,恭俟處分,鄭重恩言,深夜遄降,十行溫諭,敷示聖衷,臣以首頓地,血淚被面,不知古君臣誠心相與之契遇,視此果何如也?臣之寤寐血懇,惟在卸此一擔而已。今伏奉聖敎之丁寧懇惻,無異慈父之詔穉子,則何事之敢憚,何役之敢辭,而何況命召之一時暫佩,本無關於處義廉防,古人所謂身將隱矣,焉用文爲者也?臣又何據而迷不知改乎?仰承明命,卽地祗受,惟天地終始生成之澤,瞻望雲陛,百拜攢祝云矣,敢啓。傳曰,知道。
傳于金會淵曰,吏曹參判·參議前望單子入之。
吏曹堂上前望單子入之,參判韓用鐸,參議鄭東觀落點。
傳于金會淵曰,學敎授未差之代,政官牌招開政,待下批,卽爲進參。
金會淵啓曰,吏曹參判韓用鐸,參議鄭東觀牌不進推,考傳旨及罷職傳旨,今方捧入,而開政命下之後,如是違牌,事甚未安。判書黃昇源疏批未下,參判更爲牌招,何如?傳曰,允。參議只推,一體牌招。
尹羽烈啓曰,吏曹參判韓用鐸,參議鄭東觀,獻官單子擬入事,命下之後,謂有情勢,不卽擧行,事極未安。竝從重推考,何如?傳曰,允。
尹羽烈啓曰,行吏曹判書黃昇源疏批已下,卽爲牌招開政,何如?傳曰,待開門牌招。
尹羽烈啓曰,吏曹參判韓用鐸,參議鄭東觀再牌不進推考傳旨及罷職傳旨,今方捧入,而開政命下之後,連違召命,不卽承膺,事甚未安。參判所當更請牌招,而係是一日三牌,何以爲之?敢稟。傳曰,參議,推考傳旨捧入,與參判,一體待開門更爲牌招。
朴宗薰改差,代以徐永輔爲假注書。
傳于金會淵曰,明日晝茶禮當親行,該房知悉。
以正言朴孝成牌不進罷職傳旨,傳于尹羽烈曰,推考傳旨,捧入。
以副校理姜世綸,副修撰尹魯東牌不進罷職傳旨,傳于金宗善曰,推考傳旨捧入。
金宗善,以弘文館言啓曰,本館上番闕直,事甚未安。副校理姜世綸,副修撰尹魯東,旣有推考傳旨捧入之命,竝卽牌招,以爲推移入直之地,何如?傳曰,允。
金宗善,以弘文館言啓曰,本館上番闕直,事甚未安。校理姜浚欽,副校理姜世綸,竝卽牌招,以爲推移入直,副修撰尹魯東,旣有推考傳旨捧入之命,一體牌招察任,何如?傳曰,允。
尹羽烈,以御營廳言啓曰,本廳千摠曺命集身病甚重,勢難察任,改差,何如?傳曰,允。
兵曹,以安橚爲御營中軍。
金宗善,以禮曹言啓曰,宗廟永寧殿·永禧殿·景慕宮秋奉審,今日當爲擧行,雨見今日候陰濕,而意尙多,依前例,更爲待快晴擧行,何如?傳曰,允。
尹羽烈,以兵曹言啓曰,羽林衛將元晦鎭,五衛將金寅哲,慶熙宮衛將邊尙和·朴再純,俱以身病猝重,勢難供職,呈狀乞遞,領軍之將,輪番之任,不可久曠,竝改差,何如?傳曰,允。
行吏曹判書黃昇源疏曰,伏以臣於向來,冒控血懇,仰冀體諒,而言辭拙莽,忱誠淺薄,未及孚感於聽卑之天,前後奏疏,都歸例讓,淟涊於蔑效之地,遲徊於必辭之職,去就卽當,廉隅壞盡,有識之譏議,司直之規警,臣亦自料其必至之勢矣。果然掌令任㸁疏啓繼出,而臣實無面可顯也。始則論列銓注,有若泛論,然而遣辭雖緩,指意至深,精神所注,自有所歸及至末稍避啓。乃以循私二字顯言之,詆斥備至,臣於是情地危蹙,如無自容,只恨不能早自引去,致此狼狽,顧何敢費辭辨明爲哉?往夏大政,臣旣冒當不敢當者而退,而點檢許多注措,鏬漏莫掩,尤悔多端,上以不能報稱聖旨,下而不能平允物情,臣至今自訟之不暇者也。臺臣所謂未有一二對揚者,臣固不待臺言,殆若孤負聖眷然,日夜憂懼,銓任未解之前,無非臣俟譴之日也。循私蔑公,乃是從古把持銓臣之話柄,而不但不能明白指的,末乃以只憑風聞,反歸囫圇爲言者,臣亦莫曉其意也。惜乎,憲臣之駟不及舌,而自損臺體也,然而臣於白首垂死之年,猥竊匪據,昏耄已甚,辭巽不疆,始旣未能量而入,旣入而又不思斂身自靖之道,荐當大政,自速白簡之評議,莫非滄浪自取,尙誰尤哉?世級浸降,浮囂轉甚,必使公朝宿望,處之冢宰之任,然後庶可殫壓,而如臣老朽,百無一取者,濫蒙誤恩,拔之冗散,登之華要,早晩顚沛,臣固自知,而惟是貽羞淸朝,玷累聖簡,爲臣難赦之罪也。此際以秋夕享官差除,荐承促敎,莫重享官擧行,豈敢逡巡,而日昨臺避以後,臣不敢以銓官自處,恭竢嚴勘,則何敢以滓穢之賤,唐突分排於淸齋之任,而人臣事君,廉防爲重,臣雖老而益耄,亦明時四維中物也。放倒廉防,破壞銓法則厥罪反有浮於違咈也,成命之下,擧行無路,縮伏私次,惟願速被明誅,臣罪至此,尤合萬殞。伏惟聖慈,俯垂矜諒,亟令鐫削臣銓衡之任,仍令重勘臣違慢之罪,以嚴朝網,以謝人言,不勝幸甚。臣無任云云。答曰,省疏具悉。臺言旣無指的,又自謂之風傳,則其出於敲憾可知,卿當付之一哂,不必如是深引,卿其勿辭,入來開政。
校理姜浚欽疏曰,伏以臣以菲才,猥叨宿趼,未效啓沃之責,徒切尸素之懼,月前李敬臣疏後,兩司諸臣,相率陳章,力請嚴覈,故臣與諸僚,聯陳一箚,請從兩司之言者,諒以事關莫重,義在必覈故也,而及承批旨,未蒙允兪。臣等相顧抑鬱,久而愈切,得伏見掌令任㸁疏,則以爲,群下之仰請,不能盡其誠,故殿下之靳允,亦未免失其當,此固非獨指堂箚而言者,而顧今義理不明,輿情憤鬱,究覈未始,王章久屈,而臣不能極言竭論,期回天聽,則不誠之斥,臣亦不免矣。撫躬慙恧,若無所容,而僚員旣以此陳疏自引,則臣之處義,宜無異同,今若憑恃寵靈,冒沒行公,則拚棄四維,人將謂何,天牌之下承膺無路,玆敢來詣闕下,忙陳短章。伏願殿下,察臣難安之情,亟賜鐫遞之恩焉。抑臣有區區憂愛之忱,今當擧筆,不能無言,人臣進言之道,貴在直切,而人主聽言之法,務從恢弘,故虛受聽納之際,不俟終日,酬答如響,所以導之使言也。向者具得魯之以李慶郁事再疏爭執,能得諫臣之體者,所宜嘉奬採納,而殿下留疏多日,畢竟以已處分三字爲批,臣未知處分已行,而慶郁已伏法乎?慶郁不死,則殿下雖有從諫之名,而無用諫之實也。且於朴孝成疏,則疑其嘗試,於任㸁疏,則疑其挾憾,殿下雖已洞見其情,事係言路,言不可若是幾也,而若猶未也,則探其未顯之情,折其已言之事者,恐非君子不逆不億之道也。臣恐自此,言者相視爲戒,不敢盡言也,其爲聖德之累,當如何哉?伏願殿下,其始自今,益恢轉環之量,廣開不諱之門,使人各思進言,言無不盡,則其爲恢張聖聰,裨益治道,奚止如今日之言而已哉?臣受恩如天,報答無地,職在論思,志切匡救,敢因乞免之章,猥陳無隱之義。伏願殿下,恕其愚而察其意焉。臣無任云云。省疏具悉。爾言則好矣,勿辭察職。
修撰任百禧,伏以正言朴孝成,臣才識鹵下,言議竝軟,本不合於淸朝耳目之任,濫叨見職,目見非常之處分,竊自附於無隱之義,粗效爭執之論,而辭不達意,及承批旨,不惟不賜允可,至以嘗試爲敎。噫,人臣苟有一分嘗試之意,則尙何顔面,復敢束帶而趨朝乎?嗚呼,惟我聖上,御極五載,聖學日躋,萬機躬攬,八柄在手,環東土數千里臣民,孰不欽仰感悅?拭目新化,而廼者以廣慶之意,好生之德,有此疏決之擧,滿廷臣僚,固當將順之不暇,第獻可替否,臣職之當然也。方當擧朝爭執之際,臣適在言地,豈容泯默乎?所陳更令廟堂之臣,平決可否者,蓋欲引君當道,盡善盡美而已,斷斷血忱,只在於此,或者天日之明,未及照燭耶?臣固已滿心惶懍,求死不得矣。至若諸罪人之事,就以近年,得罪者論之,若履猷·李東萬,主張悖疏悖通,欲售網打之計者,豈可混入於霈澤之中,而此則在於啓辭中,故臣姑未擧論。只以玄重祚·鄭彦仁不可放釋之意言之者,情節尤極痛惡故也。裕賊之竄配,雖不以凶疏之聲討,而兩人之停啓,在於凶疏旣出之後,則安得免爲賊立幟之罪乎?臣之一疏,比之古人,尙恨其不能剴切,而聖敎至此,莫非臣誠意淺薄,不能見孚於君父之致,以此情踪,何敢一刻晏然於臺次乎?請命遞斥臣職矣。引嫌而退,赦典爭難,旣出公議,會讞之論,意在匡救,不可以此輕遞言官,請正言朴孝成出仕。取進止。答曰,省箚具悉。處置事,依施。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
尹羽烈啓曰,行大司憲李直輔,執義宋稚圭在外,掌令二員,持平二員未差,監察茶時之意,敢啓。傳曰,知道。
金宗善啓曰,七月十一日輪對官,兵曹正郞吳聖根,校書判校柳楨,戶曹正郞趙厚鎭,內資主簿趙明益,司圃別提南維河。二十一日輪對官,社稷令權,禮賓主簿全萬昌,瓦署別提李惟遠,司饔僉正金世根,軍資正尹愭。八月十一日輪對官,宗廟令吳敏常,廣興守金順行,掌苑別提池景泌,平市令李秉源,吏曹正郞李惟采來待矣。傳曰,入侍。
傳于金宗善曰,右承旨入侍。
金宗善,以弘文館言啓曰,本館上番闕直,事甚未安。校理姜浚欽疏批已下,卽爲牌招入直,何如?傳曰,允。
以校理姜浚欽,副修撰尹魯東再牌不進罷職傳旨,傳于尹羽烈曰,推考傳旨捧入。
尹羽烈啓曰,卽者修撰任百禧以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
傳于金宗善曰,吏曹參議疏批已下,卽爲牌招開政。
金宗善,以弘文館言啓曰,本館下番闕直,事甚未安。校理姜浚欽,副修撰尹魯東,旣有推考傳旨捧入之命,竝卽牌招,以爲推移入直之地,何如?傳曰,允。
以副校理姜世綸,副修撰尹魯東再牌不進罷職傳旨,傳于尹羽烈曰,推考傳旨書入。
尹羽烈啓曰,校理姜浚欽,副校理姜世綸,副修撰尹魯東牌不進罷職傳旨,今方捧入,而副應敎呂東植,校理李惟命,副校理金相休,修撰宋應圭在外,任百禧受由,應敎未差,玉堂上下番俱空,事甚未安。未差之代,今日政差出,待下批,仍卽牌招,以爲入直之地,何如?傳曰,允。違牌人,推考傳旨捧入,更爲牌招。在外人,竝許遞,今日政差出。
以吏曹參議鄭東觀牌不進罷職傳旨,傳于尹羽烈曰,推考傳旨捧入,更爲牌招。違牌,勿爲呼望。
傳于金宗善曰,見窠,皆令差出。
有政。吏批,行判書黃昇源牌不進,參判韓用鐸陳疏入啓,參議鄭東觀進,右承旨金宗善進。啓曰,判書黃昇源牌不進,參判韓用鐸陳疏入啓,小臣獨政未安,何以爲之?敢稟。傳曰,只出緊任。以趙德潤爲大司諫,以李東冕爲司諫,以金星甲爲掌令,以李廷璞爲掌令,以李愚在爲持平,以李毅遠爲持平,以尹致鼎爲獻納,以宋冕載爲副應數,以申緯爲校理,以任百禧爲副校理,以申溆爲修撰,以金勉柱爲工曹判書,以朴宗慶爲刑曹參判,以李度天爲中部令,以李勉膺爲監察,以尹尙圭爲中學敎授,以徐能輔爲南學敎授,以鄭魯榮爲西學敎授,以宋畊玉爲安山郡守,以金思采爲典簿,以金敎根爲景慕宮令。
兵批,行判書金思穆,參判崔獻重病,參議李羲甲未肅拜,參知朴宗正入直進,同副承旨尹羽烈進。以金重運爲靑石僉使,同知韓宅祚,僉知李敬培,副護軍尹理相·趙萬元,副司直呂東植·宋知濂·任㸁·李惟命·金相休,副司果宋應圭,以上竝單付,假內乘朴敦常減下事,承傳。
金宗善,以奎章閣言啓曰,景慕宮望廟樓,今秋大奉審,臣奭周與本宮提調韓用龜,進詣展奉,奉審無頉之意,敢啓。傳曰,知道。
金宗善,以禮曹言啓曰,宗廟·永寧殿·永禧殿·景慕宮秋奉審,今日擧行之意,敢啓。傳曰,知道。
金宗善,以吏曹言啓曰,今此永禧殿秋夕祭獻官,當以從二品塡差,而見今當品中實無推移變通之道,不得已以正二品塡差之意,敢啓。傳曰,知道。
金宗善,以吏曹言啓曰,今此秋夕祭各陵·殿宮·園·墓獻官執事,當爲磨鍊,而除老病公故,實無推移排比之路,依近例,刑官及司饗院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
金宗善,以奉常寺都提調·提調意啓曰,祭享所用秋等中脯三百四十八貼,今八月十一日畢造,而所入牛隻爲三十五首矣。進上看品中脯二貼,依定式封進之意,敢啓。傳曰,知道。
尹羽烈,以訓鍊都監言啓曰,本局別將林栽洙,把摠白海鎭俱有身病,勢難察任,竝改差,何如?傳曰,允。
刑曹啓目,粘連因京畿監司金達淳放未放修啓冊子,定配罪人仍秩,依啓聞施行,未至配所秩海南趙炯,機張閔尙中等,入於各該道修啓冊子,已爲請放,置之,何如?判付啓,依允。又啓目,因公忠監司朴崙壽放未放修啓冊子,本曹所管定配罪人放秩未放秩,竝依啓聞施行,稟秩中魯城李忠植,稷山李讃翼,淸安辛靑甫,未放秩中扶餘李玄成,所犯不至深重,竝放送,放秩堤川張仁德,槐山奴命福,恩津黃龍弼,泰安李有得,稟秩鴻山金聖哲,延豐高龍顯,陰城奴海得,黃澗黃有正,韓山愼德杓,延豐林大中,瑞山吳彦明,沔川宋分同,泰安田泰乭,結城官奴石信,洪州任中哲,庇仁吳宗洽,洪州僧應河,槐山僧而元,黃澗巫女卜丁,林川僧智訓,堤川任長福,石城崔乭作,海美金仁太,藍浦金英運,洪州李吉懋,海美丁仲弼,泰安金之贊,堤川李云太等,所坐俱爲不輕,仍配之意,分付道臣,何如?啓,竝只依回啓施行爲旀,延豐高龍顯,黃澗黃有正,洪州任中哲,僧應河,槐山僧而元,林川僧智訓,石城崔乭作,海美金仁太·丁仲弼,泰安金之贊,提川李云太,竝放送爲良如敎。又啓目,因江原監司林漢浩放未放修啓冊子,本曹所管定配罪人放秩未放秩,竝依啓聞施行,未放秩中楊口辛相烈,橫城睦守謙等,所坐不至深重,竝放送,放秩麟蹄朴妙得,稟秩江陵林得伊,伊川吳召史等,所犯俱爲不輕,仍配之意,分付道臣,何如?啓,竝只依回啓施行爲旀,楊口秋郁臣,平海朴春根,金化蔡弘得,旋善李景云,通川韓得秋,平昌朴鳳得,橫城李業同,鐵原金相玉,襄陽郭宗岳,竝放送爲良如敎。又啓目,因咸鏡監司閔台爀放未放修啓冊子,本曹所管定配罪人放秩未放秩,竝依啓聞施行,稟秩中吉州李道煥,三水僧勝和·鄭有瑗·李命來,洪原金光祿,未放秩中高原韓奉仁,甲山申羽顯,北靑金一甲,三水白在斗,洪原李赫源·金成柱等,所坐不至深重,竝放送,稟秩洪原李乞男,本道發配,未至配所秩永同尹老郞金,康津黃德浩,固城崔汝泰等,罪犯不輕,竝仍配,何如?啓,竝只依回啓施行爲旀,利原劉有信,端川朴日男,吉州黃成佑,明川安泰寬,端川僧武龍,穩城奴甲金,甲山金宗哲,三水白海得,吉州金汗甲,明川文少老味,鍾城宋祐濟,會寧宋光祿,鏡城黃再特,端川李大天,三水金載龍,鏡城鄭泰柱,吉州李瑞興,茂山張星好,永興尹輔相,鍾城金重泰,鏡興僧永化,德源僧陟弘,北靑金聖一,端川趙福守,明川宣泰恭,安邊林夏奉,高原崔宗赫,利原金璣柱,未至配所慶源林宗運,竝放送爲良如敎。又啓目,因平安監司李書九放未放修啓冊子,本曹所管定配罪人放秩未放秩,竝依啓聞施行,稟秩中嘉山李德中,祥原張有光,未放秩中价川金漢成,德川河經天,順安李行秀,肅川鄭龍昊,慈山朴相孝,定州金卜只等,所犯不至深重,竝放送,稟秋朔州成興福,江界朴福守,所坐不輕,仍配,何如?啓,竝只依回啓施行爲旀,郭山裵成存,龜城李介乭,宣川鄭彦新,龍川孫日才,泰川安仁國,孟山金德來,陽德南云京,朔州車斗萬,龍川金馬尙,昌城廉萬才,碧潼金千卜,楚山李寬先,渭原文哲金,熙川閔百源,龜城張敏衡,甑山玄啓鐸,龜城金泰起·李東燁,三登僧快心,龍崗僧道成,慈山趙厚種,渭原李振亨,順安李東桓,碧潼金永大·金弘潤,渭原金履俊,陽德金兌復,三和鄭右宗,昌城鄭忠爀,祥原鄭漢成,定州吳泰浚,竝放送爲良如敎。又啓目,因黃海監司李相璜放未放修啓冊子,本曹所管定配罪人放秩未放秩,竝依啓聞施行,稟秩中長淵張成烈,遂安林世得,松禾鄭德才,殷粟蔡興永,文化鄭昌允,遂安金載億,長連秋性運,遂安廉爀,谷山金鼎三,私禾權必大,兔山具斗重,未放秩中兔山李殷秀,長連白龍宅等,當初所犯,俱不深重,合有疏釋之典,竝放送,稟秩信川羅喆得,松禾金禹績,白翎李基榮,椒島金元鍾,未至配所秩彦陽金所尙等,所坐不輕,竝仍配之意,分付各該道臣,何如?啓,竝只依回啓施行爲旀,信川羅喆得,松禾金禹績,長連金萬龍,殷粟徐成臣,長淵金貴太,饔津僧右先,松禾金登三,安岳李龍福,新溪僧持一,文化金彭東·金興孫,遂安石陽春,新溪金召史,平山金平信,殷栗金先得,長淵金順興,谷山崔宗烈,安岳陳挺臣,載寧宋春太,信川孫龍乭,新溪金濟洪,文化康濟民,松禾玄學只,遂安奉福得,長連張範籌,文化朴春郁,豐川文春光,遂安朴夏元·金日才,新溪姜龍煥,文化申月奉,未至配所彦陽金所尙,竝放送爲良如敎。又啓目,粘連因慶尙監司金羲淳放未放未放修啓冊子,本曹所管定配罪人放秩未放秩,竝依啓聞施行,稟秩中聞慶李完培,熊川車龜轍,柒原朴守中,三嘉吳胤,鎭海吳宅齊,順興李恒瑞,知禮洪紀浩,寧海吳孫伊,昌原鄭惟憲,固城崔光孫,丹城池善龜,未放秩中蔚山金尙局,固城朴應奎,丹城尹殷錫,機張閔尙中等,當初所坐,俱不深重,竝放送,稟秩咸安白汶鴻,蔚山官奴波浪金,咸陽鄭鐸,盈德金相運,迎日洪昌郁,昆陽金履元,蔚山柳汝一,豐基安景敏,本道發配未至配所秩會寧全元有,江東李命甲,結城奴丁巖等,所坐俱係不輕,竝只仍配之意,分付道臣,定州金卜只,入於平安道放未放修啓冊子中,旣請放釋,置之,何如?啓,竝只依回啓施行爲旀,咸陽鄭鐸,盈德金相運,迎日洪昌郁,昆陽金履元,蔚山柳汝一,豐基安景敏,玄風趙運亨,居昌鄭宗河,陜川鄭召史,奉化崔鴻喆,河東鄭發龍,熊川朴福伊,巨濟李義用·朴夏源,南海金萬吉,機張朴履錫,慈仁安性淳,丹城李宗和,機張孫昌仁·尹碩秋,金海朴六月金,態川僧德眞,蔚山南載義,河東高極伊,彦陽金尙元,晉州崔致倫,密陽朴陽元,竝放送爲良如敎。又啓目,因全羅監司沈象奎放未放修啓冊子,本曹所管定配罪人放秩未放秩,竝依啓聞施行,稟秩中求禮金宗棟,任實李仲采,長城李復陽,靈巖裵仁錫,樂安安如坤,古阜南宮絃,光陽表道源,求禮申興得,寶城全尙辰,綾州河尙郁,求禮全惟純,未放秩中羅州金達孫,康津宋敬寬,海南黃基正,珍島金九里金,靈巖趙炯等,所坐不至深重,竝放送,稟秩中光州田在龍,高山李祿倍,興德鄭養善,和順吳太煥,樂安白玉成,順天金瑞孝,同福李光宅,興陽鹿島兪漢吉,康津梁鎭玉,羅州智島曺成一,綾州李英,南原白德三,和順金壯健等,所犯俱爲不輕,竝仍配,何如?啓,竝只依回啓施行爲旀,光州田在龍,興德鄭養善,和順吳太煥,樂安白玉成,順天金瑞孝,康津梁鎭玉,綾州李英,南原白德三,珍山張石柱,寶城安正月金,康津古今島崔興曄,薪智島金鍾健,興陽洪志燮,長興李明絃·金大言,光陽金益成,順天韓在濂,樂安金振玉,長水徐宗泗,古阜韓幸文,鎭安朴者斤岳,古阜金學暹,昌平安在重,興德張軍一,萬頃李成奎,光陽劉老赤,樂安成益魯,寶城朴文珏,順天僧成寬,泰仁申道權,錦山金允黃,龍潭許晙,興陽金貴奉,求禮洪嗚九,長興李和鎭,和順張再房,光州陳錫海,潭陽宋得信,竝放送爲良如敎。
行左承旨李肇源疏曰,伏以臣與行都承旨徐美修,新有親査之誼,自在應避之科,伏乞聖慈,亟命該曹,照例遞改,以存公格,千萬幸甚。臣無任云云。答曰,省疏具悉。本職許遞。
吏曹參議鄭東觀疏曰,伏以臣儱侗憒劣,百無肖似,三銓之任,初何嘗彷彿於臣身,而前後屢叨,每除輒膺,有若倘來者然,情雖出於怵畏,愧實甚於僥濫,況臣之向叨見職也。以都政之不進,大僚筵奏,遣辭甚嚴,論之以不聞禁令,斥之以奉牌陳疏,而畢竟勘斷,止於薄罷,惶懍悚蹙,久愈未已。臣於其時,素患積病,挾感肆氣,宛轉床褥,無望蠢動,而又有違牌勿呼望之命,則臣於是情隘勢窮,進退維谷,冒陳病狀,疾聲呼籲,蓋出於萬不獲已也。臣初不得進詣朝房,則雖欲奉牌,其勢誠末由矣。然而不知遽然陳疏之爲不敢,此實臣愚迷錯謬,不能辨別事理之致,惶隕蹙伏,只自訟罪而已。千萬不自意,恩敍旋下,新除遽紆,臣誠惝怳踧踖,靡所容措。夫大僚筵勘,事體不輕,其不可以已經薄勘,有所自恕,而揚揚冒膺也,明矣。天牌荐降,且有祭單修正之命,飭敎屢勤,而臣旣不敢趨承於見職,則豈可創行無前之例,自歸踰越之科哉?百爾思惟,進身無路,坐犯違傲,尤增死罪,玆敢冒控短章,干瀆崇嚴。伏乞聖明,俯垂諒察,亟遞臣所帶職名,以安私分,仍治臣慢命之罪,以肅朝綱,千萬幸甚。臣無任云云。省疏具悉。別無深引之情勢,且祭官單子,事體自別,爾其勿辭,卽爲肅命。
修撰任百禧疏曰,伏以臣之八耋老母,素多疾病,委頓床席,支保之節,專恃藥餌,臣在直一望,看護無人,調治之方,自多失攝,卽接家信,則夜來又添別症,痰喘促急,氣息凜綴,見方昏例云。臣自聞此報,心神飛越,按住不得,急於歸視,拜章徑出。伏乞聖明,亟治臣擅離之罪,以肅朝綱,以便救護焉。臣無任云云。省疏具悉。爾其勿辭救護。
乙丑八月十一日午時,上詣孝安殿。晝茶禮親行入侍時,右承旨金宗善,右副承旨金會淵,同副承旨尹羽烈,假注書鄭元容·徐永輔,記事官徐淇修·鄭觀綏,待敎朴宗薰,以次侍立。時至,上具衰服,由齋殿入殿門詣版位。引儀唱俯伏哭,上俯伏哭,引儀唱止哭興四拜興平身,上止哭興四拜興平身,仍詣神位前。通禮啓三上香,宗善奉香,會淵奉爐上三上香。通禮啓執盞獻盞,宗善奉盞以進,上執盞,授會淵,會淵奉奠于靈座前,上還復位。引儀唱俯伏哭,上俯伏哭。引儀唱止哭興四拜興平身,上止哭興四拜興平身。通禮導上還齋殿。諸臣以次退出。
乙丑八月十一日未時,上御誠正閣。輪對官·右承旨同爲入侍時,右承旨金宗善,同副承旨尹羽烈,假注書鄭元容·徐永輔,記事官徐淇修·鄭觀綏,待敎朴宗薰,兵曹正郞吳聖根,校書館判校柳楨,戶曹正郞趙厚鎭,內資寺主簿趙明益,司圃署別提南維河,社稷署令權,禮賓寺主簿金萬昌,瓦署別提李惟遠,司饔院僉正金世根,軍資監正尹愭,宗廟署令吳敏常,廣興倉守金順行,掌苑署別提池景泌,平市署令李秉源,吏曹正郞李惟采,以次進伏訖。上曰,經筵,取稟,何不爲之乎?宗善曰,以玉堂不備,不得取稟。上曰,退出後,玉堂卽爲牌招,可也。上曰,輪對官,次次進前。聖根進前。上命奏職姓名。聖根奏職姓名。上命職掌。聖根曰,職掌,武備司矣。上命遺在。聖根曰,無乎矣。上命所懷。聖根曰,無所懷矣。柳楨進奏職姓名,職掌書籍,遺在卷冊紙六千一百八十九卷十八張,貼冊紙二千二百三十四卷十七張,時政記紙一千七十貼七張,無所懷。厚鎭進奏職姓名,職掌版籍司別庫,遺在版籍司錢四十二萬七千三百兩,木綿二千六百五十三同,布二百三十九同,別庫米二萬六千六百六十石,田米三百石,黃豆四千五百四十石,無所懷。明益進奏職姓名,職掌鹽醬色,遺在末醬二千五百五石二斗八合,鹽五百五十五石七斗八升,無所懷。維河進奏職姓名,職掌逐日供上菜蔬,無遺在,無所懷。進奏職姓名,無所懷。萬昌進奏職姓名,無所懷,職掌雜物色,遺在末醬二千三百八十九石三斗七升,川椒四十一斤四兩二錢七分,鹽一千三十八石十四斗七升三合九勺,甘醬四百五十五石十三斗三升四合,艮醬八十九石四升三勺。惟遠進奏職姓名,職掌瓦甎色,遺在常瓦六百九訥八百八十四張。世根進奏職姓名,無所懷,遺在封不動錢二千五百兩。愭進奏職姓名,無所懷,無職掌。敏常進奏職姓名,無所懷。順行進奏職姓名,職掌百官領祿,遺在米一萬三千六百九十三石三斗,太七千六百八十石四斗,無所懷。景泌進奏職姓名,職掌東山色,無所懷,無遺在。秉源進奏職姓名,職掌句檢市廛·平斗斛丈尺·低仰物價等事。惟采進奏職姓名,職掌考勳司,無所懷。命先退,聖根等退出。宗善曰,玉堂上下番俱空,事甚未安。副校理姜世綸,副修撰尹魯東,旣有推考傳旨書入之命,竝更爲牌招入直,何如?上曰,依爲之。出擧條宗善曰,軍資正尹愭,出入之際,擧措顚錯,推考,何如?上曰,依爲之。出擧條淇修曰,先朝實錄外史庫奉安日子,已爲推擇啓下,今方次第奉往矣。鼎足山城,則將於今月十六日奉安,而道臣陪行一款,曾於先朝辛丑,軫念民弊,特令除之,其後奉安時,亦因特敎除之矣。今番亦不可不一經筵稟,故玆敢仰達矣。上曰,今番亦依前置之,可也。出擧條命退,諸臣以次退出。
上在昌德宮。停常參·經筵。
徐美修啓曰,明日再明日明陵忌辰祭齋戒正日相値,視事頉稟之意,敢啓。傳曰,知道。
尹羽烈啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在未肅拜,監察茶時之意,敢啓。傳曰,知道。
徐美修啓曰,左副承旨李文會今日不爲仕進,卽爲牌招,何如?傳曰,允。
傳于徐美修曰,留院公事入之。傳于金宗善曰,右承旨入侍。
金宗善啓曰,副修撰尹魯東三牌不進,依定式禁推傳旨捧入之意,敢啓。傳曰,知道。
以副修撰尹魯東禁推傳旨,傳于金宗善曰,推考傳旨書入。
以修撰申溆牌不進罷職傳旨,傳于金宗善曰,推考傳旨書入。
金宗善,以弘文館言啓曰,本館下番闕直,事甚未安。修撰申溆,旣有推考傳旨書入之命,卽爲牌招入直,何如?傳曰,允。
以修撰申溆再牌不進罷職傳旨,傳于金宗善曰,推考傳旨書入。
以副應敎宋冕載,校理申緯,修撰申溆牌不進罷職傳旨,傳于金宗善曰,推考傳旨捧入,更爲牌招。
尹羽烈啓曰,玉堂下番闕直,已至經宿,而副應敎宋冕載,校理申緯,旣已承牌肅謝,不爲推移入直,而直爲出去,事甚未安。竝推考,何如?傳曰,允。
行都承旨徐美修,右承旨金宗善,同副承旨尹羽烈啓曰,臣等伏見刑曹放未放回啓判下者,有巨濟府定配罪人朴夏源放釋之命,相顧愕貽,竊不勝憂嘆之至。壬子南學之疏,至今思之,不覺凶慘,傳襲師·翰之凶論,顯售翻覆之毒手,必欲壞亂義理,戕害搢紳,而噫,彼夏源,自求疏頭,謂機可乘,吁亦憯矣。先朝之辭敎截嚴,臺啓之名姓尙存,雖値霈澤旁流之時,有不容遽議疏釋,如尋常編配之類,而今我殿下,不少留難,特命全釋,誠恐大義因此漸晦,凶徒無所知懼,臣等職忝惟允,義難泯默,玆敢不避煩瀆,冒昧聯籲。伏乞聖明,穆然深思,亟寢成命,使隄防嚴而公議伸焉。惶恐敢啓。答曰,若如師·翰,則壬子夏至庚申夏九年矣。以先朝卽日討誅師·翰之聖心,九年之內置而勿問,聖心可知,不以師·翰同一知之也。若先朝之所嘗以逆罪之者,則豈敢不遵守乎?卿等勿煩。
傳于金宗善曰,承旨未差之代,前望單子入之。
承旨前望單子入之。李溏落點。
傳于金宗善曰,承旨點下,牌招察任。
傳于金宗善曰,實錄廳摠裁官以下,別單書入。
金宗善啓曰,因兵曹啓目,今八月十三日實錄陪往江華府鼎足山城史閣時,城外挾輦砲殺手二十名,前後射隊二哨,京畿軍兵渡甲串津,挾輦砲殺手二十名,前射隊二哨,後射隊一哨,江華府軍兵,前期一日,各其境上待候,次次替代,而晝停所·宿所,則前後射隊軍兵,相連扈衛,到境上落後時,依例除標信擧行之意,宣傳官持標信·兵符,下諭于京畿監司·摠戎使·江華留守處事,令政院稟旨擧行事,允下矣。以此意下諭于京畿監司·摠戎使·江華留守處,何如?傳曰,允。
金宗善啓曰,明日實錄奉詣時,兵曹節目,纔已啓下,而取考前例,辛丑年則有射隊軍切勿待令之敎,乙巳年則有京畿射隊軍置之之敎矣。今番節目,不爲措辭稟旨,直爲循例磨鍊者,事涉不察,當該兵曹堂上,推考,何如?傳曰,允。今番射隊軍,置之。
金宗善啓曰,今此實錄陪往江華府時,挾輦砲殺手,前後射隊軍·兵調發事,京畿監司·摠戎使·江華留守處,祗受次,標信及兵符樻,請出之意,敢啓。傳曰,知道。
兵曹,以李海愚爲禁軍別將。
以濟州牧使朴宗柱狀啓,靑皮封進,未滿定例,惶恐待罪事,傳于金宗善曰,卿其勿待罪事,回諭。
李文會,以兵曹言啓曰,臣於去夜,發送都巡,使之周察宮墻,則墻外巡邏行巡之際,軍號中璚宇之璚字,訓鍊都監禁衛營,呼以橘音,御營廳呼以瓊音,彼此相左,軍號事體,何等祕密,而字音各異,不相驚詰,循例行巡,事未前有,萬萬驚悚,當該行巡之將領,令各該營門,從重科罪,何如?傳曰,允。
李文會,以摠戎廳言啓曰,在前實錄寶冊陪往時,始興束伍一哨,陽川束伍一哨,分作先後射隊,擧行矣。始興則移屬華城府,自臣廳不得發關調用,陽川只有一哨,無以充數,令兵曹稟旨分付,何如?傳曰,允。
乙丑八月十二日辰時,上御誠正閣。右承旨入侍時,右承旨金宗善,假注書徐永輔,記事官徐淇修·鄭觀綏,直閣洪奭周,以次進伏訖。上曰,江華實錄奉安時,誰果進去。淇修進奏曰,小臣進去矣。上曰,堂上誰也,淇修曰,同春秋吳泰賢進去矣。上曰,何間發行?淇修曰,明日擇吉矣。命退,承史以次退出。
上在昌德宮。停常參·經筵。
尹羽烈啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在差祭,監察茶時之意,敢啓。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
尹羽烈啓曰,卽伏見行大司諫趙德潤箚子,則年月下書塡單銜,有若疏本者然,致勤下敎,臣之曚然捧入,不勝惶悚,而當該臺臣,推考,何如?傳曰,允。爾亦推考。
傳于李溏曰,禮·工換房。
傳于金會淵曰,禮房承旨馳請明陵,奉審摘奸,局內諸陵,一體奉審以來。
傳于李溏曰,左承旨·右承旨·左副承旨入侍。
李溏啓曰,假注書徐永輔身病猝重,勢難察任,今姑改差,何如?傳曰,允。
徐永輔改差,代以李墷爲假注書。
李墷在外,代以韓泰登爲假注書。
傳于金宗善曰,大臣置處政事,當日爲之。
金宗善啓曰,卽者吏曹郞廳來言,政事當日爲之事,命下,而判書黃昇源,參議鄭東觀俱以病不來,參判韓用鐸疏批未下,不得開政云。判書·參議,竝卽牌招,何如?傳曰,允。違牌,勿爲呼望。
以修撰申溆牌不進罷職傳旨,傳于金宗善曰,推考傳旨書入,更爲牌招。
以修撰申溆再牌不進罷職傳旨,傳于金宗善曰,推考傳旨書入。
李溏啓曰,江華府齎去兵符,今方入來,修正次,兵符樻請出之意,敢啓。傳曰,知道。
李溏,以都摠府言啓曰,今八月十五日孝安殿望祭兼秋夕祭親行時,侍衛寶釰,當爲備員,而副摠管申大謙·尹序東差祭,都摠管黃昇源,副摠管李普天有身病,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。差祭外,竝許遞,令該曹口傳差出。
兵曹口傳政事。以李翊模·李肇源爲都摠管,李潤謙爲副摠管,副摠管單李肇源。
金宗善,以禮曹言啓曰,卽接山陵參奉所報,則今十六日增廣監試初試,兩參奉及執事·忠義,俱爲觀光云矣。忠義假官,依前例,自臣曹別單單付以入,而參奉二人假官,令吏曹口傳差出,何如?傳曰,允。
左議政徐邁修疏曰,伏以四維者,人君所操,以爲礪世之具,而人臣之義,亦必以晩節出處,蔽其平生之品藻,蓋於此一失焉,則雖其事功名德,容有可稱,不能不爲大閑之疵累,士論之譏議,況大官,一國之具瞻也。且置人器之相稱與否,旣處其任,表率有位,而使之昌披放倒,不識羞恥,則朝廷不尊,風俗無檢,其流之弊,不但爲一人一時之去就而已。嗚呼,可不愼歟?臣之自初陳情,必遞爲期者,其素定宿計,實有所熟量於中,而非出於無端前却,厭勞就逸也。亦非出於被人簸弄,見迫求去也。年近八耋,鍾漏戒切,效蔑一毫,毁劃懼深,遲待國事之稍暇,爲臣卸擔之定限,而兩朝之恩造,不敢孤負,寸衷之戀結,未忍便訣,則行藏之間,煞費商度,要以無害於公義,而有守於私心者,爲究竟法,此所以從前引年之請,姑不遽及,目下息老之澤,首先控籲者也。至於李義弼之再疏,誠一變怪,本事至瑣細也。規切亦薄勘也,而斷斷把持,胡叫亂嚷,反詈之不足,及於詬辱,詬辱之不足,加以禍心,此果常性人之所爲乎?惜乎,西壁華貫,醫司兼綰,非不要且腴矣,而此箇得失,苟患如此,則不幾近於簞食豆羹見於色者耶?臣之前疏,略就義弼疏中勃勃不平之句,稍加解說,以釋其絞急之怒,其曰吏議官箴云云,所以答一向曲恕之疑也,其曰有人來傳云云,所以答受人私囑之斥也。噫,義弼之本末,人孰不知?臣不欲索言,以傷忠厚之風,而義弼之所自爲說,則亦何須如是太快耶?人之聰明有限,世之事務多端,某政之貽弊,某司之作奸,苟不收衆耳目,資吾聽聞,則廟堂何由遍知,親熟然後可以來傳,我國相府,未必潭潭,而道聽塗說,其將無脛而至乎?若其堂陛二字,義弼之操切,不遺餘力,而古人卽勿論,我東前輩章疏中,用之於大臣具僚等級不嚴之處,指不勝摟殆同茶飯,前輩之看讀賈誼書,曾不若義弼而然耶?雖然臣固疲軟,問其職則三事也,不念朝體,無難凌踏,彼則妄人也,臣何可與彼呶呶,有若較是非爭曲直也?況臣之求遞,越在義弼初疏之前,則中間橫逆,本無加損於臣之處義,而惟是四維之重,大關治體,臣旣質言於前席,逡巡於江郊,胥命金吾,納符出城,費了多少層節,而仍復虛縻,曠延時日,則顧何以維持名檢,砥礪廉節,以存淸朝之大防哉?臣之當食忘餐,中夜不寐者,亶爲此也,而恩言鄭重,敷示諄切,感激忘生,不免暫佩,今則聖敎之許臣體諒,爲日且久,微臣之奉承德意,於義粗伸,而廟謨積滯,鼎席不備,朝象之叢脞,國體之苟艱,決不當一向玩愒,重貽四方之駭惑,玆不得不收召精神,冒入文字。伏乞聖慈,曲推終始之眷,遄降遞改之旨,使臣得以釋負趨朝,昵覲耿光,則雖死之日,猶生之年,臣無任云云。答曰,省疏具悉卿懇。李義弼疏,復何爲泚筆較挈乎?前此已許於卿,其在禮使之義,寧復强迫,所辭議政之任,今姑許副。仍傳于金宗善曰,此批答,遣史官傳諭。
大司諫趙德潤箚曰,伏以臣竊以爲壬子南學之疏,卽凶疏之至憯者也。必欲壞亂義理,戕害搢紳,乘機而自求疏頭,依勢而顯售毒手者,究其心腸則梟獍也,論其事實則鬼蜮也。今伏見刑曹放未放回啓判下者,有巨濟府定配罪人朴夏源放釋之命,臣愕貽之極,竊不勝憂歎,而始得聞知於門鑰已下之後,未及疏籲之際,繼伏見院議啓辭批旨下者,若如師·翰,則壬子夏至庚申夏九年矣。以先朝討誅師·翰之聖心,九年之內,置而勿問,聖心可知爲敎,臣伏未知我殿下,果以夏源之疏,眞以爲一無傳襲於師·翰之凶論歟?論其心法,語其手段,則昔之師·翰,卽今之夏源也。今之夏源,卽昔之師·翰也,而特一漏網者也。至今輿情益激,公議不泯,則豈可以先朝之未卽討誅,爲夏源無罪之一段,而有若微眚薄過之遇赦蒙宥於今日者然哉?伏願殿下,更加三思,亟寢成命,使隄防嚴而公議伸焉。取進止。答曰,省箚具悉。已諭於院啓之批矣。
乙丑八月十三日未時,上御誠正閣。左承旨·右承旨·左副承旨入侍時,行左承旨李溏,右承旨金宗善,左副承旨李文會,假注書鄭元容,記事官盧·鄭觀綏,待敎朴宗薰,以次進伏訖。上曰,玉堂番今皆備員乎?宗善曰,只副校理姜世綸一人入直,而餘皆違牌云矣。上命承旨讀奏公事訖。上曰,昨日實錄奉詣時射隊軍啓目,自兵曹不考前例而修入乎?文會曰,前例則果已詳考,而或因特敎除之,故啓目中不敢援例稟定云矣。上曰,此後如此之時,啓目亦依前入之而微稟,待發落擧行,可也。上曰,再明日孝安殿望祭大祝誰也?文會曰,待敎矣。上曰,公事判付則出去書之,可也。上命書傳敎曰,召對爲之。仍敎曰,注書出去,書入座目,而參贊官則以右承旨書之,可也。賤臣承命出來,書入座目,不卽隨入。上曰,座目入啓之後,注書何不隨入乎?上番出去,與之偕入,可也。承命出來。賤臣持綱目第三十三卷及參贊官所讀綱目第三十三卷,閣臣所讀綱目第三十三卷。持綱目第三十三卷及下番所讀綱目第三十三卷。侍讀官姜世綸,持綱目第三十三卷,趨入進伏訖。上命開卷讀之。世綸讀自宋元嘉二十,止以爲營戶。上曰,參贊官讀之。宗善讀自二月魏主,止翳行竊步也。上曰,閣臣讀之。宗薰讀自彼前使裵方明,止時稱江徐。上曰,注書讀之。賤臣讀自六月魏,止性巧佞。上曰,上番讀之。讀自浩嘗注易,止亦無噍類矣。上曰,下番讀之。觀綏讀自浩竟刊石,止寵眷亞於浩。上曰,文義陳之。世綸曰,此言魏主殺其司徒崔浩,浩薄有才略,雖稱智謀之士,而有才無德,自取禍敗,則固無足論,而以畢竟死罪言之,以史事殺之,此魏主刑政之所以乖當者也。夫浩自崔宏,爲魏世臣,而且浩之於魏主,眷遇隆重,委毗寵任,非他臣之所可及矣。及其因讒起怒,則一朝而誅其身夷其族,雖追悔而終亦無益,此莫非魏主之不能制一時之怒,而害至於殺其智謀之士矣。大抵人之七情中,惟怒最爲難制,而爲人主者,挾其雷霆之威,萬勻之重,不忍一時之怒,誅戮摧折,惟意所欲,則一時刑政之失當無論,將至於國不爲國,而百弊俱生矣。是故古之明君哲辟,於政令施措之際,或當忿怒之處,則先思克己治怒之方,明察乎義理是非之分,洞觀乎物我公私之辨,克制方生之怒,不至忿發之害。故聽事施令之間,雍容得中,而此亦爲發而中節,致中和之一節矣。伏願於此等處體念焉。上曰,參贊官陳之。宗善曰,別無可陳之文義矣。上曰,閣臣陳之。宗薰曰,此云憲銳氣愈奮,戰士無不一當百,夫陳憲,懸城孤守,大敵薄圍,其勢不可支,而終能抵當,不被屠戮者,賴有此士氣也。夫氣生於義,憲能以忠義激揚,使滿城士卒,曉然知親上死長之義,故有此百倍之氣,衆寡强弱,元無足計矣。是故養氣之法,亦惟義勝而已。孟子曰,其爲氣也,配義與道,無是,餒也。又曰是集義所生者,夫出於人心之裁制,合於天理之當然,是謂之義集者,言其積之多也。人之行事,每每合義,自反常直,無一毫愧怍,則浩然之氣,自然而生,以至充塞天地之間。所謂千萬人必往,不但一當百而已,此非偶行一義,而自矜於人也。理本在我,養而無害,則理氣一原,自然如此。若或有一事不合於理義,則不待人知,自己心中,便有不慊底意,只此不慊,卽所謂餒也。故今日行此義,明日行此義,以至一動一靜,不離於義,則氣自得其養矣。推此以言,於國家之元氣,則亦猶是焉。政令施措,純然一出於義,無一事害理,則人心自然厭服,精神氣脈,翕然聚會,紀綱自振,敎化自行,國之元氣,充溢盛大,或有一事害理,則便不合於人心,不知之中,元氣亦隨以餒,其理甚明,其機甚密。伏願殿下,自一己而推之於國,自一國而驗之於己,以爲集義養氣之工焉。上曰,徐湛之·江湛,何如人也?世綸曰,江湛果差可人,而徐湛之則果不及江湛矣。上曰,李孝伯之爲人,何如崔浩也?世綸曰,兩人之優劣長短,不能詳知,而以智謀言之,則孝伯似不及崔浩矣。雖以此章觀之,魏主於崔司徒則曰可惜,於李孝伯則曰可哀,此亦微有可見者矣。宗薰曰,以術數言,則孝伯固不如崔浩,而以智略言,則未必多遜於浩,此下亦多計劃之可觀者矣。上曰,懸瓠之戰,此時則姑無得失之辨,而此後則果爲魏有耶?宗薰曰,此時則宋人終保懸瓠,而懸瓠在於汝南,汝南之地,竟爲北朝所有。蓋此時宋人伐魏,則魏卽歛避於河北,魏人伐宋,則宋卽歛避於江南,故魏之滑臺·虎牢,亦屢爲宋有,懸瓠之於宋亦然,得失無常矣。上曰,江·徐二人事蹟,以下文見之,則湛之別無可稱者矣。世綸曰,江·徐二人,皆見殺於劭,而以列傳見之,江湛以孝聞,徐湛之參范曄謀,湛之之不及於湛遠矣。上曰,太子劭竟爲見殺耶?世綸曰,然矣。上曰,武陵王駿,後爲宋孝武帝耶?世綸曰,然矣。上曰,宋以軍興,減百官俸,此事,何如?世綸曰,是時宋每興無名之師,竟以經用之見竭,遽減內外之官俸,此非忠信重祿之義矣。上命掩卷。世綸曰,本館下番闕直,事甚未安,修撰申溆,旣有推考傳旨書入之命,卽爲牌招入直,何如?上曰,依爲之。出擧條仍敎曰,玉堂緣何違牌,而何不推移入直乎?世綸曰,玉堂中多有差祭者,而新除授副校理任百禧,救護由限,姑未過矣。上命玉堂先退,世綸退出。宗善曰,召對座目入啓之後,不卽隨入,有違格例,當該注書及入侍玉堂,竝推考,何如?上曰,依爲之。出擧條上命書傳敎曰,承旨房仍,左承旨爲兵房,右承旨爲禮房,左副承旨爲工房,右副承旨爲戶房。仍命退,承史以次退出。
上在昌德宮。停常參·經筵。
金宗善啓曰,玉堂備員間,視事頉稟之意,敢啓。傳曰,知道。
尹羽烈啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在差祭,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,行大司諫趙德潤,旣入闕中,不爲肅謝,直爲出去,事甚未安,推考,何如?傳曰,允。
傳于金宗善曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
傳于李溏曰,左承旨·右承旨入侍。
傳于李溏曰,留院公事入之。
金宗善啓曰,開政命下,已至經宿。特敎申飭,何等截嚴,行吏曹判書黃昇源,謂有情勢,陳疏到院,而原疏以齋日退却,參議鄭東觀,奉牌闕外,終不入來,事體所在,萬萬未安,竝推考,何如?傳曰,允。原疏捧入,參議更爲嚴飭入來。
徐美修,以吏批言啓曰,左議政徐邁修許副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
李溏,以兵批言啓曰,左議政徐邁修,許副送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞,下批之意,敢啓。傳曰,知道。
徐美修,以吏批言啓曰,卽接通禮院牒報,則以爲明日孝安殿望祭親行敎是時,左右通禮,不可不備員,而左通禮李基慶差祭,不得進參,卽爲變通,以爲及時擧行之地云。左通禮李基慶,今姑改差,其代備擬以入之意,敢啓。傳曰,知道。
有政。吏批,行判書黃昇源疏批未下,參判韓用鐸疏批未下,參議鄭東觀進,行都承旨徐美修進。啓曰,判書陳疏入啓,參判疏批未下,小臣獨政未安,何以爲之?敢稟。傳曰,只出緊任。
傳于徐美修曰,見窠皆令差出。以李敬參爲修撰,洪明浩爲知敦寧,趙鎭寬爲判義禁,尹時東爲工曹佐郞,趙秀民爲左通禮,金孝秀爲奉常正,權最仁爲義禁府都事,趙鎭翊爲司僕主簿。
兵批,行判書金思穆進,參判崔獻重病,參議李羲甲未肅拜,參知朴宗正入直進,行左承旨李溏進。判府事徐邁修單付,以鄭宅昌爲羽林將,曺允德爲五衛將,鄭宅履·趙宗國爲慶熙將,金星翼爲訓鍊主簿,金敬彦·李晉會爲武兼,李實爲守門將,護軍李肇源單付。
金宗善,以弘文館言啓曰,本館下番闕直,事甚未安,副校理任百禧,由限已過,與校理申緯,竝卽牌招,以爲推移姑降入直之地,何如?傳曰,允。
以校理申緯,副校理任百禧牌不進罷職傳旨,傳于金宗善曰,推考傳旨書入,更爲牌招。
以校理申緯,再牌不進罷職傳旨,傳于金宗善曰,推考傳旨書入。
李溏啓曰,明日孝安殿親祭時,入直禁軍·挾輦軍·槍劍軍除出,標信請出之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李溏,以訓鍊都監言啓曰,去夜宮墻外行巡時,軍號字音相左之當該將領,令各該營門,從重科罪事,自兵曹草記,允下矣。本局字內南營哨官李漢翼,廣智營哨官李潤俊及誤爲頒布之北營入直別將金益彬,竝汰去,而臣亦有常時不能檢飭之失,惶恐待罪之意,敢啓。傳曰,知道。卿則勿待罪。
李溏,以禁衛營言啓曰,去夜宮墻外行巡時,軍號字音相左之將領,令各該營門,從重科罪事,自兵曹草記,允下矣。當該行巡哨官盧尙根及誤爲頒布之本營入直千摠李宗爀,竝汰去,而臣亦有常時不能檢飭之失,惶恐待罪之意,敢啓。傳曰,知道。卿則勿待罪。
李溏,以御營廳言啓曰,去夜宮墻外各營巡邏之軍號,字音各異,而不相警詰,循例行巡,當該行巡將領,令各該營門,從重科罪事,自兵曹草記,允下矣。本廳字內行巡將,東營哨官金致常,集春營哨官金思運,字音渠雖不誤,他巡誤號,不詰不告者,揆以法意,其罪均矣。竝汰去懲後之意,敢啓。傳曰,知道。
尹羽烈,以義禁府言啓曰,明川府定配罪人崔國楨,謹依筵敎,發遣府書吏羅將,今日初二日,押付東萊府之意,敢啓。傳曰,知道。
乙丑八月十四日未時,上御誠正閣。左承旨·右承旨入侍時,行左承旨李溏,右承旨金宗善,假注書鄭元容·韓泰登,記事官盧·鄭觀綏,以次進伏訖。上曰,閣臣何不入來耶?宗善曰,入侍命下之後,使之卽爲呼望,而未及入來矣。待敎朴宗薰追入進伏。上命溏·宗善讀奏公事訖。上敎宗薰曰,大學類義印役,今至幾卷耶?宗薰曰,印出已至七卷,而明日卽秋夕日也,在前如此之時,或有停役之例,今亦依此爲之乎?上可之。仍敎曰,畢役當在何間耶?宗薰曰,今月內似可訖役矣。上曰,露布文入於抄啓文臣科作中耶?宗薰曰,抄啓科作,盡謄於臨軒功令,而此亦似入於其中矣。上曰,內閣所存臨軒功令,爲幾卷耶?待敎與注書出去,問于閣吏,隨所存持入,可也。宗薰·元容承命出去,宗薰問于閣吏,旋入進伏。元容持臨軒功令七卷,還入進伏曰,所存者只是七卷,而其餘則曾皆內入云矣。上曰,抄啓科作,盡入於臨軒功令,而文體則俱是何體耶?宗薰曰,詩·賦·表·策,而其中亦或有講義矣。上曰,注書出去,玉堂牌去來催促,而誰某入來與否,知入,可也。賤臣承命出來,還入進伏曰,牌去來催促,而牌去來姑未入來,故誰某承牌與否,未能知入矣。上曰,今年春到記·人日製·三日製·七夕製·秋到記,俱未設行,而若於秋後設行,則春到記·人日製·三日製,自在勿論耶?宗善曰,前例雖未及知,而今番則國恤因山前,凡係科擧,禮曹單子以勿論啓下,春到記·人日製·三日製,自當在勿論中矣。上曰,文武臣殿講·文臣製述·吏文製述·儒生日次等科,亦未爲之,而此則例於何時設行耶?宗善曰,殿講則例於春秋孟朔取稟,製述則春秋仲朔取稟,日次儒生則間一朔取稟矣。上曰,明日出宮門路,以協陽門爲之。出榻敎又敎曰,公事判付,出去書之,可也。仍命退,承史·閣臣以次退出。
上在昌德宮。停常參·經筵。
孝安殿望祭親行還內後,內閣·政院·玉堂·藥房口傳問安。答曰,知道。
藥房提調韓用龜,副提調徐美修啓曰,親薦節享,聖慕克伸,侵曉還內,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
李溏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而無大臣行公,不得來會云矣,敢啓。傳曰,知道。
金宗善啓曰,右參贊李翊模旣入闕中,兼帶都摠管,不爲肅謝,直爲出去,事甚未安,推考,何如?傳曰,允。
金宗善啓曰,卽者吏曹郞廳來言,明日增廣監試初試試官望,今當擬入,而判書黃昇源,參判韓用鐸疏批未下,參議鄭東觀病不來,無以擧行云。參議鄭東觀,卽爲牌招,何如?傳曰,允。違牌,勿爲呼望。
金宗善,以吏批言啓曰,今此增廣別試監試初試試官中,時無職名人員,令該曹口傳付軍職,何如?傳曰,允。
兵曹口傳政事,副護軍元在明,副司果韓兢履,以上竝單付。
以監試初試一所試官申絢·徐能輔·尹尙圭,二所試官尹致性·申緯·韓兢履牌不進罷職傳旨,傳于金宗善曰,推考傳旨書入。
行大司諫趙德潤啓曰,臣之空疎湔劣,百不猶人,卽擧世之所其知,則本不近似於淸朝耳目之任,而況忝爲一院之長乎?覆餗是懼,如集于木,乃於短箚之仰籲,未免單銜之誤書,致勤下敎,承宣請推,滿心惶恧,無地自容。臣之全昧格例,隨事生疎,於是益著,而第以臣不審之失,至有該房推考之命,自顧慙愧,有靦對人。依例書入文字,猶尙僨誤如此,何能長諫臺而論可否乎?縱不自羞,人將謂何?其在廉防,不可冒據也明矣。臺端一步,便成鐵限,而只緣享事莫重,未及卽地自引,張皇出肅,今始來避,撫躬循省,所失尤大。請命遞斥臣職。答曰,勿辭,亦勿退待。
李溏啓曰,行大司諫趙德潤,避嫌承批之後,不出姑停望,直爲出去,事甚未安,推考,何如?傳曰,允。
李溏啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
以司諫李東冕,正言朴孝成牌不進罷職傳旨,傳于李溏曰,推考傳旨書入。
金宗善,以弘文館言啓曰,本館下番,姑降入直,事甚未安。修撰申溆,旣有推考傳旨書入之命,與新除授修撰李敬參,竝卽牌招,以爲推移入直之地,何如?傳曰,允。
以修撰申溆·李敬參牌不進罷職傳旨,傳于金宗善曰,推考傳旨捧入,更爲牌招。
金宗善,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李溏,以訓鍊都監言啓曰,本局局別將李尙謙,身病猝重,勢難察任,改差,何如?傳曰,允。
李溏,以御營廳言啓曰,本廳騎士將權琇,身病甚重,勢難察任,改差,何如?傳曰,允。
右議政李敬一疏曰,伏以,臣旣陳引年之懇,兼暴乞養之私,以疏以單,仰于崇聽,凡幾遭矣。只緣不肖賤臣,忱誠淺薄,言辭拙澁,尙未格聽卑之天,以七耋垂死之年,鍾嗚漏盡,進不知退,以公則壞四維之大防,以私則喪一身之廉隅,惶恧悶隘,殆忘寢食。向伏承批旨,有曰旣以來將體諒爲言,則便是宿諾。臣於是,莊誦恩言,感激銘鏤,縮伏顒俟者,亦爲一旬,而尙未蒙鞶帶之褫,適當首相引入之時,臣亦虛縻重任,使廟務積滯,朝體不成,臣又添一罪戾,惶霣踧踖,靡所容措。臣於此際,伏見前左相許副之批,臣與前左相,俱以望八之年,同膺枚卜之命,伴食中書,已周一朞,而前左相今已先蒙恩遞矣。古人有不同其進,而同其退者,臣則旣同其進矣。必辭之義,至切之懇,又有甚於僚相者,則尤何可不同其退乎?玆敢申控肝血之懇,更瀆仁覆之下。伏乞聖慈,天地父母,先命鐫改臣議政職銜,俾國體無損,私分獲安,千萬幸甚。臣無任云云。答曰,省疏具悉卿懇。宿諾云云,不待卿言,予亦豈不相念?顧今左相新遞,廟務委積,卿又如是求去,則其可成說乎?予旣許卿以早晩體諒,則卿但當深信,而未可爲予少遲乎?卿其諒之,卿其諒之,勿辭視事。仍傳于李文會曰,此批答,遣史官傳諭于右議政。
吏曹參議鄭東觀疏曰,伏以,大比在明,試望擬入,方有成命,而庚牌嚴臨,且令違望之勿呼。臣以昨日行政之人,揆以義分,固不敢復事逡巡,而第有所萬萬難安者。昔在先朝癸卯,以銓堂之未備員,而擬入試望,有違於英廟癸巳定式,至有問啓之擧,仍令詳考前例後,雖以在外人不必變通爲敎。然伊後三銓一人之獨爲擬入,元無已例,蓋以試望體重,有與尋常政注不同故也。臣豈敢破壞格例,獨自冒當,而乃欲以怵畏二字,爲藉口之資乎?反復思惟,承膺無路,惶懍悶隘,尤增死罪,玆敢略控事實,仰瀆崇聽。伏乞聖明,俯垂照察,亟降處分,以重試事,以存舊規,千萬幸甚。臣無任云云。省疏具悉。試望銓堂之備員,蓋謂無故而不備員也。況有特敎則無拘,亦時措之義也。爾其勿辭,試望卽爲擬入。
修撰申溆疏曰,伏以,臣於見職,從前冒沒行公者,亦旣屢矣。今於特除之下,何敢爲逡巡卸免之計,而第臣自客夏,重經泄痢,間又失血,眞元全脫。質本虛脆,病又沈淹,旣敗之氣,蘇完未易,時或振作,眩暈欲仆,見者莫不爲之驚危,而昨差享役,無路言病,强力駭奔於將事之列,退歸私次,一倍添劇。以此病勢,持被供職,實無其望,庚牌屢降,鎭日違傲,惶霣之極,如添一病,玆敢略陳實狀,仰瀆崇嚴。伏乞聖慈,俯垂矜諒,亟遞臣所帶職名,俾得安意調治,千萬幸甚。臣方乞遞之不暇,而事在目下,竊有愚見,玆又附陳焉。噫,科場法意,何等嚴重,而近來人心不古,許多痼弊,有難遽議通變,而其中所謂隨從之不可不嚴禁,夫擧子之稍優器具者,必募有氣力之人,使之先接,一人所率,少不下四五名,多者至於六七八,一場入門,若至萬千,則隨從之數必倍之,所以紛挐雜遝之弊,皆由此輩。欲祛此弊,宜先從此輩始,而若夫禁條,亦有其規,入門之時,例自禁亂所,辨其眞假,搜而出之,而搜出之際,或拘於顔私,置而不問。又或誤着眞箇士子,輕施枷罰,年前不無此患。其時見困者,至今自劃,或有見此而却步者,是豈朝家待士之本意哉?此專在於有司之臣察飭之如何。慶科隔宵,區區之慮,先及於此,伏願申飭試所,俾無如前雜亂之弊焉。臣無任云云。省疏具悉。所陳好矣。爾其勿辭察職。
孝安殿望祭兼秋夕祭親行敎是時,亞獻官靑城尉沈能建,終獻官光恩副尉金箕性,贊禮兼禮曹判書韓用龜,典祀官奉常判官李允謙,宮闈令尙膳方得賢,執禮直閣洪奭周,執尊兵曹正郞尹尙圭,大祝待敎朴宗薰,祝史副司果金啓溫,齋郞副校理姜世綸,盥洗位兵曹正郞趙直永,禮曹正郞李敦賢,爵洗位宗簿主簿權傛,典籍金龍範,亞終獻盥洗位典籍孔胤恒,贊者引儀安聖謩·鄭在愼,謁者引儀成海默·趙元溥,贊引兼引儀李鍵,假引儀沈憲永,祭監監察孫錫祉·洪邁源。
乙丑八月十五日子時,上詣孝安殿。望祭兼行秋夕祭親行入侍時,行都承旨徐美修,行左承旨李溏,右承旨金宗善,左副承旨李文會,右副承旨金會淵,同副承旨尹羽烈,假注書鄭元容·韓泰登,記事官盧·鄭觀綏,直閣洪奭周,待敎朴宗薰,以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調韓用龜,副提調徐美修進前曰,侵夜勞動,聖體,若何?上曰,一樣矣。仍出協陽門,由銅龍門·景化門,至崇化門外,通禮啓請降輿,上降輿,步入齋殿,諸臣侍立。少頃,時至,通禮啓請行禮。上改具衰服,出幄次,贊禮導上入詣版位,引儀唱俯伏哭,上俯伏哭,在位者皆俯伏哭。引儀唱止哭興四拜興平身,上止哭,行四拜禮,在位者皆止哭。贊禮導上詣盥洗位,上盥洗,贊禮導上詣尊所,美修酌酒,溏受酒,贊禮導上入詣靈座前,贊禮啓請跪,上跪,贊禮啓三上香,美修奉香,宗善奉爐,上三上香,贊禮啓執酌獻酌,美修奉酌以進,上執酌授會淵,會淵奉奠于神位前,大祝宗薰讀祝訖,贊禮導上還降復位。亞獻官靑城尉沈能建,終獻官光恩副尉金箕性,行亞終獻禮如儀訖。引儀唱俯伏哭,上俯伏哭,在位者皆俯伏哭。引儀唱止哭興四拜興平身,上止哭,行四拜禮,在位者止哭。贊禮導上詣望燎位,望燎訖,贊禮啓禮畢,導上還齋殿。敎曰,問安勿爲之。諸臣侍立,少頃,通禮啓外辦,上改具布裹翼善冠·布袍·布裹烏犀帶·白皮靴,步出崇化門外,通禮跪啓請乘輿,上乘輿。敎于美修曰,冬至使行時,醫官望單子,預爲修入耶?美修曰,然矣。惠慶宮進服供上苦蔘煎水,自今日停止。出榻敎仍由景化門·銅龍門·協陽門,入宣化門還內,諸臣以次退出。
上在昌德宮。停常參·經筵。
金宗善啓曰,明日再明日,崇陵忌辰祭齋戒正日相値,視事頉稟之意,敢啓。傳曰,知道。
李溏啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,同副承旨尹羽烈,今日不爲仕進,卽爲牌招,何如?傳曰,許遞。
金宗善,以弘文館言啓曰,本館上番闕直,事甚未安,副應敎宋冕載,校理姜浚欽·申緯,副校理姜世綸,竝卽牌招,以爲推移入直之地,何如?傳曰,允。
以副應敎宋冕載,校理姜浚欽·申緯,副校理姜世綸牌不進罷職傳旨,傳于金宗善曰,推考傳旨書入,更卽牌招。
金宗善,以吏曹言啓曰,贈謚文元公宋明欽延謚,今八月二十七日,定行於公忠道懷德地云矣,敢啓。傳曰,知道。
金宗善,以今此大殿痘候平復慶科增廣別試監試初試二所試官意啓曰,慶科京鄕多士,比前倍數,場屋挾窄,無以容接,在前如此之時,或有明倫堂通入之例,故今番亦依此擧行之意,敢啓。傳曰,知道。
李溏,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
李溏,以摠戎廳言啓曰,北漢訓鍊都監字內城堞頹圮處及御營廳字內城堞頹圮處,自各該營今月十入日擇日始役之意,敢啓。傳曰,知道。
上在昌德宮。停常參·經筵。
李溏啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
李溏啓曰,來二十一日朝參日次,而國忌齋戒相値,頉稟之意,敢啓。傳曰,知道。
金會淵啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
以副應敎宋冕載,校理姜浚欽·申緯,副校理姜世綸再牌不進罷職傳旨,傳于金會淵曰,推考傳旨書入。
金會淵,以弘文館言啓曰,本館上番闕直,事甚未安,修撰申溆疏批已下,與副修撰尹魯東,竝卽牌招,以爲推移姑陞入直之地,何如?傳曰,允。
以修撰申溆,副修撰尹魯東牌不進罷職傳旨,傳于金會淵曰,推考傳旨書入。
以慶尙監司金羲淳狀啓,進上山藥,節序差早,限內不得對進,惶恐待罪事,傳于金會淵曰,卿其勿待罪事,回諭。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金會淵,以成均館大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李寅采,監試初試二所縫官進去,直講趙民和,一所縫官進去,典籍金處巖,呈旬有日,身病危劇,勢難入直云。以他郞官,姑爲代直,何如?傳曰,允。
上在昌德宮。停常參·經筵。
自酉時至人定,灑雨下雨,測雨器水深三分。夜自四更五更,至十九日開東,灑雨下雨,測雨器水深一寸八分。
金會淵啓曰,玉堂備員間,視事頉稟之意,敢啓。傳曰,知道。
李溏啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
金會淵啓曰,卽者修撰李敬參,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,惟考警責,何如?傳曰,允。
傳于李溏曰,留院公事入之。
傳于金會淵曰,當該承旨推考。
金會淵,以實錄廳摠裁官意啓曰,依下敎,摠裁官以下,堂上郞廳·員役·工匠等,別單書入之意,敢啓。傳曰,知道。
傳于金會淵曰,政官牌招開政。
備忘記,加資及陞敍人員,皆令今日政,見窠調用。
備忘記,實錄廳別工作繕工奉事洪大衡,陞敍調用。
備忘記,實錄廳監印監官以下,竝依辛丑年例施賞,唱準,令該曹木布分等施賞,員役·工匠,亦參考定式,分等施賞後草記。
備忘記,正宗大王實錄摠裁官左議政徐邁修鞍具馬一匹面給。領府事李秉模,左議政徐龍輔,各兒馬一匹賜給。判府事李時秀,仕無,都廳堂上水原留守李晩秀,兵曹判書金祖淳,各熟馬一匹賜給。都廳郞廳副司果吳淵常,副校理鄭來百,副司果宋冕載·宋知濂,竝加資。副司果元在明,副修撰閔耆顯,各熟馬一匹賜給。直講申絢,副司果金邁淳,司成金啓濂,各半熟馬一匹賜給。副修撰趙萬元,副司果申龜朝·尹命烈,掌令朴宗京,副司果金啓溫·朴宗慶·洪奭周,副修撰張錫胤,各兒馬一匹賜給。副司果李勉昇,副修撰金會淵,待敎李存秀日淺,竝勿論,各房堂上禮曹參判金羲淳,行護軍吳載紹,行大護軍黃昇源·趙鎭寬,各熟馬一匹賜給。判尹趙尙鎭,行護軍李翊模·李魯春,右尹申獻朝,禮曹判書金觀柱,戶曹判書李書九,行都承旨金達淳,刑曹判書曺允大,刑曹參判徐美修,工曹判書李敬一,各半熟馬一匹賜給。行護軍金啓洛·李肇源,行左承旨韓用鐸·李始源,各兒馬一匹賜給。行大護軍李集斗,水原留守李晩秀,行副提學南公轍,兵曹判書金祖淳日淺,行上護軍金載瓚,左參贊韓用龜,工曹判書李義弼,開城留守金文淳,廣州留守徐邁修,仕無,竝勿論,校正堂上行護軍徐榮輔,行大護軍黃昇源·趙鎭寬,行副護軍沈象奎,戶曹參議朴宗慶,各熟馬一匹賜給。刑曹參議徐有榘,禮曹參判金勉柱,行副提學南公轍,春川府使金近淳,各半熟馬一匹賜給。校讐堂上行左承旨韓用鐸,刑曹參判徐美修,各半熟馬一匹賜給。各房郞廳副司果金啓溫·尹愭,兵曹佐郞林景鎭,持平徐長輔,副司果趙台榮·宋應圭,前監察李惟命,副司果宋冕載,吏曹正郞姜世揆,前牧使李元八,各半熟馬一匹賜給。前佐郞李基慶,副司果姜浚欽,前典籍李勉求,副司果宋知濂·元在明,前佐郞金相休,副修撰張錫亂,副司果李重蓮,副司直閔師宣,副司果李渭達,前持平黃基天,副司果李德鉉,副修撰金會淵,副司果尹致鼎,應敎金銑,副司果尹命烈·尹濟弘,吏曹佐郞南度中,副校理鄭來百,吏曹正郞崔之聖,前佐郞洪羲膺,副司果洪秀晩,持平朴宗正,校理安廷善,右通禮李顯道,正言權晙,獻納姜世綸,副修撰尹行直,副司果李東煥·申龜朝,直講李東冕,副司果尹魯東,兵曹正郞洪受浩,副司果李永老·李勉昇·任厚常,持平柳遠鳴,掌令鄭澣,獻納尹尙圭,軍資正南惠寬,副校理鄭晩錫,前佐郞申緯,副司果姜彙鈺·李敬參·金邁淳·金碩鉉,兵曹正郞李好敏,副司果李在璣·韓興裕,掌令朴宗京,副司果洪奭周,副校理申溆,右通禮崔時淳,奉常判官金熙華,副司果李寅采·呂東植,副修撰趙萬元·閔耆顯,副校理洪羲運,副司果李垿·朴宗慶·鄭魯榮,各兒馬一匹賜給。待敎李存秀,副修撰金熙周·吳翰源,副司果鄭東榦·吳淵常·尹久東,持平金,日淺,副司果金啓河,副司直尹益烈,副司果李象謙,正言金在昌,執義尹羽烈,仕無,竝勿論,粉板郞廳副司果李愚在·朴宗琦·徐有望,前持平黃基天,竝陞敍。副司果李德鉉·洪羲俊·韓兢履·洪儀泳,兵曹正郞趙良鎭,副司果朴英載·徐鼎輔·李潮·尹濟弘,各兒馬一匹賜給。
侍于金會淵曰,見窠皆令差出。
李溏,以兵曹言啓曰,本曹佐郞趙璜鎭,身病猝重,屢度呈狀乞遞,宿衛重地,不可久曠,今姑改差,何如?傳曰,允。
有政。吏批,行判書黃昇源,參判韓用鐸疏批未下,參議鄭東觀進,右副承旨金會淵進。啓曰,判書黃昇源,參判韓用鐸竝疏批未下,小臣獨政未安,何以爲之?敢稟。傳曰,只出緊任。以吳淵常爲刑曹參議,韓晩裕爲知經筵,朴宗臣爲兵曹佐郞,鄭魯榮爲司僕正,黃基天爲宗簿正,徐有聲爲監察,洪大衡爲掌苑別提,司僕正吳淵常,宗簿正鄭來百,副應敎宋冕載,副司果宋知濂,已上今加通政,實錄都廳郞廳加資事,承傳。
兵批,行判書金思穆病,參判崔獻重病,參議李羲甲未肅拜,參知朴宗正入直進,行左承旨李溏進。同知單趙宗國,僉知二單鄭宅昌·曺允德,副護軍單尹羽烈·吳淵常·鄭來百·宋冕載·宋知濂。
傳于金會淵曰,今此實錄廳堂郞賞典中,一人雖兼數事,無得疊授。
以咸鏡監司閔台爀啓本,罪人崔弘麟明川府到配事,傳于李溏曰,放送事,分付。
以咸鏡監司閔台爀啓本,罪人徐潤喆三水府到配事,傳千李溏曰,放送事,分付。
以平安監司李勉兢啓本,罪人黃運千咸從府到配事,傳于李溏曰,放送事,分付。
以平安監司李書九啓本,罪人南信大三和府到配事,傳于李溏曰,放送事,分付。
以全羅監司沈象奎啓本,罪人崔興燁康津縣到配事,傳于李溏曰,放送事,分付。
以慶尙監司金羲淳啓本,罪人羅允得密陽府到配事,傳于李溏曰,放送事,分付。
以修撰申溆,副修撰尹魯東牌不進罷職傳旨,傳于金會淵曰,推考傳旨書入。
金會淵,以弘文館言啓曰,本館下番闕直,事甚未安。修撰申溆,副修撰尹魯東,旣有推考傳旨書入之命,竝卽牌招,以爲推移入直之地,何如?傳曰,允。
上在昌德宮。停常參·經筵。
自開東至未時,灑雨下雨,測雨器水深二分。夜四更五更,灑雨下雨,測雨器水深五分。
李溏啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,右承旨金宗善今日不爲仕進,卽爲牌招,何如?傳曰,允。
李溏啓曰,左副承旨李文會今日不爲仕進,卽爲牌招,何如?傳曰,允。
傳于金宗善曰,今日晝茶禮當親行,該房知悉。
以左副承旨李文會牌不進罷職傳旨,傳于李溏曰,推考傳旨書入,更爲牌招。
傳于李溏曰,左承旨·右承旨入侍。
承旨前望單子入之,朴宗來落點。
以慶尙監司金羲淳啓本,罪人白海龍軍威縣到配事,傳于李溏曰,放送事,分付。
以慶尙監司金羲淳啓本,罪人婢再禮聞慶縣到配事,傳于李溏曰,放送事,分付。
以全羅監司沈象奎啓本,罪人馬思隆康津縣到配事,傳于李溏曰,放送事,分付。
以全羅監司沈象奎啓本,罪人韓命天靈巖郡到配事,傳于李溏曰,放送事,分付。
金宗善,以弘文館言啓曰,本館下番闕直,事甚未安。修撰申溆,副修撰尹魯東,旣有推考傳旨書入之命,竝卽牌招,以爲推移入直之地,何如?傳曰,允。
金宗善,以禮曹言啓曰,卽接黃州幼學李道漸所志,則以爲族姪德時嫡妾俱無子,以其同姓八寸弟德仁第二子宗麟,欲爲繼後,兩家相議完定,而未及禮斜之前,兩邊父母俱爲作故,拘於常規,不得循例禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事允下,而門長李道漸所訴旣如此,依大臣筵奏定式,李德仁第二子宗麟,立爲李德時之後,何如?傳曰,允。
金會淵,以戶曹言啓曰,實錄廳員役·工匠等,參考定式,分等施賞後草記事,命下矣。謹依實錄廳啓下別單,一等員役四十七人,各木二疋·布一疋,二等員役·工匠一百二十五名,各木一疋·布一疋,三等員役·工匠十五名,各木一疋,以上木四同三十四疋,布三同二十二疋,參考定式,分等磨鍊題給之意,敢啓。傳曰,知道。
李溏,以兵曹言啓曰,卽接西所衛將金光屹牒報,則泰秋門東墻內大松一株,今日因雨拔根顚仆,內宮墻三間許頹圮云。爲先令紫門監,以杻把子及長木,堅實圍排,把守軍,金虎門入直砲殺手十五名除出,限修築間,嚴加守直之意分付,而拔根松則亦令該所,依例斫去之意,敢啓。傳曰,知道。
李溏,以訓鍊都監言啓曰,因兵曹草記,泰秋門東邊內宮墻三間許頹圮處,金虎門軍十五名除出,將校一人率領,限修築間,嚴加守直之意,敢啓。傳曰,知道。
乙丑八日十九日午時,上詣孝安殿。晝茶禮親行入侍時,行左承旨李溏,右承旨金宗善,右副承旨金會淵,假注書鄭元容·韓泰登,記事官盧·鄭觀綏,直閣洪奭周,待敎朴宗薰,以次侍立。時至,通禮啓請行禮,上具衰服,出齋殿幄次,入詣版位。引儀唱俯伏哭,上俯伏哭,引儀唱止哭興四拜興平身,上止哭,行四拜禮訖。仍詣尊所,溏酌酒,會淵受酒,上入詣神位前,通禮啓三上香,溏奉香,宗善奉爐,上三上香,通禮啓執盞獻盞,溏奉盞以進,上執盞授宗善,宗善奉奠于神位前,上還降復位。引儀唱俯伏哭,上俯伏哭,引儀唱止哭興四拜興平身,上止哭,行四拜禮訖,通禮導上還齋殿,上出齋殿門。敎曰,當該通禮,推考。出榻敎上入齋殿,諸臣以次退出。
乙丑八月十九日未時,上御誠正閣。左承旨·右承旨入侍時,行左承旨李溏,右承旨金宗善,假注書鄭元容·韓泰登,記事官盧·鄭觀綏,以次進伏訖。上曰,院中有何公事耶?溏曰,無之矣。上曰,左副承旨承牌耶?宗善曰,聞以毒感,數日苦劇,而若有可强之勢,則當爲承牌云矣。宗善曰,明日卽藥房日次,而都提調出疆,副提調受由在外,提調則宗廟修改進去矣。在前或有如此之時,則姑爲停役,而進參於候班矣。今亦依此爲之乎?上曰,提調則依前進去於修改之役,而藥房監煎,以代房承旨爲之,可也。宗善曰,監煎則雖代房爲之,而明日乃是日次,只以代房無進參之例矣。上命書傳敎曰,在外都承旨許遞,前望單子入之,待下批牌招察任。上曰,上番何時入來耶?觀綏曰,似於念間入來,而史庫曝曬,可費三日,其間間或値雨,恐未得如期曝曬,故未能的知其何日入來矣。溏曰,昨日賞典傳敎中,各房堂上水原留守李晩秀,兵曹判書金祖淳,似入於日淺秩,而落漏未入矣。上曰,傳敎中添書出頒,而傳旨亦爲付標以入,可也。溏曰,昨日各道放未放判下中,有同罪未蒙放者四人矣。上曰,正書朝報中,俱以放送書出,可也。上曰,院中或有公事,注書出去持入,可也。賤臣承命出來,持入進伏。上命宗善讀奏訖。上曰,新資人可入於承旨前望耶?宗善曰,新資中吳淵常·宋冕載·鄭來百,則可入於前望,而宋知濂旣已曾經兩司亞長,則亦似可入矣。上命書傳敎曰,承旨有闕之代,政官牌招開政。仍命退,承史以次退出。
上在昌德宮。停常參·經筵。
藥房副提調朴宗來啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
李溏啓曰,備邊司郞廳來言,今日賓廳日次,而大臣病引入,不得來會云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
朴宗來啓曰,右副承旨金會淵今日不爲仕進,卽爲牌招,何如?傳曰,許遞。
以吏曹參議鄭東觀牌不進罷職傳旨,傳于朴宗來曰,推考傳旨書入,更爲牌招,違牌,勿爲呼望。
傳于朴宗來曰,見窠皆令差出。
有政。吏批,行判書黃昇源,參判韓用鐸疏批未下,參議鄭東觀進,行都承旨朴宗來進。啓曰,判書黃昇源,參判韓用鐸竝疏批未下,小臣獨政未安,何以爲之?敢稟。傳曰,只出緊任。以吳淵常·鄭來百爲承旨,李始源爲工曹參判,劉㵙爲典籍,李勉沖爲繕工奉事,姜浚欽爲玄風縣監。
兵批,行判書金思穆病,參判崔獻重病,參議李羲甲未肅拜,參知朴宗正入直進,行左承旨李溏進。同知鄭宅履,護軍徐美修,副護軍李用逵,以上竝單付。
朴宗來啓曰,新除授右副承旨吳淵常,同副承旨鄭來百,卽爲牌招,何如?傳曰,允。
傳于金宗善曰,當該承旨從重推考。
朴宗來啓曰,假注書鄭元容,身病猝重,勢難察任,今姑改差,何如?傳曰,允。
金宗善啓曰,應敎·副應敎·校理一員未差,副校理任百禧試所進,修撰申溆,副修撰尹魯東傳旨未下,玉堂上下番俱空,事甚未安。校理申緯,副校理姜世綸,修撰李敬參,竝卽牌招,以爲推移入直之地,何如?傳曰,允。違牌人推考傳旨書入,一體牌招。
以校理申緯,修撰申溆·李敬參,副修撰尹魯東牌不進罷職傳旨,傳于金宗善曰,推考傳旨書入。
金宗善,以弘文館言啓曰,本館下番闕直,事甚未安。修撰申溆·李敬參,副修撰尹魯東,旣有推考傳旨書入之命,竝卽牌招,以爲推移入直之地,何如?傳曰,允。
傳于金宗善曰,二十五日次對,進定於明日。
李文會啓曰,明日次對,兩司當爲進參,除在外·試所進去外,未肅拜·呈告人員,竝待開門牌招,何如?傳曰,允。
金宗善,以奉常寺都提調意啓曰,練主造成都監,當以來十一月始役,而因兩南年事之告歉,每式年發遣敬差官,斫取栗木之定式。中間停止,已爲四式年,故本寺所儲栗木罄盡,行用亦極苟簡,辛酉年練主所用栗木,他無準備之望,伊時筵稟後,下送敬差官,斫取以來矣。今番亦當發遣敬差官,斫取以來,而各邑輪斫,則事係張大,難保無弊,一依辛酉已例。只令慶尙道河東府,全羅道求禮縣兩道封山中,量宜取來,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
李溏,以禁衛營言啓曰,謹依定式,臣準源進詣南壇,奉審摘奸,則壇上與階砌紅箭門內外,俱爲無頉,松木則漸就蒼蔚,禁樵守護等節,另加申飭之意,敢啓。傳曰,知道。
李溏,以一所巡廳言啓曰,去夜二更一點量,犯夜人御營廳騎士出身李龍得執捉,依例移送兵曹之意,敢啓。傳曰,知道。
判府事徐邁修箚曰,伏以,臣曲荷體諒之眷,快解擔負之重,調治病軀,歌詠聖澤,此生此德,圖報無地。秪緣中間棲屑,大有觸冒,本質癃衰,倍易侵凌,則床簀危喘,末由自力,樞府新銜,尙稽祗謝,不但分義之悚惶,亦切微忱之戀結。此際伏見史局賞典下者,以臣之名忝摠裁,天廐上駟,遽紆於罔功之賤,私心恧蹙,若無所措。臣於史事,最後承命,而主管纂修,自有文任,參閱校勘,竝賴諸堂,則臣特徒侈虛銜,莫效寸勞而已。重以職務鞅掌,事故牽掣,足跡罕到策府,義例未窺藩籬,宜被尸素之罪,有何酬報之績,而恩賚之及,反隆於首尾勤瘁之諸臣,此其爲累於聖朝嚬笑之節,果如何哉?歷日揣量,終難冒受,玆將短箚,略暴情實。伏乞聖明,亟收臣錫馬之典,以重寵章,以安愚分,千萬幸甚。取進止。答曰,省箚具悉卿懇。卿其勿辭,安心領受。仍傳于金宗善曰,此批答遣史官傳諭于徐判府事。
領敦寧金祖淳箚曰,伏以,日昨以先朝實錄告成,殿下推勞史局諸臣,恩典廣覃,而臣名亦與錫馬之列矣。嗚呼,臣以菲才蔑識,猥忝纂修,遂不敢不秉玆彤管,著彼靑簡。然言其懼則金匱石室,以竢百世之久也,言其慟則湖弓喬舃,遂成邃古之陳也。終事效誠,方爲至榮,罔功受賞,亦復何心?玆陳短箚,仰瀆崇嚴。伏乞亟命收還,以安賤分,不勝幸甚。取進止。答曰,省疏具悉卿懇。卿其安心領受。仍傳于李文會曰,此批答遣史官傳諭于領敦寧。
上在昌德宮。停常參·經筵。
開東,有霜氣。未時申時,灑雨下雨,測雨器水深二分。
李溏啓曰,來二十五日朝參日次,而國忌正日相値,頉稟之意,敢啓。傳曰,知道。
鄭來百啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
以司諫李東冕,正言朴孝成牌不進罷職傳旨,傳于李溏曰,推考傳旨捧入。
傳于李溏曰,備堂中,實故外懸病人,竝牌招。
以備局堂上李翊模·朴宗慶牌不進推考傳旨,傳于李溏曰,更爲牌招。
以備局堂上李翊模·朴宗慶再牌不進推考傳旨,傳于李溏曰,竝更爲牌招。
傳于李溏曰,大臣·備局堂上引見。
傳于李文會曰,左副承旨入侍。
傳于朴宗來曰,未肅拜各司堂上牌招。
以工曹參判李始源牌不進推考傳旨,傳于朴宗來曰,更爲牌招。
以兵曹參議李羲甲牌不進罷職傳旨,傳于李溏曰,推考傳旨書入,更爲牌招,違牌,勿爲呼望。
鄭元容改差,代以柳榮五爲假注書。
柳榮五陞付,代以吳洪錫爲事變假注書。
李溏啓曰,卽伏見黃海水使宋益休今春夏等褒貶啓本,則邊將無一人居下,題目中且多誤書處,事甚疎忽,殊無嚴明殿最之意,推考警責,何如?傳曰,允。
以修撰申溆·李敬參,副修撰尹魯東牌不進罷職傳旨,傳于金宗善曰,推考傳旨捧入,更爲牌招。
以修撰申溆·李敬參,副修撰尹魯東再牌不進罷職傳旨,傳于金宗善曰,推考傳旨書入。
傳于李溏曰,坐直承旨入侍。
傳于金宗善曰,明日晝茶禮當親行,該房知悉。
金宗善,以禮曹言啓曰,元陵官員報臣曹以爲,日前本陵上直守僕,得一諺書木牌於禁川橋邊,有曰前書員片奉泰,賣食案山云云,故卽爲究問於片哥處。亦爲査實於陵軍等處,則以爲京居米商洪愼恒,辛酉春,移葬其父於外案山禁養之地,其時入直之官,初不親審,只遣書員片奉泰,摘奸其形止後,不惟不禁,至許繼葬,以致其冬。又爲合葬其母,而甲子春,陵軍輩又以洪愼恒犯葬之狀,擧訴於陵官,則其時入直官,以事在前官,置而勿問矣。卽爲推捉愼恒,督令掘移,則屢日延拖,無意掘去云,故聞極驚駭,發遣郞廳,眼同陵官,詳細摘奸,則果與陵官所報,無所差爽。蓋此愼恒犯葬處,雖是案山之背,其腦後六七步以上,則正爲陵上案對之地,其所緊重,非比尋常,故癸卯以後,廣植樹木,別成節目,另加禁養。此何等莫重之處,而惟彼愼恒,斫伐禁木,廣築莎城,肆然入葬,略無顧忌,及其發覺之後,敢爲頑拒不掘之計,究厥情節,萬萬痛惋。自臣曹今方文移畿營及秋曹,使之卽刻掘移,依律處斷,書員片奉泰所犯罪狀,亦令嚴覈處之,而至若辛酉許葬之陵官,罪已難貰,甲子不問之陵官,亦當重勘,竝令該府拿問處之,何如?傳曰,允。
金宗善,以禮曹言啓曰,合慶庭試,除初試,擇日放榜事,命下矣。放榜吉日,令日官池景興推擇,則來十月十六日卯時爲吉云,以此日時擧行,何如?傳曰,允。
李溏,以備邊司言啓曰,卽見慶尙監司金羲淳狀啓,則以爲,本道綿農失稔,應納身布,難以措辦,而今春因惠廳關,大同木特許代捧。且軍布之狀聞變通,亦有已例,金山等五邑,各軍門·各衙門身布,許以純木,慶州等三十五邑,許以代錢,安東等二十三邑,依例參半,而至於訓局保布,事體自別,樂工布數旣不多,竝依本色收捧事,請令廟堂稟旨,分付矣。本道綿農失稔,民情之可悶,誠如狀辭,軍布之許令變通,旣有已例,金山等五邑純木,慶州等三十五邑代錢,安東等二十三邑參半捧納事,竝依狀請施行,訓局保布·樂工布,亦依請,以本色收捧事,一體分付道臣,何如?傳曰,允。
李溏,以備邊司言啓曰,今此按覈使密啓中,五漢之罪,萬戮猶輕,雖已死者,當施收司之律,生者則非但收司而已,受賂公木,急速徵捧。然後可以下送入給,五漢應坐支屬,爲先令秋曹,捉來嚴囚,何如?傳曰,允。
李溏,以兵曹言啓曰,合慶庭試別試文武科,來十月十三日設行事,自禮曹推擇,啓下矣。武科則例有初試,吉日令日官池景興推擇,則來十月初三日爲吉云。以此日擧行,而取考謄錄,則在前慶科庭試初試,取人之數,多寡不同,或取二百人,或取三百人,或取五百人,或取六百人,或取八百人,或取一千人,今番則取幾人乎?敢稟。傳曰,取三百人。
李溏,以兵曹言啓曰,來十月十三日合慶庭試別試武科殿試節目,當爲磨鍊,而凡於殿試親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,親臨磨鍊,處所以春塘臺爲之。
金宗善,以禮曹言啓曰,卽接安城幼學洪處道所志,則以爲,十寸弟箕煥,嫡妾俱無子,以其同生弟箕祥第二子長壽,欲爲繼後,兩家相議完定,而未及禮斜之前,箕煥夫妻俱沒,不得循例禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事允下,而門長洪處道所訴旣如此,依大臣筵奏定式,洪箕祥第二子長壽,立爲洪箕煥之後,何如?傳曰,允。
李溏,以兵曹言啓曰,去夜二更量,一所巡廳犯夜被捉御營廳騎士出身李龍得,依更數,嚴棍二十度之意,敢啓。傳曰,知道。
兵曹合慶庭別試武科初試時規矩,鐵箭三矢一百三十步,柳葉箭五矢一百二十步一巡三分,講書粗,以上取二技落點。
乙丑八月二十一日午時,上御熙政堂。大臣·備局堂上,引見入侍時,行左承旨李溏,左副承旨李文會,假注書韓泰登·柳榮五,記注官鄭宗顯,記事官鄭觀綏,右議政李敬一,兼禮曹判書韓用龜,行兵曹判書金思穆,戶曹判書金達淳,行大護軍蔡弘履,判尹李集斗,行護軍李仁秀,副校理姜世綸,以次進伏訖。敬一曰,近日日候不調,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。仍敎曰,大臣之向來辭遜,萬萬過矣。敬一曰,自古治國之法,以經禮爲重,而禮云七十而致仕,故古或有勒令致仕之擧,是則過矣,而若於致仕之年,不爲致仕,則是亦有違於經禮矣。況臣九十老母,長時凜綴,且臣以獨身,實難一時離側,故以單以疏,懇乞遞免矣。上曰,向於疏批,旣以從當體諒爲言,則何必如是汲汲求遞乎?俄於史官之行,亦已諭之,而旣是一日在位,則自有一日之責焉。況今日次對,則以萊府事,多有下詢者,而卿何爲不欲入來耶?萊府事尙未決折,且廟務必多委積,姑爲行公,好矣。敬一曰,今番萊府事,豈有如許變怪乎?係是邊境大事,則臣雖致仕,而在於散秩,若有下詢,則何敢不爲仰對,而第廟務則有不敢擧行矣。上曰,昨亦問議於徐判府事,則以博詢處之爲言,故今日賓筵,欲爲博詢矣。敬一曰,諸宰登筵,次次下詢,好矣。上命夾侍,出給東萊密啓,敎曰,諸宰同爲仔細見之,而其中或有眼昏者,許以眼鏡照看,可也。上曰,次對爲之。敬一曰,今日則召命屢下,雖不得不入來,而廟務則實難擧行矣。上曰,旣在其位,則寧辭其責?且廟務想多積滯,今當登筵之時,次第陳達,可也。敬一曰,別無目下急務,而寧陵補土物力區劃事,及嶺伯狀啓各軍門軍布代錢或參半事,出去後當以草記稟處矣。上曰,此外別無急務,而如官門聚點及秋操·年分等事,果無緊急者耶?敬一曰,官門聚點及秋操,已爲筵稟行會,而年分則道伯巡審,分等啓聞後,例爲稟處,而似於來月間來到矣。上曰,按覈使以密啓辭意,或有往復於備局耶?敬一曰,旣是密啓,則例無通報之事矣。上敎于諸宰曰,密啓中結辭,許見,可也。仍敎曰,各司堂上牌去來,注書出去,催促,可也。榮五承命出傳,還入進伏。敬一曰,聖敎之下,臣不敢更爲縷縷煩達,而旣承體諒之敎,伏願亟許焉。且鼎席之許久不備,亦甚可悶,亟卜賢德,以備鼎席,是臣區區之望也。上曰,鼎席從當備員,而向於僚相,亦以體諒爲敎矣。今旣體諒於僚相,則於卿亦豈無體諒之道,而今以萊府事言之,卿雖在於原任,亦有詢問之道,而每於此等事,有時任然後可以便於稟處,故姑未許副矣。上曰,密啓則還入,諸宰各陳所見,可也。用龜曰,見此密啓之前,已聞其萬萬變怪,而今乃詳見,則甚至於書契之僞造,世豈有如許變怪乎?其中鬼誅先加者,已無及矣。其餘犯科者,事當卽地懸首邊門,使王章克伸,國綱振肅,而但如此而止,則倭人莫知其由,反生疑訝,安知無日後執言之端耶?不可不入送書契於江戶,以暴此輩之與島主,多年幻弄,爛熳和應之狀,然後可無日後之弊矣。敬一曰,我國若送譯官,則對馬島主,掩置書契,必不傳送於江戶,最是難處之事也。上曰,設如禮判所奏,而入送書契,信致於江戶,島主必生死中求生之計,不知以何樣奸謀,更爲周遮於關伯,此甚可悶,有何善處之道耶?用龜曰,若送渡海譯官,直到江戶,悉諭其奸狀則誠好矣。但我國之書契,只傳於馬島,使之轉致江戶,則彼島主唯恐奸狀之綻露,必無信傳之理矣。上曰,兵判亦陳所見,可也。思穆曰,此輩之罪,所當卽地正法,而必使關伯知之,然後處之好矣。上曰,使關栢知之之道,何以則好耶?思穆曰,入送我國之書契於江戶,然後可使知之矣。上曰,何以則有信實入送之道耶?用龜曰,書契若到馬島,則島主以信傳爲言,中間掩置之慮,難保其必無,若使任譯輩,傳給書契於島主,亦捧島主信傳云云之答書契以來,則或可爲日後通信於江戶時,明證之一端耶?上曰,戶判亦陳所見,可也。達淳曰,大抵此事,一大變怪矣。信使之行,則例抵江戶,而至若渡海,則至於馬島而止。今雖治送渡海於馬島,島主之受我書契,傳彼江戶,有未可必,以臣愚見,未知何以爲之,則合於善處之道矣。上曰,諸宰次次進奏,可也。弘履曰,倭人許必使明白知之,然後犯科者可以處置,而臣未能詳知其事情之如何,故善處之道,不得仰達矣。臣於昔年,適往萊府,入見倭館,則倭人與萊人輩,和同稠密,便成一套,甚至於公作米預索等事,無日無之,此輩之狡黠,推此可知矣。上曰,其時以何官往見耶?弘履曰,以嶺南郵官,因事往見矣。集斗曰,事旣如此,則詳覈然後可以處分,而大抵交隣之道,易生釁隙,中原則陸地往來。故事情之虛實,自然知之,而倭國則水路隔絶。故中間情僞,實難可知矣。臣之愚見,惟盡在我之道,以示交隣之意,而但書契之信傳江戶與否,有未可知,最是難處矣。上曰,摠戎使亦陳意見,可也。仁秀曰,臣之愚見,亦使江戶,知其奸狀,然後處置好矣,而若送任譯輩,則未知書契之信實入去,別定可合人入送,似好矣。上曰,欲入江戶,則馬島外更無他路耶?敬一曰,然矣。思穆曰,水路何處不通,而但我國之人,莫知其路矣。敬一曰,若非任譯,則雖或入去,言語不通,亦無可知之道矣。上曰,善處更有何道,而若送譯官,則譯官中果有可堪之人耶?用龜曰,見無可送者,是亦悶然矣。敬一曰,渡海例以堂上譯官差送,而雖堂下,如有可堪者,則陞資以送,恐無不可矣。上曰,司譯提調誰耶?用龜曰,小臣矣。上曰,出去後以可堪人留意,可也。仍敎曰,於在外大臣,亦當博詢,而若遣史官,則似難詳細傳之,何以則好耶?敬一曰,見此密啓,則似可詳知矣。上曰,密啓當送,而卿亦以私書詳及,好矣。仍敎曰,諸宰如有奏事,仍爲奏之,可也。用龜曰,來十月十三日合慶庭試節目,當爲磨鍊矣。親臨與命官,何以爲之,而處所以何處擧行乎?上曰,親臨磨鍊,處所以春塘臺爲之,可也。出擧條用龜曰,國恤三年內,元無親臨放榜之例,拘於陳賀節次而然矣。今番則何以爲之乎?上曰,放榜雖擇日爲之,而庭試則有親臨之例耶?用龜曰,然矣。上敎于溏曰,向日禮曹草記批旨,以擇日放榜,改書出,可也。用龜曰,宮墻守鋪軍,以訓局及禁·御兩營待年軍,分排定送,而料條,以兵曹雇價,輸送均廳,換米放下事,自兵曹草記,蒙允矣。均廳米條,自來苟艱,稱貸各廳,尙患不敷,今此磨鍊,雖似無多,半千石之每年上下,勢難擔當。且軍卒卽是三局所屬,自各營受價,兵曹使之拮据放下,則在各營所需,旣甚不多,事面亦爲順便,以此分付兵曹及各營,何如?上曰,令各營門將臣,草記稟處,可也。出擧條用龜曰,因京畿監司徐瀅修所啓,各陵寢修改時工匠料米,行幸時植炬價及橋梁物力,依舊例,以大同會減事,蒙允矣。蓋此三條物力,當初則雖以大同會減者,而丙辰年,以儲置條每年米七千石式劃付畿營,各樣用下,使之擔當擧行,則右項三條,亦皆會減於其中。故丙辰以後,植炬·橋梁之擧行,非止一再。工匠料米之上下,無歲無之,而皆爲會減於七千石之內者,已至十年之久,而今此三條物力,年例劃給之外。又許會減於大同,則非但京廳事勢之萬萬苟艱,實非當初定式之本意,依前自畿營會減之意,分付,何如?上曰,大臣之意,何如?敬一曰,儲置米七十石劃付之後,三條物力加入之數,未知多寡之幾許,而若他無變通之道,則更許會減於大同之外,恐無他道矣。上曰,戶判纔經畿伯,亦陳所見,可也。達淳曰,右項三條物力,在前則自畿邑直爲會減於京廳矣。丙辰始以儲置米,每年七千石劃付畿營,道內一年應用,使之以此支排,而更毋煩於京廳。蓋伊時酌定,則較數歲之中,要使精濫得宜,而自厥後用道,比前寢廣。雖以橋梁物力言之,作契以後,其所受價,較之其前給雇之數,不啻倍之,外此名色之前無而後有者,種種添出。故元劃七千石之每患不足,則誠有之矣。然而工匠料米,自昔所有,非今創始,隨其役之多少,價亦爲之加減而已。本非七千石以後所出者,則道臣之言,似是統論不足之狀而然矣。上曰,兵判曾經道臣,亦陳所見,可也。思穆曰,臣之待罪畿藩,乃是儲置條七千石劃付之前,未詳其事實之如何矣。上曰,依惠堂所奏,施行,可也。出擧條思穆曰,庭試武科,則例有初試,而日字自本曹草記以入,姑未下矣。雖非時急,而此是行會八道之事,則不可不從速爲之矣。上曰,卽當下之矣。仍敎曰,初試取幾人,前例中屢行之例,出去書入,而草記雖未下,節目卽爲磨鍊以入,可也。世綸曰,本館下番闕直,已至多日,事甚未安。修撰申溆·李敬參,副修撰尹魯東,旣有推考傳旨書入之命,竝卽牌招,以爲推移入直之地,何如?上曰,依爲之。出擧條仍敎曰,玉堂何爲牌不進耶?世綸曰,或有親病,或有身病云矣。溏曰,今日賓對,行公諸臺,無一人進參,事甚未安,推考,何如?上曰,依爲之。出擧條溏曰,行護軍李仁秀,賓對未退之前,徑先出去,事甚未安,推考,何如?上曰,此將臣每於賓筵,徑先退出,有何實病而然耶?敬一曰,聞有脚痛,不能移時俯伏云矣。上曰,聞有實病,勿推,可也。出擧條仍命次對諸臣先退,敬一等退出。上敎于溏曰,筵退後當以司謁下密啓,遣史官往傳于在外大臣,而史官則以兼史送之,待右相私書往復,使之出去,可也。又敎于觀綏曰,上番何時入來耶?觀綏曰,今日則復命云矣。上命退,承史以次退出。
乙丑八月二十一日申時,上御誠正閣。坐直承旨入侍時,行左承旨李溏,假注書柳榮五,記注官鄭宗顯,記事官鄭觀綏,以次進伏訖。上敎于觀綏曰,此密啓,昨已下詢於右相,而啓本浩汗,倉卒之間,似未及詳悉。故玆又出送,細考其始末,思其善處之道及渡海書契等事。且將博詢於在外諸大臣,自右相所,亦以私書往復於在外大臣,爛熳相議,以爲善處之道,好矣。以此意口傳以來,可也。仍命退,承史以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
鄭來百啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在試所進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于李溏曰,左承旨·右承旨入侍。
以刑曹判書徐榮輔再度呈辭,傳于鄭來百曰,詞訟之不可徑遞,此呈辭還給,令政院牌招,使之申飭開坐。
以開城留守兪漢謨啓本,寡女金氏擊錚原情査實馳啓事,傳于鄭來百曰,令該曹稟處。
以修撰申溆,副修撰尹魯東再牌不進罷職傳旨,傳于金宗善曰,推考傳旨書入。
朴宗來,以吏曹言啓曰,今八月二十六日行徽陵忌辰祭,獻官前承旨金會淵塡差,而時無職名,令該曹口傳付軍職,何如?傳曰,允。
兵曹口傳政事,副護軍金會淵。
李溏,以摠戎廳言啓曰,北漢訓鍊都監字內城堞頹圮處,自該營今月十八日始役,今日畢築之意,敢啓。傳曰,知道。
吳淵常,以賑恤廳言啓曰,西部太平館契任掌劉祥,今月二十二日本洞路傍,得二歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
乙丑八月二十二日午時,上詣孝安殿。晝茶禮親行入侍時,行都承旨朴宗來,行左承旨李溏,右承旨金宗善,左副承旨李文會,右副承旨吳淵常,同副承旨鄭來百,假注書韓泰登·柳榮五,記事官徐淇修·鄭觀綏,直閣洪奭周,待敎朴宗薰,以次侍立。時至,上具衰服,由齋殿入殿門,詣版位。引儀唱俯伏哭,上俯伏哭,引儀唱止哭興四拜興平身,上止哭,行四拜禮訖。仍詣神位前,通禮啓三上香,宗來奉香,淵常奉爐,上三上香。通禮啓請執盞獻盞,宗來奉盞以進,上執盞授淵常,淵常奉奠于靈座前訖。上還復位,引儀唱俯伏哭,上俯伏哭,引儀唱止哭興四拜興平身,上止哭,行四拜禮訖。通禮導上還齋殿,諸臣以次退出。
乙丑八月二十二日未時,上御誠正閣。左承旨·右承旨入侍時,行左承旨李溏,右承旨金宗善,假注書韓泰登·柳榮五,記事官徐淇修·鄭觀綏,待敎朴宗薰,以次進伏訖。上敎于淇修曰,列聖朝實錄,盡爲無事奉安乎?淇修曰,盡爲無事奉安矣。上曰,正宗朝實錄,亦爲曝灑奉安乎?淇修曰,自實錄廳粧冊,直爲入來,未及曝灑云,故亦爲曝灑奉安矣。上曰,其間雨水頻仍,無害於曝灑乎?淇修曰,十六日是奉安元定日,而午前雨下,故不得曝灑,自午後至十七日夕,盡爲曝灑矣。上曰,列聖朝實錄卷秩,或無閪失流落之弊乎?淇修曰,列聖朝實錄,一一奉閱,則文宗朝實錄一卷落秩,故考諸形止案,則亦以落漏載錄矣。上曰,五處史庫,盡爲落秩云耶?淇修曰,然矣。上曰,其他史庫,何時進去耶?淇修曰,五臺山則來月初三日下去,而赤裳山城則來月念後,似當下去矣。上曰,誰將下去耶?淇修曰,五臺則別兼春秋徐有恂下去,而赤裳則小臣當下去矣。上曰,下番則不得進去耶?淇修曰,如有特敎,則恐未知如何,而下番有所重矣。上命讀公事,溏·宗善讀奏公事。上命書傳敎曰,詞訟之任,不可徑遞,此呈辭還給,令政院牌招,使之申飭開坐。仍敎曰,判付出去書之,可也。宗薰曰,大學類義印役,今至第九卷,更過五六日,則似可訖印矣。向以御製序文事,旣承待下敎之命,而鋟印之役,自費多日,前期始工,然後可以趁訖役時,故敢此更達矣。上曰,奉敎書則檢校提學爲之,可也。序文當爲幾張乎?宗薰曰,當從字樣大小,量宜分排書之,故未敢的知,而大槪當爲六十張矣。仍奏曰,以序文事有考見處,皆有窩經義考,當爲請出矣。上曰,以請出牌書入,可也。所考何事耶?宗薰曰,序文中若曰林孝元大學經傳正本,而林孝元之孝字,或恐謄書之誤。蓋林希元卽明儒之通經者,林孝元則未之聞也。孝與希,易於相混,故欲考於經義考矣。上曰,此文在於御製第幾卷耶?宗薰曰,入於雜著第三卷,而割付件前已內入,似當在第三十二三卷矣。仍奏曰,序文書出後,當直爲入刊乎?上曰,正書本入之,待還下入刊,可也。宗薰曰,奉敎編次參閱諸臣,當依草本列座目,而今番監印諸臣,亦當列書乎?上曰,唯。宗薰曰,臣以日省錄事,有可稟定者矣。謹考先朝日省錄,備載眞殿展拜,而庚申以後,則全不載錄,未知緣何如是,而第伏念,眞殿展拜,卽莫重禮節,而乃是自內行禮,故外間則不敢聞知。然日省錄則事體與義例自別,且先朝旣已備載,臣意則庚申以後展拜與奉審,逐一追錄,此後亦一一入錄似好,故敢達矣。上曰,業欲下敎矣。庚申以後,連爲行禮,須一一載錄,可也。宗薰曰,璿源殿守僕處,想必有展拜謄錄,當溯考移錄矣。上曰,守僕處雖有之,而或多疎漏,旣有自內日記,當列錄以下矣。宗薰曰,待錄下,當次次請出追補,而此後則當自下直爲記載矣。上可之。上曰,密啓自右相所入來,自政院直送于在外大臣也。仍命退,諸臣以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳淵常啓曰,明日再明日懿陵忌辰祭齋戒正日相値,二十六日徽陵忌辰祭正日相値,視事頉稟之意,敢啓。傳曰,知道。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于李溏曰,左承旨·左副承旨入侍。
李溏,以都摠府言啓曰,副摠管李潤謙,以禁衛營中軍,軍兵等中日試放事,南別營晝仕出去之意,敢啓。傳曰,知道。
吳淵常,以禮曹言啓曰,卽接南部幼學閔魯行所志,則以爲,今番監試初試一所參試官鄭魯榮,卽矣身外三寸姨母夫,在法當避,而不能覺悟,冒赴初場,至於入格,斯速入啓拔榜云。外親三寸叔母夫相避,載在大典通編,則閔魯行,法不可仍存,依法典拔去,而原榜目中付標以入之意,敢啓。傳曰,知道。
李溏,以訓鍊都監·禁衛營·御營廳言啓曰,因惠廳堂上所啓,宮墻守鋪三營軍料條,自各營受價,兵曹拮据放下事批旨內,令各營門將臣,草記稟處事,命下矣。各營軍料之一年捧下,自有定數,則今此守鋪軍八十名料條四百四十餘石,勢將貿取支放,而各營米價,本是五兩,故豐歉之歲,互相交濟,而兵曹所送三兩七錢,雖於平年,尙患不足,若當歉歲,其何以措辦乎?且況鋪軍之襦衣火具與設窨等,各項所費,不下爲三百餘兩,此亦無拮据之道,各營之擔當放料,無路擧行,更令兵曹從長變通,以爲支放之地,何如?傳曰,允。
李溏,以摠戎廳言啓曰,北漢御營廳字內城堞頹圮處,自該廳今月十八日始役,今日畢築之意,敢啓。傳曰,知道。
乙丑八月二十三日未時,上御誠正閣。左承旨·左副承旨入侍時,行左承旨李溏,左副承旨李文會,假注書柳榮五,記事官徐淇修·鄭觀綏,待敎朴宗薰,以次進伏訖。上曰,院中無公事乎?溏曰,有之矣。上曰,注書出去持入,可也。賤臣承命出來,持入進伏。上命夾侍,下眞殿展拜列錄于宗薰。仍敎曰,此是壬戌以後展拜列錄者也。須依此載錄,而此後則依前記載,可也。又敎曰,儀書則本不載錄耶?宗薰曰,儀節則似不當載矣。又敎曰,日省錄中筵說,或有稍詳於政院日記者,何爲而然耶?宗薰曰,大槪則取注書筵說,删削入錄,而其中或有疎漏處,則臣等旣已登筵承聆。故就加潤色,或非臣等同入之時,則只依注書筵本記載矣。上曰,日省錄,卽檢書官出草者,而筵說則誰爲謄載乎?宗薰曰,筵說則閣吏謄出後,臣等删削,故檢書官不爲預知矣。上曰,政院日記七月初六日試射時,試射節次擧行之事,本非承旨擧行之事則已,旣有兵房承旨擧行,則何不備載於日記中耶?仍敎曰,伊時注書誰某也?文會曰韓泰登矣。仍奏曰,修正日記,多有疎漏,事甚未安,當該注書,從重推考,何如?上曰,依爲之。出擧條上曰,十七日以別監欄入事,有令攸司嚴治之敎,此傳敎也,而日記則直書以駕前下敎,此亦有違於日記之格例矣。又敎曰,日省錄中,承旨推考,例書推考緣由,而此兩處,皆不記載何也?宗薰曰,推考緣由,則本無可考文蹟,故每問於政院,則政院亦不能記知,旣不得詳知,則只書以當該承旨推考矣。上曰,伊時左副承旨,旣以軍士房擧行,當爲知之矣。日省錄中更爲釐正,可也。宗薰曰,日省錄修正,專憑政院文蹟,而注書筵說,尤爲關重。故先朝至有定式之下敎,筵說之有關於內閣者,入侍注書,必卽錄送於內閣,若或遲緩疎漏,則俾卽請罪矣。近來則未必每每錄送,且注書例多遞易,而日省錄修入,旣有定限,故每每窘束,或有未盡處,良以此也。適有言端,故敢此仰達矣。上曰,日省錄修入之限,爲幾日乎?宗薰曰,先朝每五日修入,待朔終請出,粧䌙以入矣。庚申以後,則以翌月二十日爲定限矣。上曰,此後則政院日記之可載於日省錄者,閣臣如或未及推去,承旨與注書,一一推送,可也。仍命讀公事,溏·文會讀奏,書判付訖。上命退,諸臣以次退出。
上在昌德宮。停常參·經筵。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
傳于吳淵常曰,傳香承旨馳詣懿陵,奉審摘奸以來。
傳于吳淵常曰,藥房提調,聞有實病,許遞,令該曹口傳差出。
吏曹口傳政事,以趙尙鎭爲內醫提調。
以全羅監司沈象奎啓本,罪人嚴敬國長城府到配事,傳于鄭來百曰,放送事,分付。
以咸鏡監司閔台爀啓本,罪人朴東彦文川郡到配事,傳于鄭來百曰,放送事,分付。
吳淵常,以禮曹言啓曰,卽接全州幼學金養直所志,則以爲矣身嫡妾俱無子,同姓六寸兄重三第二子尙伯,欲爲繼後,兩家同議完定,未及禮斜,而重三夫妻俱沒,不得循例立案,依定式草記稟處事呈狀,而一邊之言,有難準信,使其門丈具由呈狀,則門長幼學金尙玉狀辭,亦如金養直之訴矣。曾因大臣筵達,兩邊與受,明有可據,而不得登聞者,許令該曹論理草記允下,依大臣筵奏定式,金重三第二子尙伯,立爲金養直之後,何如?傳曰,允。
吳淵常,以成均館大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李寅采,直講趙民和,典籍金處巖,俱以實病呈旬,時無入直之員,不可無變通之道,以他官姑爲代直,何如?傳曰,允。
上在昌德宮。停常參·經筵。
藥房提調趙尙鎭,行左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
鄭來百啓曰,行大司憲李直輔,執義宋稚圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官未言,今日本廳軍兵日次私習云矣,敢啓。傳曰,知道。
李溏啓曰,右承旨金宗善今日不爲仕進,卽爲牌招,何如?傳曰,允。
傳于李文會曰,今日夕上食當親行,該房知悉。
傳于李溏曰,坐直承旨入侍。
以右承旨金宗善牌不進罷職傳旨,傳于李溏曰,推考傳旨書入,待明朝牌招。
李溏啓曰,今此實錄陪往江陵五臺山史閣時,挾輦軍前後射隊調發事,京畿監司·廣州留守·江原監司處祗受次,標信及兵符櫃,請出之意,敢啓。傳曰,知道。
李溏啓曰,因兵曹啓目,來九月初三日實錄陪往江陵五臺山史閣時,挾輦軍外,竝只置之事,判下矣。以此意下諭于京畿監司·廣州留守·江原監司處,何如?傳曰,允。
吳淵常,以戶曹言啓曰,湖西田稅大同再運舟橋船,盡數入來後,卽爲草記事,年前有所定式矣。卽接舟橋司移文,則湖西公州等二十八邑田稅大同再運次,下去船五十三隻,今已畢入來云矣,敢啓。傳曰,知道。
鄭來百,以義禁府言啓曰,平安監司李勉兢狀啓內,碧潼郡守柳命源,爲先罷黜,其罪狀令攸司稟處事,啓下矣。柳命源自任所未及上來云,依例發遣府書吏,所到處拿來,何如?傳曰,待待命拿囚。
乙丑八月二十五日午時,上御誠正閣。坐直承旨入侍時,行左承旨李溏,左副承旨李文會,假注書韓泰登·柳榮五,記事官徐淇修·鄭觀綏,待敎朴宗薰,以次進伏訖。上命讀公事,文會讀奏,書判付訖。上曰,向來已諭於史官,而今番史庫奉安之行,知春秋果進去乎?淇修曰,然矣。上曰,史官則誰當進去耶?淇修曰,小臣當進去矣。上曰,實錄奉安之行,雖只以挾輦軍擧行,亦出標信以去乎?溏曰,然矣。上曰,或有挾輦軍亦爲置之之例耶?溏曰,未敢詳知,而似當無此例矣。上曰,奉安時只以挾輦軍擧行,射隊則置之,可也。仍敎曰,三南雖非歉年,而史官之行,似多貽弊之端,赤裳山城奉安,待明年擧行,可也。仍敎曰,原擧條批答,改書以赤裳山城,依太白山城例,明年同爲奉安,可也。宗薰曰,大學類義入印,明日當訖役,而粧冊以進之期,則似在來月旬間矣。且進書之時,亦有儀節,更當稟定矣。上命退,諸臣以次退出。
乙丑八月二十五日申時,上詣孝安殿。夕上食親行入侍時,行左承旨李溏,左副承旨李文會,假注書韓泰登,記事官徐淇修·鄭觀綏,檢校直提學朴宗慶,待敎朴宗薰,以次侍立。時至,通禮跪啓請出次,上具衰服出齋殿,入詣版位。引儀唱俯伏哭,上俯伏哭,引儀唱止哭興四拜興平身,上止哭,行四拜禮訖。通禮導上詣尊所,溏酌酒,文會受酒,上入詣靈座前,通禮啓三上香,溏奉香,文會奉爐,上三上香。通禮啓執酌獻酌,溏奉酌以進,上執酌授文會,文會奉奠于神位前。上還降復位,引儀唱俯伏哭,上俯伏哭,引儀唱止哭興四拜興平身,上止哭,行四拜禮訖。通禮導上還齋殿,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,假注書韓泰登,身病猝重,勢難察任,今姑改差,何如?傳曰,允。
傳于李溏曰,左承旨·右承旨入侍。
韓泰登改差,代以金用默爲假注書。
李溏啓曰,廣州留守李晩秀處,挾輦砲殺手調發事,兵符祗受後,還納修正次,兵符樻請出之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
乙丑八月二十六日午時,上御誠正閣。左承旨·右承旨入侍時,行左承旨李溏,右承旨金宗善,假注書韓泰登·柳榮五,記事官徐淇修·鄭觀綏,待敎朴宗薰,以次進伏訖。上命讀公事,宗善讀奏訖。上曰,判付出去書之,可也。仍命退,諸臣以次退出。
上在昌德宮。停常參,只晝講。
夜四更五更,灑雨下雨,測雨器水深一分。未時日暈。
金宗善啓曰,明日常參·經筵,取稟。傳曰,停。
金宗善啓曰,來初一日輪對日次矣,敢稟。傳曰,當次人受點,後日次待令。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
承旨前望單子入之,宋冕載落點。
傳于鄭來百曰,二十九日次對,進定於明日。
鄭來百啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以公忠監司朴崙壽啓本,擊錚罪人金得海全義縣到配事,傳于鄭來百曰,放送事,分付。
金宗善,以禮曹言啓曰,大報壇奉室塗褙朽傷處及外北壁傾圮處,八月二十七日卯時,移安修改,而待乾淨,擇日還安事,前已草記,允下矣。今日卯時,三位神榻,依前例移安于齋殿後,頉處更爲奉審,則室內皆是板壁,板壁之外卽墻壁,故板壁塗褙,易爲乾淨。同日申時畢役後,三位神榻,仍卽還安之意,敢啓。傳曰,知道。
金宗善,以禮曹言啓曰,卽接京畿監司徐瀅修移文,則枚擧驪州牧使論報,英陵·寧陵補土之役,比丙午·丁巳,尤爲浩大,而兩年則前期八九朔經紀,今番則吉日只隔數旬,物力尙未區劃。且今日晷漸短,未凍前訖役,有難預度,而頉處旣是積年汰落,則雖過三冬,似無加增之慮,待明春始役,實合愼重完固之道云矣。兩陵補土之役,旣如是浩大,未凍前難以訖役,則待春暖始役,誠合於愼重之道,而事係莫重陵役,臣曹不敢擅便,何以爲之乎?敢稟。傳曰,依道臣所報爲之,可也。
鄭來百,以兵曹言啓曰,因三營草記,各營軍料之一年捧下,自有定數,則今此鋪軍料條,勢將貿取支放,而以兵曹所送者,雖於平年,尙患不足,若當歉歲,難以措辦,更令兵曹從長變通事批旨內,傳曰允事,命下矣。大抵鋪軍變通之後,月料之姑無需用處,有非定式本意,各營之尙今推移支放,事面亦甚苟艱,而今此三營之同辭防啓,必有商量者而然。毋論兵曹·三營,以其一年所捧,僅支一年所下,則若當歉歲,三兩七錢外不足之數,勢難責之於有限公貨,誠如三營草記辭意。且惠廳本是掌穀衙門,雖有些少難便之端,宜念措處接濟之策,而況有本曹軍校支放及員役料下,旣以詳定價,自該廳拮据放下之例,則今此鋪軍料條,亦不宜異同。今依此例,一體措處之意,更爲分付均廳,何如?傳曰,依此施行事,分付均廳,可也。
鄭來百,以刑曹言啓曰,卽接禮曹移文,則京居洪愼恒,辛酉春,移葬其父於元陵外案山禁養處,愼恒捉致,照法處斷云。故聞甚驚駭,洪愼恒捉來,嚴刑究問,則渠以京居之民,爲葬其父,買得山地於名不知鄭姓兩班遷葬地置標處,辛酉年分,呈狀於陵官,而書員片奉太摘奸時,給略干錢,以禁標外之意,告官許葬。故入葬其父,其冬又爲合葬其母,今至現發,死無所惜,箇箇遲晩矣。取考律文,則大典通編內有曰,陵寢火巢外案禁標內,偸葬者,減死定配,洪愼恒依此律,減死定配於咸鏡道洪原縣,卽爲押送,而鄭班之捧錢斥賣,萬萬驚駭,今方問名捉來,待捉來査實後,自臣曹勘處,何如?傳曰,允。
乙丑八月二十七日午時,上御熙政堂。晝講入侍時,同知事李翊模,特進官宋銓,原任直閣金勉柱,參贊官鄭來百,侍讀官任百禧,檢討官申溆,假注書金用默,記事官徐淇修·鄭觀綏,各持大學,宗臣安昌君燝,武臣同知中樞府事李孝承,以次進伏訖。上開卷命讀之。百禧讀奏御製序文,自夫三代,止可勝哉。上曰,文義解釋以奏。百禧解釋文義。奏未畢,上曰,州有序之州字,得非術有序之術字乎?百禧曰,小學雖以爲術字,而板本如此,州字似是矣。上讀新受音一遍訖。上曰,文義陳之。百禧曰,聖訓中次第條理,若是瞭然,而學者其猶書自書我自我之句,卽今古學者之大病痛也。故孟子曰鴻鵠將至,思援弓繳而射之,傳七章曰心不在焉,視而不見,聽而不聞。此皆言其不能專心致志,而書自書我自我者,職由於是耳。惟我英宗大王,以此垂訓之聖意,至要極當矣。顧今時屆新涼,初開法筵,而先講此書,意甚盛矣。大抵聖經賢傳中千言萬語,無非有益於學問者,而先於此書得力,其效尤大。臣固知殿下於燕溳涓蠖濩之中,講習是書,久而益熟,而第恐專以講習爲主,則不但無益於聖工,亦難有裨於治道。是以朱夫子讀大學法,亦以專心致志,躬行心得,爲開卷第一義,且今殿下繼述之道,亦無過於是書,伏願深留聖念焉。上曰,所陳,好矣,當體念矣。上曰,下番陳之。溆曰,大學一部,卽爲學之要領,是以曾氏之傳,獨得其宗,而删煩撮要,使三綱八條之序,燦然可知,繼開之功,於是爲大。小臣曾以此書,政合置之几案,朝夕常目之意,有所仰奏者矣。爲學之道,自帝王而至于匹庶,孰不欲讀其書而求其道,得其道而行其道哉?然而世俗之學,鮮能知此者,蓋由於徒能讀書,而不能窮理,至以三綱八條,視若弁髦,俗何以丕變,道何以不墜耶?苟能實下工夫,書與我爲一,則可以與論於讀書行道之效矣。猗我英宗大王,寶齡彌邵,而猶於是書,日三講討,其在燕閑之中,沈潛玩味,窮究硏索之工,因此有可以仰揣者矣。況又御製序文,丁寧諄複,而一篇命義,專在於書自書我自我一語,則訓戒之聖意,於斯可監,而睿學高明,雖已造極,猶曰自顧其行,其亦書自書我自我,心常恧焉。此可見聖不自聖,啓迪後學,而卽我東方萬世貽燕之至訓也。今殿下於講討之際,深軫序文心得之要,益懋聖學體驗之工,則豈不美哉,豈不盛哉?伏況我先大王,表章六經,卓越百王,而尤致意於斯書,裒輯類義,刊行衍義,而每於筵中,以天人性命之原,修齊治平之要,皆本於此書,屢勤下敎,至於抄啓課試也。亦嘗以此發爲條問,反覆論難,臣亦忝叨於其時抄啓之列,親承薰陶之化矣。此可見聖工之平日孜孜,昕夕慥慥,而亦殿下所當仰體者也。伏願益加聖念,克紹先志焉。上曰,所陳切實,當留念矣。上曰,知事陳之。翊模曰,俄者玉堂所奏書自書我自我之語,卽學者之通患也。且況帝王居崇高之位,酬接萬幾,日不暇給,至於簡編上工夫,未易體認,而我英廟寶齡望七,而未嘗倦勤,春秋愈邁,而志業益篤,卽此一部,可見列聖之心法,而亦豈非今日殿下所當體念處乎?上曰,所陳好矣,當體念矣。上曰,特進官陳之。銓曰,上下番旣有所陳,別無可奏者,而臣竊伏聞,英宗大王甲午,卽聖籌九耋之年,而每夜連誦此書,常敎曰,大學·小學,幾皆成誦,而大學則晩年之工也,猶不如小學之熟也。又嘗玉候違豫,纔獲少康,而親誦大學之經一章,玉音弘亮,至於擊節諷詠,廷臣之承聆者,擧皆山呼而稱慶,其時聖敎若曰,格致誠正,卽帝王之極工,而不可須臾而或間也。臣亦以史官,躬覩盛擧。古人有言曰,欲法堯·舜,當法祖宗,誠如下番之所奏,大學一部,卽殿下之家法也。伏願先於此書,克勉躬行心得之道焉。上曰,所陳好矣,當體念矣。上曰,參贊官陳之。來百曰,爲學之道,大小先後,各有次序,委巷匹士之學,猶尙如此,況帝王之學乎?然而灑掃應對,卽小學訓蒙之道,固不足仰陳於法講,而殿下今日之所擔負,卽大學治平之道,欲勉治平之道,先從誠正上致力,然後可期於左右逢原,上達昭曠之域矣。豈不休哉?竊惟我英廟聖德,卓冠百王,雖在堯皇倦勤之齡,每存衛武抑戒之意,念念孜孜,於是書,旣已心得乎奧微,垂則於來許,唯今日繼述志事,傳授心法之要,不外乎誠正二字矣。上曰,所陳甚好,當留念矣。上曰,閣臣陳之。勉柱曰,凡所謂學者,非別件物事,卽日用常行之道也。在昔三代,皆有庠序學校之敎,人生八歲,無有貴賤,皆入於學,自幼及長,習與性成,人無有不學,學無有不成。一自世級漸降,而敎法寢微,是書之綱條雖存,而體驗者幾希。故朱夫子原序曰,俗儒記誦詞章之習,其功倍於小學而無用,異端虛無寂滅之敎,其高過於大學而無實,所以有千載無眞儒之歎,而甚至於拘儒曲學,不知三綱八條之爲何物者,專由於徒以記聞口耳之學爲能,而不知眞知實踐而然也。況帝王之學,異於匹庶,規模廣大,治化宏遠,自修齊以至於治平,其要惟在於格致誠正之工,而今日法筵,先講此書,伏願一以誠正爲主,以臻乎高明光大之域焉。英廟聖訓,實爲貽燕之謨,而俄者儒臣所奏,亦以此也。伏願益於格致上勉旃。上曰,所陳好矣,當體念矣。上曰,是書與中庸,相爲表裏者,何也?百禧曰,中庸專言誠,大學主言敬,而中庸曰恐懼乎其所不睹,此則誠之中,帶得敬字意思也,大學曰誠其意毋自欺,此則敬之中,帶得誠字意思也,相爲表裏之義,於此可見矣。上曰,書自書我自我者,何也?豈非學者不足於誠意而然乎?百禧曰,誠如聖敎矣。上曰,聖訓若曰次序井井,條理方方,井井方方者,卽指何義也?百禧曰,臣雖未能知所以然,而大抵是仔細之意也。上曰,下番陳之。溆曰,井井者,整齊之貌也,方方者,方正之謂也,皆指條理分明之意也。上曰,今日自止,似別無文義,掩卷,可也。仍命玉堂諸臣先退。上敎來百曰,右副承旨不爲仕進,有何故耶?來百曰,有實病云矣。上命書傳敎曰,不爲仕進承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
鄭來百啓曰,御營廳將官來言,今日本廳軍兵日次私習云矣,敢啓。傳曰,知道。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
金宗善啓曰,明日孝安殿親祭齋戒相値,視事頉稟之意,敢啓。傳曰,知道。
鄭來百,以備邊司言啓曰,今日特敎次對,事體自別,衆所其知實病·實故外,懸病諸堂,一竝牌招,何如?傳曰,允。
以備局堂上李晩秀·蔡弘履牌不進推考傳旨,傳于鄭來百曰,更爲牌招。
以備局堂上蔡弘履再牌不進推考傳旨,傳于鄭來百曰,更爲牌招。
傳于鄭來百曰,大臣·備局堂上引見。
鄭來百啓曰,卽者義禁府都事來言,時囚毋得過三日滯囚,曾有定式矣。時囚罪人沈兢之·李魯新等,當爲捧供,而判義禁趙鎭寬在外,同義禁申大謙,摠府獨番,無以晝仕出去,閔耆顯受由,金在昌身病猝重,不得開坐云,何以爲之?敢稟。傳曰,在外及受由·身病人許遞,政官牌招開政。
鄭來百啓曰,今日政新除授金吾堂上,竝待下批牌招,以爲開坐之地,何如?傳曰,允。
鄭來百,以都摠府言啓曰,來九月初一日孝安殿朔祭親行時,侍衛寶劍,當爲備員,而都摠管李翊模未肅拜,洪義謨,副摠管尹序東·趙在外,李肇源有身病,將不得備員,合有變通之道。令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,竝許遞,今日政差出。
以吏曹參議鄭東觀牌不進罷職傳旨,傳于金宗善曰,推考傳旨書入,更爲牌招,違牌,勿爲呼望。
有政。吏批,行判書黃昇源,參判韓用鐸竝疏批未下,參議鄭東觀進,右承旨金宗善進。啓曰,判書黃昇源,參判韓用鐸,竝疏批未下,小臣獨政未安,何以爲之?敢稟。傳曰,只出緊任。以徐能輔爲校理,以趙萬元爲刑曹參議,以韓用龜爲判義禁,以蔡弘履·尹長烈爲同義禁,以李重蓮爲左通禮,以金魯岳爲金海府使,以徐春輔爲碧潼郡守,知義禁單蔡弘履。
兵批,行判書金思穆進,參判崔獻重入直進,參議李羲甲病,參知朴宗正病,右副承旨鄭來百進。以韓晩裕爲知事,以金勉柱·徐榮輔爲都摠管,以宋銓·李庚運·徐英輔爲副摠管,以申緯爲文兼,以金致恒爲吾叉僉使,副護軍吳淵常·金履銈竝單付。
以司諫李東冕,正言朴孝成牌不進罷職傳旨,傳于鄭來百曰,推考傳旨書入,更爲牌招。
金宗善,以禮曹言啓曰,卽接咸安幼學趙榮俊所志,則以爲同生兄榮泰嫡妾俱無子,以其同姓六寸兄榮震第三子重文,欲爲繼後,兩家相議完定,而未及禮斜之前,榮震夫妻俱沒,不得循例禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事允下,而門長趙榮俊所訴旣如此,依大臣筵奏定式,趙榮震第三子重文,立爲趙榮泰之後,何如?傳曰,允。
鄭來百,以兵曹言啓曰,卽接西所衛將金光屹牒報,則泰秋門東邊內宮墻頹圮處,今已畢築云,把守軍兵,還爲入直之意,敢啓。傳曰,知道。
鄭來百,以備邊司言啓曰,卽見全羅監司沈象奎狀啓,則以爲禁衛軍上番時,兵使親點事,當依例擧行,而往來廚傳,爲弊不些,營將替行,亦多已例,禁衛軍點送一款,以礪山附近營將代行事,請令廟堂稟旨,分付矣。兵使點送,雖是重軍政之本意,而民邑貽弊,亦不可不念,營將代點事,依狀請施行,何如?傳曰,允。
鄭來百,以都摠府言啓曰,副摠管李潤謙,以禁衛營中軍,本營諸將官射會監試事,南別營晝仕出去之意,敢啓。傳曰,知道。
鄭來百,以訓鍊都監言啓曰,泰秋門東邊內宮墻三間許頹圮處,今已畢築,把守軍兵還入直事,自兵曹草記矣。今日爲始,把守軍兵,還入直所,將校解送之意,敢啓。傳曰,知道。
廣州留守李晩秀疏曰,伏以,臣之父母墳山,在於京畿南陽地,間因公務,久曠省掃,履玆霜露,一念松楸,而身有職守,未敢擅行,略構短籲,仰瀆崇聽。伏乞聖慈,特許恩暇,俾伸至情,不勝幸甚。臣無任云云。答曰,省疏具悉。所請依施。
副校理任百禧疏曰,臣才識鹵莽,最居人下,過蒙洪造,濫叨瀛選,苟充顧問之列,蔑效論思之責,顧何敢以經幄自居,而第臣情私,竊有所萬萬悲切者,若不呼訴於仁覆之天,則臣之不孝,於是大矣。惟殿下哀矜而垂察焉。臣之偏母今年七十有五,氣質虛脆,日甚一日,筋力綿綴,病復侵尋,長在床笫,淹淹度日,少失刀圭之宜,輒有難言之憂。臣之本生母今年六十有二,素抱貞疾,復罹窮毒,支保之道,只恃藥餌,凜綴之狀,危如晝燭。重以臣才疎幹家,計拙謀生,親年漸高,子職全闕,蔬糲不繼於朝晡,裘褐莫禦於寒暑,甘旨滫瀡之具,已失其養,醫藥調治之方,亦不如意。臣每念古人躬行傭作,親極滋味之語,未嘗不感激流涕,而顧今工商皁隷之流,亦能自食其力,以養其親,臣獨何人,抱此維罍之恥,而莫之控告乎?伏惟聖上,深推及老之恩,克恢體下之政,前後近臣之乞養者,無不曲遂其願,臣亦孝理中一物也。豈敢自阻於君父之前,而不爲之仰首一鳴乎?臣之忝叨見職屬耳,迺敢自同諸僚,援例陳章,非但公議之可畏,抑亦私心之悚惶,而第臣疾痛之呼,不暇緩聲,烏鳥之情,急於反哺,昔人所謂報劉日短者,實獲臣心矣。玆敢瀝血披肝,干瀆宸嚴。伏乞聖慈,諒臣悲懇之情,特命選部,授臣一小邑,俾遂便養之願,則臣敢不生隕死結,以圖塵刹之報乎?臣無任云云。省疏具悉。疏辭下該曹,稟處。
乙丑八月二十八日未時,上御熙政堂。大臣·備局堂上引見入侍時,右副承旨鄭來百,假注書金用默,事變假注書吳洪錫,記事官徐淇修·鄭觀綏,右議政李敬一,廣州留守李晩秀,兼禮曹判書韓用龜,行兵曹判書金思穆,戶曹判書金達淳,行大護軍蔡弘履,漢城判尹李集斗,右參贊李翊模,刑曹判書徐榮輔,行護軍李得濟·李仁秀,工曹參判李始源,刑曹參判朴宗慶,校理申緯,以次進伏訖。敬一曰,近日日氣不調,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。仍敎曰,昨日會議,何以爲之乎?敬一曰,昨日與諸宰,已有所商議者,而大經大法,卽奸譯之用法也,賂木之徵給也,書契之入送也。此乃井井方方底道理,而但渡海一款,臣問之倭譯,則入送之際,不無窒礙之慮,且是約條中所無之例也。彼若以此不許,則事甚難處,先給書契於講定差倭,使之受去則似好云。先以此意,私書往復于萊伯,問其便宜,而仍使萊府傳令于任譯,日後通信之行,勿以馬州爲限,直達江戶之意,先期言之,而奸譯輩,若不明其罪而正法,則彼心亦難厭服矣。上曰,諸宰各陳所見,可也。晩秀曰,今聞大臣所奏,且見密啓,而臣亦別無他見。大抵此事,前所未有,今若伈伈仍置,則事甚疎歇,入送書契,直請渡海,似好矣。用龜曰,大僚之言,果是好矣,而私書往復,旣涉稽緩,差倭傳契,亦近疲軟。萬一差倭不受而去,則虧損國體,誠爲非細,臣之愚見,莫如先以渡海之意,直通于馬島矣。敬一曰,雖送書契于馬島,其不得渡海則一也。思穆曰,昨以此事,相議于大臣,而今若順付書契於館所倭人,則難保其必受,若令萊伯,但加責諭,則事甚虛疎,而臣之愚見,未知何以則爲好也。達淳曰,書契事,行會于萊伯,付送於差倭,責諭於館守者,俱極巽軟,藉令順受而去,畢竟未抵江戶,閼而不通則一也。今但以渡海一事爲言,則彼雖不聽,猶賢於順付矣。上曰,諸宰次次陳見,可也。弘履曰,如是之際,事雖遲滯,猶勝於仍置矣。集斗曰,今聞大臣諸宰之議,而臣亦別無他見矣。翊模曰,臣亦別無意見矣。榮輔曰,譯官輩用法,不可遲延,而今所持難者,卽順付書契與直請渡海,兩件事是已。然而私書往復,似易遲滯,直爲行會于萊伯,先以渡海,爲言於彼,似好矣。得濟曰,譯官用律,斷不可一時遲待。順付書契,而受去與否,臣雖未敢的知,如是之際,徒易生奸,臣意則以爲,直請渡海,事體正大,聽不聽在彼,何關於我國乎?唯當盡吾之道而已。仁秀曰,小臣之淺見,亦以爲,渡海之事,雖非約條中舊例,而事多有無於古而創於今者,必以渡海爲請,事面甚宜矣。始源曰,臣則別無他見矣。宗慶曰,渡海雖非約條中事,至如今者變怪,係是創覩,不但我國之所關甚大,抑亦彼國之所係不小,無論我與彼,見欺於奸徒則均也。此事不可不急速辨白,縱使差倭,受書而去,事極巽軟,而直請渡海,卽我國當然底道理,彼雖不許,我固有辭。至於譯官輩勘律,猶可任意遲速,而渡海一事,不可少有虛徐。若請渡海,則彼人亦似揣知其意,易於防遮,而縱渠不聽,何損於我乎?上曰,大臣指一仰稟也。敬一曰,渡海之請,似非緊急,而責諭之道,先宜知委矣。因進在外大臣,附奏於榻前曰,在外大臣亦以今姑責諭爲言矣。上曰,大臣更爲商量,指一稟處,可矣。敬一曰,以將請渡海之意,先諭于萊伯,何如?達淳曰,萊府不過此意通于館守而已。宗慶曰,向見萊伯私書,亦以渡海一事爲言,恐未知有何好道理,而以譯舌中難得可合入送之人爲憂矣。然而此事之主宰,專在於講定一事,信使之行,若到江戶,則中間許多賣弄之弊,可以不攻自破矣。上曰,書契一事,何以爲之耶?敬一曰,當以渡海事,直請於馬州矣。宗慶曰,彼國水路,本甚遼闊迃回,今雖以渡海爲定例,自統營及兩南水營,造備巨艦,不可以時月爲期,計其往來,似在明年此時矣。敬一曰,渡海之請,固是必不成之事,而亦當盡我之道而已。上曰,萊府當以此行關乎?敬一曰,當以兩譯用法及公木徵給事,竝爲措辭矣。宗慶曰,渡海譯官之定期,不知在於何時,而必待受賂物畢徵後用法,則自致遲滯,何必先徵給而後正法乎?莫如發關于嶺營,兩譯受賂之公木,爲先推移八給,而其代以京司上納換用,似甚便好矣。敬一曰,館門責諭時,一邊用法,一邊徵給,誠爲得宜矣。今以此意,行關于按覈使,令與萊伯眼同,大張軍威,梟首示衆,賂物則自本道徵送,亦好矣。上曰,停當而奏之也。敬一曰,出去後,當以用法與公木徵給事,書進擧條矣。敬一曰,今此兩譯所受賂公木,方令秋曹,捉囚兩漢支屬,刻期徵捧,而下送之際,輸運有弊,分付該道道臣,卽速措備,依數輸送于東萊府,使之卽爲入給,其代以京司上納換用之意,知委,何如?上曰,依爲之。出擧條敬一曰,東萊府奸譯輩,交通彼人,受賂賣國之罪狀,今以按覈使密啓觀之,前後文蹟,許多情節,綻露無餘,此實振古所無之極惡大憝。先倡首惡之朴俊漢·朴致儉,聯名同參之金亨禹,邦憲未加,鬼誅先及,誠萬萬憤惋,而追律有禁,無以擧論,俊·儉兩漢諸子,施以散配之典。傳襲凶謀,僞造書契之崔㺾·崔國禎,令按覈使與東萊府使,大張軍威,彼人所見處,梟首於館門外,僞造書契書寫之朴潤漢,僞造圖署之金漢謨,比之首惡諸漢,雖有差等,同惡助虐之狀,不可只勘以僞造待時之律,亦令一體梟示。手傳贈物之金武彦,宜有首從之別,嚴刑後減死絶島定配,崔㺾等所受賂木,卽令徵出,還給彼人。今番事係是無前之大變怪,不可無一番大懲創大警動之擧,而自乙卯秋,十年以來,兩國之間,爲此輩所賣弄,內欺我國,外瞞隣邦。彼此事情,阻閡不通,江戶則有殊涉疑訝之說,馬島則有欲探眞僞之語,今於罪人斯得,明示典刑之後,前後顚末,宜使彼人曉然洞知。先令萊伯嚴辭責諭館守處,仍以入送渡海譯官,別致書契之意,令館守通于馬州,俾卽來請。信行卽交隣大事,而只緣此輩之作奸,年限漸近,講定尙遲,國體所在,尤極駭痛。使行之入抵江戶,儀物之一遵舊例等事,亦令萊伯,通于館守處,使之斯速講定。按覈使則罪人用律後復命之意,分付萊府,所送關文,事關邊政,不可付之步撥,定禁軍騎驛下送,何如?上曰,依爲之。出擧條上曰,密啓中譯官正法者爲幾人乎?敬一曰,崔㺾·崔國禎兩漢,宜梟首館門,其餘三人,亦當依大典法處之矣。論其罪狀,固合萬戮,雖用極律,不足洩憤,其中物故者,姑無正律,而似用追律,故其支屬已囚於秋曹,合施散配之典矣。晩秀曰,追律係是朝家禁令,雖極逆大憝,猶難遽議矣。敬一曰,雖非追律,而緣坐之法,似不可已也。榮輔曰,渠輩之罪,雖萬剮猶輕,而散配則係是追律以後事也,恐未可輕議矣。敬一曰,決不可以其物故而仍置,散配一事,退待諸議,當爲稟處矣。上曰,用法與徵給兩件事,一擧條同爲書入乎?敬一曰,萊府事,當爲一擧條,而嶺關事,條件各異,當以各擧條書進矣。上可之。敬一曰,日前以受略公木事,有所草記,而臣精力衰耗,不能照檢,致有差爽,慙恧無地矣。上曰,此草記卽未準給公木事乎?敬一曰,臣之昏謬有如此,只自惶悚而已。上曰,次對爲之。敬一曰,別無稟處之事矣。上曰,諸宰次次奏事,可也。用龜曰,故太學生尹志述,年前追配於四賢祠,而聞其祝式,則竝與晉·唐·宋四賢,列書稱公,又不書名字,而竝稱致告。異代與本朝,主享與追配,其所遣辭稱謂,宜有不同,而祝式無所區別,殊涉未安。謹稽文廟祝式,配位則以某公配爲辭,此恐爲旁照可援之例,今亦依此釐正之意,分付藝文館及香室,何如?上曰,依爲之。出擧條達淳曰,大嬪宮守直內官,以本宮祭享所用各樣物種及禁火所用,一依他宮廟祭享定例磨鍊事,手本啓下矣。取考文書,則先朝辛亥,因下敎,本宮祭品,臣曹堂上,就議大臣,釐正磨鍊,別單啓下,而批旨內,有裁酌磨鍊,甚爲得宜,依此定式之命,故至今遵行,而今此手本各種,旣不入於伊時釐正之中。且內寺差遣之宮享,自臣曹元無定例擧行之規,手本內辭緣,置之,何如?上曰,依爲之。出擧條達淳曰,國恤時各項經用,數甚夥多,自前每有別區劃補用之例,而以近例言之,庚申則多以內下物力取用,故經費所下,比諸丁丑·丙申,太半減數,而其別劃之數,爲十二萬五千七百餘兩矣。今年則雖以本曹餘儲,先爲擧行,而前頭經用之需,不可不念,京外衙門某樣錢穀中,限十三萬兩,令廟堂從便區劃,何如?上曰,大臣之意,何如?敬一曰,臣於閤外,已聞戶判之言矣。國恤時經用,本來夥多,而庚申已例,稍減於前,今亦當依庚申年所用之數區劃,而戶曹所儲,無以充數云,當從京外衙門錢穀有裕處取用矣。上曰,依爲之。出擧條上曰,十三萬兩,區劃於何處耶?達淳曰,當自廟堂商量錢穀之稍裕衙門,有所區處,而庚申亦有此例矣。上曰,其時取用於何衙門耶?達淳曰,湖南·關西穀及各軍門,皆有取用者矣。上曰,欲用庚申例乎?敬一曰,回啓時,當酌量稟處矣。達淳曰,卽見內司手本啓下者,則自淑善翁主房,新買和平翁主房洪州·沔川等免稅田土,依例免稅事,報臣曹矣。翁主房元免稅爲八百結,而今此新買免稅,則係是八百結以外加數,而且此是私相賣買,則臣曹不可擅許免稅。臣意則戶曹依前免稅於和平翁主房,而自淑善翁主房,取來於該宮房而已,則在臣曹,無科外免稅之名,在本宮,有準價買取之實,以此意分付,似好矣。上曰,依此爲之,可也。日後以此草記也。達淳曰,密啓還下後,當會于賓廳,詳細論啓矣。大抵渠輩之罪犯雖大,而一律亦重,罪人姓名,謄出於密啓中,然後指一議處,似合審愼之道矣。上曰,密啓少間當下于賓廳,擧條仔細書入也。敬一曰,臣之前後血懇,不止一再,而近以東萊事之姑未出場,尙此蹲仍。唯願從速體諒,而至於鼎席之不備,其在國體,誠爲悶然,日前亦以此意仰奏,而更伏望從速卜甌焉。上曰,前已言之,而甌卜亦當從近爲之,其前則卿姑爲行公也。敬一曰,東萊事出場之前,臣亦未敢言私矣。上曰,玉堂奏事,可也。緯曰,別無可奏者矣。上曰,大臣就座,筵退後速爲書入擧條也。來百曰,今日賓對,行公諸臺,無一人進參,雖未知實故之如何,事甚未安,竝推考,何如?上曰,依爲之。出擧條命諸臣先退,敬一等退出。仍命退,承史以次退出。
上在昌德宮。停常參·經筵。
藥房提調趙尙鎭,行左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
傳于李溏曰,在院承旨入侍。
傳于李溏曰,明日出宮門路,以協陽門爲之。
李溏,以都摠府言啓曰,來九月初一日孝安殿朔祭親行時,侍衛寶劍,當爲備員,而副摠管宋銓·李庚運差祭,都摠管金勉柱·徐榮輔未肅拜,副摠管白師誾有身病,將不得備員,合有變通之道。令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。竝許遞,令該曹口傳差出。
兵曹口傳政事,以趙尙鎭·蔡弘履爲都摠管,以閔耆顯·尹長烈·安橚爲副摠管。
以司諫李東冕,正言朴孝成牌不進罷職傳旨,傳于鄭來百曰,推考傳旨書入。
以慶尙監司金羲淳狀啓,蒙放罪人中鄭宗河·趙運亨,更令該曹稟旨分付事,傳于鄭來百曰,考見其罪案,則罪犯有異於沈惑,今不必深責,卽爲放送事,回諭。
以江華留守吳載紹狀啓,荐棘罪人棘籬燒毁,常時不能檢飭之失,惶恐待罪事,傳于鄭來百曰,卿其勿待罪事,回諭。
李溏,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
李溏,以兵曹言啓曰,今八月朔各廳堂下武臣試射,臣曹連因有故,不得爲之之意,敢啓。傳曰,知道。
宋冕載,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
鄭來百,以義禁府言啓曰,卽見江華留守吳載紹狀啓,則枚擧本營中軍盧尙樞馳告,以爲今月二十七日四更量,荐棘罪人成得·鐵得·快得所置家舍,火緣房堗,北邊簷端略干犯燒,棘籬則幾盡燒毁。罪囚處棘籬,不可一時虛疎,今方改圍,加定校卒,嚴飭防守,而當初荐棘時,王府封標,亦入燒火中,亟令該府卽速擧行矣。罪人所置之處,不能愼火,有此棘籬之燒毁,事未前有,極爲駭然。其在嚴防閑懲後弊之道,不可無警,該守臣及中軍,竝從重推考,棘籬封標,發遣府都事,卽令擧行,何如?傳曰,允。
禁府啓目,元陵前參奉沈兢之·李魯新等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。
乙丑八月二十九日午時,上御誠正閣。在院承旨入侍時,行左承旨李溏,左副承旨李文會,假注書柳榮五,記事官徐淇修·鄭觀綏,以次進伏訖。上曰,兼春秋預備爲幾人乎?淇修曰,本是一人矣。上曰,今則誰爲入來耶?淇修曰,盧入來矣。上曰,柚子進上,自全羅·慶尙兩道擧行,而先朝曾有定式,九月望間,例爲擧行矣。今則當用於十三日眞殿茶禮及孝安殿望奠,自政院申飭兩道,使之旬前封進,可也。仍命退,承史以次退出。
上在昌德宮。停常參,只晝夕講。
夜自一更至五更,灑雨下雨,測雨器水深二分。
親祭罷,還內後,內閣·政院·玉堂·藥房口傳問安。答曰,知道。
金宗善啓曰,明日常參·經筵,取稟。傳曰,經筵爲之。
鄭來百啓曰,行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,監察茶時之意,敢啓。傳曰,知道。
李溏啓曰,來初五日朝參日次矣,敢稟。傳曰,停。
李溏啓曰,都摠管趙尙鎭,旣入闕中,不爲肅謝,直爲出去,事甚未安,推考,何如?傳曰,允。
傳于金宗善曰,今日晝茶禮當親行,該房知悉。
傳于金宗善曰,右承旨·同副承旨入侍。
金宗善啓曰,明日朝講,兩司當爲進參,而憲府則行大司憲李直輔,執義宋穉圭,掌令金星甲·李廷璞,持平李毅遠在外,李愚在未署經,無進參之員,何以爲之,而諫院則除在外外,未肅拜·呈告人員,竝待開門牌招,何如?傳曰,允。山林外在外人許遞,政官牌招開政。
以吏曹參議鄭東觀牌不進罷職傳旨,傳于金宗善曰,推考傳旨書入,更爲牌招,違牌,勿爲呼望。
傳于金宗善曰,見窠皆令差出。
有政。吏批,行判書黃昇源,參判韓用鐸疏批未下,參議鄭東觀進,右承旨金宗善進。啓曰,判書黃昇源,參判韓用鐸竝疏批未下,小臣獨政未安,何以爲之?敢稟。傳曰,只出緊任。
以姜彙鈺·申光軾爲掌令,李潮爲持平,李基崇爲獻納,權烒爲正言,朴宗臣爲兵曹正郞,朴宗羽爲敦寧都正,金鼎弘爲武烈祠參奉,承文博士單丁若琇。
兵批,行判書金思穆病,參判崔獻重病,參議李羲甲病,參知朴宗正入直進,同副承旨宋冕載進。同知玄道均,副司直金星甲·李廷璞·李毅遠·尹致鼎,副司果韓用儀竝單付。
鄭來百啓曰,今日政新除授臺諫,竝待開門一體牌招,何如?傳曰,允。
金宗善啓曰,明日朝講爲之事,命下矣。領事當爲入參,而領府事李秉模出疆,判府事徐龍輔在外,領議政·左議政有闕,右議政李敬一身病,在前如此之時,有政府東西壁及知事代入之例矣。知事黃昇源疏批未下,韓晩裕在外,左參贊趙尙鎭,右參贊李翊模,知事金勉柱,竝待開門牌招,以爲推移入侍之地,何如?傳曰,允。
傳于金宗善曰,當該承旨推考。
傳于金宗善曰,發遣吏郞,諸執事淸齋與否,摘奸以來。
以監察柳·李鋐拿處傳旨,傳于鄭來百曰,分揀。
以開城留守兪漢謨啓本,擊錚罪人李元綱査實馳啓事,傳于鄭來百曰,令該曹,稟處。
以濟州牧使朴宗柱狀啓,渰死人等恤典題給,別加慰諭事,傳于宋冕載曰,聞甚惻然,原恤典外,別加顧恤,渰死人如有生前身還布,亦卽蕩減事,廟堂,分付。
金宗善,以奎章閣言啓曰,卽接內需司牒報,則咸興·永興兩本宮十月別大祭時造燭封香吉日,今月十一日辰時,衣幣香燭祭品奉詣吉日,同月十二日卯時俱吉云,以此日時擧行之意,敢啓。傳曰,知道。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金宗善,以司饔院監膳提調意啓曰,各殿宮日下生雉,因傳敎全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
金宗善,以孝安殿享官意啓曰,凡科場時,殿參奉·忠義,例有赴擧之規,今此增廣文科初試時,參奉金民淳·任重白,忠義朴宗岱·李鍾稷·李裕慶,皆當赴擧云。參奉代假官一員,忠義代假官一員,令該曹·該府,依例差出,以爲致齋入番之地,何如?傳曰,允。
李溏,以訓鍊都監言啓曰,本局把摠金植,身病猝重,勢難察任,改差,何如?傳曰,允。
鄭來百,以刑曹言啓曰,今八月二十八日大臣·備局堂上引見入侍時,右議政李敬一所啓,東萊府奸譯輩,交通彼人,受賂賣國之罪狀,今以按覈使密啓觀之,前後文蹟,許多情節,綻露無餘,此實振古所無之極惡大憝。先倡首惡之朴俊漢·朴致儉,聯名同參之金亨禹,邦憲未加,鬼誅先及,誠萬萬憤惋,而追律有禁,無以擧論,兩漢諸子,施以散配之典。手傳贈物之金武彦,宜有首從之別,嚴刑後減死,絶島定配,何如?傳曰,依允事,命下矣。朴俊漢子思勉平安道熙川郡,朴致儉子命淳全羅道羅州牧,各定配所,卽爲押送,金武彦全羅道珍島郡南桃浦,減死定配,令該府使各別嚴刑後,押送配所事,分付,何如?傳曰,允。
孝安殿朔祭親行敎是時,亞獻官靑城尉沈能建,終獻官安昌君燝,贊禮兼禮曹判書韓用龜,典祀官奉常寺正金孝秀,宮闈令尙膳曺壽喆,執禮直閣洪奭周,執尊副修撰尹魯東,大祝待敎朴宗薰,祝史校理申緯,齋郞副校理任百禧,盥洗位禮曹佐郞鄭進明,兵曹佐郞李箕淵,爵洗位典籍鄭翼邦·邊景鵬,亞終獻盥洗位典籍文尙中,贊者引儀鄭在愼·安聖謩,謁者引儀成海默,兼引儀金學羲,贊引假引儀李儀朝·金濟運,祭監監察柳·李鋐。
乙丑九月初一日子時,上詣孝安殿。朔祭親行入侍時,行左承旨李溏,右承旨金宗善,左副承旨李文會,右副承旨鄭來百,同副承旨宋冕載,假注書柳榮五·金用默,記事官徐淇修·鄭觀綏,檢校直提學徐榮輔·朴宗慶,直閣洪奭周,待敎朴宗薰,以次侍立。時至,通禮跪啓請外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調趙尙鎭,輿前奏曰,侵夜勞動,聖體,若何?上曰,一樣矣。由銅龍門·景化門,至崇化門外,通禮跪啓請降輿,上降輿。入齋殿時,上敎宗善曰,親祭後問安勿爲之。出榻敎時至,通禮跪啓請行禮。上改具衰服,出幄次,贊禮前導,上入詣版位,贊禮跪啓請俯伏哭,上俯伏哭,在位者皆俯伏哭,贊禮啓請止哭興四拜興平身,上止哭,興行四拜禮,諸臣止哭。贊禮前導,上詣盥洗位,上盥洗,贊禮前導,上詣尊所,溏酌酒,宗善受酒。上仍詣神位前,贊禮跪啓請跪,上跪,溏奉香,冕載奉爐,贊禮啓請三上香,上三上香。贊禮啓請執爵獻爵,溏奉爵以進,上執爵授文會,文會奉奠于靈座前。贊禮啓請俯伏興,少退跪,宗薰跪讀祝文訖,贊禮跪請俯伏興平身,上俯伏興平身,贊禮前導,上降復位。亞獻官靑城尉沈能建,終獻官安昌君燝,以次行亞獻·終獻禮如儀訖。贊禮跪啓請俯伏哭,上俯伏哭,贊禮啓請止哭興四拜興平身,上止哭,興行四拜禮,贊禮前導,上詣望燎位,燎訖,贊禮啓請禮畢,仍前導,上還齋殿,諸臣侍立。通禮跪啓請外辦,上改具布裹翼善冠·布袍·布裹烏犀帶·白皮靴,出幄次乘輿。宗善輿前奏曰,今日行禮時,執尊·祝史·齋郞,多有做錯,竝推考,何如?上曰,依爲之。出擧條又啓曰,祭官行禮之際,多不整齊,事甚未安,祭班監察,竝推考,何如?上曰,拿處,可也。出擧條上仍敎于宗善曰,祭班監察竝拿處。駕前下敎又敎于宗善曰,今日晝茶禮當親行,該房知悉。駕前下敎出景化門,由銅龍門·建陽門·宣化門還內。諸臣以次退出。
乙丑九月初一日午時,上詣孝安殿。晝茶禮親行入侍時,行左承旨李溏,右承旨金宗善,右副承旨鄭來百,同副承旨宋冕載,假注書柳榮五·金用默,記事官徐淇修·鄭觀綏,直閣洪奭周,待敎朴宗薰,以次侍立。時至,上具衰服,由齋殿入殿門,詣版位。引儀唱俯伏哭,上俯伏哭,引儀唱止哭興四拜興平身,上止哭,興四拜興平身,仍詣神位前。通禮啓請三上香,溏奉香,冕載奉爐,上三上香訖,通禮啓請執盞獻盞,宗善奉盞以進,上執盞授來百,來百奉奠于靈座前訖。上還復位,引儀唱俯伏,上俯伏哭,引儀唱止哭興四拜興平身。上止哭,興四拜興平身,通禮導上還齋殿。諸臣以次退出。
乙丑九月初一日未時,上御誠正閣。右承旨·同副承旨入侍時,右承旨金宗善,同副承旨宋冕載,假注書金用默,記事官徐淇修·鄭觀綏,以次進伏訖。上曰,有何公事乎?宗善曰,無公事矣。宗善讀奏明日經筵,取稟。上曰,經筵爲之,而當爲三講乎?宗善曰,然矣。上命讀公事,宗善讀奏江原監司林漢浩狀啓,實錄陪往時發兵事。上曰,玉堂番誰也?宗善曰,任百禧·申緯云矣。上曰,內閣番誰也?宗善曰,洪奭周云矣。上曰,判付出外書之也。仍命退,承史以次退出。
上在昌德宮。停常參,只晝講。
金宗善啓曰,明日常參·經筵,取稟。傳曰,只晝講。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,御營大將李得濟,摠戎使李仁秀,以東·南關王廟獻官,今方受香出去矣。李得濟所佩命召,李仁秀所佩密符,來請還納,何以爲之,而將兵之任,不可一刻無摠察之人,何以爲之?敢稟。傳曰,竝仍佩往來,御將,訓將兼察,摠戎使,禁將兼察。
李溏啓曰,御將訓將兼察,摠戎使禁將兼察事,命下矣。兼察御營大將金祖淳,兼察摠戎使朴準源,牌招聽傳敎,何如?傳曰,從事官發牌聽傳敎。
金宗善啓曰,今日朝講,政府西壁·知事·同知事,當爲推移入侍,而左參贊趙尙鎭,右參贊李翊模牌不進,只有知事金勉柱一人,無以備員,左右參贊,竝更牌招,何如?傳曰,允。
金宗善啓曰,行大司諫趙德潤,司諫李東冕,正言朴孝成,特平李潮,牌不進推考傳旨及罷職傳旨,今方捧入,而行大司憲李直輔,執義宋穉圭,掌令姜彙鈺·申光軾,獻納李基崇,正言權烒在外,持平李愚在未署經。今日朝講,無進參之員,何以爲之,而行大司諫趙德潤,更卽牌招,何如?傳曰,允。山林外在外人竝許遞,政官牌招開政。
傳于金宗善曰,禮房承旨馳詣受香所,奉審嫡奸以來。
金宗善啓曰,今日朝講,講官不備,時刻已過,依例頉稟之意,敢啓。傳曰,知道。
傳于金宗善曰,右副承旨入侍。
以吏曹參議鄭東觀牌不進罷職傳旨,傳于金宗善曰,推考傳旨書入,更爲牌招,違牌,勿爲呼望。
傳于金宗善曰,見窠皆令差出。
有政。吏批,行判書黃昇源疏批未下,參判韓用鐸疏批未下,參議鄭東觀進,同副承旨宋冕載進。啓曰,判書黃昇源,參判韓用鐸竝疏批未下,小臣獨政未安,何以爲之?敢稟。傳曰,只出緊任。以趙秀民·李之珩爲掌令,以安廷善爲獻納,以金鐮爲正言,以李鎭嵩爲兵曹佐郞。
兵批,行判書金思穆病,參判崔獻重病,參議李羲甲病,參知朴宗正入直進,右副承旨鄭來百進。啓曰,兵批無緊窠,吏批無送西之人,無政事之意,敢啓。傳曰,知道。
鄭來百啓曰,行大司憲李直輔,執義宋穉圭,掌令姜彙鈺·申光軾在外,持平李潮牌不進,李愚在未署經,監察茶時之意,敢啓。傳曰,知道。
以司諫李東冕,正言朴孝成,持平李潮牌不進罷職傳旨,傳于鄭來百曰,推考傳旨書入。
金宗善,以內醫院提調意啓曰,御用熟地黃監蒸事,院官員崔曾,黃海道黃州地下去矣。騎卜馬各壹匹,書員孫宗澤所騎馬壹匹,印信壹顒,竝爲題給,而回還時熟地黃載持馬,本道監司處,下諭,何如?傳曰,允。
李溏,以兵曹言啓曰,癸亥增廣武科出身公忠道扶餘居金達鍊,平安道江邊分防啓下後,遭父喪,待闋服發送之意,草記蒙允矣。出身金達鍊,今已闋服,依例自本道兵營,今九月十五日,點考發送之意,分付,何如?傳曰,允。
判義禁韓用龜疏曰,伏以,月朔又改,親薦享事,仰惟聖慕皇皇,撫時益切。仍伏念,臣於日昨筵退之後,伏奉金吾除旨,召牌踵臨,有時囚捧供之命。臣於是,顚倒出膺,赴衙開坐,而取見罪人沈兢之爰辭,則以洪愼恒犯葬處,謂非禁標之內,而以禮曹草記,謂無所據矣。臣方待罪春曹,故向因陵官報牒,卽令曹郞摘奸,則雖是火巢之外,案山之背,粵在癸卯,大臣·禮堂因陵上修改之役,偕往奉審,以蘇渼一山之爲本陵案對,就其最緊重處,廣植樹木,別成節目,以爲守護禁養之地,而惟彼愼恒,伐其禁木,築成沙臺,則假使步數之遠,一如囚供,其爲莫重禁養之地,則斷然無疑矣。然而臣旣草記請勘,而爰辭如是相反,則又何可冒當議讞,仰累聖朝平允之政乎?玆敢略陳短章,仰瀆宸嚴。伏願聖明,俯垂鑑諒,亟遞臣金吾之任,以重獄體,以安私心,千萬幸甚。臣無任云云。答曰,省疏具悉。囚供則欲爲掉脫之計,而卿草記,卽因郞官摘奸,且禁養旣有節目,而犯葬之處卽其地,則在卿毫無不可按之義。卿其勿辭,卽爲議處。
乙丑九月初二日辰時,上御誠正閣。右副承旨入侍時,右副承旨鄭來百,假注書金用默,記事官徐淇修·鄭觀綏,以次進伏訖。上曰,朝講何爲,而以講員不備頉稟乎?來百曰,臺諫及特進官不備,時刻已過,不得已頉稟矣。上曰,晝講已備員耶?來百曰,已備而宗臣獨有安昌君一人,今日與晝茶禮相値,雖已書入進字,而在前或有無宗臣而設講之例云,何以爲之乎?上曰,果有此例耶?來百曰,俄問於弘文館,則有此例云矣。上曰,政官承牌乎?來百曰,俄已承牌矣。上曰,前此只行夕講,則晝講例當爲之乎?來百曰,不必皆然,有特敎則爲之云矣。上曰,出去後詳爲知入也。仍命退,承史以次退出。
乙丑九月初二日午時,上御熙政堂。晝講入侍時,知事金勉柱,特進官申大顯,參贊官鄭來百,侍讀官申緯,檢討官申溆,直閣洪奭周,假注書柳榮五,記事官徐淇修·鄭觀綏,各持大學,武臣行護軍徐英輔,以次進伏訖。上讀前受音一遍,緯讀自噫明德在何,止尤切靦然,仍解釋章句以奏,上讀新受音一遍訖。上曰,文義陳之。緯曰,明德在何,卽在我一心,明明德之工在何,亦在我一心,此一段甚親切矣。大抵大學一篇,以三綱爲本,而明德又爲三綱之首,且明明德之工,是聖人之極致,宜其在於高遠之地,而反而求之,卽在我一心而已。先儒之言曰,自天下而約之,至於身,無不管於一心,自意而推之,至於萬事萬物,無不統於一心,曰格曰致曰誠曰正,皆正心上工夫,曰修曰齊曰治曰平,皆正心中流出。此言儘道得在我之一心,而其他心與明德上發明者,不翅千言萬語,而擧皆煩瑣浩汗,學者未易得其要領,若其至簡捷而易體認者,未有如英廟聖訓中明明德之工在何,亦在我一心此一段矣。古人云欲法堯·舜,當法祖宗。伏願殿下於此一段,深留聖意,則法祖宗之道,亶在是矣。上曰,所陳切實,當留念矣。上曰,下番陳之。溆曰,三代以後,師道在下,學校不興,此是聖意慨然於世敎之衰,而有是訓也。三代以前,聖君在上,學校興而敎化明者,專由於自家身上,克盡正心修身之方矣。及至後世,時君世主,不能正心修身,雖在君師之位,而不能行君師之道,故學校不興,敎化不明矣。今殿下處君師之位,欲行君師之道,其要專在於一心上用工,上番亦以聖訓中明德在我一心之義仰陳。伏願深加體念於聖訓焉。上曰,所陳好矣,當留念矣。上曰,知事陳之。勉柱曰,儒臣所奏儘切實矣。舜何人予何人,蓋五性之德,惟堯·舜爲能生知安行,而賢人以下,或學知或困知者,誠以氣稟有淸濁粹駁之異爾。然而學知困知之道,不出於大學之三綱八條焉。苟能於此,能致積累之工,則及其成功,聖凡同歸,苟不知三綱八條之道,則氣稟旣拘,利欲交蔽,其於作聖之道,迷失其方。故古者敎人之法,八歲入小學,成童入大學,循循敎導,至於成德,初非難事。夫自八歲幼穉之時,敎之以六藝之文,使知禮爲何物,樂爲何物,及至成童之後,遂加格致之工,推以至於修齊治平之效,則其亦庶入於聖人之域矣。竊觀序文一篇,慨歎之聖意,溢於辭表,前日所奏旣發端,而今又畢陳焉。顧今殿下處君師之位,願加實踐之工,自誠正而至於治平,則敎化大行,風俗丕變,使百姓興起嚮學之心,此在殿下導率之如何爾。序文一篇,聖訓懇惻,殿下繼述之道,惟在於斯。伏願益加體念焉。上曰,所陳好矣,當留念矣。上曰,特進官陳之。大顯曰,知事旣已盡奏,臣則別無可陳之文義矣。上曰,旣以特進官,入參經筵,則文義不可不陳也。大顯曰,臣武臣且魯莽,全昧經義矣。上曰,雖然或有可陳者,第陳之,可也。大顯曰,英廟朝序文一篇,都是學問上事,亦非高遠難行者,今我聖上,講明此書,伏願益加踐履,以爲法祖宗之道焉。上曰,所陳好矣。上曰,參贊官陳之。來百曰,小學·大學,是訓蒙敎胄之要訣,雖是日用淺近之事,推其本則孝悌而已。且孝有大小之別,忽於灑掃應對之節,而能至於修齊治平之域者,未之有也。故先聖歷言天子·卿大夫·士庶之孝,而中庸必稱武王·周公之達孝者,無他,帝王之孝,莫大於善繼善述。恭惟我英宗大王,聖學高明,其於小學·大學之道,一念靡懈,有以躬行而心得,故五十年昇平之化,實基於此。今殿下講大學之書,繼述之道,不外乎大學一部,苟或一毫未盡於大學之道,則序文中書自我自之訓,實爲今日之至戒矣。伏願三講之外,雖在燕閒之時,必以大學一部,詳考而深體之焉。上曰,所陳好矣,當留念矣。上曰,閣臣陳之。奭周曰,今日諸臣,皆以繼述之道仰陳,恭惟我英宗朝五十載久道化成之治,億萬年於乎不忘之德,如天地之不可名言,而乃其所以直接千聖相傳之心法者,卽此序文一篇,而有可以仰窺者矣。我聖祖盛德閎休,罔非本原於學問上者,而粵自十九歲,始讀大學,二十九歲,又講此書,逮夫寶齡望七之歲,又爲重講,而親撰弁首之文,先後五十年間,拳拳服膺,無一念之或弛,此可見大聖人志氣之不隨血氣而衰也。猗歟,敬天勤民之德業,繩先裕後之謨烈,皆本乎典學一念之勤,則今日繼述之要,孰有大於此乎?今殿下春秋鼎盛,纔過孔子志學之年,而不遠乎我聖祖始講是書之歲,進德修業,不可失之時也。凡人之當少壯之年,而不能勤於學問者,每謂今日不學尙有來日,今年不學尙有來年,悠悠泛泛,玩歲愒日,殊不知人之少時,聰明尙全,知思未分,收拾則無扞格之患,習貫則有純熟之工。若延拖時日,不卽下工,則非但寸陰之可惜,抑恐利慾之誘於內者日深,事務之牽於外者日繁,而下工之難,百倍於前,聖訓中筋骸已强,利欲交中八字,正指此也。若又曰,吾年已長,吾學已就,不必如童穉之屈首受書,趁日課業云爾,則此又有大不然者。衛武公九十抑戒之作,猶屬前代之遠事,而我聖祖倦勤之年,孳孳三講,豈非貽謨之親切者乎?臣愚死罪,又竊謂聖學上工夫,若蹉過此時,則萬機之浩穰,聰明之分馳,精專易就,必有漸不如初之歎。唯願聖上以聖祖典學之勤爲法,而尤以今玆之時,爲汲汲皇皇不可失之機會,先從方冊之親近,講對之頻仍,而益加勉勵焉。上曰,所陳切實,當留念矣。上曰,聖訓若曰,三代以後,師道在下,何以爲訓也?緯曰,三代以前,君兼師道,治而敎之,兩得其道,自三代以後則不然。雖以孔·孟之聖,不得君師之位,至于程·朱,亦窮而在下,故古人云三代以後則師道在下矣。上曰,閣臣·玉堂所奏皆切實,而聖訓有曰實下工夫,何以則爲實下工夫耶?緯曰,躬行心得,眞知實踐,此爲實下工夫矣。溆曰,朱子曰只讀空殼子亦無益,此欲其實下工夫,而有是訓矣。奭周曰,儒臣所陳固好矣,而臣意則聖訓所謂實下工夫者,卽指此一心,而正心誠意之工,必本乎格物致知,朱子論格致,又以讀書窮理爲先務,則實下工夫之要,莫如講讀之勤矣。然書所以維持此心,而維持之方,又莫若賢人正士之左右交修,且帝王之學,尤異匹庶,未有獨對書案,能就聖學之理。殿下試思深宮燕閒,對御近習時,此心何如,覽聖謨賢訓,對法家拂士時,此心何如,則正心之方,不難知矣。唯殿下博求端方正直之士,以置左右朝夕之地,則其有助於實下工夫大矣。上命掩卷。仍命退,諸臣以次退出。
乙丑九月初二日未時,上御熙政堂。夕講入侍時,知事金勉柱,特進官申大顯,參贊官宋冕載,侍讀官申緯,檢討官申溆,直閣洪奭周,假注書金用默,記事官徐淇修·鄭觀綏,各持大學,以次進伏訖。上開卷讀前受音一遍,緯讀自望七,止甲寅序。上曰,解釋以奏。緯解釋文義以奏,上讀新受音一遍訖。上曰,文義陳之。緯曰,俄於晝講,諸臣皆以君師之道,有所仰奏者,而今此聖訓中慨然發歎於天必命之爲億兆之君師一句,不翅三致意焉。猗歟,盛矣。蓋自天降生民,必也君以治之,師以敎之,然後使斯民能安其業樂其生,革其惡興其善。三代以前,治與敎爲一,各盡其道,故政成化行,治隆俗美,此三代所以爲三代也。降及後世,道學不明,上無作成之化,下無觀感之效,君德旣不能導率,民志何由而標準?是以只用法令,把持一世,治非其道,敎亦無術,間有慈仁之主,或致斯民之富庶,而敎則蔑聞,故古道之不行,厥惟舊矣。夫所謂古道者,亦非高遠之事,不過君臣父子彝倫日用之各盡其當然之則而已。此皆根於天性,發爲懿德,本非難行之事也。惟其氣稟拘於前,物欲蔽於後,加之以産業無恒,輾轉失所,救死不贍,汨其良心,風俗日壞,世道日卑,而莫可救矣。在上之人,若能赫然奮發,慨然慕治,自任以居今行古之道,則莫如先務躬行之化。得賢共理,而使朝廷和平,處置得宜,而使人心悅服,雖顚連無告之民,咸囿惠鮮樂育之治,然後祛其弊瘼,以解其苦,制其産業,以遂其生。申明庠序學校之敎,以詔其迷,克擧彰善癉惡之政,以勸懲之,而正其趨向,則挽回郅隆,刑措不用,而禮樂文物,燦然可觀,古道豈眞不可行於今日乎?我殿下以天縱之聖,睿學高明,春秋鼎盛,如日方升,臣等以堯·舜三代,深有望於殿下。伏願自任以君師之責,慨然奮發於行古之道焉。上曰,所陳切實,當體念矣。上曰,下番陳之。溆曰,比者法講,先讀序文,今日經筵,欲行三接,蓋以追慕昔年,仰體聖訓也。諸臣孰不欽仰讚歎,而三講則以不得備員,姑未竝行,晝夕討論,無異日三。然而大易曰天行健,君子以自强不息,聖人之學,固未嘗須臾而或間也。伏願繼自今,先於大學一部,無廢三講古規,俾聖學緝熙,罔有間斷焉。上曰,所陳好矣,當體念矣。上曰,知事陳之。勉柱曰,溫故知新,果是進學之要道,聖賢之工,不過如是。蓋故者舊所聞,新者今所得也。溫故則尋繹而熟習,有體行之效,知新則多聞而博識,有資益之功。苟不溫故而知新,則無以進德而修業,實猶體用之相資,知行之兼備,二者不可偏廢。伏願益加體念焉。上曰,所陳好矣,當體念矣。上曰,特進官俄於晝講所奏無多,今則敷衍以陳,可也。大顯曰,小臣不學無識,諸臣所奏之外,無他仰奏者,而臣於英廟朝丙戌年,猥叨承宣之列,屢登法講之筵。追念伊時,聖籌已踰七旬,猶於是書,日三講討,臣今欽仰,而惟我聖上寶齡鼎盛,睿學高明,仰體先朝之聖訓,又開今日之講席,臣不勝讚誦之至。伏願益勉體行之道。上曰,所陳皆切實,當體念矣。上曰,參贊官陳之。冕載曰,俄者諸臣皆已仰奏,臣則別無可陳者,而惟我聖祖雖在倦勤之年,尙行日三之講,兼著聖訓,嘉惠後人,睿學之高明,於玆可見,而五十載治平之功,實基於大學一部。今日經筵,又講序文,繼述之德,臣固欽仰,而第伏念,進學之道,不但臨講之時,雖在燕閑,罔或間斷,故曰溫故而知新。伏願深留聖念焉。上曰,所陳甚好,當體念矣。上曰,閣臣陳之。奭周曰,知事及參贊官,皆以溫故知新之意仰奏矣。我殿下自在春邸,已講是書,今日重講,正好沈潛玩熟,切已體驗,而溫故知新,此其時也。是以朱子論讀大學法有曰,須是日日看得新,又曰却不是理解新,自家意思長長地新。今日之讀也,悟得昨日之所未悟,明日之講也,透得今日之所未透,或惕然而奮發,或欣然而領會,尋繹之際,愈覺有味,硏究之中,自得其效者。此之謂知新,而一新字不但屬於知字上工夫,此書中所引湯銘日新又新之意,正亦就行字上說也。必須內而心志思慮之所存,外而言動注措之所見,推而至於政令用捨之際,綱紀風俗之間,俱有月異時不同之顯效,然後方可謂知新之功。朱夫子言未讀論語時,是這箇人,讀了後又只是這箇人,便是不曾讀。況人君讀書講學,非欲夸多鬪靡,以資博洽之工,亦非欲擷英採華,以助詞章之麗,惟貴其體認於實地,而推見於行事而已。若於此而無日新之效,則雖日誦聖經賢傳,與不讀無異。唯願深念于玆。上曰,所陳好矣,當留念矣。上曰,溫故知新之新字,非謂別下工夫,俄聞閣臣所奏,學者於文,尋繹而玩索,則愈覺有味,何爲而其然也?緯曰,知新之功,在於溫故,蓋故學之矣,而復時習之,則見識自然長進,前日之未及知者,今日能知之,昔年之未能解者,今年能解之,此所謂知新矣。上曰,聖訓曰欲取反約,反約者是何謂也?緯曰,英廟望七之年,日御三講,而他書則卷帙浩大,故將就中庸一書,周而復始,欲取其反約之工也,竊以文義推之,則恐似然矣。上掩卷,命講官先退。仍命退,承史以次退出。
上在昌德宮。停常參,只晝講。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,只晝講。
鄭來百啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,三品官之無得過三日,循例請牌,曾有定式,而敦寧都正朴宗羽,除拜後過三日不爲出肅,事體所在,極爲未安,從重推考,仍卽牌招察任,何如?傳曰,允。
李溏啓曰,事變假注書吳洪錫身病猝重,勢難察任,今姑改差,何如?傳曰,允。
以司諫李東冕,正言朴孝成,掌令趙秀民牌不進罷職傳旨,傳于鄭來百曰,推考傳旨書入。
持平李潮啓曰,臣庸愚譾劣,本不合於淸朝耳目之任,前後濫叨,未效一日之責。向於四月,栢府除命,忽下於病伏澌頓之中,連犯違傲,致有大僚請推,責以媕婀,其後賓對,不敢冒參,仍蒙譴罷之典,言實愧服,罪猶薄勘。此已臣難冒之一端,而且以在任時巫女捉禁一事,府隷受刑於秋曹,臺疏致煩於稟處,畢竟回啓,又被重推,臣滿心悚恧,轉益靡措。臣迷鈍生疎,未諳格例,以致於此,而蓋在前朝飭事端,皆因於風聞,而禁亂之不拘備員,便成謬例,故臣不能臨事致詳,而隨衆一出矣。及見廟堂論奏,禁亂獨出,同歸格外,顧身不察之失,於是益著,而至於秋曹事,則臣何必較挈事過之後,重瀆崇嚴之聽?然而朝廷之上,體面爲重,本事不過因一巫女,而出禁者臺閣也。苟欲聽訴,則從容査決,豈無其道,而直刑府屬,事未前有。處其職者雖微,顧其名則乃風憲百僚之地,而只緣如臣疲軟之身,苟然備數,受人凌踏,一至於此,而且其後僚員之譴罷,雖緣於避辭之不審,苟言本事,亦由臣身,臺端一步,便成鐵限。以此情踪,其何敢一刻晏然於臺次乎?請命遞斥臣職。答曰,勿辭,亦勿退待。
正言金鐮啓曰,臣言議風采,本不合於淸朝耳目之任,前後叨冒,極知踰濫,而罪積違傲,愧深緘默,拊躬踧踖,只俟嚴勘。且臣之向叨憲職也,署經有命,天牌三臨,臣怵畏義分,黽勉出肅,深夜朝房,仍參署坐。至於故重臣徐浩修靖憲之謚,全未照檢,循例越送,疎漏做錯,罪著不職。其時僚臺,前後引避,竝蒙勘處,今臣處義,亦無異同,豈敢以時日之稍久,職名之少異,晏然冒居於臺次乎?請命遞斥臣職。答曰,勿辭,亦勿退待。
鄭來百啓曰,持平李潮,正言金鎌,避嫌承批之後,不爲傳啓,直爲出去,事甚未安,竝推考警責,何如?傳曰,允。
吳洪錫改差代,李仁迪爲事變假注書。
吏曹口傳政事,以金思穆·徐榮輔爲知經筵,以朴宗慶爲同經筵。
金宗善,以禮曹言啓曰,卽接宗廟署官員所報,則今初六日增廣文科初試,本署郞官俱爲觀光云。依定式,以臣曹佐郞李若烈,差定假官,代直之意,敢啓。傳曰,知道。
金宗善,以禮曹言啓曰,卽接永禧殿·景慕宮官員等所報,則今初六日增廣文科初試,郞官俱爲觀光云。假官,依定式,令吏曹以成均館官員,口傳差出,以爲代直之地,何如?傳曰,允。
金宗善,以禮曹言啓曰,卽接山陵參奉所報,則今初六日增廣文科初試,兩官俱爲觀光云。假官二員,依前例,令吏曹口傳差出,以爲代直之地,何如?傳曰,允。
李溏,以備邊司言啓曰,本司武郞廳卞浩德,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
李溏,以都摠府言啓曰,副摠管李潤謙,以禁衛營中軍,軍兵等試放事,南別營晝仕出去之意,敢啓。傳曰,知道。
鄭來百,以刑曹言啓曰,罪人朴俊漢·朴致儉諸子已捉囚者,纔已發配矣。更爲移文京兆,考出帳籍,則俊漢有三子,思勉·思勖·思勤,又有一子思協,居在東萊府,纔已自現,而思勉纔已發配,思勖前已身死,思勤全羅道靈巖郡,思協咸鏡道文川郡,定配所押送,致儉子命淳已發配,又有未入籍一子完孫,而年未滿十歲,今姑置之,何如?傳曰,允。
李溏,以御營廳言啓曰,本廳哨官安懋身病甚重,勢難察任,改差,何如?傳曰,允。
禁府啓目,碧潼前郡守柳命源原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,向前沈兢之段,洪愼恒犯葬處,雖是山背不見之地,自在節目禁養之中,而陵官報辭,禮郞摘奸,不啻丁寧,則當初許葬,已極駭痛。今此爰辭,亦多粧撰,誠極無嚴是白遣,李魯新段,論其罪犯,雖與許葬有異,陵軍等訴,匿不以聞,今於現發之後,以節目禁養之地,稱以標外,以前官掩置之事,欲爲藉口,揆以法意,難逭重勘。竝只以此照律,何如?判付啓,依允。
刑曹判書徐榮輔疏曰,伏以,萊府譯輩,交通異類,受賂賣國之狀,卽前古所無之變,而俊·儉兩漢,鬼誅先加,此尤萬萬痛惋者也。今其諸子散配之典,自臣曹擧行,而俊漢之子思勉,致儉之子命淳,皆言無他兄弟云,故竝發配矣。追聞俊漢又有二子,一則在京,一則生居東萊云,始乃溯考帳籍,果如所聞,臣之溺職之罪,於是乎無所逃矣。草記發配,事係刑章,雖不得不冒當,而臣心悚恧,當復如何?罪人散配,何等重典,而只緣臣之昏闇憒劣,應行之事,不能如例,幾使凶孽倖漏,似此做錯,不可但以僨誤言。惶汗浹背,無面可顯,玆敢露章自列,仰瀆崇嚴。伏乞聖上,俯賜照察,亟降威罰,以爲有司不職者之戒,千萬幸甚。臣無任云云。答曰,省疏具悉。卿有不察之失,推考,勿辭行公。
執義宋穉圭疏曰,伏以,臣之濫叨亞憲陞擢,月已再帀矣。臣揆分惶惕,豈敢一日自安?未及乞免於限前,遂自意例獲斥罷,而泯默以俟違命之誅。卽伏見邸報,則非惟刑章不加,尙玆職名未解,臣於是,益不勝隕越,玆敢冒死瀝血,哀籲宸嚴。伏乞聖慈,少垂察焉。臣學未知方,才乏適用,雖使登科立朝,不足備數於冗散之列,而乃以草萊賤品,久廁臺端,以致年除歲遷,恩旨聯翩,是豈微分所能堪承?況此中丞之職,實掌其糾繩百寮,而爲紀綱之首,顧何等責任之重,而遽授之於如臣無似者,在聖朝,其不爲畀之匪人耶?量能而任職,考功而陞秩,然後朝無幸位,而庶績可以咸熙,自古以來,苟不以是道,無以致治。今殿下之於賤臣,前後所以施之者,實不在於量能而考功,只使臣有負乘致寇之懼耳,臣竊滋惑而悚恧也。臣若徒懷榮感,冒昧趨膺,則不但自喪其廉恥而已,其貽累淸朝,而爲紕繆之政者大矣。臣何敢爲飾讓掠美,圖便己私哉?臣痰癖之症,近復一倍添劇,氣息喘促,精神昏瞀,或至全沒省覺,而久辱寵命,尙遲自列,臣罪至此,尤當萬死。伏願聖明,特降指揮,遞臣職名,勘臣罪狀,以安私分,以肅朝綱,千萬幸甚。臣無任云云。答曰,省疏具悉爾懇。予之敷心之諭,已罄於前批,惠然肯來,日夕凝佇,遐心莫回,巽章又至,自愧誠淺,無以爲喩。顧今啓沃輔導之責,政須林樊講道之士,而屢勤旌招之禮,固守東岡之志,言愈懇而聽愈邈,此豈所望於平日也哉?又況隻日開講,朝夕納誨,此時此責,捨爾伊誰?推世臣同休之義,效古人匪躬之節,出而論道,補予不逮,不待予言之畢,而想有以犂然回悟矣。至若亞憲之任,亦不必過辭,一時愼節,自當勿藥,望須卽起登途,以副予側席如渴之望焉。
乙丑九月初三日午時,上御熙政堂。晝講入侍時,特進官韓用龜,同知事李翊模,參贊官宋冕載,侍讀官申緯,檢討官申溆,待敎朴宗薰,假注書金用默,記事官徐淇修·鄭觀綏,各持大學,宗臣安昌君燝,武臣行護軍安橚,以次進伏訖。上開卷讀前受音一遍訖,緯讀自大學,至所由設也。上曰,解釋以奏。緯解釋文義以奏,上讀新受音一遍訖。上曰,文義陳之。緯曰,聰明睿智,能盡其性者,是就淸濁粹駁不齊中,拈出極淸極粹者言之,是所謂生知之聖也。夫生知之聖,聰無不聞,明無不見,睿無不思,智無不周,宜若無所資於人,而有不然者。雖以大舜之生知,猶曰明四目達四聰,又曰取人爲善,誠以聖人之心,廣大公明,聞一善言,沛然行之,無間於人我,故集天下之善,爲一己之用,此舜之所以爲大聖也。蓋以天下之目爲目,則明無不見,以天下之耳爲耳,則聰無不聞,以天下之心爲心,則睿無不思,此聖帝明王所以鼓舞天下,而不勞心力者也。苟其反是,則蔽於自聖自用之病,衒其聰明,以陵駕一世,視天下之人,皆以爲莫己若也,則帷薄之間,蕭墻之內,見聞尙有所不及,況於天下之廣乎?天下至廣也,事機至煩也,人主以眇然之身,處靜居簡,而應之有裕者,不過集天下之智,以決天下之事耳。人各有智,故愚者千慮,必有一得。苟能盡取衆智,合爲一智,而在我之衡鑑,精明得中,則天下雖廣,運之如掌,事機雖煩,決之若流矣。今我殿下,聰明睿智,稟生知之聖,凡今日在廷之臣,莫不欽仰而顒望矣。第伏惟,殿下已有大舜之聖姿,而尙無大舜之治效者,無他,只是明四目達四聰與取人爲善之方,猶有所未盡而然也。伏願殿下,克祛己私,務盡聽納之道,以臻大舜廣大公明之域焉。是臣區區之望也。上曰,所陳切實,當留念矣。上曰,下番陳之。溆曰,大學序首尾六節,而第一段言天人性命之道,自伏羲以下,至程氏出焉,皆所以言道統相傳之序,而聖人之統,絶已久矣。自三代以後,世級愈降,眞儒不作,墜緖難尋,嫡統未承,洪惟我國家聖繼神承。君師之責,道統之歸,猗歟在上,而于以闡發政敎,修明禮樂,燦然其文,嵬乎其功,用能使國祚靈長,式至今四百有餘年者,罔不本之於聖學,而發之爲治謨也。惟我先大王睿德高明,用集大成,淸明之治,作成之化,洋溢乎一世,今日諸臣,亦莫非化育陶鑄中物也。於戲,不忘之思,沒世愈深,而今我殿下,講筵日開,睿工益篤,臣等蔑學,雖無所仰勉者,而惟願以列聖相傳之心,克念繼述,則先聖旣絶之統,可以紹接,而亦惟在乎終始典學,罔或間斷。伏望深留聖念焉。上曰,所陳好矣,當留念矣。上曰,知事陳之。翊模曰,今此序文,以敎之一字,反復爲言,而要其歸重處,則專在於君師二字,故曰治而敎之,又曰能盡其性。蓋三代以前,君與師合而爲一,三代以後,君與師分而爲二,故所以有百世無善治之歎也。今日講筵,群下之所以仰勉者,亦在於君師之道。伏惟聖質天縱,睿工日躋,而殿下試於燕閒之中,每自念曰,凡吾所以盡其性者,能乎否乎?所以治而敎者,盡耶未耶?體之於身,驗之於心,發之爲政敎,以盡作成之道,則不但今日筵臣之所顒望者,抑亦大小上下之所共榮懷者也。伏願體念焉。上曰,所陳好矣,當留念矣。上曰,特進官陳之。用龜曰,玉堂旣以聰明睿智之說仰奏,而大抵聰明睿智,卽聖人生知安行自然之則也。故曰耳順,又曰心得,此則言自然之聰睿也,又曰日月之明,容光必照,此則言自然之明也。是皆天成,無待人爲,則非生知之聖,豈若是哉?然而後世之君,自作聰明者,以察察而爲明,以偏聽而爲聰,於是乎聰有所壅蔽,明有所遺漏,其害也,忽於大而詳於小,捨其近而圖其遠,此乃作爲與自然之異也。伏願於此等處留念焉。上曰,所陳好矣,當留念矣。上曰,參贊官陳之。冕載曰,學問之道,由淺入深,自有次序,故人生八歲而入小學,十五而入大學,皆非高遠難行之事,而自有循序漸進之工矣。況帝王之學,與韋布不同,幼學壯行,致君澤民者,人臣之學也,任以君師,修齊治平者,人君之學也。臣以是說,亦嘗仰奏,而竊念英廟親製序文,先朝御定類義,先後緝熙之工,專在於一部大學。猗歟,盛矣。殿下今日之所講討者,非無他書,而必以曾傳爲主宰之工,則可以上繼於志事,下究於治化,區區之望,惟在是矣。上曰,所陳好矣,當留念矣。上曰,閣臣陳之。宗薰曰,此序累百餘言,首尾推說,反復致意,只在治敎學三字,乃是一篇之骨子。蓋大學之道,君之所以出治,師之所以立敎,王公卿士庶人之子弟,由是而學焉。上有善治然後敎以之行,治敎成然後學有以立,此卽本然之序也。然自非伏羲·神農·黃帝·堯·舜生知之聖,則不得不先用力於學,學然後能敎,敎然後能治,此又自然之序也。故此序首揭學字曰大學之書是也,次言敎字曰敎人之法是也,後言治字曰治而敎之是也。然則學又爲三者之本,而若其爲學之要,則亦必自本原推之,惟性是已。故此序說性最詳,凡五言性,而今日自止中四性字,乃其關捩,其曰仁義禮智之性云者,包括甚廣。仁義禮智,卽性之本體,根於人心之所固有,有此身便有此道理,皆實理也。惟其有此實理,故時時發見於日用事爲之間。未暇遠引,姑以眼前事言之,臨筵開講,群僚列侍,君臣之間,交相忠愛,問難從容,和氣譪如,卽所謂溫和慈愛底道理,仁之發也。上下相接,各盡警惕,非辟之心,傲惰之容,一切掃除,不敢萌見,卽所謂斷制裁割底道理,義之發也。進退俯仰,皆有節次,秩然有儀,莫敢違其則,此則禮之發,而恭敬撙節底道理也。諸臣所陳,各有長短,而鑑別取舍,措諸實用,此則智之發,而分別是非底道理也。如是推之,事事皆然,但當因其所發,推而廣之,則天地之性存焉。是故此文,始曰知其性,此就本原上統言也。繼曰盡其性,盡者如盡倫盡制之盡,此聖人事也,又曰復其性,復者如克己復禮之復,此學者事也。處君師之位者,自盡其性,推以敎人,則人人得以復其本然之性,究竟成效,則盡者·復者,同一性也,而所以能盡能復,則惟在知其性之知字上矣。其立言之序,有如此者,殿下今講此書,卽聖學發軔處,而此性字,又其頭腦處也,所當期勉,顧不在於盡其性之道乎?殿下誠有以知此盡此,而繼天立極焉,則八域臣民,雖愚婦愚夫,莫不有以各復其性,而大學之道,煥然復明,向所謂治敎學三者,亶不外此。由是言之,今日講筵,乃我殿下所以爲天地立心,爲生民立命,爲往聖繼絶學,爲萬世開太平之基址根本也。立志旣如此,則今日自止之中,亦必犂然有得矣。因此所得,勉勉不已,推類擴充焉,則實是我東方億萬年無疆之休也。臣不勝區區之望也。上曰,所陳切實甚好,當體念矣。上曰,閣臣旣以盡其性爲勉學之要,欲盡其性,則其道何由,作何工夫,可以盡其性耶?緯曰,心統性情,而性者心之固有也,情者心之已發也。心苟得正,則可以盡性,盡性之道,惟在正心上工夫矣。宗薰曰,盡者極其性之全體,而無一毫未盡之謂也。且以大學首章言之,明德新民,皆必止於至善,知其至善之所在而止焉,此所謂盡也。聰明睿智能盡其性者,卽指生知安行之聖,則似無工夫之可言,而工夫極處,亦可謂盡,故其下手用工處,則知其性之知字是也。蓋窮理到底,所知無一毫虧欠空闕,則乃知之盡也。旣知之則所以行之,特不過由此推之而已,故盡心知性,亦惟物格知止底工夫也。上曰,氣質之稟,或不能齊者何也?緯曰,氣質之性,與本然之性有異。蓋人之生也,各有所稟,淸濁之不侔,粹駁之或偏,此乃所謂形氣之氣也。此則未必人人皆同,而至於本然之性,則聖愚同得矣。上掩卷。緯曰,人君之學,實爲敎本,目今悠悠萬事,無大此者。近以知事有故,行公者只有二人,而亦或有頉,法講以不備稟頉,自止以此甚小,臣於此誠爲悶然矣。上曰,知事中何人有故耶?冕載曰,黃昇源則疏批未下,韓晩裕·曺允大·金履永則在外云矣。上曰,曺允大何故在外耶?冕載曰,臣未知何故矣。上仍命書榻敎曰,經筵中在外人竝許遞,令該曹口傳差出。用龜曰,小臣日前以沈兢之議處事,有所疏懇,亦承批旨矣。第念罪人爰辭,旣與臣曹所報相左,而當初自臣曹草記請勘,臣又以金吾開坐議處,則不但事面未安,其在獄體平允之道,恐不當如是矣。伏願亟遞臣本職,仍竝遞金吾之任焉。上曰,向批旣云,而沈兢之供辭,旣云非矣,則此事無關於卿。且時囚積滯可悶,卿其勿辭,今日內開坐,卽爲議處,可也。用龜曰,小臣萬萬惶悚,更願體諒而亟遞之矣。上曰,退去,卽爲開坐,可也。命講官先退。仍命退,承史以次退出。
上在昌德宮。停常參,只晝講。
金宗善啓曰,明日常參·經筵,取稟。傳曰,只晝講。
鄭來百啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,左副承旨李文會今日不爲仕進,卽爲牌招,何如?傳曰,待明朝牌招。
傳于金宗善曰,今日夕上食當親行,該房知悉。
傳于李溏曰,坐直承旨入侍。
鄭來百啓曰,行大司憲李直輔,執義宋穉圭,掌令李之珩在外,趙秀民,持平李潮牌不進,李愚在未署經,監察茶時之意,敢啓。傳曰,知道。
以司諫李東冕,正言朴孝成,掌令趙秀民,持平李潮牌不進罷職傳旨,傳于鄭來百曰,推考傳旨書入。
鄭來百,以義禁府言啓曰,今此慶科增廣文武科初試時,本府都事,皆爲赴擧,武都事一員,本府入直,而當直入直都事,公事回公都事,文一二所·武一二所禁亂都事,無以推移。假都事六員,令該曹口傳差出,以爲分排之地,何如?傳曰,允。
乙丑九月初四日午時,上御熙政堂。晝講入侍時,特進官蔡弘履,同知事李翊模,檢校直提學徐榮輔,參贊官鄭來百,侍讀官姜世綸,檢討官申溆,假注書金用默,記事官徐淇修·鄭觀綏,各持大學,宗臣安昌君燝,武臣同知中樞府事鄭觀采,以次進伏訖。上開卷讀前受音一遍訖,世綸讀自三代之隆,至所以分也,上讀新受音一遍訖,世綸解釋文義以奏。上曰,文義陳之。世綸曰,夫大學一書,敎人之法,而學校之政,卽開卷第一義也。蓋有民則有敎,有敎則有學,學者,聖王所以化成天下者也。是以自夫開闢以來,便有敎人之法。若夫成均上庠,五帝之學也。夏氏則有東西序,殷人則有左右學,其制至周而大備,建四學而立四敎,自鄕縣而升之州庠,由秀士而進之造士。然猶有公卿之子弟,迷不率敎者,則天子必視學而敎之,或有不化於善者,則爲之三日不擧樂者,古聖王敎人之法,若是其至矣。自東周以後,世級漸降,學校之風衰焉,其後數代,不過因時而損益之。故漢明帝時,立五經博士及四姓之學,以至期門·羽林,能通章句,唐太宗時,增置生員,而學舍不容,以及高昌·吐蕃,亦賜詩·書,故永平·貞觀之治,稍有可觀。洪惟我聖朝,一洗羅·麗之陋,內有國學,外有鄕校,莫不立師而敎之,故古有各邑敎官·訓導之名,文物彬彬之化,於斯可見,而重熙累洽之休所由本也。猗我先大王,首闡明命,任億兆君師之責,躬行心得之效,不出乎日用彝倫之間,本之於身,推以及人,莫不鼓舞作成於大化之中,至於朝廷,則有年少文臣講製之法,太學則有四方多士課試之制。明德新民之敎,卓越千古,而功化之著於外者,有如是矣。今我殿下,以生知之聖,懋時敏之學,八域臣民,擧皆延頸,思見德化之成,而目下最可悶者,學校之政也。近來太學,便是聲利之場,主擧者專以時文取士,以致士趨不端。雖以臣愚見言之,竊以爲,聖上躬行心得之道,猶有未盡,推己及人之功,有所不足而然歟?今講此書,卽學問之頭腦,修己治人四字,尤是喫緊之語,而天下萬事之本,亦不外是矣。就以經筵言之,勿以文具視之,推明自己之德,以及乎人,申明學校之政,以法其古。是以朱夫子曰,擇有道可爲人師者以敎之,外邑訓導之官,廢已久矣,猝難復古,而守令文蔭武交差之際,各別擇送,修明學校之政,誠爲急務矣。伏願深念于玆。上曰,所陳好矣,當留念矣。上曰,下番陳之。溆曰,窮理二字,非別件物事也。人之於所欲知者,處事當理,則此乃所謂窮理也。蓋大學卽性理之書也。是以先儒之論說甚多,而只緣人見之各不同,辨釋之際,不無是非涇渭之別。假如明德一也,而或曰心統性情,或曰專屬於心,又曰性則理也,每當經旨解釋之時,實有諸說參錯之歎。若能考同質異,而見識愈長,愼思明辨,而學業益進,則方可謂窮理盡性矣。如小臣蔑學,素乏經術,而雖以曾所經歷者言之,每當先儒之論說處,一時驟看,是非不明,未易分曉,莫適所向,未免詿誤經旨,泛然看過之病。臣固知殿下,自在春邸,熟講此書,今日經筵,又復溫習,仰惟開卷瞭然,無復難疑,而亦須於先儒分註及章下釋義處,參之以或問,證之以條辨,硏究探頤,窮極奧微,猶有未盡瀜會者,則輒以發問於經幄之臣,某說如此,何者爲是,某說如彼,何者爲非?此章之未解處,旣已辨說,則後章之難曉處,自然見得,此不但進修之道,抑亦爲窮格之工也。伏願深留聖意焉。上曰,所陳好矣,當留念矣。上曰,知事陳之。翊模曰,窮理正心修己治人云者,乃是此書中綱要,而窮理者,修己之本也,治人者,修己之效也,修己二字,最是肯䋜。是以孔子曰修己以安天下,又曰修己以安百姓,孟子曰不下帶而道存,又曰修身而天下平,由是言之,則今日自止,別無文義,但當以修己二字,仰勉聖學,伏願體念焉。上曰,所陳好矣,當留念矣,上曰,特進官陳之。弘履曰,知事旣以修己二字仰奏,而今我殿下,爲億兆之君師,四方之標準,而繼天立極之功,明德新民之治,罔不本於修己。伏願益加體念焉。上曰,當留念矣。上曰,參贊官陳之。來百曰,三代敎人之法,自有次序,由淺而入深,自近而及遠,是以先入小學,後入大學,自灑掃應對進退之節,以及禮樂射御書數之文,推而至於格致誠正修齊治平之功,各有條理,不可紊也。故三代所以治隆俗美者,以其敎之有序,養之有素也。自夫世級漸降,聖遠言湮,學校不興,士趨不正,俗漸弊而不悟,政寢衰而不知者,蔽一言曰,敎失其方而然也。人君爲萬方標準,故孔子曰上有好者,下必有甚焉。殿下莅萬機之政,爲億兆之師,宜推躬行心得之效,以致表端影直之化,使斯民日遷善而不自知,則豈非功效之發見者耶?且所謂學問,非別件物事也。初無高遠難行之事,惟在乎體認於心,實下工夫。小臣之言,雖不過老生之常談,然而常談之中,亦有妙理。伏願垂聽而留意焉。上曰,所陳切實,當留念矣。上曰,閣臣陳之。榮輔曰,三代之隆,其法寢備云者,蓋聖人在上,而能盡其性,推而敎人,其道大行,而至於大學之書,則經一章,孔子之言也,傳十章,曾子之意也。解釋章句,卽朱子之事,而亦嘗曰平生精力盡在此矣,斯可見前聖後賢躬行心得之功。第以不得其位,困而在下,故無以行其大道,但能垂之空文,以詔來世於無窮,而至若人君則不然,旣處君師之位,則惟當施之於政敎,非特寓之於言語而已。故三代之世,賢聖之君多矣。在上者旣盡性分之所固有,在下者亦盡職分之所當爲,是以學校之政,旣明且備,敎人之法,至廣且詳。至若孔子·曾子·朱子,未行其君師之道,但言其學校之制,以明盡性盡職之義,且所謂盡性也盡職也,必有躬行心得之功,然後可以議到躬行者,眞知實踐,而體之於吾身也。心得者,明理盡性,而驗之於吾心也。欲下這工夫,要不外於大學一部。伏願以躬行心得四箇字體念焉。上曰,所陳好矣,當留念矣。上曰,或云十三入小學,二十入大學,此言八歲入小學,十五入大學,二說不同何也?世綸曰,此說見於小註,而上段語出於尙書大傳,下段語出於白虎通,朱夫子以白虎通之說爲是,故取以爲序矣。然而以臣愚見言之,則十三與二十,年數太過,故似以八歲與十五,爲大小學之次第矣。榮輔曰,不然。一說以爲十三云者,自八歲而至于十三,皆是入小學之年也,二十云者,自十五而至于二十,亦是入大學之歲也。翊模曰,此語雖然而蓋以大體言也。凡人之夙成者,雖未八歲,可以入於小學,晩就者,雖過二十,亦難入於大學,此不過統言其槪如此,而非謂有限年之制也。上曰,學校大小之節,各有所指歟?世綸曰,小者灑掃應對進退之節也,大者窮理盡心修己治人等事也。上曰,庶人之子弟與凡民之俊秀同歟?世綸曰,二者不同。庶人者,無官之謂,而小學者,不過家塾鄕學,則無有貴賤,而皆可入矣。俊秀者,賢者之稱,而大學者,又是一國之學,則非俊乂不可入矣。上掩卷,命講官先退。仍命退,承史以次退出。
乙丑九月初四日未時,上御誠正閣。坐直承旨持公事入侍時,行左承旨李溏,右承旨金宗善,假注書柳榮五·金用默,記事官徐淇修·鄭觀綏,待敎朴宗薰,以次進伏訖。上曰,今日夕上食,坐直承旨及入直閣臣進參耶?宗善曰,然矣。上命讀公事,宗善讀奏平安監司李書九狀啓,義州府大國人還歸事,又讀奏三和府使趙華錫狀啓,廣梁僉使浪世龍身死事。上曰,三和府使,如甕津水使之例,兼府使乎?宗善曰,三和則以府使兼防禦使矣。上曰,閣臣入來之意,已知委耶?宗善曰,俄已知委,而姑未及入來矣。宗善曰,今聞黃海道瑞興儒生等,以先正臣金宏弼·李珥竝享之院請復舊額事,治疏伏閤,已至數月云。此與邦禁有異,原疏似當捧入而稟處矣。上曰,捧入,可也。上曰,左副承旨待明朝牌招,而公事判付,出而書之,可也。仍命退,承史以次退出。
乙丑九月初四日申時,上御誠正閣。坐直承旨入侍時,行左承旨李溏,右承旨金宗善,假注書柳榮五,記事官徐淇修·鄭觀綏,待敎朴宗薰,以次進伏訖。上命讀公事,宗善讀奏。上曰,判付出去書之,可也。上敎于宗薰曰,講筵說話,俄者入之矣,此則無日限耶?宗薰曰,此則每以滿卷爲限,故無定期矣。上曰,此冊修入,始自何時耶?宗薰曰,此則本是自內書役,而庚申年始自內閣修正矣。仍奏曰,實錄廳賞典中,唱準則有高品付料之命。此卽辛丑前例,而辛丑年則唱準只是四人,故付司果祿,而今番則至於十四人之多,司果則固難盡付,本館亦無高品料窠,故判付旣下,而不得擧行,非但事體之如何,渠輩亦必有向隅之歎,故玆敢提稟矣。上曰,高品付料外,又有他例之可據者耶?宗薰曰,監印所諸印役時賞典,則每多木布題給之例矣。上曰,前例考出錄入,而其中優厚之例,亦爲錄入,可也。仍命退,諸臣以次退出。
乙丑九月初四日申時,上詣孝安殿。夕上食親行入侍時,行左承旨李溏,右承旨金宗善,假注書柳榮五,記事官徐淇修·鄭觀綏,待敎朴宗薰,以次侍立。時至,通禮跪啓請行禮,上具衰服,由齋殿出殿門,詣版位。引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,仍詣神位前。通禮啓三上香,溏奉香,宗善奉爐,三上香訖,通禮啓請執盞獻盞,溏執盞,宗善獻盞,上還復位。引儀唱俯伏哭,上俯伏哭,引儀唱止哭興,四拜興平身,上止哭興,四拜興平身。通禮導上還齋殿,諸臣以次退出。
上在昌德宮。停常參·經筵。
藥房提調趙尙鎭,行左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減養胃湯,自明日一貼式煎入事,榻前下敎。
惠慶宮進服蔘吉茶,自明日停止事,榻前下敎。
金宗善啓曰,明日常參·經筵,取稟。傳曰,只晝講。
李溏啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,假注書金用默身病猝重,勢難察任,今姑改差,何如?傳曰,允。
金用默改差,代以李鐸遠爲假注書。
金宗善啓曰,卽者吏曹郞廳來言,今此增廣文科初試試官,當爲擬入,而判書黃昇源,參判韓用鐸疏批未下,參議鄭東觀病不來,無以擧行云,參議卽爲牌招,何如?傳曰,允。違牌,勿爲呼望。
金宗善,以吏曹言啓曰,今此大殿痘候平復慶科增廣別試文科初試試官,今當磨鍊以入,而擬望之人乏少,閣臣竝擬,何如?傳曰,允。
金宗善,以吏曹言啓曰,今此大殿痘候平復慶科增廣別試文科初試試官中,時無職名人員,令該曹口傳付軍職,何如?傳曰,允。
兵曹口傳政事,副司果單李基慶。
金宗善啓曰,副校理姜世綸,謂以有事先壟,修撰申溆,謂有身病,陳疏徑出,依定式禁推傳旨捧入之意,敢啓。傳曰,知道。
以副校理姜世綸,修撰申溆禁推傳旨,傳于金宗善曰,分揀。
金宗善啓曰,今日晝講,玉堂當爲備員,而上下番俱空,無入侍之員,事甚未安。校理徐能輔·申緯,副校理任百禧,修撰李敬參,副修撰尹魯東,竝卽牌招,何如?傳曰,允。違牌,勿爲呼望。
金宗善啓曰,修撰申溆旣有分揀之命,一體牌招,何如?傳曰,允。
以修撰申溆牌不進罷職傳旨,傳于金宗善曰,推考傳旨書入,更爲牌招。
以修撰申溆再牌不進罷職傳旨,傳于金宗善曰,推考傳旨書入,更爲牌招。
金宗善啓曰,今日晝講,玉堂不備,時刻已過,依例頉稟之意,敢啓。傳曰,知道。
金宗善啓曰,玉堂上下番俱空,事甚未安。校理申緯·徐能輔,副校理任百禧,修撰李敬參,副修撰尹魯東疏批已下,竝卽牌招,以爲推移入直,何如?傳曰,允。
以校理申緯·徐能輔,副校理任百禧,修撰李敬參,副修撰尹魯東牌不進罷職傳旨,傳于金宗善曰,推考傳旨書入,更爲牌招。
金宗善啓曰,今此增廣文科初試一所試官李始源陳疏承批,李庚運·崔獻重,二所試官金在昌·趙德潤·宋銓牌不進推考傳旨,今方捧入,而莫重慶科,如是違牌,事甚未安。竝更牌招,一二所試官朴宗正·嚴耆·趙民和·高廷鳳·朴宗琦外,俱爲違牌,無以備員受點,令該曹更爲擬入,何如?傳曰,允。違牌人,推考傳旨書入,更爲牌招。
金宗善啓曰,文一所試官李始源陳疏承批,李庚運·崔獻重,二所試官金在昌·趙德潤再牌不進,所當更請牌招,係是一日三牌,何以爲之,而一所試官朴宗正·嚴耆·李寅采·趙民和·高廷鳳,二所試官吳淵常·朴宗琦外,又復違牌,無以備員受點,令該曹更爲擬入,何如?傳曰,更爲牌招。違牌人,推考傳旨書入,一體更爲牌招。
金宗善啓曰,文一所試官李庚運·崔獻重,二所試官金在昌·趙德潤三牌不進,依定式罷職傳旨捧入,一所試官金會淵,二所試官李好敏·申絢·徐鼎輔三牌不進,依定式禁推傳旨捧入,而一所試官一望,二所試官三望,無以備員受點,令該曹更爲擬入,何如?傳曰,竝推考傳旨書入,更爲牌招。
李溏啓曰,今此增廣武科初試一所參試官尹愭·尹濟弘·柳聖儀,二所參試官黃基天·金處巖牌不進,李德鉉在外,無以備員受點,令該曹更爲擬入,何如?傳曰,允。違牌人,推考傳旨書入。
李溏啓曰,今此增廣武科初試一所參試官李海淸牌不進,鄭取善在外,只有韓義運一人,無以備員受點,令該曹改付標以入,何如?傳曰,允。違牌人,推考傳旨書入,更爲牌招。
以武一所參試官李海淸再牌不進罷職傳旨,傳于李溏曰,推考傳旨書入。
金宗善啓曰,兵曹判書金思穆,旣入闕中,兼帶知經筵,不爲肅謝,直爲出去,事甚未安,推考,何如?傳曰,允。
李溏啓曰,卽見江華留守吳載紹,禁府都事李道明罪人改封鎖狀啓,則初二日封發,今始到院,而都事則昨已復命矣。罪人棘籬,何等迅急,而狀啓之若是遲滯?誠極未安,當該守臣,推考,何如?傳曰,允。
金宗善啓曰,卽見全羅左道京試官李尙愚,監試初試試取啓本,則越書一貼,有違格例,推考,何如?傳曰,允。
以左副承旨李文會牌不進罷職傳旨,傳于李溏曰,推考傳旨書入。
以司諫李東冕,正言朴孝成,掌令趙秀民,持平李潮牌不進罷職傳旨,傳于李溏曰,推考傳旨書入。
金宗善,以奎章閣言啓曰,先朝御考恩賜甲寅十月日次儒生殿講時,上齋生應製給二分生員兪益柱,乙卯八月日次儒生殿講時,上齋生應製給一分生員金師範,戊午三月日次儒生殿講時,上齋生應製級二分進士任得常等三人,以前所受給分帖來納,故依節目考準案冊,成小帖粘連分給後,知委禮曹及四館所,許赴於今此慶科增廣文科初試之意,敢啓。傳曰,知道。
金宗善,以禮曹言啓曰,己酉二月,因備局節目,毋論大小科,陳試許赴人,具由草記事定式,而辛酉九月九日製入格給二分生員沈能種,連因遭故,依法典陳試矣。今此增廣文科初試時,依例許赴,較藝等第之意,分付,何如?傳曰,允。
金宗善,以禮曹言啓曰,卽接四館所牒呈,則甲子五月春到記殿講入格直赴會試儒生幼學黃鍾人,癸亥十月秋到記殿講入格給二分儒生幼學申澓,甲子五月春到記殿講入格給二分儒生幼學李基承,以講經生,兼爲製述,竝從願分等許赴事,報來矣。幼學黃鍾人許赴於今此增廣文科覆試,幼學申澓等二人,許赴於增廣文科初試,較藝等第之意,分付,何如?傳曰,允。
金宗善,以禮曹言啓曰,卽接奎章閣移文,則先朝御考恩賜甲寅十月日次儒生殿講時,上齋生應製給二分生員兪益柱,乙卯八月日次儒生殿講時,上齋生應製給一分生員金師範,戊午三月日次儒生殿講時,上齋生應製給二分進士任得常等三人,以前所受給分帖來納,故依節目考準案冊,成小帖粘連分給後,知委禮曹及四館所,許赴於今此慶科增廣文科初試事,啓稟蒙允事移文,而四館所牒呈內,去甲子五月春到記製述入格生員申在植,殿講入格幼學金璟履,同年九月秋到記製述入格進士閔英世,殿講入格幼學裵相仁,同年十二月柑製入格進士申在業,以上直赴殿試。癸亥八月七夕製入格生員沈常鎭,同年十二月柑製入格進士金鑰,甲子正月人日製入格生員權佲,同年三月三日製入格進士任存常,同年五月春到記製述入格進士柳會根,同年九月七夕製入格進士權徽,同月九日製入格進士尹錫永,同月秋到記製述入格進士李朝鉉,同年十二月柑製入格生員李永純,以上直赴會試。癸亥八月七夕製入格進士趙毅淳·趙經鎭,同年十月秋到記製述入格進士沈魯直,甲子正月人日製入格進士金學淳,同年三月三日製入格幼學柳榮源,進士趙萬永,幼學申億·李晩喆,同年九月華城應製入格幼學嚴薰,同月七夕製入格進士李運英,同月九日製入格生員尙東奎,同年十二月柑製入格生員權徹,以上給二分。甲子九月華城應製入格進士沈榮鎭,同月七夕製入格進士權應憲,同月九日製入格生員韓錫朝,以上給一分事命下,而依例分等許赴事,報來矣。試考生員申在植等五人,直赴於今此增廣文科殿試,試考生員沈常鎭等九人,許赴於增廣文科覆試,御考恩賜給分生員兪益柱等三人,試考給分進士趙毅淳等十五人,許赴於增廣文科初試,較藝等第之意,分付,何如?傳曰,允。
金宗善,以實錄儀軌廳摠裁官意啓曰,監印監官柳明杓論賞一款,自本都監稟啓事,命下矣。柳明杓今番印役,首尾監董,效勞極多,而事係創有,酬勞之典,未得的當之例,惟是各都監別看役,足爲旁照之端。別看役則或有內外相當職調用之時,或有加資之時,而係干恩賞,不敢指一仰對矣,敢啓。傳曰,邊將除授。
金宗善,以戶曹言啓曰,實錄廳監印監官以下,竝依辛丑年例施賞,唱準令該曹木布分等施賞,員役·工匠,亦參考定式,分等施賞後草記事,命下矣。員役·工匠,前已施賞,分紙唱準劉厚澤等二人,校正唱準趙穎等六人,各木二疋·布一疋,割付唱準金鎭漢等六人,補字官鄭完喆等二人,各木一疋·布一疋,合木二十四疋·布十六疋,分等磨鍊,題給之意,敢啓。傳曰,知道。
金宗善,以賑恤廳言啓曰,北部議政府內契任掌裵仁福,今月初五日本洞路傍,得一歲遺棄女兒,同里居良女崔召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李溏,以訓鍊都監言啓曰,本局別將李殷福身病猝重,勢難察任,改差,何如?傳曰,允。
禁府啓目,元陵前參奉沈兢之·李魯新矣本府議啓內,沈兢之段,洪愼恒犯葬處,雖是山背不見之地,自是節目禁養之中,而陵官報辭,初頭摘奸,不啻丁寧,則當初許葬,已極駭痛。今此變辭,亦多粧撰,誠極無嚴是白遣,李魯新段,論其罪犯,雖與許葬有異,陵軍等訴,匿不以聞,今於現發之後,以節目禁養之地,稱以標外,以前官掩置之事,欲爲藉口者,揆以法意,難逭重勘。竝只以此照律罪,沈兢之段,杖一百收贖,告身盡行追奪,徒三年定配,李魯新段,杖一百收贖,告身盡行追奪,竝只私罪,奉敎依允爲旀,沈兢之段,功議各減一等,李魯新段,功減一等爲良如敎。又啓目粘連,向前柳命源亦,處義未免顚倒,投印極涉駭妄,而原其情則非出於厭避圖遞之意,論其罪則自歸於違法擅離之科,以此照律,何如?判付啓,依允。
李溏,以義禁府言啓曰,時囚罪人沈兢之,杖一百收贖,告身盡行追奪,徒三年定配,照律公事判付內,依允,功議各減一等事,命下矣。沈兢之功議各減一等,杖八十收贖,告身盡行追奪,江原道原州牧由原驛,徒二年定配,而以議啓內辭意,具罪目依例發遣府羅將,押送配所,何如?傳曰,允。
工曹參判李始源疏曰,伏以,臣素抱貞疾,吐衄爲本,稍勞心目,氣逆火升,眩暈作而鮮血從鼻口出,昏倒迷冥,全不省事,試圍多日之役,斷有僨誤之慮,固不敢以難强之疾,當莫重之擧。且臣於年前,忝叨泮長,因考試間事,慘被悖儒詆辱,投單馳通,擧措駴噩,臣之一身狼狽,已不可言,而末乃推上,至煩朝家之處分。臣自經此變以來,凡於試圍,視以鐵限,不惟臣之矢心自劃,亦嘗仰奏於先朝。此殆一世之所共知,通朝之所共諒,臣若厭然自揜,冒主斯役,則人將不食臣餘矣。寧被鈇鉞之誅,難撓咫尺之守,召牌嚴臨,承膺無路,玆敢擧實仰籲。伏乞聖明,俯垂鑑諒,治臣逋慢之罪,以嚴朝綱,仍命選部,勿復檢擬於試望,以全微諒,千萬幸甚。臣無任云云。答曰,省疏具悉。卿其勿辭,調理行公。
正言金鐮疏曰,伏以,臣拙性庸愚,病骸脆弱,短陋疎暗,無足備數於人,僥倖一第,非意所及,纔得陞遷,驟叨臺職,乍拜旋除,遍及兩司,恩榮偏深,愧懼交切。顧此所叨之職,卽古所稱周之保氏,漢之拾遺,而宋臣司馬光所謂,以天下之政,四海之衆,得失利病,萃于一官者也。受人主耳目之寄,任殿陛可否之責,苟非剛方直諒之士,風采足以動人,言議足以格君,刺口論事,能使上下嚴憚者,則固不可居是官而稱是任者,自古已然。雖今人才至爲淺鮮,掄選漸不如古,而猶且擬是望則曰通淸,經是職則爲侍從,其責任之不輕,設置之至嚴,爲如何哉,而今乃以如臣無似百不一取者,苟然充位,悍然冒據,在臣身榮幸,雖極滿足,爲臺閣羞恥,誠非細憂。此已臣非分之懼,難冒之端,而且臣於昨日避嫌,未蒙體諒,惶霣愧恧,罔知攸措。只緣避辭糢糊,深夜煩瀆,仁天未及照察,而至降勿辭之批,臣誠惝怳驚疑,莫省其所以也。其本事委折,略暴於避啓,率爾做錯,昏謬不職之罪,不可以時日之稍久,有所容貰,而其時僚臺二人,前後引避,竝蒙勘遞,則是殿下謂其有所失而許之也。今臣處義,亦無異同,而未蒙一視之恩,則臣安得不徊徨抑鬱?益不知其措躬之所也。其罪同而其罰異,前者遞免,而後者仍冒,臣則爲有罪倖免,無面可顯之人,廉隅到此,放倒無餘,而臣愚死罪,竊恐聖朝體下之政,亦未免有始終斑駁之嫌。臣於是,尤不勝其悚蹙靡容,而其罪尤著矣。以若情地,以若罪負,其何敢揚揚冒膺,重被僚儕之譏議,輿臺之竊嗤,而不思所以自列之義哉?天牌嚴臨,鐵限在前,隨詣朝房,瀝血陳暴。伏乞天地父母,諒疾痛之必籲,念雨露之均霑,特賜鐫免,仍命勘治,以安私分,以肅朝綱。臣旣俟勘,他何敢言,而忠愛根性,事係目下,玆又附陳。嗚呼,壬子南學之疏,吁亦憯矣,尙忍言哉?包藏禍心,網打一隊之朝紳,壞亂義理,蹈襲萬人之凶疏,而噫彼朴夏源,乘機而自求疏頭,依勢而顯售毒手,至今追惟,尙覺痛惋,而今乃全然疏釋,有若尋常編配之遇赦卽宥者然。臣於是,愕眙之極,繼之以憂歎,大義因此而漸晦,凶徒由是而肆氣,則此豈細故也哉?然而院議有規避之人,該堂無執藝之擧,已不勝其訝惑,而寥寥諫長一疏,未能格回天聽,遂使罪負如夏源者,生出海島,而側聽幾日,三司之臣,亦無一言繼發者。夫覆難之擧,旣出於惟允之地,則公議所在,豈容緘默,而職在言地,恬若不知者,有何顧惜之端,而固守媕婀之習歟?重爲之慨歎不已。臣謂巨濟府定配罪人朴夏源放釋之命,亟令反汗,使隄防嚴而公議伸焉。伊後不言之三司諸臣,竝施以譴削之典,恐不可已也。臣無任云云。答曰,省疏具悉。朴夏源事,大霈之時,此等疏決,古亦有之,而日前院啓批答,亦言之。夏源之配,在嗣服以後,故予之欲竝放之者也。如謂有壞於隄防,而必欲得反汗,則亦豈持難乎?如蟣蝨之夏源,院啓諫長箚子,尙云過矣。有何規避之人,又何執藝之可論乎,三司又何罪乎?爾其勿辭察職。
校理申緯,副校理任百禧,修撰李敬參等疏曰,伏以,臣等取見正言金鐮疏本,則有朴夏源疏放時,不言三司譴削之請,臣等亦其時三司中一人也,滿心慙恧,無地自容。臣等於夏源,有何顧惜,而徒懷瀆擾之爲懼,不思泯默之爲罪,到今人言之來,實所甘心。以此情蹤,何敢晏然於官職乎?今於召牌之下,承膺無路,玆敢相率聯籲。伏乞聖明,亟命譴削臣等之職,以謝人言,以安私分焉。臣等無任云云。答曰,省疏具悉。爾等勿辭察職。
校理徐能輔疏曰,伏以,臣去月二十八日政,伏奉弘文館校理除旨矣。伊時臣見差山陵朔享享官,受香出去,故擬將追謝恩命,不意自享所,猝發關格之症,力疾駿奔,幾乎顚仆,仍爲擔曳歸次,沈委牀褥,轉側隨人,至今累日,藥餌無應,一謝恩命,緣此曠闕,惶悶之極。若添一病,迺者本館空番,召牌嚴臨,至有勿呼望之命,臣於是,尤不勝惶縮之至。其在分義,卽當趨膺之不暇,而以此病狀,陳力趨命,萬無其望。且臣於目下事,尤有所難安者。噫,彼朴夏源壬子之疏,尙忍言哉?至今追惟,尙覺痛惋。不意放釋之命,忽下於月前,諫疏·院啓,皆未蒙允,群情久而愈鬱,隄防由是益壞,此雖出於我聖上好生之德,而刑政之失,豈有大於此哉?今者臺臣之疏論,伊後不言之三司,此蓋出於規箴之義,而奉讀以還,不覺慙愧。臣雖未肅命,旣帶見職,則亦伊後三司中一人,豈可以未行公,有所自恕乎?以病以情,蠢動無路,玆敢冒萬死控籲。伏乞聖慈,曲賜矜諒,亟遞臣見帶職名,仍勘臣違傲之罪,以肅朝綱,以安微分,千萬幸甚。臣無任云云。答曰,省疏具悉。爾其勿辭察職。
副修撰尹魯東疏曰,伏以,臣於向者,猥陳一疏,略暴危蹙之私懇,兼附憂愛之微忱,言辭荒拙,自知無槪,惟瀆擾之罪是俟,及伏承恩批鄭重,勤摯迥出格外,臣雙擎九頓,且惶且感,不覺汗涕之交逬也。惟我聖上,聽恢詢蕘,德懋來諫,言雖出於疎漏,而輒賜開納,語雖涉於狂妄,而亦示容貸,如臣蔑劣下品,亦荷不以人廢其言之殊私,古人所謂志願滿足,死無所恨,卽爲臣準備語也。臣雖愚如木石,頑如豚魚,而知榮感恩,亦具常性,竭蹶趨承,宜倍於人,而第臣年前所遭,非比尋常相規,身名已虧,僇辱無餘,今何敢以先朝之已盡昭晰,聖上之曲施恩造,自處以無累之人,冒沒承膺,以貽淸朝四維之羞哉?見今夜漏漸長,請筵日開,檢討之任,有非一時瘝曠之職,而株守難越,蠢動無路,積違召命,拖至三朔,揆以分義,合被重辟。且臣取見正言金鐮疏本,則有朴夏源疏放時不言三司譴削之請,臣亦其時三司中一人也。自來情勢之外,又添難進之一端,隨牌詣闕,瀝陳衷懇。伏乞聖明,俯垂諒察,亟削臣職,仍治臣前後逋慢之罪,以謝人言,以昭法紀焉。臣無任云云。答曰,省疏具悉。爾其勿辭察職。
黃海道儒生進士李孝延,幼學李寅亮·柳智虎·金一鵾,生員郭鎭垕,幼學金就行·李貞桓,進士金重鼎,幼學李亨培·柳達虎·康祐齡·崔南壽·朴宗麟·李亨祜·李元豐·郭致大·金洋·李麟璧·郭哲國·李麟心,進士金弘植,幼學金浩·吳弼翼·權孝侃·趙禮臣·金濤·權載勳·柳祥虎·郭尙彦·李祚延·李震燮·郭尙賢·閔思謙·李寅華·李壽松·李鳳岐·崔時白·文聖履·閔思行·金在樞·李觀燮·李淥·李寅龜·池緯荊·李寅恪·權達臣·金在夏·李夏延·郭麒壽·文定烈·李禎默·郭鎭儉·李東延·郭萬仁·金弘一·金履淵·柳廷虎·李元恒·李寅爀·文應極·尹斗鎭·金克明·尹尙鎭·李奉延·金一鵬·李寅孝,進士柳堉,幼學李寅弼·朴尙初·李亨遠,生員郭鎭基,幼學李亨楨·崔益進·郭楨坤·文應參·金聲遠·柳義虎·文命禫·郭楨漢·朴行裕·李寅白·柳仁虎·李錫玉·文應億,進士趙匡鼎,幼學金履恒·尹相鼎,生員李貞濟,幼學車載輔·朴允初·李之魯,進士崔弘晉,幼學郭萬㝡·文命夔·金履鎬·李亨逵,生員金翊龍,幼學李鳴範,生員閔百胤,幼學柳元虎·郭鎭壕·李寅晳·李耆延·文聖集·金宗卨·康琯·李東文·趙日新,生員趙景命,幼學朴鵬壽,生員李震培,幼學李種德等疏曰,伏以,聖母賓天,珠宮永閟,臣民率普之慟,益復如新。伏惟我殿下,宅憂諒陰之中,幸賴祖宗之默佑,聖痘平復,八域歡忭,孰不手舞而足蹈也?臣等竊伏念,睿學時敏,治化休明,凡所以崇儒重道,備盡隆報之典者,克追列聖朝家法,而四百載維持國脈,萬億年永樹風聲,亶在於是。惟玆瑞興一區,卽先正文敬公臣金宏弼姓貫之鄕,所居之地也。宏弼居敬硏精之工,繼往開來之學,實爲文忠公鄭夢周嫡傳,而我朝儒學之倡始者也。粵在萬曆年間,建祠于玆土,特蒙花谷之賜額,而不幸壬辰兵燹之禍,數畝遺址,鞠爲茂草,士林之咨嗟者久矣。迺於肅廟丙戌,尋基重建,竝享先正文成公臣李珥,蓋珥曾按節西藩,而甘棠遺惠,尙今不泯,及居海陽,而河汾餘化,亦且感人,逖矣西土,後生末學,齊趨於兩楹之間,尙知嘉惠之澤者,賴有是耳。兩先正道德事功,從享文廟,則不待臣等之贅陳,而聖明已有所洞燭矣。顧今院宇之重建旣久,而舊額尙未更揭,此誠斯文之欠典,然而年久之後,不敢以舊賜之額,遽自擅揭。昔在英廟丙午,本道多士,齊聲叫閽,至蒙下該曹稟處之命,自該曹按査本道邑誌及院中舊蹟,明有可考,而該曹回啓,因循未徹,遂至泯沒者,于今八十年所矣。嗚呼,夫子之廟,列於天下,而莫先於曲阜,文公之祠,遍於閩中,而尤重於嫠源者,蓋是地是享,與他自別故也。玆院之設,在於數百年前,則實非今日之新建,恩額之頒,在於最初之時,則亦非臣等之始請,而第緣遐土貿貿,士風委靡,斯文之盛禮未擧,聖朝之故典久闕,此臣等所以抑鬱者也。玆敢不避煩猥,裹足齊龥,伏願聖上,特賜恩賁,更宣舊額,俾使遐陬人士,觀感而興起焉,臣等無任云云。答曰,省疏具悉。疏辭令廟堂稟處,爾等退修學業。
上在昌德宮。停常參·經筵。
李溏,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
金宗善啓曰,明日再明日,光陵忌辰祭齋戒正日相値,視事,頉稟之意,敢啓。傳曰,知道。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,今日晝講,玉堂當爲備員,而上下番俱空,事甚未安,校理申緯·徐能輔,副校理任百禧,修撰李敬參,副修撰尹魯東,旣有推考傳旨捧入之命,竝卽牌招,何如?傳曰,允。
以校理申緯·徐能輔,副校理任百禧,修撰李敬參,副修撰尹魯東再牌不進罷職傳旨,傳于金宗善曰,推考傳旨捧入。
金宗善啓曰,修撰申溆疏批已下,一體牌招,何如?傳曰,允。
金宗善啓曰,修撰申溆三牌不進,依定式禁推傳旨捧入之意,敢啓。傳曰,知道。
以修撰申溆三牌不進禁推傳旨,傳于金宗善曰,分揀,更爲牌招。
金宗善啓曰,今日晝講,玉堂不備,時刻已過,衣例頉稟之意,敢啓。傳曰,知道。
金宗善啓曰,吏曹郞廳來言,郭山郡守尹敏東,諫院則雖已署經,憲府則尙未署經云,掌令李之珩·趙秀民,持平李潮,旣有推考傳旨書入之命,竝卽牌招,以爲署經之地,何如?傳曰,允。
以司諫李東冕,正言朴孝成·金鐮,掌令李之珩·趙秀民,持平李潮牌不進罷職傳旨,傳于李溏曰,推考傳旨書入。
以掌令李之珩·趙秀民,持平李潮再牌不進罷職傳旨,傳于李溏曰,推考傳旨書入。
李溏啓曰,行大司憲李直輔,執義宋穉圭在外,掌令李之珩·趙秀民,持平李潮牌不進,李愚在未署經,監察茶時之意,敢啓。傳曰,知道。
金宗善啓曰,文一所試官李庚運·崔獻重,二所試官金在昌·趙德潤四牌不進,依定式罷職傳旨捧入,一所試官金會淵,二所試官李好敏·申絢·徐鼎輔四牌不進,依定式禁推傳旨捧入,而一所試官一望,二所試官二望,令該曹更爲擬入,何如?傳曰,允。
傳于金宗善曰,都承旨許遞,前望單子入之,待下批牌招察任。
都承旨前望單子入之,朴宗慶落點。
金宗善啓曰,文一所試官朴宗慶,除拜承旨,李尙度,二所試官李肇源牌不進,尹長烈在外,無以備員受點,違牌人竝更牌招,何如?傳曰,允。
以一所試官尹致性牌不進罷職傳旨,傳于金宗善曰,推考傳旨書入。
李溏啓曰,一所試官李尙度,二所試官李肇源再牌不進,所當更請牌招,而係是一日三牌,何以爲之?敢稟。傳曰,更爲牌招,違牌,勿爲呼望。
傳于李溏曰,近來規避之習日甚,科期近至,則輒皆下鄕,試望擬入,則又皆違牌,今日國綱,有乎無乎,何可依例禁推,違牌諸人,竝拿問,以待處分。
李溏啓曰,行大司諫趙德潤拿處事,命下矣。依定式遞差傳旨捧入之意,敢啓。傳曰,知道。
以崔獻重·金會淵·趙德潤·李好敏·尹致性·申絢·徐鼎輔囚單子,傳于李溏曰,竝皆罷職後放送。
李溏,以武一所試官意啓曰,臣所今日平明開場,擧子捧單數,自天字至宇字半字,合爲二百十三人,而先自木箭試取之意,敢啓。傳曰,知道。
李溏,以武二所試官意啓曰,臣所擧子捧單元數,自天字至玄字半字,爲一百四十四人矣,今方開場,而先自木箭試取之意,敢啓。傳曰,知道。
李溏,以武一所試官意啓曰,臣所今日木箭應射擧子四十四人內,三矢入格二十人,二矢入格十三人,一矢入格五人,合爲三十八人,而天字未畢試,日暮姑停之意,敢啓。傳曰,知道。
李溏,以武二所試官意啓曰,臣所今日木箭應射擧子,自天字至地字半字,六十二人內,三矢入格十九人,二矢入格十一人,一失入格九人,合爲三十九人,而日暮姑停之意,敢啓。傳曰,知道。
李溏,以司僕寺提調意啓曰,珍島監牧官元有鎭身病沈重,受由上來,還任無期,當此災歲,秋務方殷之時,不可一任其瘝曠,今姑改差,何如?傳曰,允。
李溏,以右邊捕廳言啓曰,本廳從事官沈公俊身病猝重,勢難察任,今姑改差,何如?傳曰,允。
禁府照目,碧潼前郡守柳命源矣本府議啓內,處義未免顚倒,投印極涉駭妄,而原其情則非出於厭避圖遞之意,論其罪則自歸於違法擅離之科,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。
修撰申溆疏曰,伏以臣,向龥一疏,未蒙體諒,鎭日違召,亦極惶隕,不得已扶病行公,屢登講筵矣,大病之餘,神精昏瞀,奏對之祭,言語不接,進退周旋,全不成樣,種種昏聵之狀,想已前席之俯燭,而連日力疾,諸症添劇,萬無可强之勢,思之悶阨,冒死徑出,嚴旨繼降,旋蒙分揀,歸伏私次,感惶交切,此際得見正言金鐮疏本,則有朴夏源疏放時不言三司譴削之請矣,臣雖病淹牀笫,未及出肅,而卽伊時三司中一也,官箴之來,義難獨免,玆敢短章自引,申暴實病。伏乞天地父母,俯垂矜諒,亟削臣職名,以謝人言,以便調理焉,臣無任云云。省疏具悉。爾其勿辭察職。
上在昌德宮。停常參·經筵。
嘉順宮進服加味六君子湯,依前方十貼製入事,榻前下敎。
李溏啓曰,來十一日,朝參日次矣,敢稟。傳曰,停。
金宗善啓曰,來十一日,輪對日次矣,敢稟。傳曰,當次人受點,後日次待令。
李溏啓曰,行大司憲李直輔,執義宋穉圭在外,掌令趙秀民·李之珩,持平李潮牌不進,李愚在未署經,監察茶時之意,敢啓。傳曰,知道。
朴宗慶啓曰,左副承旨李文會,今日不爲仕進,卽爲牌招,何如?傳曰,許遞,前望單子入之。
朴宗慶啓曰,右副承旨鄭來百,同副承旨宋冕載今日不爲仕進,竝卽牌招,何如?傳曰,許遞,前望單子入之。
承旨前望單子入之,元在明·金蓍根·宋知濂落點。
李溏啓曰,新除授承旨金蓍根·元在明·宋知濂,竝卽牌招,何如?傳曰,允。
以右副承旨元在明牌不進罷職傳旨,傳于金宗善曰,推考傳旨書入。
朴宗慶啓曰,假注書柳榮五身病猝重,勢難察任,今姑改差,何如?傳曰,允。
柳榮五改差,代以兪理煥爲假注書。
宋知濂啓曰,應敎·副應敎未差,校理徐能輔·申緯,副校理任百禧,修撰申溆·李敬參,副修撰尹魯東牌不進,副校理姜世綸在外,玉堂上下番俱空,已至經宿,事甚未安,未差之代,政官牌招,開政差出,待下批仍卽牌招入直,何如?傳曰,允。
以校理申緯·徐能輔,副校理任百禧,修撰李敬參·申溆,副修撰尹魯東牌不進罷職傳旨,傳于金宗善曰,推考傳旨書入。
金宗善啓曰,玉堂上下番俱空,已至多日,事甚未安,校理申緯·徐能輔,副校理任百禧,修撰李敬參·申溆,副修撰尹魯東,旣有推考傳旨書入之命,竝卽牌招,推移入直,何如?傳曰,允。
以校理申緯·徐能輔,副校理任百禧,修撰李敬參·申溆,副修撰尹魯東牌不進罷職傳旨,傳于宋知濂曰,推考傳旨書入。
宋知濂啓曰,玉堂上下番俱空,事甚未安,校理申緯·徐能輔,副校理任百禧,修撰李敬參·申溆,副修撰尹魯東,旣有推考傳旨書入之命,竝更牌招,推移入直,何如?傳曰,允。
以校理申緯·徐能輔,副校理任百禧,修撰李敬參·申溆,副修撰尹魯東再牌不進罷職傳旨,傳于宋知濂曰,竝許遞,今日政差出。
金蓍根啓曰,郭山郡守尹敏東,諫院則旣已署經,而憲府則尙未署經矣,除在外·未署經外,未肅拜·呈告人員,竝卽牌招,何如?傳曰,允。
宋知濂啓曰,郭山郡守尹敏東署經事,命下矣。行大司憲李直輔,執義宋穉圭在外,掌令趙秀民·李之珩,持平李潮牌不進,李愚在未署經,無以擧行,何以爲之?敢稟。傳曰,違牌人推考傳旨書入,更爲牌招,違牌,勿爲呼望。
宋知濂啓曰,掌令趙秀民,旣已肅謝,不出姑停望,直爲出去,事甚未安,推考,何如?傳曰,允。
宋知濂啓曰,持平李潮謂有情勢,奉牌闕外,屢度崔促,終不入來,事體所在,誠極未安,從重推考,何如?傳曰,合辭則鎭日違牌,署經則經宿違召,事甚駭然,施以罷職之典。
李溏,以兵曹言啓曰,本曹堂上中參知朴宗正試所進去,參判·參議未差,只有臣思穆,替直無人,參判·參議未差之代,令該曹口傳差出,待下批牌招,以爲推移入直之地,何如?傳曰,允。
吏曹口傳政事,以李庚運爲兵曹參判,柳烇爲兵曹參議。
宋知濂啓曰,吏曹參判韓用鐸,參議鄭東觀牌不進推考傳旨及罷職傳旨,今方捧入,而開政命下之後,如是違牌,事甚未安,判書未差,參判更爲牌招,何如?傳曰,允。參議推考傳旨書入,更爲牌招。
宋知濂啓曰,吏曹參判韓用鐸,參議鄭東觀再牌不進推考傳旨及罷職傳旨,今方捧入,而開政命下之後,如是違牌,事甚未安,參判所當更請牌招,而係是一日三牌,何以爲之?敢稟。傳曰,推考傳旨書入,與參判一體更爲牌招,違牌,勿爲呼望。
宋知濂啓曰,吏曹參判韓用鐸,謂有情勢,參議鄭東觀,謂有身病,開政命下之後,奉牌闕外,屢度催促,終不承膺,事體所在,誠極未安,竝從重推考,何如?傳曰,允。屢番飭敎,終不入來,萬萬未安,更爲嚴飭入來,使之夜深前開政。
李溏,以武一所試官意啓曰,臣所今日平明開場,木箭自天字半字,仍爲試取之意,敢啓。傳曰,知道。
李溏,以武二所試官意啓曰,臣所今日平明開場,木箭自地字半字,仍爲試取之意,敢啓。傳曰,知道。
李溏,以兵曹言啓曰,內禁衛將李顯道,五衛將李敬培,慶熙宮衛將趙宗國身病猝重,兼司僕將尹致儉,景福宮衛將南紀興,慶熙宮衛將鄭宅履親病沈重,俱以勢難供職,呈狀乞遞,五衛將韓宅祚·崔溪,除授在外,過限未上來,竝改差,何如?傳曰,允。
李溏,以武一所試官意啓曰,臣所今日木箭應射擧子,自天字半字至黃字半字,一百十六人內,三矢入格二十一人,二矢入格十八人,一矢入格九人,昨日入格三十八人,合爲八十六人,而日暮姑停之意,敢啓。傳曰,知道。
李溏,以武二所試官意啓曰,臣所今日木箭應射擧子,自地字半字至玄字半字,八十二人內,三矢入格二十八人,二矢入格十七人,一矢入格十一人,昨日入格三十九人,合爲九十五人矣,木箭今已畢試,鐵箭鱗次試取之意,敢啓。傳曰,知道。
李溏,以武二所試官意啓曰,臣所今日鐵箭應射擧子九十五人內,三矢入格六人,未及試取八十九人,而日暮姑停之意,敢啓。傳曰,知道。
吏曹判書黃昇源疏曰,伏以臣,情地危蹙,杜門縮伏,恭俟嚴勘,不意紫陌淸宵,鐘漏未徹之際,政命已下,天牌儼臨,臣誠震懼悸慄,莫省所以,夫名爲銓官,旣被循私之斥,則餘無可論也,臣白首垂死之年,仰蒙我聖上曠世之恩,猥忝冢宰之任,固知非分寵命,實合之死力辭,而臣性本庸鈍,年已昏耄,未效古人辭鴻樞之義,苟然冒膺,荐當大政,許多注措,未能平允物情,臣亦自知其必至之勢,而憲臣所謂行私,則未知指的何事,而此實臣早夜求全之毁也,憲臣雖以風聞,漫漶於避啓,而在臣自處之道,顧何敢彈墨未乾,抗顔銓地,弁髦官謗,放倒廉隅,仰累一初聖化也哉?嶺海鈇鉞,實所甘心,選部政席,已作鐵限,惟願聖明,亟賜處分,遄伏辜恩之誅也,此際狗馬賤疾,方在濱死之境,蓋臣十數年前,腦後痰核凝結,始則小如橡者,病與年深,今則大如拳,頭上進賢,安頓甚艱,自分匪久,當作廢疾之人,如拳之核,昨晩忽地自潰,濃汁連注,擡頭極難,牙頰牽痛,食飮俱妨,此非尋常病症,必是大限將近而然也,雖荷天地生成之澤,回甦垂盡之命,實非旬月可期完合之症也,重任之虛縻於人鬼未分之身,不但私義之萬萬惶愧,國體之苟艱,又如何哉?召命之下,擔曳以進朝房,亦無其望,委身牀笫,倩人構草,忙陳短章,仰瀆宸嚴。伏乞聖慈,俯垂矜諒,先將臣所帶銓衡之任,亟行鐫削,仍令從便調理,俾尋鄕路,則餘生此世,罔非聖明之賜也,伏地瞻天,不勝大願,臣無任云云,答曰,省疏具悉。臺言旣曰風聞云云。則到今別無可引之端,其在禮使之道,不可一向强迫,本職許遞。
吏曹參議韓用鐸疏曰,伏以臣,以至庸極陋之姿,偏蒙陶甄之恩,濫躋淸顯之列,至於天官之佐,尤豈嘗夢寐之攸到,而前後忝據,非止一再,冒赴政命,亦豈屢度,負乘之貽累聖簡,政注之厚招疵議,臣亦自知,人謂斯何,迺者臺評,果發於大政之後,其所論斥,雖有所云,臣亦參伊日政席,則凡於銓注之間,得失之際,豈可以佐貳爲解,而不自知警,晏然而已乎?今方悚蹙無地,譴何是俟,而除旨復降,庚牌狎臨,臣誠惝怳愧懍,不省措躬之所也,召命至嚴,非不知竭蹶之爲恭,而僨誤之懼益切,廉防之係亦重,玆不得不坐犯違傲,披陳悃愊,仰瀆崇嚴之聽。伏乞亟收臣新除之命,仍治臣不職之罪,以肅朝綱,以安微分,千萬幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
宋知濂啓曰,玉堂備員間,視事,頉稟之意,敢啓。傳曰,知道。
李溏啓曰,行大司憲李直輔,執義宋穉圭在外,掌令趙秀民·李之珩呈辭,持平李愚在未署經,一員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本聽軍兵,日次私習云矣,敢啓。傳曰,知道。
宋知濂啓曰,吏曹參判韓用鐸,參議鄭東觀,奉牌闕外,已至經宿,參判則陳疏到院,而以齋日,原疏雖已退却,夜下飭敎,何等截嚴,而謂有情病,無意變動,事體道理,萬萬未安,竝從重推考,何如?傳曰,屢次飭敎何如?則終不承膺,揆以事體,萬萬未安,更爲嚴飭,使之入來。
宋知濂啓曰,吏曹郞廳來言,臺諫有闕,政事,取稟。傳曰,今日政差出。
有政。吏批,判書未差,參判韓用鐸進,參議鄭東觀進,同副承旨宋知濂進。以尹益烈爲大司鍊,鄭取善爲持平,李寅采·李基慶爲校理,尹致鼎爲副校理,李基崇·鄭魯榮爲修撰,金啓溫爲副修撰,李普天爲戶曹參判,尹光顔爲刑曹參判,金在昌爲大司成,朴宗來爲同經筵,尹永鎭爲典牲副奉事,學正安袷·李鼎鎰,學諭金履迪,以上竝單付。
兵批,行判書金思穆進,參判李庚運病,參議柳烇入直進,參知朴宗正試所進,行左承旨李溏進。以尹宗鎭爲同知,曺允精爲僉知,李春英爲內禁將,朴明勳爲兼司僕將,邊景祐·趙益洙·尹勉鎭爲五衛將,金大甲爲景福將,宋周鼎·李仁輝爲慶熙將,南指喆爲部將,柳明杓爲廣梁僉使,上護軍黃昇源,護軍朴宗來·閔耆顯,副護軍李文會·鄭來百·宋冕載·李羲甲,副司直申緯·徐能輔·任百禧·姜彙鈺·申光軾·李基崇,副司果李敬參·申溆·尹魯東·權烒,以上竝單付。
宋知濂啓曰,玉堂上下番俱空,已至多日,事甚未安,今日政新除授玉堂,待下批竝卽牌招,何如?傳曰,允。
宋知濂啓曰,應敎·副應敎未差,校理李寅采,副校理尹致鼎,修撰鄭魯榮,副修撰金啓溫牌不進,校理李基慶試所進,副校理姜世綸,修撰李基崇在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招,以爲入直之地,何如?傳曰,違牌人推考傳旨捧入,更爲牌招。
傳于宋知濂曰,明日晝茶禮當親行,該房知悉。
以校理李寅采,副校理尹致鼎,修撰鄭魯榮再牌不進罷職傳旨,傳于宋知濂曰,推考傳旨書入,待明朝牌招。
宋知濂,以禮曹言啓曰,卽接明陵別檢所報,則本陵局內,惡虎橫行,囕殺人命云矣,莫重之地,有此惡虎囕人之患,萬萬驚駭,令該軍門多發校卒,刻期捕捉,何如?傳曰,允。
李溏,以訓鍊都監言啓曰,明陵局內有虎患,令該軍門刻期捕捉事,自禮曹草記蒙允矣。本局善放砲手四十名,將校率領,卽爲發送之意,敢啓。傳曰,知道。
李溏,以武一所試官意啓曰,臣所今日平明開場,木箭自黃字半字,仍爲試取之意,敢啓。傳曰,知道。
李溏,以武一所試官意啓曰,臣所今日木箭應射擧子自黃字半字,至宇半字五十六人內,三矢入格十人,二矢入格三人,一矢入格四人,昨日入格四十八人,再昨日入格三十八人,合爲一百三人矣,木箭纔已畢試,鐵箭自天字仍爲試取之意,敢啓。傳曰,知道。
李溏,以武一所試官意啓曰,臣所今日鐵箭應射擧子自天字至黃字半字九十一人內,三矢入格七十五人,二矢入格九人,一矢入格一人,合爲八十五人,而日暮姑停之意,敢啓。傳曰,知道。
李溏,以武二所試官意啓曰,臣所今日平明開場,鐵箭仍爲試取之意,敢啓。傳曰,知道。
李溏,以武二所試官意啓曰,臣所今日鐵箭應射擧子八十九人內,三矢入格七十三人,二矢入格九人,一矢入格一人,昨日入格六人,合爲八十九人,鐵箭纔已睪試,日暮姑停之意,敢啓。傳曰,知道。
上在昌德宮。停常參·經筵。
李溏,以都摠府言啓曰,今日入直,內三廳武兼禁軍及軍兵等,中日習射,請出標信,傳曰,知道。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,私習云矣,敢啓。傳曰,知道。
李溏啓曰,右承旨金宗善,右副承旨元在明今日不爲仕進,竝卽牌招,何如?傳曰,允。
李溏啓曰,御營廳從事官有闕,今過三日,尙不出代,事甚未安,該營大將,推考,何如?傳曰,允。
李溏啓曰,行大司憲李直輔,執義宋穉圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,知道。
以大司諫尹益烈,司諫李東冕,正言朴孝成·金鐮,掌令趙秀民·李之珩牌不進罷職傳旨,傳于李溏曰,推考傳旨書入。
傳于李溏曰,承旨疏批已下,卽爲牌招。
金宗善,以弘文館言啓曰,新除授修撰李基崇時在公忠道忠州地,經筵入番事緊,請斯速乘馹上來事,下諭。答曰,依啓。
以校理李寅采,副校理尹致鼎,修撰鄭魯榮牌不進罷職傳旨,傳于元在明曰,推考傳旨書入。
金宗善,以弘文館言啓曰,本館上番闕直,事甚未安,校理李寅采,副校理尹致鼎,修撰鄭魯榮,旣有推考傳旨書入之命,竝卽牌招,以爲推移入直之地,何如?傳曰,允。
以校理李寅采,副校理尹致鼎再牌不進罷職傳旨,傳于金宗善曰,推考傳旨書入。
金宗善,以禮曹言啓曰,全羅道觀察使封進來十月令宗廟·孝安殿山陵薦新柚子,今初十日薦進,而景慕宮薦新,則慶尙道例爲封進,而姑未及上來,依前例以宗廟薦新加封柚子,同日一體薦進,何如?傳曰,允。
金宗善,以成均館同知館事意啓曰,今九月初九日,儒生課試,當爲設行,而大提學未差,限內不得爲之之意,敢啓。傳曰,知道。
金宗善,以奉常寺都提調·提調意啓曰,東耤親耕田所種唐黍打作,則所出爲三石二斗,稻打作則所出爲四石十四斗,豆打作則所出爲六斗,太打作則所出爲一石四斗,粘粟打作則所出爲二斗之意,敢啓。傳曰,知道。
李溏,以都摠府言啓曰,副摠管李潤謙,以禁衛營中軍軍兵等中日試放事,南別營晝仕出去之意,敢啓。傳曰,知道。
李溏,以兵曹言啓曰,今此謝恩兼冬至使一行赴燕時,所把驛馬,預爲分定,然後可無窘急之患,今亦依前例知委,而應把驛馬四十五匹內,公忠道八匹,全羅道十匹,慶尙道二十匹,今九月二十八日,京中逢點,江原道四匹,咸鏡道三匹,直送安州,來十月初二日逢點事,各道監司處,行移,何如?傳曰,允。
李溏,以訓鍊都監言啓曰,本局局別將李汝節身病猝重,勢難察任,改差,何如?傳曰,允。
李溏,以武一所試官意啓曰,臣所今日平明開場,鐵箭自黃字半字,仍爲試取之意,敢啓。傳曰,知道。
李溏,以武一所試官意啓曰,臣所今日鐵箭應射擧子自黃字半字至宇字半字十二人內,三矢入格九人,二矢入格一人,昨日入格八十五人,合爲九十五人矣,鐵箭纔已畢試,片箭自天字元貫革外,加設二貫革,合四貫革試取之意,敢啓。傳曰,知道。
李溏,以武一所試官意啓曰,臣所今日片箭應射擧子自天字至宇字半字九十五人內,邊一中四人矣,片箭纔已畢試,騎芻仍自天字試取之意,敢啓。傳曰,知道。
李溏,以武一所試官意啓曰,臣所今日騎芻應射擧子自天字至宇字半字九十五人內,二中入格二人,一中入格八人,合爲十人矣,騎芻纔已畢試,鳥銃自天字元貫革外,加設二貫革,試取之意,敢啓。傳曰,知道。
李溏,以武一所試官意啓曰,臣所今日鳥銃應放擧子自天字至宇字半字八十七人內,貫邊中三人,邊二中九人,貫一中三人,邊一中八人,合爲二十三人矣,日暮姑停之意,敢啓。傳曰,知道。
李溏,以武二所試官意啓曰,臣所今日平明開場,片箭試取,元貫革外,加設二貫革之意,敢啓。傳曰,知道。
李溏,以武二所試官意啓曰,臣所今日片箭應射擧子八十九人內,邊一中入格十一人,片箭今已畢試,騎芻鱗次試取之意,敢啓。傳曰,知道。
李溏,以武二所試官意啓曰,臣所今日騎芻應射擧子八十九人內,一中入格五人,騎芻今已畢試,鳥銃鱗次試放,而元貫革外,加設二貫革之意,敢啓。傳曰,知道。
李溏,以武二所試官意啓曰,臣所今日鳥銃應放擧子八十九人內,貫一中·邊一中入格二人,邊二中入格二人,貫一中入格七人,邊一中入格十五人,合爲二十六人,鳥銃今已畢試,騎槍鱗次試取,而無一人應試矣,各技皆已畢試,仍爲計劃,修正榜目之意,敢啓。傳曰,知道。
刑曹判書徐榮輔疏曰,伏以臣,儱侗憒劣,百無肖似,司寇重任,自知不稱,而由單纔徹,飭敎旋勤,義分是懼,冒沒蹲據,觸事昏謬之狀,已著於譯孽散配之際,問備薄譴,罰不當罪,惶隕愧恧,歷日靡措,際伏見臺臣金鐮疏本,論及巨濟府定配罪人朴夏源疏放事,而以秋堂之無執藝,謂以訝惑,覽之未半,不覺然震懍,臣於夏源疏,素所深斥,不後於人,況壬子夏,嚴正惻怛之十行筵諭,臣以承宣,耳聆而手書,退而銘肺,沒身不忘,則凡此義理隄防之大關係,何敢一毫放忽,而適仍邦慶曠古,霈澤誕降,職在有司,徒知奉行,曾未能一言爭難,溺職之罪,噬臍莫及,公議之來,愧服不暇,臺評之不遂勘律,可謂太恕,聖批之曲加涵容,彌增臣罪,官職去就,判無可論,曹務瘝曠,一日爲悶,至於經筵之輪參苟簡,籌司之簿牘多滯,而雜科期日,亦已迫矣,以臣情踪,冒當無路,在臣道理,宜卽自引,而臣於日來,宿疾添劇,伏枕㱡㱡,昏不省事,今始收拾殘精,略控短籲。伏乞聖上,俯垂諒察,先遞臣本兼諸任,仍治臣罪,以重邦憲,以安私分,不勝幸甚,臣無任云云。答曰,省疏具悉。已諭於臺批,卿其勿辭行公。
護軍金魯忠疏曰,伏以臣,叨承享官之命,于今五箇月矣,以臣地處,追伸情禮,只此一事,固當竭蹶隨行,粗效筋力之禮,少伸哀慕之情,而不幸臣素患疝症,自閏月以後,失攝越添,委席叫楚,以是之故,享禮駿奔之任,番次出入之役,種種懸頉,殆若違慢者然,撫躬惶隕,靡所容措,猶冀加意將攝,磨以時日,則庶可漸臻差復,隨分自效矣,又自去月以來,本症一倍添劇,牽痛衝亘,作一籧篨,今則加以腹脚浮脹,氣息喘急,轉側須人,飮啖全却,雜試刀圭,了無見效,症漸危惡,人鬼未分,以目今病情觀之,決無時月間回甦之望,惟玆病狀,人孰諒之,惶蹙哀愍,又添一症,玆不得不疾聲呼籲於天地父母之前。伏乞聖慈,俯賜鑑諒,特許減下臣見差之任,俾臣安意調治,得保殘喘,千萬幸甚,臣無任云云。答曰,省疏具悉。卿其勿辭,調理行公。
右副承旨元在明疏曰,伏以臣,得見臺臣疏本,以朴夏源疏放時該堂之無執藝,至有訝惑之斥,臣於此,不勝瞿然之至,噫,彼夏源之罪犯,尙何言哉,壞亂義理,網打搢紳之狀,已悉於院啓諫疏,今不必疊牀,而其所痛惋之心,臣亦豈後於人哉?第於放釋命下之時,臣固忝在該堂之末僚,而適値身病猝劇,辭單再徹,一切曹務,不能省視,故旣失爛商停當於覆難之會,而本職旋又蒙遞矣,然而雖一日之間,尙在職次,則若論緘默之失,臣實難免,今此司直之論,誠所樂聞,在臣處義,亦豈可獨諉於長僚,而有所自恕也哉?臣方恧蹙歷日,譴何是俟,銀臺除旨,忽下此際,繼以庚牌荐降,臣聞命感惶,罔知攸措,揆以義分,固當竭蹶,而奈此職名雖殊,廉防是重,參前倚衡,實無冒膺之望,鎭日違傲,罪尤難逭,玆敢不避猥越,冒陳短章。伏乞聖慈,俯垂鑑諒,亟遞臣所帶之銜,仍治臣不職之罪,以安微分,以謝人言,千萬幸甚,臣無任云云。,省疏具悉。爾則尤無可引之義,勿辭察職。
修撰鄭魯榮疏曰,伏以臣,至庸極陋,厚蒙恩造,多年經幄,未效塵刹之報,數載縣紱,獲遂便養之願,闔門感祝,隕結是期,不自意昨伏奉玉署除旨,深夜之中,召牌屢降,臣手擎恩誥,且惶且感,臣於逖違之餘,非不欲不揆僥濫,趨謝恩命,一登文陛,仰瞻耿光,以少伸區區戀結之忱,而第臣偏母,今年七十有三,素抱貞疾,積年沈痼,今當換節之時,諸症一倍添劇,食飮全却,轉側須人,寒嗽冷汗,奄奄有朝夕難支之慮,臣左右扶將,方寸荒亂,雖於晷刻之頃,實無離捨供職之望,玆敢不避煩瀆,疾聲呼籲。伏乞天地父母,俯垂矜諒,亟賜遞免,俾得以專意救護,仍治臣瀆擾之罪,以肅朝綱,不勝幸甚,臣無任云云。,省疏具悉。爾其勿辭救護。
乙丑九月初九日午時,上詣孝安殿。晝茶禮親行入侍時,行都承旨朴宗慶,行左承旨李溏,左副承旨金蓍根,同副承旨宋知濂,假注書李鐸遠·兪理煥,記事官徐淇修·鄭觀綏,待敎朴宗薰,以次侍立。時至,上具衰服,由齋殿入殿門,詣版位,引儀唱俯伏哭,上俯伏哭,引儀唱止哭,上止哭,引儀唱興四拜興平身,上行四拜禮訖,仍詣神位前,通禮啓三上香,宗慶奉香,蓍根奉爐,上三上香,通禮啓請執盞獻盞,宗慶奉盞以進,上執盞授溏,溏奉奠于靈座前訖,上還復位,引儀唱俯伏哭,上俯伏哭,引儀唱止哭,上止哭,引儀唱興四拜興平身,上行四拜禮訖,通禮導上出殿門,上至殿門外,宗慶奏曰,向承柚子進上旬前催促之命,故分付全羅·慶尙兩道矣,全羅道則先已入來,慶尙道則路逢催促之命,仍與膳狀竝來,而他朔膳,則姑未入來,先捧柚子,何如?上曰,依此爲之也。上仍還內,諸臣以次退出。
上在昌德宮。停常參·經筵。
夜自二更至五更,灑雨下雨,測雨器水深九分。
藥房提調趙尙鎭,副提調朴宗慶啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,如道。
元在明啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
金宗善啓曰,行大司成金在昌,除拜後過三日,不爲出肅,依定式推考警責,仍卽牌招察任,何如?傳曰,允。
傳于朴宗慶曰,都承旨·左承旨·右承旨入侍。
金宗善啓曰,卽見瀋陽問安使先來狀啓,則初六日未時,自灣府封發,初九日三更,始爲到院,使行先來,何等迅急,而如是遲滯,事極駭然,先來軍官,竝令攸司科治,何如?傳曰,允。
元在明啓曰,卽者,刑曹郞廳來言,先來軍官令攸司科治事命下,而判書徐榮輔有身病,次堂例不得擧行云,判書卽爲牌招,何如?傳曰,次堂擧行。
吏曹口傳政事,以李始源爲禮曹參判。
元在明啓曰,行大司憲李直輔,執義宋穉圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,知道。
以大司諫尹益烈,司諫李東冕,獻納安廷善,正言朴孝成·金鐮,掌令趙秀民·李之珩牌不進罷職傳旨,傳于元在明曰,推考傳旨書入。
金宗善,以弘文館言啓曰,本館上番闕直,事甚未安,校理李寅采,副校理尹致鼎,旣有推考傳旨書入之命,竝卽牌招,以爲推移入直之地,何如?傳曰,允。
以校理李寅采,副校理尹致鼎牌不進罷職傳旨,傳曰,推考傳旨書入。
金宗善,以弘文館言啓曰,本館上番闕直,事甚未安,校理李寅采,副校理尹致鼎,旣有推考傳旨書入之命,竝卽牌招,以爲推移入直之地,何如?傳曰,允。
以校理李寅采,副校理尹致鼎再牌不進罷職傳旨,傳于金宗善曰,推考傳旨書入。
李溏,以備邊司言啓曰,卽見平安監司李勉兢災實分等狀啓,則平壤等三十邑置之稍實,安州等十二邑置之之次,尤甚名色,不爲擧論,仍以爲年分比摠,待列邑槪狀齊到,更爲條列登聞計料,後錄條件,竝請令廟堂稟旨分付矣,其一,被災面民還之許令代捧,亦多已例,毋論稍實之次邑,被災面里,以相當穀準折代捧,待明秋還作本色事也,其一,推奴徵債,限明秋防塞事也,本道穡事,沿峽均登,雖或有若而優劣之殊,而別無災實之判異,分等依狀請施行,還餉代捧,事係難愼,便成謬例,還色亦罕,揆以事體,萬萬未安,如今稍熟之歲,尤不可輕許,而就其被災面里,略加闊狹之政,道臣陳請,似有參量,竝與推奴徵債防塞事,一體許施,而待明秋期於還作本色之意,另加分付道臣,何如?傳曰,允。
李溏,以御營廳言啓曰,本廳千摠徐有建,身病甚重,勢難察任,改差,何如?傳曰,允。
李溏,以武一所試官意啓曰,臣所今日平明開場,鳥銃自宇字半字,仍爲試放之意,敢啓。傳曰,知道。
李溏,以武一所試官意啓曰,臣所今日鳥銃應放擧子八人內,邊一中二人,昨日入格二十三人,合爲二十五人,而鳥銃則今已畢試,騎槍無一人應試矣,各技皆已畢試,仍爲修正榜目之意,敢啓。傳曰,知道。
工曹判書金勉柱疏曰,伏以,窮而號旻,恒人之大情,痛則呼父,反本之常理,苟以嚴畏之故,而莫訴卑微之衷,則是猶肖翹喘蝡,而自外於造化之天也,惟我聖上之於賤臣,天地也父母也,臣竊惟情私之萬萬切悲者,輒欲仰徹紸纊,冀蒙憫覆之澤,而怵畏囁嚅,迄玆稽遲,今臣犬馬之齒,已近七旬,而蒲柳易衰,崦嵫景迫,則不可以復有待矣,玆敢仰首鳴號,冒陳微懇,惟聖慈俯垂愍察焉,臣本命途畸薄,早失所怙,中年偏慈,又見捐背,兼且兄弟終鮮,一身單孑,而間幸得育一男,纔免髫齕,忽又夭折,噫,生人之窮獨,從古何限,而豈有如臣之無所歸者乎?臣竊念,賦命豐嗇,自有定分,非容人力,然聖人有訓曰,不孝三千,無後爲大,豈不以世世相傳之血脈,至已而斷絶故歟?顧臣孤露,雖無在家承祧之重,其爲不孝之大,則固有所不免矣,然抑又伏念,繼絶存亡,聖人所以垂法萬世,使凡不幸而無後者,得以復存其嗣,免於不孝之罪也,夫其立義之重如此,故古人卽勿論,國朝諸臣之無嗣者,率皆仰請立後,而以聖朝仁厚之澤,有訴輒許,今臣亦聖慈涵育中物也,豈容自抱悲悃,而泯泯終身,甘爲聖訓之罪人乎?第臣堂內子姓,數甚尠少,只有臣族兄故縣監臣師柱第二子慶錫,年纔十七,實合取繼,而臣族兄在時,已有肯許之言,然時則臣年不至甚衰,冀有一分餘望,故因循遲待,而臣族兄,遽又身沒矣,到今與者旣沒,則揆以國典,誠若有礙阻,然從前廷臣之遭此情界者,蓋多陳乞蒙允,近例班班可據,則今臣情地,亦豈容銜此愍恤,而不一號籲,以冀聖明一視之恩澤也哉,今始冒萬死仰暴哀衷。伏乞聖慈,曲加矜諒,特賜處分,仍命該曹照例施行,俾臣得以無嗣而有嗣,絶續而復續,則臣雖生死隕結,將何以圖報萬一也,臣無任云云。答曰,省疏具悉。疏辭下該曹稟處。
乙丑九月初十日辰時,上御誠正閣。都承旨·左承旨·右承旨入侍時,行都承旨朴宗慶,行左承旨李溏,右承旨金宗善,假注書李鐸遠·兪理煥,記事官徐淇修·鄭觀綏,以次進伏訖。上命讀公事,溏讀奏公事訖,上曰,判付則出去書之也。宗慶奏曰,內閣衣幣香燭封裹時,禮判所當齋宿進參,而判書韓用龜受由在外,何以爲之乎?上曰,次堂有擧行之例乎?宗慶曰,本閣則無此例,而雖禮儀使,判堂有故,則或有次堂擧行之例矣。上曰,禮曹參判有闕之代,令該曹口傳差出。出榻敎溏曰,兵曹判書入直之時,兵曹屬司之長官入直,自是定式矣,日前兵判入直時,行首宣傳官,例當入直,而旣在受由,則副行首以下,似當循次入直,而不此之爲,以下位循例省記者,揆以古規,萬萬可駭,當該當次宣傳官,所當重勘,而本院請推之外,無他可施之罰,何以爲之乎?上曰,拿處,可也。出擧條上曰,閣臣入直誰也。宗慶曰,待敎入直,而纔已須資出去矣。宗慶奏曰,伏聞大司成金在昌承候後所傳,則惠慶宮微有滯候云矣,議定湯劑,何如?上曰,湯劑議入,可也。惠慶宮進服香橘飮,自今日一貼式,限二貼煎入。出榻敖仍命退,承史以次退出。
上在昌德宮。停常參·經筵。
元在明啓曰,合辭方張之時,兩司無詣臺之員,事甚末安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,卽者,觀象監官員來言,陰陽科初試,明當設行,而提調徐榮輔病不進,無以備員云,卽爲牌招,何如?傳曰,允。
金宗善啓曰,卽者,律學入門官來言,律學初試,明日當爲開場,而判書徐榮輔,參議趙萬元病不進,參判尹光顔在外,無以擧行云,判書·參議,竝卽牌招,何如?傳曰,允。
金宗善啓曰,卽者,典醫監官員來言,醫科初試,明當設行,而提調二員當爲備員,若一員有故,則惠民署提調一員,推移進參事,曾有定式矣。本監提調金載瓚在外,惠民署提調一員,大臣見帶,曺允大在外,無以備員云,何以爲之?敢稟。傳曰,在外提調許遞,令該曹口傳差出。
金宗善啓曰,卽者,司譯院官員來言,譯科初試,明當設行,而提調韓用龜受由在外,無以備員云,何以爲之?敢稟。傳曰,許遞,令該曹口傳差出。
傳于金宗善曰,刑判批下,卽爲牌招。
以刑曹參議趙萬元牌不進罷職傳旨,傳曰,推考傳旨書入,更爲牌招,違牌,勿爲呼望。
吏曹口傳政事,以朴宗慶爲典醫監提調,金達淳爲司譯院提調,洪明浩爲惠民署提調。
元在明啓曰,行大司憲李直輔,執義宋穉圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,知道。
以大司諫尹益烈,司諫李東冕,獻納安廷善,正言朴孝成·金鐮,掌令趙秀民·李之珩牌不進罷職傳旨,傳于元在明曰,推考傳旨書入。
金宗善啓曰,刑曹參議趙萬元,特敎申飭之下,謂有身病,奉牌闕外,屢度催促,終不入來,事體所在,萬萬未安,從重推考,何如?傳曰,允。特敎之下,終不承膺,事體所在,誠極未安,更爲嚴飭,使之入來。
金宗善啓曰,刑曹判書徐榮輔牌不進推考傳旨,今方捧入,而明日雜科,刑曹堂上,無進參之人,觀象監提調,亦不得備員,事甚未安,刑曹判書徐榮輔,觀象監提調徐榮輔,更爲牌招,何如?傳曰,允。更爲嚴飭,違牌,勿爲呼望。
金宗善啓曰,刑曹判書徐榮輔,觀象監提調徐榮輔,特敎申飭之下,奉牌闕外,無意承膺,事體所在,萬萬未安,律科則刑曹參議趙萬元,纔已承牌,而陰陽科則觀象監提調,無以備員開場,何以爲之?而刑曹刑書·觀象監提調,從重推考,何如?傳曰,允。日昨批旨已諭,則至今奉牌,且科試隔日,而終不承膺,揆以事體,誠極未安,更爲嚴飭,使之入來。
李溏,以備邊司言啓曰,卽見瀋陽問安使狀本,則順付詔書方爲出來矣,當有謝恩之擧,此與循例謝恩有異,不可順付於節行謝恩使,分付該曹,卽爲差出,何如?傳曰,允。
金宗善啓曰,因備邊司草記,謝恩使卽爲差出事,命下矣。政官牌招,開政,何如?傳曰,允。
金宗善啓曰,吏曹參判韓用鐸,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。參議推考傳旨書入,更爲牌招。
有政。吏批,判書未差,參判韓用鐸進,參議鄭東觀進,同副承旨宋知濂進。以宋銓爲工曹參判,尹魯東爲司僕正,申溆爲司成,徐龍輔爲謝恩使,李始源爲副使,尹尙圭爲書狀官,鄭敬行爲高敞縣監,兼執義單尹魯東。
李溏啓曰,兵批無緊窠,吏批無送西之人,無政事之意,敢啓。傳曰,知道。
金宗善,以弘文館言啓曰,本館上番闕直,事甚未安,校理李寅采,副校理尹致鼎,旣有推考傳旨書入之命,竝卽牌招,以爲推移入直之地,何如?傳曰,允。
以校理李寅采,副校理尹致鼎牌不進罷職傳旨,傳于金宗善曰,推考傳旨書入。
金宗善,以弘文館言啓曰,本館上番闕直,事甚未安,校理李寅采,副校理尹致鼎,旣有推考傳旨書入之命,竝卽牌招,以爲推移入直之也,何如?傳曰,允。
以校理李寅采,副校理尹致鼎再牌不進罷職傳旨,傳于金宗善曰,推考傳旨書入。
金宗善啓曰,卽者,副修撰金啓溫,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
金宗善啓曰,玉堂上下番俱空,事甚未安,校理李寅采,副校理尹致鼎,旣有推考傳旨書入之命,竝更牌招,以爲推移入直之地,何如?傳曰,允。
金宗善啓曰,校理李寅采三牌不進,依定式禁推傳旨捧入之意,敢啓。傳曰,知道。
以校理李寅采禁推傳旨,傳于金宗善曰,分揀。
李溏,以備邊司言啓曰,今此回還問安使順付詔書入京時,迎接儀節,令該曹考例擧行之意,分付,何如?傳曰,允。
李溏,以一所巡廳言啓曰,去夜初更五點量,犯夜人武藝別監白龍鎭被捉,何以爲之?敢稟。傳曰,令訓局依更數決棍。
李溏,以二所巡廳言啓曰,去夜二更二點,犯夜人出身洪象基執捉,依例移送兵曹之意,敢啓。傳曰,知道。
李溏,以兵曹言啓曰,去夜二更量,二所巡廳犯夜被捉出身洪象基,依更數嚴棍二十度之意,敢啓。傳曰,知道。
李溏,以訓鍊都監言啓曰,謹依一所巡廳草記批旨,犯夜武藝別監白龍鎭,依更數決棍十度之意,敢啓。傳曰,知道。
刑曹判書徐榮輔疏曰,伏以臣,情踪危苦,疾病沈劇,冒死自引,乞被重誅,伏蒙聖度包容,恩批鄭重,不惟不加之罪,至諭以勿辭行公,負罪賤臣,何以得此,雙擎九頓,感涕被面,且惶且恧,歷日而靡所措,迺因雜科隔日,而秋曹·雲觀,俱未備員,天牌降臨,臣誠惶霣阨塞,益無所容。臣之所遭臺評,非比尋常官箴溺職之罪,臣實躬犯,公議之發,無辭自解,惟有遄被重憲,庶爲一分自靖之道耳,今若仰恃寵靈,俯諉義分,不顧一世之譏議,不念四維之放倒,彈墨未乾,揚揚冒出,是眞小人之無忌憚也。臣雖無狀,亦何敢放恣至此也,非但臣自爲之辭如此,上而同朝之卿士大夫,下而輿儓走卒,亦必諒臣難冒之狀,知臣必遞之義,不待臣言之畢矣。官職去就,更無可論,情窮勢蹙,瀝血申籲。伏惟聖上,天地父母,念國綱之不可撓屈,察臣情之至爲悶迫,先遞臣職,仍治臣罪,以昭法紀,以安賤分,不勝幸甚,臣無任云云。答曰,省疏具悉。向批悉諭,科試隔日,卿其勿辭行公。
行大司成金在昌疏曰,伏以臣,斗筲小器,樗櫟散材,僥倖一第,旣犯不幸之戒,驟躋亞卿,厚招彼其之刺,居常愧懼,如集于木,迺者國子新除,忽下於千萬夢寐之外,臣誠惝怳懍惕,不知所以自措。是職也,卽虞廷敎胄之任也,其責任之重,遴選之嚴,果何如也,前輩名碩之叨是任者,猶且逡巡却顧,則有非人人所可濫竽也審矣。苟非文學雅操足以矜式士林,風裁聞望足以見重朝著者,莫可擬議,如臣者,幼而失學,長益鹵莽,訓迪多士,尙矣無論,聲望人器,初不近似,雖以課試一事言之,本乏功程,且蔑藻鑑,將無以題評工拙,取捨優劣,臣雖欲貪戀榮寵,抗顔承膺,其可得乎。夫猿狙不可被以冠裳,鼯鼠不可加以羈馽,臣若强所不能,從他笑罵,自處以師儒之長,冒居於皐比之席,則亦何異於猿狙鼯鼠之冠裳羈馽也哉?臣身縱不足恤,而累聖簡而玷名器,非細故也,以殿下則哲之明,想不待臣言之畢,而有所俯燭矣。且臣於日前試牌之下,賤疾適苦,屢犯逋慢之罪,聖敎截嚴,至有違牌諸人拿問勘罪之命,而臣名不入於現告之中,滿心惶愧,歷日靡措,深夜丙枕,仰煩酬應,論其辜犯,合被大何,豈敢以翌日之再入試望,暫爲承牌,晏然自恕乎?未蒙同勘之前,無非臣俟罪之時,由前則職名不稱,由後則私義難安,去就一款,無容更言,而身在闕中,召牌狎臨,逃遁不得,黽勉出肅,顧其勢雖緣於事會,執其跡自歸於放倒,退而點檢,愧汗沾背,玆陳肝膈之懇,仰瀆崇嚴之聽。伏乞聖明,俯加諒察,亟遞臣所叨之職,仍勘臣未勘之罪,俾□朝綱肅而微分安,千萬幸甚,臣無任云云。答曰,省疏具悉。卿其勿辭行公。
副修撰金啓溫疏曰,伏以,臣之偏母,年迫八耋,夙抱貞疾,居常奄奄,若不支朝夕,離違從宦,決非情理之可堪,前冬一疏,略暴血懇,而近日以來,節値交換,委頓凜綴,又非往歲之比。晷刻之頃,安危靡常,時日之間,暫捨亦難,而試牌荐違,未蒙當被之勘,瀛館新除,反荷匪分之榮。且感且惶,竭蹶持被,每念母側之將護無人,未嘗不中夜屢興,纔接家信,則舊恙新症,忽復添加,塞熱交作,喘嗽迭發,廢寢與食,轉側須人,時作譫囈,輒索臣身。臣雖在直,一念未忘,況聞此報,方寸如何,玆敢冒死呼籲,徑出禁門。伏惟聖慈,天地父母,亟削臣職,仍勘臣辜,俾伸情私,竝肅朝綱,千萬幸甚,臣無任云云。省疏具悉。爾其勿辭救護。
上在昌德宮。停常參·經筵。
李溏,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
元在明啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,刑曹判書徐榮輔,觀象監提調徐榮輔,奉牌闕外,已至經宿,而飭敎荐降,徹宵催促,終不承膺,事體道理,誠極未安,從重推考,何如?傳曰,允。更爲嚴飭入來。
金宗善啓曰,刑曹判書徐榮輔,觀象監提調徐榮輔,昨今飭敎,何等截嚴,而一向奉牌,無意變動,日勢已晩,科試遲滯,事體道理,萬萬未安,從重推考,何如?傳曰,情無可引,病非難强,昨今飭敎,果何如,則眞有情病,黽勉出膺,而此重臣擧措太顚倒,國體不可不顧。罷職,其代政官牌招,開政差出,待下批牌招進去。
金宗善啓曰,卽者,典醫監官員來言,今日醫科,提調當爲備員,而提調朴宗慶有身病,不得開場云,在前如此之時,有惠民署提調一員進去之例矣。典醫監提調朴宗慶,惠民署提調洪明浩,竝卽牌招,以爲推移進去之地,何如?傳曰,允。
以吏曹參議鄭東觀牌不進罷職傳旨,傳于金宗善曰,推考傳旨書入,更爲牌招,違牌,勿爲呼望。
傳于金宗善曰,見窠皆令差出。
有政。吏批,判書未差,參判韓用鐸雜科進,參議鄭東觀進,同副承旨宋知濂進。啓曰,判書未差,參判韓用鐸雜科進,小臣獨政未安,何以爲之?敢稟。傳曰,只出緊任。以黃昇源爲刑曹判書,金達淳爲同經筵,金思穆爲觀象監提調,知經筵單金達淳,同經筵單金勉柱。
兵批,行判書金思穆病,參判李庚運入直進,參議柳烇,參知朴宗正試官進,行左承旨李溏進,同知單宋周鼎,僉知二單邊景祐·尹勉鎭,護軍金載俊,副護軍具衍·具絳竝單付。
以副校理尹致鼎牌不進罷職傳旨,傳于金宗善曰,推考傳旨書入。
金宗善啓曰,玉堂上下番俱空,已至多日,事甚未安。副校理尹致鼎,旣有推考傳旨書入之命,修撰鄭魯榮由限已過,與校理李寅采一體牌招,以爲推移入直之地,何如?傳曰,允。
以副校理尹致鼎再牌不進罷職傳旨,傳于金宗善曰,只推。
以校理李寅采,修撰鄭魯榮牌不進罷職傳旨,傳于金宗善曰,只推。
金宗善啓曰,玉堂上下番俱空,已至多日,事甚未安,校理李寅采,副校理尹致鼎,修撰鄭魯榮,旣有只推之命,竝卽牌招,何如?傳曰,允。
以校理李寅采,修撰鄭魯榮再牌不進罷職傳旨,傳于金宗善曰,推考傳旨書入。
金宗善啓曰,副校理尹致鼎三牌不進,依定式禁推傳旨捧入之意,敢啓。傳曰,知道。
以副校理尹致鼎三牌不進禁推傳旨,傳于金宗善曰,分揀。
金宗善啓曰,玉堂上下番俱空,已至多日,事甚未安,校理李寅采,修撰鄭魯榮,旣有推考傳旨書入之命,副校理尹致鼎,亦有禁推分揀之命,竝卽牌招,以爲入直之地,何如?傳曰,允。
元在明啓曰,行大司憲李直輔,執義宋穉圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,知道。
以大司諫尹益烈,司諫李東冕,獻納安廷善,正言朴孝成·金鐮,掌令趙秀民·李之珩牌不進罷職傳旨,傳于元在明曰,只推。
李溏,以兵曹言啓曰,去夜各處梗栍,今日收納之際,四處梗栍,不爲來到,故事甚駭惑。推問於該巡廳,則以爲,左右捕廳字內四所梗栍,不爲收送云,踐更收栍,何等重大之事,無難留置。不爲趁更收送於該廳者,事未前有,極爲駭然。當該不能察飭之捕將,竝從重推考,何如?傳曰,允。
李溏,以左邊捕盜廳言啓曰,臣於武一所試所,以雜人之攔入場內事,棍治禁亂羅將矣。去夜夜深後,羅將輩成群作黨,處處屯聚,行巡校卒,逢輒亂打,此猶不足。徧往軍官之家,毆打其妻孥,毁破其家産,甚至有白晝街上結縛往來之擧,捕校旣是佩符之校,則皁隷之恣意犯手,大關紀綱。況臣之治罪,旣因試事,則以此逞憾於捕校,尤是變怪。行首羅將及當該犯科之羅將,一一査出,令攸司照法重繩,因此鬧端,以致兩夜之闕巡,臣則惶恐待罪之意,敢啓。傳曰,羅將之作黨屯聚,毆打行巡之校卒,以致兩夜之闕巡云者,可謂無前之變怪,犯科之羅將,令該曹嚴刑取招,不飭之都事,令該府拿問處之,金吾堂上,竝從重推考。身爲捕將,敢以兩夜闕巡,無難草記,亦甚駭然,罷職。
李溏啓曰,左邊捕盜大將李光益罷職事,命下矣。在前如此之時,有他邊大將兼察之例,今番則何以爲之?敢稟。傳曰,他邊大將兼察。
李溏啓曰,左邊捕盜大將,以他邊大將兼察事,命下矣。兼察左邊捕盜大將李海愚,牌招聽傳敎,何如?傳曰,允。
兵曹,以申大謙爲左邊捕盜大將。
李溏啓曰,新除授左邊捕盜大將申大謙,卽爲牌招,傳授命召及大將牌·傳令牌,何如?傳曰,允。
李溏,以都摠府言啓曰,副摠管安橚,以御營中軍軍兵等中日試放事,南小營晝仕出去之意,敢啓。傳曰,知道。
李溏,以備邊司言啓曰,今此謝恩使行期甚急,凡係路需,無以趁限求請於各道,在前如此之時,自京廳有出給之例,而兩西則歷路收拾以去矣。今亦依此例,兩西外諸道求請之價,自京廳出給,以爲措備行資之地,何如?傳曰,允。
金宗善,以承文院都提調意啓曰,謝恩使今已差出,而取考甲子謄錄,則頒詔進賀及詔書順付謝恩,賜筆謝恩,賜物謝恩,以有方物四起磨鍊,使臣賜食謝恩,以無方物一起磨鍊矣。今番亦有詔書順付賜筆賜物等事,事係特恩,依舊例以有方物磨鍊,中宮前方物,亦一體磨鍊,使臣賜食謝恩,則以無方物磨鍊,使名以進賀兼謝恩使稱號之意,分付該曹該院,方物入送緣由咨,令文任撰出,何如?傳曰,允。
李溏,以訓鍊都監言啓曰,本局分授都城肅靖門西邊第七城廊近處體城八間許頹圮處,今九月十二日爲始,改築之意,敢啓。傳曰,知道。
上在昌德宮。停常參·經筵。
金宗善啓曰,明日,孝安殿親祭齋戒相値,視事,頉稟之意,敢啓。傳曰,知道。
元在明啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
元在明啓曰,卽者,刑曹郞廳來言,今日開坐事命下,而判書黃昇源,以典醫監提調,雜科進,次堂例不得擧行云,何以爲之?敢稟。傳曰,令次堂擧行。
金宗善啓曰,假注書李鐸遠身病猝重,勢難察任,今姑改差,何如?傳曰,允。
落點,吏曹判書李翊模。
傳于金宗善曰,政官牌招開政。
金宗善啓曰,吏曹判書李翊模,參判韓用鐸,參議鄭東觀牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議推考傳旨書入,更爲牌招。
金宗善啓曰,吏曹判書李翊模,參判韓用鐸,參議鄭東觀再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極末安,判書·參判,所當更請牌招,而係是一日三牌,何以爲之?敢稟。傳曰,參議推考傳旨書入,與判書·參判,更爲牌招,違牌,勿爲呼望。
元在明啓曰,行大司憲李直輔,執義宋穉圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,知道。
以大司諫尹益烈,司諫李東冕,獻納安廷善,正言朴孝成·金鐮,掌令趙秀民·李之珩牌不進罷職傳旨,傳于元在明曰,推考傳旨書入。
李鐸遠改差,代以洪起燮爲假注書。
金宗善,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
金宗善啓曰,吏曹判書李翊模,參判韓用鐸,參議鄭東觀,謂有身病,奉牌闕外,屢度催促,無意承膺,事體所在,極爲未安,竝從重推考,何如?傳曰,允。更爲嚴飭,入來開政。
以修撰鄭魯榮牌不進罷職傳旨,傳于金宗善曰,推考傳旨書入。
金宗善,以弘文館言啓曰,本館下番姑降入直,事甚未安,修撰鄭魯榮,旣有推考傳旨書入之命,卽爲牌招入直,何如?傳曰,允。
以修撰鄭魯榮再牌不進罷職傳旨,傳于金宗善曰,推考傳旨書入。
以校理李基慶牌不進罷職傳旨,傳于金宗善曰,推考傳旨書入。
金宗善,以禮曹言啓曰,今此回還問安使順付詔書入京時,迎接儀節,令該曹考例擧行事,自備局草記蒙允矣。取考謄錄,則順付詔書入京日,百官郊迎,殿庭行禮,而自上行禮之節,依正至聖節望闕時例磨鍊矣,今亦依此擧行之意,敢啓。傳曰,知道。
金宗善,以禮曹言啓曰,取考謄錄,則順付詔書入京日頒詔後,有仁政殿權停例頒敎之擧矣,今亦依前例,應行節目,磨鍊擧行,何如?傳曰,允。
知義禁蔡弘履,同義禁尹長烈等疏曰,伏以臣等,俱以無似,猥忝見職,前後擧行,無往非罪,而以日前羅將事言之,莫非臣等不能禁飭之失。大抵羅卒,無非烏合無賴之輩,捕校亦是烏合無賴之輩,因一事端,各自務勝,此輩此習,臣常痛惋,而臣等昨伏見左捕廳草記,槪與本事,未免相左,當初捕將之在試所也。以羅將之不善禁亂,一竝重棍,惡刑施威,猶以爲不足,捉去行首羅將,而結縛於本府大門之外,羅將輩雖曰皀隷,名係王府,事體自別。雖有罪過,各司法不當推治,必也進來文移,而至於紅絲結縛,惡刑施威,四百年來初聞而初見者也。羅將輩素以頑蠢之類,遭此無前之擧,不勝其憤,不有官飭,有毁破捕校輩家舍云,故臣等不勝驚駭,摘發首倡,移囚秋曹,申飭諸郞,使之各別操切。且羅將輩,聞捕廳之四面搜覓,期於逞憤,或有逃散於郊外,或有隱匿於府中者,不敢出頭,草記中所謂巡邏捕校,逢輒亂打,可謂皮不存焉,兩夜闕巡,實未知其故也。且日前草記中請罪該都事,而連爲喉院之退却,末乃以敺打捕校,兩夜闕巡,構成罪目,捕將之論罪禁郞,前所未有。臣等昨又聞捕校輩,成群作黨,毁破羅將家舍,至於十餘戶之多,有若報復者然,若此不已,後弊不可勝言,王府重地,與他自別,而捕廳之作此前後過擧,誠非意慮之所到,無論彼曲此直,莫非臣等不職之罪,敢陳短章,仰瀆崇嚴。伏乞聖明,俯垂諒察,亟賜譴削,以嚴國綱,以安私分,千萬幸甚。臣等無任云云。答曰,省疏具悉。羅將之縛去,乃捕將之指揮,則逞憾於校卒者,豈不頑悍之甚乎?若不闕巡,則捕將亦豈敢以此,誣罔草記乎?該廳校卒,亦令該曹嚴査闕巡與否,當處之,卿等勿辭行公。
慶尙道儒生幼學申德增·李秉經·申尙經·成晦烈·沈宜中,生員李禹世,幼學成曾烈,進士金思鉉,幼學成在中·金魯琢·申萬增·黃智默·兪漢鳳·金魯璉·成在睦·金東俊·柳祥杓·李基一·黃瑞淸·金濟健·金魯憲,生員鄭漢輔,幼學金濟學·申道增·黃仁默·李基豐·柳祥根·兪漢龜·成丙烈·成三烈·李基建·成維柱·申甲增·成在達·成鳳柱·申敬增·申德九·申穆增·成在豐·趙孝承·南胤漢,進士柳光培,幼學申德修·蔡時轍·李章奎·申致然·成在大·柳以燮·李大奎·蔡獻轍·柳天培·南壽漢·申紹平·張翊龍·南必岳,進士閔祖榮,幼學李柵·李枝榮·申咨岳·權進百·申宅增·洪聖亮·崔永濂·都啓贇·金行一·李周翰·朴性浩·李聖觀·金聖殷·金載五·朴重檍·金聖麟·申復然·金載衡·崔必玉·李良佑·金聖一·柳河·金行九·愼維晦·金仁洙·羅相䎘·金秉洙·羅相五·金仁瑞·金義洙·李宜臣·李遂澈·尹世國·鄭達周·愼必誠·李克訥·鄭光奎·鄭安欽·李坤復·朴相泰·李康壽·愼道基·朴天翰·李慶峻·李秉中·李秉德·李秉奎·曺國明·許櫽·鄭馥·曺碩明·崔山奎·洪益瑞·朴箕範·曺善明·李謙峻·曺克明·鄭泰輝·崔山益·李鼎峻·鄭樂三·曺禹明·李台明·曺泰明·李承老·鄭穧·崔沂·李承運·曺舜明·崔溆·金履九·鄭稑·曺夏明·李承孝·金履大·全鴻實·朴東彩·崔泌·鄭稙·金養淳·沈能信·鄭昇輝·沈敏之·沈魯之,進士沈能格,幼學沈能敎·郭鎭敎·郭鎭永·郭源·李必白·趙暹逵·趙貞逵·權緝·權亮祜·金正根·曺明海·田百圭·田學圭·申義烈·田性學·田性孝·全昌彬·金昌敏·禹載徹·尹集大,進士尹鍾大,幼學李華世·尹欽大·李奉世·李鎔壽·李鵬壽·李長壽·李禧鎭·李朝漢·李厚鎭·都宇權·都宇圭·朴天浩·朴曾浩·呂宜遇·呂宜聖·呂璿行·李顯得·李宇根·李儞培·李斗根·李璞·李種煥·鄭瑞九·鄭修翼·李南擧·李南泰·李南紀·金疇範·宋履銑·李東恒·李文燮·李致寬·安寏·姜柙·金正行·申暾·李商景·金達根,生員洪居聖,幼學金浩根·權鳳球·金翼淳·金鍾元·李孚天·安養老·李孚豹·申在重·金炳麟·安養浩·姜友重·申光賓·李商楫·李諿·李說·金履身·金炳升·朴宗極·朴宗祿·洪述聖·洪峻明·洪述範·文元成·權達彦·權禹模·邊萬城·朴宗元·盧光瑞·文允成·朱益濂·洪述賢·洪致默·朱樸·權璞·權吉彦·金河運·呂善榮·呂光弼·金洛運·辛克和·李秀東·李光白·權思贊·權思岳·姜泰煥·金昌鍊·金始源·姜錫彙·田文宅·田有徹·鄭國采·河鎭弼·許瀁·柳之賢·白英鎭·鄭至毅·柳城·鄭繼采·柳之泳·鄭宅善·李元根·河益範·韓洪碩·鄭最善·許杓·河錫一·朴起東·文海龜·姜錫祉·申好人·權尙鎭·崔峻·張兌漸·張國籌·李聚五·張兌煜·金德鼎·張益能·李克材·琴學連·黃龜錫·申宅觀·朴孝源·李尙圭·金致吉·朴慶輔·李永弼·崔光遠·李大淵·李瑞垕·孫思範·洪榮宅·陳相斗·朴乃彬·陳奎燮·李永東·朴相軫·陳相宅·李敬垕·吳宅東·李衡燮·芮在文·金垽·李相燮·朴思純·朴東純·李之益·芮德昌·閔孝大·崔潤鶴·李漢臣·李敏銖·申瓚·李·金聖規·朴忠漢·李光寔·李潤根·李震赫·具東明·具東彩·吳觀國·吳完國·申必淸·申光表·愼性穆·李龜銓·愼性郁·成源夏·愼性夔·全世昌·愼必麟·李相龍·曺成燦·全應默·李相徵·吳章會·趙瑗·成天晷·姜周欽·慶履權·姜魯欽·劉啓運·趙玹·洪羲一·柳張煥·尹楨·林榮一·李宗權·白始淡·羅必洙·卞鴻振·洪弼謨·羅龍洙·朴有文·柳文馥·卞光日·李之坤·盧彦國·金達坤·尹啓南·曺錫五·李之培等疏曰,伏以,褒賢重道,聖朝之美典,秉彜好德,士子之良心,臣等俱以嶺外微賤,草野寒儒,其於朝廷典禮之欠闕,宜無所與知,而若其事係斯文,有關世敎,則固不可以微賤而有間,亦不敢以猥越而自已也。恭惟我殿下之嗣服,六年于玆,聖學日進,文化丕振,潛光抱德之士,莫不顯揚而崇褒之,此誠千載之嘉會,百世之良遇也。乃於昨年冬,特命故儒臣尹鳳九等諸人,一竝贈諡褒揚,極其優異,使斯文之統緖有光,一國之趨向歸正,此乃環東土億兆臣庶之所共欽仰。而又於近者,因湖中儒生等疏請故諮議臣權震應贈職賜諡事,有議大臣稟處之命,雖是未遑之典,而臣等所以感戴鴻恩,賁然而作興者也。竊惟其中,猶有所闕遺焉,故執義臣宋能相,卽先正臣文正公宋時烈玄孫也,而修道山林,爲世宗師,朝家禮遇之,士林尊仰之,蔚有山斗之重望,而獨惜乎不克其壽,位不稱德,今歿四十餘年之間,尙稽節惠之典,此臣等所以敢陳芻蕘之言,仰裨日月之明者也,臣等請枚擧其立心處事之大略也。蓋能相,天姿絶倫,聰潁超異,年未二十,受學于文純公臣韓元震,專意向上,甚被奬予,若其贈詩中所云千聖相傳一直字,願共持循度此生,擧此一款,可見其推許之重,而同門士友皆敬重之,屢拜侍講院諮議·書筵官,陳疏不就,拜司憲府執義時,上頒下大訓。能相上疏略曰,大訓之作,肇自三古,何嘗有一言設禁,而强齊其不齊之口哉?博學而詳說之,將以反說約也,未聞以說及訓詁,而得罪於古聖者,更願淵衷,必加再思,刊去此禁云云,而竟未登徹,然其直節之過人,從可知已。自是以後,士友之從遊者甚多,而最與故贊善臣宋明欽,故諮議臣權震應,源源講磨,期許不凡,此其實行之大略,而年四十九而卒,訃聞,朝家震悼,庇賻甚優。及葬,文獻公臣尹鳳九誄之曰,以人百己一之才,用人十己千之工,揜而彌章,屹然爲齊魯士友之宗主。權震應則曰,砥柱倒而狂瀾肆矣,一木摧而大廈傾矣。道喪之歎,士林普切云,此其見重於儕流者蓋如是,而今贊成臣宋煥箕,卽其受學人也。臣等又見其所撰行狀中,有曰,先生挺英豪之姿,懋聖賢之學,性度寬弘,容儀魁偉,若其光明正大之心法,峻截方嚴之言議,都從一直字中流出來,持已接物,不規規於矜持而自循天則,談經說禮,不屑屑於往跡而自合古義,功桯嚴密,範圍宏闊,自任之重,自信之篤,實有千萬人吾往底氣像云云,則臣等竊伏念,宋煥箕之立言,必不至於阿好而爽實也。夫以能相之道學如彼高明,制行若是正直,而未蒙褒贈之盛典,第其鞱晦之德,固無所損益,而其於聖朝崇道學植風敎之方,或恐其有闕焉。臣等忝在縫掖之後,或多私淑之人,安得不以不泯之公議,陳聞於聖上尊賢尙德之日乎?伏願殿下,用稽舊典,博詢廷議,贈以正卿,賜以徽諡,使我八方章甫,興起於昭代之美命,國家幸甚,斯文幸甚。臣等無任云云。省疏具悉。疏辭下該曹稟處,爾等退修學業。
上在昌德宮。停常參·經筵。
金宗善啓曰,明日常參·經筵,取稟。傳曰,停。
元在明啓曰,行大司憲李直輔,執義宋稚圭,持平鄭取善在外,掌令趙秀民·李之珩呈辭,持平李愚在未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,吏曹判書李翊模,參判韓用鐸,參議鄭東觀,開政命下,已至經宿,飭敎荐降,一向奉牌,徹宵催促,終不承膺,事體所在,萬萬未安,判書陳疏到院,而原疏以齋日退却矣,竝從重推考,何如?傳曰,允。原疏捧入。
宋知濂啓曰,卽見金吾堂上聯名上疏下者,則同知事不爲着銜,臣之矇然捧入,不勝萬萬惶悚,而當該堂上尹長烈,推考,何如?傳曰,允。
傳于金宗善曰,禮房承旨馳詣宗廟·景慕宮,奉審摘奸以來。
傳于李溏曰,出宮門路,以協陽門爲之。
金宗善,以弘文館言啓曰,本館下番,姑降入直,事甚未安,校理李基慶,修撰鄭魯榮,旣有推考傳旨書入之命,副修撰金啓溫,由限已過,竝卽牌招,以爲推移入直之地,何如?傳曰,允。
以校理李基慶,修撰鄭魯榮,副修撰金啓溫牌不進罷職傳旨,傳于金宗善曰,推考傳旨書入。
金宗善,以弘文館言啓曰,本館下番,姑降入直,事甚未安,校理李基慶,修撰鄭魯榮,副修撰金啓溫,旣有推考傳旨書入之命,竝卽牌招,以爲推移入直之地,何如?傳曰,允。
以校理李基慶,修撰鄭魯榮,副修撰金啓溫再牌不進罷職傳旨,傳于金宗善曰,推考傳旨書入。
朴宗慶,以吏曹言啓曰,贈諡文敬公金元行延諡,今九月十八日,定行於京畿楊州地云矣,敢啓。傳曰,知道。
上在昌德宮。停常參·經筵。
孝安殿望祭罷還內後,內閣·政院·玉堂·藥房,口傳問安。答曰,知道。
藥房提調趙尙鎭,副提調朴宗慶啓曰,親行望奠,聖慕克伸,侵曉將事,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李溏,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,如道。
傳于金宗善曰,今日晝茶禮當親行,該房知悉。
朴宗慶啓曰,吏曹判書李翊模疏批未下,開政命下,已至多日,而參判韓用鐸,參議鄭東觀,一向奉牌,連加催促,無意承膺,事體所在,萬萬未安,參判·參議,竝從重推考,何如?傳曰,允。
元在明啓曰,卽者,義禁府都事來言,時囚無得過三日滯囚,曾有定式矣,時囚罪人李晦植·趙國仁,當爲捧供,而判義禁韓用龜受由,知義禁蔡弘履,同義禁尹長烈,俱有身病,申大謙呈辭,不得開坐云,知義禁蔡弘履,同義禁申大謙·尹長烈,竝卽牌招,以爲開坐之地,何如?傳曰,允。
元在明啓曰,知義禁蔡弘履,同義禁尹長烈牌不進推考傳旨,今方捧入,而開坐命下之後,如是違牌,事甚未安,竝更爲牌招,以爲備員開坐之地,何如?傳曰,允。
傳于朴宗慶曰,吏判疏批已下,卽爲牌招,與參判·參議,更爲嚴飭入來。
有政。吏批,判書李翊模進,參判韓用鐸進,參議鄭東觀進,行都承旨朴宗慶進·以黃昇源爲右參贊,兼掌令單尹尙圭。再政。以曺允大爲刑曹判書,左參贊單黃昇源,右參贊單趙尙鎭。
兵批,行判書金恩穆病,參判李庚運病,參議柳烇入直進,參知朴宗正病,行左承旨李溏進。啓曰,兵批無緊窠,吏批無送西之人,無政事之意,敢啓。傳曰,知道。
傳子金宗善曰,右承旨入侍。
以大司諫尹益烈,司諫李東冕,獻納安廷善,正言朴孝成·金鐮,掌令趙秀民·李之珩牌不進罷職傳旨,傳于元在明曰,推孝傳旨書入。
元在明啓曰,行大司憲李直輔,執義宋稚圭,持平鄭取善在外,掌令趙秀民·李之珩牌不進,持平李愚在未署經,監察茶時之意,敢啓。傳曰,近來百隷怠慢,兩司亦復成習,有除輒以違牌爲事,臺廳長鎻,傳啓不知在於何時,臺閣如此,百隷何論,如此而何事可爲乎?如是申飭之後,政院若復以違牌捧傳旨,則承旨當不免不飭之罪,臺臣雖重,亦當嚴加處分,以此知悉,更爲牌招,此啓辭,置之。
以內侍林春遇拿處傳旨,傳于元在明曰,分揀。
元在明啓曰,同義禁申大謙,旣已承牌之後,忽又稱病,不爲參坐,時囚捧供,無以備員擧行,揆以事體,萬萬未安,從重推考,何如?傳曰,允。
傳于元在明曰,呈辭同義禁許遞,政官待開門,牌招開政。
以大司諫尹益烈,司諫李東冕,獻納安廷善,正言朴孝成再牌不進罷職傳旨,傳于元在明曰,許遞。
金宗善,以弘文館言啓曰,本館下番,姑降入直,事甚未安,校理李基慶,修撰鄭魯榮,副修撰金啓溫,旣有推考傳旨書入之命,竝卽牌招,以爲推移入直之地,何如?傳曰,允。
以校理李基慶,修撰鄭魯榮,副修撰金啓溫牌不進罷職傳旨,傳于金宗善曰,推考傳旨書入。
金宗善,以奎章閣言啓曰,景慕宮望廟樓今望奉審,無頉之意,敢啓。傳曰,知道。
元在明,以刑曹言啓曰,因金吾堂上聯名上疏批旨內,羅將之縛去,乃捕將之指揮,則逞憾於校卒者,豈不頑悍之甚乎?若不闕巡,則捕將亦豈敢以此誣罔草記乎?該廳校卒,亦令該曹嚴査闕巡與否,當處之事,命下矣。依下敎捉來該廳,兩夜各牌捕校捕卒,嚴加査問,則以爲,今番武一所待令羅將,以其禁雜人之不勤,自試所棍治,頭目羅將捉來時結縛矣,以此含憾,初十日,則諸羅將作黨屯聚,逢輒亂打,被打者至於五人,故他校卒,皆爲畏怯隱避,伊夜竟至闕巡,十一日,則羅將輩,打破家産,敺打家眷者,至於五家,故諸校卒,亦不敢出頭,伊夜又爲闕巡云矣,敢啓。傳曰,無論如此如彼,雖緣羅將之亂打,兩夜之闕巡,亦關紀律,當該校卒,令兵判決棍懲礪,可也。
李溏,以兵曹言啓曰,因刑曹草記,左捕廳闕巡與否査實事批旨內,無論如此如彼,雖緣羅將之亂打,兩夜之闕巡,亦關紀律,當該校卒,令兵判決棍懲礪可也事,命下矣。謹依傳敎,該廳兩夜闕巡各牌捕校金得曾等十六人,捕卒大蕃等十名,各決棍十度,懲礪之意,敢啓。傳曰,知道。
刑曹啓目粘連,羅將嚴千得等之被罪試所,敢欲逞憤於校卒,作黨屯聚,結縛佩符之捕校,恣意亂打,以致兩夜之闕巡者,大是變怪,旣曰作黨,則犯科者必不止八人,而呑吐抵賴之狀,極爲痛惡,加刑窮覈,何如?啓。依允。又啓目,罪人嚴千得,反覆究問之下,始乃直告其作黨之數,若是夥多,其敺打之猛毒,作拏之獰頑,可以明知,所當加刑嚴勘,旣有嚴刑取招之命,上裁,何如?判付啓,此漢輩頑悍之習,素所洞燭,逞憾於捕將之縛去者,已極蔑分,而至打行巡之校卒,以致兩夜之闕巡,則係是前所未有之變怪,不可尋常懲治,待辜限竝只更加嚴刑,遠地定配爲良如敎。
吏曹判書李翊模疏曰,伏以臣於千萬意外,伏奉天官除旨,召牌狎臨,政命繼下,臣誠惝怳震駴,莫省厝躬之所也,竊自念,立朝以來,隨分供職,錄錄無奇,未嘗有難進之風,高尙之節,則今何獨趑趄於新除之下,而不思所以仰答隆眷也哉?揆以人情,如非有甚不得已者,必不至於是也,人雖至愚,自知則明,自知其必不堪承,有萬敗無一幸,而不以仰愬於天地父母,則是自外而自阻也,玆敢悉暴臣之本末長短,以明其必不堪承之實,惟聖明垂察焉,臣本無才能,資又鈍滯,少而貧賤也,故固陋素而闇於世務,晩而登第也,故颺歷鮮而疎於物情,受氣甚薄,蒲柳望秋而先凋,中年疾作,神精未老而眊忘,筋力奔走之事,旣不能逮人,至於朝章國典,士族閥閱之高下,親戚姻婭之誰某,一切昧昧,可謂樗櫟之棄材,悾悾之鄙夫,徒以聖朝寬大之致,朋友相愛之故,上荷包容,旁見尉薦,語其長而不言其短,見其鈍滯也,則疑以爲持重,見其迂疎也,則疑以爲守靜,節次推遷,遂至于此,天官冡宰,是何等重任,豈臣闒茸者所可一日之冒居,從前之叨逾濫竊,猥至宰列,而不見斥焉者,眞是幸人,眞是純盜虛聲,今若厭然承命,若固有之,據六卿之首席,銓一世之人才,甄別流品,激揚淸濁,則是眞所謂不識世間有羞恥事者,卽世務物情之通塞,精神筋力之盛衰,閥閱注擬之如何,猶屬細故之可略,此臣必不堪承之實也,抑又思之,臣先祖臣植,族祖臣畬,未嘗不仕也,而至於斯職,輒逡巡而謹避,或力辭而乃已,臣雖不肖,亦嘗奉敎於君子,耳剽於家庭,雖其無能爲牛馬走之役,而逢盛際事聖君則一也,聽卑之天,曲成於萬物,體下之聖,不枉於人性,號而望之,豈無感通之理,書曰,凡厥庶民,有猷有爲有守,汝則念之,不協于極,不罹于咎,皇則受之,今臣之陳懇,發於至情而非出於飾讓,便同黃門之貞,不可以有守言也,在聖朝成就之義,不害爲因而與之,不强之以所不能,使全其咫尺之微諒,不宜拒之而不受也。孟子曰,故國者,非謂有喬木之謂也,有世臣之謂也,世臣之於國也,亦當如喬木之培養,自兩葉扶疎,而至於十圍之大,百年之久,材者任棟樑,不材者置之道側,蔭車駟而蔽村閭,亦足爲岑蔚之助,夫孰非培養之力也,古稱無功之功,不報之報,使臣行公於是任,能銓敍平允,選擧公明,進賢而退不肖,察能而授其職,則固可謂效勞圖報之一端,然而如知其不能而止,內以審已,外不妨賢,不僨誤於國事,不僇敗於身名,使世之議者,知有守分知恥之士,而歸美於聖上成就之德,有補於士大夫進退之義,則此其光華,豈直行一政裨一事之功效而已哉,是所謂不報之報也,後世此義不講,徒知趨走之爲恭,維縶之爲事,此固非事堯·舜體群臣之道,而至其迫隘之甚者,窮無所出,寧以嶺海鈇鉞自矢,悻然而直遂,頑然而不顧,未免上下之交失也,盍亦告之以至誠,今夫齎糧而適遠者,或十日而乏,或半月而乏,囊橐垂罄,無以繼用,則告以糧乏,可也。駕馬而就道者,或百里而疲,或五十里而疲,蹩躠顚仆,無以前進,則從以易乘,可也。今臣之所齎者本狹,而其質也甚駑,亦旣囊橐之倒出矣,蹩躠而不進矣,如是而猶復不聽其辭,用違其能,則從者之病姑捨,東野之敗績,立可俟也,竟亦何補於國,嗚呼,君臣之間,貴在誠意之相孚,世級雖降,上之視下,豈不如采薇之戍卒耶,彼則道之款款,吐其情實,此獨聽之邈邈,不加體諒者,安有是哉,故曰莫若告之以至誠,或云夫旣行公於佐貳,則今不當固讓於長銓,殊不知佐貳之職分,長銓之任專,分者權輕,專者責重,不可相提而論也明矣,臣自聞除命,精爽震越,心口相語以爲,侏儒之短,莫逃淵鑑,日月之明,夫豈遺照,此殆一時之誤恩,庶幾不日反汗,惟當披瀝肝膽,竭誠哀籲,冀於感回,若復理盡數窮,則是乃臣命卒之秋也,夫何言哉。伏乞聖慈,俯垂鑑諒,察臣才之必不堪承,念臣言之非不飾讓,特賜哀憐,亟回成命,流通上下之情志,成就匹夫之微諒,則臣當優游閒散,歌詠聖澤,以爲不報之報,臣不勝大願,無任云云。答曰,省疏具悉。注意於卿已久,卿其盡心對揚,勿辭行公。
校理李基慶疏曰,伏以,流光不淹,秋序云邁,孝安殿望奠又過,禮成躬裸,聖慕克伸,伏惟我殿下,皇皇靡逮,益復如新,仍伏念,如臣無狀,罪大勘輕,竄伏關塞,遽承諱音,泣血叫號,萬事無及,撫念情私,百倍常人,嗚呼,臣罪臣自知之矣,久忝耳目之寄,曾未敢出言論事,以盡其責,後時寂寥之語,只循大同之論,而一言脫口,自觸危機,上貽君父拯拔之勞,下負當初究覈之意,臣之愚騃,尙何言哉,倘非天地以覆燾之,日月以照臨之,參其情而恕其跡,則臣身之爲虀爲粉,亦已久矣,雖幸霈澤旁流,遽蒙恩宥,而臣身之危臲難安,固自如矣,惟有永謝名道,屛跡田廬,仰而答全活之德意,俯而保桑楡之餘景,而間者鴻臚之暫膺,爲伸逖違之微忱,試牌之趨承,只緣往役之義重,不意玉署新除,遽下於鎖院之日,臣聞命惝怳,實不知措躬之所也,臣於見職,雖非目下情勢,顧其學識人器,全不近似,固不可以看作宿硏,每每冒膺,而況臣之罪釁尙積,餘悸未已,豈可揚揚復廁於橫經之列,毁其微諒,重蹈駭機也哉,屢犯違逋,情窮勢蹙,玆敢不避猥越,仰首號鳴。伏乞天地父母,俯察微悃,亟削臣職,以卒生成之澤,仍治逋慢之罪,以肅朝綱焉。臣於乞免之章,不宜贅他,而第念臣,三入北路,凡其風謠俗尙,粗能領略,適有區區之見,敢此尾陳焉,蓋北關一路,卽聖祖興龍之地,而爲我東豐·沛之鄕,不可以道里之逖遠,鄙夷而疎棄也審矣,且天之生才,不限南北,苟能興起而作新之,則安知不禮讓興行,文華大振,能與他道而相軒輊哉,世之論者或以爲,邊鄙宜尙武力,而殊不知戰陣之勇,本自忠孝,記昔施愛之變,龍蛇之亂,本道人之倡義討賊,不勞朝家之指揮,坐平一路之兵火者,多出於冠儒服儒之人,卽此一事,可以知治敎之先後矣,第其時褒賞之典,多爲中間之壅閼,終不免失之太薄,北人之咨嗟慨歎,尙未艾焉,雖以臣在北時所聞見者言之,往往有孝烈之行,眞的卓異,足以勸世而警俗,此皆出於天賦秉彝之德,非有待於學問資益之工,其生質之美,尤爲可敬,而守臣·道臣,每多疎忽而漏却,未至轉報於春官,只自湮沒於下土,此實非敦風勵俗,奬一勸百之道,設使有精强之士馬,堅利之甲兵,必使知親上死長之義,然後可收其實效,至於時俗功令之文,雖不足爲文敎之損益,而北路之設置敎養官,蓋欲勸課士子,勤於肄業,而近來法意解弛,殆若相忘,負笈操觚之士,亦多缺望而解體,伏願亟令廟堂,申諭該道,另飭列邑,博採孝烈之特異者,一一登聞,旌褒其可褒者,仍飭敎養之官,申明舊制,俾操業之士,知所興起,亦令時擧遺逸之士,從便收用,以裨柔遠之化焉,臣無任云云。,省疏具悉。疏辭令廟堂稟處,爾其勿辭察職。
孝安殿望祭親行敎是時,亞獻官光恩副尉金箕性,終獻官安昌君燝,贊禮戶曹判書金達淳,典祀官奉常正金孝秀,宮闈令尙膳方得賢,執禮直閣洪奭周,執尊校理李寅采,大祝待敎朴宗薰,祝史副司果任百禧,齋郞副校理尹致鼎,盥洗位兵曹正郞趙直永,禮曹佐郞李若烈,爵洗位兵曹佐郞洪祐燮,宗簿主簿權傛,亞終獻盥洗位典籍金龍範,贊者引儀鄭在愼·安聖謩,謁者引儀成海默,兼引儀李鍵,贊引兼引儀李啓元,假引儀沈憲永,祭監監察柳·李。
乙丑九月十五日子時,上詣孝安殿。親行望祭入侍時,行都承旨朴宗慶,行左承旨李溏,右承旨金宗善,左副承旨金著根,右副承旨元在明,同副承旨宋知濂,假注書兪理煥·洪起燮,記注官金致龍,記事官鄭觀綏,直閣洪奭周,待敎朴宗薰,以次侍立。時至,通禮跪啓外辦,上具布裹翼善冠·布袍,乘輿出宣化門·協陽門,由銅龍門·景化門,至崇化門外,通禮啓請降輿,上降輿入齋殿,諸臣侍立,時至,通禮啓請行禮,上改具衰服,出幄次,贊禮前導,上入詣版位,贊禮跪啓請俯伏哭,上俯伏哭,亞獻官以下在位者皆俯伏哭,贊禮啓請止哭興,四拜興平身,上止哭,行四拜禮,諸臣止哭,贊禮前導,上詣尊所,宗善酌酒,溏受酒,上仍詣神位前,贊禮啓請跪,上跪,宗慶奉香,知濂奉爐,贊禮啓請三上香,上三上香,蓍根以爵跪進,贊禮啓請執爵獻爵,上以爵授在明,奠于靈座前,贊禮啓請俯伏興,少退跪,上俯伏興,少退跪,大祝朴宗薰跪讀祝文訖,贊禮啓請俯伏興平身,上俯伏興平身,贊禮前導,上降復位,亞獻官光恩副尉金箕性,終獻官安昌君燝,以次行亞獻·終獻禮如儀訖,贊禮啓請跪俯伏哭,上跪俯伏哭,贊禮啓請止哭興,四拜興平身,上止哭行四拜禮,贊禮前導,上詣望燎位,燎訖,贊禮啓禮畢,上還齋殿。上曰,親祭後問安勿爲之。出榻敎諸臣侍立,少頃,上改具布裹翼善冠·布袍,出崇化門,通禮啓請乘輿,上乘輿。藥房提調趙尙鎭進前曰,侵夜將事,聖體,若何?上曰,一樣矣。由景化門·銅龍門·協陽門·宣化門還內,諸臣以次退出。
乙丑九月十五日午時,上詣孝安殿。親行晝茶禮入侍時,行都承旨朴宗慶,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書兪理煥·洪起燮,記注官金致龍,記事官鄭觀綏,直閣洪奭周,待敎朴宗薰,以次侍立。時至,上具衰服,由齋殿入殿門,詣服位,引儀唱俯伏哭,上俯伏哭,引儀唱止哭,上止哭,引儀唱興,四拜興平身,上行四拜禮訖,仍詣神位前,通禮啓三上香,宗慶奉香,知濂奉爐,上三上香,通禮啓請執盞獻盞,蓍根奉盞以進,上執盞授在明,奉奠于靈座前訖,上還復位,引儀唱俯伏哭,上俯伏哭,引儀唱止哭,上止哭,引儀唱興,四拜興平身,上行四拜禮訖,通禮導上還齋殿,諸臣以次退出。
乙丑九月十五日未時,上御誠正閣。右承旨入侍時,右承旨金宗善,假注書洪起燮,記注官金致龍,記事官鄭觀綏,以次進伏訖。上曰,上番何不入來乎?宗善曰,其子息成婚日子則已過,而將以今日率來子婦,故姑未入來云矣。上曰,何日入來云耶?觀綏曰,今日申後,當入來云矣。上曰,吏判入來乎?宗善曰,依下敎,方以前牌催促矣。宗善曰,俄聞都承旨言,則內閣所印大學類義,當於今十七日畢粧云矣,進書儀,當如例擧行乎?上曰,祗迎等節,亦如儀爲之,可也。宗善曰,處所則自前以便殿爲之云,而凡干儀節,當自內閣擇日以入後,磨鍊擧行矣。上命讀公事,宗善讀奏刑曹啓目,作拏羅將等刑推捧公事及刑曹草記捕廳校卒闕巡査實事判付訖。上曰,此公事判付,注書先爲出傳,可也。賤臣承命出傳,還入進伏。上曰,上番出去,兵刑曹郞廳發牌聽傳敎,可也。致龍承命出傳。上曰,注書出去,兵刑曹郞廳,發牌催促,可也。賤臣承命出傳,與致龍還入進伏。上曰,臺諫牌招啓辭當允下,各別申飭,使之無一人不入來者,而亦使之未晩入來,以爲傳啓之地,無得只出姑停望,可也。宗善曰,今二十□日華寧殿誕日祭獻官,自前以華城留守爲之,而今番則健陵補土之役,留守亦當進參,日子相値,恐有變通之道矣。上曰,獻官若變通,則當以何人塡差耶?宗善曰,正卿中當爲之矣。宗善曰,入啓文字,何等審愼,而卽伏見內侍林春遇病親呈單,則不書年月,有違格例,事極疎忽,所當重勘,而本院請推之外,無他可施之罰,何以爲之乎?上曰,拿處捧納承旨,亦爲推考,可也。出擧條上曰,注書出去,當直都事進來聽傳敎,可也。賤臣承命出傳,還入進伏。宗善曰,京畿監司之今秋行部,旣已停止,在前如此之時,各陵園墓之在楊州·驪州地者,則成送有旨於各該牧使,使之奉審,而西道陵寢,則承旨一員進去矣,今番何以爲之乎?上曰,依此爲之,可也。宗善曰,何承旨進去乎?上曰,同副承旨進去,可也。仍命書榻敎曰,王大妃殿進御加味養胃湯,自明日停止。仍命退,承史以次退出。
上在昌德宮。停常參·經筵。
自辰時至酉時,灑雨下雨,測雨器水深八分,夜四更五更,灑雨下雨,測雨器水深四分。
金宗善啓曰,明日常參·經筵,取稟。傳曰,停。
元在明啓曰,合辭許久闕啓,事甚未安,掌令趙秀民,與今日政新除授臺諫,待下批一體牌招,何如?傳曰,允。
金宗善啓曰,檢閱鄭觀綏,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
金宗善啓曰,卽者,檢閱徐淇修,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
元在明啓曰,開坐命下,已至經宿,而同義禁尹長烈,謂有身病,尙不擧行,事甚未安,與今日政新除授同義禁,待下批一體牌招,何如?傳曰,允。
傳于元在明曰,昨日家在城外臺諫,仍以前牌催促。
傳于元在明曰,昨日有情勢之臺諫,則捧罷職傳旨,家在城外臺諫,待城門開催促事下敎,則昨日傳旨中,家在城外臺諫違牌傳旨與他臺諫傳旨,混書以入,捧入承旨,難免不察之失,姑先從重推考,家在城外臺諫,仍以前牌催促,違牌傳旨,更勿捧入。
以吏曹參議鄭東觀牌不進罷職傳旨,傳于金宗善曰,只推。
有政。吏批,判書李翊模進,參判韓用鐸,參議鄭東觀牌不進,右承旨金宗善進。以尹序東爲大司諫,柳台佐爲司諫,李垿爲獻納,韓用儀爲正言,吳泰賢爲同義禁,兼持平李惟命,減下。
兵批,判書金思穆病,參判李庚運入直進,參議柳烇,參知朴宗正病,行左承旨李溏進。以宋文永爲珍島監牧官,同知單趙益洙,副護軍單尹益烈,副司直單李東冕·安廷善,副司果單朴孝成。
金宗善,以弘文館言啓曰,本館下番,姑降入直,事甚未安,校理李基慶,修撰鄭魯榮,副修撰金啓溫,旣有推考傳旨書入之命,竝卽牌招,以爲推移入直之地,何如?傳曰,允。
以校理李基慶,修撰鄭魯榮,副修撰金啓溫,牌不進罷職傳旨,傳于金宗善曰,推考傳旨書入。
行大司諫尹序東啓曰,臣於見職,本自不稱,私義難安,屢次引避,曲加體諒,輒蒙恩遞,且惶且感,靡所容措,新除有命,召牌繼降,怵分畏義,冒沒出肅,而臣之處義,前後無異,以此情踪,不可仍冒於臺次,請命遞斥臣職。答曰,依啓。
傳于金蓍根曰,山林外兩司在外臺諫許遞,前望單子入之,待下批牌招察任。
臺諫前望單子入之,司諫鄭魯榮,獻納李尙愚,正言朴宗琦·金處巖,持平趙良鎭落點。
正言朴宗琦啓曰,臣庸愚謭劣,初不近似於見職,而前後叨拜,竊附敦尙之義,輒蒙體諒之恩,到今處義,宜無異同,以此情踪,其何可晏然於臺次乎?請命遞斥臣職。答曰,依啓。
傳于金蓍根曰,臺諫有闕之代,前望單子入之,待下批牌招察任。
臺諫前望單子入之,大司諫宋銓,正言金啓河落點。
正言金啓河啓曰,臣庸愚謭劣,本不合於淸朝耳目之任,而薇垣恩除,特下於更鼓旣深之後,天牌儼臨,飭敎截嚴,且感且惶,雖不得不章皇出肅,而臣有自來情勢之不可聯參於前啓者,前後引避,輒蒙體諒之恩,則臣之處義,宜無異同,以此情踪,其何可晏然蹲冒於臺次乎?請命遞斥臣職。答曰,依啓。
金蓍根啓曰,行大司憲李直輔,執義宋稚圭,持平趙良鎭在外,掌令趙秀民·李之珩陳疏入啓,持平李愚在未署經,監察茶時之意,敢啓。傳曰,山林外在外及未署經人許遞,前望單子入之。
持平前望單子入之,李重蓮·柳遠鳴落點。
傳于金蓍根曰,新除授臺諫,卽爲牌招。
傳于金蓍根曰,在外臺諫,家在城外臺諫竝許遞,前望單子入之,待下批牌招察任。
臺諫前望單子入之,持平洪羲玄·沈厚鎭落點。
金蓍根啓曰,掌令趙秀民,疏批已下,一體牌招,何如?傳曰,允。
金蓍根啓曰,同義禁尹長烈牌不進推考傳旨,今方捧入,而開坐命下,已至經宿,尙不擧行,事甚未安,同義禁吳泰賢在外,無以備員,同義禁尹長烈,更爲牌招,何如?傳曰,允。
金蓍根啓曰,開坐命下,已至經宿,而判義禁韓用龜,同義禁吳泰賢在外,同義禁一員未差,只有知義禁蔡弘履一人,無以備員,未差之代,政官牌招,開政差出,待下批仍卽牌招,以爲擧行之地,何如?傳曰,允。
以吏曹參議鄭東觀牌不進罷職傳旨,傳于金宗善曰,只推。
有政。吏批,判書李翊模進,參判韓用鐸,參議鄭東觀牌不進,右承旨金宗善進。以李惟命爲修撰,李仁秀爲工曹參判,李庚運爲同義禁,鄭日泰爲吏曹佐郞,李東冕爲左通禮。
兵批,判書金思穆病,參判李庚運入直進,參議柳烇,參知朴宗正病,左副承旨金蓍根進。同知單金大甲,僉知單李春英·朴明勳,護軍單尹序東,副司直單柳台佐·李垿·鄭取善,副司果單金鎌·韓用儀。
金蓍根啓曰,卽伏見黃海兵使武科初試試取啓本啓下者,啓字,誤踏於末帖之後,事極駭忽,當該中官,所當重勘,而本院請推之外,無他可施之罰,何以爲之?敢稟。傳曰,令該府,拿問處之。
金宗善,以吏曹言啓曰,贈謚文貞公李翊延謚,今九月二十七日,定行於公忠道保寧地云矣,敢啓。傳曰,知道。
李溏,以備邊司言啓曰,卽見江原監司林漢浩,災實分等狀啓,則分等不爲擧論,仍以爲事目,災一百結外,不足災八十三結四十五負,依數準許,後錄條件,請令廟堂,稟旨分付矣,其一平康卽還多邑,豆太兩種,殆近二萬石,每於糶糴,爲弊不些,小豆限一千五百石,太限一千五百石,以田米準折換作事也,其一,推奴徵債,限明秋防禁事也,本道穡事,峽野無甚優劣,不害爲均登之歲,則分等一款,依狀請置之,襄陽等五邑,非時水災,民情可矜,今此事目災外,八十三結零加請之數,無或爲怪,較之年前,亦似精略,其在恤民之政,勢難靳持,特許準劃,使之另加均表,平康縣豆太換作田米事,推奴徵債防禁事,亦依狀請施行,而還穀準折,法意甚重,嚴飭該倅,如法準捧事,一體分付道臣,何如?傳曰,允。
李溏,以兵曹言啓曰,依下敎,査問侍衛不參宣傳官誰某及不參委節於宣傳官等處,則以爲,李東善·權聖祜·金秉喆·尹郁烈·沈尹泰·李文達·柳相弼,俱爲不參,而今番曹司柳相弼·李井會,許參分軸時,屢有方外之請,五次不純矣,御營大將李得濟,招致吹螺赤,以屢次不純,不卽來告之罪,至於決棍,使行首宣傳官,施罰分軸時不純之諸人,而行首宣傳官李東善,旣得受由,亦難施罰,不爲入來,權聖祜·金秉喆·尹郁烈·沈尹泰·李文達,以分軸時不純之人,勢難晏然,不得進參,柳相弼,以其時許參之人,行首及右僚,俱難晏然,則亦不敢入參云矣,原其委折,是乃一廳之事,而偃然在家,不參侍衛之班,事之可駭,莫此爲甚,竝拿問處之,何如?傳曰,以本廳事,不參侍衛,無嚴極矣,自卿曹,決棍汰去,行首宣傳官,決棍懲礪,可也。
李溏,以兵曹言啓曰,本曹草記,侍衛不參宣傳官,竝拿問處之事,批旨內,以本廳事,不參侍衛,無嚴極矣,自卿曹,決棍汰去,行首宣傳官,決棍懲礪可也事,命下矣。謹依傳敎,當該宣傳官權聖祜·金秉喆·尹郁烈·沈尹泰·李文達·柳相弼,各決棍十度汰去,行首宣傳官李東善,決棍十度,懲礪之意,敢啓。傳曰,知道。
吏曹啓目粘連,觀此副校理任百禧上疏,則以爲,臣之偏母,今年七十有五,氣質虛脆,筋力綿綴,長在牀笫,淹淹度日,臣之本生母,今年六十有二,素抱貞疾,復罹窮毒,支保之道,只恃藥餌,臣才疎幹家,計拙謀生,甘旨滌瀡之具,已失其養,醫藥調補之方,亦不如意。伏乞聖慈,特命選部,授臣一小邑亦爲白臥乎所,任百禧之家貧親老,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
司諫鄭魯榮,掌令趙秀民,校理李寅采,副校理尹致鼎,正言金處巖啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心,噫,當先朝在儲之日,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近圻,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律,請鄭致達妻,亟令王府,夬正典刑。噫嘻,痛矣。朴宗岳之罪,可勝誅哉,其亦凶且憯矣,性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多梁汚之跡,積年見枳,不容淸議久矣,幸蒙先大王特施曠蕩,偏加拂拭之恩,才起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀宿處,與樂任輩失志怨國之類,暗通勢氣,日夜綢繆,至於壬子夏一疏,而包藏之腸肚,彰露而不可掩矣,其全篇意脈,外藉闡揚德美之辭,內售壞亂義理之計,至於己卯以來以下,數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻,痛矣。金憙之罪,可勝誅哉,性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知,且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時,噫,義用之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁,亦凶且慘矣,揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論,請故領府事金憙,施以追削官爵之典。答三司曰,不允。
司諫鄭魯榮,掌令趙秀民,正言金處巖啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣,噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳司參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女,囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣,噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一堂之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠七字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,籍其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日,此何時也,皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已,噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蟲蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉,惟我先大王所秉執之大義理,昭如日星,嚴如鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁畫之,則其所設施排布,孰主張是,密勿慫慂,綢繆指嗾,一則履翼,二則履翼,噫,彼履翼,本以陰譎之性,常懷不滿之心,必欲歧貳淸議,戕害善類而後已,其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,夬正邦刑。噫,從古權奸之壞亂世道禍人家國者何限,而豈有如徐有隣之至妖極凶者哉,惟彼凶徒之干犯於某年大義理者,一轉再轉,至于六七轉,脈胳貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠,何如?而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯,某年以來源頭凶逆,閃弄手勢,挺身報讐之計也,人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰,惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏,何幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何,次第應行之律,不可以身故有所容貸,請慶興府物故罪人有隣諸子,亟施散配之典。噫,彼金履載,卽一至奸至妖之物也,潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼,指嗾情節綻露之後,履載亦不可置而勿問,請古今島荐棘罪人履載,亟令王府,設鞫嚴問,期於得情。噫嘻,痛矣。亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎,大僚嚴鞫之請,實是擧國共公之憤,而迺者批旨之下,以李在學,異於邑倅,只命加律,臣等相顧驚愕,益切抑菀,邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯邑倅,二而一也,如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年內,奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣,向者儒臣之疏請追奪也,與浚賊,一而二,二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利已傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣,逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁其禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,灠吹文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋,臭胔湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口密腹劍,不翅林甫之奸邪,詐僞反覆,專用蘇·張之手段,必欲戕害者士類而陽附士類,必欲壞亂者義理而假托義理,廊廟大臣,視之若無,僚寀兄弟,公行交構,䜛慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣,蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,至一行刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則,本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉,十一行七字刀割噫嘻,亂臣賊子,從古可限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也,賴天之靈,旋加誅殛,而向使其計得售,則白蓮黃布之變,有不足言,而國之爲國,未可知也,追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉,乃其枝葉而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎,噫諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣,處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於溫·莽之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也,昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉,請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶抃等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉,請物故罪人時偉諸子,亟施散配之典。噫嘻,痛矣。賊裕之罪,可勝誅哉,辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖義,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何,請知情不告罪人魯賢,亟施孥籍之典。噫嘻,在民手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家,不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。噫嘻,痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至僚原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昻然自處以窩主渠魁,而嘯聚無賴之類,做出平地之浪,掃盡朝著,將欲何爲,此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未申,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。噫嘻,痛矣,人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉,若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也,以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡綻露無餘,減死之律失之太輕。金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之曲。噫嘻,痛矣。干常亂紀之賊,從古何限,而豈有如在敏之至妖慝絶凶悖者哉,常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力,洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲入於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也,究厥情犯,剮戮猶輕,不可使一刻容貸於覆載之間,而今日臣子之忍與之共貸一天,未能手磔而口臠,凡幾月矣,輿論迭發,聖斷斯赫,特允臺臣之請,王章始可快伸,輿憤從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,快斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請而不宜從輕,自有邦憲而不容少緩,請楸子島減死安置罪人在敏,亟令王府,還爲拿來,嚴鞫得情,夬正典刑。答兩司曰,不允。
掌令趙秀民啓曰,噫,彼金履載之罪犯何如,關係何如?而前道臣申耆之抻入於稟秩,抑何意也,嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也,且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載,背馳於先朝導率之化,而大行大王,痛斥其嘗試,申耆,跳踉於新化繼明之日,而慈聖殿下,明諭其無嚴,臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣,此等背公死黨,悖義害正之類,不可竄配而止,請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣,諸子散配,係是應行之典,而其子魯崇,性本凶譎,世濟其惡,行已閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣,日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞,則雖以今番獄案言之,爲承薰之緊黨,與知凶謀,明出致薰之招,以邪術而自服,只請伏法,又納鞫庭之供,究厥情跡,何變不圖,噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術之淺深,有不可論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧致嗣,各證兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明,雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且憯矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉,究厥罪犯,萬剮猶輕,而顯戮未加,鬼誅先及,神人之憤痛,曷有其極,顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣,何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽頌,死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣,請民始諸子應坐之類,亟令王府,依律擧行。噫嘻,痛矣。李命植之罪可勝誅哉,渠本奰慝之性,濟以憸邪之態,蝨附權門,叨竊銓柄,恣行胸臆,詿誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類,以逆賊之資斧,必欲網打而後已,要爲賊邊之報仇,是可忍也,孰不可忍也,凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆,受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻,痛矣。十數年來,賊勢益肆,人心靡定,顧瞻他日之徒,四字刀割之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置,請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科,噫,先朝依允之盛意,蓋出俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷一串貫來,則主客輕重,初無可論,趙鎭井則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等,情犯深重者,亦爲移囚王府,到底盤覈,夬施典刑。噫,彼裕賊,卽往牒所無之極逆大憝,而獄事未能究竟,尙切神人之憤,今此李敬臣之疏,其論李書九之事,至謂之根柢,又謂之發縱,則其所到底盤覈,不可一刻少緩,臣等驚憤之極,聯陳短箚,恭俟兪音,及伏承批旨,以李敬臣疏,卽所謂狂言妄說,元無足取信,豈可以此,輕爲逮問爲敎,臣等竊以爲不然也,苟使其言而是也,則不可以人廢言,若使其言而妄也,則反坐自有其律,此而沁泄看過,置之不問,則其爲壞國體而失天討,誠非細憂,請前平安監司李書九,泗川縣定配罪人李敬臣,竝令王府,拿鞫嚴覈得情,俾王章伸而亂本拔焉。答府曰,不允。
司諫鄭魯榮,正言金處巖啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王,嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。壬子南學之疏,吁,亦凶且慘矣,締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也,噫,彼沈基泰之所爲,極其凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣,向日大僚之稟處,終涉惟輕,請放逐罪人沈基泰,施以島配之典。噫,彼沈達漢,自來濟恭所卵育之醜類也,頃年三司之聲討蔡逆也,渠爲憲臺,百端規避,連事違逋,此則只知死黨之義也,及當孝元殿祥朞之夕,假托拘忌,不參入臨之庭班,此則專出無君之心也,坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也,連啓也,渠所謂論與啓者,果指何逆而言耶?況今廷臣之所沫血致討者卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也,人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也,外假陳戒之言而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也,噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚鬼蜮情狀,而其窮兇悖逆,反有倍於前日已著之四大罪案也,今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄通漢,乃復左袒於斥兇之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窩,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。嗚呼,壬子夏南學之疏,卽禍國家壞世道之一大機關也,其時事,尙忍言哉,凶徒鴟張,邪說橫流,讐視義理,斁滅倫常,幾乎國不國而人不人矣,惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源,募爲疏頭,柳協基,從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬誅猶輕,而臥死牖下,王章未加,及夫臺啓旣發之後,兪音尙靳,輿情久鬱矣,日前憲臺之臣,忽地混入於停啓之中,此雖出於對揚之意,大失嚴懲討謹隄防之意,物議愈激,公憤益切,如此之類,不可以已停之啓而仍以置之,請故判書鄭昌順,故僉知柳協基,竝施以追奪官爵之典。噫,李東萬,本以妖邪之物,兼以狡慝之性,出沒跳浪,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑,梟示罪人性世,與劇逆載榮,一而二,二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。噫,彼裕賊,卽前古所無之劇逆大憝也,又或有根柢窩窟之指使此賊者,則其爲窮凶極惡,有浮於裕賊,而今此李敬臣之疏,乃以根柢窩窟,歸之於李書九,其所論列,如非架虛鑿空,明有眞贓,則書九之罪,決不可容貸於覆載之間,苟或不然,言歸虛謊,則誣人惡逆,罪當反坐,其在嚴懲討明刑政之道,何可諉之於狂妄之說,而初不嚴覈,斯得罪人乎,揆以王章,萬萬乖當,而罪其罪人其人,惟在一問,請前平安監司李書九,泗川縣定配罪人李敬臣,竝令王府,拿鞫嚴問,盤覈得情,明正典刑。答院曰,不允。
同義禁尹長烈疏曰,伏以臣,猥忝是職,居然月已易矣,黽勉一肅,雖出於逖違餘叩謝之忱,而昏憒不職之罪,至於羅將輩作拏之擧,而益無所自逃矣,平日之不能操切頑習,當時之不能禁戢駭擧,苟論其罪,堂郞惟均,問備薄罰,匪譴伊恩,臣方縮伏悚恧之不暇,若復抗顔赴坐,議讞該郞,則是無異於以臣勘臣,決非私義之所敢出,故召牌之下,荐犯違傲,臣罪至此,冞增惶霣,且於日前聯疏之時,臣適在摠直,始雖與聞於往復,略不無意見之參差,及其呈徹之際,更不來示於臣,故竟以臣名之無署,至被喉院之請推,此又臣難冒之一端,反復思惟,承膺無路,玆不得不露章自列,仰瀆崇嚴。伏乞聖慈,俯垂諒察,亟削臣金吾之任,仍治臣逋慢之罪,以肅朝綱,以安微分焉,臣無任云云。踏啓字。
正言金鎌疏曰,伏以臣,誠未見孚,辭不達意,以必難冒之情,陳必可遞之義,以啓以疏,連日瀆擾,而竟未霑仁天一視之澤,靦然爲同罪苟免之人,晏然處前僚已遞之職者,于今十有五日矣,況臣之卽日叨謝,只出於引避求遞之計,而因緣而爲揚揚公行之臺,由前由後,一遞一否,則彼是何人,卽蒙勘恩,臣以何顔,冒沒盤礴,對人靦面,欲語發騂,此職未解之前,決不欲復與人齒,更何敢冒入修門,處若無故之人,而任以臺閣之責乎?昨又一日再違,冞增死罪,今又伏承所下喉院之敎,辭旨截嚴,誨責備至,臣家城外,承聞最晩,不及駕屨,門鑰已下,竟夜彷徨,又因知委之失實,今始蒼黃來詣,臣罪至此,尤合萬殞,惶霣抑塞,求死不得,將欲進而承膺,則處義郞當,匹夫之諒,有難遽改,將欲退而固守,則飭敎至嚴,臣子之分,亦所不敢,此臣命卒之秋,而去就亦窮矣,先正臣李滉曰,人臣事君,可進則以進爲恭,不可進則以不進爲恭,而進爲不恭,然則今臣所願者,亦恭耳,敢效古人獄中上書之義,玆又瀝血陳懇。伏乞天地父母,諒臣悃愊,亟命鐫削焉。且臣於泥首俟勘之中,因此而竊有區區陳暴者,伏覩殿下近日每降勿呼牌望之命,臣竊以爲過當也,夫命牌法意,至爲嚴重,堂下官之一違罷職,三違禁推,卽舊典也,雖或於崇秩卿宰,不得已有此敦迫,而此實絶無堇有而不可常之擧也,今殿下,不諒其班資之崇卑,情勢之緊歇,而欲其勉出,則輒降此敎,臣等於此,非不知分義爲重,竭蹶趨膺,而其或情勢滾急,死亦難冒,則至於三品庶官,亦有經宿奉牌,屢日違傲者,朝體之隳損,紀綱之陵替,已不勝其憂歎,上下督迫,咫尺相持,慢君之誅,容易自陷,而聖朝禮使之義,恐未必如是迫隘,一擧措而有胥失之患者,不幸近之,蓋其上之命之也,初甚無難,故下之違之也,亦若無難,此路一啓,罪難盡誅,則殿下又將何以設敎,而得進退以禮之道乎,臣謂逋慢之誅,先從臣始,亟命有司,斷以王法,亟寢此勿呼望之命,繼自今,勿復降此下敎,使臣分得以伸,朝體得以尊,王綱得以振,千萬顒祝,臣無任云云。,省疏具悉。屢引如此,本職許遞,尾陳事,勿論高官卑職之人,惟以違牌爲事,故予亦以此待之,豈得已也,然爾言則亦不以爲不可也。
掌令趙秀民疏曰,伏以臣,姿性庸下,年紀衰邁,言議風采,本無可觀,固不合於淸朝耳目之任,而十載兩司,百無一似,觸處憒劣,遇事生疎,自在先朝,已有情勢之可言者,玆復臺端,未嘗爲進一步之計,而栢府恩除,遽下於北邑待罪之際,臣聞命若驚,促裝登道,及入城闉,瞻望魏闕,有若睽違之迷子,歸侍父母,然又値孝安殿朔奠,一則有反面之禮,一則有奔哭之義,他不暇顧,仍卽出肅,粗伸微分之萬一,而不復以臺閣自處矣,月前忝叨左通禮,屢造顚蹶,惶汗浹背,已爲聖明之所俯察,而節換之交,宿症如期,冷泄成痢,殆無晝宵,至於報遞之境,未數日而旋授見職,一番納牌,萬死自訟,至承昨夜嚴敎,舁到朝房,惟譴何是俟,更鼓三下,飭敎愈嚴,臣於是,怵畏義分,有不敢一向違傲,此亦聖明之所俯燭矣,區區情勢,雖不敢追提,疾病之來,人所難免,而凡諸言病,便是章奏間恒茶飯,則如臣實狀,將無以通其情而原其恕矣,亦豈不窮蹙迫隘之甚者乎?玆效必呼之意,有此疾痛之懇。伏乞聖慈,哀之悶之,亟許遞斥,俾便調息,千萬顒祝之至,臣方自免之不暇,豈容他說,而竊有所目下寒心者,國家之設置捕廳,豈徒然哉?詗非常而備不虞,乃其職也,而竟夜徼巡,比之他營,尤爲自別,今此捕廳兩夜撤巡之草記,何其無嚴也,身帶將任,雖臨陣制敵,亦當倉卒出奇,可以應變,而所謂羅將輩,雖甚頑悍,任他連夜作孥,莫之誰何,不可使聞於隣國,將焉用彼將哉?且撤巡雖一夜,已極萬萬驚心,何待兩夜而後,始乃草記乎?一言蔽之曰,撤巡云爾,則烏得免不職之罪,而日前譴罷之處分,雖已特下,然若論其罪,不輕而重矣,臣謂前左捕將李光益,施以削職之典宜矣,臣無任云云。,省疏具悉。罷職足矣。
檢閱鄭觀綏疏曰,伏以臣母,素患痰癖之症,近因日候之不適,一倍添劇,轉側須人,促臣歸視,臣自聞此報,按住不得,忙陳短章,徑出禁扄。伏乞天地父母,俯垂鑑諒,亟遞臣所帶之職,俾便救護,仍治臣擅離之罪,以肅朝綱,不勝幸甚,臣無任云云。省疏具悉。,爾其勿辭救護。
上在昌德宮。停常參·經筵。
自開東至人定,灑雨下雨,測雨器水深八分,巳時,雨雹,狀如小豆,自人定至夜四更,灑雨下雨,測雨器水深三分。
金宗善啓曰,明日常參·經筵,取稟。傳曰,停。
李溏啓曰,來二十一日,朝參日次矣,敢稟。傳曰,停。
金宗善啓曰,來二十一日,輪對日次矣,敢稟。傳曰,當次人受點,後日次待令。
金宗善啓曰,左參贊黃昇源,除拜後過三日,不爲出肅,依定式推考警責,仍卽牌招察任,何如?傳曰,允。
金宗善啓曰,假注書兪理煥,身病猝重,勢難察任,今姑改差,,何如?傳曰,允。
兪理煥改差,代以鄭元容爲假注書。
傳于金宗善曰,禮房承旨馳詣宣武祠,奉審摘奸以來。
傳于金宗善曰,右承旨與入直閣臣入侍。
元在明啓曰,開坐命下,已至多日,尙未擧行,事甚未安,判義禁韓用龜,同義禁吳泰賢在外,知義禁未差,只有同義禁李庚運一人,無以備員開坐,未差之代,政官牌招,開政差出,待下批仍卽牌招,何如?傳曰,前望單子入之,待下批牌招察任。
知義禁前望單子入之,朴宗來落點。
吏曹,同義禁單朴宗來。
金宗善,以弘文館言啓曰,本館下番,姑降入直,已至多日,事甚未安,校理李基慶,副修撰金啓溫,旣有推考傳旨書入之命,與新除授修撰李惟命,一體牌招,以爲推移入直之地,何如?傳曰,允。
以校理李基慶,修撰李惟命,牌不進罷職傳旨,傳于金宗善曰,推考傳旨書入。
金宗善,以禮曹言啓曰,南關王廟正殿樑上及會簷滲漏處,今九月初三日節享,兼告事由,十八日午時修改事,前已啓下,而見今雨勢如此,殿瓦全濕,升屋修改,恐有致傷之慮,姑待快晴,更爲擇日擧行,何如?傳曰,允。
李溏,以備邊司言啓曰,卽見咸鏡監司閔台爀災實分等狀啓,則德源等十五邑鎭,置之稍實,安邊等十邑,置之之次,尤甚名色,不爲擧論,仍以爲後錄條件,竝請令廟堂,稟旨分付矣,其一,推奴徵債,限明秋防塞事也,其一,明川以南進俸吏,依近例停止事也,本道今年穡事,雖有若而邑優劣之殊,而大體均登,屢豐之餘,民情晏如,道臣分等,誠有斟量,依狀請竝與後錄諸條,而一體許施,何如?傳曰,允。
李溏,以兵曹言啓曰,卽接西所衛將趙益洙牒報,則永肅門外大松一株,今日因風拔根顚仆云,令該所,依例斫去之意,敢啓。傳曰,知道。
李溏,以都摠府言啓曰,副摠管安橚,以武臣堂上祿試射試官,訓鍊院晝仕出去之意,敢啓。傳曰,知道。
司諫鄭魯榮,掌令趙秀民,校理李寅采,副校理尹致鼎,正言金處巖啓曰,請鄭致達妻,亟令王府,夬正典刑。請故判府事朴宗岳,爲先施以追奪官職之典。請故領府事金憙,施以追削官爵之典。措辭見上答三司曰,不允。
司諫鄭魯榮,掌令趙秀民,正言金處巖啓曰,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔連伊夫妻,竝嚴鞫得情,夬正典刑,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法,請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶,督期詗捕,嚴鞫得情,依律處斷,請慶興府物故罪人有隣諸子,亟施散配之典,請故判書徐有防,亟施追奪官爵之典,請賜死罪人行恁諸子,應坐之類,亟令王府,依律擧行,無俾易種焉,一行刀割請物故罪人家煥·哲身,正法罪人承薰·樂敏,施以孥籍之典,請物故罪人國榮,亟施孥籍之典,請物故罪人時偉諸子,亟施散配之典,請物故罪人裕,亟施孥戮之典,請知情不告罪人魯賢,亟施孥籍之典,請知情不告罪人在民,亟施孥籍之曲,請物故罪人履猷諸子,亟施散配之典,請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典,請楸子島減死安置罪人在敏,亟令王府,還爲拿來,嚴鞫得情,夬正典刑。措辭見上答兩司曰,不允。
掌令趙秀民啓曰,請正法罪人鏔,亟施孥戮之典,請屛裔罪人沈魯崇,亟施絶島定配之典,其餘諸子,亦爲依律散配,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑,請民始諸子應坐之類,亟令王府,依律擧行,請故判府事李命植,亟施追奪官爵之典,請周爀亟令王府,嚴鞫得情,夬正典刑,請亟下三啓依允之傳旨,令該府擧行焉,請物故罪人基讓子寵億,姑先施以竄配之典,請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,夬施典刑,請前平安監司李書九,泗川縣定配罪人李敬臣,竝令王府,拿鞫嚴覈得情,俾王章伸而亂本拔焉。措辭見上答府曰,不允。
司諫鄭魯榮,正言金處巖啓曰,請金甲島爲奴罪人克觀,更令王府,嚴鞫得情,夬正王法,請逆賊尙魯,亟施孥戮之典,請亟下三啓傳旨,令攸司卽速擧行焉,請正法罪人鏔,亟施孥戮之典,請絶島爲奴罪人李戒國·劉用孫·金金乭,亟令王府,夬施典刑,請放逐罪人沈基泰,施以島配之典,請放逐罪人沈達漢,亟令王府,設鞫得情,夬正王法,請故判書鄭昌順,故僉知柳協基,竝施以追奪官爵之典,請古今島定配罪人李東萬,亟令王府,設鞫得情,夬施典刑,請梟示罪人性世,亟施孥戮之典,請前平安監司李書九,泗川縣定配罪人李敬臣,竝令王府,拿鞫嚴問,盤覈得情,明正典刑。措辭見上答院曰,不允。
兩司合啓中,履翼·履載·在學等事,停啓。府啓中,申耆事,停啓。
元在明,以義禁府言啓曰,前因全羅道放未放回啓判付內,興陽申耆,金甲島履翼,古今島履載,竝放送事命下,而臺啓方張,不得擧行矣,今則臺啓旣停,竝放送事,分付該道道臣之意,敢啓。傳曰,知道。
元在明,以義禁府言啓曰,定配身死未蒙放罪人在學,放事承傳,前已啓下,而臺啓方張,不得擧行矣,今則臺啓旣停,依承傳擧行之意,敢啓。傳曰,知道。
知義禁蔡弘履疏曰,伏以臣,伏見前同義禁尹長烈疏本,則以日前聯疏之不署,喉院之請推,爲難冒之一端,臣於是,不勝瞿然之至,其時僚堂,適在摠直,故始雖數次往復,及其正書入呈也,該吏之不有臣言,自下直呈,實非臣意慮之所及也,臣方自訟之不暇,而僚堂,今旣以此引義,至蒙恩遞,則論其所失,臣亦何敢曰不知,而獨自晏然乎?況今番下習之不能禁戢,臣罪爲首,以此以彼,抗顔開坐,決非私義之所敢出,玆敢短章自列,仰瀆崇嚴。伏乞聖明,俯垂諒察,亟賜譴削,以肅朝綱,以安微分,千萬幸甚,臣無任云云。答曰,省疏具悉。本職許遞。
乙丑九月十七日午時,上御誠正閣。右承旨·入直閣臣,同爲入侍時,右承旨金宗善,假注書洪起燮,記注官鄭宗顯,記事官徐淇修,待敎朴宗薰,以次進伏訖。上曰,明日進書儀註磨鍊乎?宗薰曰,昨日當爲修入,而不無儀節之掣礙者,未及修入矣。上曰,掣礙者何事耶?宗薰曰,先朝御製序文,事體自別,而比之全篇謨訓,則差有間焉,只依進書儀,祗迎節次,則雖不磨鍊,恐似無妨矣。宗善曰,壬寅年國朝寶鑑進獻時及丁巳年奎章閣誌·弘文館誌進獻時,處所則皆以便殿爲之,而侍衛磨鍊及侍臣進參等節,當有文蹟之書出者,然後可以知委擧行矣。上曰,進書時,亦有只請承傳色以入之例耶?宗善曰,辛酉年四部手圈進獻時,閣臣詣閤請出承傳色,以入矣。上曰,今番則勿以進書儀爲之,亦不必詣閤,自內閣,直請承傳色以入,可也。宗薰曰,進獻冊子件數,自本閣單子修入,則在前或因下敎,有頒賜件幾件,除置本閣之例矣。上曰,單子修入,可也。仍命閣臣先退。上曰,臺諫,明日當入來耶?宗善曰,俄因下敎,各別申飭,使之詣臺,明日亦似當傳啓矣。上曰,臺諫何爲達宵相持耶?宗善曰,昨日臺諫之來會,已値夜深,而待他臺牌去來呼望之後,始爲傳啓,今曉則又因同臺之有欲避嫌者,不無參差之論,避嫌則雖自臣院,退却不捧,而如是往復相持之際,自致遲滯矣。上命退,承史以次退出。
上在昌德宮。停常參·經筵。
李溏,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,仍以前牌催促。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,只推。
元在明啓曰,行大司憲李直輔,執義宋稚圭,持平沈厚鎭·洪羲玄在外,掌令趙秀民牌不進,李之珩疏批未下,監察茶時之意,敢啓。傳曰,知道。
傳于朴宗慶曰,都承旨與領敦寧入侍。
傳于金宗善曰,坐直承旨入侍。
李溏啓曰,訓鍊大將金祖淳,以健陵來龍補土事,明日出去矣,所佩命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,御將兼察。
鄭元容有頉,代以趙庭和爲假注書。
金宗善,以弘文館言啓曰,校理李基慶,修撰李惟命,旣有推考傳旨書入之命,竝卽牌招察任,何如?傳曰,允。
以校理李基慶,修撰李惟命牌不進罷職傳旨,傳于金宗善曰,推考傳旨書入。
李溏,以兵曹言啓曰,今九月十八日,立冬改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李溏,以兵曹言啓曰,卽接慶熙宮入直衛將金聖運牒報,則賓廳前柳木一株,拔根顚仆云,令該所,依例斫去之意,敢啓。傳曰,知道。
李溏,以都摠府言啓曰,副摠管李潤謙,以禁衛營中軍軍兵等試放事,南別營晝仕出去之意,敢啓。傳曰,知道。
李溏,以備邊司言啓曰,今此謝恩使,行期迫急,各道求請,勢難趁期,已以京盤纏磨鍊之意,草記蒙允矣,卽見司譯院所報,行中員役路需,萬萬時急,而無以措備云,前後此等之行,輒以京盤纏許給,旣有已例,今番員役盤纏,一體磨鍊之意,分付該廳,何如?傳曰,允。
李溏,以訓鍊都監言啓曰,頃因禮曹草記,明陵局內捉虎次,本局善放砲手四十名,定將校出送矣,連接將校手本,則多日搜捕,終無形跡云,旣無虎跡,則數多軍兵之屢日行獵,亦涉可悶,今姑撤還之意,敢啓。傳曰,知道。
義禁府啓目,義禁府都事趙國仁原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,宣傳官李晦植原情云云。傳旨內辭緣,泛稱遲晩,所當請刑是白乎矣,宣傳官,勿爲請刑,載在大典通編,議處,何如?判付啓依允。又啓目,中官安景興原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓依允。
義禁府啓目粘連,向前安景興亦啓本公事,誤踏啓字,其不能審愼之罪,誠極可駭,以此照律,何如?判付啓依允。又啓目粘連,向前李晦植亦兵判入直之日,屬司長官之省記,自是古規,而謂無替行首入直之廳例,輕先出番,事極可駭,以此照律,何如?判付啓依允。又啓目粘連,向前趙國仁亦以該掌都事,朝家之從前申飭果何如?而羅將輩之今番作拏,毆打校卒,至於兩夜之闕巡者,事未前有,萬萬驚駭,雖以摘發首倡,卽移法曹,爲發明之端,而常時不能嚴束之罪,難逭重勘,以此照律,何如?判付啓依允。
乙丑九月十八日申時,上御誠正閣。都承旨與領敦寧入侍時,行都承旨朴宗慶,假注書洪起燮,記注官鄭宗顯,記事官徐淇修,領敦寧金祖淳,以次進伏訖。祖淳曰,日氣稍冷,聖體,若何?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。祖淳曰,健陵來龍補土事,小臣今方出去,而所入凡百,皆有措備,看役校屬,亦於京鄕營門中,擇其幹事者率往,物力則隨所入,當於役畢後修報,而但末木數萬箇,無以取用,在前園所役事時,有抄斫白楊木以用之例,而今若只取白楊,則恐有不足之慮,從他卜定,亦似難便,檟眞等雜木中,亦爲抄斫取用則似好,此不可不稟定後擧行,故敢此仰達矣。上曰,依此爲之,可也。祖淳曰,補土後植木,當次第爲之,使禮曹知委附近各陵,橡實各一馱,使之輸送,亦自備局,松子各一石,卜定於諸道水營,以爲受置陵所,待春播植之地似好矣。上曰,承旨出去後,分付於備局及禮曹,可也。祖淳曰,每年此時,華寧殿奉審,閣臣進去矣,今番小臣,旣因役事出去,仍爲華寧殿奉審後狀聞乎?上曰,依此爲之,可也。祖淳曰,各營別武士之勤苦,在將校爲最,而本局尤有甚焉,故往在庚戌年間,先朝深軫渠輩可矜之狀,傳敎若曰,元額旣近七十,雖每政遷轉,除非年近百歲,難以一一收用,間三都目之規,實爲行不得之政,己巳啓下別單中,訓局別武士條,間間收用四字,以每都目收用付標,仍以爲式遵行矣,向來兵曹各歧久勤釐正時,本局別武士及兩營別武士,皆以間間收用,定式如此,則大非當日特軫之聖意,至於兩營亦然,臣意則三營別武士收用之式,還依庚戌以後定式恐好,故敢此仰達矣。上曰,聞甚可矜,而況昔年傳敎定式,如此鄭重,向日釐正時,歸於間間收用者,該曹不免不審,依前以每都目收用,改付標事,分付,又見釐正節目,則如閒歇之都提調廳軍官,則爲每都目收用,最勞之各營別武士,反爲間間收用者,事甚無義,兩營別武士久勤,亦以每都目收用,一體付標,都提調廳軍官,依前以間間收用,改付標,可也。出擧條上曰,明日出去耶?祖淳曰,當以明日出去矣。上曰,何間當還耶?祖淳曰,畢役往來之間,似當幾爲一望矣。上曰,領敦寧先退,祖淳退出。宗慶曰,來初一日,眞殿茶禮時,所進駝酪,藥院提調,例爲入宿監煮矣,今番亦依此爲之乎?上曰,依此爲之,可也。宗慶曰,慶壽宮封進駝酪,前因下敎,有置之之時矣,今年則何以爲之乎?上曰,今明年勿入,可也。宗慶曰,大臣出疆之行,御醫一員,例爲隨往矣,今番使行時,何以爲之乎?上曰,出去後,望單子書入,可也。仍命讀公事,宗慶讀奏公事,判付訖。上曰,今日坐直誰也?宗慶曰,右承旨與左副承旨矣。上曰,冊子頒賜前例,內閣謄錄及武臣堂上祿試射片箭沒技,賞格前例,兵曹謄錄,承旨出去後入之,可也。仍命退,承史以次退出。
乙丑九月十八日申時,上御誠正閣。坐直承旨入侍時,右承旨金宗善,假注書洪起燮,記注官鄭宗顯,記事官徐淇修,以次進伏訖。上命讀公事,宗善讀奏公事判付訖。宗善曰,御營大將李得濟,訓鍊大將兼察事,命下矣。兼察訓鍊大將李得濟,牌招聽傳敎,何如?上曰,依爲之。出擧條上命書傳敎曰,金吾啓目判付,書於他啓目年月之上,不審之失,在所難免,當該承旨,從重推考。仍命退,承史以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
金宗善啓曰,奏御文字,何等審愼,而卽見江原監司林漢浩增廣文科初試到院啓本,則初中終場之終字,漏落不書,事極疎忽,原啓本,雖不得不捧入,而當該道臣,不可無警,推考,何如?傳曰,允。
傳于李溏曰,左承旨·右承旨入侍。
傳于李溏曰,懸病承旨許遞,前望單子入之。
都承旨前望單子入之,徐美修落點。
兵曹口傳政事,護軍單朴宗慶。
元在明啓曰,行大司憲李直輔,執義宋穉圭,持平沈厚鎭·洪羲玄在外,掌令趙秀民牌不進,李之珩疏批未下,監察茶時之意,敢啓。傳曰,知道。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,推考傳旨書入。
元在明,以義禁府言啓曰,時囚罪人安景興,杖八十收贖,奪告身三等,照律公事判付內,依允後有誤踏,難逭重勘,以公罪勘放事,命下矣。安景興,杖八十公罪收贖,放送之意,敢啓。傳曰,知道。
元在明,以義禁府言啓曰,時囚罪人李晦植,笞五十收贖,解見任別敍,照律公事判付內,依允,此後復有此習,紀律所在,難免嚴勘,以此申飭,功減一等事,命下矣。李晦植功減一等,笞四十收贖,付過還職,而以判付內辭意,申飭放送之意,敢啓。傳曰,知道。
元在明,以義禁府言啓曰,時囚罪人趙國仁,杖一百收贖,告身盡行追奪,照律公事判付內,依允,此後羅將輩,不有懲畏,更爲作弊,又至登聞,則一都事,難免重律,以此嚴飭,公罪勘放事,命下矣。趙國仁,杖一百,以公罪勘放,而以判付內辭意,嚴飭放送之意,敢啓。傳曰,知道。
禁府啓目粘連,中官安景興矣本府議啓內,啓本公事,誤踏啓字,其不能審愼之罪,誠極可駭,以此照律,罪杖八十收贖,奪告身三等,私罪奉敎依允爲旀,後有誤踏,難逭重勘,以公罪勘放爲良如敎。又啓目粘連,宣傳官李晦植矣本府議啓內,兵判入直之日,屬司長官之省記,自是古規,而謂無替行首入直之廳例,輕先出番,事極可駭,以此照律,罪笞五十收贖,解見任別敍,私罪奉敎依允爲旀,此後復有此習,紀律所在,難逭嚴勘,以此申飭,功減一等爲良如敎。又啓目粘連,義禁府都事趙國仁矣本府議啓內,以該掌都事,朝家之從前申飭,果何如,而羅將輩之今番作拏,毆打校卒,至於兩夜之闕巡者,事未前有,萬萬驚駭,雖以摘發首倡,卽移秋曹,爲發明之端,而常時不能嚴束之罪,難逭重勘,以此照律,罪杖一百收贖,告身盡行追奪,私罪奉敎依允爲旀,此後羅將輩,不有懲畏,更爲作弊,又至登聞,則一都事,難免重律,以此嚴飭,公罪勘放爲良如敎。
判義禁韓用龜疏曰,伏以祗奉恩誥,往告先塋,榮動桑梓,感結幽明,身有職名,不敢久淹鄕廬,歸伏私次,已至數日,而素抱貞疾,越添於觸冷驅馳之餘,痰凝脊膂,動輒刺痛,神氣隨而昏眩,食飮全然阻却,委席涔囈,起色杳然,遂闕反面之禮,便成牀笫中物,區區悚蹙之忱,如添一病,臣於今春,重患此症,無望供職,冒陳疾痛之呼,獲蒙體諒之恩,而今臣所苦,卽前日之症也,所縻亦前日之職也,安得不以前日之所仰籲者,更籲於今日,而惟殿下,亦豈不以前日之所體諒者,許之於今日乎?且臣於金吾事,尤有所萬萬難安者,惟彼府隷作拏之擧,旣在於微臣辭陛之後,伊時事實,雖未與聞,追見僚堂疏本,捕廳草記,則此輩頑悖之習,誠一無前之變怪,何幸處分嚴明,一府震肅,而如臣無似,忝在長官之列,若論平日不能檢飭之罪,臣實爲首,而以臣之適在鄕外,問備之典,只及於僚堂,臣誠滿心慙惶,無面可顯,今又僚堂,次第遞去,則臣豈可獨自晏然而已乎?噫,國綱之所以維持者,體例也,法度也,而今番捕將之乖例越法,使氣自恣者,有若非出於公憤,人或疑之以私憾,其所駭妄,固不足言,而臣適長是府而有是事,則見輕而貽羞也大矣,冒沒蹲仍,斷無是理,玆敢略陳短章,仰瀆崇嚴,伏願聖明,愍臣難强之病,諒臣必遞之義,春曹金吾之任,亟賜鐫改,使朝綱益尊,重任無曠,仍令安意調病,獲延殘喘,不勝大願,臣無任云云。答曰,省疏具悉。羅將頑悍之習,誠極痛惋,而作弊之事,前所未有之變怪,卿則旣不在於其時,別無可引,勿辭調理行公。
掌令李之珩疏曰,伏以臣,釋褐以來,三十餘年,性甚疎拙,素多疾病,閉門窮巷,絶意榮道久矣,頃往近郊,歸到弊廬,則栢府除命,忽下於千萬夢寐之外者,已過三日矣,臣於是,驚惶踧踖,益不知措躬之所,而伏念臣之違離天陛,至於四年之久,故卽爲强病隨牌,黽勉出肅,歸路日暮,重觸風寒,仍得毒感,尙今叫痛,飮啖全廢,風痰流注,兩脚不能屈伸,眩氣添發,牀褥之間,欲起而復顚者數矣,而且臣犬馬之齒,今已七十有三,故天牌屢降,以此癃病,變動無路,只犯違傲,惶懍無地,擔舁闕外,而萬無一分詣臺之路,玆敢收召病魂,冒控短章,仰暴實病垂死之狀。伏願天地父母,俯垂矜諒,亟賜鐫免,使白首餘喘,得以少延,不勝幸甚。臣於病中乞免之章,不宜贅及他說,而事在目下,不敢不言,惟聖明少垂察焉,夫論道經邦,乃是大臣之職,而顧今三公不備,廟務多滯,當此俊良登崇之日,豈無可相之材乎?以殿下則哲之明,苟得其人,則任之勿貳,使之薰飭百僚,以收頹綱焉,臣無任云云。答曰,省疏具悉。聞有老病云,本職許遞,甌卜之擧,亦當在不日矣。
副校理尹致鼎疏曰,伏以人臣之倖會明時,濫竽榮塗者,從古何限,而豈有如臣之偏被陶鑄之澤,曾無絲毫之報者哉?臣本受氣綿薄,疾病纏繞,賦性愚魯,才識蔑劣,有不足以備數於百執事之末,區區始願,只切致養之情,亶出祿仕之計,而夫豈料驟躋淸顯,濫蒙誤恩,前後歷敭,罔非僬僥之負山,徒知蛇雀之含恩,居常愧懼,如集于木,迺者,玉署除命,忽下於情病俱苦之中,惶霣感激,莫省所措,祗當駕屨之不俟,寧敢違傲之爲計,而第緣難進之義,有關廉防,所以鎭日洊召,輒事逋慢,悚蹙之極,惟譴何是俟,聖度天大,曲加涵貸,特下分揀,繼又牌召,於是乎更鼓已闌,瀆擾是懼,竟不得不黽勉就直,臣方反顧循省,有靦同朝,尙何以見職自居,援據館中之故事,仰瀆猥屑之私懇哉,第臣有情理之至切者,不敢自阻於聽卑之天,略此冒萬死陳之,臣父今年爲六十歲,而素抱貞疾,顔髮早凋,近因衰相之益甚,調補之無策,氣血漸耗,症形癃痼,殆無異於篤老之人,臣母今年六十有三矣,自少嬰病,到老轉痼,兼以尸饔之貽勞,精力之綿綴,平居調養,專以藥餌爲命,而臣家素淸貧,旣乏甘毳之具,計拙謀生,屢空菽水之養,臣又單孑孱弱,早不能躬耕,遠不能負米,斷蔥之食,手中之線,猶此仰食於父母,反不若烏鳥之反哺,牛車之洗腆,而居然崦嵫之頹景,日以漸迫矣,每一念此,心肺如焚,似此衷曲,將於何呼籲也,以臣無似之賤,忝叨橫經之列,承明一步,豈有遠離之心哉?第伏念報短事長,昔人所悲,當官盡分,外內無間,臣何敢徒懷僭猥之懼,不一陳暴於孝理之下乎?玆敢不避煩瀆,冒控衷情。伏乞聖慈,天地父母,俯垂矜憐,特命選部,畀臣一小縣,俾遂便養之願,千萬幸甚,臣無任云云。,省疏具悉。疏辭,下該曹稟處。
乙丑九月十九日午時,上御誠正閣。左承旨右承旨入侍時,行左承旨李溏,右承旨金宗善,假注書趙庭和,記事官盧·徐淇修,以次進伏訖。宗善曰,左右史不備,已至多日,檢閱鄭觀綏,由限旣過,卽爲牌招入直,何如?上曰,依爲之。出擧條上曰,玉堂入直誰也?宗善曰,李寅采·金啓溫,見方在直矣。上命讀公事,宗善讀奏訖。上曰,判付,出去後,書入,可也。仍命書傳敎曰,七夕製,明日當設行,弘文提學,待開門牌招。上曰,今日承旨坐直誰也?宗善曰,小臣與右副承旨坐直矣。上命退,承史以次退出。
上在昌德宮。停常參·經筵。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
傳于李溏曰,左承旨·右承旨入侍。
傳于金宗善曰,右承旨與弘文提學,持此御題,偕往泮宮,試取以來。
金宗善啓曰,弘文提學李翊模牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,以前牌催促。
金宗善啓曰,弘文提學李翊模牌不進推考傳旨,纔已捧入,而前牌催促之下,連事違召,誠極未安,更爲牌招,何如?傳曰,以前牌催促。
金宗善啓曰,弘文提學李翊模,旣已承牌,藝文提學黃昇源,卽爲牌招,以爲同參考試之地,何如?傳曰,允。
金宗善啓曰,藝文提學黃昇源牌不進推考傳旨,今方捧入,而同參考試命下之後,如是違牌,事甚未安,更爲牌招,何如?傳曰,以前牌催促。
金宗善啓曰,臣敬奉御題,與弘文提學李翊模,偕往泮宮,七夕製試取,則收券爲二百三十一張,捧入之意,敢啓。傳曰,科次入侍。
傳于金宗善曰,七夕製賦居首三下一生員兪台柱,直赴會試,之次三下二進士洪益聞,給二分,三下三進士趙鍾淳,給一分,之次次上進士任履周,生員金顯奎,竝令該曹,考例施賞。
傳于金宗善曰,入格儒生,明日待令。
元在明啓曰,行大司憲李直輔,執義宋稚圭,持平沈厚鎭·洪羲玄在外,掌令趙秀民牌不進,一員未差,監察茶時之意,敢啓。傳曰,知道。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,只推。
宋知濂,以戶曹言啓曰,時御所內各司,依定式發遣本曹正郞臣金思羲,與兵曹參議臣柳烇,佐郞臣洪祐燮,東所衛將臣柳載河,西所衛將臣趙益洙,南所衛將臣韓師鎭,北所衛將臣尹勉鎭,眼同看審後,有頉處,別單書入,而修改則擇日擧行,何如?傳曰,允。
宋知濂,以戶曹言啓曰,臣達淳與正郞臣金思羲,進詣慶熙宮差備內及內各司,依節目眼同看審後,有頉處,別單書入,而修改則擇日擧行,何如?傳曰,允。
金宗善,以內醫院提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
李溏,以都摠府言啓曰,副摠管鄭觀采,以文臣朔試射試官,訓鍊院晝仕出去之意,敢啓。傳曰,知道。
李溏,以備邊司言啓曰,卽見水原留守金文淳災實狀啓,則以爲,本府今年穡事,雖謂之無前大有,而水沈成川及海溢鹹損等災,合爲一百十一結七十負三束,事目災十五結外,不足災九十六結七十負三束,特許加劃事,請令廟堂,稟旨分付矣。畿內農形,在在登熟,初無災形之可論,而本府以濱海之地,地方稍廣,若而被損,難保必無,其在恤民之政,不必靳持,加請災九十六結零,依狀請特許準劃,使之另加均俵,俾德意下究事,分付守臣,何如?傳曰,允。
李溏,以備邊司言啓曰,卽見慶尙監司金羲淳災實分等狀啓,則淸河等九邑,置之尤甚,眞寶等十七邑,置之之次,金海等四十五邑,置之稍實,仍以爲,本道今年穡事,豐儉不均,故面里分等,雖係禁條,被災尤甚邑,則另飭守宰,使之分等,而災邑尤甚面里,如無別般顧恤,則實有窮民難支之慮,且新還準捧,其勢末由,分數停退,係是特恩,不敢仰請,應俵災結,待其槪狀之齊到,更爲狀請爲辭,而後錄諸條,竝請令廟堂,稟旨分付矣,其一,捧還時,毋論田畓穀,各隨所獲,尤甚邑尤甚面里,三分一,尤甚邑之次面里,之次邑尤甚面里,四分一,之次邑之次面里,稍實邑尤甚面里,五分一,準折代捧,待明秋還作,而道內太還數多,不無病糴之端,今此代捧中,太多之邑,定數作租,小豆亦有數多爲弊之邑,依此換作事也,其一,各山城穀物移捧條中,限折半仍留平倉事也,其一,推奴徵債,仍前防塞事也,其一,京外徒流之類,限明秋勿定配所於尤甚之次邑事也,本道今年年事,始旱終澇,民情遑汲,及其秋成,穰處爲多,誠非始料之攸及,分等依狀請施行,後錄諸條,俱係歉民救急之端,竝一體許施,而代捧之必爲準折,法意甚重,近來違法襲謬之弊,種種有之,而本道爲甚,各別嚴飭,使之一遵令式擧行,待明秋劃卽還作,至於新還,事體尤別,固不可直請停退,道臣狀辭,亦出於此,而第念該道被災諸邑,民勢之艱乏,無異大歉之歲,雖許其代捧,而新還之準數督徵,誠甚可悶,酌量其尤甚面里最無依之民戶,減捧與全停間,參量分數,從後登聞,以爲稟處之地事,分付道臣,何如?傳曰,允。
李溏,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭發關,嚴飭之意,敢啓。傳曰,知道。
吏曹啓目粘連,觀此副校理尹致鼎上疏,則以爲,臣父今年爲六十歲,而素抱貞疾,調補無策,臣母今年六十有三矣,自少嬰病,平居調養,專以藥餌爲命,而臣家素淸貧,計拙謀生,反不若烏鳥之反哺,牛車之洗腆,而居然崦嵫之頹景,日以漸迫矣,特命選部,畀臣一小縣亦爲白有臥乎所,尹致鼎,家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
乙丑九月二十日辰時,上御誠正閣。左承旨·右承旨入侍時,行左承旨李溏,右承旨金宗善,假注書趙庭和,記事官徐淇修·鄭觀綏,以次進伏訖。上曰,留院公事,注書出去,持入,可也。賤臣承命出傳,還入奏曰,無留院公事云矣。上命讀公事,宗善讀奏訖。上曰,判付,則出去爲之,可也。宗善曰,今此迎詔頒敎時敎文,當爲製進,藝文提學黃昇源,待明朝牌招,何如?上曰,依爲之。出擧條上曰,弘文提學牌去來,使之催促。上曰,今日何承旨當坐直耶?宗善曰,姑未停當矣。上曰,今此入侍承旨爲坐直,而科次入侍,亦竝爲入侍,可也。上命退,承史以次退出。
乙丑九月二十日酉時,上御熙政堂。科次入侍時,行左承旨李溏,右承旨金宗善,假注書洪起燮,記事官徐淇修·鄭觀綏,弘文提學李翊模,藝文提學黃昇源,對讀官副校理尹致鼎,副修撰金啓溫,待敎朴宗薰,以次進伏訖。上曰,科次爲之。翊模等,進前考券。上曰,可落者,勿稟而直置落考,可取者,取之,可也。上入小次,溏傳於夾侍仰稟曰,門限已近,金虎門仍留,標信請出之意,敢達矣,上可之。溏跪受標信,仍招宣傳官,使之擧行,少頃,上出御座次。翊模曰,合考今方爲之矣,當取幾人乎?上曰,取五人,可也。科次訖,宗善讀奏入格試券封內。上命書傳敎曰,七夕製賦居首三下一生員兪台柱,直赴會試,之次三下二進士洪益聞給二分,三下三進士趙鍾淳給一分,之次次上進士任履周,生員金顯奎,竝令該曹,考例施賞。又命書傳敎曰,入格儒生,明日待令。仍命退,諸臣以次退出。
上在昌德宮。停常參·經筵。
李溏,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
元在明啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,明日再明日,齊陵忌辰祭齋戒正日相値,視事,頉稟之意,敢啓。傳曰,知道。
李溏啓曰,來二十五日,朝參日次矣,敢稟。傳曰,停。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,新除授行都承旨徐美修,時在京畿陽城地,斯速乘馹上來事,下諭,何如?傳曰,允。
傳于李溏曰,左承旨·右承旨·左副承旨,率入格儒生入侍。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,只推。
元在明啓曰,行大司憲李直輔,執義宋稚圭,持平沈厚鎭·洪羲玄在外,掌令趙秀民牌不進,一員未差,監察茶時之意,敢啓。傳曰,知道。
李溏啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
金宗善,以吏曹言啓曰,卽接通禮院牒報,則以爲,明日眞殿茶禮親行時,左右通禮,不可不備員,而新除授左通禮李東冕在外,卽爲變通差出,以爲備員擧行之地云,通禮院左通禮李東冕改差,其代,口傳備擬以入之意,敢啓。傳曰,知道。
吏曹口傳政事,以安廷善爲左通禮。
金宗善,以吏曹言啓曰,贈謚文簡公金亮行延謚,今月二十六日,定行於京畿驪州地云矣,敢啓。傳曰,知道。
金宗善,以禮曹言啓曰,卽接開城府幼學孫道成所志,則以爲,同姓十三寸姪仁儉,嫡妾俱無子,以其同姓四寸弟仁學第二子得厚,欲爲立後,兩家同議完定,未及禮斜,而仁儉夫妻俱沒,拘於常規,不得循例禮斜,依定式草記稟處事,呈狀矣,曾因大臣筵達,兩邊與受,明有可據,而不得登聞者,許令該曹,論理草記事允下,而門長孫道成所訴,旣如此,依大臣筵奏定式,孫仁學第二子得厚,立爲孫仁儉之後,何如?傳曰,允。
李溏,以兵曹言啓曰,今九月二十一日,武臣賓廳講書日次,而中日相値,不得爲之之意,敢啓。傳曰,知道。
李溏,以禁衛營言啓曰,臣準源,進詣南廟,有頉處看檢修改後,別單書入之意,敢啓。傳曰,知道。
李溏,以都摠府言啓曰,去夜人定後,本府郞廳沈能完,初次巡檢,到貳極門前,則有白衣人,坐於路邊,故問何許人,則答云武藝別監之把守賓陽門者云,故又問其姓名,則曰金宇宅也,又問賓陽門把守別監,何以來此犯夜云爾,則答云適有所看事來此云,見其服着,則身着狹袖布周衣,頭戴別監頭巾者也,問于建陽門牌將,則曰更鼓未下之前,此別監,自建陽門入來云,宇宅之非賓陽門把守別監,卽此可知,而牌將所謂更鼓未下之前云者,蓋出免罪之計,自歸飾辭之科,掖隷之常着犯夜,無難往來於禁扄已閉之後者,事未前有,固已萬萬可駭,而雖以建陽門牌將言之,闕門事體,何等至嚴,則任其出入,無意防禁者,亦極可痛,當該武藝別監金宇宅及建陽門牌將等,竝令該曹,嚴査重勘,何如?傳曰,把守替巡及傳命之際,自前出入往來,則昨夜往來,不是異事,此草記未免太不審,以牌將言之,嘗見其武藝別監之無時往來,則又何敢禁止,而旣已請罪,則何不請自營門嚴勘,而係是營校,則何可令攸司請勘乎?亦不免不審,入直堂上,從重推考,郞廳,令該府,拿問處之,可也。
禮曹啓目粘連,啓下是白有亦,觀此工曹判書金勉柱上疏,則以爲,臣命途奇薄,一身單孑,而間幸得育一男,纔免髫齕,忽又夭折,堂內子姓,數甚尠少,只有族兄故縣監臣師柱第二子慶錫,年纔十七,實合取繼,而族兄在時,已有肯許之言,到今與者旣沒,揆以國典,誠若有礙阻,然從前廷臣之遭此情界者,蓋多陳乞蒙允,近例可據,特賜處分,仍命該曹,照例施行亦爲白有臥乎所,重臣情理,旣甚可矜,陳章請命,亦多已例,依疏請,以故縣監金師柱第二子慶錫,許令立後,立案成給,何如?判付啓依允。
右議政李敬一疏曰,伏以臣之懇迫之私,癃老之狀,已蒙天日之俯燭,而一味虛縻,四朔盤礴,勢同觸藩之羊,譏深蹲池之鳳,每一循省,愧懼靡措,向以邊事之不可緩,聖敎諄勤,史官踵臨,臣遂冒沒趨召,再參賓對,屢控必遞之懇,兼陳枚卜之請,咫尺前席,天語丁寧,旣諭以不日卜相,更許以目下事出場後體諒,臣承聆感激,恭俟閱月,而卜甌之擧,尙無處分,臣則自同已遞,凡干公事,不敢與知,使廟務委積,國體苟艱,惶悶迫隘,如負大何,今則按覈使,已爲復命,卽是臣瓜熟之期,今猶不退,更待何時,玆敢疾聲呼籲於崇嚴之聽。伏乞聖慈,天地父母,亟許鐫改臣議政之任,改卜賢德,弘濟國事,公私幸甚,臣無任云云。答曰,省疏具悉卿懇。按使雖已復命,渡海猶未完定,且廟務積滯,豈不可悶乎?卿之所懇,從當奉副,卿其姑俟之,明日眞殿茶禮進參與次對有命,卿其入來參班,甌卜亦在不日,卿其諒之,仍傳曰,此批答,遣史官傳諭于右議政。
禮曹參判李始源疏曰,伏以臣,今將銜命出疆矣,一往殊域,經歲當還,而臣父母墳山,在於楊州地,行且遠離,霜露增感,況臣新免於喪,情私倍切,行期雖忙,一宿之間,可以來往。伏乞聖明,特許展省,俾伸至情,千萬幸甚,臣無任云云。答曰,省疏具悉。卿其依所請往省焉。
乙丑九月二十一日未時,上御熙政堂。左承旨·右承旨·左副承旨,率入格儒生入侍時,行左承旨李溏,右承旨金宗善,左副承旨金蓍根,假注書趙庭和,記事官徐淇修·鄭觀綏,以伏進伏訖。上曰,入格儒生,使之進前。賦三下一生員兪台柱,進伏奏姓名。上曰,爾年幾何?台柱起伏奏曰,臣年五十矣。上曰,做詩幾首乎?台柱曰,做三百首矣。上曰,賦則做幾首耶?台柱曰,做二百首矣。上曰,表則做幾首耶?台柱曰,做三百五十餘首矣。上命以試券,付承旨,使台柱誦之。台柱,誦至第五句,上命停止。上曰,爾族中有立朝人耶?台柱曰,開城留守臣兪漢謨,臣之十三寸矣。上命小退,草三下一進士洪益聞,進伏奏姓名。上曰,爾年幾何?益聞起伏奏曰,臣年四十五矣。上曰,爾族中有立朝人耶?益聞曰,校理臣洪秉喆,卽臣之十一寸矣。上命小退,草三下二趙鍾淳,進伏奏姓名。上曰,爾年幾何?鍾淳起伏奏曰,臣年二十九矣。上命小退,次上一任履周,進伏奏姓名。上曰,爾年幾何?履周起伏奏曰,臣年四十五矣。上命小退,次上二金顯奎,進伏奏姓名,上曰,爾年幾何?顯奎起伏奏曰,臣年四十一矣。上命小退,上曰,儒生頒賞,可也。頒賞後,引儀,唱儒生四拜訖,退出。上命書傳敎曰,明日眞殿茶禮時,時原任大臣·閣臣·宗親儀賓入參。賤臣,承命出傳,上曰。明日當行次對,按覈使,同爲入侍,可也。仍命書傳敎曰,二十五日次對,進定於明日。命退,諸臣以次退出。
上在昌德宮。停常參·經筵。
夜自三更至卄三日開東,灑雨下雨,測雨器水深四分。
元在明啓曰,行大司憲李直輔,執義宋穉圭,持平沈厚鎭·洪羲玄在外,掌令趙秀民牌不進,一員未差,監察茶時之意,敢啓。傳曰,知道。
傳于李溏曰,大臣·備局堂上引見。
傳于李溏曰,東萊按覈使入侍。
傳于元在明曰,頒敎文中,赦句添入。
元在明啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪外,徒流以下竝宥。
元在明啓曰,頒敎文中,赦句添入事,命下矣。藝文提學黃昇源,待開門牌招,製進,何如?傳曰,允。
傳于宋知濂曰,在外同義禁許遞,前望單子入之,待下批牌招察任。
同義禁前望單子入之,金在昌落點。
以同義禁金在昌牌不進推考傳旨,傳于宋知濂曰,更爲牌招。
以任希克,爲事變假注書。
傳于宋知濂曰,明日朝上食,當親行,該房知悉。
以司諫鄭魯榮,正言金處巖,掌令趙秀民牌不進罷職傳旨,傳于元在明曰,只推。
金宗善,以內醫院提調意啓曰,進賀兼謝恩正使行判中樞〈府〉事徐龍輔,北京入往時,隨往御醫吳仁豐,騎卜馬各一匹,書員金壽崙所騎馬一匹,藥材載持馬一匹及賜米衣資等物,依例磨鍊題給,冬至兼謝恩正使行判中樞府事李時秀,北京入往時,隨往御醫金宗建,騎卜馬各一匹,書員白聖圭所騎馬一匹,藥材載持馬一匹及賜米衣資等物,依例磨鍊,竝爲題給,何如?傳曰,允。
李溏,以備邊司言啓曰,卽見廣州留守李晩秀災實狀啓,則以爲,本府今年穡事,一境均登,近歲罕比,而其中不可不給災者,爲二十四結六十四負三束,流來覆沙,例入原災者,爲二十七結八十負九束,地部劃下十結外,不足災四十二結四十五負二束,特爲加劃事,請令廟堂稟旨分付矣,本府年事之登稔,實是稀有之樂歲,而晩後雨潦,未免有若而災傷,加請之數,亦似精約,依狀請特許準劃,使之一一均俵,俾有實效之意,分付守臣,何如?傳曰,允。
吏曹啓目粘連,觀此黃海道暗行御史李勉求書啓,則本道沿路邑中,新溪前縣令金世淳段,繡啓旣請,令攸司拿問重勘,而所犯狼藉,係是不法,爲先罷黜,令該府拿問重勘爲白乎旀,信川郡守徐有曾段,吏緣爲奸,還弊益痼,民不聊生,轉徙者多是如爲白乎旀,他道沿路邑中長湍府使成範鎭段,弊在聽吏,軍額未充,而番錢分徵,戎政旣疎,民怨亦多是如爲白有臥乎所,吏奸還弊,橫斂闕伍,俱極可駭,上項兩邑守令,竝只令該府拿問處之爲白乎旀,本道沿路邑中海州判官沈養之段,悃愊雖勤於恤隱,柔善實欠於束濕,有愛民之心而無愛民之效是如爲白臥乎所,褒貶相半,貶多於褒,從重推考爲白乎旀,栍邑中長連縣監朴思弼段,或致濫杖之謗是如爲白乎旀,本道沿路邑中鳳山郡守李吉培段,爲治殊欠雍容是如爲白乎旀,遂安郡守具康段,或有風流之過是如爲白乎旀,他道沿路邑中高陽郡守兪漢寔段,引滿或有浮謗是如爲白有臥乎所,上頃四邑守令,竝只推考警責爲白平旀,柱邑中延安府使李象鼎段,誠勤所及,百事可做,奉法循常,不要赫譽,斷訟催科,自有成規,倉穀則斗量無縮,軍器則新備亦多是如爲白乎旀,本道沿路邑中平山府使尹相重段,三載孔途,一念恤隱,今年支勅時,捐廩蠲役,實惠甚多,以其瓜近,民之惜去而願留者,出於眞情是如爲白有臥乎所,上頃兩邑守令,實績旣著,民譽亦多,似當施以陞敍之典是曰乎矣,係于恩賞,臣曹不敢擅便,上裁敎是白乎旀,監司李相璜段,守法則惟恐尺寸之或違,處事則必要履屐之皆當,聲色不動,威望自著是如爲白有臥乎所,道臣體重,今姑勿論爲白乎旀,其外栍邑及本道沿路他道沿路十七邑守令,兩驛察訪等,旣無特異之績,亦無顯著之疵,竝姑置之爲白乎旀,其餘閫帥·虞候·中軍·邊將等乙良,令兵曹稟處爲白乎旀,奏御文字,何等審愼,而今此書啓中,令攸司之攸字,誤書以有字,不可無警,當該御史李勉求,推考,何如?判付啓,依回啓施行爲良如敎。
敎中外大小臣僚·耆老·軍民·閑良等書。王若曰,迓候,使遄返,群情歡欣,同慶之詔誕宣,德音優渥,肆揚大號,庸誥多方,永維瀋京謁陵之儀,實是天朝盛世之制。猗文皇始創縟禮,爰作永世之鴻圖,亦先后申修懿章,式闡肇基之駿烈。肆嗣皇克軫光紹,而仲秋誕擧祗朝,羽衛初巡於遼陽,地是區宇之肇造,天仗遠移於喬寢,禮展弓劍之攸藏。三陵之覲禮肇稱,萬方之慶賞斯布,馨香昭薦,從官衛士之永觀,綸綍渙宣,庶民耆老之大齎。玆當使華之載返,獲睹皇旨之遙頒,鑾蹕言旋於上都,咸仰寰區之慶溢。鳳紹遠降於左海,特侈內服之視同,旣叨便蕃之寵章,庸申播告之彝典。詔旨順付,寔荷字小之渥恩,孚號昭敷,益虔事大之忱悃。自本月日昧爽以前,除謀反·大逆謀叛·子孫謀殺·歐罵祖父母·父母,妻妾謀殺夫,奴婢謀殺主,謀故殺人魘魅蠱毒,關係國家綱常,贓汚·强竊盜·雜犯死罪外,徒流以下付處·安置·充軍,已至配所,未至配所,已發覺·未發覺·已決正·未決正,咸宥除之,敢以宥旨前事相告言者,以其罪罪之。在官者各加一資,資窮者代加,有惠必推,旣溫諭之遐布,無瑖不滌,遂霈澤之普霑。於戲,瞻九陛而馳頒,東漸之聲敎祗承,曁萬姓而共歡,北拱之侯度恪守,故玆敎示,想宜知悉。藝文提學黃昇源製進。
乙丑九月二十二日辰時,上詣眞殿。酌獻禮入侍時,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書洪起燮·趙庭和,記事官徐淇修·鄭觀綏,右議政李敬一,原任提學李晩秀,原任直提學李始源,檢校直提學朴宗慶,直閣洪奭周,待敎朴宗薰,以次侍立訖。上具翼善冠·淺淡服。通禮前導詣板位,行四拜禮,仍詣殿內,三上香,行酌獻禮如儀,降復位,行四拜禮。宗善曰,今日眞殿行禮時,左右通禮,前導之際,做錯非細,竝從重推考,何如?上曰,依爲之。出擧條仍命退,諸臣以次退出。
乙丑九月二十二日辰時,上御熙政堂。大臣·備局堂上引見入侍時,行左承旨李溏,假注書趙庭和,事變假注書李仁迪,記事官徐淇修·鄭觀綏,右議政李敬一,廣州留守李晩秀,右參贊趙尙鎭,戶曹判書金達淳,吏曹判書李翊模,行護軍李得濟,工曹參判李仁秀,禮曹參判李始源,行護軍朴宗慶,校理李寅采,按覈使尹命烈,以次進伏訖。敬一曰,日氣稍冷,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。上曰,次對爲之。敬一曰,近者各道年分狀啓,皆以草記稟處,故別無他稟定之事矣。上曰,按覈使進前。命烈進伏。上曰,倭情,何如,而密啓雖盡言之,亦有外此可達之事乎?命烈曰,倭情之眞的所聞,不得聞知,而大抵向日處分前,則館倭疑懼,不敢出入,自罪人正法曉諭後,倭情如常,別無疑懼之事云,而所聞蓋如此矣。敬一曰,但罪我國譯官,故倭情如此矣。上曰,按覈使,如有他倭館事情可陳之事,則奏達,可也。命烈曰,今番凶譯輩所犯,振古所無之變怪,而乾斷廓揮,王章已伸,臣不勝欽仰。大抵凡係倭館事,無論公私,一任之於譯舌,故渠輩看作奇貨,輒稱公幹,與彼人,無時相接,或以物貨相通,或以賣買爲託,其中間幻弄之弊,彼此陰祕之狀,自前已然,以至今日而極矣。從今以往,大小公幹,勿復專委於任譯,必使釜山僉吏,躬往館中,以書字酬答,至於任譯輩,只令居間通情而已,則矯誣弄奸之弊,似可以禁斷矣。若以渡海事言之,渡海之譯,必以三員入送,雖是定式,行中凡事,首譯獨斷,故丙辰渡海時,朴浚漢之諸般陰謀,人不得知之,事之踈忽,莫此爲甚。當此大懲創之會,恐不可無變通之道。此後則渡海時,亦勿專屬譯官,以堂下武臣中有資歷文翰之人,率譯官入去,則流來弊源,庶可釐革,彼中事情,亦足詳探,而事係創始,亦關官制,下詢大臣處之,何如?上日,大臣之意,何如?敬一曰,我譯之與彼人相接時,每患有中間幻弄之弊,按覈使所奏釜山僉使之入送館所,擇差武臣入送渡海之言,誠有意見,而但倭人,自古以來,我國之接待,稍異前例,則輒稱規外,抵死不從,自我國,雖定新式,渠若牢拒,則相持之際,徒損國威,必有窒礙之端,必明知其彼無防塞之計,然後可以設始,此一款,今姑置之,何如?上曰,諸宰各陳所見,可也。晩秀曰,按覈使所奏,誠有意見,而彼人或以規外爲說,則得行與否,臣不敢指的仰對矣。尙鎭曰,今此按覈使所奏之言,儘有意見。臣之愚見,別無異同。至於彼人規外防塞之慮,事面旣正,則惟當試可,以觀其動靜而已,事難逆睹,則豈可以此持疑,初不得設施乎?臣意則斷然施之,似好矣。達淳曰,按使所奏,儘有意見。大小公幹之一付譯舌,惟其言之是聽者,揆以邊情,不可但以疎漏言,合有變通之論,而必如按使之議,則恐不無多少掣礙之端矣。翊模曰,按使所奏儘好,此乃古人凡事,常任士大夫,不任賤人之意也。然事系創始,有難遙度,其無掣礙之端,恐未可必矣。得濟曰,倭中事情,旣未詳知,無以臆對便否,而至於渡海之時,以堂下武臣之入送,恐未穩當。以文字通語,兼察事情,尤難其人,必欲變通,則他歧有文詞人,容或可也,武臣則終爲難便矣。仁秀曰,倭譯外,別定朝官領送事,若以規外防塞,則不可旣始而中止,更加商量處之,似合事宜矣。始源曰,此事係是約條之事,彼之聽施與否,雖未可知,而譯輩瞞弄之弊,庶可防奸。當此大懲創之會,先爲約定,未爲不可矣。宗慶曰,館中相接之一任譯舌,揆以邊政,事甚疎漏矣。今此按覈使所奏,實是防奸之意,而彼以約條之外,若不許接,不可以彼之不許,旣始而中止,且未知其便爲之如何?商量其便否而處之,恐合事宜矣。上曰,見諸大臣所奏,皆以爲不可,置之,可也。敬一曰,愼賞必罰,王政之所當先,而今於邊情所關,明賞罰然後,可爲彰癉懲勵之道。今聞按覈使之言,譯官玄烒,則渠以多年訓導,必知凶譯背奸情,而不爲發告,雖難免知情之律,此則近於臆逆,至於矇不覺察之罪,渠烏得免乎?講定譯官玄義洵,則執捉譯輩,僞造文跡,發告於萊伯云,不可無酬功之典。譯官玄烒,施以定配之典,譯官玄義洵,施以加資之典,何如?上曰,施賞則依爲之,施罰則依諸大臣議,置之,可也。上曰,渡海一事,大臣,指一以奏,可也。敬一曰,無論館中與武臣差送事,彼若以規外相持,則豈不難處乎?凡係我國事,彼人輒以規外見格,如公作木限五年之事,可以推知矣。臣意則渡海一節,商量爲之,似好矣。命烈曰,渡海則不過三四朔經營入送,而宜盡在我之道,似不得不八送矣。達淳曰,渡海則彼人迎候出來,然後入送,故其間自然稍久云矣。上曰,按覈使之言,旣如此,渡海,何以爲定,則好耶?上曰,大差,自馬島出來乎?敬一曰,然矣。上曰,倭情中,又有他事可奏者,按使,更爲陳達,可也。命烈曰,倭館使喚館直,例以東萊民三十名,入送使喚,或至十年二十年之久,故顔面旣熟,情分亦厚,彼我之間,其所通情之弊,專由於此矣。臣意則以爲,不可不變通,而亦無矯救之方,揆以邊情,極涉可悶矣。敬一曰,臣曾經萊府,習知館直之弊,而終無他變通之道矣。上曰,此外又有可達之事耶?命烈曰,無他可達之事矣。上曰,暗行御史書啓別單,大臣·吏判,稟處,可也。敬一曰,退出後,當以草記稟處矣。翊模曰,猝乍之間,實難覆奏,退出後,分輕重回啓稟處矣。上可之。溏曰,今日賓對,兩司行公諸臺,無一人進參,事甚未安,竝惟考,何如?上曰,依爲之。出擧條溏曰,假注書李仁迪,就座之際,擧措顚錯,推考,何如?上曰,依爲之。出擧條上命退,諸臣以次退出。
上在昌德宮。停常參·經筵。
自開東至人定,灑雨下兩,測雨器水深二分。
元在明啓曰,行大司憲李直輔,執義宋稚圭,持平洪羲玄在外,掌令趙秀民呈辭,一員未差,持平沈厚鎭未肅拜,監察茶時之意,敢啓。傳曰,知道。
金宗善啓曰,今九月二十五日,祿都目政事爲之之意,敢啓。傳曰,知道。
傳于李溏曰,左承旨·右承旨入侍。
金宗善啓曰,明日再明日,殿座相値,視事頉稟之意,敢啓。傳曰,知道。
傳于金宗善曰,坐直承旨入侍。
傳于李溏曰,明日出宮門路,以協陽門爲之。
李溏啓曰,左副承旨金蓍根,今日不爲仕進,卽爲牌招,何如?傳曰,待開門牌招。
金宗善,以吏曹言啓曰,卽接通禮院牒報,則以爲明日仁政殿親臨,秋到記儒生試取時,左右通禮,不可不備員,而新除授左通禮安廷善,身病猝重,不得進參,卽爲變通差出,以爲備員擧行之地云。通禮院左通禮安廷善改差,其代口傳備擬以入之意,敢啓。傳曰,知道。
吏曹口傳政事,以徐有沂爲左通禮。
李溏,以都摠府言啓曰,今九月二十四日,仁政殿親臨,秋到記儒生試取時,侍衛寶劍,當爲備員,而都摠管趙尙鎭未肅拜,蔡弘履,副摠管尹長烈·閔耆顯,俱有身病,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
李溏啓曰,因都摠府草記,明日親臨秋到記儒生試取時,侍衛寶劍,當爲備員,而都摠管趙尙鎭未肅拜,蔡弘履,副摠管尹長烈·閔耆顯俱有身病,一員未差,將不得備員,令政院稟旨變通,仍令該曹,口傳差出,待下批牌招察任事,允下矣。合有變通之道,何以爲之?敢稟。傳曰,竝許遞,前望單子入之,待下批牌招察任。
摠管前望單子入之,都摠管沈能建,副摠管李孝承·趙落點。
元在明,以義禁府言啓曰,明日親臨仁政殿,秋到記儒生試取時,本府都事六員赴擧,只有四員,而本府入直都事,當直·入直都事,公事回公都事,仁政門·光範門·崇範門禁亂都事,無以推移,假都事二員,令該曹差出,以爲分排之地,何如?傳曰,允。
元在明,以義禁府言啓曰,新溪前縣令金世淳,爲先罷黜,拿問重勘,信川郡守徐有曾,長湍府使成範鎭,竝拿問處之事,傳旨啓下矣。金世淳·徐有曾,今方待命,竝拿囚,而成範鎭以兼營將守令,時在任所,依例發遣府書吏,差兼官後,拿來,何如?傳曰,待待命拿囚。
義禁府啓目,都摠府經歷沈能完原情云云。傳旨內辭緣,泛稱遲晩,所當請刑是白乎矣,都摠府經歷,勿爲請刑,載在大典通編,議處,何如?判付啓,後復如此,難免嚴勘,附過放送爲良如敎。
乙丑九月二十三日辰時,上詣孝安殿。朝上食,親行入侍時,行左承旨李溏,右承旨金宗善,右副承旨元在明,同副承旨宋知濂,假注書洪起燮·趙庭和,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮。上具衰服,由齋殿,入殿門,詣版位。引儀唱俯伏哭。上俯伏哭。引儀唱止哭興四拜興平身。上止哭興四拜興平身,仍詣神位前。通禮啓三上香。溏奉香,知濂奉爐,上三上香訖。通禮啓執盞獻盞。在明奉盞以進。上執盞授知濂,知濂奉奠于靈座前訖,上還復位。引儀唱俯伏哭。上俯伏哭。引儀唱止哭興四拜興平身。上止哭興四拜興平身。通禮導上還齋殿,諸臣以次退出。
乙丑九月二十三日午時,上御誠正閣,左承旨·右承旨入侍時,行左承旨李溏,右承旨金宗善,假注書趙庭和,記事官徐淇修·鄭觀綏,以次進伏訖。上命讀公事。宗善讀奏訖。上曰,判付,出去爲之,可也。上曰,使行,何日當入來耶?宗善曰,數日間,則似不得入來矣。上命書傳敎曰,明日秋到記,當設行,同副承旨,進詣泮宮,今日夕食堂收取以來,處所以仁政殿親臨磨鍊。又命書傳敎曰,再明日,瑞蔥臺爲之。仍命退,諸臣以次退出。
乙丑九月二十三日申時,上御誠正閣。坐直承旨入侍時,右承旨金宗善,右副承旨元在明,假注書洪起燮,記事官徐淇修·鄭觀綏,以次進伏訖。上命讀公事。宗善·在明,讀奏公事訖。上曰,此後則法殿殿座與朝賀時,皆依今番秋到記殿座節目,挾輦軍,於禁軍外行,分左右,與槍劍軍,相連列立事,分付兵曹,可也。又敎曰,禮曹儀註,不待兵曹節目啓下,使之卽爲書入,而此後則節目與儀註,一時修正以入事,分付,可也。仍命退,承史以次退出。
上在昌德宮。停常參·經筵。
元在明啓曰,合辭方張之時,兩司無詣臺之員,事甚未安,除在外·未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,廣梁僉使柳明杓下直,長弓一張,長箭一部,片箭一部,筒兒一箇賜給。
傳于金宗善曰,科次入侍。
傳于李溏曰,坐直承旨入侍。
以趙民和拿處傳旨,傳于元在明曰,分揀。
元在明啓曰,行大司憲李直輔,執義宋穉圭,持平洪羲玄在外,掌令趙秀民,持平沈厚鎭,牌招啓辭未下,掌令一員未差,監察茶時之意,敢啓。傳曰,知道。
以司諫鄭魯榮,正言金處巖,掌令趙秀民,持平沈厚鎭,牌不進罷職傳旨,傳于元在明曰,只推。
金宗善,以弘文館言啓曰,校理李基慶,旣有推考傳旨書入之命,修撰李基崇,自鄕上來云,竝卽牌招察任,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而仁政殿殿座相値,不得爲之之意,敢啓。傳曰,知道。
李溏,以訓鍊都監言啓曰,今九月二十四日,仁政殿親臨秋到記儒生試敢時,因兵曹節目,金虎門軍二十五名,弘化門軍二十五名,事餉色軍十名,北營標下軍二十名,廣智營軍二十名,及出番軍一百名,把摠李思秀,哨官金聲玉率領,挾輦侍衛,事畢後,入直軍各還直所,出番軍解送,而竝待標信擧行之意,敢啓。傳曰,知道。
李溏,以兵曹言啓曰,今此進賀兼謝恩使一行赴燕時,所把驛馬二十九匹,當以諸道馬,分定入送,而發行日字急迫,勢難及期上來,依前例,黃海道驛馬十四匹,平安道驛馬十五匹,各自本道,卽爲抄擇,入送灣上之意,兩道監司處,行移,何如?傳曰,允。
李溏,以兵曹言啓曰,兼司僕將李允德,景福宮衛將金大甲,慶熙宮衛將宋周鼎,俱以病難供職,呈狀乞遞,守門將崔時赫,呈辭在外,過限未上來,竝改差,何如?傳曰,允。
光恩副尉金箕性疏曰,伏以人情之敬畏,莫如皇天,然覆臨無間,氣脈流通,故凡有疾痛幽鬱,莫不號呼而訢慕。況我殿下,覆載生成之德,均施曲照,父母孔邇。念臣卽殘疾之人也,最是痰癖,自來苦症,而氣血衰耗,益復沈痼,風雨寒暑,發作無漸,百般醫治,徒損無益。向於初秋禁直之時,幾死僅甦,大懼有僨誤於莫重享禮,冒陳一疏,冀蒙遞解,及承批旨,諭之以調理行公,恩數敻越,德意崇深,惶恐感激,力疾蹲冒者,居然爲數月于玆矣。間因將攝之失宜,又得非時之泄痢,爲見瞑眩之效,多服溫燥之劑,轉輾結轖,翻成下血之症,失血過多,癖氣益肆,食飮停滯,關格頻發,流汗飜漿,百骸不收,少有勞動,喘喘欲絶,數日以來,諸症越添,目下番次,極爲苟艱,而斷無束帶蠢動之望。設令大加調治,少得差道,三時駿奔之役,必然有顚仆失儀之慮,而疾病之苦歇無常,輪番之供仕無望,緣臣而弊及僚員,則私心難安也,緣臣而僨誤享禮,則厥罪尤大也。由前由後,決不可强所不能,以貽公私之狼狽也,審矣。噫,終事之地,卽人臣尤所自效之時,而受恩如天,圖報無階,回瞻喬陵,霜露旣濡,嚴廬撫時,聖情靡逮。臣亦非全昧義分,頑如木石,則何敢爲申控祈免之計,而痼疾嬰身,微誠莫遂,有臣如此,生不如死,伏枕惶隕,如添一病。玆不得不冒萬死疾聲呼籲於仁覆之下。伏乞聖明,俯賜諒察,亟遞臣享官之任,仍治臣瀆擾之罪,以肅朝綱,千萬幸甚。臣不勝云云。答曰省疏具悉。卿懇,享官之任,姑爲許副。仍傳于金蓍根曰,此批答,遣史官傳諭。
乙丑九月二十四日辰時,上御仁政殿。秋到記儒生分製講試取入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,司副承旨宋知濂,假注書洪起燮·趙庭和,記事官徐淇修·鄭觀綏,直閣洪奭周,待敎朴宗薰,以次侍立訖。上具布裏翼善冠·布袍·布裏烏犀帶,乘輿出協陽門,入仁政門,降輿陞座訖。引儀唱試官以下行四拜禮。製述試官讀券官左參贊黃昇源,吏曹判書李翊模,行護軍朴宗來,對讀官副護軍吳淵常·嚴耆,副司直呂東植,修撰李惟命,殿講考官行兵曹判書金思穆,工曹判書金勉柱,行護軍閔耆顯,參考官副護軍任厚常·鄭來百,校理李寅采,副司果李愚在,行四拜禮,分左右以次就座訖。上曰,儒生使之整齊,可也。上命書傳敎曰,四館所官員,事過後拿處。出榻敎上曰,殿講考官進前。思穆進伏。上曰,春到記,旣不得設行,今番講,取純通二人,勿出比較,可也。仍命昇源·翊模,書表題擬虞朝群臣賀在璿璣玉衡以齊七政,書訖,命揭之。上乘輿,由仁政門入,協陽門還內,諸臣以次退出。
乙丑九月二十四日申時,上御熙政堂。秋到記儒生試取科次入侍時,行左承旨李溏,右承旨金宗善,假注書趙庭和,記事官徐淇修·鄭觀綏,讀券官左參贊黃昇源,吏曹判書李翊模,行護軍朴宗來,對讀官行副護軍吳淵常·嚴耆,副司直呂東植,修撰李惟命,以次進伏訖。上曰,科次爲之。上曰,置者置之,黜者直黜之,可也。上曰,收券幾軸也?溏曰,三十九軸四張矣。上曰,雖入格,封內若有違格,則何以爲之?宗善曰,雖入格之券,例置落科矣。上曰,取九張,以爲合考之地,可也。上曰,限後幾張也?宗善曰,無之矣。上入小次,少頃,出小次,還陞御座。上曰,講旣取二人,製亦取二人,可也。翊模,以次書等畢,跪傳溏,溏以魁等二券,跪傳夾侍,上拆祕封以下。宗善跪讀祕封,以次拆祕封,跪讀訖。上命書傳敎曰,秋到記表三下一進士李儒象,三下二進士尹錫永,講純通生員李猉峻,純通幼學金鍾文,竝直赴殿試。之次草三下生員李峙德,草三下進士金熙臣,講通幼學孔漢鼎,通幼學李令緖,竝直赴會試。之次次上進士李鎭華,次上進士趙鍾淳,通幼學蔡定永,通幼學黃鍾人,竝給二分。次上進士沈湜·李朝鉉,生員睦安中,略幼學金陽復·洪洛煥·柳聖文·黃燾·白時亨,粗幼學金履默·姜彙銓·朴榮顯·李景熙·安亨鎭等,竝令該曹,考例施賞。又命書傳敎曰,入格儒生,再明日待令。又命書傳敎曰,時刻單子,誤爲捧納承旨推考,禁漏官,亦令攸司科治。仍命退,諸臣以次退出。
上在昌德宮。停常參·經筵。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,今日禁衛營·御營廳下番鄕軍賞試才時,建陽門·銅龍門·西營·東營·集春營入直軍除出,標信請出之意,敢啓。傳曰,知道。
元在明啓曰,卽者刑曹郞廳來言,禁漏官,令攸司科治事命下,而判書曺允大在外,次堂例不得擧行云,何以爲之?敢稟。傳曰,令次堂擧行。
元在明啓曰,今日政新除授臺諫,竝一體牌招,何如?傳曰,允。
有政。吏批,判書李翊模進,參判韓用鐸病,參議鄭東觀病,行都承旨徐美修進。以金圭夏爲掌令,洪命周爲正言,趙鎭寬爲兼知經筵,宋欽天爲林川郡守,承文著作單鄭僑,正字單朴師晉,兼執義呂東植,減下。
兵批,行判書金思穆進,參判李庚運病,參議柳烇入直進,參知朴宗正病,行左承旨李溏進。以李彦植爲都摠管,吳泰賢爲副摠管,尹長烈爲同知,李彬爲兼司僕將,金夢彩爲忠壯將,韓用鎰爲景福將,任昌文爲慶熙將,趙在昇爲宣傳官,閔善履爲武兼,朴來昇·柳鎬源·柳基恒·李升德·李永逵爲宣傳官,金鍾謙爲守門將,同知單金聖彬,僉知單李遇·韓師鎭·柳載河,副司直單李之珩·李重蓮·柳遠鳴·趙良鎭,副司果單金啓河·朴宗琦。
元在明啓曰,行大司憲李直輔,執義宋稚圭,持平洪羲玄在外,掌令趙秀民·金圭夏,持平沈厚鎭牌不進,監察茶時之意,敢啓。傳曰,知道。
李溏,以兵曹言啓曰,來十月十一月當上番騎兵二百二十八名,依定式,本曹點考後,仍令該曹,襦衣題給之意,敢啓。傳曰,知道。
修撰李惟命疏曰,伏以臣,與右副承旨元在明,有內外從應避之嫌,臣所帶春秋兼銜,在法當遞。玆敢略控短章,仰瀆崇聽。伏乞亟命選部,照例遞改,以存公格,以安微分,不勝幸甚。臣無任云云。省疏具悉。疏辭下該曹稟處。
乙丑九月二十五日辰時,上親臨春塘臺。行瑞蔥臺試射入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書洪起燮·趙庭和,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次侍立訖。上具布戎服,御座馬,出協陽門,由建陽門·銅龍門,至靑陽門。宣傳官稟鳴金鑼鼓。仍詣春塘臺。宣傳官稟鳴金鑼鼓,旗幟分立左右。仍詣帳前,下馬入陞座。宣傳官跪告小開門,聚官軍,號令如例擧行訖。宣傳官李東善曰,別哨牌頭叩頭時,不善擧行,請記過。宣傳官李甲會,跪告記過。宣傳官李東善曰,兼察訓鍊大將旗鼓,不卽待令,請記過。宣傳官柳成逵,跪告記過。溏曰,應射應放人數甚多,各處分所,然後可於今日內了當矣。上曰,中日閣·丹楓亭·北營分所試取,試官,以向日內禁衛試射時試官爲之,禁軍別將,亦爲試官加差下,可也。上又敎曰,隨駕承史·閣臣,捧擧案應射,可也。兼察訓鍊大將李得濟曰,試官似不足,以入直摠管爲之,似好矣。上可之。兼察訓鍊大將李得濟曰,帳前參試從事官一人,似難獨爲擧行,宣傳官別軍職中加差,已有前例,敢比仰達矣。上曰,加差,可也。宗慶曰,凡使行,文書黑草,査對時,大臣例爲進參,而今此進賀兼謝恩使齎去文書黑草査對,只隔數日,而右議政李敬一,以嫌避不進。在前如此之時,提調稟達,然後與提調,備員査對矣,今亦依此擧行乎?上曰,提調擧行,可也。出擧條宣傳官李東善曰,捧箭習讀捧箭之際,多有錯亂,請記過。宣傳官李甲會,跪告記過。上曰,兼察訓鍊大將記過,分揀。上敎東善曰,捧箭習讀,拿入。東善承命擧行,使之拿入,決棍三度後,分付拿出。溏曰,今日入侍時,上下注書,一時出去,事甚未安,竝推考,何如?上曰,依爲之。出擧條兼察訓鍊大將李得濟曰,向日宣傳官事,誠極可駭,莫非臣等平日不善檢飭之罪,臣等誠萬萬惶悚,而今日試射,以隨駕宣傳官,至有應射之命,此實曠絶之恩,雨露霜雪,莫非上天之造化,臣實欽仰之至。自此以後,宣傳官,如或復有犯科之事,則行首宣傳官,不但嚴勘,先治臣等不能檢飭之罪焉。上可之。畢試後,上入小次,少頃,上還御座。上曰,試記斯速修整以入,可也。兼察訓鍊大將李得濟曰,已爲畢試,試冊出給,何如?上可之。上命承旨宣傳官,使之頒賞。溏曰,頒賞呼名之際,多有遺漏,以致更頒之擧,當該宣傳官,所當重勘,而本院請推之外,無他可施之罰,何以爲之乎?上曰,記過,可也。出擧條宣傳官李東善,跪告記過。上敎東善曰,記過宣傳官,拿入。東善承命擧行,使之拿入,決棍十度後,分付拿出。宗慶曰,今日頒賞呼名時,或有遺漏者,不善察飭之當該承旨,竝推考,何如?上曰,依爲之。出擧條上命宗善曰,成送有旨於華留,陵役所軍人,依昨年例,使之犒饋,可也。上命東善曰,兼察訓鍊大將臺上相望處,使之旗鼓迎接,可也。上命侍衛前發,由靑陽門,至銅龍門內。宣傳官李東善曰,北所部將南指喆,不爲祗迎,混入於侍衛之中,請記過。宣傳官柳成逵跪告記過。上曰,記過,分揀。後勿如是之意,申飭,可也。溏曰,門限已迫,而侍衛軍兵應出者甚多,臣等亦有擧行之事,宣仁門·金虎門,仍留標信請出矣。上曰,以信箭擧行,可也。上入協陽門。行兵曹判書金思穆曰,今日還內時,部將南指喆,混雜於侍衛之列,事之可駭,莫此爲甚。爲先汰去,令該府拿問處之,何如?上曰,生疎所致,且値日暮,今番則置之,可也。出擧條上仍還內,諸臣以次退出。
上在昌德宮。停常參·經筵。
自辰時止人定,灑雨下雨,測雨器水深八分。
金宗善啓曰,明日常參·經筵,取稟。傳曰,停。
李溏啓曰,行大司憲李直輔,執義宋穉圭,持平洪羲玄在外,掌令金圭夏·趙秀民,持平沈厚鎭傳旨未下,監察茶時之意,敢啓。傳曰,知道。
傳于李溏曰,左承旨·右承旨·左副承旨,率入格儒生入侍。
傳于李溏曰,當該承旨推考。
傳于金宗善曰,今日夕上食,當親行,該房知悉。
金宗善,以弘文館言啓曰,校理李基慶,修撰李基崇,旣有只推之命,竝卽牌招察任,何如?傳曰,允。
以校理李基慶,修撰李基崇,牌不進罷職傳旨,傳于金宗善曰,只推。
以司諫鄭魯榮,正言金處巖·洪命周,掌令趙秀民·金圭夏,持平沈厚鎭牌不進罷職傳旨,傳于李溏曰,只推。
金宗善,以成均館行大司成意啓曰,文廟守僕,依宗社守僕例,試才啓下事,曾有定式矣。守僕金鍾仁,瓜朔,代以事知守僕,試才抄擇,備三望受點次,別單書入之意,敢啓。傳曰,知道。
李溏,以兵曹言啓曰,謹依下敎,瑞蔥臺時,鳥銃入格人,考例施賞,而武藝別監金弘振邊二中,木一疋布一疋,金光弼等二人貫一中,李宗潤等七人邊一中,各木一疋,門旗手金漢平邊三中,木一疋布二疋,李道弘貫二中,木二疋,尹東燁等六名邊二中,各木一疋布一疋,金成弼貫一中,林春根等十三名邊一中,各木一疋,兼內吹洪禹迪邊三中,木一疋布二疋,姜得文貫二中,內吹李宗蕃等四名貫一中,邊一中,各木二疋,咸大雲等十一名,兼內吹李枝昌等二名邊二中,各木一疋布一疋,辛光郁,內吹李春根等二名,貫一中,張昌成等二十一名,兼內吹兪漢得等五名邊一中,各木一疋,近仗軍士金夫喆貫一中,邊二中,木三疋,朴春文邊三中,木一疋布二疋,朴春煥等四名貫一中邊一中,各木二疋,朴福大等十五名邊二中,各木一疋布一疋,金福山等二名貫一中,田先伊等十二名邊一中,各木一疋,排設房軍士福乭伊等二名貫一中邊一中,各木二疋,貴乭伊,書房色軍士忠男邊二中,各木一疋布一疋,完伊邊一中,木一疋施賞之意,敢啓。傳曰,知道。
李溏,以訓鍊都監言啓曰,謹依本局單子判付,帳幕軍鳥銃貫一中邊一中兪福信等四名,各木二疋,邊二中金仲大等八名,各木一疋布一疋,貫一中田命興等五名,各木一疋,邊一中徐秀泰等九名,各布一疋,別隊馬兵,馬上才上上等金仁宅,木二疋,上中等姜秀宅等十一名,各木一疋布一疋,上下等洪繼春等十四名,各木一疋,雙馬上才上中等金世重,木一疋布一疋,上下等金仁宅木一疋,梨花槍上上等金光圭,木三疋,上中等李尙浩,木一疋布一疋,上下等姜秀宅等二名,各木一疋,月刀上中等高大根等七名,各木一疋,上下等孫卿潤等二十五名,各布一疋,雙劍上中等李興孫等六名,各木一疋,上下等金聖顯等十二名,各布一疋,旗槍上中等申道涵,木一疋,上下等李春世等七名,各布一疋,考例施賞之意,敢啓。傳曰,知道。
李溏,以禁衛營言啓曰,謹依單子判下,帳幕軍鳥銃邊二中宋昌興等二名,各木一疋布一疋,貫一中金德煥等二名,邊一中李仁彩等十二名,各木一疋,考例施賞之意,敢啓。傳曰,知道。
李溏,以御營廳言啓曰,今九月二十五日賞中日時,本廳敎鍊官李夔秀,片箭邊三中,依例別單書入之意,敢啓。傳曰,知道。
李溏,以御營廳言啓曰,謹依別單判付,本廳帳幕軍鳥銃貫一中邊一中兼司僕全景福等三名,各木二疋,邊二中閑良金再得等二名,各木一疋布一疋,貫一中閑良金振玉,邊一中兼司僕李德茂等十六名,各木一疋,考例施賞之意,敢啓。傳曰,知道。
李溏,以禁衛營言啓曰,來十月當八番右部前司屬全羅道五哨軍兵逢點實數六百三十七名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李溏,以禁衛營言啓曰,來十二月當九番右部左司屬全羅道五哨軍兵,來十一月二十五日,京中逢點,依例準二朔立番之意,本道監兵使,預爲知委,何如?傳曰,允。
李溏,以御營廳言啓曰,本廳來十月·十一月兩朔應立右部中司屬公忠左道五哨軍兵五百十七名,今已逢點整齊矣。十月初一日,與舊番左司軍兵,替代立番後,舊軍放送之意,敢啓。傳曰,知道。
李溏,以御營廳言啓曰,本廳來十二月丙寅正月,兩朔應立右部司屬公忠左道五哨軍兵,十一月二十五日,京中逢點,十二月初一日,與中司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
修撰李基崇疏曰,伏以孝安殿因山已過,月朔屢改,伏惟聖慕,益復如新。仍伏念臣,晩登科第,濫叨瀛選,陳章乞養,獲遂榮親之願,感戴洪恩,河海莫量,而第臣不孝無狀,獲戾神明,奉檄之喜,纔踰十朔,終天之痛,遽結千古,三霜已闋,一縷不絶,只自冤號崩迫,穹壤靡逮,而萬念都灰,如欲無生,自分爲聖世之棄物矣,不意仁天雨露,下及於荒谷,除臣見職,繼以馹召,蓽門生輝,感淚被面。顧臣苫塊餘喘,實無復起彈冠之念,而義分是懼,不敢偃處鄕廬,卽日登途,而臣本稟質虛脆,年又衰邁,甫經草土之餘,形骸雖存,疾病深痼,行到中路,宿祟添發,僅僅扶舁前進。今始來伏旅次,而眩昏嘔泄,一時竝劇,食飮全却,症形危惡,庚牌之下,承膺無路,玆敢冒陳哀懇,仰瀆崇嚴。伏乞聖慈,諒臣悲苦之私,憫臣疾病之狀,特命鐫遞臣職,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
乙丑九月二十六日未時,上御熙政堂。左承旨·右承旨·左副承旨率入格儒生入侍時,行左承旨李溏,右承旨金宗善,左副承旨金蓍根,假注書趙庭和,記事官徐淇修·鄭觀綏,以次進伏訖。上曰,入格儒生,使之進前。表三下一生員李儒象進伏奏姓名?上曰,爾年,幾何?儒象曰,三十四矣。上曰,爾族立朝者,誰某耶?儒象曰,兵曹參判臣李庚運,臣之父也。上曰,近族又有誰某立朝者耶?儒象曰,前承旨臣李貞運,卽臣之叔也。上曰,試券誦奏,可也。儒象讀奏第六句,上命小退。表三下二進士尹錫永進伏奏姓名。上曰,爾年,幾何?錫永曰,三十五矣。上曰,爾族立朝者,誰某耶?錫永曰,無矣。上曰,試券讀奏,可也。錫永讀奏初項,上命小退。講純通生員李麒峻進伏奏姓名。上曰,爾年,幾何?麒峻曰,四十八矣。上曰,講章讀奏。可也。麒峻讀奏,上曰,爾族立朝者,誰某耶?麒峻曰,無矣。上曰,異姓有之乎?麒峻曰,故奎章閣直提學臣鄭志儉,卽臣之五寸叔也。上命小退。講純通幼學金鍾文進伏奏姓名。上曰,爾年,幾何?鍾文曰,五十六矣。上曰,爾族中,有立朝者耶?鍾文曰,前承旨臣金會淵,卽臣之十五寸侄也。上曰,講章讀奏,可也。鍾文讀奏,上命小退。草三下一李峙德進伏奏姓名。上曰,爾年,幾何?峙德曰,四十三矣。上曰,爾族中有立朝者耶?峙德曰,前府使臣李潤德,卽臣之六寸也。上命小退。之次進士金熙臣進伏奏姓名。上曰,爾年,幾何?熙臣曰,四十五矣。上曰,爾族中,有立朝者耶?熙臣曰,德川郡守臣金熙華,卽臣之同生弟也。上命小退。講通幼學孔漢鼎進伏奏姓名。上曰,爾年,幾何?漢鼎曰,三十九矣。上曰,講章讀奏,可也。漢鼎讀奏,上命小退。之次李令緖進伏奏姓名。上曰,爾年,幾何?令緖曰,三十三矣。上曰,爾族中,有立朝者耶?令緖曰,故都正臣李萬運,卽臣之八寸大父矣。上命小退。次上進士李鎭華進伏奏姓名。上曰,爾年,幾何?鎭華曰,三十五矣。上曰,爾族中,立朝者,誰耶?鎭華曰,兵曹佐郞臣李鎭嵩,卽臣之同生兄也。上命小退。之次趙鍾淳進伏奏姓名。上曰,爾年,幾何?鍾淳曰,二十九矣。上曰,此是到記給分入侍者耶?溏曰,然矣。上曰,爾族中,有立朝者耶?鍾淳曰,公州判官臣趙鎭順,卽臣之父也。上曰,同姓又有立朝者耶?鍾淳曰,內資直長臣趙鎭翼,卽臣之十一寸叔也。上命小退。講通幼學蔡定永進伏奏姓名。上曰,爾年,幾何?定永曰,三十七矣。上曰,爾族中,有立朝者耶?定永曰,前正言臣蔡弘直,卽臣之五寸叔也。上曰,講章讀奏,可也。定永讀奏,上命小退。之次幼學黃鍾人進伏奏姓名。上曰,爾年,幾何?鍾人曰,二十五矣。上曰,講章讀奏,可也。鍾人讀奏,上命小退。次上進士沈湜·李朝鉉,生員睦安中,講略幼學金陽復·洪洛煥,以次進伏,各奏姓名訖,亦命小退。之次幼學柳聖文進伏奏姓名。上曰,爾年,幾何?聖文曰,三十一矣。上曰,講章讀奏,可也。聖文,讀奏訖,上命小退。之次幼學黃燾進伏奏姓名。上曰,爾年,幾何?燾曰,三十矣。上曰,講章讀奏,可也。燾讀奏,上命小退。之次幼學白時亨進伏奏姓名。上曰,爾年,幾何?時亨曰,三十一矣。上曰,講章讀奏,可也。時亨讀奏,上命小退。講粗幼學金履默進伏奏姓名。上曰,爾年,幾何?履默曰,四十九矣。上曰,講章讀奏,可也。履默讀奏,上命小退。之次幼學姜彙銓進伏奏姓名。上曰,爾年,幾何?彙銓曰,三十四矣。上曰,爾族中,有立朝者耶?彙銓曰,前掌令臣姜彙鈺,卽臣之二十寸矣。上命小退。之次幼學朴榮顯·李景熙,進伏各奏姓名訖,上命小退。之次幼學安亨鎭進伏奏姓名,上曰,爾年,幾何?亨鎭曰,二十二矣。上曰,講章讀奏,可也。亨鎭讀奏,上命小退。仍命下番,呼直赴殿試四人新來,先爲出送,賞格儒生,卽爲頒賞,可也。頒賞後,引儀唱四拜,儒生四拜訖,退出。上命退,諸臣以次退出。
乙丑九月二十六日申時,上詣孝安殿。夕上食親行入侍時,行左承旨李溏,右承旨金宗善,左副承旨金蓍根,同副承旨宋知濂,假注書洪起燮·趙庭和,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮,上具衰服,由齋殿,入殿門,詣版位。引儀唱俯伏哭,上俯伏哭。引儀唱止哭興四拜興平身,上止哭興四拜興平身。仍詣神位前。通禮啓三上香,溏奉香,宗善奉爐,上三上香訖。通禮啓執盞獻盞,蓍根奉盞以進,上執盞授知濂,知濂奉奠于靈座前訖,上還復位。引儀唱俯伏哭,引儀唱止哭興四拜興平身。上止哭興四拜興平身。通禮導上還齋殿,諸臣以次退出。
上在昌德宮。停常參·經筵。
自人定至夜五更,灑雨下雨,測雨器水深九分。
李溏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金宗善啓曰,明日常參·經筵,取稟。傳曰,停。
李溏啓曰,合辭方張之時,兩司無詣臺之員,事甚未安,除在外,未肅拜·呈告人員,竝卽牌招,何如?傳曰,允。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,來初一日,輪對日次矣,敢稟。傳曰,當次人受點後,日次待令。
李溏啓曰,左邊捕盜大將申大謙,以漢城左尹,城隍發告祭獻官,今方受香出去矣,所佩命召及大將牌·傳令牌,來請還納,何以爲之,而在前如此之時,或有他邊大將兼察之例,今番則何以爲之?敢稟。傳曰,仍佩往來,他邊大將兼察。
李溏啓曰,左邊捕盜大將,以他邊大將兼察事,命下矣。兼察左邊捕盜大將李海愚,牌招聽傳敎,何如?傳曰,允。
傳于李溏曰,左承旨·右承旨·左副承旨入侍。
金宗善,以弘文館言啓曰,修撰李基崇,疏批已下,卽爲牌招察任,何如?傳曰,允。
以校理李基慶牌不進罷職傳旨,傳于金宗善曰,只推。
持平沈厚鎭啓曰,臣庸鹵拙訥,本不近似於淸朝耳目之任,而日前待罪銓郞,請告下鄕,而柏府除命,忽下於此際,馹召遠宣,恩旨誕降,顧臣愚賤,何以得此於聖明之朝哉?感激恩造,聞命入城,而繼以庚牌儼臨,屢違天召,罪戾冞增。一謝恩命,分義是怵,微忱暫伸於趨承,仍冒有愧於廉防,況臣於前啓中,沈魯崇事,族誼最近,其在敦尙之義,有不可冒參者,在前如臣情地者,擧蒙體諒之恩,則臣何敢獨自晏然於臺次乎?請命遞斥臣職,答曰。依啓。
以司諫鄭魯榮,正言洪命周·金處巖,掌令趙秀民牌不進罷職傳旨,傳于李溏曰,只推。
吏曹啓目,粘連,觀此弘文館修撰李惟命上疏,則以爲臣與右副承旨元在明,有內外從應避之嫌,臣所帶春秋兼銜,在法當遞,亟命選部,照例遞改亦爲白有臥乎所,相避之法,在下當遞,李惟命所帶春秋館記事之任,依例減下,何如?判付啓依允。
公忠道儒生,幼學申漴·李端容·李海甲·李永祐·趙德圭·盧炳箕·李鐸·李在祿·鄭錫孫·鄭載男·鄭載顯·鄭載勉·鄭在善·金宗極·沈希錫·申景模·申泰權·申鍾祿·申聖祿·趙鎭鼎·李體裕·尹儀·徐命彪·趙顯大·尹恪·尹騏煥·尹麟煥·李琇·趙文圭·安弼良·李文鎭·趙亨圭·趙顯寅·黃道根·李在養·李培樹·李東鉉·李東鏶·趙鎭璧·趙鎭亨·趙鎭海·趙鎭九·趙顯豐·趙克淳·趙復圭·朴履祐·李載厚·李載華·李必炯·孟學淳·孟欽約·孟承遠·宋龍煥·尹致敏·朴載學·朴載坤·黃基完·金東運·金秉性·全泗性·黃時憲·李鉉尹·玄載德·玄鎭璧·玄鎭坤·元塾·兪性中·徐命源·柳沚·張觀海·沈錫·朴泰鎭·宋儒淳·元鎭一·尹元浩,進士李必壽·孟欽圭·尹致文·蔡弘一·玄鎭坤,幼學尹仁浩·尹應顯·尹相德·黃仁緖·李義純·李永祐·李璞亨·李運亨·盧基大·盧炳觀·李奎亨·林奎東·吳應顯·鄭東基·林鎭恒·吳守默·吳守益·吳瑾·吳應天·盧炳九·李勉應·李衡載·李源亨·李健亨·李仁載·盧炳奎·盧炳斗·李勉綱·吳學祚·盧炳一·盧光漢·盧光殷·金載彦·金洛遠·鄭東煥·尹泰烈·尹光烈·盧炳植·鄭師淑·任胄常·朴宗夔·朴宗魯·壬燻·任炯·李在敬·吳百源·李寅貴·尹喜俊·尹宗儉·姜始潤·姜始德·姜奎瑞·鄭載能·鄭載厚·朴敏福·宋國圭·李忠卨·趙百逵·金碩斗·愼基德·愼基復·愼台瑞·愼仁瑞·愼·李忠夏·趙命彬·趙秀彬·愼箕瑞·愼蓂瑞·愼無與·姜趾煥·兪彦述·張錫良·林樂升·黃景烈·朴宗鉉·柳智永·黃幹·洪夔烈·李仁壽·洪光烈·林漢智·成希益·朴大銓·黃再禧·張星鉀·林亨敍·洪相堯·成宅完·張浣·張溥天·鄭恒齡·張涉·鄭致義·張瑞溥·申尙敬·張仁周·鄭克之·姜在進·權㻋·鄭亨之·李珣·鄭道相·李胄鱗·吳彦弘·方時雨·金重呂·鄭淳五·李宅鱗·鄭述之·李琳·李琚·許翰·柳潝·李學純·李百純·李永裕·李迪亨·洪大圭·蔡元永·李氷·李永·李永元·徐達源·金博淵·洪銓·尹相儼·尹天浩·尹相任·兪致文·兪采·兪喆中·兪致達·姜寅煥·宋謙相·朴基益·宋儒祥·李東秀·朴敏儀·張錫贇·鄭澈·洪秉彝·洪柱檞·李慶萬·李復彦·金宇柱·趙相宅·尹儆·姜時鎭·金勛采·李時植·金益鍊·李元峻·安哲煥·李載馥·朴後藝·金憲吉·李克讓·具禮行·安在欽·金魯一·尹大昇·柳煥憲·趙義謙·安稷·李·李學仁·李希曾·具思謙·安鼎煥·安德衡·宋欽堯·宋煥萬·金九鉉·金商敬·具時行·具啓默·李東宇·崔奎煥·李得坤·李光俊·宋晉圭·趙洵·金斗運·李天漢·李克福·李雲漢·閔·金錫耋·安行明·羅致亮·李義老·韓衡鎭·李時馨·李鼎善·李建運·吳泰福·李運亨·安翼文·韓錫洪·崔義聖·尹心熙·玄希天·趙玧·吳泰湖·尹景厚·黃道榘·黃道幹·鄭器赫·鄭夏彦·邊始興·邊始昌·洪秉烈·邊鼎厚·愼始壽·李寅羲·李寅卨·愼始達·愼始豐·朴載華·朴棨煥·尹九應·朴奎鎭·崔百奎·宋煥增·李文裕·白東哲·金履柱·兪吉煥·兪漢寀·兪漢枰·兪漢京·權秉性·權鍾雲·鄭運永·宋老鼎·孫益厚·李浩運·呂善昌·趙麒泰·鄭台亨·趙雲暹·李彦耉·李儒進·田時弘·呂善延·李希運·趙巘·田漢耆·李錫命·朴在昇·呂善昇·田漢宗·李濟運·李錫九·洪樂洙·趙岋·南有喆·李東說·趙弼錫·李命相·金錫禹·李最源·辛命俊·金鑪·李恒運·李海敷·南漢元·崔炳一·崔炳翼·任奉常·任容·徐有亨·李海度·趙彬·元英心·金鉦·金魯仁·林蓍和·李東老·崔棟·金憲柱·林永耉·李德松·沈師朱·尹景行·鄭載勉·朴大鉉·尹景述·柳東泰·李洙宅·朴載慶·宋厚鼎·趙顯道·趙顯常·黃基宇·宋直圭·宋俊相·兪漢光·兪漢明·宋一泳·宋一泓·申錫祚·宋欽復·尹永明·宋徹圭,進士崔克明等疏曰,伏以恭惟我殿下,姿以生知,學有緝熙,右文出治,善繼先王,崇儒重道,粵自初服,臨漳追配之命,事曠今古,寒泉扁額之賜,榮動士林,凡所以表揭崇奬之道,殆無餘憾,而興起振作之方,靡不用極,臣等方欽仰攢頌之不暇,而側聽乎搢紳章甫之間,未聞有以故儒臣李柬事陳達者,臣等惟是之慨惜,玆敢不揆僭猥,略擧李柬道德言行出處本末,仰塵崇聽,惟殿下試垂察焉。在昔明陵之世,有若先正臣文純公權尙夏,承程·朱嫡傳之統,處胡海上游之會,傑然爲當世宗師,及門之徒,蓋多宏儒碩士,而世所稱江門八士,特其著者,江門八士之中,柬其一焉。凝道之質,器宇甚宏,發軔之始,門路旣正,以高明通達之姿,而履剛毅特立之操,以豪邁勇往之氣,而躬沈潛縝密之工,慨然以作聖爲期,踐形爲度,俛焉孜孜,惟日不足,見諸日用事爲,則自幼而事親以孝,五十年如一日,家素貧窶,而志物之養,極其歡適,純誠深愛,有足以感動人者,閨門之內,肅穆如治朝,而接人之際,襟懷坦蕩,色笑和溫,輿儓婦孺,莫不愛慕敬服,聞其風則浮薄者,致謹飭之意,異趣者,同君子之稱,其學大要,以立志爲先,實心爲本,明道正誼,則制行之嚴也,虛受勇遷,則進德之符也。及其克闡旣久,造詣益高,凡天人性命之原,皇王制作之本,古今典禮之藪,靡不硏究會通,各極其趣,是皆自出手眼,自闢堂奧,而猶自視欿然,求道如不及,遂乃以書爲贄,踵文純之門而請益焉。文純,一見嗟異,大加稱賞,旣許之以大受之姿,又稱之以間世人物,於是乎遠近士林,莫不翕然歸仰,而若有以師道見處,則輒皆一切謝遣曰,當世自有宗師,不宜他求,柬雖謙謙自牧,而謙光益著,休聲四馳,則如故相文敬公臣鄭澔,忘達尊而折輩行,致敬求助之意,譪然於書尺之中,時則有若故判書忠肅公臣李晩成,故判書正獻公臣權尙游,故判書臣李秉常,故忠簡公臣趙聖復,故校理臣黃奎河,前後交章,稱薦于時,朝家以侍講院諮議處之,蓋儒賢之極選而同門之士,莫之或先焉,柬之時年,未滿强仕矣。英廟初服,以通邁之目,首被經筵之選,諭召頻繁,恩禮隆摯,乃其君民堯·舜之志,平生經濟之具,未嘗以東岡之陂爲終焉之計,而親老不忍離違,胄筵講席,未克一赴,晩膺縣畀,旋卽解歸,乃與同志之士,選勝構屋,爲藏修游息之所,而其學規綱條,蓋倣白鹿·隱屛遺範,冠衿濟濟,講誦洋洋,導迪後學,不厭不倦,及其別諭屢降,則遂草一疏,極論勉聖學進君德之大要,言言精切,字字懇到,畢義願忠之義,可質神明,疏未及上而柬已沒矣。英廟聞之驚悼,卽命禮官侑祭之文,極其揄揚,而言氣像,則曰麤拳大踼,若將有副,語學術,則曰正見要論,庶幾牖後,存沒哀榮,備載斯文,而有時無命,君子惜之。柬之沒,已八十年矣,道德之純備,義理之精礭,問學之淵博,言議之峻整,非末學後生,所可蠡測,而古人云,誦其詩讀其書,不知其人可乎,今有遺集若干卷,刊行于世,其言皆深造自得,精切的當,築底提撕,透骨刺髓,無一毫掇拾依倣之態。常曰,人之一心,是天地精英之會,其鑑本光明四達,其德本純粹至善,苟反本實體,俛焉以盡其力,則其知可以通幽明類萬物,而其仁可以盡性命準四海矣。又曰,以聖凡同得之本心,求古今一致之事理,不讀則已,讀則寧有不契之理,不思則已,思則寧有不得之慮乎?觀此數語,則其力量精神,尙令人感奮竦動,而孔門所稱任重致遠者,惟弘毅二字,可以當之。若其性理諸說,則所著理通器局未發五常等辨,蓋洞見大原,極道體之全,剖析條貫,盡精微之蘊,確乎不撓則如壁立千仞,怡然理順則如水臨萬壑,其意以爲有不辨,辨之不明不措也。士友書牘之間,往復不置者,寔出於至公血誠,而其志義精要,脈絡貫通,論未發則以明德本體爲聖凡同得,而以心謂純善,論理氣則以天命五常爲一原之理,而歸之於人物同得之本然,以正偏通塞爲異體之理,而歸之於人物不齊之氣質。夫孔子之所不言而孟子道性善,不言之孔子,不爲少而言之之孟子則有功於萬世學者,周·程之所不言而朱子有許多理氣之辨,不言之周·程,不爲少,而言之之朱子則集群賢而大成。我東先賢之所不言而柬始有心性一致理氣同實之說,不言之我東先賢,不爲少,而發前未發之功,柬實有焉。千秋在前,百世在後,篤論之士,必有以繼開之學歸之者矣。至今京洛士夫家,讀書種子,坐談本然氣質之分,未發已發之界,不迷其所從,則柬之功,有不可誣者矣。至於痛冠裳之倒置,則其悲惋感慨之意,屢形於諷詠簡編之際,憤邪說之橫流,則拔本塞源之論,特嚴於詭經侮聖之徒,凡係明天理正人心,節義禮敎之士,未嘗不硬着脊梁,三致意焉,其尺度之嚴,一遵先正文正公臣宋時烈家法,而亦自有曠世相感者矣。噫,以柬之宏才邃學,至德懿行,年纔中身,位止外臺,生不得展布其素蘊,以當東魯之一治,而沒後亞卿之贈,只是循例追恩而已,則此豈非士林之慨惜,昭代之缺典也哉?臣等山仰之誠,異口同聲,相與裹足而至,仰籲於九閽之外,伏願殿下,特命有司之臣,亟擧贈官賜謚之典,以爲崇奬儒賢興起士風之地,斯文幸甚。世道幸甚,臣等無任云云。省疏具悉。疏辭,令該曹稟處,爾等退修學業。
乙丑九月二十七日未時,上御誠正閣。左承旨·右承旨·左副承旨入侍時,行左承旨李溏,右承旨金宗善,左副承旨金蓍根,假注書趙庭和,記事官徐淇修·鄭觀綏,待敎朴宗薰,以次進伏訖。上命宗善讀奏公事。宗善讀奏公事訖。上曰,兵曹甲子謄錄,使之持入。賤臣承命出持謄錄,還入進伏。上曰,兵曹癸亥謄錄,使之持入。賤臣承命出,持謄錄還入進伏。上曰,兵曹壬戌謄錄,使之持入。賤臣承命出,持謄錄還入進伏。上曰,武藝廳中日單子中,姓名有誤書處,使之更爲修整以入。賤臣承命出傳,還入進伏。溏曰,奏御文字,何等審愼,而今日中日單子,多有誤書,致勤下敎,臣之朦然捧入,不勝惶悚,而當該兵曹·都摠府堂上,不可無警,竝推考,何如?上曰,依爲之。出擧條上曰,監軍單子,使之持入。賤臣承命出,持單子還入進伏。上命蓍根,書公忠道幼學申漴等疏批。仍命退,諸臣以次退出。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,明日常參·經筵,取稟。傳曰,只晝講。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李溏曰,使臣留待。
傳于李溏曰,使臣入侍。
李溏啓曰,頒赦事,命下矣。未承授推考傳旨,自本院爻周之意,敢啓。傳曰,知道。
金宗善啓曰,吏曹郞廳來言,百官加下批政事,取稟。傳曰,當日爲之。
金宗善啓曰,卽者吏曹郞廳來言,政事當日爲之事,命下,而判書李翊模,參議鄭東觀病不來,參判韓用鐸在外,不得開政云。判書·參議,竝卽牌招,何如?傳曰,允。
李溏啓曰,卽者義禁府都事來言,今日頒赦後,赦單子,當爲修入,而判義禁未差,次堂例不得擧行云,何以爲之?敢稟。傳曰,今日政差出,待下批牌招擧行。
李溏啓曰,卽者刑曹郞廳來言,今日頒赦後,赦單子當爲修入,而判書曺允大,參判尹光顔,參議趙萬元俱在外,無以擧行云,何以爲之?敢稟。傳曰,判書之尙今不上來,極爲未安,嚴飭上來。參判·參議許遞,今日政差出,待下批牌招察任。
金宗善啓曰,吏曹判書李翊模,參議鄭東觀,牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議只推,一體牌招。
金宗善啓曰,吏曹判書李翊模,參議鄭東觀,再牌不進推考傳旨及罷職傳旨,今方捧入,而開政命下之後,連事違牌,不卽承膺,事甚未安,判書所當更請牌招,而係是一日三牌,何以爲之?敢稟。傳曰,竝仍以前牌催促。
李溏啓曰,行大司憲李直輔,執義宋稚圭在外,掌令金圭夏·趙秀民,持平洪羲玄牌不進,持平一員未差,監察茶時之意,敢啓。傳曰,知道。
金宗善啓曰,吏曹判書李翊模,參議鄭東觀,再牌不進推考傳旨及罷職傳旨,纔已捧入,而前牌催促命下之後,連事違召,無意承膺,揆以事體,萬萬未安。判書所當更請牌招,而係是一日三牌,何以爲之?敢稟。傳曰,前牌催促。
以司諫鄭魯榮,正言洪命周·金處巖,掌令金圭夏·趙秀民,持平洪羲玄牌不進罷職傳旨,傳于李溏曰,只推。
以修撰李基崇牌不進罷職傳旨,傳于金宗善曰,只推。
金宗善,以吏曹言啓曰,來十月初一日,行宗廟朔祭獻官前參判李普天,大祝前通禮安廷善塡差,而時無職名,令該曹口傳付軍職,何如?傳曰,允。
兵曹口傳政事,護軍單李普天,副司果單安廷善。
金宗善,以吏曹言啓曰,在前頒赦時,有別歲抄書入之例,今番則何以爲之乎?敢稟。傳曰,書入。
金宗善,以吏曹言啓曰,別歲抄書入事,命下矣。居中居下,一體書入乎?敢稟。傳曰,書入。
金宗善,以承文院都提調意啓曰,問安使回便齎來頒詔賜物及使臣賞賜賜食事,盛京禮部咨文出來矣。以稱謝之意,撰出回咨,正書安寶後,一體順付於使行,以爲傳致於盛京禮部之地,何如?傳曰,允。
金宗善,以承文院都提調意啓曰,問安使回便,順付詔書一道,提調一員,陪進奉安于本院,仍行奉審之意,敢啓。傳曰,知道。
李溏,以兵曹言啓曰,今九月二十五日,瑞蔥臺時,宣傳官尹義儉,得蒙直赴殿試之恩典,所帶之職,依例入啓遞改云矣。尹義儉所帶之職,係是南行窠,不可仍帶,改差,何如?傳曰,允。
李溏,以備邊司言啓曰,諸道舊還未捧,至於十二萬八千二百六十餘石,先自近年條,溯而上之,每年徵捧,自是近例,諸道今年年事,雖有優劣之殊,其劣處亦不至全道被歉,而舊還之一味仍置,徒滋吏奸,元數之必期準捧,亦妨民力。京畿癸丑條全數,廣州甲寅條全數,湖西戊午條全數,甲寅條中二千石,湖南丁巳條·戊午條全數,嶺南甲寅條中四千七百五十一石零,統營丁巳條·戊午條全數,關西甲寅條·壬戌條·癸亥條·甲子條全數,海西癸亥條中五千石合三萬一千二百五十餘石,分排磨鍊,準此收捧之意,分付諸道,何如?傳曰,允。
李溏,以備邊司言啓曰,卽見海西暗行御史李勉求別單,則其所陳列,凡爲十二條,而可合覆啓者,爲九條矣。其一,本道還穀,幾乎盡分,留庫絶少,竝無執頉,而穀品麤劣,斛量欠縮,黃州·延安外,在處有之事也。其一,還弊之爲民痼瘼,在處皆然,而其中安岳·信川·載寧·殷栗·黃州·海州等邑,最稱穀多,一戶所受,過於十石,民尤難支,令道臣先施裒益之政,或移貿或移轉,至於流來折米及代捧之未及還作者,邑邑皆有,亦令道臣,另加査櫛,皮雜之可以作米者作米,名色之可以釐正者釐正事也。其一,田政最紊亂處,亟行量田事也。其一,延安·白川濱海之地,被庚戌海溢,田畓變爲滄波者,百數十餘結,而至今白徵,令地部關飭本道,從實報來後許頉事也。其一,延安之濱海十四坊,白川之六坊,竟至大無,癸亥·甲子停退之身布·還上及今年條還布,尤甚面里仍停,稍實面里,量宜裁減事也。其一,文化·安岳等所在訓局軍餉保,最稱偏苦,殘民難支矣。長山以北諸邑所納大同,以錢上納,則餉保之在於長山以北者,亦許代錢,恐無不可,軍餉所納之米,量宜折錢事也。其一,平山猪灘橋,卽西路大橋梁也。以金巖坊之民,除役造橋,而每當改造,一戶所費,少不下三四兩,或當勅行,則又有俠橋,民實難支。勅需錢中一千兩,劃付本府,年年取利,以爲修橋事也。其一,水營舡材曳運雇價,專責於長淵,故分徵於民者,多或至千餘兩,少不下五六百兩。水營旣有甕津管下亦有九邑,則長淵民之獨自擔當,誠爲至冤,亟許變通事也。其一,開城府礪峴鎭餉穀之糶糴於白川郡者,實爲郡民難支之弊,革罷其分還之例,而如不然,則本郡所受之穀,捧留本郡,每年耗條,以錢輸送事也。兩條還弊,固非別件事,而大抵穀多處,一戶所受,過於十石,穀品麤劣,斛量欠縮,在處皆然云爾,則小民之受去十餘石虛殼,備納十餘石精穀,乃是白納,無告殘氓,歲歲白納十餘石穀物,萬無支保之道,幾何不散而之四乎?救弊之道,莫過於面設一倉,雖有多受,不至白納,而向者社倉之議,爲吏屬輩所沮戱,事竟不成,可勝歎哉?白徵之弊,雖不得矯救,今依繡啓所論,令道臣先試裒益之政,或移貿或移轉,俾無糶糴偏多之弊,流來折米及代捧之未及還作者,皮雜之可以作米者,名色之可以釐正者,竝令道臣,詳細査櫛,俾爲均齊釐正。田政紊亂,非特海西一路爲然,他道各邑,亦多有此等處,而奸民之幻弄移卜,愚氓之白地出稅,吏鄕之漏結隱結等,許多作奸,誠如繡啓所論,亟行量田之政,然後可除此弊,而第量田之擧,必上自守令,下至監官,得其人然後,可以設始,不然則無益而反有害,關飭該道臣,取其中弊之最甚處,使之從便設始,延安·白川海溢之後徵稅於茫茫海濤云者,誠極驚駭,亦令道臣,另加査實,俾無白徵之弊。延安之濱海十四坊,白川之濱海六坊,偏被早旱,竟至大無云,此則道臣年分狀啓中,必有所臚列仰請停減等事,待道啓量宜許施。軍餉代錢事,在前亦有邑倅之疏請,而其時大臣,以爲代錢非常法定式,固難遽議,而旣曰民弊如此,邑屬因緣弄奸之習,自營邑,痛革。京營吏隷科外誅求,更加嚴禁事,申飭該營門之意,筵稟蒙允,今亦依此施行。猪灘橋改造之役,使一面民人,獨當擧行,實爲難支之弊,勅需錢劃付本府,以爲修橋之資者,儘有意見,關問于該道臣,使之論報便否于廟堂。舡材曳運雇價之專責於長淵民者,以長山之在於本邑故,而長淵民之獨當其役,雖甚可矜,其外十邑,則不可創開無前斂民之法,此則決不當擧論,令道臣嚴飭長淵縣監,操切董役之吏校,俾無濫徵之弊。礪峴鎭餉穀之糶糴於白川郡者,其來已久,則今不可猝議革罷,原穀則捧留本邑,耗條則以錢輸送,以無妨礙,發關于開城留守,使之依所請施行,何如?傳曰,允。
義禁府啓目,新溪前縣令金世淳原情云云。傳旨問目內辭緣,泛稱遲晩,刑推得情,何如?判付啓,除刑推議處爲良如敎。又啓目,信川郡守徐有曾,長湍府使成範鎭原情云云。傳旨內辭緣,泛稱遲晩,徐有曾段,刑推得情爲白乎旀,成範鎭段,所當請刑是白乎矣,曾經都摠經歷,勿爲請刑,載在大典通編,議處,何如?判付啓依允爲旀,徐有曾段,除刑推議處爲良如敎。
刑曹判書曺允大疏曰,伏以臣,頃因先壠有事,陳章往省,適値晩熱,宿疾陡劇,幾殊僅甦,擔舁而來,暫寓於幾坰近江之地,蓋其病根旣痼,非刀圭所可責效,竊庶幾賴此淸漢之水,少滌塡膈之火,已閱數旬,汔無應驗,一味叫楚,床笫爲命,不自意秋部新除忽下此際,恩榮所及,鄕隣動色,瞻望五雲,感惶靡措。臣之逖違軒陛,四朔于玆,犬馬微誠,安得無覲光之戀?第臣區區情勢,屢暴於章疏,今不敢更事覼縷,而臲卼滓穢,猶夫前日,敦匠之任,儐接之行,雖往役義重,黽勉暫膺,而夤緣冒沒,揚揚乎官職,則四維將壞,十指可畏,日月之明,天地之仁,亦必燭其跡而憐其情矣。且臣目下病情之種種醜穢,有難煩瀆,而蒲柳之質,望秋衰落,纏綿沈痼,日加月增,路次顚僵,轉動末由,倉卒僑居,勢非得已。籍曰身在城裏,無可言之情,卽此癃痼之狀,强起莅劇,萬無其望。況今遠伏鄕廬,形骸凘綴,其何能彈束趨造,仰伸叩謝之忱,俯殫奔走之勞乎?司寇劇任也,一日瘝廢,有一日之害,緣臣虛縻,委屬已久,此尤私心惶悶,如添一病也。玆敢猥從縣道,冒控情實。伏乞聖明,特垂照察,先降遞解之恩,仍治偃慢之罪,無曠重務,俾肅朝綱,臣亦得以安意調息,以卒承生成之澤,不勝幸甚。臣無任云云。答曰,省疏具悉。有何情勢,而至今强引乎?旣無可引之情勢,則何不上來乎?纔有喉院之批,卿其卽爲上來肅命。
乙丑九月二十八日未時,上御誠正閣。使臣入寺時,行左承旨李溏,假注書洪起燮,記事官徐淇修·鄭觀綏,領府事李秉模,以次進伏訖。秉模曰,日氣不調,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。兩宮氣候,亦一樣矣。上曰,瀋陽雖與北京有間,而道里亦且不近,果得無事往來耶?秉模曰,王靈所曁,幸免顚仆矣。上曰,書狀,何不同爲復命乎?秉模曰,中路得病,落留平山矣。上曰,書狀年爲幾何,而病勢不至大段耶?秉模曰,年爲五十七,而病頗不輕矣。仍奏曰,御醫事體自別,固當偕臣上來,而書狀之獨留客地,亦甚可悶。故使之留置看護,惶悚極矣。上曰,此與無故不來有異,事勢似然矣。上曰,詔書順付,除弊,大矣。秉模曰,比之勅使出來,果爲除弊矣。上曰,有何所聞耶?秉模曰,彼中年事,則關外可謂豐登,而比之我國淸北,不無少遜,關內亦得免歉云矣。軍兵則極爲盛壯,雖以所見言之,關內十五萬,關外十五萬,皆是騎兵,部伍錯落,三三五五,行陣入幕,靜不喧嘩,皇帝亦混於八旗之中,服色侍衛,別無表異。但親王貝勒,數十騎隨其後矣。上曰,皇帝人品,何如?秉模曰,性似和平,政尙節儉,亦無聲色之娛,傳說或以爲頗有察察之明,而此則未見其然矣。上曰,紀綱,何如云耶?秉模曰,雖以祗迎時所見言之,禮部寺郞,直入衛前,告朝鮮使臣接駕,出入之際,若無防閑,其簡易如此,而亦有肅然不紊者存,此可見紀綱之一端矣。至於入國根基,自漢以來,鮮有其比,而但與中國不能無主客之別,專以兵力壓持天下,滿人皆隷八旗,一兵歲食銀二十四兩,亦有軍田,不似我國軍丁之收納米布,責立苦役。故如鳳·瀋所謂甲軍,若有罪見汰,則如不欲生。臣於年前,奉使回還時,路見關外山東兵之往征敎匪者,皆有勇銳樂赴之色,此可見平日養兵之效,而漢人則賦役頗重,類多凋殘,間有自附爲軍者,而別稱漢軍。大抵要任,滿人皆主之,雖大勢所壓,天下不敢動,而若當風吹草動之時,則人心似有不可恃者矣。上曰,敎匪已平定云乎?秉模曰,聞已平定矣。上曰,皇帝亦崇文學云乎?秉模曰,皇帝優於文善於筆,亦有文集刊布者云矣。上曰,人物風俗,何如?秉模曰,瀋陽以興龍之地,彼國頗甚重之。然椎鹵薄鄙,蓋多塞外風氣矣。上曰,此外亦有所聞之可言者耶?秉模曰,皇帝謁陵時,瀋陽·山海關等一路,田稅身役之應納者,一切蠲免,而道路橋梁修治等爲弊於民者,亦略相當云矣。上曰,使臣,留接於何所耶?秉模曰,館於所謂三義廟矣。上曰,彼中寵任用事,如乾隆時和珅者有誰云耶?秉模曰,權勢隆盛,無可以倫比於和珅者,而其兄親王,有與聞政事者,外間所傳,頗有弊端云矣。上曰,外國有來朝者耶?秉模曰,只有蒙古王出來矣。上曰,蒙古爲人,何如耶?秉模曰,其性悍惡特甚,且是舊日入主中國之種落,故淸人頗畏之,今皇之女,亦妻於蒙王云矣。上曰,皇后旣不來於瀋陽,則我國禮物之輸運往來之際,必多弊端矣。秉模曰,可謂大弊矣,而大抵皇帝之出來瀋陽時,我國初不必送問安使,回駕後,亦不必送賀使,而爲例已久,勢不可停免,此似由於丙丁以來畏約過深之致矣。上曰,嘉慶,比康熙·乾隆,何如云耶?秉模曰,康熙則彼人素稱聖君,乾隆亦勤政好學,兼通武藝,可謂不易得之人主,嘉慶似遜於二帝矣。上曰,彼中官制,何如?秉模曰,內外官職,如我國自辟者居多,未嘗專由於吏部,而六部各置滿尙書漢尙書,每縣置文武知縣,各一員文治民事,武治兵事。且專務久任,如今番瀋陽將,以道路修治事,大被罪責,至降其秩,而不解其職云矣。上曰,科制,何如?秉模曰,大比有鄕貢。慶科有恩貢,大抵皆由貢選而進,合試以取之,以科榜第次授職云矣。上曰,彼中亦有經筵云耶?秉模曰,觀於塘報所載,則每於歲初,一御經筵,蓋或常御經筵,而只一擧錄於歲初,是未可知矣。上曰,萊府按覈使,已復命,而大差倭,聞方出來,渡海一款,尙未決定,書契可以順付,則似好矣,而其能直達江戶,有不可知,不知何以處之則得宜。待卿還第,當使史官,齎送密啓與彼輩往復私札,卿須詳量陳奏也。秉模曰,臣所帶藥院之任,意謂間已蒙遞矣,至今虛縻,誠爲悚悶,冀蒙體諒之恩矣。上曰,保護之任,事體自別,卿之出疆之時,猶不許副,況復命之後乎?決難允從矣。秉模曰,臣之宿病,尙未夬袪,在京調息,不如鄕廬之便穩,故明將尋鄕矣。上曰,諸大臣皆有故,如此之時,如卿無故大臣,豈可下鄕乎?殿宮湯劑,尤有所重,必須調養於京第,切勿尋鄕也。秉模曰,非但臣之病勢,無以自力於監煎之任,且素有定計,實無以留住京第矣。上曰,設或下鄕,何可如是汲汲耶?秉模曰,匹夫之志,有所難奪,去就亦係大防,聖敎雖如此,決難奉承矣。上曰,亟回遐心,仍留京第,可也。仍命退,諸臣以次退出。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外,未肅拜·呈告人員,竝卽牌招,何如?傳曰,允。
金宗善啓曰,明日孝安殿親祭齋戒相値,視事頉稟之意,敢啓。傳曰,知道。
金宗善啓曰,明日親臨方物看品處所,以何處爲之乎?敢稟。傳曰,便殿爲之。
傳于金宗善曰,吏判疏批已下,卽爲牌招。
備忘記,中官林宜馥·韓敬善,百官加親授。
金宗善,以吏批言啓曰,卽接通禮院牒報,則以爲來十月初一日,行孝安殿朔祭親行時,左右通禮,不可不備員,而右通禮尹濟弘,身病猝重,不得進參,卽速變通差出,以爲備員擧行之地云。通禮院右通禮尹濟弘,改差,其代,今日政備擬以入之意,敢啓。傳曰,知道。
金宗善,以吏批言啓曰,新除授禮賓寺參奉趙顯一呈狀內,矣身素患痰癖之症,當此換節之時,一倍添劇,時月之內,實無供職之望云。身病旣如是沈篤,則有難强令察任,改差,何如?傳曰,允。
有政。吏批,判書李翊模進,參判韓用鐸受由在外,參議鄭東觀牌不進,右承旨金宗善進。百官加下批,以鄭取善爲持平,李始源爲戶曹參判,閔耆顯爲刑曹參判,宋守淵爲敦寧都正,鄭來百爲刑曹參議,黃昇源爲判義禁,姜彙鈺爲右通禮,金敎根爲儀賓都事。再政。朴宗來爲禮曹參判,金載華爲景慕宮令,李畹秀爲禮賓參奉。
兵批,行判書金思穆享官入直,參判李庚運病,參議柳烇入直進,參知朴宗正病,同副承旨宋知濂進。百官加下批,同知單李仁輝,護軍尹光顔·朴明煥,副護軍趙萬元·朴宗羽·李敬熙·李瑩,副司直沈厚鎭,以上竝單付。
李溏啓曰,今日政新除授臺諫,待下批,一體牌招,何如?傳曰,允。
金宗善,以弘文館言啓曰,校理李基慶,修撰李基崇,旣有只推之命,竝卽牌招察任,何如?傳曰,允。
以校理李基慶,牌不進罷職傳旨,傳于金宗善曰,只推。
金宗善,以弘文館言啓曰,校理李基慶,旣有只推之命,卽爲牌招察任,何如?傳曰,允。
以校理李基慶再牌不進罷職傳旨,傳于金宗善曰,只推。
李溏啓曰,獻納李尙愚,旣已肅謝,不爲傳啓,直爲出去,事甚未安,推考,何如?傳曰,允。
李溏啓曰,行大司憲李直輔,執義宋稚圭在外,掌令金圭夏·趙秀民,持平鄭取善牌不進,洪羲玄未署經,監察茶時之意,敢啓。傳曰,知道。
以司諫鄭魯榮,正言金處巖,掌令金圭夏·趙秀民,持平鄭取善,牌不進罷職傳旨,傳于李溏曰,只推。
傳于金宗善曰,當該承旨,當該注書,竝推考。
宋知濂,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式發遣本曹郞廳奉審,則淨業院姑無頉處,文昭殿碑閣,瓦子間間脫落,蠶壇牌閣,樑上塗灰,間間剝落,北邊紅箭門破傷,追慕洞碑閣,瓦子間間脫落,流霞亭雨漏三處,千慕堂雨漏一處,萬懷堂雨漏一處,分付各該司,使之卽速修改之意,敢啓。傳曰,知道。
金宗善,以孝安殿享官意啓曰,漁夫契貢人等呼訴內,近因風雨頻數,水漲江寒,魚鮮無形,屢日設網,終未捉得,將至闕供之境,限捉得間,以活鷄,全數代封云矣。在前如此之時,雖有代封之例,莫重祭奠所用物種之代封,不敢自下擅便,惶恐,敢啓。傳曰,依前代封。
金宗善,以司饔院監膳提調意啓曰,漁夫契貢人等呼訴內,冬節將屆,風雨頻數,江寒水漲,魚族隱入,設網屢日,終未捉得,日下生鮮,將至闕供之境,限捉魚間,以活鷄全數代封云矣。在前如此之時,雖有代封之規,莫重御共,自下不敢擅便,惶恐,敢啓。傳曰,依前代封。
宋知濂,以戶曹言啓曰,訓鍊院慕華館依定式,發遣本曹郞廳,摘奸,則姑無頉處之意,敢啓。傳曰,知道。
李溏,以兵曹言啓曰,今秋等能麽兒考講時,守門將崔泰魯·金錫斗,三次不通,訓鍊院主薄柳相奎,武臣兼宣傳官金鎭五·金寅七,部將金濟柔·玄商祿,守門將崔得宗·趙貞基·南履衡·金千漢,通禮院引儀慶恒運·朴文會,二次不通,中樞府都事柳興源,武臣兼宣傳官李運奎,部將金弘洛,一次不通,竝依定式,從重推考,何如?傳曰,允。
李溏,以備邊司言啓曰,卽見黃海監司李相璜災實分等狀啓,則尤甚名色,不爲擧論,延安等六邑,置之之次,瑞興等十七邑,置之稍實,仍以爲事目災二百結外,不足災一千五百八十七結四十負,特許加劃,附陳諸條,竝請令廟堂,稟旨分付矣。其一,延·白兩邑,癸亥舊還與各樣軍米布身錢布,一竝限明秋仍停,甲子條未捧還餉,尤甚延安食尺等九坊,白川金谷等七防,限折半仍停,當年各軍門各衙門所納身米布,依癸亥之次邑例,尤甚面純錢代捧事也。其一,延·白兩邑,均廳所納免稅結米太,依癸甲已例,純錢代納事也。其一,江都所送選武布,依近例以錢收捧事也。其一,牙兵入防,依例停止事也。其一,推奴徵債,限明秋防塞事也。分等依狀請施行,本道農形,自初雨暘調順,畢竟西成,不害爲一道之均登,若而災損,固是常年之所不免,而雖以分等觀之,旣無尤甚名色,則千五百結加請,較之畓摠,參以農形,似或稍過分數,而近年以來,未嘗克減,一例準許者,卽所以仰體朝家如傷之德意也。延·白被歉,旣如彼偏甚,其在隱恤之政,宜付寧失之義,加請災一千五百八十七結零,特爲準劃,使之另飭守宰,一一均俵,得以實惠下究,其餘後錄諸條,俱係救急之政,而亦有已例,竝依請許施,而米布錢糴,法意俱極嚴重,一時闊狹之擧,本不當每每援據,還穀之今年停退,明年卽捧,尤是不易之典,而各道不能遵守,一年二年,仍成舊還,揆以事體,萬萬駭然。今此停退與仍停者,待明秋,刻期準捧之意,一體嚴飭於道臣,何如?傳曰,允。
領府事李秉模箚曰,伏以臣,歸自原隰,獲蒙召接,天顔勝昔,玉音溫諄,且欣且榮,不任下忱。臣之宿疴,庶幾聖鑑之畢燭,而關山穩涉,雖荷王靈之攸曁,鄕廬調息,益覺時日之爲急,前席陳懇,殆近瀆䙝,而再三勉留,曲垂恩禮,臣非木石,寧不感激,而邱壑之計,已定素分,癃痼之症,末由久淹,敢留咫尺之章,遂犯擅行之罪,逋慢之誅,實無所逃。至於藥院之任,使行辭陛之時,仰冀體諒,意謂已遞於越疆之前,豈科尙縻於返命之日?不但臣心之惶蹙靡容,抑亦國體之虧損甚大。伏乞聖明,亟解臣藥院之任,仍降威罰,以尊朝綱,以安賤分焉。取進止。答曰,省箚具悉卿懇。昨筵面諭之後,今見來章,又尋鄕廬,何其浼浼乎?爲卿深慨,安意調息,卽爲入來。仍傳曰,此批答,遣史官,傳諭于領府事所到處。
吏曹判書李翊模疏曰,伏以臣頃者,披瀝肝膽,罄竭胸臆,備陳見職不可堪承之實,竊庶幾旻天之降監,鞶帶之亟褫,而及奉批旨,不惟不賜矜許,乃反隆重優渥,逈出尋常,有非庸陋賤臣,所敢聞者。臣誠闔門感泣,不知死所。第臣無忱誠之自結,行己之素孚,而徒欲以區區言語文字,感帝王之尊,反成命於旣行之後,其計亦云末矣。宜乎不見槪於聖心,而視爲備例之辭讓也。憮然失圖,慙悚曷極。今旣出而膺命,爲日已久,然隱之於心,終有所耿耿不已者。夫居官盡職,臣分之所當爲,畢義願忠,人情之所同然,凡前後居是職者,無論人品之高下,趣尙之異同,其孰無對揚之心乎?亦必有忠志之士,公亮之人,平日自期,未嘗不如是,而一入其中,瘡疣百出,譏謗四起,無不狼狽顚頓而去,旣僇辱於身名,又僨敗於國事,本欲對揚者,適爲辜負之歸,吁亦悲矣。此其人豈盡循私無狀,失其所操而然哉?誠以權要之地,衆怨所歸,睢盱之場,指摘不勝而然也。由是堂堂選部,秉權衡之地,至有不祥之題目,稍欲自好者,咸思褰裳而遠避。嗚呼,此亦可以觀末俗之囂囂,慨世道之日下也。臣本門族寒素,蹤跡孤畸,見聞則聾瞽也,行世則冥墑也。兼以難平者事會也,不齊者物情也,而欲齟齬彌綸於其間,不待智者而自知其必無幸矣。譬如傷虎者之切已認痛,蓋其目擊者多,所感者深,履僨轍之途而怵然跼顧,過覆舟之側而慄然驚瞿,安得無自危之心?伏況聖批鄭重,萬無稱塞之路,若一蹉跌則,其爲辜負,有倍於他人,此臣所以日夜憂懼,如窮無歸也。夫爲人臣子,旣承命而不思對揚之方者,固罪也,不量力而自任以對揚之責者,亦妄矣。進退維谷,誠臣之謂也。嗚呼,殿下之所以責勉於臣者,則眞聖人之訓也,但恐施非其人,歸於虛地,若使古之名碩,當此任而承此敎,則其激仰奮發,措諸事爲,必有可觀,惜乎,臣非其人也,不惟此也。經筵勸講之職,文苑考試之任,俱係掄選,人皆謂華,臣是何人,左右兜攬,一時兼綰,率先同列,久妨賢路,以重其沒廉之誚乎?玆敢申暴衷懇,仰瀆宸嚴。伏乞聖明,俯賜諒察,將臣本兼諸任,竝許鐫遞,回授可堪之人,俾免公私之狼狽,千萬幸甚。臣於治疏將上之際,政命又下,而臣氣質虛脆,素多疾病,長時流汗,汗餘觸風,因復灑浙,惡寒寒熱相乘,眞氣漸耗,近日勞碌,此症頻發,自日昨重得寒疾,未及和解,而早朝査對,力疾進參,歸而越添,痰氣隔塞,食飮全却,嘔吐昏眩,頭疼如破,委身床笫,實無蠢動之望。召牌之下,不得不違逋,臣罪至此,益無所逃。臣無任云云。答曰,省疏具悉。前已行公,則卿無可引之義,而又何可强引乎?且政命已至經宿,卿其勿辭,卽爲入來開政。
乙丑九月二十九日午時,上御熙政堂。晝講入侍時,知事黃昇源,特進官李仁秀,檢校直提學朴宗慶,參贊官宋知濂,侍讀官李寅采,檢討官金啓溫,假注書洪起燮,記事官徐淇修·鄭觀綏,各持大學,宗臣安昌君燝,武臣行護軍朴基豐,以次進伏訖。上命開卷,上讀前受音一遍,仍命奏新受音。寅采讀自夫以學校,止所能及也。上命釋義以奏。寅采奏釋義。上讀新受音一遍訖。上曰,文義陳之。寅采曰,上一節,言上之所以爲敎,下一節,言下之所以爲學,在人君分上,似是只言敎之之術,不言學之之工矣。然而敎非徒然而行也。中庸,必先成己而後成物,大學,必先明德而後新民,故此亦曰,本之人君躬行心得之餘,其曰躬行心得者,卽是躬行仁義禮智之道而心得仁義禮智之德也。所以行是道而得是德者,無他術焉。主敬以立其基,講學以明其理,力行以踐其實,三者而已,是乃人君所以爲學而敎未嘗不本於學者,可知矣。上曰,躬行心得,兼包明德新民而言耶?寅采曰,躬行心得者,明德之事也。設爲學校而敎之者,新民之事也。不可謂新民,亦包於躬行心得之中,而治國平天下,無非人君職分內事,則新民,亦豈外於躬行乎?上曰,心得而後,可以躬行,何不先言心得,而後言躬行耶?寅采曰,以知行言之,則固當先知後行,而心得則異於知。蓋躬行者,眞知實踐,道積于躬,然後心與理一,全其明德之本體,是乃所謂心得也。未有不行於躬而能得於心,故必先躬行而後心得者,卽其言之序,而不可易也。與知行先後,大不同矣。仍又陳奏曰,古人之爲學,本無帝王匹庶之異,故三代以上,天子之元子衆子,亦莫不八歲入小學,十五入大學,則帝王之學,亦在於學校廣設之中,而後世則不然,所謂學校之設,有其名而無其實,帝王之學,始與學校不相關,君德成就,只在於經筵,則雖以經筵,謂之帝王之學校,可也。猗歟,我列聖朝,尤重經筵,日三講對,未嘗或闕,典學之勤,卓越千古,四百年重熙屢洽,駕軼三代之化,一皆本之於經筵,則經筵勤學,卽是我殿下家法也。殿下睿智天縱,緝熙日就,八方臣庶,孰不欽仰贊誦,而竊覸近日,一月之內,開筵之日,殆乎無幾,則或恐有欠於大聖人孜孜不息之工矣。臣固知燕濩幽獨之中,未嘗不對越方冊,潛心玩索,則深造自得之妙,或反勝於臨筵講討之際,而以韋布之學言之,雖或有默契獨悟之時,而必須與人討論,然後所知者益眞,所疑者益明。不然則終於獨學寡聞而無長進之效矣。人君之學,亦何以異於是哉?殿下於燕閒之暇,披閱經傳,有所自得者,必欲質之於人,有所可疑者,必欲問之於人,顧今備數於講官之列者,擧皆謏淺蒙陋,未足以仰副顧問,而區區願忠之誠,皆欲以一知半解,少效塵露之裨者,秉彝之所同然,亦豈無一得之可採乎?自今以後,奮發聖志,日御經筵,或講或對,無或間斷,以淸燕之所契悟者,辨質於筵席,以筵席之所講討者,細繹於淸燕,新故相資,動靜交須,以至於我自樂此,欲罷不能,則聖學之所造日深,聖德之所就日崇,體之於身心,驗之於事爲,無往而非天理之正,所謂躬行心得之要,化民成俗之本,惟在於是。伏願深加聖念,勉勉不息焉。上曰,所陳切實,當體念矣。上曰,下番陳之。啓溫曰,當世之人,以下此一條,專以在下者言之,而語其工夫,則初無上下之殊。堯·舜之於塗人,帝王之於匹庶,同一性也,而至於職分之所當爲,則人君之職,尤有大焉。爲天地立心,爲生民立極,爲往聖繼絶學,爲萬世開太平,皆職分內事也。知性分之固有,則無待於外,知職分之當爲,則不求於人矣。初非高遠難行之事,而寥寥千載,鮮有能躬行而實踐者,卽不能眞知故也。不能眞知其固有與當爲也,故不能振勵奮發,只是因循退託,以爲今日當爲而昨日則不爲,明日當行而今日則不行,如是荏苒,不惟不能自盡其性分職分而已,乃反捁喪其固有之性,曠廢其當爲之職,所以聖賢論學,輒以立志爲先,而先正臣李珥,編次聖學輯要,以立志爲修己條目之最先務者也。今我殿下,已過聖人志于學之春秋,八域臣民,日夜顒望者,莫不欲我殿下之克盡於性分職分,推以及之於當世之人而已。顧今聖學之高明,凡在臣下,孰不欽仰,而以言乎符驗之著,外則政令施措,雖無闕失,而雍容暇豫邊較多,奮勵振刷邊較少,延接臣隣,雖若勤數,而親賢士之時,尙不及於按宦官之時。以典學之工言之,則上番俄亦陳達,而未有終始緝熙之效,不無一曝十寒之慮,意者聖志,猶有所未立歟。爲今之道,惟有堅定聖志,勇往直前,必以聖賢之言爲必可法,如講讀此書,則須以眞箇知得眞箇做去爲心,讀明明德,直要明德,讀新民,直要新民,讀格致誠正,無不皆然。不以紛華波動而或弛,不以燕閒幽獨而少懈,一此立志,積累久之,則所謂躬行心得之效,亦不外是,而性分職分內事,皆可以盡詣其極。伏願於此,體念焉。上曰,所陳好矣。當留念矣。上曰,知事陳之。昇源曰,上下番所陳誠好矣。躬行心得之方,旣在於立志,立志則亦必當以堯·舜三代爲期。蓋人君,兼君師之責,故三代以前,師道在上,三代以後,師道在下。竊覸殿下聖學卓越,發問之下,實仰出尋常萬萬。伏乞益篤典學,無少間斷,期於師道在上焉。上曰,所陳好矣。當留念矣。上曰,特進官陳之。仁秀曰,臣武臣也,不敢知文義,而儒臣所陳躬行心得者,是可爲敎之之方矣。上曰,所陳好矣。上曰,參贊官陳之。知濂曰,上下番,皆以躬行心得之工仰陳矣,好善如好好色,惡惡如惡惡臭,然後始可謂眞知實踐之效。若徒以言語講說而已,則是非躬行心得之道矣。上曰,所陳好矣。上曰,閣臣陳之。宗慶曰,大學序文一篇中,有治而敎之,誦而傳之,采而輯之三節,聰明睿智,能盡其性者,是生知之聖,而得此君師之位,統御億兆之衆而治之,標準億兆之衆而敎之,使其氣質之濁者駁者,以復其初,如堯·舜率天下以仁,而民從之者,可推而知也。此治而敎之,而師道之在上也。有若孔子之聖而素位行道者,不過誦傳其法,有若朱子之賢而私淑與聞者,不過采輯其書,此師道之在下也。蓋後世,未有生知之才,故當世之人,無不學,上自天子之元子,下至凡民之俊秀,皆入大學者,誠爲治己治人之方也。聖學之淵源,治道之根柢,具在此書,今殿下,反覆討論,有躬行心得之效,則堯·舜之治敎,可做而治。且爲學之要,以立志爲先,下番所陳固善矣。然其所以立志之方,在於誠之一字,格致誠正,雖有次第節目之殊,非誠無以致知格物,將何以齊家治國而至於平天下乎?人君進學立敎之道,當以誠意二字爲本,伏願體念焉。上曰,所陳好矣。當留念矣。上曰,性分之所固有,職分之所當爲,其義有異同耶?寅采曰,性分所固有,是指五常秉彝而言,職分所當爲,如爲子當孝,爲臣當忠是也,理則一也,而有體用之分矣。上曰,而各俛焉之各字,非指性分職分而言耶?寅采曰,此各字應上文兩無不字而言,非以性分職分分言也。上曰,敎之次第,指八歲入小學,十五入大學而言耶?寅采曰,分而言之,則小學有小學之次第節目,大學有大學之次第節目,灑掃應對進退禮樂射御書數,小學之次第節目也,格致誠正修齊治平,大學之次第節目也。合而言之,則小學·大學,是爲學之次第也。上曰,知事俄陳師道在上在下之說矣,何以則可使師道在上耶?上番陳之,可也。寅采曰,師道之重,無異於君父,而不列於五倫者,皆爲以君而兼師道故也。三代以前,則聰明睿智,能盡其性者,立爲億兆之君師,三代以降,徒以智力架補,能盡師道者,寥寥千載,絶無聞焉。此皆由於不用力於學問上故耳。若能勉强力行,無一毫之間斷,體之心而驗之事,以極乎躬行心得之功,而絶然一出於大公至正之域,則其興起感發之效,將使億兆匹庶,亦各盡其性分職分,此所謂一家仁,一國興仁,一家讓,一國興讓者也。然後治道自成,賢俊蔚興,以至于篤恭而天下平,則天地之極功,聖人〈之〉能事,無以加焉。此雖陳腐之言,師道在上之方,不外乎此矣。宗慶曰,非但師道爲然,君道亦然。人君,若能率性修道,以明其明德,則此所以不出家而成敎於國者。書曰,元首明哉,股肱良哉,庶事康哉,君師之道,本無二致矣。昇源曰,自格致誠正,至于躬行心得,終始典學,則師道自在上矣。上掩卷。仍命退,諸臣以次退出。
上在昌德宮。停常參·經筵。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
李溏啓曰,行大司憲李直輔,執義宋稚圭在外,掌令金圭夏·趙秀民呈辭,持平鄭取善未肅拜,洪羲玄未署經,監察茶時之意,敢啓。傳曰,知道。
李溏啓曰,備邊司郞廳來言,今日賓廳日次,而孝安殿親祭齋戒相値,不得來會云矣,敢啓。傳曰,知道。
李溏啓曰,左邊捕盜大將申大謙,以漢城左尹,厲祭獻官,今方受香出去矣。所佩命召及大將牌·傳令牌,來請還納,何以爲之,而在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
李溏啓曰,左邊捕盜大將,以他邊大將兼察事,命下矣。兼察左邊捕盜大將李海愚,牌招聽傳敎,何如?傳曰,允。
傳于金宗善曰,禮房承旨,馳詣宗廟·景慕宮,奉審摘奸以來。
任希克奉命在外,代以閔鼎秀爲事變假注書。
李溏啓曰,卽者中樞府錄事來言,判府事徐龍輔,今方入城云矣,敢啓。傳曰,知道。
傳于宋知濂曰,出宮門路,以協陽門爲之。
傳于李溏曰,侍衛軍兵毛具。
金宗善,以司饔院監膳提調意啓曰,鷹師貢人等呼訴內,近因風雨之頻數,網羅莫設,鷹獵無路,自明日日下生雉,將未免闕供之境,願以活鷄,限獵雉間,參半代封云。在前如此之時,雖或有參半代封之規,莫重御供,自下不敢擅便,惶恐,敢啓。傳曰,依前代封。
徐美修,以議政府左參贊意啓曰,今日方物看品時,六曹堂上,當爲進參,而吏曹堂上,不爲來會,令政院卽爲牌招,以爲同參之地,何如?傳曰,允。
金宗善,以禮曹·左參贊意啓曰,御覽方物還下紫細綿紬五匹,黃細綿紬五匹,白細綿紬十疋,紅細苧布一疋,白細苧布五匹,黃細苧布五匹,黃花席一張,滿花席一張,雜彩花席一張,白綿紙二百卷,極擇改備,其餘物種,一一看品,同爲封裹之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
李溏,以兵曹言啓曰,今九月各廳堂下武臣朔試射,臣曹連因有故,不得設行之意,敢啓。傳曰,知道。
李溏,以訓鍊都監言啓曰,本局分授都城肅靖門西邊第七城廊近處,體城八間許,頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
李溏,以備邊司言啓曰,今此進賀兼謝恩使行中,公用及刷驅盤纏銀五千一百兩,當自灣府出給,而帽稅今年成冊,姑未上來,時在實數,無以領略,如有不足之弊,則自箕營,深問該府後,其不足條,以營各庫銀中,依近例先爲貸去,待帽稅有裕,卽爲換銀,準數還報之意,分付該道該府,何如?傳曰,允。
李溏,以備邊司言啓曰,卽見京畿監司徐瀅修災實分等狀啓,則分等不爲擧論,仍以爲事目災二百結外,不足災一千三百八十一結二十六負八束,特許加劃。癸亥停退還之仍停條,更許折半停退,至於喬桐一邑,雖不至設賑救急,不無別般憂恤之政。當年還餉,限折半以相當穀,準折代捧,待明秋還作本色,癸亥停退之仍停條,亦令全數仍停事,竝請令廟堂,稟旨分付矣。本道今年年事,除一二邑旱損之外,擧皆登熟,殆爲稀有之樂歲,分等一款,依狀請置之,災結之以若農形,有若加請,終不免過多,而道臣陳請,必有斟量,以朝家如傷之德意,特許準劃,恐不害寧失之義。不足災一千三百八十一結零,依狀請許施,使之嚴飭守宰,另加均俵,俾無一夫一婦不獲之歎,得以實惠下究,喬桐一邑,獨被荐歉,民邑事情,誠極可悶,不可無優恤之政。當年還餉,限折半代捧,癸亥停退條,全數仍停等事,竝依道啓施行,而今年代捧之明年還作,法意甚重,預先申飭,毋或有違越之弊。至於道內昨年仍停條之又許折半停退,道臣之意,雖出於爲畿民息肩之方,畿內如今之歲,旣未易多得,而穀簿之因仍耗縮,關係不輕,有難曲循所請,亟令依例準捧,而民間之有弊無弊,專係邑倅之有能不能,更加察飭,俾有公私兩得之效事,分付道臣,何如?傳曰,允。
李溏,以義禁〈府〉言啓曰,卽接月令醫員朴明詩手本,則時囚罪人徐有曾,本以癃病之人,素患風痺之症,越添於屢日處冷之餘,達宵寒戰,言語短澁,食飮全却,轉側須人,目下症形,十分危劇云,自前罪人病勢危重,則一邊保放,一邊草記,曾有定式矣。徐有曾姑爲保放之意,敢啓。傳曰,知道。
吏曹啓目,粘連,觀此公忠道儒生申漴等上疏,則以爲略擧李柬道德言行出處本末,仰塵崇聽,惟殿下試垂察焉。在昔明陵之世,有若先正臣文純公權尙夏,承程·朱嫡傳之統,處湖海上游之會,傑然爲當世宗師,及門之徒,蓋多宏儒碩士,而柬居其一焉。凝道之質,器宇甚宏,發軔之始,門路旣正,自幼而事親以孝,五十年如一日,閨門之內,肅穆如治朝,聞其風則浮薄者致謹飭之意,異趣者同君子之稱,其學大要,以立志爲先,實心爲本,明道正誼,則制行之嚴也,虛受勇遷,則進德之符也。凡天人性命之原,皇王制作之本,古今典禮之藪,靡不硏究會通,各極其趣,文純,一見嗟異,大加稱賞,旣許之以大受之姿。又稱之以間世人物,如故相文敬公臣鄭澔,忘達尊而折輩行,致敬求助之意,譪然於書尺之中,有若故判書忠肅公臣李晩成,故判書正憲公臣權尙游,故判書臣李秉常,故忠簡公臣趙聖復,故校理臣黃奎河,交章稱薦,朝家以侍講院諮議處之。英廟初服,首被經筵之選,柬之沒,已八十年矣,今有遺集若干卷,刊行于世。常曰人之一心,是天地精英之會,其鑑本光明四達,其德在純粹至善,其知可以通幽明類萬物,而其仁可以盡性命準四海矣。又曰,以聖凡同得之本心,求古今一致之事理,不讀則已,讀則寧有不契之理,不思則已,思則寧有不得之慮哉?觀此數語,則其力量精神,尙令人感奮竦動,而若其性理諸說則洞見大原,極道體之全,剖析條貫,盡精微之蘊,其意以爲有不辨,辨之不明不措也。士友書牘之間,往復不置者,寔出於至公血誠,而論未發則以明德本體,爲聖凡同得,而以心謂純善,論理氣則以天命五常爲一原之理,而歸之於人物同得之本。然以正偏通塞,爲異體之理,而歸之於人物不齊之稟質,我東先賢之所不言,而柬始有心性一致,理氣同實之說,不言之我東先賢,不爲少,而發前未發之功,柬實有焉。凡係明天理正人心,節義禮敎之事,未嘗不硬着脊梁,三致意焉。其尺度之嚴,一遵先正文正公臣宋時烈家法,而亦自有曠世相感者矣。噫,以柬之宏才邃學,至德懿行,位至於外臺,生不得展布素蘊,以當東魯之一治,而歿後亞卿之贈,只是循例追恩而已,則此豈非士林之慨惜,昭代之缺典也哉?伏願殿下,特命有司之臣,亟擧贈官賜謚之典亦爲白有到乎,故儒臣李柬,以間世卓犖之姿,抱淵博宏邃之學,源流有自,踐履篤實,早膺聖朝之旌招,蔚爲士林之宗仰,而曾不得展布素蘊之萬一,至今尙論之士,抱遺書而咨嗟,今此齊籲之擧,可見公議之攸存,其在朝家崇奬儒賢之道,合施加贈賜謚之典,而事係鄭重,允宜博詢而裁處,自臣曹,不敢擅便,議于大臣處之,何如?判付啓依允。
乙丑九月三十日辰時,上御便殿。方物看品入侍時,行都承旨徐美修,行左承旨李溏,右承旨金宗善,同副承旨宋知濂,假注書洪起燮·趙庭和,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次進伏訖。上曰,戶判,率各司郞廳,領入方物,可也。起燮承命出傳。溏曰,方物奉入之時,濟用監官員,行步太緩,事體所在,極爲未安,竝從重推考,何如?上曰,依爲之。出擧條上曰,承史·閣臣,下殿點檢,可也。美修·溏·宗善·知濂·宗慶·奭周·宗薰·起燮·賤臣,承命下殿,點檢方物。上曰,可退者退之,速爲看品,可也。宗善曰,紫細綿紬五匹,黃細綿紬五匹,白細綿紬十匹,紅細苧布一匹,白細苧布五匹,黃細苧布五匹,黃花席一張,滿花席一張,雜彩花席一張,白綿紙二百卷點退矣。上曰,點檢物種,次次出送,可也。美修曰,戶曹判書金達淳,旣入闕中,兼帶知經筵,不爲肅謝,直爲出去,事甚未安,推考警責,何如?上曰,依爲之。出擧條上命讀公事。美修·溏·宗善·知濂,讀奏訖。上命退,諸臣以次退出。
上在昌德宮。停常參·經筵。
孝安殿朔祭親行還內後,內閣·政院·玉堂·藥房口傳問安。答曰,知道。
金宗善啓曰,明日孝安殿親祭齋戒相値,視事頉稟之意,敢啓。傳曰,知道。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,來初五日,朝參日次矣,敢稟。傳曰,停。
以吏曹參議鄭東觀再牌不進罷職傳旨,傳于金宗善曰,只推。
兵曹口傳政事,副司果單尹濟弘。
李溏啓曰,行大司憲李直輔,執義宋稚圭在外,掌令金圭夏·趙秀民牌不進,持平鄭取善·洪羲玄未署經,監察茶時之意,敢啓。傳曰,知道。
以司諫鄭魯榮,獻納李尙愚,正言金處巖,掌令金圭夏·趙秀民牌不進罷職傳旨,傳于李溏曰,只推。
傳于金宗善曰,發遣吏郞,諸執事淸齋與否,摘奸以來。
傳于金宗善曰,坐直承旨入侍。
宋知濂,以兵曹言啓曰,今日下鑰後,宣仁門軍士計數,則原額十名外,一名加數云。莫重禁門把卒之數外加入,萬萬驚駭。臣之趁不察飭,不勝惶恐,而當該分軍衛將·部將及守門將,初不點檢,致有此無前之擧,事極駭痛,竝令該府拿問處之,該軍士則亦令該曹照律嚴勘,何如?傳曰,允。該軍士,令卿曹決棍懲勵。
宋知濂啓曰,卽伏見兵曹草記,則宣仁門下鑰後,把卒一名,數外加入云,禁門把守,自有定數,而致此額外之攔入者,萬萬可駭,不飭之摠府郞廳,所當重勘,而本院請推之外,無他可施之罰,何以爲之,而入直堂上,不可無警,竝從重推考,何如?傳曰,允。拿處。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金宗善,以弘文館言啓曰,校理李基慶疏批已下,卽爲牌招察任,何如?傳曰,允。
李溏,以備邊司言啓曰,本司武郞廳尹綏東,奔走勤仕,已滿十五朔,依例六品遷轉事,捧承傳施行,何如?傳曰,允。
校理李基慶疏曰,伏以,臣猥陳乞免之疏,冀被容光之照,而誠淺辭拙,未蒙允可,旬望之間,十犯違傲,而威罰不降,一直虛縻,俯仰跼蹐,縻所自容。大凡人臣之辭巽官職,有不可進而辭者,亦有不敢進而辭者,若官師有箴,義在株守,則是不可進也,如其釁蘖自作,情切悚惶,則是不敢進也。今臣之屢違而不知變,屢辭而不知止,寧被慢命之誅,而未效趨走之忱者,誠以有不敢進之義也。臺閣之官,經幄之臣,是之謂三司,職名雖殊,地分略同,凡有僨敗於彼者,不宜冒據於此,此與閒司漫職之不敢以情勢自言者,大有間焉。嚮臣僨敗之地,卽是三司之一,則今何敢以官銜之稍異,遽然出膺,自歸於無忌憚之科哉。臣之逖違筵席,亦已久矣,瞻望軒墀,豈無犬馬之誠,而第伏念,耿結之懷,屬於情私,屛縮之忱,限以公義,臣豈當進而不進者哉?然而不敢進者,卽爲臣追補愆尤,粗暴悚惶之意,而徒事逋慢,無路蠢動,若不知駕屨之義者然,是本欲追補,而反增愆尤,實要仰暴,而益添悚惶,臣情到此,吁亦窮且蹙矣。臣於此,又有區區之忱。不但爲臣身計者,今臣所叨之職,卽所謂論思啓沃之任也。人主所與朝夕講討,以資翕受者,莫切於此,苟非法家拂士,博學䆖儒,則不宜冒居。且今聖學日就,寸陰宜惜,而天時尙未甚寒,夜分政好講讀,固當及此之時,頻接儒臣,而近日法講召對,間多無故未行之日,臣固知嚮晦宴息之頃,亦必有緝熙光明之實,則似不待只按召接之前例,徒講句讀之虛文。然古人所以爲學,必從讀書始,而讀書必貴講論者,蓋以讀書則心志常有主着,講論則聰明或有開發,故聖人之以多問寡,學者之審問明辨,皆爲是也。若以日月之明,而不取爝火,滄海之大,而不受涓流,則亦何以成其明而益其大哉?伏乞聖明,念聖學之不可以間斷,諒淸銜之不可以虛授,如臣之頹闒蔑裂者,亟許鐫改,以安微分,頻御講筵,以懋絡始典學之工焉。臣無任云云。省疏具悉。所陳好矣。爾其勿辭察職。
孝安殿朔祭親行敎是時,亞獻官靑城尉沈能建,終獻官安昌君燝,贊禮兼禮曹判書韓用龜,典祀官奉常正金孝秀,宮闈令尙膳曺壽喆,執禮直閣洪奭周,執尊校理李寅采,大祝待敎朴宗薰,祝史副修撰金啓溫,齋郞修撰李惟命,盥洗位禮曹佐郞李英發,兵曹佐郞洪祐燮,爵洗位直講南述毅,典籍鄭翼邦,亞終獻盥洗位直講劉僖,贊者引儀鄭在愼·安聖謩,謁者引儀成海默,謁者兼引儀金學羲,贊引假引儀沈憲永·朴惟儉,祭監監察柳·李勉膺。
乙丑十月初一日子時,上詣孝安殿。朔祭親行入侍時,行都承旨徐美修,行左承旨李溏,右承旨金宗善,左副承旨金蓍根,同副承旨宋知濂,假注書洪起燮·趙庭和,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓外辦。上具布裹翼善冠·布袍·布裹烏犀帶·白皮靴,乘輿出協陽門,由銅龍門·景化門,至崇化門。通禮啓請降輿。上降輿入齋殿,諸臣侍立。時至,通禮啓請行禮。上改具衰服,出幄次。贊禮前導,上入詣版位。贊禮跪啓請俯伏哭。上俯伏哭。亞獻官以下在位者,皆俯伏哭。贊禮啓請止哭興四拜興平身。上止哭,行四拜禮。諸臣止哭。贊禮前導,上詣盥洗位,上盥洗。贊禮前導,上詣尊所。美修酌酒。溏受酒,上仍詣神位前,贊禮啓請跪。上跪。美修奉香,宗善奉爐。贊禮啓請三上香。上三上香。贊禮啓請執酌獻酌,蓍根奉酌以進,上執酌授知濂,知濂奉奠于靈座前。贊禮啓請俯伏興少退跪。宗薰跪讀祝文訖。贊禮啓請俯伏興平身。上俯伏興平身。贊禮前導,上降復位。亞獻官靑城尉沈能建,終獻官安昌君燝,以次行亞獻終獻禮如儀訖。贊禮啓請跪俯伏哭,上跪俯伏哭。贊禮啓請止哭興,四拜興平身。上止哭行四拜禮。贊禮前導,上詣望燎位燎訖。贊禮啓禮畢。贊禮前導,上還齋殿,諸臣侍立。上曰,親祭後問安勿爲之事。出榻敎少頃,上改具布裹翼善冠·布袍·布裹烏犀帶。白皮靴,出齋殿,至崇化門。通禮啓請乘輿。上乘輿,由銅龍門·建陽門·協陽門還內,諸臣以次退出。
乙丑十月初一日申時,上御誠正閣。坐直承旨入侍時,右承旨金宗善,假注書趙庭和,記事官徐淇修·鄭觀綏,以次進伏訖。上命讀公事。宗善讀奏訖。宗善曰,向日試射頒賞時,禁衛營敎鍊官尹百東,以片箭入格直赴殿試矣,追後聞之,則非片箭入格,而乃是柳葉箭入格云。臣等之矇然不察,誠萬萬惶悚,而尹百東直赴試記,付籤以入,其下賞格,次次釐正,何如?上曰,尹百東賞格,付籤以入,其下試記,旣已施賞,置之,可也。上命退,諸臣以次退出。
上在昌德宮。停常參·經筵。
金宗善啓曰,明日拜表相値,視事頉稟之意,敢啓。傳曰,知道。
李溏啓曰,行大司憲李直輔,執義宋穉圭在外,掌令金圭夏·趙秀民呈辭,持平洪羲玄未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣宗廟,奉審摘奸以來。
宋知濂啓曰,武科初試二所試官望中,工曹參判李仁秀,以行護軍書入,原望筒使之改付標以入,而當該堂上,不可無警,推考,何如?傳曰,允。
李溏啓曰,明日武科初試一所試官閔耆顯牌不進,金履度差祭,無以備員受點,違牌人更爲牌招,差祭人令該曹改付標以入,而一所參試官朴在冀·朴孝成·沈厚鎭,二所參試官李毅遠在外,任㸁·李之珩牌不進,竝令該曹更爲擬入,何如?傳曰,允。違牌人只推,更爲牌招。
以參試官李之珩再牌不進罷職傳旨,傳于李溏曰,只推。
李溏啓曰,行大司諫宋銓,司諫鄭魯榮,獻納李尙愚,正言金處巖,掌令金圭夏·趙秀民牌不進推考傳旨及罷職傳旨,今方捧入,而行大司憲李直輔,執義宋穉圭在外,持平洪羲玄·鄭取善,正言洪命周未署經,監試官無以備員受點,何以爲之,而大司諫宋銓,更爲牌招,何如?傳曰,允。違牌人只推,更爲牌招。
李溏啓曰,行大司諫宋銓再牌不進推考傳旨,今方捧入,而所當更請牌招,係是一日三牌,何以爲之,而司諫鄭魯榮,獻納李尙愚,正言金處巖,掌令趙秀民再牌不進,正言洪命周,持平洪羲玄·鄭取善未署經,行大司憲李直輔,執義宋穉圭在外,只有掌令金圭夏一人,無以備員受點,何以爲之?敢稟。傳曰,違牌人只推,竝更爲牌招。
傳于金宗善曰,當該承旨推考,當該注書從重推考。
以都摠都事朴敦常拿處傳旨,傳于李溏曰,分揀。
以五衛將金孝建,部將李秉文,守門將張文佐拿處傳旨,傳于李溏曰,分揀。
傳于金蓍根曰,出宮門路,以協陽門爲之。
傳于李溏曰,侍衛軍兵雨具。
傳于李溏曰,侍衛軍兵毛具,
以左通禮徐有沂,假通禮李英發拿處傳旨,傳于李溏曰,竝分揀。
金宗善以禮曹言啓曰,卽接昌陵參奉所報,則本陵局內,惡虎橫行,囕殺人命云矣。日前明陵局內囕人之虎,尙未捕除,而昌陵局內,又有此囕殺人物之患,誠萬萬驚駭。令該軍門多發校卒,刻期捕捉,何如?傳曰,允。
李溏,以訓鍊都監言啓曰,昌陵局內有虎患,令該軍門刻期捕捉事,自禮曹草記蒙允矣。本局善放砲手四十名,將校率領,卽爲發送之意,敢啓。傳曰,知道。
李溏,以兵曹言啓曰,親祭時侍衛禁軍別將,當爲領率,而禁軍別將李海愚親病猝重,末由領率云。二番內禁衛將李春英,使之兼別將擧行之意,敢啓。傳曰,知道。
李溏,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
上在昌德宮。停常參·經筵。
孝安殿冬享大祭親行還內後,內閣·政院·玉堂·藥房口傳問安。答曰,知道。
李溏啓曰,合辭許久闕啓,事甚未安,司諫鄭魯榮,正言洪命周,持平鄭取善·洪羲玄,旣有推考傳旨捧入之命,與行大司諫宋銓,一體牌招,何如?傳曰,允。
金宗善啓曰,明日常參·經筵,取稟。傳曰,停。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,左邊捕盜大將申大謙,以二所試官,今方慕華館出去矣,所佩命召及大將牌·傳令牌,來請還納,何以爲之?敢稟。傳曰,仍佩往來。
傳于金宗善曰,三使臣留待。
傳于金宗善曰,三使臣入侍。
金宗善,以禮曹言啓曰,今此增廣別試監試覆試試官,當爲磨鍊,而擬望之人乏少,閣臣竝擬,何如?傳曰,允。
金宗善,以禮曹言啓曰,今此增廣別試監試覆試試官,方爲磨鍊,而堂下無故可擬之人乏少,依近例以堂上官通瀜備擬以入,而其中時無職名人,令該曹口傳付軍職,何如?傳曰,允。
以禮曹草記,傳于金宗善曰,我國科制,卽治敎中一事也。科場之不嚴,在於有司之不得其人,士習之不正,亦由有司之不得其人,可不愼哉?試官各別擇擬以入之意,分付該曹,亦令廟堂各別嚴飭,如有如前之弊,則該試官·儒生外,不善對揚之罪,該曹知之,以此亦爲分付。
傳于李溏曰,卿宰·侍從中罷削人,竝蕩滌敍用。
兵曹口傳政事,大護軍單徐榮輔,護軍單崔獻重,副護軍單申絢·尹致性,副司果單李潮。
金宗善啓曰,今此監試覆試試官黃昇源·金思穆·金達淳·金在昌·金履度牌不進,韓晩裕·徐榮輔在外,宋銓陳疏入啓,違牌人更爲牌招,在外人令該曹改付標以入,參試官宋冕載牌不進,申絢在外,無以備員受點,令該曹亦爲改擬以入,何如?傳曰,允。違牌人推考傳旨捧入,一體牌招。
宋知濂啓曰,一所試官黃昇源陳疏入啓,金思穆,二所試官金達淳再牌不進,趙尙鎭牌不進推考傳旨,今方捧入矣。金思穆·金達淳,所當更請牌招,而係是一日三牌,何以爲之,而趙尙鎭更爲牌招,何如?傳曰,竝更爲牌招。
宋知濂啓曰,一所試官黃昇源疏批未下,金思穆三牌不進,依定式罷職傳旨,及二所試官趙尙鎭再牌不進推考傳旨,今方捧入,而一所試官,只有金勉柱一人,無以備員受點,令該曹更爲擬入,趙尙鎭所當更請牌招,而係是一日三牌,何以爲之?敢稟。傳曰,竝推考傳旨書入,更爲牌招。
宋知濂啓曰,一所試官金思穆四牌不進,依定式罷職傳旨,今方捧入,而黃昇源疏批未下,只有金勉柱一人,無以備員受點,令該曹更爲擬入,何如?傳曰,推考傳旨書入,更爲牌招。
以一所參試官安廷善,二所參試官韓致應·徐能輔·李潮牌不進罷職傳旨,傳于李溏曰,推考傳旨書入。
以監試官鄭魯榮·洪命周·洪羲玄·鄭取善牌不進罷職傳旨,傳于李溏曰,推考傳旨書入。
以江原監司林漢浩狀啓,平海等邑民家頹壓,人物渰死事,傳于李溏曰,當此隆冬失所,聞甚矜惻,而渰死之人,若是夥多,尤加矜惻,別加顧恤,渰死人如有生前身還布,竝蕩減事,廟堂措辭分付。
金宗善以禮曹言啓曰,己酉二月,因備局節目,勿論大小科,陳試許赴人,具由草記事,定式矣。辛酉增廣監試初試入格幼學朴宗升,式年監試初試入格幼學盧義隣·閔致玉,陞補初試入格幼學洪敬謨,公都會初試入格幼學皇甫炯·朴鏜·呂東簡·尹商佐·李時規·曺錫玄·林海鎭·兪昇煥·洪集休,壬戌陞補初試入格幼學韓敬集,公都會初試入格幼學韓弘玭·金啓潞,癸亥增廣監試初試入格幼學李演羲·李培秀·李慶權·權橚·金億·崔錫禹,公都會初試入格幼學申大坤·李得賢,甲子式年監試初試入格幼學朴和喆·李存信·柳豐茂·安圭默·柳煥翼·鄭大觀·韓翊祥·李悌恒·文宋奎·金相惠·李莢臣·金基石·金庚燦·宋邦玉·文啓行·朴厚祥·洪明厚·兪肯柱·沈欽·崔道泓·徐有民·尹致聖·崔昌奎·金慶得·金載博·李梜·崔漢倬·金相穆·鄭樂善·崔昌達·韓光範,俱以應頉陳試矣。取考各人等陳試文蹟,則京而漢城府,外而營本官,粘移公文,明白無疑,而遭艱及朞服未葬·父子俱參人,竝許陳試,法典所載。今此增廣監試覆試,一竝許赴之意,敢啓。傳曰,知道。
李溏,以兵曹言啓曰,謹依本曹草記批旨,宣仁門加入軍士徐點得,決棍十度之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
李溏,以武一所試官意啓曰,臣所今日平明開場,擧子捧單數,自天字至玉字半字,合爲二千二百十四人矣。先自柳葉箭試取,而元貫革外,加設六貫革,合八貫革試取,而柳葉箭入格擧子,仍爲捧講之意,敢啓。傳曰,知道。
李溏,以武二所試官意啓曰,臣所今日平明開場,擧子捧單數,自天字至生字半字,合數二千一百五人矣。先自柳葉箭試取,而元貫草外,加設六貫革,隨其入格,兼試講書之意,敢啓。傳曰,知道。
行大司諫宋銓疏曰,伏以,大享親祼,克伸哀慕,日候不調,侵夜勞動,玉候不瑕有損節,伏不勝區區憂慮之至。仍伏念,臣少猶鈍滯,老益昏聵,不足備數於冗員散僚,則顧何敢冒叨於耳目之司,而裒然處長席之任乎?況於年前,重被三司之斥,至以辱臺爲罪,辱臺之律,在宋朝爲諫臣極罰,而卽我朝改正之題目也。自玆以往,臺垣一步,是臣鐵限,前後叨拜,引義力辭,而夏初見縻之時,至有牌望勿呼之命,竟日惶悶,獲遂微諒矣,玆者復叨亦有日,而窮隘轉深,昨又以監臺之不備,牌召三降,而一直違傲,迷不知變,臣罪至此,合置何辟?臺職未遞之前,勢難趨簉,今於生進試試牌之下,又不得竭)蹶趨承,到這迭違,慢命爲事,此何臣分,此何朝體?伏地震懍,措躬無所。伏乞聖明,俯垂矜諒,亟賜處分,重勘臣前後逋慢之罪,使頹綱振而微分安焉。昨日之雨,竟晝達夜,冬候失宜,節宣有妨,而保護之地,至有口啓之仰請,則迺殿下終靳賜批,親冒寒冷,徹曉將事,固知聖孝出天,有非群下之所可以仰籲而寬抑者。然於大聖人保嗇節愼之道,恐不宜若是之徑情而直行也。且況藥院之啓,竟無一字之批,久而還下,群情顒俟之餘,憂鬱當復如何?亦非上下所以交孚之道也。伏願深加聖慮,凡於節宣保護之方,切勿任情而忽焉,群下忠愛之懇,必須諒志而副之,以慰臣民之望焉。臣無任云云。答曰,省疏具悉。所陳切實,當體念,卿其勿辭行公。
副校理姜世綸疏曰,伏以,臣自在先朝,濫廁榮選,及至今日,猥忝邇列,偏蒙恩造,出入經幄,不知無狀賤臣,何以得此。撫躬踧踖,感泣無地。臣本至愚極陋,少而鹵莽,晩益倥侗,論思啓沃之任,自知匪分,而只以依近日月之光,少伸戀結之誠,爲區區至幸,豈敢以見叨之稍久,旅遊之捿屑,爲便訣之計,而特緣先壠有事,事係急切,冒進尺牘,徑出禁直,疏未見徹,罪犯妄作,唯大何是俟,而聖度天大,不加威罰,至降禁推傳旨分揀之命,俾臣得以歸護松楸,獲伸情私,感極幽明,益增隕結。第臣於治任將發之際,伏見正言金鐮疏本,有巨濟府定配罪人朴夏源放釋後,不言三司譴削之請,臣亦伊時三司中一人也。臣於夏源,有何顧惜之端,而適因邦慶曠古,霈澤旁流之時,徒知瀆撓之懼,終犯泯默之科,自速臺評,只自慙恧,而臺疏謄頒,在臣投疏之後,故不得與諸僚,聯陳自靖之義,臣心悚悶,尤無所措。還仕瀛館,初非可論。伏乞聖慈,亟削臣職,以謝人言焉。臣方自引矣俟勘矣,何敢以見職自居,復爲陳勉之語,而跡歸蓬蓽,夢繞軒墀,追先報今之思,憂治危明之意,耿耿于中,玆當縣道,不能無言,伏願殿下,諒其衷而恕其僭焉。竊伏覸殿下,英睿天縱,知思夙就,臨朝肅穆,百僚震悚,處事周愼,八路想望,自此春秋鼎盛,聖學日進,則太平萬歲,指日可期,而紀綱不振,風俗不淳,世道日趨於澆漓,朝象日歸於恬嬉,上下玩愒,悠悠姑息,比之庚申以前,不啻落下幾層,則使後人論今世,恐未必謂之治世也,臣竊爲殿下慨然。於乎,以殿下之明,何嘗不願治也哉?特以治本之未立而然也。臣聞宋臣張栻之言曰,學然後知不足,蓋人而不學,則局於小見,便有自滿之心,而纔知學問,見得大義,則恒見其不足,而不見其有餘。今殿下雖有作聖之質,而講學之日未久,操存之工未熟,有餘於寬裕溫裕,而不足於發强剛毅,論以學問工夫,不足者多矣,而御極以後,停講之日常多,開講之日常少,已非緝熙接續之意,其所開講,又不過數處問難,一場說話,而考之政令,未見有體行受用之實,則今之經筵,終歸文具而止,此臣所謂治本未立者也。伏願殿下,勉勉其所不足,進進其所已能,凡於所講之經史,義理則精而益求其精,治亂則明而益求其明,猛省氣質之所偏而力加矯揉,密察言行之未盡而動遵禮法,不講則已,講則必驗其知行體用,以實心懋實學,以實學行實政,使古人格言至論,皆爲吾身心上物事,則始雖勞苦,終必沛然而莫禦,聖域雖遠,而有可至之日,太平雖難,而有可致之道矣。如臣之僻在荒陬者,與衢童壤老,飮啄歌詠於德化之中,而皞皞焉不自知,則帝力大矣,至願畢矣,臣將須臾無死而竢之。臣無任云云。省疏具悉。已諭於前批。尾陳事切實,當留念。爾其勿辭,從速上來。
孝安殿冬享大祭親行敎是時,亞獻官靑城尉沈能建,終獻官光恩副尉金箕性,贊禮兼禮曹判書韓用龜,典祀官奉常正金孝秀,宮闈令尙膳方得賢,執禮直閣洪奭周,執尊校理李基慶,大祝待敎朴宗薰,祝史副校理尹致鼎,齋郞修撰李基崇,盥洗位兵曹正郞吳聖根,宗簿主簿權傛,爵洗位禮曹佐郞鄭進明,直講金命彦,亞終獻盥洗位典籍金龍範,贊者假引儀李百膺,引儀安聖謩,謁者引儀成海默,兼引儀金學羲,贊引假引儀沈憲永·金齊運,祭監監察柳·李鋐。
乙丑十月初三日子時,上詣孝安殿。冬享大祭親行入侍時,行都承旨徐美修,行左承旨李溏,右承旨金宗善,左副承旨金蓍根,同副承旨宋知濂,假注書洪起燮·趙庭和,記事官徐淇修·鄭觀綏,直閣洪奭周,待敎朴宗薰,以次侍立時至,通禮跪啓外辦。上具布裹翼善冠·布袍·布裹烏犀帶·白皮靴,乘輿出協陽門。藥房提調趙尙鎭,副提調金蓍根曰,侵夜勞動,聖體,若何?上曰,一樣矣。上曰,左右通禮,事過後拿處。出駕前下敎由銅龍門·景化門,至崇化門,通禮啓請降輿。上降輿入齋殿。上曰,入齋室後問安勿爲之事。出駕前下敎諸臣侍立,時至,通禮啓請行禮。上改具衰服,出幄次。贊禮前導,上入詣版位。贊禮啓請跪俯伏哭。上跪俯伏哭哀痛。在位者皆俯伏哭。少頃,贊禮啓請止哭。上止哭。引儀唱鞠躬四拜興平身。上仍行四拜禮訖。贊禮前導,詣尊所東向立,蓍根酌鬱鬯,知濂受鬱鬯,上仍詣神位前,宗善奉瓚以進。上執瓚灌地,以授知濂,知濂敬奉還奠于尊所。美修奉香,知濂奉爐以進,贊禮啓請三上香,上三上香。贊禮啓請進幣,美修奉幣以進,上執幣以授宗善,宗善敬奉奠于神位前。蓍根酌醴,溏受醴,宗善奉爵以進,上執爵以授知濂,知濂敬奉奠于神位前。大祝敬奉祝文,讀訖,贊禮啓請降復位。上俯伏興平身,仍降復位。次行亞終獻禮如儀訖,俱降復位。贊禮啓請跪俯伏哭,上跪俯伏哭哀痛,在位者皆俯伏哭。少頃,贊禮啓請止哭,上止哭。引儀唱鞠躬四拜興平身,上仍行四拜禮訖。贊禮前導詣望燎位。大祝奉祝文以進,執禮曰可燎。燎訖,引儀唱禮畢。贊禮前導,由中東門出,入小次。少頃通禮跪啓外辦,通禮前導,出東夾門,至乘輿所。藥房提調趙尙鎭,副提調金蓍根進前曰,行禮勞動,聖體,若何?上曰,無損矣。上曰,親祭罷後,問安勿爲之事。出駕前下敎仍進發。上曰,臺諫中未署經人,除署經,竝一體牌招事。出駕前下敎溏曰,監試官當爲受點,而行大司諫宋銓三牌不進罷職傳旨及獻納李尙愚,正言金處巖,掌令趙秀民三牌不進禁推傳旨,今方捧入,而司諫鄭魯榮,家在城外,只有掌令金圭夏一人,無以備員,何以爲之?上曰,違牌人只推,禁推人分揀,更爲牌招,可也。出擧條宗善曰,齋郞李基崇,奠爵之時,做錯非細,從重推考,何如?上曰,生疎所致,勿推,可也。出擧條仍出景化門,由銅龍門,入協陽門還內。諸臣以次退出。
乙丑十月初三日辰時,上御誠正閣。三使臣入侍時,右承旨金宗善,假注書趙庭和,記事官徐淇修·鄭觀綏,謝恩正使徐龍輔,副使李始源,書狀官尹尙圭,以次進伏訖。龍輔曰,日月易邁,冬序載屆,孝安殿大享奄過,伏惟聖慕尤復如新,此時聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,王大妃殿氣候,何如?上曰,一樣矣,而兩宮氣候,亦一樣矣。上曰,漸値隆冬,必爲無事往還,副使·書狀,亦爲無事往還也。龍輔曰,臣之情勢,前已仰達,而所帶提擧,一向虛縻,雖値在鄕之時,揆以國體,誠甚惶悚,況今出彊之日,尤何可虛縻乎?惟冀體諒之恩矣。上曰,卿之所帶,旣非緊司,雖是緊司,又有次堂,何可體諒乎?上曰,彼中若有事,必詳聞以來也。龍輔曰,古人奉使,以覘國爲先務,而臣誠愚迷,未知何以爲之矣。上曰,向者倭譯事詢問,想已見之矣,將何以處之?聞大差倭從當上來云,有何善處之道乎?龍輔曰,凶譯輩情狀,萬萬凶狡,王章旣已夬加,國綱從此可張,而倭本狡詐,異於胡人,大差之說,不能無疑。凶譯輩每言己巳年當入通信使云,此言必入於江戶矣。此則待其動靜,可以知之,而大抵忠信篤敬,蠻貊可行,而交隣之道,信義爲先,朝廷旣無所失,則彼人豈有他患乎?上曰,島主掩置之事,何以辦之?龍輔曰,此無可辦之道,島主若有爲渠國之心,則我國之應接必易,而島主慮其難保無事,故終始掩置,自我國雖送渡海,只入於馬島,則似無益矣。雖大差倭,出來後請送通信使,而只入於馬島,則必爲嚴斥焉。此路一開,則論以事體,萬不成說矣。上曰,向者大臣詢問,竝及在外原任諸大臣,而在京大臣,何不收議耶?仍命書傳敎曰,大臣詢問時,做錯非細,其時承旨從重推考,傳諭史官汰去。出榻敎上命賜三使臣耳掩·胡椒·白礬·丹木·臘藥等物。仍敎曰,遠路必爲無事往還也。命退,諸臣以次退出。
上在昌德宮。停常參·經筵。
元在明啓曰,行大司憲李直輔,執義宋稚圭在外,掌令金圭夏·趙秀民試所進去,持平鄭取善·洪羲玄傳旨未下,監察茶時之意,敢啓。傳曰,知道。
李溏啓曰,右承旨金宗善今日不爲仕進,卽爲牌招,何如?傳曰,允。
以右承旨金宗善牌不進罷職傳旨,傳于李溏曰,推考傳旨書入,更爲牌招。
李溏啓曰,假注書洪起燮身病猝重,勢難察任,今姑改差,何如?傳曰,允。
洪起燮改差,代以鄭度采爲假注書。
傳于金宗善曰,日前大臣收議中,不見卿之收議,甚爲訝惑,問于政院,則只詢於在外原任大臣者,大是不審。纔有警責,而使之更爲收議於卿矣。聞有愼節,不得獻議云,不勝奉慮。卿其俟病間,卽爲獻議事,爾其往傳。
傳于金宗善曰,明日九日製當設行,通方外,試紙用大好紙,處所以春塘臺,親臨磨鍊。
金宗善啓曰,明日殿座相値,視事頉稟之意,敢啓。傳曰,知道。
傳于金宗善曰,召對爲之。
傳于李溏曰,坐直承旨入侍。
傳于李溏曰,明日出宮門路,以協陽門爲之。
金宗善,以吏曹言啓曰,卽接通禮院牒報,則以爲,明日親臨春塘臺九日製儒生試取時,左右通禮不可不備員,而新除授右通禮姜彙鈺在外,不得進參,卽爲變通差出,以爲備員擧行之地云。通禮院右通禮姜彙鈺改差,其代口傳備擬以入之意,敢啓。傳曰,知道。
吏曹口傳政事,以李德鉉爲右通禮。
以司諫鄭魯榮,正言洪命周,持平鄭取善·洪羲玄牌不進罷職傳旨,傳于元在明曰,只推。
金宗善,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成申溆,以監試會試二所縫官進去,直講趙民和以一所縫官進去,典籍未差,時無入直之員,以他郞官姑爲代直,何如?傳曰,允。
金宗善,以禮曹言啓曰,卽接咸悅幼學鄭道亨所志,則以爲,同姓七寸侄師瑜,嫡妾俱無子,以其同姓四寸弟師一第二子億壽,欲爲繼後,兩家相議完定,而未及禮斜之前,師瑜夫妻俱歿,不得循例禮斜,依定式草記稟處事,呈狀矣,曾因大臣筵達,兩邊與受,明有可據,而不得登聞者,許令該曹論理草記事,允下,而門長鄭道亨所訴旣如此,依大臣筵奏定式,鄭師一第二子億壽,立爲鄭師瑜之後,何如?傳曰,允。
李溏,以武一所試官意啓曰,臣所今日柳葉箭與應講擧子,自天字至盈字半字五百十人內,柳葉箭入格五人,講入格二十人,而日暮姑停之意,敢啓。傳曰,知道。
李溏,以武二所試官意啓曰,臣所今日柳葉箭,自天字至暑字應射擧子九百五十人,而入格三十三人內,講入格二十人矣,日暮姑停之意,敢啓。傳曰,知道。
李溏,以武一所試官意啓曰,臣所今日平明開場,柳葉箭自盈字半字,仍爲試取,而隨其入格,捧講之意,敢啓。傳曰,知道。
李溏,以武二所試官意啓曰,臣所今日平明開場,自往字柳葉箭·講書,仍爲試取之意,敢啓。傳曰,知道。
李溏,以武一所試官意啓曰,臣所今日柳葉箭與應講擧子,自盈字半字,至露字半字一千三百人內,柳葉箭·講兩技入格三十八人,昨日入格二十人,合爲五十八人,柳葉箭單技入格二十二人,昨日入格五人,合爲二十七人,而日暮姑停之意,敢啓。傳曰,知道。
李溏,以武二所試官意啓曰,臣所今日柳葉箭·講書,自往字至生字半字,應射擧子一千一百五十五人內,兩技入格十九人,單技入格二十六人,而柳葉箭今已畢試,鐵箭自天字,依例以兩防牌試取之意,敢啓。傳曰,知道。
李溏,以武二所試官意啓曰,臣所今日鐵箭,自天字至宇字,應射擧子二百五十人內,三技入格一人,兩技入格九人矣,日暮姑停之意,敢啓。傳曰,知道。
李溏,以禁衛營言啓曰,本營千摠梁垸身病甚重,勢難察任,改差,何如?傳曰,允。
元在明,以義禁府言啓曰,明日親臨春塘臺九日製通方外試取時,本府都事六員赴擧,只有四員,本府入直都事,當直入直都事,公事回公都事,監試覆試一二所禁亂都事,合慶庭試別試武科初試一二所禁亂都事,靑陽門·月覲門·集春門禁亂都事,無以推移,假都事六員,令該曹差出,以爲分排之地,何如?傳曰,知道。
刑曹判書曺允大疏曰,伏以,光陰遒邁,孝安殿冬享奄過,伏惟聖情,撫時哀慕,益復罔極。仍伏念,臣病伏鄕舍,末由蠢動,猥控縣章,乞解職名,方此伏地戰恐,顒祝兪音之際,祗伏奉聖批下者,不惟不賜斥免,恩言反降,飭敎諄複,至以喉院之批,曲加申諭,滓穢賤臣,何以得此於君父也?惶霣感激,惟有涕淚之被面而已。義分是懼,他不暇顧,數日調治,匍匐前進,今始來伏私次,而第臣病根旣痼,藥餌無效,泄痢爲祟,腹部尋常攪痛,熱氣上升,頭疼便若破碎,重以眼眚爲苦,視物甚艱,目下諸症,訖此進退,時日之間,猝難差歇,情勢之外,實如此,玆敢冒萬死,更爲煩籲於仁覆之天。伏乞聖慈,俯垂矜諒,亟許遞改,俾得少加將息,以延殘喘焉。臣無任云云。答曰,省疏具悉。已諭於前批,卿其勿辭肅命。
乙丑十月初四日申時,上御誠正閣。召對入侍時,參贊官金宗善持綱目第三十三卷,侍讀官李基慶持綱目第三十三卷,檢討官李惟命持綱目第三十三卷,待敎朴宗薰持綱目第三十三卷,假注書趙庭和持綱目第三十三卷,記事官徐淇修持綱目第三十三卷,記事官鄭觀綏持綱目第三十三卷,以次進伏訖。上開卷命讀之。基慶讀自秋宋人,止恐重辱王師。上曰,下番讀之。惟命讀自宋主曰道濟,止卽成檎也。上曰,參贊官讀之。宗善讀自慶之又,止皆棄城走。上曰,閣臣讀之。宗薰讀自鑠又遣,止數月不下。上曰,注書讀之。賤臣讀自聞魏救,止事迫於曩日。上曰,上番讀之。淇修讀自豈得計,止玄謨遁還。上曰,下番讀之。觀綏讀自斌將斬之,止祀孔子。上曰,文義陳之。基慶曰,宋主議伐魏,而沈慶之以爲,耕當問奴,織當訪婢,而宋主不用,終底無功,良可慨歎。上曰,徐湛之是何如人,而方爲丹陽尹,丹陽尹則能善爲之乎?基慶曰,湛之則是無用之才也。苟能智效一官,則亦可以推類有用,其丹陽之善做,臣未敢知也。蓋人之才能,各有所長,不可强之以所不能。若以文學·政事·錢穀·甲兵,委之於一人,則才有分限,勢難堪承,上焉而失量才授任之義,下焉而招瘝官曠職之譏。伏願於此等處,深留聖意焉。上曰,下番陳之。惟命曰,宋主欲伐魏,徐湛之,江湛等皆勸之,而獨沈慶之固陳不可,慶之之言,誠是矣。今宋主昧於强弱之勢,雖有慶之之諫而不聽,畢竟至於敗軍殺將而後已,此固宋主之自取也。夫兵者,不得已用者也。是以古之聖王,必審必愼,不求一時之僥倖,而必究萬世之長策,雖有於鑠之王師,而苟或强弱之不敵,則必思所以遵晦之道,故不戰則已,戰必勝者此也。若使宋主,聽慶之之言,而罷兵休養,待時而動,則豈有見敗之理,而反爲江·徐輩所誤,終使忠言不行,而國勢日孤,彼宋主則固不足論,而爲人主者,苟無納諫之德,則雖昌言讜論,日進於前,而固無益矣。此等處推類以看,則恐好矣。上曰,參贊官陳之。宗善曰,此章自止,別無文義之可達者矣。上曰,閣臣陳之。宗薰曰,上下番玉堂,皆以沈慶之事,有所陳奏,慶之果多可尙矣。上曰,慶之爲人,果何如?宗薰曰,慶之卽此時翹楚,其才略事業最著矣。上曰,果見用於時耶?宗薰曰,以此段見之,可謂計不見用,而歷事屢朝,位至列侯,久被榮寵,晩復斂退,不可謂不見用矣。雖以此時事言之,慶之卽武臣也,出師攻魏,宜其所樂爲,而乃能審勢量力,固陳不可?其言有曰,衆人雖知古今,不如下官耳學,此言實有理矣。無論學之淺深,其所以學之,將以行之也。諸人雖云知古今,而臨事憒憒,漠無受用,慶之雖云耳學,引古證今,言則有中,二者之相去,遠矣。宋武帝嘗與群臣,宴飮賦詩,亦使慶之賦之。慶之目不識丁,使顔師伯代書口占曰,微命値多幸,得逢時運昌,朽老筋力盡,徒步還南岡,辭榮此聖世,何愧張子房?其成就也見識也,乃能如此,豈可以武夫而少之哉?其耳學,可謂有用之學也。雖以學問言,惟以實用爲貴,見而知之,聞而知之,及其知則一也,惟其用之如何耳。多聞闕疑,愼言其餘則寡尤,多見闕殆,愼行其餘則寡悔,朱子曰多聞見學之博,闕疑殆擇之精,謹言行守之約,此卽學問之始終,苟不能擇而守之,雖博通古今,貫穿經史,亦安用哉?故學不過知行二者。殿下今此講讀,卽知字工夫也。推此而施之事爲,皆有實得,左右逢其原,則所以行其所知也。旣知之,不得不行,旣行之則所知益明矣。如是推類,方可以有裨聖學矣。上曰,所陳好矣。沈慶之賦詩,見於何書耶?宗薰曰,未能的記,而似曾見於宋書本傳矣。上曰,魏人之排仆奏皇石刻,如何?基慶曰,此與毁佛像之事,同焉。佛像固是可毁之物,而毁之之際,擧措氣像,未能得宜。故先儒亦譏之,而石刻是秦時,頌德則排而仆之,亦何可非之乎?上曰,魏人之分道竝進,是何事也?基慶曰,將以禦宋,而仍欲南寇矣。上曰,崔邪利,是宋人耶?基慶曰,此時南北朝人,或任於宋,未知其宋之人,而魯郡則乃宋之地也。上曰,閣臣之見,何如?宗薰曰,崔邪利之本是北方人,固無明證,而其爲魯郡太守,則乃是宋朝官職也。上曰,然矣。是故見禽於魏矣。上命掩卷。仍命玉堂先退。上曰,坐直承旨入侍。淇修承命出傳,左承旨李溏進伏。上命讀公事。宗善讀奏訖。上曰,明日儒生入場時,差早開門,可也。溏曰,十三日武科殿試時,直赴及元榜規矩單子,預爲入啓受點,然後節目可以磨鍊以入,而判堂方在試所,令次堂擧行乎?上曰,依此爲之,可也。仍命退,諸臣以次退出。
上在昌德宮。停常參·經筵。
夜自五更至初六日開東,灑雨下雨,測雨器水深四分。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
李溏啓曰,今日殿座時,挾輦軍·槍釰軍·入直禁軍,建陽門·銅龍門·西營入直軍,出番鄕軍,排立軍除出,標信請出之意,敢啓。傳曰,知道。
李溏啓曰,月覲門·集春門開門次,標信請出之意,敢啓。傳曰,知道。
傳于李溏曰,侍衛軍兵毛具。
元在明啓曰,行大司憲李直輔,執義宋稚圭在外,掌令金圭夏·趙秀民試所進,持平鄭取善陳疏入啓,洪羲玄牌招啓辭未下,監察茶時之意,敢啓。傳曰,知道。
以司諫鄭魯榮,正言洪命周,持平洪羲玄牌不進罷職傳旨,傳于元在明曰,推考傳旨書入。
兵曹口傳政事,副護軍單金會淵。
李溏,以訓鍊都監言啓曰,今十月初五日春塘臺親臨九日製試取時,因兵曹節目,出番軍二百名除出,把摠李思秀,哨官李基秀率領,挾輦侍衛,設布帳外環衛次,出番軍六哨除出,千摠李東憲,把摠柳春源·李禹道,哨官李溶·白思祖·崔擎柱·金坪·白毅鎭·尹豐烈率領,雜人一切嚴禁,而竝待標信擧行,金虎門軍九十名,弘化門軍九十名除出,七十名,把摠鄭潤玉率領,春塘臺下排立作門,五十名,除器械各門分把,弘化門·月覲門·通化門,各二十名,竝除器械,將校率領排立,雜人嚴禁,依定式北營標下軍三十名,除標信除出,入直千摠李身敬率領,集春門外把守,雜人一竝嚴禁,事畢後出番軍解送,入直軍各還直所之意,敢啓。傳曰,知道。
李溏,以御營廳言啓曰,本廳騎士將李永喆身病甚重,勢難察任,改差,何如?傳曰,允。
李溏,以武一所試官意啓曰,臣所今日平明開場,柳葉箭自露字半字,仍爲試取,而隨其入格,捧講之意,敢啓。傳曰,知道。
李溏,以武二所試官意啓曰,臣所今日平明開場,自宇字鐵箭·講書,仍爲試取之意,敢啓。傳曰,知道。
李溏,以武一所試官意啓曰,臣所今日柳葉箭與應講擧子,自露字半字,至玉字半字四百四人內,柳葉箭與講兩技入格十一人,昨日入格三十八人,再昨日入格二十人,合爲六十九人,柳葉箭單技入格二人,昨日入格二十二人,再昨日入格五人,合爲二十九人矣。柳葉箭今已畢試,鐵箭仍自天字元防牌外,加設一防牌,合二防牌試取,而隨其入格,鱗次捧講之意,敢啓。傳曰,知道。
李溏,以武一所試官意啓曰,臣所今日鐵箭與應講擧子,自天字至宙字半字二百六十三人內,柳葉箭·鐵箭·講三技入格二人,鐵箭·講兩技入格二十三人,而日暮姑停之意,敢啓。傳曰,知道。
李溏,以武二所試官意啓曰,臣所今日鐵箭,自宇字至餘字應射擧子一千一百人內,三技入格二人,兩技入格三十四人矣,日暮姑停之意,敢啓。傳曰,知道。
左參贊黃昇源疏曰,伏以,臣猥忝一所試官之望,召牌荐降,冒犯違傲,臣誠惶隕悸慄,不知所以。臣於試役,自來情勢,有萬萬不可冒膺之實,通朝之所共悉也。一自濫竽文任以來,親臨時考試之役,事面自別,且伏奉先朝鄭重之飭敎,時或承膺,而勿論大小科,鎖院試役,立朝三十餘年,未嘗一番冒叨,蓋其情勢,殆同鐵限,廉義大防,有不容破壞也。年前見擬覆試試望,荐犯三違,伏蒙體諒之殊渥,臣至今感頌于中,伏惟聖明,亦或記有也。嶺海重勘,固所甘心,而試院一步,無望進身,忙構短章,仰瀆宸嚴。伏乞聖慈,俯垂鑑諒,特令重勘臣違慢之罪,以肅朝綱,以全微諒,千萬幸甚。臣無任云云。答曰,省疏具悉。卿其勿辭行公。
戶曹參判李始源疏曰,伏以,臣猥膺專對之命,今已辭陛登程,瞻望觚稜,益切戀結之忱。臣所叨地部佐貳之任,不可仍帶出疆。伏乞聖明,亟令該曹照例遞改,以存公格,不勝幸甚。臣無任云云。答曰,省疏具悉。疏辭下該曹稟處。
乙丑十月初五日辰時,上詣春塘臺。九日製儒生試取入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書趙庭和·鄭度采,記事官徐淇修·鄭觀綏,直閣洪奭周,待敎朴宗薰,以次詣閤。時至,上具布裹翼善冠·布袍·布裹烏犀帶·白皮靴,乘輿出宣化門·協陽門,由建陽門·光德門,入明光門。上曰,別侍衛令次堂擧行。出駕前下敎仍入靑陽門。上曰,當該四館所官員及禁亂官,事過後拿處。出駕前下敎詣春塘臺,降輿陞座,依入直軍親閱例,先行小開門節次,三班叩頭,除之。仍行列陣號令訖。上曰,試官催促入來,行禮。讀券官左參贊黃昇源,吏曹判書李翊模,大司成金在昌,對讀官行副護軍徐有榘·金會淵,副司果徐有恂·朴宗琦,以次行禮訖。昇源等持懸題紙進前。上命書賦題九月築場圃。昇源承命書題。上曰,三廳試射,亦令設行,御將與禁軍別將·都監中軍,試官差下,使之陞壇考試。宗善曰,先呈已入,臣則往試所收券矣。收券時以十張作軸乎?上曰,唯。昇源曰,試券旣多,試官加差,旣有前例,今番亦爲加差,何如?上曰,戶曹判書金達淳,檢校直提學朴宗慶,兵曹參判李庚運,讀券官加差下,直閣洪奭周,待敎朴宗薰及入直玉堂·兵曹郞廳,竝對讀官加差下事。出榻敎上曰,別侍衛兵曹參判李庚運記過事。出榻敎宣傳官跪告記過。達淳曰,臣適登筵席,以戶曹事,有所仰達者矣。月前以戶曹郞廳金思羲仍任事,草記蒙允,而未及以計朔事,措辭仰請,故銓曹依例以除拜後仕日支計,今已瓜準云,本曹自多擧行之事,姑難付之生手,本曹正郞金思羲朔數,更以仍任後爲始,計仕之意,分付銓曹,何如?上曰,依爲之。出擧條美修曰,向來尹百東試記,片箭誤以柳葉箭付標,至蒙賞典矣。莫重賞典,致此錯謬,此莫非臣等不察之罪,今方俟勘矣。上命書傳敎曰,試記誤爲付標之當該承旨,竝從重推考。出榻敎上曰,四館所官員,事過後拿問處之事。出榻敎上曰,禁喧郞廳及挾輦把摠·哨官,記過,可也。宣傳官跪告記過。儒生試券作軸以入,諸試官就位分考。上入幄次,敎曰,對讀官徐有榘·金會淵讀券官差下,檢閱徐淇修對讀官加差下事。出榻敎試射畢,命入試記,上出幄次陞御座。敎曰,合考速爲之,而試取十人,可也。仍命宗善書傳敎曰,九日製居首賦三下一進士趙原永直赴會試,之次三下二進士鄭信龜,三下三進士李光鉉竝給二分,之次草三下幼學洪秉履·南履綏,之次次上幼學沈度鎭·魏迪喆,生員沈原祖,幼學朴宗履等竝考例施賞。又敎曰,入格儒生明日待令。出榻敎上曰,別侍衛兵曹參判,記過分揀事。出榻敎上命拿入禁喧郞廳朴宗臣,挾輦把摠李思秀,哨官李基壽,敎曰,作門內何以許人攔入,而兵曹郞廳之咫尺帳殿,不能禁喧,其果成說乎?又敎曰,爾等所當決棍重治,而今姑容恕,後勿如是,可也。仍命拿出,上命侍衛及承史諸臣先退,自內還宮。
上在昌德宮。停常參·經筵。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外·試所進去·疏批未下外,未肅拜·呈告人員,竝卽牌招,何如?傳曰,允。
李溏啓曰,左副承旨金蓍根,同副承旨宋知濂今日不爲仕進,竝卽牌招,何如?傳曰,待開門牌招。
傳曰,入格儒生入侍。
李溏啓曰,假注書趙庭和身病猝重,勢難察任,今姑改差,何如?傳曰,允。
趙庭和改差,代以鄭元容爲假注書。
金宗善啓曰,卽者修撰李惟命,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
元在明啓曰,副校理尹致鼎,謂有情勢,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
傳于元在明曰,玉堂疏批已下,卽爲牌招入直。
元在明啓曰,持平鄭取善疏批已下,一體牌招,何如?傳曰,允。
以司諫鄭魯榮,正言洪命周,持平鄭取善牌不進罷職傳旨,傳曰,推考傳旨書入。
元在明啓曰,行大司憲李直輔,執義宋稚圭在外,掌令金圭夏·趙秀民試所進,持平鄭取善牌不進,洪羲玄陳疏入啓,監察茶時之意,敢啓。傳曰,知道。
吏曹啓目,粘連,觀此戶曹參判李始源上疏,則以爲,臣所叨地部佐貳之任,不可仍帶出疆,亟令該曹照例遞改亦爲白有臥乎所,地部佐貳之任,出疆之臣,元無仍帶往來之例,似當許遞是白乎矣,宰臣所帶之遞仍當否,臣曹不敢擅便,上裁,何如?判付啓,依回啓施行爲良如敎。
李溏,以備邊司言啓曰,頃以京畿,舊還癸丑條收捧之意,覆啓行會矣。卽見該監司徐瀅修狀啓,則以爲本道舊還癸丑條三千六百餘石中,喬桐所在爲三千四百餘石,喬桐以荐凶之餘,當年還上,尙且代捧,昨歲停退,亦令仍停,則今此三千餘石舊還之督徵,萬無其路。以他邑所在壬子條二千三百餘石準數徵捧事,請令廟堂稟處矣。舊還之先從最近年條分排,蓋爲其易捧之道,而今此分排之數,不出於喬桐一邑之外,其不可如例督徵,誠如道臣狀辭,其在隱恤之政,合有闊狹之擧,依所請,以壬子條姑先換捧事,分付道臣,何如?傳曰,允。
宋知濂,以戶曹言啓曰,時御所內各司雨漏修改吉日及慶熙宮差備內雨漏修改吉日,令日官池景興推擇,則今十月十二日卯時爲吉云,以此日時擧行,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李溏,以摠戎廳言啓曰,本廳左司把摠金魯甲,以進賀兼謝恩正使軍官,啓下發行,勢難曠職,改差,何如?傳曰,允。
李溏,以武一所試官意啓曰,臣所今日平明開場,鐵箭與應講擧子,自宙字半字仍爲試取,而隨其入格,捧講之意,敢啓。傳曰,知道。
李溏,以武二所試官意啓曰,臣所今日平明開場,自成字鐵箭·講書,仍爲試取之意,敢啓。傳曰,知道。
李溏,以武一所試官意啓曰,臣所今日鐵箭與應講擧子,自宙字半字至冬字半字八百七十六人內,三技入格二人,昨日入格二人,合爲四人,兩技入格二十五人,昨日入格二十三人,合爲四十八人,而日暮姑停之意,敢啓。傳曰,知道。
李溏,以武二所試官意啓曰,臣所今日鐵箭,自成字至爲字,應射擧子六百五十人內,兩技入格四十六人矣,日暮姑停之意,敢啓。傳曰,知道。
合慶庭試別試武科春塘臺親臨殿試敎是時,直赴殿試人規矩,鐵箭三矢八十步,片箭三矢百三十步一巡一中,貫革五矢百三十步一巡一中,柳葉箭五矢百二十步一巡一中,鳥銃三柄一巡一中,講書粗以上,取一技落點,合慶庭試別試武科春塘臺親臨殿試敎是時,原榜人及直赴會試人規矩,柳葉箭五矢百二十步一巡二中落點。
持平鄭取善疏曰,伏以,臣資本庸下,學蔑通方,百不猶矣,萬不近矣,而自在韋布,猥蒙我先大王奬拔之恩,以先之故,過累聖鑑,僥倖一第,必欲薰陶,而作成之抄,啓之特許暇由,講席之開示勸導,亹亹眷眷,鄭重嚴厲,五朔金吾,三年北海,抱經負笈,匪罪伊榮,而未效一日涓埃之報,遽抱終身弓釰之慟,頫仰無訴,倀倀然如窮人之無所歸者,邇來六年于玆矣。只誦漢諸葛亮欲追先帝之殊遇,以報之於陛下之語,未嘗不掩抑流涕,間者臺閣之三四華誥,侈濫聯翩,而或因拘於格例,或因身在鄕外,一未登文陛之前,以覲日月之耿光,使君父有不識何狀之歎,罪悚抑鬱,亦多時矣。今此柏府新除,又下於千萬夢想之外,臣聞命惝怳,感淚被面,分義所在,不敢偃便,雖不得不章皇出肅,而及伏承除署經之命,尤萬萬惶隕之至。夫臺閣,重地也,言論風采,苟非其人,上之所授,下之所受,不可苟且也,明矣。如臣譾劣,顧何能承膺而塞望,揚揚於匪分之責也?且臣夙抱貞疾,近又觸冒風寒,一倍添劇,見方委在床玆,實無時日詣臺供仕之望,玆將冒萬死哀籲於仁覆之天。伏乞聖慈,俯加矜憐,特賜鞶免,以保殘喘,不勝至祝。臣旣於乞免之章,不敢以見職自居,則其何敢發一口氣,猥瀆天聽,而第衷情所激,義不容泯默,輒此贅陳焉。嘻嘻,痛矣。朴夏源之壬子一疏,實是關世運之大變,極千古之凶逆,聲援萬人之醜類,排布巧密,譸張四字之凶言,誑惑轉甚,變幻義理,敢售誣逼之計,挾私逞憾,潛肆綱打之術,必欲爲師·翰翻覆之地,則其悖肚逆腸,與師·翰一而二,二而一也。此不但爲先朝之逆臣,實景慕宮之逆臣也,不但爲景慕宮之逆臣,實英廟之逆臣也。惟我先大王,臨筵洞諭,齋居綸音,悉燭其至凶至憯之奸謀逆計,丁寧惻怛之旨,昭如日星,嚴於鈇鉞,凡於不忍不敢之地,有至精至微之義,前乎夏源而師·翰出,則以其罪誅之者,卽聖人精微之義也,後乎師·翰而夏源出,則不以罪誅之者,亦聖人精微之義也。然則師·翰卽已伏法之夏源也,夏源特未伏法之師·翰耳。猗歟,殿下嗣服之初,克追先旨,特命島配,其所以闡明我先朝之義理,紹述我先朝之志事者,可以永有辭於千秋矣。今當曠前之慶,霈澤之恩,遽及於罔赦之賊,嘻嘻,此何擧也。書曰,天討有罪,五刑五庸哉?孟子曰,國人皆曰可殺,然後殺之,天之所討,人之可殺,殿下亦不得以赦之?刑政者,國之大柄也,刑政一乖,義理斁晦,末流之弊,將至於國不國人不人,豈不大可懼也哉?向來臺疏批旨,顯有開納之意,而側聽踰旬,尙無反汗之敎,臣竊惑焉。至若伊時,喉院之聯名陳啓,而李文會之巧爲規避,抑獨何心?秋曹之不爲執藝,而徐榮輔之游辭自明,如見其肺,經幄之地,袖手而傍觀,臺閣之間,噤口而無言,世道至此,尙何言哉?臣謂朴夏源放釋之命,卽爲收還,李文會·徐榮輔,亟施放黜之典。伊時三司諸臣,竝用刊版之律,斷不可已也。臣無任云云。省疏具悉。朴夏源事,如爾所言,不以罪誅之,卽聖人精微之義,且已命放釋矣。三司·承宣,已諭於前日臺批矣,秋判尤何可罪矣?爾其勿辭察職。
持平洪羲玄疏曰,伏以,光陰迅駛,孝安殿冬享奄過,伏惟聖慕如新,益復罔極。仍伏念,朝廷之上,莫嚴者,體例也,臺閣之間,所重者,廉防也。故聖人垂愛禮之訓,君子有難進之義,古規之不可廢閣,而慶防之不可放倒也,明矣。國朝重臺閣之任,厥或有郞階與是選者,必待僚臺之備員,始許署經而行公,誠以其立朝不久,望實未孚,將俟公議之可否而進退之也。臣本以無似之質,通籍未幾,過蒙遷擢,迺於昨年冬,一叨見職,旋以未署蒙遞,歸伏鄕廬,感祝洪造,不自意前望特點,復荷記念,仍令臣乘馹上來,臣拜受思誥,跪告先壠,桑梓動色,閭里聳觀,榮感旣極,義分是怵。促裝登程,隨牌肅命,粗伸臣子駕屨之忱而已,至於言議風裁,無足備數之實,惟俟聖鑑之垂諒,公議之見斥而已,適緣試院往役之會,除署有命,召牌儼臨,臣豈不知往役義重,卽當竭蹶,而區區廉防,亦難自壞,不得不冒犯逋傲,恭俟嚴勘,聖度包容,罰至薄推,職名自如,臣兢惶踧踖,靡所容措。臣伏聞國朝故實,或有因事除署,暫時出膺,而事竣之後,旋復引入,仍作未署之人,伏況如臣之初未嘗暫膺者,豈可憑恃寵靈,夤緣事會,揚揚詣臺,視若倘來乎?揆諸公格,參以私義,冒昧出膺,初非可論,而逐日庚牌,徒事違傲,臺廳長鎖,合啓久闕,此豈義分之一時所敢安者乎?伏乞聖慈,特許鐫免臣所帶職名,以存古規,以安微分焉。臣旣不敢以見職自居,今於乞免之章,不宜贅及他說,而芹曝之誠,野夫同得,芻蕘之言,聖人猶擇,玆以一管之見,仰溷四聰之聽,惟聖明試垂察焉。臣嘗伏讀棫樸之詩曰,追琢其章,金玉其相,勉勉我王,綱紀四方,周公之頌文王也,卷阿之詩曰,顒顒卬卬,如圭如璋,豈弟君子,四方爲綱,召公之戒成王也。擧其大繩而萬目畢張,謂之綱,別其絲縷而條理不紊,謂之紀,綱紀者,人君御世之大柄,而所以維持一世,摠攝萬化,使天地有所賴而永寧,人心有所擊而壹定者也。恭惟我主上殿下,睿質天縱,則金玉之相也,聖學日就,則追琢之章也。遭時多艱,沖年嗣服,適符於成王之時,而尊嚴之儀,純潔之德,粵自御極之初,固已赫赫然震耀,而矧今春秋鼎盛,萬幾親摠,八域臣民,奔走歸嚮,咸以爲岐周盛際,實在今日,而臣竊伏觀近年以來,朝綱解紐,人情狃安,以言乎經幄,則啓沃論思,其責,何如,而晉筵頻停,純工易間,以言乎中書,則論道經邦,其任,何如,而鼎席未備,廟謨或曠,至若亂逆層生,懲討不嚴,惎間詬罵,是何等遽逆,而妖腰亂領,尙逭顯戮,科場不嚴,士習日渝,飭敎諄複,固不啻截嚴,而奸竇曲逕,猝難晝祛,內而百司怠慢,庶務全抛,而吏胥無所懲畏,夤緣爲奸,外而列邑悠泛,三政多闕,而官屬隨而操弄,小民凋瘵,雖以目下事言之,掖隷貪賄,自犯罔赦,邏卒私鬪,肆撤巡警,莫非有關紀綱,不是細故,而至於近日倭譯之事,尤何等變怪也?臣新從下土,雖未得備諳事實,而其爲大損國體,遠係邊籌,實不可使聞於隣國。不意聖明之世,有此百度之解弛也,臣誠愚騃,未敢知殿下緝熙之工,猶未至於文王之聖而廷臣引翼之賢,或不及於成王之時歟?是何綱紀,四方之美,尙遲徯應之效也?夫淸平之治,貴在雍容暇豫,固不可一切急迫,而粱肉藥石,用各有當,今殿下聖度過於包容,睿斷差欠剛克,臣所陳種種弊源,未必不由於此。若此不已,則末流之弊,幾何而不至於因循頹惰,牽架度日之歸哉?臣嘗伏聞大舜之命官曰,有能奮庸熙帝之載,皐陶之賡歌曰,元首起哉,股肱喜哉,故弛而不張,文·武不爲也。以殿下乾剛之德,苟能穆然深念,廓然奮發,嚴立科條,蕫飭百僚,先立大綱,整理庶紀,則英睿所照,符彩所臨,孰敢不奔趨震懾,一變前日之爲哉?夫二帝三王之治,本乎道,二帝三王之道,本乎心,人主一心,萬化之源也。本源之地,大綱先立,則八條擧九經敍天地之大,不出乎彌綸範圍之外,而法度刑政,特不過施措間一事耳。故四方之綱,在乎朝廷,朝廷之綱,又在乎殿下一心上。詩所云追琢勉勉之工,顒卬純潔之德,莫非治心之要道,而爲殿下所當益求精一處也。伏願殿下,懋哉懋哉。臣無任云云。答曰,省疏具悉。所陳諸條,無非切實之言,可不服膺。中書甌卜,亦當在不日矣,因事除署,亦有已例,爾其勿辭察職。
副校理尹致鼎疏曰,伏以,臣於八月,伏奉納言除旨於往省先壠之日,華誥遠臨,蓬蓽生輝,臣且感且惶,宜卽復路,叨謝微忱,而素患癖積,益肆於節交之時,傷寒關格,兼發於驅馳之餘,症形危惡,蠢動無路,纔於前月,擔舁以還,則臺銜已蒙恩遞,館職又荷新除矣。臣固當竭蹶趨承,以贖前愆,而臣亦朴夏源疏放時不言三司中人耳。院啓·諫箚,次第迭發,臣於其時,跡雖滯外,名列言地,縣道陳章,亦有其路,而終未效一言之爭難,則義不敢以身在鄕廬,有所曲恕,不思所以自靖之道。故略具文字,仰暴情實,而見阻喉院,竟未登徹,旋又一日之內,天牌四臨,更漏已深,瀆撓是懼,雖不得不黽勉出膺,而愧忸之私,愈久愈切。今此憲臣之疏出,而益不覺顔騂而背汗矣。前後臺臣之論,俱得言事之體,亦出相規之意,臣安敢不僕僕拜受,而前旣斥之以媕婀,勘之以譴削,後乃憂之以世道,律之以刊版,臣之不言之失,冒進之愧,於是乎無所自解矣。情踪到此,尤豈不萬萬窮且蹙哉?撫躬多慙,無面可顯。玆敢冒控危懇,徑出禁扃。伏乞聖慈,俯垂諒察,亟削臣見帶之職,以謝公議,仍治臣擅離之罪,以肅朝綱焉。臣無任云云。答曰,省疏具悉。已諭於臺批,且在鄕則尤無可引之義,爾其勿辭察職。
修撰李惟命疏曰,伏以,臣卽接家信,臣之老母,近因日候之稍寒,猝添感冒,症頗苦劇,兼以臂脅痰注,牽引刺痛,委頓床笫,轉側須人,家僮踵至,促臣歸視,臣自聞此報,方寸煎灼,按住不得。玆敢忙陳短章,徑出禁扃。伏乞聖慈,俯垂矜憐,亟遞臣所帶之職,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
乙丑十月初六日午時,上御熙政堂。入格儒生入侍時,右承旨金宗善,假注書鄭度采,記事官徐淇修·鄭觀綏,以次進伏。入格儒生趙原永·鄭信龜·李光鉉·洪秉履·南履綏·沈度鎭·魏迪喆·沈源祖·朴宗履,以次列立階下訖。上命儒生次第陞殿。原永進伏奏職·姓名。上曰,立朝人中,誰爲近族乎?原永曰,前判書臣鎭寬之子,前禮曹參議得永,假注書鐘永之六寸矣。上曰,科作誦之。原永誦奏數句,仍卽退出。信龜進伏奏職·姓名,上曰,立朝人中,誰爲近族乎?信龜曰,故郡守忠元,爲臣之叔矣。仍卽退出。上曰,施賞儒生外,先爲出送,可也。光鉉進伏奏職·姓名,上曰,誰爲近族乎?光鉉曰,全羅兵使臣近胄之子,故諮議臣柬之曾孫矣。仍卽退出。秉履進伏奏職·姓名,上曰,年幾何?秉履曰,三十二矣。履綏·度鎭·迪喆·源祖·宗履等,以次進伏奏職·姓名,退立階下。上命頒賞格紙筆墨訖。引儀率領賞儒生,行四拜禮後退出。嘉順宮進服加味六君子〈湯〉,依前方五貼製入事。出榻敎上命退,承史以次退出。
上在昌德宮。停常參·經筵。
自開東至巳時,有霧氣。
金宗善啓曰,玉堂備員間,視事頉稟之意,敢啓。傳曰,知道。
元在明啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
李溏啓曰,來十一日朝參日次矣,敢稟。傳曰,停。
金宗善啓曰,來十一日輪對日次矣,敢稟。傳曰,當次人受點後,日次待令。
金宗善啓曰,副校理尹致鼎陳疏徑出,玉堂上下番俱空,事甚未安,校理李寅采·李基慶,修撰李基崇,副修撰金啓溫·李勉求,竝卽牌招,以爲推移入直之地,何如?傳曰,允。
以校理李寅采·李基慶,修撰李基崇,副修撰金啓溫·李勉求牌不進罷職傳旨,傳于金宗善曰,推考傳旨書入。
金宗善啓曰,玉堂上下番俱空,事甚未安,校理李寅采·李基慶,修撰李基崇,副修撰金啓溫·李勉求,旣有推考傳旨書入之命,竝卽牌招,以爲推移入直之地,何如?傳曰,允。
以副校理尹致鼎牌不進罷職傳旨,傳于金宗善曰,推考傳旨書入。
金宗善啓曰,副校理尹致鼎,旣有推考傳旨書入之命,一體牌招,何如?傳曰,允。
以校理李寅采·李基慶,副校理尹致鼎,修撰李基崇,副修撰金啓溫·李勉求再牌不進罷職傳旨,傳于金宗善曰,只推。
金宗善啓曰,玉堂上下番俱空,事甚未安,校理李寅采·李基慶,副校理尹致鼎,修撰李基崇,副修撰金啓溫·李勉求,旣有只推之命,竝更爲牌招,以爲推移入直之地,何如?傳曰,允。
元在明啓曰,行大司憲李直輔,執義宋穉圭在外,掌令金圭夏·趙秀民試所進去,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言洪命周,持平鄭取善·洪羲玄牌不進罷職傳旨,傳于元在明曰,只推。
宋知濂啓曰,掌令趙秀民,正言金處巖,旣入闕中,不爲傳啓,直爲出去,事甚未安,竝推考,何如?傳曰,允。
李溏,以武一所試官意啓曰,臣所今日平明開場,鐵箭自冬字半字,仍爲試取,而隨其入格,捧講之意,敢啓。傳曰,知道。
李溏,以武一所試官意啓曰,臣所今日鐵箭與應講擧子,自冬字半字至霜字半字八百三十六人內,三技入格二人,前二日入格四人,合爲六人兩技入格三十一人,前二日入格四十八人,合爲七十九人,而日暮姑停之意,敢啓。傳曰,知道。
李溏,以武二所試官意啓曰,臣所今日平明開場,自霜字鐵箭·講書,仍爲試取之意,敢啓。傳曰,知道。
李溏,以武二所試官意啓曰,臣所今日鐵箭應射擧子,自霜字至生字半字一百四十人內,兩技入格十三人矣。各技皆已畢試,自開場日至今日入格都數,合爲一百四十四人,而兵曹啓下節目,則臣所之分定額數,爲一百五十人矣。今此入格之數,校諸元額,不足爲六人,以此仍爲計劃,修正榜目之意,敢啓。傳曰,知道。
義州府尹洪義浩疏曰,伏以,日月流邁,孝安殿練期奄迫,伏惟聖孝出天,哀慕靡逮,跡滯關塞,秪不勝瞻望摧號之私。仍伏念,臣之待罪邊門,倐焉踰周歲矣。哀慶之禮莫伸,耿結之忱徒積,而尙記辭出之日,玉音諄諄,以邊上重地,往哉善涖爲敎,臣以受恩如天之蹤,拜稽莊誦,感極以涕,上任之後,不遑寧息,期欲殫竭智力,少效一日之責,而其奈憒劣無能,威不足以鎭撫,材不足以矯救,秪是終年役役於使蓋迎送之場而已,坐見公私竝困,官民俱病,一府形勢,茫乎若漏船傾廈,不出數年,岌岌有難支胥溺之憂,則身爲長吏,袖手立視,旣無術以救之,又不能一遭陳徹於黈纊之下,而伈伈泄泄,終貽西顧之憂,則是非但瘝厥職也。況如臣之恭承飭諭,日夕憂恐者,其何忍默然已乎?玆敢不避煩猥,仰瀆宸嚴,惟殿下試垂察焉,大抵龍灣爲府,國家之西門也。無事則交聘絡繹,有故則鎭守鎖鑰,朝廷之視此州,比他有異,必欲其民安物阜,爲固本壯圉之圖,故軍有役田,地無公稅,設置本意,自昔已然,而至於歲歉則蠲糴以恤之,水災則遣使以慰之,懷保奠安,靡不用極,卽臣之所嘗仰覩於先朝者也。朝家之所軫念,旣若是勤摯,故前輩名碩之爲是府者,莫不設庫藏而貯泉貨,闢溝渠而收土穀,以之寬民力充公費,槪亦井井不紊,綽綽有條,而時移事繁,入不當出,府廩則徒擁虛簿,稅賦則漸歸耗縮,百罅千孔,牽補架漏,非復舊日貌樣者,其來久矣。及至五六年間,使勅稠疊,冠蓋載路,供億責應,殆無限節,夫彼人之贈給也,我使之立馬也,盤纏也,不虞備也,皆從運餉庫出而庫儲之銀貨枵竭,已有年矣。使行入燕時,草料之放下也,舍館之定待也,以灣上兩官軍擔當,故所謂灣上廳之設置十餘軍官,而經紀其錢穀者,本不過一年一使行之需,則年年引用,歲歲倍入,如之何不窮且竭乎?且以使行時譯院公用四萬兩,付諸商賈,劃給帽稅者,其本不免苟且,加以近年以來,帽稅則未充,而公用則有加,又以靑布廛無稅帽之年例除出,實爲切骨之貽害,商民之嗷嗷咨怨,固其勢也。至於今年,則見欺於京商,其物貨之失利折本,又過累十萬金,擧不免荷擔流離之憂,奚暇爲貿遷通貨之計乎?此所以灣上軍官及府下商賈輩,十百盈庭,日事號訴,遑遑如不保朝夕,而詢其可救之道,則惟是灣上軍官,則依譯官例,加給蔘包十斤,商賈則銀錢間公貨,限十萬金貸下,每年以一萬兩備報事也。渠輩之裹足往籲於上營上司,非止一再,而臣亦枚擧此狀,屢報於道臣及備局矣。竊想廊廟謨獻之地,豈或無憫惻共濟之意,而尙未聞有區畫從施之擧者,槪出於國計公儲之無所措手故也。此箇事理,人皆易知,臣雖愚昧,亦豈不揣,而臣旣以本府形勢,取喩於漏船傾廈矣。船之始漏也,必預備襦袽,重理檣楫,然後可免畢竟墊溺之患,而爲副手梢工者,乃可以紓其勞矣,廈之將傾也,必易塗甍瓦,葺修棟桷,然後可無畢竟顚仆之慮,而爲匠氏工師者,亦可以蠲其費矣。苟或因循荏苒,不早拮据,及至于船已敗廈已頹之後,方欲下手,則其工役之浩繁,貲用之倍蓗,果何如哉?如令廟堂之上,念及于是,則蔘包一款許施,固非難事。雖以公貨言之,內而京司,外而營閫,容或有方便措畫之道,臣雖不敢指的仰請,而竊伏冀殿下之俯詢而裁處之也。又竊伏念,募民闢土,屯田養兵,從古爲邊政之急先務,趙充國之金城方略,班定遠之西蕃經理,俱用此道,可按而覆也。是以本府之所料賴,專在於築坰墾田,以之防民結,以之添軍餉者,不啻幾千頃,而前後守土之臣,先用力於此者,皆知治邊之術也。伊來水道變遷,浦落居多,歲入之縮,譬諸數十年前,非止半減,而放下經用,則有增無減,邑力之凋弊,倉儲之罄乏,其亦必至之勢也。臣於春末,修築廢坰,僅得百石落種之土,而此不足以有補一隅,本府威化島,卽我太祖大王回軍之地也。王迹肇基,於戲不忘,而其壤膏沃,宜於生聚,長可十五里許,廣爲七八里或五六里,當日駐軍之時,則蓋有村落閭井之容接大衆,故民至今相傳而指點,中間空廢,寔由野人部落之有時侵掠,而自夫涒灘以後,則無是憂也。數百年內,自本府次第許闢者,凡爲大小九島,田疇日拓,鷄犬相聞,而獨此島之著稱,異於他島,故爲守臣者,不敢輕許,徒然爲一望蘆葦之墟,半日射獵之場而止,民情之嗟惜,固無論,此地之任其荒蕪,反有歉於闡揚聖蹟之義矣。記昔丁巳·戊午間壯勇營設屯之議,稟覆蒙允,旣盡經畫,而以我寧考至仁盛德或慮邊土營屯之反貽民弊,旋命停撤,事實如此,非有他故。然則此島之當闢,不待兩言而決,臣之到任後,士民齊聲,萬口同然。故臣又進審形便,相度土宜,田可得數千畝,稻可種數百斛,而我疆我理,有益無害,足可以質言。故前已擧民狀,枚報籌司,有從當商量之回題矣,此亦事在邊境,難於遙度,姑示鄭重之意而然耳。今若諒其便宜,許以懇闢,則輕徭薄稅,旣足以充軍食而補倉粟,移設把守,又可以據地利而增邊備矣。若謂臣千慮一得,容有可採,則籌劃之地,似不必更事持疑,亦望我殿下之俯賜察納,亟令廟堂稟施焉。臣猥以邊吏,仰煩天聽,僭越之罪,實所難逭,而辭陛恩諭,銘在中心,邊鎭事情,理宜上聞,冒昧瀆擾,恭俟處分,悚惶之極,不知攸喩。臣無任云云。答曰,省疏具悉。疏辭令廟堂稟處。
副修撰金啓溫疏曰,伏以,卽因館直之方空,天牌已屢下矣,在臣分議,何敢駕屨之少俟,而第臣母病,重復添劇於日候乍寒之餘,積氣上衝,頑痰橫亘,頃刻昏暈,呼吸莫通,雜試藥餌,亦已有日,而方升之勢,尙未按下,已陷之氣,益復如縷,種種迭發之症形,有不敢一一猥陳,而此時情理,萬無斯須離側之望。荐違召命,未蒙例勘,重犯瀆擾,彌增死罪。玆敢疾聲呼籲於孝理之天。伏乞聖慈,亟許鐫削,以便將護,仍勘臣猥屑之罪,千萬至願。臣無任云云。省疏具悉。爾其勿辭救護。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
元在明啓曰,合辭方張之時,兩司無詣臺之員,事甚未安,除在外·試所進去外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,校理李寅采·李基慶,副校理尹致鼎,修撰李基崇,副修撰李勉求三牌不進,依定式禁推傳旨捧入之意,敢啓。傳曰,知道。
金宗善啓曰,應敎·副應敎未差,校理李寅采·李基慶,副校理尹致鼎,修撰李基崇,副修撰李勉求禁推傳旨捧入,副校理姜世綸在外,修撰李惟命,副修撰金啓溫受由,玉堂上下番俱空,已至經宿,事甚未安,未差之代,政官牌招,開政差出,待下批仍卽牌招,推移入直之地,何如?傳曰,違牌人竝分揀,更爲牌招。
以副校理尹致鼎,副修撰李勉求牌不進罷職傳旨,傳于金宗善曰,推考傳旨書入。
金宗善,以弘文館言啓曰,副校理尹致鼎,副修撰李勉求,旣有推考傳旨書入之命,竝卽牌招察任,何如?傳曰,允。
以副校理尹致鼎,副修撰李勉求再牌不進罷職傳旨,傳于金宗善曰,推考傳旨書入。
李溏啓曰,事變假注書閔鼎秀身病猝重,勢難察任,今姑改差,何如?傳曰,允。
閔鼎秀改差,代以姜基煥爲事變假注書。
傳于金宗善曰,守令不可久曠,有闕之代,政官牌招,開政差出,待下批當日下送。
金宗善啓曰,吏曹參議鄭東觀,向以有事先壠,徑尋鄕路,陳疏到院,故以三品官之不得拜章徑行,據例退却矣,今日開政命下之後,以在外呼望,事體所在,萬萬未安,所當重勘,而本院請推之外,無他可施之罰,何以爲之?敢稟。傳曰,三品官之無難徑尋鄕路,極爲未安,令該府拿問處之。
元在明啓曰,獻納李尙愚旣入闕中,不出姑停望,直爲出去,事甚未安,推考,何如?傳曰,允。
元在明啓曰,行大司憲李直輔,執義宋稚圭在外,掌令金圭夏試所進去,趙秀民,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言洪命周·金處巖,掌令趙秀民,持平鄭取善·洪羲玄牌不進罷職傳旨,傳于元在明曰,推考傳旨書入。
宋知濂啓曰,檢閱鄭觀綏以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
宋知濂啓曰,檢閱徐淇修謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金宗善曰,當該承旨推考。
金宗善,以司饔院監饍提調意啓曰,漁夫·貢人等呼訢內,自明日各殿宮日下生鮮,當爲復舊封進,而冬節已屆,漁族深入,設網屢日,捉得無路,難以繼供云。每年如此之時,以他可合之魚及活鷄,例有參半代封之規,莫重御供,自下不敢擅便,惶恐,敢啓。傳曰,依前代捧。
金宗善,以孝安殿享官意啓曰,凡科場時殿參奉忠衛,例有赴擧之規。今此庭試時,參奉金民淳·任重白,忠義朴宗岱·李鍾稷·李裕慶·黃量源,皆當赴擧云。參奉代假官一員,忠義代假官二員,令該曹該府依例差出,以爲致齋入番之地,何如?傳曰,允。
李溏,以訓鍊都監言啓曰,本局分授都城彰義門東邊第二城廊近處體城七間許頹圮處,今十月初八日爲始,改築之意,敢啓。傳曰,知道。
李溏,以備邊司言啓曰,卽見江華留守吳載紹狀啓,則以爲本府添餉貿米條之今年當捧,爲二千九十二石零,而今年穡事,雖曰稍登,民間形勢,實無準納之望。在前稍稔之歲,分數捧上,已多其例,限折半代錢捧上,待明秋還作本色事,請令廟堂稟處矣。旣非元還,且有已例,依狀請施行,何如?傳曰,允。
李溏,以武一所試官意啓曰,臣所今日平明開場,鐵箭與應講擧子,自霜字半字,仍爲試取,而隨其入格,捧講之意,敢啓。傳曰,知道。
李溏,以武一所試官意啓曰,臣所今日鐵箭與應講擧子,自霜字半字至玉字半字二百三十九人內,兩技入格十一人,前三日入格七十九人,合爲九十人矣。各技皆已畢試,今方修正榜目之意,敢啓。傳曰,知道。
元在明,以義禁府言啓曰,吏曹參議鄭東觀拿問處之事,傳旨啓下矣。鄭東觀下去京畿龍仁地云,依例發遣府書吏拿來,何如?傳曰,待待命拿囚。
有政。吏批,判書李翊模進,參判韓用鐸在外,參議鄭東觀在外,右承旨金宗善進。以朴宗慶爲戶曹參判,洪百淳爲刑曹正郞,韓浩運爲恭陵令,金喆淳爲旌善郡守,申絅爲陽德縣監,寧春君單崔獻重,兼持平金相休減下。
兵批,判書金思穆病,參判李庚運病,參議柳烇入直進,參知未差,行左承旨李溏進。同知單任昌文,僉知單韓用鎰,護軍單李始源·趙德潤·李鎭復,副護軍單曺允遂·李好敏·洪羲運,以上竝單付。
檢閱鄭觀綏疏曰,伏以,臣卽接家信,則臣母素患痰痺之疾,近復挾感添劇,委頓床笫,食飮專却,臣聞此報,不勝煎迫,冒陳短章,忙出禁扃。伏乞聖慈,俯垂諒察,亟削臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參,只晝講。
李溏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金宗善啓曰,明日常參·經筵,取稟。傳曰,只晝講。
元在明啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
以檢閱徐淇修牌不進罷職傳旨,傳于金宗善曰,推考傳旨書入。
元在明啓曰,檢閱徐淇修旣有推考傳旨書入之命,卽爲牌招入直,何如?傳曰,允。
以副校理尹致鼎,副修撰李勉求牌不進罷職傳旨,傳于元在明曰,推考傳旨書入。
元在明啓曰,卽者義禁府都事來言,時囚無得過三日滯囚,曾有定式矣。時囚罪人成範鎭·金世淳,保放罪人徐有曾赦單子,姑未承判下,雖不得擧行,劉㵙·申亨祿·李鎭遠·李載豐,當爲捧供,而同義禁朴宗來·李庚運·金在昌,俱有身病,只有判義禁黃昇源一員,無以備員開坐云。同義禁朴宗來·李庚運·金在昌,竝卽牌招,何如?傳曰,允。
傳于李溏曰,領敦寧留待。
傳于李溏曰,領敦寧入侍。
元在明啓曰,行大司憲李直輔,執義宋穉圭在外,掌令趙秀民·金圭夏,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言洪命周·金處巖,掌令金圭夏·趙秀民,持平鄭取善·洪羲玄牌不進罷職傳旨,傳于元在明曰,推考傳旨書入。
以咸鏡監司閔台爀狀啓,薦新生文魚·生大口魚限日不得封進,惶恐待罪事,傳于元在明曰,卿其勿待罪事,回諭。
獻納李尙愚啓曰,臣言議風采,本不合於淸朝耳目之任,而薇垣除旨,忽下於湖南掌試之日,及其反面,義分是怵,不得不冒沒肅命,而素患眩暈膈症,挾感添劇,罪犯逋傲,只切惶蹙。繼而武所監試,事同往役,不敢逡巡,扶病進參,而第於院啓,有區區私義之難安者。鄭昌順事啓辭措語中,臣之再從祖姓名尙存,其所論列,實無冒參之勢。在聖朝敦親之政,如臣情地者,竝蒙體諒之恩,則臣之處義,不宜異同,以此情踪,其何敢冒據於臺次乎?請命遞斥臣職。答曰,依啓。
乙丑十月初九日午時,上御熙政堂。晝講入侍時,特進官蔡弘履,同知事朴宗來,參贊官元在明,侍讀官李基慶,檢討官李基崇,直閣洪奭周,假注書鄭度采,記注官金致龍,記事官盧,各持大學,武臣行副護軍朴應浩,以次進伏訖。上命開卷,讀前受音一遍訖。基慶讀自及周之衰,止知者鮮矣。解釋文義以奏。上讀新受音一遍訖。上曰,文義陳之。基慶曰,此言學校之政不修,敎化凌夷,風俗頹敗,蓋學校者,敎化之所由興也。上自元子,下及俊秀,皆於學校之中,講其明善誠身之要,以資化民成俗之用,此敎化所以視學校之政而與之汚隆者也。苟非人君之蕫威戒休,日磨月漸,使之遷善而不自知,則彼學校之士,將何所賴而有興起奮發之志哉?奏未畢,上曰,及周之衰,師道之在下,是何爲而然,而如何則可以使師道不在於下也?基慶曰,古昔賢聖之君,則有治而敎之之實,故君而兼師道,周衰以後則不能然。故師道始在下矣。如欲使師道在上,則惟在於先明在我之明德而已,學校之政,卽新民之事也,豈有明德旣明,而不能新民者乎?如是則師道自然在上矣。仍奏曰,近年以來,敎化稍弛,人心漸懈,學宮少絃誦之聲,章甫罕藏修之譽,此甚慨惜。如是則敎化何由施,而風俗安得厚哉?伏願殿下,遠鑑三代之學制,近述列朝之成法,留心學校之政,俾有作成之美,而若以大學工夫次第言之,明德爲先,新民爲次,惟望益勉聖學,克盡修己之工,推之學校,以爲敷敎之本焉。上曰,當留念矣。下番陳之。基崇曰,此言時則有若孔子之聖而不得君師之位,蓋三代以後,聖君不作,師道在下,雖以孔·孟之聖,不得行其道,而只有大學之書,傳之後世而已。其所謂師道者,豈有他哉?惟學校之政是已?爲人君者,苟能兼行君師之責,修明學校之政,以爲導率之治,則惟此大學之道,庶可不期行而自行矣。是故入我朝四百年,立國規模,惟以興學校爲先,列聖朝治法政謨,動符大學中綱領節目,而今以大學序文觀之,英宗大王,當倦勤之年,而累講是書,亦粵我先大王,深明大學之工夫,製成類義之書,則惟此大學一書,便是殿下傳家之法也。殿下繼述之道,惟宜拳拳服膺於是書,凡於進講之際,沈潛玩繹,熟讀詳味,則修齊治平之化,不過轉移間事耳。伏願殿下,申明學校之政,克盡君師之道,使明德新民之功,挽回三代之治焉。上曰,所陳,好矣。知事陳之。宗來曰,此言外有以極其規模之大,而內有以盡其節目之詳者。大學之書,惟其有規模之大,故以致節目之詳矣。雖以帝王之學言之,規模之大小,政治之汚隆繫焉。堯·舜有堯·舜之規模,故致堯·舜之治,漢唐有漢唐之規模,故致漢唐之治矣。今殿下以天縱之姿,任君師之責,大學之書,方此進講矣。凡於進德修業之際,若以三綱領爲規模,八條目爲節目,則堯·舜之規模,亦不外此,堯·舜之治,何難復致乎?伏願於此留念焉。上曰,當留念矣。特進官陳之。弘履曰,三代之時,治隆於上,俗美於下,非後世之所能及,三代以降,漸至凌夷,下有孔子之聖,而不得君師之位,以行其政敎。夫舜何人也,予何人也,殿下誠能以大學一書,爲受用工夫,修己而治人,兼行君師之道,則治隆俗美之化,將不讓於三代矣,豈不休哉?上曰,所陳好矣,而非新受音文義矣。參贊官陳之。在明曰,上番所陳,好矣。夫敎化之行不行,風俗之美不美,專係於人君導率之如何,苟能格致誠正,克盡導率之方,則自然化行而俗美矣。大學所謂明德新民,卽其事也,而其要在於學問。帝王之學,尤有異於匹庶,學而知之,知而行之,眞知實踐,知行兼至,以至於應事接物,莫不當理,推此而及人,使得各盡其所當爲,則人必感發興起,日遷善而不自知矣。然則化民成俗之道,捨學問,奚求哉?伏願深留聖念焉。上曰,當留念矣。閣臣陳之。奭周曰,俄者聖問中何以則師道在上云者,眞切實之敎也。臣竊謂,三代以前之師道在上者,以有堯·舜·禹·湯·文·武之爲之君也,三代以後之師道在下者,以漢唐諸君之不能盡其道也,夫豈可徒諉之氣數之升降哉?以今日進講之文觀之,先言賢聖之君不作而後,繼之以學校之政不修,又繼之以敎化凌夷,風俗頹敗,則敎化風俗之咸本於人君之身者,可見矣。表端則影必直,源淸則流必潔,敎化風俗之本,惟在乎人君之一身,一身之本又在乎一心,風行草偃之化,於變時雍之效,無非殿下一心上工夫耳。旋觀今世,敎化之日漸凌夷,風俗之日漸頹敗,固無可言,而黌舍之間,無復絃誦之聲,章甫之中,不聞矜式之人,則師道之在下者,亦不可見矣。學校之政,所以取士,而大司徒之三物賓興,鄕大夫之三年大比,在我國惟有科擧一路,則是亦有國之大政,而近來科制漸益不古,作成之化無聞,淆競之習日滋,前後提飭之敎,非不諄複勤懇,而蝟毛之弊端,鼠穴之奸竇,雖欲一一而防之,亦將不勝其力矣。由其末而探其本,豈非我殿下惕然反省處乎?惟殿下先自一心上立其大本,唯方冊是好,惟問學是勤,緝熙光明,日就月將,則觀感之際,不患無文化之蔚興矣。內而方寸之間,外而用捨之際,廓然大公,不雜以一毫之私,則有司之臣,不患其不能恢公矣,言動事爲之間,政令施措之際,洞澈光明,一以至誠行之,則絲綸之發,信如四時,孚及豚魚,不患其不能令行禁止矣。居敬之工,通貫動靜,燕閑幽獨罔敢或肆,則淆競之俗,一變爲端趨矩步,而士林之中,亦不患無模範矜式矣。先之以躬行心得之功,濟之以刑賞懲勸之政,矩一世於大中,措民俗於三古,則師道在上之美,其將復覩於今日,惟殿下懋哉懋哉。上曰,所陳好矣。當體念矣。上曰,曲禮·少儀·內則,卽禮記篇名,而弟子職則見於何書乎?基慶曰,小註云見於管子矣。上曰,規模者,何謂也?何以則極其大而盡其詳乎?基慶曰,統而言之,三綱爲規模,八條爲節目,而止於至善者,三綱之規模也,平天下者,八條之規模也。譬如作室,必相度地宜,先立基址,然後可以次第間架,此所謂規模也。宗來曰,規模猶言準的也。節目者,內做工夫而實之,以充其規模之謂也。是以三綱領之爲規模,八條目之爲節目,亦以此也。上掩卷,命特進官。知事先退。命玉堂進前。基慶曰,副校理尹致鼎,副修撰李勉求,旣有推考傳旨書入之命,竝卽牌招察任,何如?上曰,依爲之。出擧條上曰,玉堂,何以牌不進乎?基慶曰,以鄭取善疏中,有論斥之句語,故云然矣。在明曰,特進官蔡弘履文義奏達之際,有違講體,推考,何如?上曰,依爲之。出擧條奭周曰,法講體貌至嚴,畢講之前,不得以他事參錯,而特進官文義陳達之際,承旨之離席進前,欲爲奏事者,有違筵體,推考,何如?上曰,依爲之。出擧條上命玉堂諸臣先退。敎曰,上番翰林,何以牌不進乎?注書知之乎?賤臣對曰,以有館規出去,而今方入來云矣。上命退,承史以次退出。
乙丑十月初九日申時,上御誠正閣。坐直承旨與領敦寧入侍時,行左承旨李溏,假注書鄭元容,記事官盧·徐淇修,領敦寧金祖淳,以次進伏訖。祖淳曰,冬節日候,寒暄不適,此時聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。上曰,健陵陵上奉審則,何如?祖淳曰,始役時,陵上奉審,則無頉矣。上曰,碑閣·丁字閣奉審則,何如?祖淳曰,碑閣·丁字閣奉審,則亦無頉矣。上曰,莎草,何如?祖淳曰,莎草,今則着根堅固,更無他慮矣。上曰,顯隆園園上,亦爲奉審乎?祖淳曰,園上奉審,未承下敎,故不得爲之矣。上曰,華寧殿奉審則,何如?祖淳曰,華寧殿奉審則亦無頉矣。上曰,健陵來龍補土之役,今番則已完役否?祖淳曰,來龍補土,初一二日間,可以訖役矣,連値雨水之頻仍,以致五日之停役,故今纔畢役上來矣。補土則因其本形,略以土石補築,而被以莎草,今則形體完然,工役堅緻。若使初見人見之,則難辨天作與人作矣。外案陽山及內外露積峰,則役處浩大,幸得垂畢,而自山下望之,則有鬱然之勢,無脫落之處,內案山則石串籠巖之沙汰處,不至大段,而其土脈或有小小頹落處,不可不略加修築。故仍以如干役軍,隨處補築,而大抵今番之役,幸得堅完,雖値雨潦之時,似無後慮矣。至於民塚,則或有年久無主者,而亦在於不見之處矣。上曰,有何他事之可奏者乎?祖淳曰,今番工役時,京鄕看役輩,莫不殫誠盡力,而其中牌將安德恒,前後效勞甚多,陵官以兼監役,盡心蕫役,園官亦多效勞矣。上曰,園官,誰也?祖淳曰,參奉林昇運矣。上曰,陵官以下監蕫人姓名,別單書入,可也。祖淳曰,臣以顯隆園齋室改建事,與園官相議,則本齋室墻內,足有變通之道,物力則不必劃出於經費,有從他區劃之道,而齋室事體自別,不可自下擅便,故敢此仰達矣。上曰,後日留守登筵時,當下敎矣。祖淳曰,今則冬節已屆,勢將待明春改建,物力則軍保錢中推移以用,似好,而當待下敎擧行矣。又奏曰,植木事,先以松樹三四萬株,種植於緊急處,而大抵種樹之方,冬不如春,松子與橡實,待明春解凍後,更議種植,似好矣。又奏曰,凡土役之處,當春和解凍之節,則土脈易至瀜解,且植木蓋莎之處,難保無浮疏之慮,莫如用人踏築,以致堅固,而不必別用役軍,待明春,使陵園軍合力踏築之地,似好矣。又奏曰,陵園所內外山樹木之傍枝疏剔及落葉掃除之役,以三日爲限,其始則樹木未盛,故雖三日,優可爲之,而近年則樹木之茁茂深密,日異而月不同,三日之內,疏剔與掃除,實不及千萬分之一二。秋深之後,則食松之蟲,悉蟄積葉之中,至春上樹,其患不少,自今爲始,以一朔寬限,使陵園官,分掌地界,看檢擧行,疏剔則限十年爲之,掃除則不但陵園軍,遠近民人,亦許勿禁,則長養之道,去蟲之方,實合兩便,以此分付該府,使之知委陵園官,何如?上曰,依爲之。出擧條祖淳曰,先朝時,華城幸行,每在於每年正月,故始興輦路,有掃雪軍來赴者矣。今則幸行,旣無正月內定期,則許多田夫之各自四五十里外,每歲來赴者,往來之際,爲弊不少,合有軫念之道,而不可自下停止者,故敢此仰達矣。上曰,與留守往復相議爲之,可也。祖淳曰,臣於今番董役,連住禿城山城矣,蓋此山城形勝,控胞三南衝要。昔自權慄拒倭,築城設鎭,以至于今,而脫有緩急,水原城闊而地庳,無險可恃,勢將以禿城爲守,則其爲保障,不啻如大興之於松京,而況奉陵園以來,此地之緊重,尤有別焉。在前水原之爲府使時,則中軍兼別將,常住山城,一自陞留之後,遂爲單鎭別將,而鎭況至爲殘薄,其於城牒樓櫓·廨宇·器械之繕葺措備,初非擬議,如又屬於京外久勤之窠,則其地望,亦不足以鎭係鎭民之心。臣意則時別將準瓜之後,勿以久勤差代,依前以該府中軍,兼管別將之任,使之往來留住,專意統轄,若當繕城葺廨之大役,則自本府亦爲照管助力,實合桑土之義,而事係官制,下詢廟堂處之,何如?上曰,依爲之。出擧條祖淳曰,南陽人金守昌,自己酉年自願植木,先朝有滿十年提稟之受敎矣。至庚申年,已滿十年,而尙未登奏,其後植木時,渠每自願赴役,殫竭監董,而今番役事時,亦爲來赴矣。上曰,其爲人,何如?祖淳曰,其爲人則蠢蠢無知,純實可尙,而勤幹工役,效勞極多,旣有提稟之受敎,故敢此仰達矣。上命領敦寧先退。祖淳退出。又命退,承史以次退出。
上在昌德宮。停常參,只晝講。
藥房副提調金蓍根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓對日次,而大臣身病,不得來會云矣,敢啓。傳曰,知道。
金宗善啓曰,戶曹參判朴宗慶,除拜後過三日不爲出肅,依定式推考警責,仍卽牌招察任,何如?傳曰,允。
金宗善啓曰,臣宗善依定式進詣香室,奉審香祝樻·祝版袱子,則精潔之意,敢啓。傳曰,知道。
金宗善,以弘文館言啓曰,副校理尹致鼎,副修撰李勉求,旣有推考傳旨書入之命,竝卽牌招察任,何如?傳曰,允。
以副校理尹致鼎,副修撰李勉求牌不進罷職傳旨,傳于金宗善曰,推考傳旨書入。
元在明啓曰,行大司憲李直輔,執義宋稚圭在外,掌令金圭夏·趙秀民,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言洪命周·金處巖,掌令金圭夏·趙秀民,持平鄭取善·洪羲玄牌不進罷職傳旨,傳于元在明曰,推考傳旨書入。
傳于金宗善曰,明日晝茶禮當親行,該房知悉。
李溏,以兵曹言啓曰,去甲子式年武科初試入格濟州武士申景周·李膺良·文亨奎,當年會試,因風高未得越海赴試矣,今始上來,願赴庭試武科,依法典許赴於今番庭試武科殿試,何如?傳曰,允。
李溏,以訓鍊都監言啓曰,今此合慶慶科庭試武科時,本局將校·軍兵及武藝廳中,直赴應試應頉之類,竝別單書入之意,敢啓。傳曰,知道。
李溏,以禁衛營言啓曰,今此合慶庭試武科殿試時,本營軍兵中,直赴應試人,別單書入之意,敢啓。傳曰,知道。
李溏,以御營廳言啓曰,今此慶科庭試武科殿試時,本廳將校中,直赴應試人,依定式別單書入之意,敢啓。傳曰,知道。
李溏,以摠戎廳言啓曰,今此慶科庭試武科殿試時,本廳所屬坡州·長湍別驍士直赴應試人,別單書入之意,敢啓。傳曰,知道。
李溏,以備邊司言啓曰,北關後運紙衣七百二十三領,照數稱量,木品·紙品,亦爲看審監封,逢授於齎去禁軍處,沿路輪運及本道頒給等節,更爲各別關飭之意,敢啓。傳曰,知道。
李溏,以司僕寺提調意啓曰,大靜前縣監金弼龍,遞任進上馬二匹,今纔上來,禾毛色別單書入,依例內廐立養,而進獻事體,何等嚴重,所封馬匹之骨孱體瘐,比前尤甚。當該封進大靜前縣監金弼龍,姑先從重推考,以警日後,何如?傳曰,允。
禁府啓目,成均館典籍劉㵙原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,禁亂官申亨祿·李鎭遠·李載豐等原情云云。傳旨內辭緣,泛稱遲晩,竝只刑推得情,何如?判付啓,分揀放送爲良如敎。
右議政李敬一疏曰,伏以,臣披瀝肝血之懇,仰瀆紸黈之聽,章凡六上,月已五易,而尙未蒙矜恤之澤,徊徨跼蹐,若無所容。臣於八月筵席,伏奉東萊事出場後許副之恩諭,乃於前月按覈使復命後,陳疏乞遞,則聖批若曰,按使雖已復命,渡海猶未完定,卿其姑俟之。臣遂進參賓筵,與聞邊事,而旋聞請來信使之差倭,今方出來云爾,則渡海之譯,不當入送,差倭出來後,當取見其書契,彼若以入送江戶爲請,則但當經紀信行,若以入送馬州爲請,則當以規外嚴斥,撰出答書契還送,今則計畫已定,萊事便同出場矣。設謂之未出場,新相之出,自當隨機善應,臣何敢獨自擔着,曠日因循,等待其無可待之事,蹲仍於決難堪之地乎?顧今鼎席空虛,枚卜之成命久靳,籌司長鎖,廟謨之主管無人,其爲國體之虧損,群情之訝惑,誠非細故,以殿下之明聖,何不念及於此?但使癃老一介臣,許久虛縻於匪據之地,而尙無處分乎?臣誠惝怳憫隘,莫曉聖意之攸在也。臣又自十餘日前,痰注肩胛,右臂不能屈伸,齒齦刺痛,粥飯不能咀嚼,委頓床笫日夕叫苦,惟是重任未缷,病裏惶隘,如添一病,玆敢收召精神,冒入文字,更申瀝血之懇。伏乞聖慈,天地父母,亟命鐫改臣議政之銜,以卒生成之澤,千萬幸甚,臣無任云云。答曰,省疏具悉卿懇。向者已諭,則又何爲汲汲乎?從當有體諒之日,卿其俟之。仍傳于金宗善曰,此批答,遣史官,傳諭于右議政。
乙丑十月初十日午時,上御熙政堂。晝講入侍時,同知事李翊模,特進官吳泰賢,參贊官宋知濂,侍讀官李寅采,檢討官李基崇,待敎朴宗薰,假注書鄭元容,記事官盧·徐淇修,各持大學,武臣行副護軍金爀,以次進伏訖。上開卷讀前受音一遍訖,寅采讀新受音一遍,解釋以奏,上讀新受音一遍訖,命奏文義。寅采曰,此言大道之要,要字政宜着眼處。奏未畢,上曰,大道之要,何謂也?指明德·新民而言歟?寅采曰,大學之道,始於格致誠正,終於治國·平天下,而極其規模之大者,是所謂大道也。道體至大,非可以一言盡,而於其至大之中,自有至要者存,今若徒知其大,而不知其要,則茫然無下手入頭處矣。故爲天下國家者,苟得其要,則端拱無爲,坐收其功,不得其要,則弊精勞神,無補於治,蓋人君撫四海之廣,莅兆民之衆,而以靜制動,以簡制煩之道,專在於得其要而已。治天下有要,不過曰立紀綱,厚風俗,得賢才,而紀綱非自立也,風俗非自厚也,賢才亦不可以徒得也,其要必在於人君躬行心得,以之端本出治,而躬行心得之要,又在於講學明理,講學明理之要,又在於主敬涵養。故大學一篇,專以敬爲主,而敬之所以爲徹上徹下,成始成終之要道者,此也。先儒之論敬字,或曰整齊嚴肅,或曰常惺惺法,或曰主一無適,而敬字上用工切要處,又莫先於謹獨二字,故程子曰,天德王道,其要只在謹獨。夫德莫大於天德,道莫大於王道,而惟以謹獨二字,爲其要,則聖學之至要,豈有以加於此哉?上曰,大學亦言謹獨,何如則可以爲謹獨之工夫耶?寅采曰,人所不見而己所獨見者,謂之獨,人所不知,而己所獨知者,亦謂之獨。夫恒人之情,每勤於人之所見所知,而或忽於人之不見不知,故其弊至於人欲肆而天理熄,苟能於幽獨得肆之地,蓋存敬畏之心,不敢少有怠忽之念,考其閒居所爲,常若見賓承祭,則是乃所以爲謹獨也。至於帝王之學,尤不可不加意於謹獨之工,蓋其晉晝引接之際,法筵講討之時,未嘗不莊敬自持,肅穆臨下,而及其深宮燕居,從容肆體,則怠意易乘,敬心難保,而玩好之具,私䙝之類,又從以迭進於前,於此而少或弛其兢惕之念,則向之所以莊敬穆肅者,適足爲自欺外飾之資,而卒不免怠惰放肆之歸,豈不大可畏哉?以殿下之明聖,非敢爲然,而臣愚過慮,或恐萬有一近似於此,則其爲累於大聖人乾乾不息之工,不啻大矣。繼自今淸燕蠖濩之中,益加操存省察之工,宴息於乙丙,則恒若上帝神明,臨質於上傍,玩心於經傳,則恒若孔·孟·程·朱,啓沃於左右,以至於對宦官宮妾之際,亦爲收斂務持,少無異於接賢士大夫之時,則本源之地,明白純粹,隱顯一致,表裏交正,而一念之微,一息之頃,無往而非天德王道之極致,所謂大道之要,不可捨此而他求矣。伏願以是體念焉。上曰,所陳好矣。下番陳之。基崇曰,此言俗儒記誦詞章之習,其功倍於小學而無用。奏未畢,上曰,記誦詞章之習,卽如近世科擧之業,而近世則雖詞章科擧之業,其用功,猶不得倍於小學者,何歟?基崇曰,雖記誦詞章之習,近世則比之此時,猶有不及者矣。蓋詞章之習,雖若無用,但我朝取人之法,專以科目爲重,至于今日,猝難變改,則顧此詞章之習,亦不可以全廢矣,今可不改其法,而自有矯正之道,朱子之言曰,三分擧業,其所謂擧業,卽詞章之類也。誠使今世之爲士者,皆知三分擧業之義,專用力於學問上工夫,而行有餘力,卽又聞習其詞章,科場出身之道,則以詞章爲之,而他日立朝事君之時,則專以學問中所得者,取而爲用,以做其德業事功,則周家三物之敎,漢代賢良之法,亦無過此,而第念,群下之趨向,惟在於在上之敎導。伏願殿下,益加勉於聖學之工,克盡修己治人之道,則群下自然觀感,士習風俗,皆將一變,而純然一歸於至正之域,向之專尙記誦詞章之習者,亦當覺前之非而知所愧矣。由是推之,則化民成俗之要,莫過於先正士習,反隅體念,是臣區區之望矣。上曰,所奏好矣。同知事陳之。翊模曰,詞章之習,非但科場文體之謂也,蓋有德者必有言,言者卽是詞章之類也。古之人旣有實德,故發言成章,洽有可觀,至若後世之人,旣無實德,徒尙空言,故浮華詞章之習,反爲俗儒之大弊。由是以來,帝王之家,亦不無此弊,昔魏文帝常曰,文章者,聖世之大業,不朽之盛事,觀此一言,可知其志趣之已下矣。至於六朝之季,則上下之際,以此相較,猜妬之心,又從而生,如庭草無人隨意綠,空樑落鷰泥等句,而其弊極矣。夫充滿天地之間,事事物物,都是一箇底實理在上者,若着力於務實上工夫,以實心行實政,則俗儒詞章之習,權謀術數之學,更何從而紛然乎?如是然後,方可謂大業盛事,而允躋治平之域矣。伏惟殿下,以天縱之聖質,有日躋之聖學,更伏望於此等處,益加體念焉。上曰,所陳好矣。特進官陳之。泰賢曰,經筵官已有所奏,臣別無可達之文義矣。上曰,參贊官陳之。知濂曰,此言使其小人不幸而不得蒙至治之澤,蓋三代之時,仁政惠澤,洽于民心,使天下之人,咸囿於至治熙皞之中。後世之爲人主者,亦當以三代自期,然後功效可以及人,而實澤可以下究矣,三代以後,非不無自期三代之人主,而權謀竝行,雜術橫流,治道不得純正,人情不能允協,熙皞之澤,隆郅之治,終不及三代之盛矣。伏願殿下,於聖學上工夫,益思加勉之道,動法堯·舜,治期三代,則權謀術數之學,不得行而自熄,使其群下,當有於變成章之美矣,豈不休哉?更望省察焉。上曰,所陳好矣。閣臣陳之。宗薰曰,記誦詞章之習,不及者也,虛無寂滅之敎,過高者也,過與不及,均非正道,中間自一條平穩正當大路,却無人肯向上頭立脚,此朱子所以反復慨嘆,而若其說破二者之弊,則曰無用無實而已,吾儒之學,惟以實用爲貴,蓋有其實然後,方有其用,有其用然後,方可以稱其實。實用者無他,如讀此書,知得此書中所言爲何事,存之於心,則可謂實矣,每當事爲,必以書中所言,倣而行之,則此是用也。朱子曰,聖賢用人之法,以孝悌忠信,莊敬持養,爲下學之本而後,博觀衆理,近思密察,因踐履之實,以致其知,所以從容積累,涵養成就,無非實學者。又曰,下學之序,始於格物,以致其知,不離乎日用事物之間,別其是非,審其可否,由是精義入神,以致其用,以此二言看之,吾道之大要,不外乎實用二字,異端俗學之一切反是,亦可見矣。後世以來,實理漸晦,虛僞漸長,俗學之弊,甚於異端,聖經賢傳,非不家誦戶習,而其於自己心性,了無交涉,內以自欺,外以欺人,無實如此。故立朝事君,當官處事,浩浩茫茫,無着手處,與不學人,無異,此皆無實無用之甚者也。欲救此弊,其權在我殿下,先從今日自止,究觀聖人實用,每於實地上,求受用處,如明德·新民,止於至善,格·致·誠·正·修·齊·治·平,必要着實運用,不徒作一場好言語,則其功效之至,可以導率一世,同歸有實有用之學。臣之此說,非但爲一時文義而發,區區至願,亶在於是,伏願留念焉。上曰,所陳好矣。仍敎曰,此云異端虛無寂滅之敎,虛無寂滅之稱之以敎者,何也?寅采曰,老氏以虛無爲敎,佛家以寂滅爲敎,雖異於聖人之敎,而亦各自以爲敎,故古有三敎之說,道敎·釋敎,卽老·佛之敎也。上曰,敎之又稱以高者,何也?寅采曰,虛而至於無,寂而至於滅,其所爲說,驟而看之,則渺冥玄默,似高而實非高也。翊模曰,其所謂高者,非眞所敎之爲高也,卽佛氏之自以爲高者也。蓋佛氏之敎,祖乎釋迦如來,而其言曰天上天下惟我獨高,此其自高之心,常以爲高莫高於佛氏,而及其實用處,則無所措施,此張橫渠所謂與之一錢則亂者矣。上曰,百家衆技之流,何所指也?寅采曰,小註以爲九流等,是也,蓋九流者,如名家者流,法家者流,墨家者流,縱橫家者流等。旣曰家,又曰流,故以此謂之百家衆技之流也。然而以方技雜術,各自稱家者,九流之外,亦不知其數,有難悉陳矣。翊模曰,小註,新安陳氏,以百家衆技,爲九流等,夫九流之中,有儒家者流,則豈可以九流爲衆技之流乎?是故,朱子則不稱九流之流,而以爲百家衆技之流,旣只言百家衆技之流,則可知儒家之外,有諸家雜技,而陳氏九流之說,則似不及於朱子之言矣。寅采曰,九流之中,儒居其一,而其外八家,俱是雜技,故陳氏似未照檢,而以道家以下,當百家衆技之數也,雖是語病,亦當活看矣。上命經筵諸臣先退,翊模等,退出。命閣臣進前,宗薰進前,上敎曰,內閣有何印役乎?宗薰曰,臣等以生生字小字,方印杜律分韻,旣自閣中印書,則無論巨細,不可無內入件,事當一番稟定,件數多寡,而姑未果矣。當以幾件入之乎?上曰,陸律則不爲同印乎?宗薰曰,陸律卷秩稍多,故未得同印矣。上曰,以五十件內入,可也。宗薰曰,本閣紙地中,粉唐紙·毛面紙,每多入用處,從前以關西不虞備銀,別貿以用矣,近年則久不貿來,遺在垂乏,而銀貨近甚苟艱,別貿則不必爲之。聞戶曹有二種紙燕貿條,旣非經費物種,故遺在頗有裕云,姑爲取用,事甚便宜,日後亦隨所在,量宜取用,似好,故敢此仰達矣。上曰,依此爲之。知濂曰,武臣金爀,筵席進伏之際,擧措顚錯,不可無警,推考,何如?上曰,依爲之。出擧條上命知濂,書右議政疏批訖,敎曰,他公事判付,則出去書之,可也。惠慶宮進服蔘吉茶,自今日一貼式煎入事。出榻敎上命退,承史·閣臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
元在明啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,臣溏以入直禁軍戎器點考進去,下直之意,敢啓。傳曰,知道。
李溏啓曰,臣依定式,進詣仁政殿月臺,入直禁軍戎器點考,則竝無頉,仍以傳敎內辭意勞問,則亦皆好在云矣,敢啓。傳曰,知道。
元在明啓曰,行大司憲李直輔,執義宋穉圭在外,掌令金圭夏·趙秀民,持平鄭取善·洪羲玄牌不進,監察茶時之意,敢啓。傳曰,知道。
金宗善,以弘文館言啓曰,副校理尹致鼎,副修撰李勉求,旣有推考傳旨書入之命。修撰李惟命,副修撰金啓溫,由限已過,竝卽牌招察任,何如?傳曰,允。
金宗善,以禮曹言啓曰,卽接宗廟署·永禧殿官員等所報,則今十三日合慶庭試時,郞官俱爲觀光云矣。宗廟署假官,依前例,以本曹佐郞鄭進明差定,以爲代直之地,而永禧殿假官,以成均館員,依定式口傳差出之意,分付吏曹,何如?傳曰,允。
金宗善,以禮曹言啓曰,卽接山陵參奉所報,則今十三日合慶庭試,參奉李厚中,將爲觀光云矣。假官一員,依前例,令該曹口傳差出,以爲替直之地,何如?傳曰,允。
金宗善,以吏曹言啓曰,今此宗廟望祭大祝,前掌令具得魯塡差,而時無職名,令該曹口傳付軍職,何如?傳曰,允。
兵曹口傳政事,副司果單具得魯。
李溏,以訓鍊都監言啓曰,頃因禮曹捉虎草記,發遣善放砲手,使之跟捕矣,昌陵局內,大虎一頭捉得,謹此封進,而捉虎將卒,依例施賞之意,敢啓。傳曰,知道。
乙丑十月十一日午時,上詣孝安殿。晝茶禮親行入侍時,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎,朴宗薰,以次侍立。通禮跪啓出次,上具衰服,由齋殿入殿門,詣視膳位視膳訖,詣版位,引儀唱俯伏哭,上俯伏哭。引儀唱止哭興,四拜興平身,上止哭行四拜禮訖。仍詣神位前,通禮啓三上香,溏奉香,宗善奉爐,上三上香。通禮啓執盞獻盞,溏奉盞以進,上執盞授宗善,宗善,奉奠于靈座前。上還復位,引儀唱俯伏哭,上俯伏哭。引儀唱止哭興,四拜興平身,上止哭,行四拜禮訖。通禮導上還齋殿。諸臣以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
元在明啓曰,合辭許久闕啓,事甚未安。司諫鄭魯榮,正言金處巖,掌令金圭夏·趙秀民,持平鄭取善·洪羲玄,旣有只推之命,與大司諫宋銓,竝卽牌招,何如?傳曰,允。
金宗善啓曰,明日殿座,再明日親祭齋戒,十五日·十六日放榜相値,視事頉稟之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,事變假注書姜基煥身病猝重,勢難察任,今姑改差,何如?傳曰,允。
備忘記,健陵來龍內外案山補土,今已畢役,領敦寧金祖淳,華城留守金文淳,各內下豹皮一領賜給,其餘依別單判下,捧傳旨施賞,頃聞回奏之言,園官之效勞,無異陵官云,參奉林昇運,亦爲陞敍。
右議政李敬一初度呈辭,傳于金宗善曰,不允批答。
以健陵來龍及案山補土植木監董看役人姓名別單,傳于金宗善曰,令李羲玄滿窠守令作窠差送,參奉洪集圭陞六,都廳水原中軍閔百履右職調用,差使員水原判官洪仁謨陞敍,禿城別將李興潤,相地官兼看役金尙澤,竝相當職調用,奏時官令該監高品付料,員役令該曹考例施賞,前察訪安宅仁,都策應折衝卞之錞,補土所都牌將出身金鎭喆,嘉善盧大喆,竝加資,嘉善金昌仁,策應監官李元榮,竝邊將除授,牌將安德恒,前後效勞極多,善地邊將待窠,首先擬入,金守昌聞有滿十年提奏之受敎,而至今自願赴役云,邊將待窠差送,牌將李珍國等四人,令本曹收用,金德采,令該曹收用,金鰲福等九人,令該營·該廳收用,都牌將本府別武士裴仁爀等三人,竝賞加,其餘將校·員役及陵所園所書員·守僕等,竝令本府從最厚例施賞,京植木軍,令該營別加施賞。
姜基煥改差,代以韓泰登爲事變假注書。
元在明啓曰,行大司憲李直輔,執義宋穉圭在外,掌令金圭夏·趙秀民,持平鄭取善·洪羲玄傳旨未下,監察茶時之意,敢啓。傳曰,知道。
以司諫鄭魯榮,正言金處巖,掌令金圭夏,持平鄭取善·洪羲玄牌不進罷職傳旨,傳于元在明曰,推考傳旨書入。
以司諫鄭魯榮,正言金處巖,掌令金圭夏·趙秀民,持平鄭取善·洪羲玄牌不進罷職傳旨,傳于元在明曰,只推。
以副校理尹致鼎,修撰李惟命,副修撰李勉求·金啓溫牌不進罷職傳旨,傳于金宗善曰,只推。
金宗善,以弘文館言啓曰,副校理尹致鼎,修撰李惟命,副修撰金啓溫·李勉求,旣有只推之命,竝卽牌招察任,何如?傳曰,允。
以副校理尹致鼎,修撰李惟命,副修撰李勉求·金啓溫牌不進罷職傳旨,傳曰,推考傳旨書入。
金宗善啓曰,明日文科庭試讀券官金祖淳·黃昇源·李翊模·金達淳·金勉柱·曺允大·蔡弘履·朴宗慶·金在昌·吳泰賢·宋銓牌不進,無以備員受點,竝更牌招,何如?傳曰,允。大臣更爲命招。
李溏啓曰,明日武科殿試考官趙尙鎭·韓晩裕牌不進,竝更牌招,參考官安廷善牌不進,李重蓮在外,無以備員受點,改付標以入之意,敢啓。傳曰,知道。違牌人推考傳旨書入。
以文所試官李羲甲·尹命烈·韓致應·柳畊·韓兢履牌不進罷職傳旨,傳于金宗善曰,推考傳旨書入。
以武科參考官安策牌不進罷職傳旨,傳于李溏曰,推考傳旨書入。
金宗善啓曰,今此庭試試官望中,時無職名人,令該曹口傳付軍職,何如?傳曰,允。
兵曹口傳政事,副護軍單朴宗正,副司果單李尙愚·李勉昇·韓兢履。
傳于李溏曰,明日出宮門路,以協陽門爲之。
李溏,以都摠府言啓曰,副摠管安橚,以御營中軍軍兵等中日試放事,南小營晝仕出去之意,敢啓。傳曰,知道。
金宗善,以禮曹言啓曰,卽接奉常寺所報,則貞純王后練主造成與奉安處所,預爲稟定云。取考謄錄,則自前國恤時,練主造成奉安處所,例於空闕殿閣爲之矣,今番則造成與奉安,以何殿擧行乎?敢稟。傳曰,謹依前例爲之。
李溏,以兵曹言啓曰,因刑曹草記,今番庭試武科初試時,代射罪人出身崔福海,濫入罪人石宗玉,借射罪人梁鎭民·柳義源·邊栻,令兵曹充軍事,允下矣。代射罪人出身崔福海,咸鏡道慶興府邊遠充軍,濫入罪人石宗玉平安道宣川府水軍充定,借射罪人梁鎭民,慶尙道鎭海縣水軍充定,柳義源,機張縣水軍充定,邊栻,全羅道康津縣水軍充定,竝定驛子押送之意,敢啓。傳曰,知道。
李溏,以兵曹言啓曰,直赴殿試奉承傳親騎衛朴繼先等二百三十二人,直赴會試奉承傳武藝別監曺世佑等二十七人,隨其錄名,許赴於明日合慶庭試·殿試之意,敢啓。傳曰,知道。
李溏,以兵曹言啓曰,五衛將趙益洙·南志復,俱以病難供職,呈狀乞遞。宿衛輪番之任,不可久曠,竝改差,何如?傳曰,允。
李溏,以義禁府言啓曰,明日親臨春塘臺合慶庭試·別試文科試取時,本府都事八員赴擧,只有二員,本府入直都事,當直入直都事,公事回公都事,靑陽門·月覲門·集春門·弘化門·通化門禁亂都事,武所禁亂都事,無以推移,假都事七員,令該曹差出,以爲分排之地,何如?傳曰,允。
李溏,以訓鍊都監言啓曰,今十月十三日春塘臺親臨合慶庭試文·武科試取時,因兵曹節目,出番軍二百名除出,將官率領,挾輦侍衛步軍三哨除出,各其將官率領,設布帳外排立,雜人一切嚴禁,步軍一哨除出,將官率領,自弘化門內,至明光門外川邊列立,使入場儒生,無得踰越禁川橋,而竝待標信擧行,廣智營軍二十名除出,將校率領,通化門排立,雜人嚴禁,依定式,北營標下軍三十名,除標信除出,入直將官率領,集春門外把守,雜人亦爲嚴禁,事畢後,出番軍解送,入直軍各還直所之意,敢啓。傳曰,知道。
李溏,以訓鍊都監言啓曰,昌陵局內大虎一頭,旣已捉得,且無虎跡,山行校卒,今姑撤還之意,敢啓。傳曰,知道。
李溏,以訓鍊都監言啓曰,本局千摠李東憲,身病猝重,勢難察任,改差,何如?傳曰,允。
元在明,以刑曹言啓曰,借射·代射罪人等,自武一·二所移送,故竝捉來査問,則梁鎭民使金允默代射,柳義源使張顯秋代射,邊栻使崔福海代射,石宗玉再入冒射之意,箇箇遲晩矣。取考律文,則大典通編內,借射者杖一百,身充水軍,代射者加二等,杖一百,邊遠充軍,科場濫入者,身充水軍,事目內,常賤出身之代射犯科者,令兵曹擧行,梁鎭民等,竝依此照勘,代射罪人金允默,平安道渭原郡,張顯秋,昌城府邊遠充軍,竝定配所押送,崔福海,係是出身,依事目,令兵曹擧行,定配所押送,濫入罪人石宗玉,借射罪人梁鎭民·柳義源·邊栻,亦令兵曹依例水軍充定,定配所一體押送,何如?傳曰,允。
右議政李敬一初度呈辭不允批答。王若曰,渙諭屢布,冀卿意之或回,巽牘繼尋,胡予心之莫諒?無或邁邁,聽此諄諄。惟卿,老成典刑,故家令緖。半世颺歷,有恬雅純素之風,三朝遭逢,效夷險殫竭之義。家居養志,隣里稱其怡愉,平生秉心,士論服其公正。肆惟向來爰立之擧,寔出寡人篤棐之衷。端揆之責任不輕,奚但坐鎭雅俗?朝象之泮渙亦甚,政須弘濟時艱。夫何倚毗之方隆,遽見辭懇之屢至。告老之章始徹,旣宣必不捨之音,引疾之單復來,實多未相孚之歎。甌卜在近,豈或憂於賢勞?廟謨方殷,今不可以釋負。於戲,輔相之去就必審,庶可深思,上下之情志宜通,寧庸多誥?所辭宜不允,故玆敎示,想宜知悉。知製敎李基崇製進。
禮曹判書韓用龜疏曰,伏以臣,檢身而無尺寸之能,當官而蔑絲毫之補,斷斷微忱,惟在筋力自效,如非情病之萬分難强,未嘗爲逡巡占便之計,而臣之待罪春曹,歲周而有餘矣。初夏暫辭,雖緣賤疾,不日恩除,旋叨宿硏,議禮重任,是豈如臣謏寡所敢久據者哉?又況今年,哀慶相仍,儀文甚縟,每當事會,如墜烟霧,考據典禮,率多顚錯,臣誠夙夜懍愒,惟大何是俟?何幸仁天在上,隨處庇覆,郵罰不加,華銜尙縻,反顧循省,感愧交中。仍伏念臣於月前,冒控疾痛之呼,未蒙體諒之恩,則今何敢更陳醜穢之狀,重犯屑越之誅,而目下難醫之症,闖發於積瘁之餘,痰注支體,動輒拘牽,氣鬱胸膈,食必壅滯,眞元日漸澌礫,神精去益昏瞀,少費思慮,頑癖衝亘,暫有勞動,虛眩迭作,委頓床笫,不省四到。似此病勢,已無束帶供職之望,而每於孝安殿親享之時,猥忝贊禮之任,以若拘攣之狀,昏瞀之症,周旋於肅敬之地,則將不免顚蹶之患,其爲駭瞻視而失禮儀,尤當如何哉?玆敢力疾構疏,仰瀆宸嚴。伏願聖明,俯賜鑑憐,亟遞臣春曹之任,俾得以安意調將,復尋生路,不勝大願,臣無任云云。答曰,省疏具悉。卿其勿辭,調理行公。
上在昌德宮。停常參·經筵。
上詣春塘臺。文·武科試取還內後,內閣·政院·玉堂·藥房口傳問安。答曰,知道。
元在明啓曰,行大司憲李直輔,執義宋穉圭在外,掌令金圭夏·趙秀民,持平鄭取善·洪羲玄呈辭,監察茶時之意,敢啓。傳曰,知道。
金宗善啓曰,來十一日,專經文臣殿講日次矣,敢稟。傳曰,十九日爲之。
金宗善啓曰,來十六日,漢學文臣殿講日次矣,敢稟。傳曰,十八日爲之。
金宗善啓曰,來十八日,專經武臣殿講日次矣,敢稟。傳曰,二十日爲之。
金宗善啓曰,文臣製述,以何日爲之乎?敢稟。傳曰,二十一日爲之。
右議政李敬一再度呈辭,傳于徐美修曰,不允批答。
傳于李溏曰,侍衛軍兵毛具。
有政。吏批,判書李翊模進,參判韓用鐸在外,參議鄭東觀就理,右承旨金宗善進。以姜世綸爲獻納,尹命烈爲兵曹參知,朴宗圭爲漢城庶尹,兪漢純爲掌樂僉正,崔大恒爲直講,沈能種爲健陵參奉,李羲玄爲江西縣令,魏光肇爲銀溪察訪。典籍單李東永,文科甲科第一人,尙衣別提單李仁甲,武科甲科第一人嘉善盧大喆今加嘉義,折衝卞之錞今加嘉善,前察訪安仁宅通訓,今加通政,以上加資事,承傳。
兵批,行判書金思穆進。參判李庚運病,參議柳烇入直,參知未差,行左承旨李溏進,以沈鍾·崔翼爲五衛將,金載仁爲忠翊將,鄭煥宗爲訓鍊副正,李益權爲宣傳官,鄭宅恒爲守門將,張後宅爲礪峴僉使。護軍李光益·金啓洛,副司果吳慶德·尹義儉·金秉喆·洪秉圭·趙得和竝單付,及第李仁甲武科甲科第一人。
以咸鏡監司閔台爀狀啓,朔饍進上中生文魚·生大口魚不得封進,惶恐待罪事,傳于金宗善曰,勿待罪事,回諭。
右議政李敬一再度呈辭不允批答。王若曰,十行誕宣,謂遐心之可挽,再牘遽至,愧淺誠之莫孚。是豈所望於卿?玆庸復申其蘊。顧今大僚未備之日,有非藎臣求退之時。禮稱懸車,猶當視義爲去就,書訓作楫,是以注意於艱危。矧卿望實之俱隆,朝野皆惜其去,肆今倚毗之甚篤,君臣貴在相知。豈意調鼎之責方專,遽見乞解之懇斯摯?曲垂諒察,旣示無汲汲之衷,不憚頻繁,反有聽藐藐之歎。方値事務之委屬,未可相助理耶?況復精力之康寧,胡乃必欲去也?於戲,念古人體國之義,詎宜奉身而歸?諒寡躬仰成之誠,聽此敷心之諭。所辭宜不允,故玆敎示,想宜知悉。知製敎李基崇製進。
乙丑十月十三日辰時,上詣春塘臺。文·武科殿試科次入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰,以次詣閤侍立。時至,通禮跪啓請外辦。上具布裹翼善冠·布袍·布裹烏犀帶·白皮靴,乘輿出宣化門,藥房提調趙尙鎭等進前曰,早朝勞動,聖體,若何?上曰,一樣矣。仍進發,由協陽門·建陽門·靑陽門,至帳殿,上降輿陞座。敎曰,儒生入門單子入之,可也。少頃,入門官呈入門單子,宗善,讀奏儒生入門五萬三千七百八十五人,仍以單子跪傳夾侍。美修曰,試所承旨及執冊承旨自多擧行之事,而落點姑未下,故敢達矣。上,下試所承旨及執冊承旨落點,仍命讀奏,美修,讀奏試所承旨一望宋知濂,執冊承旨二望徐美修·李溏落點訖。贊儀唱試官以下四拜,讀券官領敦寧金祖淳,行右參贊黃昇源,吏曹判書李翊模,工曹判書金勉柱,知敦寧府事洪明浩,行護軍李肇源,禮曹參判朴宗來,對讀官行副護軍徐有榘·申絢·尹致性·金會淵·吳淵常,直閣洪奭周,副司直呂東植,副司果徐有恂,副司直金相休,副司果朴英載,考官行兵曹判書金思穆,漢城左尹申大謙,行護軍李得濟,參考官刑曹參議鄭來百,僉知中樞府事金處漢,司僕寺正尹魯東,訓鍊院正申綋,行四拜禮訖,以次就座。祖淳·勉柱·宗薰進前曰,霜朝稍寒,早爲勞動,聖體,若何?上曰,一樣矣。祖淳等曰,寢睡·水刺之節,何如?上曰,一樣矣。祖淳等曰,王大妃殿氣候,何如?上曰,一樣矣。祖淳等曰,惠慶宮氣候,何如?上曰,一樣矣。祖淳等曰,嘉順宮氣候,何如?上曰一樣矣。祖淳等,以次就座,上曰,承候時,對讀官中閣臣不爲隨入,何也?仍命書傳敎曰,當該閣臣,推考。上曰,武科殿試,以何技考試乎?溏曰,直赴人皆先捧講,而若居不於考講,則皆令次次考試柳葉箭·片箭·鐵箭等技矣。相休·英載持懸題紙進前,上命昇源·翊模,寫題賦用之鄕人,用之邦國,以化天下,限申時,昇源等,奉書訖,宣敎官,奉御題懸之。祖淳進前曰,臣猥當讀券官之首,而卽伏見御題奉書時試官所用之筆枝,則製撲與前不同,筆管之短,與常用之製,無異,所見甚未安。大凡公家所用,雖微細之物,自有一定之規,則今此筆管之無端截短,亦甚可歎。閣·院之互推,自有舊例,不飭之試所承旨,推考,何如?上曰,依爲之。出擧條思穆進前曰,武科殿試時,捧講則當於臺上,試射則當於臺下,而試官不可不分排兩處矣,考官中三人則在臺上捧講,其餘則在臺下試射,何如?上曰,依此爲之。溏曰,直赴殿試之武士,先爲捧講,應赴會試之武士,亦爲試射乎?上可之。溏曰,今日武科殿試時所用白籤等屬,不卽待令,以致案冊付籤之遲滯,事甚駭然。當該主掌官,所當重勘,而本院請推之外,無他可施之罰,何以爲之乎?上曰,事過後拿處,可也。出擧條知濂曰,先呈已入,臣當出去收券,所與收券官,同爲擧行矣。上可之。上入幄次,宗善,以夾侍入稟曰,收券已爲千餘張云,試官使之入來試取乎?上下敎曰,收券若爲四千餘張,則不必更稟,試官直爲進前考試,可也。良久,收券官,呈收券單子一萬二百五十九張,知濂,奉單子,使夾侍入之。行副護軍徐有榘·申絢·尹致性,竝讀券官加差下,入直上下番玉堂及待敎朴宗薰,對讀官加差下。出榻敎少頃,以司謁下敎曰,考券今至幾何?知入,可也。宗善,以考券纔過五千餘張,仰稟。頃之,編次旣訖,知濂,以夾侍入稟。上出幄次陞座,祖淳進前曰,合考爲十一張,今番則取幾人乎?上曰,近例,何如?祖淳曰,慶科庭試,則別無一定之規,或取十人,或六七人至三人,惟在斷自聖衷,不敢指一仰達矣。上命書傳敎曰,今番庭試,取六人。祖淳等,編次六張訖,仰奏曰,直爲書等乎?上可之。仍敎曰,試券中如有可批者,批之,可也。祖淳曰,別無可批者矣。仍書等,壯元則書三下一,其餘五張,竝書三下訖,知濂持試券六張,跪傳夾侍。上親坼封還下,命讀奏封內,知濂,讀奏生員李東永,前判官金魯應,幼學韓錫祉·李濟翼·金敬直·辛蓍根封內訖。祖淳曰,今日考券時,有三券不做題義,作句荒雜,全篇塡書,都無倫脊,揆以士習,極爲駭怪。該儒生則不可無罰,故其三券,別爲拔置矣,同成均館事,今方登筵,此三券卽爲出付,以爲査實施罰之地,何如?上曰,依此爲之。仍敎曰,所作句體,則是賦體耶?祖淳曰,果是賦體,而塡句亦爲三十句矣。上命坼其三券祕封,知濂,坼封奏姓名·居住。上曰,其儒生等,當以何罰施之乎?知濂曰,儒生施罰,似當以停擧矣。翊模進前曰,健陵令,纔承守令差送之賞典,本令今當出窠,而前仍特敎,權作令矣,今番則何以爲之乎?上曰,依前爲之,可也。翊模曰,新恩政事,何以爲之乎?上命書傳敎曰,新恩政事,當日爲之。通禮跪告禮畢,上乘輿出帳殿,敎溏曰,喧嘩甚多,禁喧郞廳,記過待令于靑陽門外,可也。至靑陽門,宣傳官,稟告禁喧郞廳朴宗臣記過待令矣,上命拿入,宣傳官,承命擧行。上敎曰,前後飭敎,非一非再,而且去月春塘臺處分之後,猶不懲戢,不善擧行,何也?宗臣曰,不善奉行,莫非臣罪,無辭可達矣。上曰,依法,可也。美修等,進駕前奏曰,臣有區區愚見,敢此仰達矣。禁喧郞廳朴宗臣,有此不善擧行之失,至致記過拿入之命,罪固難恕,豈敢煩稟,而第朴宗臣,卽故忠臣朴在源之親侄也,非但渠年紀之衰老,此家之人,卽同朝之所共保惜者矣。奏未畢,上敎曰,今番特爲分揀,後勿如是擧行,可也。仍命拿出,宣傳官,承命擧行。仍進發,由建陽門·協陽門·宣化門還內,諸臣以次退出。
上在昌德宮。停常參·經筵。
元在明啓曰,行大司憲李直輔,執義宋穉圭在外,掌令金圭夏·趙秀民,持平鄭取善·洪羲玄呈辭,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
右議政李敬一三度呈辭,傳于徐美修曰,不允批答。
以平安監司李勉兢狀啓,義州府民家失火事,傳于宋知濂曰,當寒失所,聞甚矜惻。結構之道,奠接之方,卽速擧行,原恤典外,別加顧恤,使之卽爲安接後狀聞事,廟堂分付。
傳于李溏曰,出宮門路,以協陽門爲之。
傳于李溏曰,侍衛軍兵毛具。
金宗善,以奎章閣言啓曰,明日卽奉謨堂冬孟朔奉審日次,臣等進詣擧行之意,敢啓。傳曰,知道。
李溏,以訓鍊都監言啓曰,謹依健陵來龍及案山補土看役人別單判付,本局將校金鰲福等八人,待窠收用計料,京植木軍孫漢光等四十二名,各木二疋,布一疋,別加施賞,其餘待年軍睦昌信,陞元,除案軍車聖麟等四名,待窠還屬之意,敢啓。傳曰,知道。
李溏,以禁衛營言啓曰,謹依健陵來龍及案山補土看役人別單判付,植木本營軍金殷得等三名,各木二疋,布一疋,別加施賞之意,敢啓。傳曰,知道。
李溏,以御營廳言啓曰,謹依健陵來龍及案山補土看役人別單判付,本廳軍李允福等七名,各木二疋,布一疋,別加施賞之意,敢啓。傳曰,知道。
李溏以摠戎廳言啓曰,謹依健陵來龍及案山補土看役人別單判付,本廳前敎鍊官朴有豐,待窠收用計料之意,敢啓。傳曰,知道。
右議政李敬一三度呈辭不允批答。王若曰,有可用之實,則爲久用之圖。予方恃而托重,無宜去之端,而引必去之義,卿胡辭之至三?蓋多誥非出於應文,而初心庶挽於決退。顧今寡昧勵一初之日,政須廊廟任三事之才。當朝象日卑之餘,要藉疑丞輔弼之力,服名門世襲之訓,宜有調劑維匡之謨。第登庸纔逾周年,未及素蘊之展布,雖私懇輒有陳奏,所以兪音之靳持。惟宜鞠躬而盡誠,寧可奉身而求去?卜甌當在不遠,莫憂寅協之無人,懸車亦非其時,須體乙夜之勞念。月六之賓對久曠,政欲聞嘉謨·嘉猷,董百之責任非輕,亦宜思同休·同戚。萊府之査事已訖,尙有講磨之方,湖沿之歲功初成,詎忽撫字之策?於戲,家國雖異,素著推以事之譽,進退皆憂,庶諒援而止之意。無替玆命,卒相予治。所辭宜不允,故玆敎示,想宜知悉。知製敎李基崇製進。
上在昌德宮。停常參·經筵。
孝安殿望祭親行還內後,內閣·政院·玉堂·藥房口傳問安。答曰,知道。
藥房提調趙尙鎭,副提調金蓍根啓曰,親行望奠,聖慕克伸,侵曉將事,勞動旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
元在明啓曰,合辭方張之時,兩司無詣臺之員,事甚未安。除在外·疏批未下外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而右議政李敬一方在呈辭中,不得來會云矣,敢啓。傳曰,知道。
右議政李敬一四度呈辭,傳于金宗善曰,不允批答。
傳于金宗善曰,明日晝茶禮,當親行,該房知悉。
以監察柳·洪邁源拿處傳旨,傳于元在明曰,竝分揀。
傳于金宗善曰,明日生·進謝恩,當親受,處所以便殿爲之,侍衛置之。
金宗善,以弘文館言啓曰,副校理尹致鼎,修撰李惟命,副修撰金啓溫·李勉求,旣有推考傳旨書入之命,竝卽牌招察任,何如?傳曰,允。
以副校理尹致鼎,修撰李惟命,副修撰金啓溫·李勉求牌不進罷職傳旨,傳于金宗善曰,推考傳旨書入。
元在明啓曰,行大司憲李直輔,執義宋穉圭在外,掌令金圭夏·趙秀民,持平鄭取善·洪羲玄牌招啓辭未下,監察茶時之意,敢啓。傳曰,知道。
以司諫鄭魯榮,正言金處巖,掌令金圭夏·趙秀民,持平鄭取善·洪羲玄牌不進罷職傳旨,傳于元在明曰,推考傳旨書入。
以廣州留守李晩秀狀啓,民家失火事,傳于宋知濂曰,當此冬寒失所,極爲矜惻。原恤典外,別加顧助,使之卽爲結構,以爲從速奠接之地事,廟堂分付。
以咸鏡監司閔台爀啓本,罪人金成大,北靑府到配事,傳于元在明曰,放送事,分付。
傳于元在明曰,本事不過元供與加定,而名雖不同,其實則一也。當初磨鍊之人,固無可罪之事,況此戶判乎?貢人嚴治,雖未知其間委折,而必不過懲戢貢人紛紜之弊而已,以此驅人於罔測,可乎?雖以醍醐湯云云言之,其時本事之爽實,已發於筵席,人皆知其脫空,則忽又攙及,抑何心也?由前由後,可知其傾軋擠陷之意,此等處不可以言官曲恕,而不爲嚴懲。正言洪命周,施以刋削之典。
傳于李溏曰,卜相。
元在明啓曰,卜相事,命下矣,右議政李敬一,命招,何如?傳曰,允。
元在明啓曰,卜相事,命下矣,政官牌招開政,何如?傳曰,允。
元在明啓曰,卜相事,命下,而右議政李敬一,命招不進,何以爲之?敢稟。傳曰,更爲命招。
傳于李溏曰,加卜。
李溏啓曰,右議政李敬一有稟達事,請對矣。傳曰,入侍。
傳于李溏曰,坐直承旨入侍。
賓廳卜相封入,以李秉模爲卜相,加卜,以金載瓚爲卜相。
有政。吏批,判書李翊模進,參判韓用鐸在外,參議鄭東觀就理,右副承旨元在明進。以洪大浩爲正言,徐有恂爲應敎,李尙愚爲副校理,南周獻爲健陵令,南志彧爲監察,牟達謙爲典籍,承膺祚爲奉常主簿。領議政單李秉模,左議政單李敬一,右議政單金載瓚,承文都提調二單,領議政李秉模,右議政金載瓚。
兵批,行判書金思穆病,參判李庚運病,參議柳烇病,參知尹命烈入直進,行左承旨李溏進。同知單金夢彩,副護軍單安宅仁。
金宗善,以奎章閣言啓曰,臣等進詣奉謨堂,奉審無頉,而閣內諸處奉審,亦爲無頉之意,敢啓。傳曰,知道。
金宗善,以奎章閣言啓曰,景慕宮望廟樓今望奉審,無頉之意,敢啓。傳曰,知道。
金宗善,以禮曹言啓曰,長陵官員報臣曹以爲,本陵香炭山,則自己卯許葬免稅之後,衆塚纍纍,四麓童濯,今無片炭可埋之地。位田則地本磽确,屢經沙汰,幾盡陳廢,全無所收,每當祭享之時,凡節苟艱,而舊陵基址,在於坡州地,初爲壯勇營屯田,今則移屬於均廳,而距本陵不遠,若以此代劃,爲香炭位田,則不但事勢之便當,兼爲舊基守護之道云矣。本陵香炭位田之合有變通,其來久矣,而今此陵官所報,儘有意見,舊陵局內,雖已許民起墾,陵上舊基,則另加封植,屬之本陵,使之守護,事體當然。至於局內起耕處,則仍作本陵之香炭位田,以爲享時所需及陵軍聊賴之資,允合事宜,依此施行之意,該廳及陵官處,分付,何如?傳曰,允。
金宗善,以禮曹言啓曰,伏見守陵官西春君曄狀啓之下本曹者,則以爲,本陵造泡寺,定於楊州佛巖山佛巖寺,而依健陵例,屬寺以全羅道順天府松崗寺,爲定云矣。先朝癸丑,東九陵造泡寺,以佛巖·石泉兩寺爲定,又以慈仁盤龍寺,熊川瑞興寺,定爲屬寺,則今不必加定泡寺及屬寺,而此等變通,不以稟處爲辭,直自陵所爲定,大違格例。狀啓內辭緣,置之,何如?傳曰,允。
金宗善,以內醫院提調意啓曰,年例各殿進上臘藥所用牛黃八十八部九分九里七毫,麝香二百三部二分四里八毫,竝令戶曹,宣惠廳進排,而丙申定式牛黃十六部九分六里七毫,以本院春秋兩等元貢中取用,何如?傳曰,允。
金宗善,以內醫院提調意啓曰,進上鍼子及諸醫所用鍼子,例有三年一次造成之規,而明年乃是當次之年,依例精造進上後,分給諸醫,明年又是寅年,三寅鍼,亦爲依例精造進上,何如?傳曰,允。
李溏,以備邊司言啓曰,本司有司堂上有闕,代漢城判尹李集斗,吏曹判書李翊模差下,使之察任,何如?傳曰,允。
李溏,以備邊司言啓曰,卽見全羅監司沈象奎災實分等狀啓,則珍島等十一邑,一鎭置之尤甚,羅州等十二邑,置之之次,茂朱等三十邑,置之稍實,仍以爲,災結不足之數,向後接濟之道,爛加商確,更爲陳請爲辭,而後錄諸條,竝請令廟堂稟處矣。其一,新還,尤甚邑鎭,尤甚面里三分一,尤甚邑鎭之次面里,之次邑鎭尤甚面里四分一,限明秋停退事也。其一,當捧米還中尤甚邑·尤甚面里限三分一,尤甚邑之次面里,之次邑尤甚面里限四分一,以相當穀,準折代捧,待明秋還作本色事也。其一,還上豆太,無論尤甚之次邑,本色與代穀間從民願收捧,翌年還作事也。其一,本道舊還中備局分排丁巳·戊午兩年條,全在於高敞一邑,而此是己亥以後反逋之蕩減餘存者,以其指徵無處,屢登道査,至承從當區處之覆啓,則今不可循例擧行事也。其一,城餉尤甚之次邑,竝令捧留該邑,待明秋還納城倉事也。其一,各宮房·各軍門折受加火與屯土,依災年例,尤甚之次邑鎭,竝令本官及鎭將收稅上納事也。其一,沿海綿農,偏被災損,尤甚邑訓局砲保,錢·木參半,兵曹及各軍門·各衙門保布·純錢,之次邑訓局砲保,依例純木,各衙門軍布木邊中折半代錢事也。其一,三軍門及樂工保米,無論尤甚之次邑,依災歲例,以六斗代錢二兩收捧事也。其一,興德·珍島·務安等三邑,被災偏酷,三邑結錢,以明年麥秋,退限收捧事也。其一,拯劣米·太,尤甚之次邑,限明秋停退事也。其一,京外箭竹當年條,依災年例蠲減事也。其一,尤甚之次邑,勿定配所事也。其一,推奴徵債,限明秋防塞事也。分等,考之前後狀辭,參以往來傳聞,無甚差爽,依狀請施行,新還停退事,米還代捧事,還上豆太本色與代穀間,從民願收捧事,竝爲依施。本道舊還中丁巳·戊午兩年條全在於高敞一邑者,今不可循例擧行事,旣是指徵無處之反逋,且有從當區處之覆啓,則今姑勿論,就甲寅條中,依當初分排數準捧,城餉捧留事,城餉雖重,紓力甚多,依施。各宮房·各軍門加火與屯土,竝令本官及鎭將收稅上納事,亦爲依施,而近聞各邑,一任吏手,其所執卜,害但歸於各該衙門,利反入於各其鄕色,稅雖減縮,民未蒙惠,以此意各別嚴飭,俾無如前之弊。尤甚邑訓局砲保錢·木參半,兵曹及各軍門·各衙門保布純錢,之次邑訓局砲保依例純木,各衙門軍布木邊中折半代錢事,三軍門及樂工保米代錢收捧事,興德·珍島·務安等三邑結錢退限收捧事,拯劣米·太停退事,一體許施。京外箭竹當年條蠲減事,所當置之,而道臣之如是陳請,必有所斟量者,依戊午年例,折半蠲減,尤甚·之次邑勿定配所事,推奴徵債防塞事,竝爲依施,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而生·進放榜相値,不得爲之之意,敢啓。傳曰,知道。
行護軍李普天疏曰,伏以臣,今將銜命出疆矣,一往殊域,經歲當還,而臣父母墳山,在於楊州地,行且遠離,霜露增感,行期雖忙,一宿之間,可以來往。伏乞聖明,特許展省,俾伸至情,千萬幸甚,臣無任云云。答曰,省疏具悉。卿其往省焉。
正言洪命周疏曰,伏以臣,卽兩朝造化中一物也。竗年倖第,寔出特恩,而宣諡於先祖,賜祭於祠板,出內帑而助需,許近臣而赴宴,恩榮所及,瞻聆俱聳,猥充講製之班,偏沐牖迷之化,濫廁雷肆之選,出入橫經之筵,臣且惶且感,惟有太平萬年之祝。只緣臣過福之災,及於臣父,遽抱終身之冤,臣民無祿,又遭遺弓之慟,未效褥蟻之忱,尙保冥頑之性,悠悠蒼天,此何人斯,中夜思惟,不禁淸淚之無從?仍伏念臣,至慵極陋,何嘗近似於淸朝耳目之任,而臺銜之除,凡三遭矣。臺閣之法,署經之前,可否未決,故間或叨謝,而不敢以臺臣自處,適値武所監試之役,特命除署,天牌繼降,而臣學淺識蔑,自量甚熟,言責重任,堪承無路,坐犯違傲,便成日課,慢命之誅,臣何敢逃?伏乞聖慈,亟遞臣見帶之職,仍治臣逋慢之罪,以肅朝綱,以安微分焉。臣方乞免之不暇,復何敢贅及他說,而事係至重,駭憤弸中,玆敢尾陳之,惟聖明少垂察焉。噫,彼李書九之負犯,何如,關係,何如,而發啓已久,尙緩盤鞫之擧,時月玩愒,擧懷觀望之心,臣竊爲之惑焉。藉曰無罪耶,則豈可置諸䵝昧之科,若其有罪耶,則亦豈可一刻掩覆而不問乎?王章鬱而不伸,公議久而愈激,此不可以言出遠人,徒歸狂妄,而不思所以究竟也,決矣。臣嘗以爲,不見其形,宜察其影,觀乎其跡,可知其心,雖以一事言之,有可以察其影而識其心矣。坤殿供上,事體莫重,而竊聽國人之言,則書九之爲戶判也,司宰監所進供上,不以元供磨鍊,乃以加定爲名,其所題辭曰,今番則以加定施行云云。致使莫重供上,名義不正,苟有臣子一分嚴畏之心,則國母朝夕之供,豈忍全不致愼,創出無前之事例,使國體損於上,而貢人咨於下哉?卽此一事,其平日所蓄之心,有足以覰得者矣。其後貢人輩屢以此事呼訴,則本監許施於狀題,廟堂行査於戶曹者,非止一再,而今戶判金達淳不惟力事阻搪,乃反嚴刑狀頭,使不得開口於元供二字,御供之事體日輕,國人之聽聞滋惑。雖凡民滫瀡之養,不欲以嗟來之物,及於其親,是人子之常情,況乎堂堂千乘之國,坤殿供御之需,而其可若是之苟且慢忽哉?必也正名之義,寧有是也?彼書九,則干犯旣重,聲討方嚴,供上一事,在渠雖謂之薄物細故,猶或可也,而至於達淳,則母事之地,視若弁髦,非辜之刑,顯加箝勒,若有洩憤逞氣者然,是可忍也,孰不可忍也?論其用意,浮於書九,其視藥院之不進醍醐湯者,其大小輕重,又何如也?臣謂戶曹判書金達淳,爲先施以竄配之典,斷不可已也,臣不任云云。省疏具悉。已處分矣。
右議政李敬一四度呈辭,不允批答。王若曰,敷心腹而申諭,旣勤渙誥之宣,愧情志之未孚,又何巽章之至?其勿困我,夫豈捨卿?惟卿,自先朝而受知,逮寡躬而俾輔。平日之雅望素著,政宜矜式百僚,故家之遺風猶存,庶幾彈壓一世。申屠嘉之正直不撓,幾著無私謁之譽,盧懷愼之謹飭自持,夙負鎭流俗之望,肆於晉登三事之日,佇見益勵一心之誠。方思賢如渴之餘,喜得調鹽梅之手。以爲國殫誠之念,豈無繫苞桑之圖?回末俗而幾乎反淳,予之所望也不淺,摠庶務而綽然有裕,卿之自期者如何?方當眷注之愈隆,復何辭遜之不已?桑楡之景雖暮,尙喜精力之差强,槐棘之任不輕,詎忽謨猷之入告?民國之艱憂溢目,寧可袖手而旁觀?廟堂之機務關心,猶宜鞠躬而盡瘁。於戲,若論古大臣進退之得正,不宜若斯,無或予小子誠禮之莫孚,有以致此。予不多誥,卿勿過辭。所辭宜不允,故玆敎示,想宜知悉。知製敎李基崇製進。
孝安殿望祭親行敎是時,亞獻官安昌君燝,終獻官靑城尉沈能建,贊禮禮曹參判朴宗來,典祀官奉常正金孝秀,宮闈令尙膳曺壽喆,執禮直閣洪奭周,執尊校理李寅采,大祝待敎朴宗薰,祝史修撰李基崇,齋郞校理李基慶,盥洗位禮曹佐郞李英發,直講南述毅,爵洗位兵曹正郞吳聖根,禮曹正郞朴廷儉,亞·終獻盥洗位典籍金龍範,贊者引儀安聖謩·鄭在愼,謁者引儀成海默·崔好鎭,贊引假引儀沈憲永·方禹矩,祭監監察柳·洪邁源。
乙丑十月十五日子時,上詣孝安殿。望祭親行入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請外辦,上具布裹翼善冠·布袍·烏犀帶·白皮靴,乘輿出宣化門·協陽門,由景化門,至崇化門。通禮啓請降輿,上降輿入齋殿,諸臣侍立。時至,通禮啓請出次,上具衰服,出幄次,贊禮前導,上入詣視膳位,視膳訖,仍詣版位。贊禮跪啓請俯伏哭,上俯伏哭,亞獻官以下在位者,皆俯伏哭。贊禮啓請止哭興,四拜興平身,上止哭行四拜禮,諸臣止哭。贊禮導上詣盥洗位。上盥洗,贊禮導上詣尊所,美修酌酒,溏受酒。上仍詣神位前,贊禮啓請跪,上跪。美修奉香,溏奉爐。贊禮啓請三上香,上三上香。贊禮啓請執爵獻爵,美修奉爵以進。上執爵授宗善,宗善,奉奠于靈座前。贊禮啓請俯伏興,少退跪,上俯伏興,少退跪。大祝朴宗薰,跪讀祝文訖,贊禮啓請俯伏興平身,上俯伏興平身。贊禮前導,上降復位,亞獻官安昌君燝,終獻官,靑城尉沈能建,以次行亞獻·終獻禮如儀訖。贊禮啓請跪俯伏哭,上跪俯伏哭。贊禮啓請止哭興,四拜興平身,上止哭行四拜禮訖,贊禮前導,上詣望燎位,燎祝訖,贊禮啓禮畢,仍前導,上還齋殿,敎曰,親祭後問安,勿爲之。出榻敎諸臣以次侍立。少頃,上具布裹翼善冠·布袍·烏犀帶·白皮靴,出齋殿門,至崇化門外,通禮啓請乘輿,上乘輿,敎曰,藥房提調,何不入來乎?蓍根曰,聞有實病云矣。宗善曰,祭官行禮之時,專不檢飭,失儀非細,祭監監察,所當重勘,而本院請推之外,無他可施之罰,何以爲之乎?上曰,竝拿處,可也。出擧條宗善曰,祝史李基崇,獻爵之際,位次失措,事極駭然。所當重勘,而本院請推之外,無他可施之罰,何以爲之乎?上曰,從重推考,可也。出擧條宗善曰,齋郞李基慶,出入之時,行步太緩,有欠駿奔之義,推考,何如?上曰,依爲之。出擧條仍由建陽門·協陽門·宣化門還內。諸臣以次退出。
乙丑十月十五日酉時,上御誠正閣。右議政請對入侍時,行左承旨李溏,假注書鄭元容,記事官徐淇修·鄭觀綏,右議政李敬一,以次進伏訖。敬一曰,日氣稍寒,聖體,若何?上曰,一樣矣。敬一曰,寢睡·水刺之節,何如?上曰,一樣矣。敬一曰,王大妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。上曰,大臣何爲請對乎?敬一曰,經曰人惟求舊,臣惟望前望中蒙點矣。乃承加卜之命,未敢知聖意之攸在,故敢此求對,惟伏望簡在聖心矣。上曰,行上護軍金載瓚,行兵曹判書金思穆,履歷凡百,俱合廟謨矣。敬一曰,誠甚好矣,臣謹當出去,加卜以入矣。上曰,各道年分狀啓,幾何入來,而回啓何以爲之乎?敬一曰,年分狀啓,今方次第入來,而臣則不敢爲廟謨,故連使有司堂上爲之矣。上曰,有司堂上,今無行公之人乎?敬一曰,有司堂上徐榮輔,方在罷職中,金達淳,纔遭臺彈,俱不得行公,故使吏曹判書李翊模,爲之矣。上曰,大臣出去後,有司堂上草記差下,可也。仍命大臣先退,敬一退出。上曰,承旨出去,持加卜望單,直爲詣閤,可也。仍命退,承史以次退出。
乙丑十月十五日酉時,上御誠正閣。坐直承旨入侍時,行左承旨李溏,假注書鄭元容,記事官徐淇修·鄭觀綏,以次進伏訖。溏持加卜望單,跪傳夾侍,上落點還下。溏讀奏卜相落點李秉模,加卜落點金載瓚訖。上曰,注書持此卜相落點出去,傳示大臣後,持往政院,招吏曹郞廳,大臣座次單子,卽爲擬入事,分付後,持座次單子,還入,可也。賤臣,承命出傳,持座次單子,還入進伏,溏讀奏訖。奏曰,新拜領議政李秉模,時在京畿楊根地,上來事,依例遣史官傳諭,上來時給馬事,本道監司處,下諭,何如?上曰,依爲之。別諭當書下矣。出擧條上曰,刑曹判書已上來云乎?溏曰,未能詳知矣。上曰,如在鄕,則使之申飭上來,如已上來,則待明朝牌招,使之肅命,可也。又敎曰,近來宮城,開門太晩,自明爲始,開東後平明前,卽爲放鑰,此後則雖承旨交遞之時,以此相傳,以爲永久遵行之地,可也。仍命退,承史以次退出。
上在昌德宮。停常參·經筵。
夜五更月暈。
金宗善啓曰,明日常參·經筵,取稟。傳曰,停。
元在明啓曰,行大司憲李直輔,執義宋稚圭在外,掌令金圭夏·趙秀民,持平鄭取善·洪羲玄呈辭,監察茶時之意,敢啓。傳曰,知道。
金宗善啓曰,新拜右議政金載瓚,時在京畿高陽地,上來事,依例遣史官傳諭,上來時給馬事,本道監司處,下諭,何如?傳曰,允。別諭當書下矣。
傳于金宗善曰,大學類義,五處史庫各白綿紙一件,內閣卷冊紙一件外,奎章閣白綿紙一件,白紙一件,卷冊紙一件,外閣白紙一件,弘文館白紙一件,成均館白紙一件,春坊白紙一件,監印閣臣五各別白紙一件,時·原任閣臣十三各白紙一件,編次諸臣,京畿監司徐瀅修,刑曹參判尹光顔,參閱諸臣,護軍金履永,副修撰金啓溫,各白紙一件,監印檢書官柳得恭·李功懋·李光葵·徐有殷·柳本藝,各白紙一件,看役僉使柳明杓,白紙一件賜給。
前右議政李敬一五度呈辭,傳于金宗善曰,封還。
傳于金宗善曰,各司未肅拜堂上,竝牌招。
傳于李溏曰,吏·兵批歲抄點下者,依例捧傳旨。
傳于李溏曰,明日文武新恩謝恩,當親受,處所以便殿爲之,侍衛勿爲磨鍊。
金宗善,以奎章閣言啓曰,大學類義頒賜件安寶次,奎章之寶請出之意,敢啓。傳曰,知道。
金宗善以禮曹言啓曰,以貞純王后練主造成奉安處所,取稟草記,傳曰,謹依前例爲之事,命下矣。謹稽各年謄錄,則辛亥·丁丑·戊寅年,皆以資政殿擧行,辛酉年,以崇政殿擧行,今番則以何殿擧行乎?敢稟。傳曰,謹依辛亥·丁丑·戊寅年例擧行。
金宗善,以弘文館言啓曰,副校理尹致鼎,修撰李惟命,副修撰金啓溫·李勉求,旣有推考傳旨書入之命,竝卽牌招察任,何如?傳曰,允。
李溏,以兵曹言啓曰,訓鍊正申綋,陞敍事,命下,而訓鍊正,軍器正,得蒙陞敍之典,則依例加資,已有定式矣。訓鍊正申綋,依定式,加資下批,何如?傳曰,允。
元在明,以義禁府言啓曰,江原監司林漢浩狀啓內,襄陽府使申罪狀,令攸司稟處事,啓下矣。申時在任所云,依例發遣府羅將拿來,何如?傳曰,待待命拿囚。
禁府啓目,吏曹參議鄭東觀原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
乙丑十月十六日辰時,上御便殿。生·進謝恩親受入侍時,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,檢校直提學朴宗慶,直閣洪奭周,待敎朴宗薰以次進伏訖。上曰,生·進二百人,皆爲入來乎?宗善曰,新恩中李始源之子鳳秀,隨其父赴燕,故不得入來云矣。宗善曰,下番及廳注書,新思中有後陪之人云,使之下殿,同參拜禮乎?上可之。仍敎曰,闕內又或有後陪人入來者乎?宗善曰,闕內如或有後陪之入來者,使之入殿庭同參乎?上可之。賤臣元容及觀綏,下殿陪立,行護軍李肇源,兵曹佐郞李鎭嵩入來陪立。贊儀唱四拜禮,生·進等,行四拜禮訖。賤臣元容及觀綏,還入進伏,上曰,生·進各三人,次次進前,仰奏姓名,可也。生·進等,以次進奏姓名,上曰,下番與廳注書,爲誰後陪乎?蓍根曰,下番則爲其兄後陪,廳注書則爲其叔後陪矣。上曰,其新恩之名字,云何?蓍根曰,下番之兄,是鄭獻綏,廳注之叔,是鄭東逸矣。上曰,未及入侍乎?蓍根曰,未及入侍矣。上曰,李肇源·李鎭嵩,爲誰後陪云乎?蓍根曰,李肇源則爲其侄驥秀之後陪,李鎭嵩則爲其弟鎭泰之後陪云矣。生·進等,皆奏姓名訖,上曰,下番及上下注書,呼新來進退後出送,可也。賤臣等,承命呼新來進退訖,贊儀唱生·進等引出,生·進等,皆退出。宗慶曰,賜祭謝恩方物入送事,月前自廟堂,已爲草記蒙允矣。方物入送緣由咨文,依例令文任撰出,正書安寶後,仍爲順付於今番使行,同爲齎去之地,何如?上曰,依爲之。出擧條宗慶曰,今番咨文査對時,大臣例爲進參,而左相嫌不進,領·右相未肅拜,在前如此之時,提調稟達後,與提調備員査對,故敢此仰達矣。上曰,依此爲之。上敎宗善曰,健陵補土賞典中,奏時官,令該監高品付料,員役,令該曹考例施賞,添書以出,可也。宗薰曰,大學類義印役賞典,有依四部手圈時例施賞之敎,而今番則旣用活字,故與刊板有異,工役數三名色,比前加多,今當從其類分等,添入於賞典中矣。上曰,依此爲之。宗薰曰,全羅監司處內下虎皮,成川府使處內下鹿皮,依例自本閣有旨成送,令閣吏齎傳乎?上曰,依此爲之。在明曰,日前武科殿試時,白籤等屬,不爲待令,故自本院,請罪主掌官至下拿處之命矣。昨見主掌官軍器寺正李元德供辭,則謂以自政院知委兵曹之事,推諉粧撰,專事發明,爰辭之若是無嚴,亦關紀綱,處分未下之前,雖不敢請勘,此等囚供,本府之循例捧入,亦涉不審,當該金吾堂上,推考,何如?上曰,依爲之。出擧條仍命退,承史·閣臣以次退出。
上在昌德宮。停常參·經筵。
元在明啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,來二十一日,朝參日次,而殿座相値,頉稟之意,敢啓。傳曰,知道。
金宗善啓曰,來二十一日,輪對日次,而殿座相値,頉稟之意,敢啓。傳曰,知道。
金宗善啓曰,明日·再明日·二十日·二十一日,殿座相値,視事頉稟之意,敢啓。傳曰,知道。
金宗善啓曰,卽者禮曹郞廳來言,今此增廣文科覆試試官,當爲擬入,而判書韓用龜病不來,次堂例不得擧行云。判書卽爲牌招,何如?傳曰,允。
金宗善啓曰,禮曹判書韓用龜牌不進推考傳旨,今方捧入,而試望擬入,如是遲滯,事甚未安。更卽牌招,何如?傳曰,仍以前牌催促。
金宗善啓曰,禮曹判書韓用龜牌不進推考傳旨,纔已捧入,而前牌催促之下,如是違召,不卽承膺,事甚未安。更卽牌招,何如?傳曰,允。
金宗善啓曰,禮曹判書韓用龜再牌不進推考傳旨,今方捧入,而試望擬入,如是遲滯,事甚未安。所當更請牌招,而係是一日三牌,何以爲之?敢稟。傳曰,更爲嚴飭牌招。
金宗善啓曰,禮曹判書韓用龜三牌不進推考傳旨,今方捧入,而試望擬入,一時爲急,如是違牌,萬萬未安。所當更請牌招,而係是一日四牌,何以爲之?敢稟。傳曰,更爲嚴飭牌招。
金宗善啓曰,禮曹判書韓用龜四牌不進推考傳旨,今方捧入,而試望擬入,一時爲急,一向違召,無意承膺,事體所在,誠極未安。所當更請牌招,而係是一日五牌,何以爲之?敢稟。傳曰,更爲嚴飭牌招。
傳于金宗善曰,禮曹判書,疏批已下,卽爲牌招。
李溏啓曰,武一所試官趙德潤·吳泰賢·尹序東,二所試官尹長烈·李尙度·李鎭復牌不進推考傳旨,今方捧入,而如是違牌,事甚未安。竝更牌招,一所參試官李㬖在外,韓永建牌不進,無以備員受點,令該曹改付標以入,何如?傳曰,允。違牌人推考傳旨書入,更爲牌招。
李溏啓曰,武一·二所監試官,當爲備員受點,而行大司憲李直輔,執義宋穉圭,獻納姜世綸,正言洪大浩在外,行大司諫宋銓,司諫鄭魯榮,正言金處巖,掌令金圭夏,持平鄭取善·洪羲玄牌不進,掌令趙秀民陳疏入啓,何以爲之?敢稟。傳曰,違牌人推考傳旨書入,更爲牌招。
李溏啓曰,武二所試官尹長烈·李尙度再牌不進推考傳旨,今方捧入,而如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
以武二所試官李尙度三牌不進罷職傳旨,傳于李溏曰,推考傳旨書入。
李溏啓曰,武一·二所監試官行大司諫宋銓再牌不進推考傳旨,今方捧入,而所當更請牌招,係是一日三牌,司諫鄭魯榮,正言金處巖,持平洪羲玄再牌不進罷職傳旨捧入,只有掌令金圭夏,持平鄭取善二人,無以備員受點,何以爲之?敢稟。傳曰,更爲牌招。違牌人推考傳旨書入,更爲牌招。
李溏啓曰,武所監試官正言金處巖三牌不進,依定式,遞差傳旨及禁推傳旨捧入之意,敢啓。傳曰,知道。
以武所監試官金處巖禁推傳旨,傳于李溏曰,分揀,仍以前牌催促。
左議政李敬一六度呈辭,傳于金宗善曰,不允批答。
李溏啓曰,中樞府錄事來言,判府事李時秀,今方入城云矣,敢啓。傳曰,知道。
元在明啓曰,行大司憲李直輔,執義宋穉圭在外,掌令金圭夏,持平鄭取善·洪羲玄牌不進,掌令趙秀民陳疏入啓,監察茶時之意,敢啓。傳曰,知道。
以司諫鄭魯榮,正言金處巖,掌令金圭夏,持平鄭取善·洪羲玄牌不進罷職傳旨,傳于元在明曰,推考傳旨書入。
傳于金宗善曰,輔相,重任也,上相,尤爲重焉。且鼎席告缺,亦云久矣。決意枚卜之擧,昔日先朝論於卿,若曰卿之事予,二十年餘,未始見枉己而循物,未嘗聞刓方而合圜,規橅不踰尺寸,茶飯不離經史,此予所以有取於卿,而曰篤不忘,予之更拜卿爲領議政,亦由此敎而然也。矧今國事板蕩,綱紀解弛,振刷之方,鎭安之責,顧不在於卿歟?卿其深思,此豈援例辭巽之日乎?予不多誥,望卿諒體小子之至意,卽速登途,以副倚毗之責。仍傳于金宗善曰,此敦諭,遣史官傳諭于領議政。
傳于金宗善曰,中書之空虛,已有屢月餘矣。此時輔相之備任,中夜耿耿,甌卜已擧,以卿拜相,此豈予私於卿?以卿卽先卿之子也。追先卿之志事,振頹弛之綱維,正澆訛之風俗,使國勢鎭安,世道底定,亦豈不公私之榮乎?卿其諒予之至意,體予之眷毗,卽日登途出肅,共濟時艱。仍傳于金宗善曰,此敦諭,遣史官傳諭于右議政。
傳于元在明曰,山林外在外臺諫許遞,政官牌招開政。
金宗善啓曰,吏曹判書李翊模牌不進推考傳旨,今方捧入,而開政命下之後,如是違牌,事甚未安。參判韓用鐸在外,參議鄭東觀拿處,判書更卽牌招,何如?傳曰,允。
金宗善啓曰,吏曹判書李翊模再牌不進推考傳旨,今方捧入,而開政命下之後,連事違牌,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,仍以前牌催促。
韓泰登奉命在外,代以任弘植爲事變假注書。
以刑曹判書曺允大牌不進推考傳旨,傳于元在明曰,更爲牌招。
以副校理尹致鼎,修撰李惟命,副修撰金啓溫·李勉求牌不進罷職傳旨,傳于金宗善曰,推考傳旨捧入。
以副校理尹致鼎,修撰李惟命,副修撰金啓溫·李勉求牌不進罷職傳旨,傳于金宗善曰,推考傳旨書入。
金宗善,以弘文館言啓曰,副校理尹致鼎,修撰李惟命,副修撰金啓溫·李勉求,旣有推考傳旨捧入之命,竝卽牌招察任,何如?傳曰,允。
金宗善以禮曹言啓曰,今此增廣別試文科覆試試官,方爲磨鍊,而堂下無故可擬之人乏少,依近例,以堂上官,通瀜擬入之意,敢啓。傳曰,知道。
金宗善啓曰,文所試官李翊模·趙尙鎭·韓晩裕·李肇源·閔耆顯·金履度·金在昌,參試官李好敏·吳翰源·宋冕載·金相休·徐龍輔牌不進,姜世綸在外,無以備員受點,試官則更爲牌招,參試官二望,令該曹更爲擬入,何如?傳曰,允。違牌人推考傳旨書入,更爲牌招。
金宗善,以吏曹言啓曰,贈諡文簡公閔遇洙延諡,今十月二十八日,定行於京畿驪州地云矣,敢啓。傳曰,知道。
金宗善以禮曹言啓曰,卽接四館所所報,則今乙丑九月秋到記,製述入格進士李儒象·尹錫永,殿講入格生員李麒峻,幼學金鍾文,以上直赴殿試,同月七夕製入格生員兪台柱,同月秋到記製述入格生員李峙德,進士金熙臣,今十月九日製入格進士趙原永,以上直赴會試事,命下,而依例分等許赴事,報來矣。進士李儒象等四人,許赴於今此增廣文科殿試,生員兪台柱等四人,許赴於增廣文科覆試之意,分付,何如?傳曰,允。
金宗善以禮曹言啓曰,卽接四館所所報,則今乙丑九月秋到記殿講入格直赴會試儒生·幼學孔漢鼎·李令緖,以講經生,兼爲製述,竝從願許赴事,報來矣。幼學孔漢鼎等二人,許赴於今此增廣文科覆試之意,分付,何如?傳曰,允。
金宗善以禮曹言啓曰,己酉二月因備局節目,毋論大小科,陳試許赴人具由草記,事定式,而辛酉年增廣文科初試入格,前佐郞朴大圭,幼學朴穉圭,癸亥年增廣文科初試入格,幼學曺鶴九,俱因遭故,依法典陳試矣。今此增廣文科覆試時,依例許赴之意,分付,何如?傳曰,允。
李溏,以兵曹言啓曰,今此增廣武科覆試試官望,磨鍊以入,而當品中可擬之人乏少,曾經堂上兵使,竝擬以入之意,敢啓。傳曰,知道。
元在明,以義禁府言啓曰,保放罪人徐有曾,病勢今已向差云。還囚議處以入之意,敢啓。傳曰,知道。
禁府啓目粘連,向前鄭東觀亦,觀其所供,雖與無端徑行有異,而三品官之拜章尋鄕,有違定式,揆以事體,誠甚該然。以此照律,何如?判付啓,依允。又啓目粘連,向前徐有曾段,觀其所供,雖以流來還弊之釐正,張皇爲說,而末梢流戶未還,目下吏奸,旣不能發明,則論以常法,難逭重勘是白遣,成範鎭段,資保雖與原軍有異,臨時充代,番錢分徵之際,以致怨謗,則戎政疎虞之罪,在所難免。竝只以此照律,何如?判付啓,依允。又啓目粘連,向前金世淳亦,繡衣論列,不啻明的,而囚供則以見瞞·謬規等說,漫漶納供兺不喩,諸條相左如此,則自臣府,有難直爲議讞,令該道臣各別嚴査,馳啓後稟處,何如?判付啓,依允。
李溏以武臣堂上朔試射試官意啓曰,今日朔試射時,嘉善千重蕃,無緣不參,依承傳罷職,何如?傳曰,允。
左議政李敬一六度呈辭,不允批答。王若曰,溫諭屢宣,謂遐心之可挽,懇牘又至,愧淺誠之莫孚。宜思卽起而造朝,豈可相持而彌日?方當初服圖治之際,實非大僚丐閒之時。民憂國事之若無津涯,誰任作楫之責?世道人心之靡有底定,要藉推車之功。惟向來簡在心之衷,蓋欲得賢與共,顧今日安注意之眷,亦將捨卿伊誰?肆卿懇雖切於屢陳,而予意終靳於一允。赤舃多退食之暇,何妨萊衣之日趨?黃髮有無愆之譽,莫曰薛車之年至。接晉晝而每聽敷奏,嘉爾補衮之忠言,歷周年而若許退休,豈予卜甌之本意?三朝遭遇,癩無追先欲報之誠?一心贊襄,宜念與國同休之義。於戲,鼎席已備,庶可共濟時艱,巽牘雖勤,實難曲副私願。無替玆命,亟斷來章。所辭宜不允,故玆敎示,想宜知悉。知製敎李基崇製進。
禮曹判書韓用龜疏曰,伏以,莫尊於天,莫嚴於父,而凡有疾痛,無不呼赴者,誠以天之仁父之愛,眷顧庇護,必從其所欲也。殿下之於微臣,天也父也,以其尊且嚴,而不得呼赴於疾痛之極,則是自阻於仁愛之施也,此臣所以復申前懇,不自知其罪戾之彌增也。噫,秉禮秩宗之任,是豈如臣庸愚之所可一日冒據者,而受任以來,連値朝家多事,未效循墻之義,自貽蹲池之譏,華銜久縻,視若固有,臣未嘗不以爲榮,亦未嘗不以爲愧。然而旣不能力辭於受命之日,而今忽以不堪當之實狀,自列於四聰之下,則拙訥之辭,固難望其孚格天心,而第臣之目下病狀,猥陳於前疏,庶幾日月之明,照燭無餘矣。人之所以酬接運用者,以其有神識也肢體也,而昏眩之症,拘攣之狀,輾轉沈痼,雖或强拭巾櫛,而應事接物之時,忽覺頭目眩轉,旋卽頹倒不省,雖或力疾動作,而坐臥屈伸之際,輒致筋絡牽痛,又復叫苦欲死。似此證形,已無束帶赴公之望,而數日以來,又添似感非感之症,寒熟來往,肚腹脹滿,食飮全却,氣息凜然,見方宛轉於床笫之中,而此際以試望擬入,召牌儼臨,揆以義分,固當竭蹶趨承,而實無蠢動之路,甘犯違逋之科,惶隕震懍,莫省攸措。玆敢不避煩猥,冒死申籲於天地父母之前。伏乞聖慈,憐臣難强之疾,遞臣匪據之職,仍治臣瀆撓之罪,以肅朝綱,以安微分,千萬幸甚,臣無任云云。答曰,省疏具悉。卿其勿辭,卽爲入來擬入。
乙丑十月十七日辰時,上御便殿。文·武科謝恩親受入侍時,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰以次進伏訖。上曰,文·武科盡數入來乎?蓍根曰,姑未知之矣。贊儀唱四拜禮,文·武新恩行四拜禮訖。蓍根曰,文科則盡爲登殿,武科則甲科一人外,皆自階下,宣傳官問姓名仰奏乎?上可之。文科李東永等以次進奏姓名訖,武科甲科李仁甲,亦進奏姓名,武科乙科以下,竝立殿庭,一時仰奏姓名訖。上曰,文科則下番呼新來,武科則宣傳官呼新來進退後,竝爲出送,可也。觀綏承命下殿,呼文科新來,宣傳官,呼武科新來進退訖,贊儀唱文·武新恩引出,文·武新恩等退出,宗善曰,明日漢學殿講處所節目中,雖以便殿磨鍊,而以文蹟書出,然後可以擧行矣。上命書榻敎曰,明日漢學文臣殿講,再明日專經文臣殿講,二十日專經武臣殿講,二十一日文臣製述處所,竝以便殿爲之。上曰,明日殿講試官望筒,何不書入乎?宗善曰,未及書入矣。上曰,漢學殿講時,譯官例爲入來乎?宗善曰,首譯例爲入來,楹外待令矣。上曰,禮判牌去來,出去後催促,可也。仍命退,承史·閣臣以次退出。
上在昌德宮。停常參·經筵。
夜五更,月暈。
李溏,以都摠府言啓曰,今日入直內三廳武兼禁軍及軍兵等,當爲中日習射,而本府堂上郞廳,俱以侍衛進參,不得設行,外中日依例設行,而內入番禁衛軍試放事,請出標信。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,卽者戶曹郞廳來言,歲幣物種,今日當爲封裹,而判書金達淳,以身病不得擧行云。卽爲牌招,何如?傳曰,允。
宋知濂啓曰,戶曹判書金達淳牌不進推考傳旨,今方捧入,而歲幣封裹,判堂當爲擧行,更爲牌招,何如?傳曰,允。
傳于李溏曰,侍衛毛具。
以監試官宋銓三牌不進罷職傳旨,傳于李溏曰,推考傳旨書入。
李溏啓曰,監試官宋銓,旣有推考傳旨書入之命,更卽牌招,何如?傳曰,許遞,前望單子入之,待下批牌招察任。
以監試官鄭魯榮牌不進罷職傳旨,傳于李溏曰,推考傳旨書入,更爲牌招,違牌勿爲呼望。
以監試官鄭魯榮再牌不進罷職傳旨,傳于李溏曰,推考傳旨書入。
傳于元在明曰,臺諫未差之代,前望單子入之,待下批牌招。
臺鍊前望單子入之,大司諫吳泰賢,獻納李東煥,正言李潮落點。
以監試官李潮牌不進罷職傳旨,傳于李溏曰,推考傳旨書入。
以文所參試官徐能輔再牌不進罷職傳旨,傳于徐美修曰,推考傳旨書入。
傳于金宗善曰,當該承旨,姑爲從重推考。
金宗善啓曰,文所試官李集斗·曺允大牌不進,更卽牌招,何如?傳曰,允。違牌勿爲呼望。
左議政李敬一七度呈辭,傳于徐美修曰,不允批答。
金宗善啓曰,吏曹判書李翊模再牌不進推考傳旨,昨已捧入,而開政命下,已至經宿,前牌催促之下,終不承膺,事體所在,萬萬未安。更卽牌招,何如?傳曰,允。仍以前牌催促。
徐美修啓曰,文所試官李翊模·趙尙鎭陳疏,韓晩裕·李肇源·閔耆顯·金履度牌不進,竝更牌招,參試官李好敏·吳翰源·宋冕載·金相休·徐能輔牌不進,姜世綸在外,無以備員,受點試官一望,參試官一望,令該曹改付標以入,參試官一望,亦令該曹更爲擬入,何如?傳曰,陳疏人改付標,此啓辭勿施,仍以前牌催促,違牌勿爲呼望。
徐美修啓曰,假注書鄭度采,身病猝重,勢難察任,今姑改差,何如?傳曰,允。
李溏啓曰,事變假注書任弘植,身病猝重,勢難察任,今姑改差,何如?傳曰,允。
以副校理尹致鼎,修撰李惟命,副修撰金啓溫·李勉求牌不進罷職傳旨,傳于金宗善曰,推考傳旨書入。
金宗善,以弘文館言啓曰,副校理尹致鼎,修撰李惟命,副修撰金啓溫·李勉求,旣有推考傳旨書入之命,竝卽牌招察任,何如?傳曰,允。
李溏,以都摠府言啓曰,今十月十九日,親臨專經文臣殿講時,侍衛寶劍,當爲備員,而都摠管沈能建享官入直,副摠管鄭觀采·趙試官進,都摠管李彦植在外,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,令該曹口傳差出,待下批牌招。
兵曹口傳政事,以洪明浩·洪義謨爲都摠管,尹序東·睦萬中·李光益爲副總管。
李溏,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
李溏,以訓鍊都監言啓曰,本局分授都城彰義門東邊第二城廊近處體城七間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
李溏,以武一所試官意啓曰,臣所今日未時量開場,初試擧子當付元額九十四人內,無緣不呈單十九人除,捧單實數,七十五人矣。先自天字木箭試取之意,敢啓。傳曰,知道。
李溏,以武二所試官意啓曰,臣所今日開場,應射擧子,自天字至地字·半字,當爲九十七人,而入門捧單,只爲八十七人,其中無緣不赴者,京畿三人,江原道三人,平安道一人,濟州三人,合爲十人,故只以元捧單,先自木箭試取之意,敢啓。傳曰,知道。
李溏,以武一所試官意啓曰,臣所今日木箭應射擧子八人內,三矢入格七人矣。天字未畢試,日暮姑停之意,敢啓。傳曰,知道。
李溏,以武二所試官意啓曰,臣所今日木箭應射擧子八十七人內,三矢入格十人,一矢入格一人,未及試取七十五人,日暮姑停之意,敢啓。傳曰,知道。
吏曹判書李翊模疏曰,伏以臣,受氣虛脆,流痰用事,若遇冬節,如期發作,日前赴政侵,夜觸寒,舊祟新症,一倍添劇,諸般醜陋之狀,不一其候,而腰脅間痰核成腫,闖肆其毒,渾體痠疼,不得轉側者,已二晝夜矣。委身床笫,有若籧篨,萬無時日內蠢動之勢,於此之際,試事有命,政牌踵臨,臣誠惶隕,罔知所措也。臣素蔑文識,而尤短於考鑑,間忝主司,全昧日華之文,每當試席,輒貽冬烘之譏,其不堪試役,臣固自知也,明矣,而惟事承膺,每不俟屨者,義同往役,不敢言私故也。見今病狀如右,强策末由,伏枕悸慄,計無所出,忙構短章,仰瀆崇嚴。伏乞聖慈,俯垂鑑諒,特令重勘臣違逋之罪,以肅朝綱,千萬幸甚,臣無任云云。答曰,省疏具悉。每當科擧之時,有陳病之章,爲卿悶然,調理行公。
右參贊趙尙鎭疏曰,伏以臣,姿本鈍滯,識又蔑裂,功令程課,尤所茫昧,凡於文辭之考校,全無藻鑑之辨別,殆有甚於瞽視之丹靑,而今玆試望排擬,臣之姓名,亦廁其中,繼而天牌儼臨,臣誠惝怳,罔知攸措。噫,夷險向前,卽區區所自矢,而前後試役,亦嘗不揆不才,屢度承膺,初未敢占便規避,則至於今日,別無難進之情勢,而豈敢爲逡巡必辭之計哉?第臣素抱貞疾,根委已深,醫藥罔效,少失將攝,輒致添劇,稍過勞役,如期闖肆,自在少壯之時,已不得自比於恒人凡節,此實通朝之所知,亦臣自悼而自危者也。況今蒲柳已衰,氣血漸枯,精力耗脫,昏眩頻數,又當寒節,癖積衝亘,頑痰流注,胸腹牽痛,而溏泄暴下,肝火上升,而鮮血吐咯,諸般醜穢之狀,固不敢一一仰浼,而尙保殘喘,獲免顚仆於班行者,亦非始慮之攸及也。見叨嘗藥之任,保護爲重,義分是懼,驅策蹲冒,殆過數朔,而亦其晨夕進退,猶爲一時觸冒,故幸不至大段添損,而至若掌試之役,則以此綿薄之質,癃痼之症,屢日觸冷,宿祟越添,將何以抖擻精神,評隲文字,仰副朝家揀才之意也哉?今若怵畏嚴命,强疾冒赴,則僨誤試事,可立而待。臣罪到此,實無所逃,百爾思量,趨承無路,玆敢荐違嚴召,略構短章,仰瀆崇聽。伏乞聖慈,俯賜鑑諒,特許改標,以重國試,仍治臣瀆擾之罪,以肅朝綱,千萬幸甚,臣無任云云。答曰,省疏具悉。已諭於吏判之批矣。
掌令趙秀民疏曰,伏以臣於病伏中,取見前正言洪命周疏本,爲先瞠然,莫曉其所以也。聖朝雖許風聞於臺閣,然風聞之爽實,猶致餘悔,人有後言,何況坤殿御供,爲如何哉?尤當詳之加詳,審之更審,始可信心而發口,今此命周,何所聞何所見,而言之若是無難也?蓋元貢自有定式磨鍊,加定亦有隨時磨鍊,國朝已例,一按可知,焉敢誣也?惟彼逐利之貢人輩,又何知哉?不過以惠戶受價之或多或少,屢遭呼訴,有此紛紜,而說來之際,以事面也。故籌司之行査,該曹之懲治,必有其意,則言者之爲言,嗟來之物云者,全不愼擇,口習麤悖,孰不可忍云者?似此句語,猝難加諸。至於醍醐湯一款,已有慈聖筵敎,今又攙及,無已泄泄耶?使命周而果有十分眞知,則北面母事之地,若不駭憤聲討,則有非得於秉彝者,而旣無眞知,徒藉莫重,直驅人於罔測之科,以今世道,若此不已,人之爲人,亦有幾人。元貢與加定,名雖不同,其實則一也之聖敎,已覰破本事,則傾軋擠陷,猶屬寬假,臣謂亟令攸司,更考元貢加定已例之有無,又査籌司該曹所處之如何,臺言竟歸於爽實,則此與尋常爽實,大有關焉,前正言洪命周,不可刊削而止,明其誣人之罪,施以反坐之律,斷不可已也。仍伏念臣之見叨是職,亦已久矣,雖以情病俱苦之實,已有披瀝陳懇之悃,而只承勿辭之批,未蒙允許之恩。頃於武所監試,黽勉往役,連觸風冷,外感越添,本症倍劇,神氣昏瞀,殆乎不省,而文·武會圍,又在目下,試牌將臨,萬無一半分可强可堪之勢,不得不坐速逋慢之誅,惶懍震越,罔知攸措。伏願殿下,特以生道使人之義,使病者得以言病,而先從臣始,亟命鐫改,俾安調息,千萬顒祝,臣無任云云。省疏具悉。已有洞燭,何待査實?當商量處之矣,爾其勿辭察職。
左議政李敬一七度呈辭,不允批答。王若曰,溫諭屢宣,冀遐心之或挽,辭牘又至,慨淺誠之莫孚。聽此諄諄,無或邁邁。顧惟輔相之爲任,實貴進退之得宜。時俗則欲其挽回,必須坐鎭之望,朝象則務在調劑,所賴彌綸之謨。殆若股肱良而元首康,實係上下間交勉,至於紀綱張而衆目擧,莫非職分內當爲。一自台席之得卿,稍弛丙枕之勞慮。恢公一念,可息囂競之風,補闕深誠,克盡殫竭之義。夫何奉身退之計,遽在注意安之時?或止或行,蓋處義各有所據,愈往愈摯,何巽章若是太勤?惟多誥不憚頻繁,而至意亶出篤棐。顧重卜·新卜之已定,卿豈嫌於獨賢?雖六度·七度之固辭,予不可以曲副。於戲,公私有異,姑徐暮境之優閒,去就非輕,益勉時事之弘濟。須念援而止之意,亟思幡然改之圖。所辭宜不允,故玆敎示,想宜知悉。知製敎李基崇製進。
乙丑十月十八日午時,上御便殿。漢學文臣殿講入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭固,待敎朴宗薰,先行四拜禮,以次陞殿進伏,考官行兵曹判書金思穆,戶曹參判朴宗慶,禮曹參判朴宗來,參考官禮曹參議趙得永,行副護軍徐有榘·朴宗正·任厚常,漢學文臣李寅采等,以次侍立。贊儀唱試官以下四拜,試官以下行四拜禮,以次陞殿進伏訖。上曰,應講人,凡幾員乎?宗善曰,十四人矣。上曰,何爲而只十四人乎?宗善曰,應講人中,或在外,或有頉,不得入來云矣。上曰,如有追後應講人,更爲申飭,使之入參,可也。美修曰,注書多擧行之事,事變假注書,使之入來呼名乎?上可之。事變假注書任弘植追入,立殿上呼名,漢學文臣李寅采等,以次應講。上曰,文義相問之時,試官則問以我音,而講員則對以華音,可也。知濂曰,方外應講人,連爲催促,而香室入直官安祫,當爲進參,而不得闕直云,何以爲之乎?上曰,此則置之,可也。上曰,閣臣則應頉乎?宗善曰,閣臣則自前應頉云,而或有因特敎進參之時矣。上曰,方外應講人及閣臣·史官中應講人,使之明日進參,可也。講畢,通禮陞殿跪啓禮畢,諸試官以次退出。美修曰,今日漢學殿講時應講文臣中,原在京之人,皆稱在外,懸頉甚多,擧案數少,事極可駭。當該承文院官員,所當重勘,而本院請推之外,無他可施之罰,何以爲之?上曰,拿處,可也。出擧條上命書榻敎曰,明日文臣殿講試官,以今日漢學文臣殿講試官仍用。又敎曰,殿座罷後,問安勿爲之。出榻敎仍命退,諸臣以次退出。
上在昌德宮。停常參·經筵。
夜三更五更,月暈。
元在明啓曰,合辭方張之時,兩司無詣臺之員,事甚未安。除在外·試所進去外,未肅拜·呈告人員,竝卽牌招,何如?傳曰,允。
徐美修啓曰,今日殿座,承旨當爲備員,而左副承旨金蓍根,不爲仕進,卽爲牌招,何如?傳曰,允。
傳于李溏曰,侍衛毛具。
以左副承旨金蓍根牌不進罷職傳旨,傳于徐美修曰,推考傳旨書入,更爲牌招。
左議政李敬一八度呈辭,傳于徐美修曰,不允批答。
以司諫鄭魯榮,正言李潮,掌令趙秀民牌不進罷職傳旨,傳于元在明曰,推考傳旨書入。
元在明啓曰,行大司憲李直輔,執義宋穉圭在外,掌令金圭夏,持平鄭取善·洪羲玄試所進去,掌令趙秀民牌不進,監察茶時之意,敢啓。傳曰,知道。
傳于金宗善曰,漢學文臣殿講居首人施賞,考例捧傳旨。
傳于金宗善曰,專經文臣殿講居首人施賞,考例捧傳旨。
以承文判校金初燮拿處傳旨,傳于元在明曰,分揀。
李溏,以兵曹言啓曰,今十月二十日,文臣朔試射日次,而專經武臣殿講相値,不得爲之之意,敢啓。傳曰,知道。
李溏,以武一所試官意啓曰,臣所今日平明開場,自天字,木箭仍爲試取之意,敢啓。傳曰,知道。
李溏,以武一所試官意啓曰,臣所今日木箭應射擧子,自天字至地字·半字四十八人內,三矢十八人,二矢十五人,一矢四人,入格三十七人,昨日入格七人,合爲四十四人矣。地字未畢試,日暮姑停之意,敢啓。傳曰,知,道。
李溏,以武二所試官意啓曰,臣所今日平明開場,木箭仍爲試取之意,敢啓。傳曰,知道。
李溏,以武二所試官意啓曰,臣所木箭應射擧子八十七人內,昨日三矢入格十人,一矢入格一人,今日三矢入格三十三人,二矢入格二十人,一矢入格十二人,合爲七十六人矣。木箭今已畢試,鐵箭,自天字仍爲試取之意,敢啓。傳曰,知道。
李溏,以武二所試官意啓曰,臣所鐵箭應射擧子七十六人內,三矢入格六人矣。日暮姑停之意,敢啓。傳曰,知道。
左議政李敬一八度呈辭,不允批答。王若曰,敷心之諭屢布,予方勤勤,丐身之章又來,卿胡邁邁?有欲留者,無以歸兮。矧惟時事之多艱,寧容耆德之求退?雅量與物無競,可期浮俗之鎭安,精神到老不衰,何難庶務之裁決?忠孝傳家之法,幾多搢紳間令譽,公正持身之風,已著廊廟上宿望。豈料上下殷須之日,有此前後陳懇之辭?時象類將賊之棋,誰復一着之高手?世道若難醫之病,要藉十全之神方。任重寄於黃扉,惟宜協贊於新化,起遐想於綠野,那忍便訣於明時,方期贊贊襄哉?豈可望望去也?杜祁公之親老,非昧致養之誠,范希文之退憂,寧忘體國之義,台席之僚位新備,可見寅協之風,籌司之機務多端,庶勉未卒之業。於戲,中外之想望方切,豈辭鞠躬之勞?君臣之誠信素孚,休煩奉身之請。須體至意,亟斷來章。所辭宜不允,故玆敎示,想宜知悉。知製敎李基崇製進。
乙丑十月十九日午時,上御便殿。專經文臣殿講入侍時,行都承旨徐美修,行左承旨李溏,右承旨金宗善,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰,先行四拜禮,以次陞殿進伏,考官行兵曹判書金思穆,戶曹參判朴宗慶,禮曹參判朴宗來,參考官禮曹參議趙得永,行副護軍徐有榘·朴宗正·任厚常,專經文臣金啓淵等,以次侍立。贊儀唱試官以下四拜,試官以下行四拜禮訖,以次陞殿進伏,左副承旨金蓍根追入進伏,事變假注書任弘植追入立殿上訖。宗善曰,閣臣·史官之應講漢學者,先爲捧構乎?上可之。直閣洪奭周,史官鄭觀綏等,以次進講漢學訖,專經文臣等,以次呼名應講。美修曰,告牲之際,做錯非細,當該注書鄭元容,推考,何如?上曰,從重推考,可也。出擧條副摠管睦萬中,親呈肅拜單子,宗善曰,副摠管睦萬中,曲拜之際,有違筵體,推考,何如?上曰,生疎所致,勿推,可也。出擧條溏曰,摠管肅拜之時,不善呼唱,以致拜跪之失儀,當該通禮院官員,所當重勘,而本院請推之外,無他可施之罰,何以爲之乎?上曰,事過後,拿處,可也。出擧條講畢,通禮陞殿跪啓禮畢,諸試官以次退出。知濂曰,歲幣封裹,期日已過,而判書金達淳,疏批未下,不得擧行云,何以爲之乎?上曰,令次堂擧行,可也。出擧條上命書榻敎曰,明日專經武臣殿講試官及再明日文臣製述試官,以今日專經文臣殿講試官仍用。又敎曰,殿座罷後,問安勿爲之。出榻敎命退,諸臣以次退出。
上在昌德宮。停常參·經筵。
藥房副提調金蓍根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿·宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
元在明啓曰,合辭方張之時,兩司無詣臺之員,事甚未安。除在外·試所進去外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而領議政李秉模,左議政李敬一,右議政金載瓚未肅拜,不得來會云矣,敢啓。傳曰,知道。
傳于李溏曰,侍衛毛具。
左議政李敬一九度呈辭,傳于徐美修曰,不允批答。
傳于元在明曰,當該中官推考。
以司諫鄭魯榮,正言李潮,掌令趙秀民牌不進罷職傳旨,傳于元在明曰,推考傳旨書入。
元在明啓曰,行大司憲李直輔,執義宋稚圭在外,掌令金圭夏,持平鄭取善·洪羲玄試所進,掌令趙秀民牌不進,監察茶時之意,敢啓。傳曰,知道。
傳于李溏曰,專經武臣殿講居首人施賞,考例捧傳旨。
兼春秋盧狀啓,臣於本月十七日酉時量,敬奉聖諭,同月十八日申時量,馳到傳諭于楊根郡西始面蹄灘里,議政府領議政李秉模所住處是白乎,則以爲,臣歸伏鄕廬,已過旬望,而宿疾轉痼,床席爲命,忽於千萬夢想之外,伏奉中書重卜之命,臣誠如醉如癡,歷日然疑而不自定也。迺者史官,馳宣聖諭,恩禮之鄭重,責勉之諄複,有非如臣所敢承當者,而至於昔年恩諭,四十有餘言,特垂提敎於雲鄕杳漠之後,俾圖追報於鼎席彌綸之際,螻蟻賤臣,何以得此於兩朝也?奉讀未半,不覺淸淚之被面。第臣之爲聖朝憂歎者則有之,官人爵人,將以責夫出而治其職也,以聖上日月之明,庶燭臣之情病,決不可冒出於此任,而猶且授之不疑,得不有欠於綜名核實之政乎?從古人臣之反復申懇於辭受之義者,以其義在於可辭可受之間也,今臣則僇廢而已矣,癃痼而已矣。本無辭與受之可論,顧安敢爲隨例費辭之計哉?惟願亟收新命,遄降威罰云矣,臣則仍爲復路,緣由竝以馳啓云云。答曰,卿卽先朝特簡之首相也。噫,庚申秋,以卿在燕許副,予未及委任,其後癸亥,重卜於卿者,意豈徒然?在予小子,爲追述先王之故事,在卿,爲追報先王之殊遇,意外卿有所遭,予果洞燭其言者,深惡嚴斥,其時處分傳敎,卿必思之,本事之昭晰無餘,人孰不知?到今幾年之後,更言情勢,尤萬萬不當,況愼節,自當勿藥?卿其卽爲登途肅命事,遣史官傳諭。
李溏,以兵曹言啓曰,今十月二十八日,大殿痘候平復慶科增廣別試·武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所,何處擧行乎?敢稟。傳曰,親臨磨鍊,處所以春塘臺爲之。
李溏,以武一所試官意啓曰,臣所今日平明開場,自地字·半字,木箭仍爲試取之意,敢啓。傳曰,知道。
李溏,以武一所試官意啓曰,臣所今日木箭應射擧子十九人內,三矢十人,二矢八人,入格十八人,昨日入格三十七人,再昨日入格七人,合爲六十二人矣。木箭今已畢試,仍自天字,鐵箭試取之意,敢啓。傳曰,知道。
李溏,以武一所試官意啓曰,臣所今日鐵箭應射擧子,自天字至地字·半字六十二人內,三矢五十七人,二矢三人,入格合爲六十人矣。鐵箭今已畢試,仍自天字,片箭元貫革外,加設二貫革,合四貫革試取之意,敢啓。傳曰,知道。
李溏,以武一所試官意啓曰,臣所今日片箭應射擧子,自天字至地字·半字六十人內,邊一中入格十人矣。片箭今已畢試,仍自天字,騎芻試取之意,敢啓。傳曰,知道。
李溏,以武一所試官意啓曰,臣所今日騎芻應射擧子二十一人內,一中入格三人矣。日暮姑停之意,敢啓。傳曰,知道。
李溏,以武二所試官意啓曰,臣所今日平明開場,鐵箭仍爲試取之意,敢啓。傳曰,知道。
李溏,以武二所試官意啓曰,臣所鐵箭應射擧子七十六人內,昨日三矢入格六人,今日三矢入格六十五人,二矢入格一人,合爲七十二人矣。鐵箭今已畢試,片箭,自天字仍爲試取之意,敢啓。傳曰,知道。
李溏,以武二所試官意啓曰,臣所片箭應射擧子七十二人內,貫一中入格三人,邊二中入格一人,邊一中入格八人,合爲十二人矣。片箭今已畢試,騎芻,自天字仍爲試取之意,敢啓。傳曰,知道。
慶科增廣別試·武科殿試時直赴人規矩,鐵箭一矢八十步,柳葉箭五矢百二十步一巡一中,講書粗以上,取一技落點,慶科增廣別試·武科殿試時元榜人規矩,貫革五矢百二十步一巡一中,柳葉箭五矢百二十步一巡一中,講書粗以上,取一技落點。
左議政李敬一九度呈辭,不允批答。王若曰,批旨誕敷,予已罄蘊,巽章繼至,卿胡過辭?不以敦迫爲嫌,有此申複之諭。蓋用卿實有取者,而置相夫豈偶然?風波屢更,覺虛舟之自在,庭衢洞闢,委大廈之能支。天道無獨運之機,所賴四時之佐,星文有上應之象,庸備三台之班。胡乃用未究才,遽然退己決意?大臣去就,有異乎言責官守者流,君子講磨,不外於行止久速之際。欲引疾病,素知筋力之康强,若辭賢勞,況復僚位之俱備。所以眷注之靡替,未遑私懇之曲循。錢參政勇退之風,縱云去神仙不遠,殷阿衡致澤之義,寧忘以堯·舜爲期?於戲,論道經邦,不是奔走之職,臥閤爲治,何妨調養之功?初無宜去者三,須諒予言不再。所辭宜不允,故玆敎示,想宜知悉。知製敎李基崇製進。
乙丑十月二十日辰時,上御便殿。專經武臣殿講入侍,稟事閣臣同爲入侍時,行都承旨徐美修,行左承旨李溏,右承旨金宗善,左副承旨金蓍根,右副承旨元在明,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰先行四拜禮,以次陞殿進伏。原任提學李晩秀追入進伏,專經武臣殿講試官徐有榘代,僉知中樞府事柳相亮差下。出榻敎考官行兵曹判書金思穆,戶曹參判朴宗慶,禮曹參判朴宗來,參考官禮曹參議趙得永,行副護軍朴宗正·任厚常,僉知中樞府事柳相亮,專經武臣申綋等,以次侍立。贊儀唱試官以下四拜,試官以下行四拜禮訖,以次陞殿進伏。晩秀等,進前曰,冬日日氣,寒暄不調,此時聖體,若何?上曰,一樣矣。晩秀等曰,王大妃殿氣候,何如?上曰,一樣矣。晩秀等曰,惠慶宮氣候,何如?上曰,一樣矣。晩秀等曰,嘉順宮氣候,何如?上曰,一樣矣。上曰,有何稟達事乎?晩秀曰,先朝實錄告成矣,謹稽列朝故事,實錄工訖,列聖誌狀,隨卽繼印,如璿源譜略續印合編之例,頃有更當下敎之命,而見今冬序已屆,自內閣趁卽擧行,恐合重事體之道,故敢此仰達矣。上曰,依爲之。出擧條仍敎曰,卽爲擇日擧行,可也。晩秀曰,列聖誌狀繼印事,旣承下敎矣,臣於行狀中,又有仰達事。惟我先大王二十五年盛德大業,昭如日星,史不勝書,而最是至精至微至嚴至正之大義理,臣等之所沒世鑽仰,而壬子五月齋居日筵敎,卽數十大義中一事,故行狀中詳載,謹書揭示來後,而伊時筵敎,蓋因嶺南儒生疏後,學儒又封章欲徹,故所以特下嚴敎,洞諭大義也。紀載之際,先書嶺儒疏事,次載筵敎,結之曰中外曉然,而此事,自丙申春師·翰鞫獄,不逞之徒,無不憑藉莫重,假托大義,前後處分及絲綸,非止一二,已經屢書,故嶺儒疏,只以一句,略書其原疏辭意。臣意則其下卽接筵敎,又有結語論斷,則原疏不待臚列,而自可知其深斥之意矣。編成後更爲看詳,則當句內,旣無憑·藉假托等句,後之見者,或有一毫疑眩於大義理關頭,則其可成說乎?以臣荒蕪,猥膺編撰之任,初未審愼,莫重文字,屢請釐改,誠萬萬惶悚,而誌狀,與祕史有異。且當列聖誌狀繼印之時,就原編中嶺儒疏下以憑藉莫重假托義理疏陳壬午事十八字,添書釐改,附錄入啓本及史庫所藏件,一體釐正外,史庫二處前已奉安件,待日後曝曬時改張,恐不可已,故敢此仰達矣。上曰,依此爲之。宗慶曰,歲幣封裹,昨有令次堂擧行之敎,故臣昨日筵退後,卽爲進去,則日勢已暮,物色看點,恐或有迫暮未盡之慮,故不得已還來矣。方物看品在明日,而臣今登筵,不得進去,何以爲之乎?上曰,進去,歲幣封裹,可也。宗慶退出,上命書榻敎曰,專經武臣殿講試官戶曹參判朴宗慶代,行護軍李得濟差下。得濟進伏其座,思穆進前曰,昨日專經文臣殿講時,兵曹佐郞洪祐燮居粗,而榜目則誤以純不書入,原榜目則當改付標以入矣。上可之。仍命書榻敎曰,當該承旨,竝從重推考。事變假注書任弘植,追入立殿上呼名,專經武臣等,以次應講。上入少次,少頃,還陞御座。講畢,通禮陞殿,跪告禮畢,諸試官以次退出。上命書榻敎曰,再明日文臣製述時,對讀官禮曹參議趙得永,行副護軍徐有榘,代以副護軍李好敏,行副護軍尹致性差下。知濂曰,明日親臨方物看品時,戶曹判書金達淳,疏批未下,不得進參云,何以爲之乎?上曰,令戶曹次堂擧行,可也。出擧條仍命書榻敎曰,明日方物看品處所,以便殿爲之。又命書榻敎曰,明日文臣製述,退行於二十二日。又敎曰,殿座罷後,問安勿爲之。出榻敎惠慶宮進服蔘吉茶,自明日停止事。出榻敎上命退,諸臣以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,合辭方張之時,兩司無詣臺之員,事甚未安。除在外·試所進去外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,來二十五日,朝參日次,而國忌齋戒相値,頉稟之意,敢啓。傳曰,知道。
金宗善啓曰,明日殿座相値,視事頉稟之意,敢啓。傳曰,知道。
左議政李敬一十度呈辭,傳于金宗善曰,不允批答。
李溏啓曰,臣溏,今日方物封裹,進去下直之意,敢啓。傳曰,知道。
傳于金宗善曰,吏曹參判·參議許遞,前望單子入之,待下批牌招察任。吏曹參判·參議前望單子入之,參判朴宗來,參議李好敏落點。
傳于金宗善曰,吏曹參判,待開門牌招。
以吏曹參議李好敏牌不進罷職傳旨,傳于金宗善曰,推考傳旨書入。
金宗善以議政府左參贊意啓曰,今日方物看品時,六曹堂上,當爲進參,而吏曹·刑曹堂上,俱不來會,令政院卽爲牌招,以爲同參之地,何如?傳曰,允。
以刑曹判書曺允大牌不進推考傳旨,傳于李溏曰,非但進去方物封裹,詞訟之任,久曠可悶,更爲嚴飭,牌招察任。
以刑曹參議鄭來百牌不進罷職傳旨,傳于李溏曰,推考傳旨書入。
以刑曹判書曺允大再牌不進推考傳旨,傳于李溏曰,仍以前牌催促。
以司諫鄭魯榮,正言李潮,掌令趙秀民牌不進罷職傳旨,傳于李溏曰,推考傳旨書入。
李溏啓曰,行大司憲李直輔,執義宋穉圭在外,掌令金圭夏,持平鄭取善·洪羲玄試所進,掌令趙秀民牌不進,監察茶時之意,敢啓。傳曰,知道。
金宗善,以奎章閣言啓曰,正宗大王誌狀印役吉日,令日官金性錡推擇,則今十月二十八日卯時,來十一月初三日卯時·午時俱吉云。以何日時擧行乎?敢稟。傳曰,以十一月初三日爲之。
金宗善以禮曹言啓曰,御覽方物還下,白紵布二匹,黃細綿紬二匹,紫細綿紬二匹,白細綿紬二疋,白綿紙一百卷,滿花席一張,黃花席三張,雜彩花席二張,極擇改備,其餘物種,一一看品,同爲封裹之意,敢啓。傳曰,知道。
李溏,以都摠府言啓曰,副摠管安橚,以御營中軍軍兵等中日試放事,南小營晝仕出去之意,敢啓。傳曰,知道。
李溏,以備邊司言啓曰,關西後運,襦衣一百四十五領,紙衣一百領,照數稱量,木綿紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
李溏,以訓鍊都監言啓曰,本局中軍徐英輔,身病猝重,勢難察任,改差,何如?傳曰,允。
兵曹口傳政事,以李潤謙爲訓鍊都監中軍。
李溏,以武一所試官意啓曰,臣所今日平明開場,騎芻仍爲試取之意,敢啓。傳曰,知道。
李溏,以武一所試官意啓曰,臣所今日騎芻應射擧子七人內,一中入格一人,昨日入格三人,合爲四人矣。騎芻今已畢試,仍自天字,鳥銃元二貫革試放之意,敢啓。傳曰,知道。
李溏,以武一所試官意啓曰,臣所今日鳥銃應放擧子,自天字至地字·半字五十七人內,邊三中一人,貫邊中三人,邊二中八人,貫一中三人,邊一中十六人,入格合爲三十一人矣。騎槍則無一人應試,故仍爲試講之意,敢啓。傳曰,知道。
李溏,以武一所試官意啓曰,臣所今日應講擧子九人內,入格三人矣。日暮姑停之意,敢啓。傳曰,知道。
李溏,以武二所試官意啓曰,臣所今日平明開場,騎芻仍爲試取之意,敢啓。傳曰,知道。
李溏,以武二所試官意啓曰,臣所騎芻應射擧子七十二人內,昨日一中入格二人,今日一中入格一人,合爲三人矣。騎芻今已畢試,鳥銃,自天字仍爲試取之意,敢啓。傳曰,知道。
李溏,以武二所試官意啓曰,臣所鳥銃應放擧子七十二人內,貫一中邊二中入格一人,邊三中入格一人,貫二中入格三人,貫一中邊一中入格三人,邊二中入格四人,貫一中入格二人,邊一中入格十五人,合爲二十九人矣。鳥銃今已畢放,騎槍當爲試取,而無一人應射,自天字仍爲試講之意,敢啓。傳曰,知道。
李溏,以武二所試官意啓曰,臣所騎芻應射擧子七十二人內,一中入格二人矣。日暮姑停之意,敢啓。傳曰,知道。
義禁府啓目,武所主掌官李元德原情云云。向前李元德亦,身爲主掌官,白籤等屬,初不待令致勤置對,則事當以實納招,恭俟處分,而敢生推諉之計,漫漶納供是白如可,到今始以昧例等說首實者,事甚駭妄。論以常法,難逭重勘是白乎矣,旣伏承更爲捧供以入之命,上裁,何如?判付啓,公罪勘放爲良如敎。
李溏,以義禁府言啓曰,時囚罪人李元德原情公事,判付內,公罪勘放事,命下矣。李元德,以報上不以實律,杖八十徒二年,公罪收贖放送之意,敢啓。傳曰,知道。
李溏,以義禁府言啓曰,副司果李致祜,前佐郞徐有素,副正字金秀鍾·兪理煥·朴宗璜·李鐸遠·李永昆,副校理尹致鼎等,專經文臣殿講及漢學文臣殿講時規避不進,典籍孔胤恒·劉㵙·金洛龍,副正字柳榮五·鄭度采等,專經文臣殿講及漢學文臣殿講時居不,副正字朴孝臣·徐永輔·黃基安·崔秀俊·金魯鼎,前典籍李是鍊·李游夏,副司果韓兢履等,專經文臣殿講時規避不進,副司果李重蓮·安廷善·李海淸·申星模·朴英載,右通禮李德鉉,前佐郞趙璜鎭等,漢學文臣殿講時規避不進,兵曹佐郞李箕淵,奉常寺副奉事李鼎鎰,典籍辛碩林,學正趙德履,學錄鄭義命,副正字柳訸·沈能憲·沈能稷·李基栽,中學訓導陳錫周等,專經文臣殿講時居不,社稷令權,學錄李埴,學正任弘植,博士安祫,副司果呂東植,副正字洪起燮·鄭元容等,漢學文臣殿講時居不,竝依定式推考事,傳旨啓下矣。徐有素·李永昆·尹致鼎·孔胤恒·劉㵙·金洛龍·柳榮五·鄭度采·朴孝臣·徐永輔·金魯鼎·李海淸·李德鉉·李箕淵·李鼎鎰·辛碩林·趙德履·鄭義命·柳訸·沈能憲·沈能稷·李基栽·陳錫周·權·李埴·任弘植·安祫·呂東植·洪起燮·李鐸遠等,今方待命,卽爲拿囚。鄭元容,以假注書姑未替直,待替直拿囚,李致祜下去江原道原州地,兪理煥下去公忠道瑞山地,申星模下去文義地,崔秀俊下去慶尙道靑松地,金秀鍾下去京畿永平地,朴宗璜下去豐德地,黃基安下去楊州地,李是鍊下去陽川地,李游夏下去始興地,韓兢履·安廷善下去廣州地,李重蓮下去陰竹地,朴英載下去驪州地,趙璜鎭下去安城地云。依例發遣府羅將,竝拿來,何如?傳曰,允。待待命拿囚。
戶曹判書金達淳疏曰,伏以,身遭罔極之言,躬蹈不測之險,神喪魄遁,骨顫膽墜,逬出都門,無復人理。夫以臺臣所論,成臣之案,而勘臣之罪,嶺海金木,尙有餘誅,臣之至今,保有啄息,豈始料攸及哉?惟天至明,惟上至仁,灼見於情狀之際,參會於事理之中,綸綍一布,昭晳備至,臣擎讀未半,不覺聲淚俱發,抱此恩言,雖卽日滅死,更無餘憾。顧何敢唐突出口氣,重犯無忌憚之誅,而第念,君臣之義,父子之道也,於此而有一毫未盡分云,則在國而爲逆臣,在家而爲悖子,苟有彝性者,必不忍一日冒此名而安於覆載之間也。況臣所遭,極其䵝䵢,事端之所由來,曲折之所由詳,非無文蹟之可考,難期世人之盡知,則臣終不言,雖以殿下之明聖,亦何由細加洞察哉?玆不得不冒萬死,略陳其槪焉。臣之出膺見職,在於七月旬間,而司宰監舊貢諸民,以昨年冬所受備局査報之題來付,兼呈一訴。所謂舊貢人,卽先朝戊戌,特減移屬宮人魚醢價米二千餘石後,賣貢退去者也,及至壬戌供上加磨鍊之時,渠輩稱之曰,是復貢而與時貢人,爭利,此其起訟之端也。臣使郞官,先爲論稟,而仍値廟堂多事,大臣·備堂,次第遞解,又或引入,而有司則只餘臣一人耳。竊料本曹査報,當出於臣手,而參決可否,又出於臣口,則殊不成事體,姑且徐徐以待廟堂之備員矣,貢人輩守臣之門,遮臣之路,督其速報,不勝其紛紜,從而密囑顯誦,傳說至醜。臣始則曉喩,俾知姑徐之顚末,終又嚴辭責之曰,受備局之題,來付戶曹,貢人之責盡矣,若査報出而不愜衆願,相率更訴,猶之可也,不此之俟,必欲取辦於立談之頃,鎭日煩聒,全蔑等威,民習決不當若是云矣。不數日,忽又奔訴於大臣私第,遣辭之督迫,愈往愈甚,大臣令臣題送,臣於是,憂紀綱之漸頹,痛俗習之難矯,略以賤見,言送于大臣,仍題以向者已令該曹査實報來,但當恭俟而已,該曹未報來之前,如是紛拏,民習痛駭,狀頭刑推懲勵,前後事實,不過如斯。蓋臣此擧,一則爲其稍尊廟堂之體也,一則爲其少警關節之習也,民俗不古,紛競成風,卽又臣平日憫然而不能正者,故適於此發之耳,此何嘗毫分干涉於本事,而人之爲言,若是憯毒,臣誠左右思而不可得也。臣謹稽國朝貢制,元貢本有定數,故分排進獻之際,或過元定數,則乃有加磨鍊之法,此所謂元貢加定也。貢價之上下,物種之進排,初無區別新舊之間架,而特以掌考吏標,識之私記,因襲省文,單稱加定,然惟此元貢加定之四字名目,列朝相沿,未之或改,見於絲綸,載於記籍者,班班可考。夫豈名義之不正,而創之於前,仍之於後哉?由其如是也,故壬戌以後四年之間,惠局度支之臣,不止一二數,而尙未聞有釐改之擧也。在所釐改而不爲釐改,則縱無嚴刑箝勒。如臣之爲,其爲慢忽,不致謹於莫重之名目則等耳,是豈常理之所彷彿乎?然則渠輩所慾,別有在處,而特假其辭,以愚臺臣耳,臺臣信之,驅人於罔測之科,不知臺臣之言,爲國體乎,爲貢民乎?嗚呼,畢義願忠,孰非殿下之臣子?垂紳正笏,又孰非淸朝之士夫,而加人於不忍自道之辭,樹功於衆所賤汚之地,其亦可謂世道之大變,同朝之大恥矣。且使臣早爲査報,果有立落扶抑之判,則未諳本實者之誤聽塗言,有所起疑,容或無怪,而臣則無是事矣。中間査牒之閱歲遲滯,謂緣事故,則臣之三朔稽報,亦來嘗無說,而臣之所見査報之題,不過一度,略施懲勵,又是本事之外,則其曰行査非止一再,其曰力事阻搪者,又不知其何說也。嗚呼,臣以不肖無狀之物,荷兩朝恩與天無極,驟躐隆顯,兜攬至此,而曾無一事之報效,徒煩九重之拯濟,每中夜以思,不禁噓唏繞壁。雖其性質朴愚,無望於薰沐器使,而若乃策勵駑鈍,勉竭心膂,上不負平明之至治,下不墜忠貞之遺緖,則餘生萬一之願,耿耿如丹,而事又大謬,遽加以天地難容之目,痛入骨髓,猶屬一己之私,而其所引檀弓一句,怛然驚心,如不欲生,此實臣之死罪也。俯仰穹壤,無面對人,臣旣負此崩迫之痛,而今幸籲天有階,鈇鉞不避,泥首哀鳴於黈纊之聰,則情已暴矣,願亦畢矣。從今以往,生之死之,一聽於莫嚴之公議而已,官職去就,更有何論哉?召牌荐降,遠及江干,瞻望雲天,益增飛越。伏乞天地父母,俯賜鑑諒,下臣司敗,亟擬當施之律,以爲爲人臣不忠者之戒,千萬血祝,臣無任云云。答曰,省疏具悉。今見卿疏,臺言之構陷於卿,益可知矣。予旣洞燭,則在卿毫無可引之義,勿辭卽爲行公。
左議政李敬一十度呈辭,不允批答。王若曰,屢度宣諭,意已竭而辭窮,一直尋單,禮或欠而誠淺。惟今若玆多誥,是豈徒循故規?顧念前後誕敷之音,實勉上下交須之義。民事雖無着急,猶宜講惠鮮之方,朝著似若底寧,奈未臻無象之治?凡有猷有守之際,莫不康色而受之,以汝翼汝聽之誠,惟期鞠躬而後已。夫何弘濟之策未了,遽見引退之志冞勤?當時簡心,旣非由他途求進,歷日陳懇,胡乃潔其身爲歸?窮勝事樂淸時,雖云昔賢之高致,先國憂後私計,卽是大臣之美規。於戲,漏船之憂方深,熟手要藉於副梢,調鼎之位新備,和氣可見於推車。無復固辭,須體至意。所辭宜不允,故玆敎示,想宜知悉。知製敎李基崇製進。
乙丑十月二十一日午時,上御便殿。方物看品入侍時,行左承旨李溏,右承旨金宗善,同副承旨宋知濂,假注書鄭元容,記事官徐淇修·鄭觀綏,檢校直提學朴宗慶,直閣洪奭周,待敎朴宗薰以次進伏訖。上曰,左副承旨,何不入來乎?溏曰,左副承旨嫌不入來云矣。上曰,使之入來,可也。賤臣,承命出傳,還入進伏,左副承旨金蓍根追入進伏,上曰,承旨·閣臣,同爲下去,方物看品,而如有點退者,點退,可也。溏及宗慶等,承命下殿,看點方物。上曰,方物封裹時,戶曹參判進去云乎?溏曰,當進去云矣。承旨一員,亦當進去於封裹矣。知濂曰,白細苧布二匹,黃細綿紬二匹,紫細綿紬二匹,白細綿紬二匹,白綿紙一百卷,滿花席一張,黃花席三張,雜彩花席二張,點退矣。上曰,禁府照律單子,使之今日內入之,可也。溏曰,連爲申飭,而聞判堂進去於方物封裹,還來後當開坐云矣。宗善曰,殿講居首人,自前以馬帖施賞,乃不易之規也。癸亥之以紙·筆·墨,捧傳旨,卽其時政院之不察,而今番漢學殿講時施賞,因下敎,雖以依此例擧行,旣知其不察之致,則此後賞典,不可以此因循擧行。依舊例捧傳旨之意,載之院中故事,恐合愼賞遵故之道,故敢此仰達矣。上曰,依爲之。出擧條命退,承史·閣臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李溏啓曰,行大司憲李直輔,執義宋稚圭在外,掌令金圭夏,持平鄭取善·洪羲玄試所進,掌令趙秀民陳疏,監察茶時之意,敢啓。傳曰,知道。
傳于李溏曰,侍衛毛具。
左議政李敬一十一度呈辭,傳于李溏曰,不允批答。
以鄭元容禁推傳旨,傳于李溏曰,旣已事過,分揀。
傳于宋知濂曰,明日朝上食,當親行,該房知悉。
李溏啓曰,獻納李東煥,持平鄭取善,旣入闕中,不出姑停望,直爲出去,事甚未安,推考,何如?傳曰,允。
李溏,以義禁府言啓曰,訓鍊院正申綋,宣傳官徐敬輔·元永駿·尹守任·金文基·趙在昇,訓鍊院僉正李普榮·申緖,中樞府都事柳興源,都摠府都事權膺祜·卞浩德,訓鍊院判官沈鍾奎·趙亨錫·李吉會,主簿柳相奎·李炯·李儒常·徐致輔·金鼎基·韓在懋·金星翼,武臣兼宣傳官李行敎·桂一恒·趙台鉉·劉泰誼·洪致遠,部將金樂九·金仁燮·金濟柔,守門將李莘耆·金喆勳·金聲鳴,宣傳官李悌彬·金學淳·李春熙·高時喆·李井會·朴來昇·李升德,武臣兼宣傳官鄭蓍·具載豐·金相宇·韓應浩·元永麒·李志淵·金·李晉會,部將尹敬烈·韓亨祿·金應晦,守門將洪鎬·吳宗擧·金錫斗,備邊司郞廳尹綏東·金周喆·李仁泳,南道參軍成履源,司憲府監察李德謙·鄭宅升,義盈庫主簿崔粹俊,司䆃寺主簿金思說,通禮院引儀朴文會,訓鍊都監哨官朴時豐·金樂豐·安弘燁·尹豐烈,禁衛營把摠李煥益,哨官李心會·崔祉鉉·洪㯳·南宮·韓在愚·洪秉義·張遇良·盧舜協,御營廳把摠徐良輔,哨官崔胄敎·李亨煒·李慶培·金景洙·康俊英·方禹敎·韓膺祖·李在寅·鄭忠源·金星國·皮匡輔,摠戎廳把摠權聖祜,哨官兪膺煥等,專經武臣殿講時居不,竝依定式推考事,傳旨啓下矣。申綋·徐敬輔·元永駿·尹守任·金文基·趙在昇·李普榮·申緖·柳興源·權膺祜·卞浩德·沈鍾奎·趙亨錫·李吉會·柳相奎·李炯·李儒常·徐致輔·金鼎基·韓在懋·金星翼·李行敎·桂一恒·趙台鉉·劉泰誼·洪致遠·金樂九·金仁燮·金濟柔·李莘耆·金喆勳·金聲鳴·李悌彬·金學淳·李春熙·高時喆·李井會·朴來昇·李升德·鄭蓍·具載豐·金相宇·韓應浩·元永麒·李志淵·金·李晉會·尹敬烈·韓亨祿·金應晦·洪鎬·吳宗擧·金錫斗·尹綏東·金周喆·李仁泳·成履源·李德謙·鄭宅升·崔粹俊·金思說·朴文會·朴時豐·金樂豐·安弘燁·尹豐烈·李煥益·李心會·崔祉鉉·洪㯳·南宮·韓在愚·洪秉義·張遇良·盧舜協·徐良輔·崔胄敎·李亨煒·李慶培·金景洙·康俊英·方禹敎·韓膺祖·李在寅·鄭忠源·金星國·皮匡輔·權聖祜·兪膺煥等,今方待命,拿囚李仁甲,以尙衣院別提,今方入直,待替直拿囚,李周虎家在城外,待城門開,亦卽拿囚之意,敢啓。傳曰,知道。
禁府照目,兵曹佐郞李箕淵,奉常寺奉事李鼎鎰,成均館典籍辛碩·林學正·趙德履,學錄鄭義命,權知承文院副正字柳訸·沈能憲·沈能稷·李基栽,中學訓導陳錫周等原情云云。傳旨內,專經文臣殿講時居不,竝依定式推考,罪各笞四十收贖,附過還職,私罪奉敎依允爲旀,李箕淵·李鼎鎰·沈能憲·沈能稷·李基栽段,竝只功減一等爲良如敎。又照目,成均館典籍孔胤恒·劉㵙·金洛龍,權知承文院副正字柳榮五·鄭度采等原情云云。傳旨內,專經文臣殿講漢學文臣殿講時居不,竝依定式推考,罪各笞四十收贖,附過還職,私罪奉敎依允爲旀,劉㵙·鄭度采段,竝只功減一等爲良如敎。又照目,承文院副正字朴孝臣·徐永輔·金魯鼎等原情云云。傳旨內,專經文臣殿講時規避不進,依定式推考,罪各笞五十收贖,解見任別敍,竝只私罪奉敎依允,附過還職爲旀,朴孝臣段,功減一等,徐永輔·金魯鼎段,竝只議減一等爲良如敎。又照目,前佐郞徐有素,承文院副正字李鐸遠·李永昆,副校理尹致鼎等原情云云。傳旨內,專經文臣殿講漢學文臣殿講時規避不進,依定式推考,罪各笞五十收贖,解見任別敍,竝只私罪奉敎依允,附過還職爲旀,徐有素·李永昆·尹致鼎段,竝只功減一等爲良如敎。又照目,社稷署令權,成均館學錄李埴,博士任弘植,學正安祫,副司直呂東植,承文院副正字洪起燮等原情云云。傳旨內,漢學文臣殿講時居不,竝依定式推考,罪各笞四十收贖,竝只附過還職,私罪奉敎依允爲旀,權·呂東植段,竝只功減一等爲良如敎。又照目,副司果李海淸,通禮院右通禮李德鉉等原情云云。傳旨內,漢學文臣殿講時規避不進,依定式推考,罪各笞五十,解見任別敍,竝只私罪奉敎依允,竝只附過還職,李海淸·李德鉉段,功減一等爲良如敎。禁府照目,吏曹參議鄭東觀矣本府議啓內,觀其所供,雖與無端徑行有異,而三品官之拜章尋鄕,有違定式,揆以事體,誠甚駭然。以此照律,罪笞五十收贖,解見任別敍,私罪奉敎依允爲旀,功·議各減一等爲良如敎。又照目,信川郡守徐有曾,長湍府使成範鎭等矣本府議啓內,徐有曾段,觀其所供,雖以流來還弊之釐正,張皇爲說,而末梢流戶未還,目下吏奸,旣不能發明,則論以常法,難逭重勘是白遣,成範鎭段,資保雖與原軍有異,臨時充代番錢分徵之際,以致怨謗,則戎政疎虞之罪,在所難免,竝只以此照律罪,徐有曾段,杖八十收贖,奪告身三等,成範鎭段,杖六十收贖,奪告身一等,竝只私罪奉敎依允爲旀,竝只功減一等爲良如敎。
掌令趙秀民疏曰,伏以臣,以材則樗櫟也,以質則蒲柳也。前後屢叨言地,未嘗效一日之責,心常愧懼,如負大何,今夏秋來,再叨是職,而近者冷泄,轉成苦痢,委在床席,㱡㱡欲盡,呈告而勿許呼望,陳疏而每承勿辭,有若入網之鳥,觸藩之羊,將擬再瀆,期於乞免。此際前正言洪命周之疏出,而一言蔽之曰,虛罔他說,姑捨是,至以嗟來之物,肆然指斥於莫重供上,卽此句語,是渠斷案,有萬萬震懍不已者,而于其時也,試牌迫臨,急急繕寫,草草臚列。此乃臣不職之罪,而及伏奉批旨下者,若曰已有洞燭,何待査實?當商量處之。臣於此有以自解,而恭俟歷日,尙無處分。臣於此又不勝其抑鬱之忱,而日復日循例牌召,尋常坐違,國體損於上,臣分壞於下,是豈一味相持者耶?今臣羈縻未遞之前,無非惶恐待罪之日。伏願殿下,特降嚴譴,亟命斥退,以爲人臣逋慢者之戒。臣方不閱,況恤其後,而又有目下聽聞之所及,不容泯默,略效相規,冀聖明之垂察焉。竊伏惟念,四聰雖邇,九重甚邃,生民之休戚,字牧之臧否,恐難眉察而燭照。是故,自古有按廉之規,其衣則繡也,所持者斧也,咫尺天陛,親命送之,而善爲藏蹤,卽諭旨中第一條件,苟不能藏其蹤,則誠無以細採民隱,公聽邑瘼故也。暗行事體,顧不重且大歟?噫,彼關西御史洪秉喆,受命之初,不念不宿於家之義,滯留多日,已無嚴畏,及其入本道也,到底出道,白晝狂魍,本色綻露,强欲藏蹤,則變姓幻名,而又復引接邑倅,何哉?初不知面之邑倅,至於錯認而誤傳,西人莫不爲之絶倒,發行首尾四朔之內,稱以病勢,留連郡邑,或浹旬,或跨朔,計其所謂暗行日字,將爲幾日,廚傳之弊,繹騷之歎,猶屬餘事,而所帶裨率·傔屬,何其多也?皆是無賴,假威橫行,任他誅求,邑吏得以售其奸,村民無以輸其情,褒賞者豈無妙理?原宥者亦有曲折,虛實互蒙,勸懲相反,未及復命,醜說狼藉,自有暗行以來,未之或聞,似此辱命之御史,不可但以不法論,爲先罷職。許多罪狀,更令攸司稟處,而蓋其爲人也,心術乖悖,行己鄙鎖,平日擧措,不齒士類,翰選淸峻也,而夤緣濫竽,若固有之,公議之唾罵,物情之不愜,厥惟久矣,亦令本苑,永爲刋削,以重名器焉。臣無任云云。省疏具悉。風傳之所及,何可盡信?此是暗行,何以知其爲誰某乎?爾則依承宣之所奏,已重推,勿辭察職。
左議政李敬一十一度呈辭,不允批答。王若曰,日下百餘言溫音,冀回初志,朝上十一度遜牘,胡復固辭?須諒敷心之衷,姑徐丐身之請。念卿簡潔之操,爲予輔弼之臣。名祖有此佳孫,允矣珪璋令望,擧世稱爲賢相,儼然紳笏雅儀。謇謇匪躬之誠,惟知國耳公耳,休休有容之量,常期臣哉隣哉。豈料釋負之志冞堅,有此乞免之懇屢至?古人操履,雖見辭樞密之時,今日憂虞,寧忘鎭雅俗之義?才猷幹局之不盡其用,詎宜中道而退休?筋力聰明之尙可有爲,庶副上心之虛佇。於戲,朝野想望風采,方切無遽歸之心,輔相弘濟時艱,是豈敢言私之日?須體至意,亟斷來章。所辭宜不允,故玆敎示,想宜知悉。知製敎李基崇製進。
乙丑十月二十二日午時,上御便殿。文臣製述入侍時,行都承旨徐美修,行左承旨李溏,右承旨金宗善,左副承旨金蓍根,同副承旨宋知濂,假注書鄭元容,記事官徐淇修·鄭觀綏,直閣洪奭周,待敎朴宗薰,先行四拜禮,以次陞殿進伏,讀券官行兵曹判書金思穆,戶曹參判朴宗慶,吏曹參判朴宗來,對讀官行副護軍尹致性·朴宗正,刑曹參議鄭來百,行副護軍安策,製述文臣等,以次侍立。贊儀唱試官以下四拜,試官以下行四拜禮,以次陞殿進伏訖。知濂曰,卽見掌令趙秀民疏本,則未復命之繡衣,露出姓名,以言事之故,雖已捧納,事未前有,大關後弊,從重推考,何如?上曰,依爲之。出擧條蓍根曰,臣方帶藥院副提擧,故敢此仰達矣。藥房秋等所捧麝香,爲二百六十餘部,而臘劑所入不足,爲四十五部矣,分付戶曹,別貿取用,似好矣。上曰,依此爲之。蓍根曰,臘劑所入人蔘,例以几上中羅蔘·戶蔘蠧破者,依前取用,似好,故敢此仰達矣。上曰,依此爲之。蓍根曰,孝安殿進上煎藥,當於冬至前一日封進矣。上曰,依此爲之。來百·策,持懸題紙進前,上命思穆·宗慶,寫題賦三千之徒蓋莫不聞其說,限申時,思穆等,奉書訖,宣敎官,奉御題懸之。上命試官少退,試官等,以次退出,上下禁府照律單子,命承旨書判付訖。上曰,禁推人已爲勘放,使之催促入來,以爲應試,可也。上還入少次,假注書鄭度采入來進伏。溏以夾侍仰稟曰,假注書鄭度采,旣已入來替直,鄭元容則使之出去就理乎?上敎曰,勿爲出送,可也。上出少次,還陞御座,命試官等入來,思穆等,還入進伏。知濂曰,行大司諫吳泰賢,掌令金圭夏,旣入闕中,不爲傳啓,直爲出去,事甚未安。推考,何如?上曰,依爲之。出擧條美修讀奏收券單子六十七張,思穆曰,考券之際,易致夜深,分考,何如?上可之。思穆等,編次旣訖,奏曰,取幾張乎?上曰,前例取幾人乎?宗善曰,癸亥年則取二人,其前則皆取三人矣。上曰,今番亦取三人,可也。思穆取三張書等訖,上命承旨坼封,讀奏封內,命書傳敎曰,文臣製述居首賦三下權知承文院副正字金用默,之次草三下前佐郞金愚淳,兵曹佐郞盧,竝令該曹,考例施賞。通禮陞跪啓禮畢,試官等,以次退出,上命承旨,書掌令趙秀民疏批訖。美修曰,暗行御史,事體甚重,而此疏之露出姓名,事極未安。原疏則繡衣復命前,勿爲頒布,似好矣。上曰,留政院,待復命後頒布,可也。溏曰,賜批之疏,前或有留中之時矣。上命還入,知濂,以疏本跪傳夾侍,美修曰,今則事過,假注書鄭元容,當出送矣。上曰,旣已事過,分揀。上命書傳敎曰,戶禮換房。仍命禮房承旨進前,知濂進前,上命夾侍下寶匣,知濂,奉出。上敎曰,殿座罷後,問安勿爲之。出榻敎仍命退,承史以次退出。
上在昌德宮。停常參·經筵。
李溏啓曰,合辭方張之時,諫院無詣臺之員,事甚未安。試所進去外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李溏啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
金蓍根啓曰,明日拜表相値,視事頉稟之意,敢啓。傳曰,知道。
左議政李敬一十二度呈辭,傳于金蓍根曰,不允批答。
鄭度采改差,代以李濟翼爲假注書。
任弘植改差,代以韓錫祉爲事變假注書。
金蓍根啓曰,吏曹郞廳來言,臺諫及守令有闕,政事取稟。傳曰,待開門牌招開政。
以副校理尹致鼎,副修撰李勉求牌不進罷職傳旨,傳于金蓍根曰,推考傳旨書入。
金蓍根,以弘文館言啓曰,副校理尹致鼎,副修撰李勉求,旣有推考傳旨書入之命,竝卽牌招察任,何如?傳曰,允。
以司諫鄭魯榮,正言李潮牌不進罷職傳旨,傳于李溏曰,推考傳旨書入。
李溏啓曰,明日拜表,兩司當爲進參,除在外·試所進去外,竝待開門牌招,何如?傳曰,允。
掌令趙秀民啓曰,臣之無似不稱之實,已被聖明之俯燭,而特以恩除荐降,由是感激,第其賤疾彌苦,未免逋慢。縱荷曲貸之殊私,轉益惶隘之微悃,乃於陳情辭疏之末,附論關西御史之失,亶出於知無不言之義,而及承批旨,以風傳之所及何可盡信,爲敎,又以此是暗行,何以知其爲誰某乎,爾則依承宣所奏,已重推,爲敎,臣不勝其瞿然自訟,繼之以慨然不已也。臣亦有耳,果非驟聞,不可與一時過去風傳歸之,不然則臣何必强爲吹覓,以傷忠厚,而此御史,名雖暗行,不能藏蹤,有若使星之先文行次者然,大失暗行之體,而行止動息,坦然自處,莫不指點而嗤笑,則豈有不知其爲誰某之理乎?其他醜說,略及於原疏,雖不欲更汚筆舌,而臣人微言輕,不唯不能見孚於君父,至有承宣重推之請,臣滿心慙恧,不得不喘喘扶舁,顚倒來避,以此踪迹,其何可一刻晏然於臺次乎?請命亟斥臣職。答曰,眞如爾言,則損體辱命,孰甚於此?當有量處之道,爾疏與啓,終有欠於格例,遞差。
獻納李東煥啓曰,臣姿本庸愚,淸朝耳目,初不襯當,而納言新命,忽下於夢想之外,監試有命,不得不黽勉出肅,而第臣於院啓中,有難連參者,故向叨見職,以此引避,已蒙體諒之恩,則前後處義,宜無異同。以此情踪,何可仍冒於臺次乎?請命遞斥臣職。答曰,依啓。
金蓍根,以吏曹言啓曰,新除授南學訓導崔道彬,除拜後過限未肅拜,依例改差,何如?傳曰,允。
金蓍根以禮曹言啓曰,卽接恭陵·順陵·永陵官員等所報,則三陵局內,虎患大段,囕殺人命云矣。莫重之地,有此惡虎囕人之患,誠萬萬驚駭。令該軍門,多發校卒,刻期捕捉,何如?傳曰,允。
李溏,以訓鍊都監言啓曰,恭陵·順陵·永陵局內,有虎患,令該軍門刻期捕捉事,自禮曹草記蒙允矣。本局善放砲手四十名,將校率領,卽爲發送之意,敢啓。傳曰,知道。
李溏,以武一所試官意啓曰,臣所今日平明開場,自天字,仍爲試講之意,敢啓。傳曰,知道。
李溏,以武一所試官意啓曰,臣所今日應講擧子三十七人內,入格十一人,昨日入格三人,合爲十四人矣。各技皆已畢試,今方計畫修正榜目之意,敢啓。傳曰,知道。
李溏,以武二所試官意啓曰,臣所今日平明開場,仍爲試講之意,敢啓。傳曰,知道。
李溏,以武二所試官意啓曰,臣所應講擧子四十一人內,入格二人,未及試講三十九人矣。日暮姑停之意,敢啓。傳曰,知道。
李溏,以武二所試官意啓曰,臣所應講擧子四十一人內,昨日入格二人,今日入格十八人,合爲二十人矣。各技皆已畢試,仍爲計畫修正榜目之意,敢啓。傳曰,知道。
禁府照目,前典籍李是鍊·李游夏,副司果韓兢履等原情云云。傳旨內,專經文臣殿講時規避不進,依定式推考,罪各笞五十收贖,解見任別敍,私罪奉敎依允,竝只附過還職爲旀,李游夏段,功減一等,韓兢履段,功·議各減一等爲良如敎。又照目,副司果安廷善·朴英載等原情云云。傳旨內,漢學文臣殿講時規避不進,依定式推考,罪各笞五十收贖,解見任別敍,私罪奉敎依允,附過還職爲良如敎。又照目,副司果李致祜原情云云。傳旨內,專經文臣殿講及漢學文臣殿講時規避不進,依定式推考,罪笞五十收贖,解見任別敍,私罪奉敎依允,附過還職爲旀,功減一等爲良如敎。又照目,訓鍊院正申綋,宣傳官徐敬輔·元永駿·尹守任·金文基·趙在昇,訓鍊院僉正李普榮·申緖,中樞府都事柳興源,都摠府都事權膺祜·卞浩德,訓鍊院判官沈鍾奎·趙亨錫·李吉會,主簿柳相奎·李炯·李儒常·徐致輔·金鼎基·韓在懋·金星翼,武臣兼宣傳官李行敎·桂一恒·趙台鉉·劉泰誼·洪致遠,部長金樂九·金仁燮·金濟柔,守門將李莘耆·金喆勳·金聲鳴,宣傳官李悌彬·金學淳·李春熙·高時喆·李井會·朴來昇·李升德,武臣兼宣傳官鄭蓍·具載豐·金相宇·韓應浩·元永麒·李志淵·金·李晉會,部將尹敬烈·韓亨祿·金應晦,守門將洪鎬·吳宗擧·金錫斗,備邊司郞廳尹綏東·金周喆·李仁泳,南道參軍成履源,司憲府監察李德謙·鄭宅升,工曹佐郞李周虎,義盈庫主簿崔粹俊,尙衣院別提李仁甲,司䆃寺主簿金思說,通禮院引儀朴文會,訓鍊都監哨官朴時豐·金樂豐·安弘燁·尹豐烈,禁衛營把摠李煥益,哨官李心會·崔祉鉉·洪㯳·南宮·韓在愚·洪秉義·張遇良·盧舜協,御營廳把摠徐良輔,哨官崔胄敎·李亨煒·李慶培·金景洙·康俊英·方禹敎·韓應祖·李在寅·鄭忠源·金星國·皮匡輔,摠戎廳把摠權聖祜,哨官兪膺煥等原情云云。傳旨內,專經武臣殿講時居不,依定式推考,罪各笞四十收贖,竝只附過還職,私罪奉敎依允爲旀,如有功者減一等,有議者減一等,有功·議者,竝只各減一等爲良如敎。
左議政李敬一十二度呈辭,不允批答。王若曰,言意已窮,予且諄諄然命,辭懇愈摯,卿胡藐藐而聽?或未深思,庸申多誥。念輔相所托者重,而去就不宜自輕。目下之時象多艱,誰任濟屯之策?心上之經綸有素,實賴調鼎之才。憂深漢瑟之不調,將何以矯捄宿弊?責在殷舟之利涉,竊庶幾挽回至治。肆以必不捨之衷,終無勉以從之意。趨丹陛而晉對三晝,每喜見老成典型,處黃閣而董飭百僚,不妨作太平宰相。韋玄成就第之請,縱思暮境之便身,司馬公憂國之誠,奈此群情之加額?難進易退,非昧風節之可嘉,移孝爲忠,宜念公私之有別。須諒托股肱之義,聽此敷心腹之言。於戲,君臣貴相知心,寧可邁邁若是?誠信恐或不足,所以勤勤至斯。亟斷來章,庸副至意。所辭宜不允,故玆敎示,想宜知悉。
乙丑十月二十三日辰時,上詣孝安殿。朝上食親行入侍時,行左承旨李溏,左副承知金蓍根,同副承旨宋知濂,假注書鄭度采·鄭元容,記事官徐淇修·鄭觀綏,直閣洪奭周,待敎朴宗薰以次侍立。通禮跪啓出次,上具衰服,由齋殿,入殿門,詣視膳位,視膳訖,詣版位。引儀唱俯伏哭,上俯伏哭。引儀唱止哭興四拜興平身,上止哭行四拜禮訖,仍詣神位前。通禮啓三上香,溏奉香,蓍根奉爐,上三上香。通禮啓執盞獻盞,溏奉盞以進,上執盞授蓍根·蓍根,奉奠于靈座前,上還復位。引儀唱俯伏哭,上俯伏哭。引儀唱止哭興四拜興平身,上止哭,行四拜禮訖。通禮導上還齋殿,諸臣以次退出。
上在昌德宮。停常參·經筵。
李溏啓曰,行大司憲李直輔,執義宋穉圭在外,掌令金圭夏,持平鄭取善牌不進,掌令一員未差,持平洪羲玄試所進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,明日·再明日,翼陵忌辰祭齋戒正日相値,視事頉稟之意,敢啓。傳曰,知道。
李溏啓曰,今日拜表時,憲府則監察代行矣。雖無諫院,仍爲行禮之意,敢啓。傳曰,知道。
傳于宋知濂曰,三使臣留待。
傳于李溏曰,三使臣入侍。
左議政李敬一十三度呈辭,傳于宋知濂曰,安心調理。
兵曹口傳政事,以李光益爲禁衛中軍。
李濟翼有頉,代以辛蓍根爲假注書。
韓錫祉有頉,代以金敬直爲事變假注書。
辛蓍根有頉,代以鄭度采爲假注書。
金敬直有頉,代以任弘植爲事變假注書。
宋知濂,以承文院左參贊意啓曰,今日慕華館査對時,六曹堂上當爲進參,而吏曹·戶曹堂上,俱不來會,令政院竝卽牌招,以爲同參之地,何如?傳曰,允。
宋知濂啓曰,吏曹判書李翊模,參判朴宗來,參議李好敏牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。參議推考傳旨書入,一體牌招。
以吏曹參議李好敏牌不進罷職傳旨,傳于宋知濂曰,推考傳旨書入,更爲牌招。
傳于宋知濂曰,吏曹參議疏批已下,卽爲牌招。
宋知濂,以吏批言啓曰,工曹正郞李經九呈狀內,矣身素患痰癖之症,當此換節之時,一倍添劇,萬無起動供職之望云,莊陵參奉李韶九呈狀內,矣身素患痰癖之症,當寒添劇,萬無束帶供職之望云。身病俱如是沈篤,則有難强令察任,竝改差,何如?傳曰,允。今日政差出。
李溏,以兵批言啓曰,領中樞府事有闕之代,行判中樞府事李時秀,依例從座目陞付之意,敢啓。傳曰,知道。
有政。吏批,判書李翊模進,參判朴宗來牌不進,參議李好敏進,同副承旨宋知濂進。以申光軾爲掌令,金相休爲獻納,趙德潤爲禮曹參判,韓用鐸爲右尹,金啓洛爲同義禁,崔朝岳爲長湍府使,趙鎭球爲信川府守,閔心爀爲彦陽縣監。南學訓導單金世忠。金履度爲大司成。嘉善李遠哲,嘉善今加嘉義,武臣堂上試射時連三次居首,依定式加資事,承傳。以金履實爲工曹正郞,兪漢純爲司䆃僉正,徐有檠爲莊陵參奉。
兵批,行判書金思穆病,參判李庚運病,參議柳烇病,參知尹命烈入直進,行左承旨李溏進。領中樞單李時秀,僉中樞二單李彬·沈鍾,護軍宋銓·韓用鐸·李晩遠,副護軍鄭東觀·元在明·李素·李宅永·李昌會·柳命源·朴挺玉·尹敬喆·李馨秀·李雲祜·金鎭喆,副司直姜世綸·李東煥·趙秀民,副司果洪大浩,以上竝單付。
傳于李溏曰,右承旨·右副承旨許遞,前望單子入之,待下批牌招察任。
承旨前望單子入之,李羽晉·申絢落點。
以右承旨李羽晉牌不進罷職傳旨,傳于李溏曰,推考傳旨書入,更爲牌招。
以戶曹判書金達淳牌不進推考傳旨,傳于宋知濂曰,仍以前牌催促。
宋知濂啓曰,知事韓晩裕,旣入闕中,不爲肅謝,直爲出去,事甚未安。推考,何如?傳曰,允。
李溏啓曰,持平洪羲玄,正言金處巖,旣入闕中,不爲傳啓,直爲出去,事甚未安。竝推考,何如?傳曰,允。
兵曹口傳政事,副護軍單金宗善。
以司諫鄭魯榮,正言李潮,掌令金圭夏,持平鄭取善牌不進罷職傳旨,傳于李溏曰,推考傳旨書入。
以副校理尹致鼎,副修撰李勉求牌不進罷職傳旨,傳于宋知濂曰,推考傳旨書入。
宋知濂,以弘文館言啓曰,副校理尹致鼎,副修撰李勉求,旣有推考傳旨書入之命,竝卽牌招察任,何如?傳曰,允。
李溏,以兵曹言啓曰,今此合慶庭試·別試武科殿試時,直赴殿試人,親騎衛朴繼先等二百三十三人內,二百八人,已爲應試參榜,所授帖文,依定式收聚爻周,別武士洪允浩·金成斗,馬兵金錫邦·表泳新,選武軍官白宗繪·李穆,內禁衛羅益弼,鄕騎士吳福來,振武士全珍德等九人,遭故不赴,依法典陳試,別武士金陽烈作故,別驍士趙湐,無緣不赴,係是三式年內,依定式退付後科,平安監營別武士高希說·金宗顯·許心·李濬·李仁亨·康命祿·韓振義,振武士宋啓賢·李得仁·鄭悰烈·金載垕,平安兵營馬兵韓一桓,公忠監營選武軍官安檍,慶尙監營選武軍官姜得周等十四人,俱以各該道都試入格,覆啓蒙允,距殿試迫近,不得及期上來應試,陳試直赴會試人,武學金聲律等二十八人內,二十五人,已爲應試,所授帖文,收聚爻周,武藝別監曺世佑,選武軍官秋處殷等二人,遭故不赴,依法典陳試,慶尙監營選武軍官李復新,以該道都試入格,覆啓蒙允,距殿試亦爲迫近,不得及期應試,此與無緣不赴有異,陳試,何如?傳曰,允。
宋知濂以禮曹言啓曰,今十月二十八日,大殿痘候平復慶科增廣別試文科殿試節目,當爲磨鍊,而凡於殿試,親臨與命官,前期稟旨後擧行事,曾有定式矣。今番則何以爲之,而處所以何處爲之乎?敢稟。傳曰,親臨磨鍊,處所以春塘臺爲之。
李溏,以都摠府言啓曰,今日入直內三廳武兼禁軍及軍兵等,當爲中日習射,而拜表相値,不得爲之之意,敢啓。傳曰,知道。
李溏,以義禁府言啓曰,通禮院假引儀李百膺·金濟運等拿處事,傳旨啓下矣,假引儀以雜歧,例自該曹擧行,曾有定式矣。李百膺·金濟運等,今方待命,依定式移送秋曹之意,敢啓。傳曰,知道。
吏曹參議李好敏疏曰,伏以臣,以倥倥無似之姿,遭逢倖會,濫叨恩渥,釋褐四五年,驟躋下大夫之列,過福之憂,非榮伊懼,常懷兢惕,若隕淵谷,不意玆者,三銓新命,忽及於臣,臣誠驚惶震越,莫省攸措。噫,臣之前後兜攬,罔非踰濫,而節次推遷,敡歷無漸,苟可以絲毫自效於塵刹之報,惟當生死向前,豈敢爲矯飾例讓之計,而顧於是命,實有所不敢趨承者。臣竊惟,有國置官,銓衡爲重,故品藻名論,無不於此乎自出,而國朝以來,尤重斯選,如非公平諒直,爲一世所推服者,莫宜居之。今臣所叨,雖不如長席之專掌部事,然且參貳政席,與聞末議,承乏代斲,自主注籤,而至如淸望之通塞,享官之差排,一埤責辦,無可推諉,則其爲任之緊且重,果如何也?今臣才學湔劣,聞見寡陋,雖尋常百執事,猶多僨誤之慮,況此鉅擔之肩荷,豈臣渺末之所可擬議哉?假使臣不自量度,冒沒承當,比如蚊䖟之負山,螳螂之拒轍,狼狽顚跌,可立而竢。臣之一身,固不足恤,在聖朝爲官擇人之政,豈不甚盭乎?夫無其實而䠫其名,進途之不幸也,非其人而衷其服,識者之所羞也。臣雖無狀,亦嘗奉敎於君子,豈忍徒事嚴畏,强備驅策,上累則哲之明,下積孤負之愆哉?區區情實,斷斷參倚,屢逋召命,諒非獲已。伏乞聖慈,俯垂諒察,亟遞臣新除職名,回授可堪之人,以重名器,以安私分,不勝幸甚。臣無任云云。省疏具悉。爾其勿辭察職。
乙丑十月二十四日午時,上御誠正閣。三使臣入侍時,行左承旨李溏,假注書鄭元容,記事官徐淇修·鄭觀綏,冬至正使李時秀,副使李普天,書狀官尹魯東以次進伏訖。時秀曰,近日日候不調,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,冬日日氣,異於春秋,程道且遠,須善爲往返也。時秀等曰,王靈所曁,當善爲往返矣。上曰,彼中事情及關內·關外之年事,如何?須善爲探來也。時秀曰,如有所聞,則當入於聞見錄中矣。仍奏曰,灣府帽稅,今已用盡,使行公用,無以措備云。勢將依近例,以關西營邑所在中推移帶去,待帽稅有裕還報,而還報無期,公貨之年年貸用,實爲可悶。今番曆咨官回門收稅,如可趁入柵前取用,則量宜取用,其不足之數,姑以公貨貸充,恐涉便宜,與該道臣商度事勢,從長區處,爲好,故敢此仰達矣。上曰,依爲之。出擧條上曰,判府事,今是初行乎?時秀曰,然矣。上曰,廣留則前已往還乎?時秀曰,再昨年,已往還矣。上命夾侍,下暖帽各一件,時秀等,以次跪受。上曰,臘藥及丹木·胡椒等屬,出去後當內下矣。上曰,今日宿於何處乎?時秀曰,當宿於高陽矣。上曰,査對慕華館爲之乎?時秀曰,然矣。上曰,冬日漸寒,遠路必無事往返也。時秀等曰,臣等屢承下敎,固不勝萬萬惶感,而念臣等返面之期,當在於明春三月,隔歲離陛,不勝戀結之忱,而惟伏祝玉體之日康矣。上命使臣先退,時秀等,退出。上曰,各道年分狀啓·回啓,一時爲急,須卽爲回啓之意,承旨連爲催促,可也。上曰,政官牌去來,亦爲催促也。溏曰,方連爲催促矣。命退,承史以次退出。
上在昌德宮。停常參·經筵。
自申時至人定,灑雨下雨,測雨器水深二分。
自人定至夜五更,灑雨下雨,測雨器水深八分。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李溏啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
以右承旨李羽晉再牌不進罷職傳旨,傳曰,推考傳旨書入,更爲牌招。
左議政李敬一十四度呈辭,傳于李溏曰,安心調理。
宋知濂啓曰,吏曹郞廳來言,守令多窠,政事取稟。傳曰,當日爲之。
宋知濂啓曰,卽者吏曹郞廳來言,政事當日爲之事,命下,而判書李翊模,參判朴宗來,參議李好敏,俱以病不來,不得開政云。竝卽牌招,何如?傳曰,允。
以吏曹參議李好敏牌不進罷職傳旨,傳于宋知濂曰,推考傳旨書入。
以右承旨李羽晉牌不進罷職傳旨,傳于李溏曰,推考傳旨書入,更爲牌招。
以右承旨李羽晉再牌不進罷職傳旨,傳于李溏曰,推考傳旨書入,更爲牌招。
以戶曹判書金達淳牌不進罷職傳旨,傳于金蓍根曰,更爲牌招。
以戶曹判書金達淳再牌不進推考傳旨,傳于金蓍根曰,悉已洞燭,今無可引,而牌招已至經宿,終不承膺,事體所在,極爲未安。從重推考,更爲牌招。
以戶曹判書金達淳三牌不進推考傳旨,傳于金蓍根曰,更爲牌招。
傳于申絢曰,夜對爲之。
傳于宋知濂曰,坐直承旨入侍。
李溏,以備邊司言啓曰,卽見慶尙監司金羲淳狀啓則以爲,道內災結,旣多未移·晩移之應頉,又有水沈·風損·蟲蝕等名色,且有流來舊災,例以今災磨勘者,摠計實數爲八千六百三十八結四十九負,事目災四千五百結外,不足之數四千一百三十八結四十九負,特許加劃事,請令廟堂,稟旨分付矣。本道地方,自來廣大,今年災頉,亦云備至,而加請結數,不甚過濫,不足災四千一百三十八結零,特爲準數許劃,使之嚴飭列邑,一一均俵,何如?傳曰,允。
李溏,以備邊司言啓曰,頃因嶺南災實分等狀啓,該道被災諸邑尤甚面里,新還減捧與全停間,參量分數,從後登聞,以爲稟處之地事,覆啓行會矣。卽見該監司金羲淳狀啓則以爲,被災之邑,當此辦糴之時,民情罔涯,尤甚邑·尤甚面里,三分一,尤甚邑之次面里之次邑尤甚面里,四分一停退事,請令廟堂,稟處矣。被災面里新還減捧,實是紓民力之一道,依狀請分數停退之意,分付,何如?傳曰,允。
李溏,以備邊司言啓曰,卽見全羅監司沈象奎狀啓則以爲,道內未移·代播·枯損·蟲蝕·風損·鹹損·海溢等今災,爲二萬二千七百八十五結十二負三束,舊初不之每以當年災移施者,爲九百七十九結七十七負二束,統計各樣災,摠合爲二萬三千七百六十四結八十九負五束,事目災五千結外,不足災一萬八千七百六十四結八十九負五束加劃事,請令廟堂,稟旨分付矣。本道穡事,雖不至甲戌兩年之通一道失稔,而右沿慘歉,更有甚焉,則災結加請之稍過分數,亦無足怪者,其在恤民之政,宜付寧失之義,特爲準數許劃,使之一一均俵,俾災邑窮民,咸被朝家別加軫恤之惠澤,何如?傳曰,允。
李溏,以備邊司言啓曰,卽見公忠監司朴崙壽災實分等狀啓,則平澤等五邑,置之尤甚,藍浦等三十邑,置之之次,洪州等十九邑一鎭,置之稍實。仍以爲,新舊災頉,合爲七千八百十四結六十九負,除事目災二千結,不足爲五千八百十四結六十九負,亟令加劃,後錄諸條,竝請令廟堂,稟旨分付矣。其一,尤甚邑中平澤等四邑,與舒川浦舊還,特許勿捧事也。其一,安興餉米,泰安分俵中未及輸納本倉者,爲一千二百餘石,限折半姑許仍留,待明秋還納事也。其一,牙山貢津倉七邑大同米裝載,依前擧行事也,其一,尤甚邑,限明秋勿定配所事也。其一,推奴徵債,限明秋防塞事也。分等一款,道臣必有斟量,依狀請施行,加請災結,論以本道穡事,雖或稍過分數,朝家德意,每軫白徵之弊,其在對揚之道,不敢有所靳難,依請準許,以爲實惠下究之地,平澤等四邑舊還勿捧事,新舊還之一時竝督,災邑民情,不可不念。特爲許施,其餘諸條,俱是常年便民紓力之方,亦竝依狀請施行事,分付,何如?傳曰,允。
申絢,以義禁府言啓曰,卽接月令醫員方始大手本,則時囚罪人金世淳,素患風痺之症,重發於數朔處冷之餘,四肢麻木,言語短澁,有時昏眩,不省四到,目下病狀,實爲危劇云。罪人病勢危重,則一邊保放,一邊草記,曾有定式矣,金世淳姑爲保放之意,敢啓。傳曰,知道。
吏曹啓目粘連,觀此平安道淸北暗行御史李元八書啓,則龜城府使閔致愼,江界府使鄭周誠,雲山郡守李栻等段罪狀,繡啓旣請令攸司稟處,而閔致愼段,還穀十一倉,盡歸私分,餘錢近三千兩,了無去處,巡還代以新牟,勅庫全廢虛留是白遣,鄭周誠段,捧蔘之時,不用天平,幻秤弄錘取剩,至十餘兩之多,分還之際,格外徵耗,庫無一石,簿有兩件,擅貸民錢,威脅勒捧之數,若是夥然是白遣,李栻段,兩年賣鄕,已至十人,八倉剩穀,復襲謬例,此外虛留取剩,斂錢屬公,其所犯科,不一而足是白乎所,上項三邑守令等貪饕不法之罪,誠極痛駭。竝只爲先罷黜,令該府拿問嚴勘爲白乎旀,朔州府使李啇采段,公廨未建,而材瓦先歸於校家,燒穀不察,而灰礫勒分於民戶,營建物財中由吏偸食,爲四百兩,首校私用,爲二百三十九兩,倉穀之前年私分,爲一千二百二十五石零,今年私分,爲二千三百五石零,實簿旣露,罪犯難逭是如爲白乎旀,熙川郡守沈豐祖段,偏聽奸狡,委任猾吏,大同監之弄簿私用,爲四百二十四兩,曳木校之斂錢偸食,爲四百二十九兩,各倉色之私賣折米,至於一千六百二十七石是如爲白乎旀,泰川縣監金孝眞段,首鄕之納賂差任,藉官偸食之錢,爲四百七十兩,還穀立本餘錢七百十四兩,盡歸該吏私橐,監色之私賣私分,爲一千六十八石,留庫不足,爲一百五十六石,勅庫錢一千五百二兩零,全數虛留是如爲白有乎所,上項三邑守令之身犯與吏奸,若是狼藉,俱不可置之字牧之列。竝只爲先罷黜,令該府,拿問勘罪爲白乎旀,宣川前府使李宅永段,今春劍山山城失火時,餉穀及軍食,沒數燒燼,而軍食則初不報營,餉穀則以爲盡數搬出是如,全然瞞諱,又生掩跡之計,卽發分還之令,掃聚燒墟灰塵,雜以瓦礫,民不肯受,則捽驅打逐,盡令齋去,衆怨群憤,至今如沸是如爲白有臥乎所,用意之無良,不可以已遞而勿論,令該府拿問嚴處爲白乎旀,楚山府使金煐段,倉奸未察,邊禁稍弛,而公廨改觀,官剩蠲革是如爲白乎旀,龍川府使安宗厚段,倉奸未察,瑣謗或聞是如爲白乎旀,本道沿路守令中中和府使李宗祥,客謗宜察是如爲白乎旀,黃海道沿路守令中鳳山郡守李吉培段,有改無勉,盍思善後之方是如爲白乎旀,平山府使尹相重段,溫倉吏之莫察,田政監之招謗是如爲白乎旀,京畿沿路守令中坡州牧使沈公燁段,官屬頻出村閭是如爲白有臥乎所,上項六邑守令等,竝只推考警責爲白乎旀,昌城府使許溟段,廉約律己,誠謹奉公,察吏奸而倉弊盡祛,嚴邊情而軍械改修,剩穀之不取,貂繭之不捧,運材雇價之自備,火稅執摠之從歇,官廩之減價發賣,莫非民惠,口碑已遍於村閭,輿頌至播於隣境是如爲白有臥乎所,旣多實績,是有民譽,似當施以陞敍之典是白乎矣,係于恩賞,臣曹不敢擅便,上裁是白乎旀,監司李勉兢段,五千餘災戶,務盡懷保之方,四十二州郡,克副旬宣之望是如爲白有臥乎矣,道臣體重,今姑勿論爲白乎旀,其餘十九邑前後守令及三驛察訪等段,旣乏優異之績,亦無顯著之疵,竝姑置之爲白乎旀,其外閫帥·虞候·中軍·邊將等乙良,令兵曹稟處爲白乎旀,今此書啓中御史職名,書以單銜,有違格例,不可無警。當該御史李元八,推考,何如?判付啓,依回啓施行爲良如敎。
有政。吏批,判書李翊模進,參判朴宗來牌不進,參議李好敏牌不進,同副承旨宋知濂進。以朴正圭爲掌樂僉正,趙鎭翊爲漢城主簿,尹長烈爲江界府使,趙岡爲朔州府使,金樂海爲龜城府使,朴敦常爲熙川郡守,李東師爲雲山郡守,任百禧爲泰川縣監。再政。以安弘迪爲漢城庶尹。
兵批,判書金思穆病,參判李庚運病,參議柳烇入直進,參知尹命烈差祭,右副承旨申絢進。啓曰,兵批無緊窠,吏批無送西之人,無政事之意,敢啓。傳曰,知道。
乙丑十月二十五日戌時,上御誠正閣。夜對入侍時,參贊官申絢,侍讀官李寅采,檢討官金啓溫,待敎朴宗薰,假注書鄭度采,記事官徐淇修·鄭觀綏,各持國朝寶鑑第一卷,以次進伏訖。上曰,坐直承旨,亦令入參,可也。賤臣,承命出傳,還入進伏,同副承旨宋知濂,追入進伏。上曰,上番讀之。寅采,讀自元年,止嘉納之,上曰,下番讀之。啓溫,讀自侍中,止龜鑑,上曰,參贊官讀之。絢,讀自兩府,止生業,上曰,此則無經筵吐乎?寅采曰,未知有他懸吐之卷,而玉堂則無之矣。上曰,閣臣讀之。宗薰,讀自二年,止大者也,上曰,注書讀之。賤臣,讀自上以,至贐行,上曰,上番讀之。淇修,讀自及到鴨綠,止不從焉,上曰,下番讀之。觀綏,讀自上卽位,止嘉納之,上曰,文義陳之。寅采曰,今日所講,是我聖祖應天順人創業垂統之初,而佐命諸臣忠言·嘉謨,布列方冊,非但當時之藥石,亦爲後世之柯鑑,而其中諫臣上疏,以經筵講學,首先陳勉者,尤可謂知急先之務矣。猗歟聖祖,從善如流,爰命劉敬·柳觀等更日入直,進講大學衍義,竊念伊時,庶事草創,日不暇給,而典學之工,若是勤孜,此卽我聖朝精一心法之所自來,而億萬年重熙累洽之休,實基於此矣。今日殿下所以近法祖宗者,亦莫先於此,而事又有不偶然者,殿下方講大學,而衍義者,所以羽翼乎大學者也。先朝時所編大學類義,卽以衍義與衍義補,彙分類輯於原書經傳之下,而聖學卓越,用意精密,實所以燕翼貽謨於我殿下者也。此書之刊進屬耳,而今日夜對,適以寶鑑進講,開卷第一義,又是日,講大學衍義之事,則前聖·後聖,家法相傳,若合符節者,益不勝欽仰萬萬。自今以後,殿下於進講大學之暇,兼取大學類義,參互玩索,而亦於召對夜對之時,以此反復討論,究極旨趣,則非徒大益於緝熙聖學之方,而亦所以爲繼述志事之道,伏願以此留念焉。上曰,下番陳之。啓溫曰,此卷首載大司憲閔開等上疏,而此乃國朝創業初,初有之讜言也,八條陳勉,皆有可觀,而第六戒逸欲一段,尤爲切要。此疏所謂宮室之欲其安,飮饍之欲其麗,妃嬪媵妾之奉,遊畋弋獵之娛云者,莫非逸欲,而其萌於人心而害於德性,如耳目口鼻之欲,是亦人之不能無者,故孟子,有養心寡欲之說。蓋逸欲之萌,多於紛華波動之中,應接事物之時,而及夫嚮晦宴息之後,夜氣淸明之際,則私欲之萌,幾乎息矣,及此時,涵養德性,最爲先務,故眞德秀,有夜對勝晝訪之說,蓋以淸明涓蜎之際,心神專一,外私不干,召接臣僚,尤有勝於三晝紛撓之時故也。今玆夜對之命,卽數年以後始有之盛擧,臣不勝欽仰,而若徒有夜對之名,未有夜對之實,只歸於一番文具,則安在其有勝於晝訪也?今欲行夜對之實,則惟宜接續做去,無有間斷。今日始講之書,卽我列朝嘉言·善謨之孔彰者,段段皆可爲鑑法,言言皆可爲繼述,如覽此疏,則以當日之所以陳勉者,視之若今日之陳勉,當日之所以嘉納者,視以爲今日之嘉納,先從切要處下工,始自今日夜對,無歸於虛文,是臣區區之望也。上曰,參贊官陳之。絢曰,上番以諫官所陳經筵事,仰陳,下番以閔開疏中八條,仰陳,其言皆好矣。大抵閔開八條,皆是帝王平治之條目,何莫非切要者,而至於諫官疏中君心出治之源云者,直指本源而言之,尤爲切要矣。朱子曰,正其本者,雖若迂緩而實易爲功,救其末者,雖若切至而實難爲力,論治道而以正君心,爲先,雖似迂緩,而其爲切要,無過此者,正心之道,豈有他哉?此疏中存養省察四字,爲其元符矣。上曰,如何而可以存養?絢曰,程子曰,涵養須用敬,夫所謂敬者,豈有他哉?正衣冠,尊瞻視,外而敬也,儼乎若思,澹然虛靜,內而敬也。內外交養,整齊嚴肅,則此心之體,如鏡明衡平,應事接物,鮮不中理矣,俄者有古鏡重磨方持入之下敎,聖學高明,深留意於本源之地,臣等竊不勝欽仰萬萬。伏願殿下,持此心而勉勉焉。上曰,閣臣陳之。宗薰曰,國朝寶鑑,卽列聖朝心法相傳之書,而今日所講,尤是我聖祖開創立國之初,經綸設施,纖悉宏大,爲萬世繼述遵守之道者,亶在於此一篇,又其名臣碩輔偉言宏猷,所以仰贊一初之治者,皆有可觀。若其最切要最精密,有補於本原上工夫者,則鄭道傳所進康寧說云,正心修德,在衆人共見之處,亦有勉强而爲之者,在燕安獨處之時,則易失於安佚,而儆戒之志,每至於怠矣,此一節,政好玩索。夫勉强者,固有間於安行之地位,然勉勉不已,可以至於自然,故中人以上,皆由勉强而得之,然旣曰勉强云爾,則猶有用力强作底意,故不無內外之分,方其對人接物,則整齊其威儀,收斂其言動,自然有修飭之效,此非必矯飾者然也,惟其理勢之不得不然。及其燕閒幽靜之地,動止雖或放肆,而人未及見,心志雖或縱逸,而人未及知,外而無嚴憚檢束之功,則內必有姑且便私之念,此凡人之所必不免,而君子之所深戒也。故大學謹獨,中庸戒懼,爲誠身誠意之本,而卽學問中一大關頭也,試分動靜於一日之內,則晝動而夜靜,夜爲一日之冬,故事爲旣息,群動皆蟄。凡人物事爲之交於外者,至是而皆止,唯其靜也,故客氣旣消,唯其安也,故本心自存,志氣淸明,精神專一,讀書則義理易見,窮理則思索最精,此所以眞德秀有夜對勝晝訪之語也。昔我英祖,嘗行夜對,對筵臣,誦西山此語,反復歎賞,敎曰,此眞格言也,蓋嘗於晝訪夕修之際,深察乎動靜敬肆之分,故有此敎也,今殿下,方行夜對,正所以眞實踐履也。凡事必也實踐,然後可以親切得力矣,俄者儒臣所奏崇敬畏戒逸欲,參贊官所陳存養省察,亦莫不與此說,互相發明,敬字本自通貫動靜,存養省察,亦是合內外之道也。以此數條,反省於靜夜燕閑之時,則意味自別,而必有下手用工處矣,伏願留意焉。上曰,坐直承旨,亦陳文義,可也。知濂曰,臣適同登筵席,獲覩盛擧,雖未讀奏所講之書,而夜對係是稀有之事,上下討論,酬酢從容,臣方欲以諸臣所陳文義之餘意,仰奏矣。此際俯詢,亦及於賤臣,臣誠與有榮矣,惟此寶鑑一書,卽我東之二典三謨也,列聖貽燕之訓,後王監法之道,無不具載於是書,而首卷,又是我聖祖開創啓運之宏謨遠獻,而卷中所載諸臣章奏,亦莫非昌言竭論,而切中於時弊者也。今殿下,乙夜淸燕,簡其禮數,而使諸臣,讀至半卷,燭幾見跋,不待講官之敷衍文義,其所以潛心玩索,體驗身心者,所得蓋已多矣。臣不勝攢歏之忱,而大凡講筵討論,不必局於文義,而多所發難,互相講劘,使上下之情志流通,罄竭其所蘊,然後方可以責一分資益之功矣,伏願留念焉。上曰,崇節儉,與節用愛民之意,同,而節用,當以何道耶?寅采曰,節用之道,莫過於尙儉,斂民者小,而使令以時,風俗化於下,而委巷之間,無奢侈之風,則百姓自足,國用日裕,故節用者,正所以愛民也。知濂曰,夜對異於法講,下番與閣臣,迭相奏對,似好矣。上曰,何以則可以擇守令耶?寅采曰,生民休戚,係於守令,守令若不愼擇,則民害不可勝言。漢宣帝曰,與我共理天下者,其惟良二千石乎?是以,公平廉介者,自守令而入爲宰相,如有貪汚不法者,雖微眚薄過,無所容貸,誠如此則善者勸,惡者懲,紀綱由是而立,風俗由是而正,守令不期選而自選矣。絢曰,此疏八條中首言立紀綱,今日所當先務者,亦不在於紀綱乎?上曰,紀綱,如何而可立也?絢曰,朱子以公賞罰,爲立紀綱之要,蓋有功必賞,有罪必罰,則紀綱自立矣。但信賞必罰,亦由於此心之大公至正,則天下百千萬事,何者不本於人主一心乎?寅采曰,紀綱非自立也,惟在於人君之信賞必罰至公無私,善者進用,不善者退斥,則紀綱自立,非以嚴威而强立之也。啓溫曰,立紀綱之要,果不出於信賞必罰擧直錯枉,而先正臣李珥,以浩然之氣爲喩者,其說甚好,蓋浩然之氣,是集義工夫,非一事之偶合而可以襲取之也。立紀綱,亦非一事之偶得而可以立紀綱也,須是今日行一事,明日行一事,積累久之,自然修擧,若徒以一事一政取必,則或失於叢脞,或傷於嚴急,而紀綱愈不立矣。上曰,此言親君子遠小人。書曰,任賢勿貳,祛邪勿疑,何以則能如是乎?寅采曰,此疏中備言君子·小人之情態辨別之道,無外於是矣。夫君子,非自親也,誠以求之,禮以接之,情志兩孚而契遇昭融,則雖欲不親,不可得矣。小人非自遠也,凡人君之所爲,一出於公正,不敢以奇技淫巧,雜售於前,明以燭奸,無所假借,則雖欲不遠,不可得矣。惟在人君好惡之得其正耳。上曰,書曰,從諫不咈,又曰,有言逆于汝心,必求諸道,此亦納諫諍之意耶?寅采曰,漢之汲黯,唐之魏徵,皆骨鯁諫諍之臣,而汲黯之告其君曰,內多慾而外施仁義,此言雖似不敬,而其忠讜之心,蓋可見矣。孟子曰,齊人莫如我敬王,敬君者,非阿諛承順之謂也,引君當道,陳善閉邪,進思進忠,退思補過,此眞所謂敬君,爲人君者,誠能知此箇道理,則豈有咈諫之理哉?故逆于汝心,必求諸道者,卽納諫諍之要道也。上曰,何以則有虛受之量也?寅采曰,訑訑自聖,不能虛受,只有物我之別故也。舍己從人,固是不易之事,而況人君,處崇高之位,每有輕視臣僚之病,苟能一祛有我之私,而只求其是處,則大公至正,虛懷納諫,必將沛然而無所難矣,苟或不然,而有謂人莫己若之病,則忠言何從而入乎?上曰,何以則無自聖之病耶?寅采曰,以文王之聖,望道而末之見,以孔子之聖,自謂學不厭,以二聖之事,觀之,豈有一毫自聖之心哉?誠願殿下,常加省察之工,隨其自聖心之萌動,而常若文王·孔子之心,虛明洞徹,進進不已,聖德成就,豈有量哉?上曰,諫官疏,所謂無訑訑之色而不憚屈己云者,與自聖之意,同耶?啓溫曰,訑訑,卽不嗜善言之貌,旣無似此之聲音顔色,而又不憚屈己,則是卽不自聖之事也。上曰,何以則無訑訑之色,而有恢恢之量耶?啓溫曰,先以學問之工,用力於克去己私,然後量自進而不至於訑訑拒人矣。宗薰曰,克己固爲訑訑之藥石,而本文中,亦已說破對症之劑,其曰恢恢之量,是也。蓋人之私意偏係,不能容受盡言,皆由於量淺之故也。苟有恢恢之量,則含弘包括,無物我之私,人言之長短得失,皆可取以爲善,然量不能自廣。程子曰,識進則量進,亦惟在於學問以長識見也。上曰,鄭道傳名新宮說,天下之事,勤則治,不勤則廢,何以則能勤乎?寅采曰,別無他術,而孜孜不已,念念不忘,則勤在於是矣。啓溫曰,欲其勤,則亦惟在於立志,志立,則志有所準,進進不已,自至於欲罷不能,如此然後,可以克勤矣。宗薰曰,只論勤字之意,則果如玉堂所奏,若論所以爲勤,則惟一誠字爲其本領,有一毫虛僞則非誠也,有一息間斷則非誠也,苟能誠矣,不期勤而自勤矣,若無誠意以主之,則雖欲强爲勤,而怠心易生,不能持之悠久矣。上曰,中庸言,不誠則無物。然而所以誠之之道,亦必有其要,何以則可以誠乎?寅采曰,誠字地位甚大,自乾乾不息,至於唯天之命,於穆不已矣。宗薰曰,夫勤者,從事爲上言也,誠者從心學上言也,果不無淺深精粗之分,而其實則本末相須,體用相貫矣,誠字以極工言之,則上天之於穆不已,文王之純亦不已,是也。雖若微渺高遠,而淺根微細處,何嘗無誠字工夫耶?雖初學之士,亦當以誠意爲本,雖一事之微,亦必以誠意爲主,至於用力之久,純一無間,則此其成功也,不可以誠字爲高遠,與勤字工夫,分作兩般看也。上曰,純亦不已,與於穆不已,同乎?絢曰,於穆不已,天也,純亦不已,文王也。上曰,先儒所云,朝以聽政,晝以訪問,夕以修令,夜以安身,是出於何書乎?啓溫曰,此語在於左傳矣。上曰,明日若爲夜對,則直持國朝寶鑑入來,可也。仍命玉堂先退,宗薰曰,誌狀印役不遠,凡例稟定,然後可以始工矣。謹考列聖誌狀通記,雖不無一·二條目之或存或闕,然大槪則皆以行錄·行狀·誌文·敎命文·竹冊文·諡冊文·哀冊文·表石陰記,次第編入矣,今亦當謹依此例,彙輯丙申二月英廟御製諭書,當爲謹錄於竹冊文之下,諡冊文之上矣。上曰,依此爲之。宗薰曰,件數多寡,當臨時稟定,而各處奉藏件,則當屬原帙粧冊,至於奉謨堂奉安件,則紙品之厚薄,冊樣之大小,一番奉審,然後可以擧行,臣等當爲備員,進詣奉審,故敢此仰達矣。上可之。宗薰曰,原任直提學徐榮輔,以監印閣臣受點矣,方有情勢,出居郊外,不敢入來,始役不遠,而將不得備員監印,何以爲之乎?上曰,印役所重自別,且旣異於以情勢出去,卽爲入來監印之意,自內閣分付,可也。宗薰曰,大學類義八十四件,向承入峙西庫之命,而西庫則所儲冊子甚多,處地狹窄,宜春門庫,稍有餘地,大學類義,則今姑藏置於宜春門庫,似好,故敢達矣。上曰,藏置於宜春門庫,可也。宗薰曰,西庫所藏誌狀,亦當奉出繼粧,亦有考稽處,而開金,月前內入矣。上曰,當還下矣。仍命退,諸臣以次退出。
上在昌德宮。停常參·經筵。
宋知濂啓曰,明日常參·經筵,取稟。傳曰,只晝講。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾末肅拜,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,禮曹參判趙德潤,行大司成金履度,除拜後過三日不爲出肅。依定式推考警責,竝卽牌招察任,何如?傳曰,允。
左議政李敬一十五度呈辭,傳于宋知濂曰,安心調理。
以戶曹判書金達淳牌不進推考傳旨,傳于李羽晉曰,更爲牌招。
以戶曹判書金達淳再牌不進推考傳旨,傳于李羽晉曰,更爲牌招。
以戶曹判書金達淳三牌不進推考傳旨,傳于李羽晉曰,更爲牌招。
傳于宋知濂曰,夜對爲之。
以慶尙監司金羲淳狀啓,薦新進上生靑魚,限內不得封進,惶恐待罪事,傳于李羽晉曰,卿其勿待罪事,回諭。
獻納金相休啓曰,臣姿性本自魯下,言議無足採擇,淸朝耳目之任,初無堪承之望,而況於合啓之中,又有袒免之親。前叨見職之時,已暴難冒之實,特蒙體諒,輒許鞶褫,今於夢想之外,恩除忽降,宿趼重叨,而情均後前,義無異同,惟分是怵,雖已出肅,仍冒無路,旋此來避,請命遞斥臣職。答曰,依啓。
宋知濂以禮曹言啓曰,長寧殿冬至祭香祝,明日當爲陪進,而參奉今方入直,令有闕未差,受香無人,令有闕之代,令該曹,以在京無故人口傳差出,以爲受香之地,何如?傳曰,允。
吏曹口傳政事,以申獻周爲長寧殿令。
宋知濂以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇次第看審,則南壇·先蠶壇·漢江壇·雩祀壇·馬祖壇·厲壇,壇上及四面紅箭門墻垣階砌,俱爲無頉,而先農壇西邊紅箭門朽傷,祈雨壇西邊紅箭門·南邊紅箭門·北邊紅箭門朽傷,司寒壇四面紅箭門柱根塗灰,間間剝落,卽爲修改事,分付該監,此後看護等節,另加申飭之意,敢啓。傳曰,知道。
宋知濂,以吏曹言啓曰,因公忠監司朴崙壽狀啓,目今糴政方張,俵災在卽,此際曠官,一時爲悶,受由上京守令,令該曹催促下送事,啓下矣。自臣曹催促,則韓山郡守金復淳,槐山郡守朴宗珩,新昌縣監金鎭白,禮山縣監李鼎老,鴻山縣監宋雲載,懷德縣監權瑞應,天安縣監尹象圭,俱爲下去,牙山縣監金箕弼,以爲身病危劇,萬無還任之望云。雖未知其病勢之如何,而道臣狀請催促之後,謂有身病,無意下去者,揆以事體,極爲未安。牙山縣監金箕弼,令該府拿問處之,何如?傳曰,允。
申絢,以義禁府言啓曰,宣川前府使李宅永,拿問嚴處事,傳旨啓下矣。李宅永今方待命,拿囚之意,敢啓。傳曰,知道。
申絢,以義禁府言啓曰,朔州府使李啇采,熙川郡守沈豐祖,泰川縣監金孝眞,拿問勘罪事,傳旨啓下矣。李啇采時在任所云,依例發遣府書吏,交代後拿來,沈豐祖·金孝眞,亦在任所云,發遣府羅將拿來,何如?傳曰,待待命拿囚。
申絢,以義禁府言啓曰,龜城府使閔致愼,江界府使鄭周誠,雲山郡守李栻,拿問嚴勘事,傳旨啓下矣。閔致愼·鄭周誠·李栻,俱在任所云,閔致愼·鄭周誠,依例發遣府書吏,交代後拿來,李栻亦在任所云,發遣府羅將拿來,何如?傳曰,待待命拿囚。
兵曹啓目粘連,觀此平安道淸北暗行御史李元八書啓,則柔院前僉使孫錫模段,還餉惟意擅弄,以未捧爲已捧,應留之中,只存四十四石零是如爲白有臥乎所,反作之穀,旣若是不少,私賣之數,又如是太多,則自有當律,令該府拿問處之爲白乎旀,兵使吳毅常段,幕裨不飭,倉捧有謗是如爲白有臥乎所,其不善檢戢,致有還民之怨,不可以一·二褒語,有所容恕,從重推考爲白乎旀,楸坡萬戶李晩植段,邊飭不懈,鎭卒無怨是如是白乎乃,留防之不入信地,有違定式,水口萬戶咸麟遇段,把卒之闕料招怨是如是白乎,則亦不可無警,竝推考爲白乎旀,其外中軍·虞候·邊將及沿路僉使·虞候·邊將等段,旣無殊異之績,亦無顯著之疵,竝只置之,何如?判付啓,依允。
乙丑十月二十六日酉時,上御誠正閣。夜對入侍時,參贊官宋知濂,侍讀官李基慶,檢討官李勉求,直閣洪奭周,假注書鄭度采,記事官徐淇修·鄭觀綏,各持國朝寶鑑第一卷,以次進伏訖。上曰,上番讀之。基慶,讀自上太祖,止行禮,上曰,下番讀之。勉求,讀自兀良哈,至嘉納,上曰,參贊官讀之。知濂,讀自門下,止從之,上曰,閣臣讀之。奭周,讀自賤隷,止仁寧,上曰,文義陳之。基慶曰,此書,列聖朝精一心法,政謨治法,莫不載焉。一事一言,皆可以爲鑑法,今日進講,亦殿下繼述之盛事,臣不勝欽仰萬萬。權近之言曰,人主之學,不但讀書,必務正心,臣意則有不然者,讀書正心,非兩件事也。奏未畢,上曰,讀書然後,可以正心,而近之言,分作兩事,何也?基慶曰,近,文士也,而以此觀之,則字句之間,似未照檢也。夫史有古今治亂,經有精一心法,正其衣冠,尊其瞻視,坐對方冊,常如先師之在傍,則正心之工,孰有過於此哉?伏願殿下,每於讀書之際,必以正心,爲先務焉。上曰,下番陳之。勉求曰,謹按定宗大王御極之初,有此禁京外濫刑之命,蓋刑以止辟,聖人不得已用之,而常恐囹圄之間桁楊之下,或有一夫之銜冤,我國家立國仁厚,視民如傷之德,實肇於是矣。自是以後,列聖朝欽恤之德,靡不用極,而至於先朝,著爲典則,載以圖式,且以鍮尺,頒於諸道。深仁厚澤,尤可以萬世永賴,而向臣銜命海西,伏見封書中亦以廉察刑獄,爲敎,故臣於潛行時,旣勤廉探,出道處亦加較準,而非法之刑訊,違式之刑具,無入於聞見者,誠爲生民之大幸,而抑臣愚見,有可附陳者。臣竊伏聞昔在先朝,每當邦慶及或値歲旱,則輒有審理之命,故殺獄重囚之稍有一分可生之道者,莫不蒙宥矣,今則審理之政不行,久矣。八路之廣,庶獄之繁,難保其必無可議者,而況在今年,大慶無前,沛澤旁流,而至於殺獄,則例不入於赦典,故雖於疏釋之時,未蒙一視之澤。伏願勅諭各道道臣,另擇剛明守令,無論已錄啓·未錄啓,竝行審理,以盡欽恤之義,且寓廣慶之道,不勝幸甚。上曰,參贊官陳之。知濂曰,上番,以權近之言,人君之學,不但讀書,必務正心云者,以讀書與正心,分作兩件事,不無語病。蓋讀書,所以收斂身心,則固不可不讀書,而做得正心之工矣。然而讀書,亦有許多般,徒尙其博洽淹貫,而無向裏收斂之工,則讀書雖多,無益於正心之工矣,以此言之,權近所以仰勉聖學,欲其表裏用工,而必以正心爲根本者也。且其所對之言,心有所蔽,則一言,一事之應,皆不得其正云者,甚切至之論也,心如明鏡止水,而一有物我利欲之私,則頃刻之間,心不在矣,惡在其正心乎?今殿下方講大學,開卷第一義,卽明明德三字,而正心,卽明明德中緊要工夫也。願於講讀之際,深加省察,先懋正心之工焉。上曰,上番,以權近所陳,不但讀書必務正心云者,爲語病,而參贊官所見,又有不同,閣臣則以爲如何耶?奭周曰,維持此心之具,莫過於讀書,讀書乃所以正心也。上番所陳,固不爲不然,而世固多博涉群籍,日誦萬言,而徒以之綴緝華藻,誇多鬪靡者,故朱夫子,亦有學愈勤而心愈放之歎,權近之言,蓋亦有爲而發,臣意則不必以此爲語病矣。上曰,閣臣亦陳文義。奭周曰,寶鑑一書,大而心法謨訓,細而典章條例,無非今日之所當監法者,而若其大根·大本,則不越乎學之一字。定宗大王,親御經筵,因河崙之奏而敎曰,予老矣,無及于學,而人君當鼎盛之時,常接儒生,講論治道,則其裨益,大矣,無及于學之敎,蓋出於聖心之撝謙,而其必以鼎盛之時,爲敎者,卽所以貽謨萬世,爲聖子神孫之勸也。蓋春秋鼎盛之時,聰明未減,學業易就,若於是時,不從事於講學之工,則耳目聲色之誘,馳騁玩好之具,投隙競進,而物欲漸肆,志氣漸渝,後雖悔之,而已不勝其扞格之患矣。恭惟我朝,列聖相承,以勤學爲家法,太祖大王,肇創鴻基,始也則陶復,陶穴,不遑寧處,旣又以弧矢戎馬,經營四方,宜若無暇乎文學,而咸興潛龍之地,尙傳讀書堂舊址,我先朝豎碑紀績,以示後嗣。猗歟盛哉,以我太祖神武,猶不忘學問之工,如是,何況乎昇平守成之際,廣廈細旃之上乎?且聖敎中,有曰常接儒臣,講論治道,又可見學問之要,不亶在乎章句佔畢之間,而必貴乎反復討論,使上下之情志,交孚而無隱也,今我殿下,連行夜對,群下觀聽,莫不聳喜。古人謂夜對勝於晝訪,蓋神志之淸明,氣像之從容,固勝於朝晝膠擾之時,而夜闌漏分,燈燭煒煌,一堂之間,酬酢娓娓,尤足以見情志之藹然相感,故詫際會之密勿,敍榮遇之隆摯者,亦必以歸院之燭長樂之鍾,爲千古之盛事者也。肆我成宗大王,亦嘗令崇品宰臣,入侍夜對,反復討論,每至漏深,區區愚忱。竊願聖明,無以前席召對,爲一時侈觀之文具,句讀文義之外,或訪問民生之疾苦,或詢諮朝政之得失,要使群下之情,畢達而無隱,則其爲裨益,豈不甚大乎?惟願深念焉。上曰,所陳,甚好矣。上曰,麗朝則無史官入侍經筵之事乎?基慶曰,前朝亦本有是法,而及其末也,荒淫無度,始廢其規矣。上曰,兀良哈,何也?基慶曰,似是野人部落也。奭周曰,兀良哈之良字,或讀爲郞,俗稱夷狄爲兀郞哈者,亦以此也。上曰,私兵者,何也?基慶曰,麗末各置私兵,而我朝立國不久,故因襲未罷矣。上曰,各置私兵者,何也?基慶曰,其時命將出師,蓋欲其緩急得力,而後更有弊矣。奭周曰,高麗之末,主弱臣强,如鄭仲夫·李資謙·崔忠獻之徒,手握重兵,盜竊國柄,私兵之起,蓋自此始也。上曰,聖祖之敎若曰,寡人氣質本懶,雖不能勉强以應天心,應天心之道,甚難,何以則可以應天心耶?閣臣陳之。奭周曰,應天心,固不易矣,其實,則方寸之間,纔有恐懼修省底意,則天心已底豫于上矣。觀乎此章,我定宗大王,恐懼修省,竟夕不遑寧,而天卽霈然下雨,三日乃止,感應之機,若是其捷矣。上曰,有災之時,則能有恐懼底意,而日久則又漸解弛,何以則能常常恐懼修省歟?奭周曰,聖問及此,臣不勝欽仰矣。有災則懼,日久則弛,誠如聖敎,而雖於遇災之時,狃於耳目,則亦不能如創見之警動,此固常人之情也,而聖王之所以慄慄危懼者,豈亶在於遇災之時乎?昔,魯哀公,問於孔子曰,寡人生於深宮之中,未嘗知危,未嘗知懼。孔子對曰,鷄鳴而起,昧爽視朝,一物不理,亂亡之端,以此思危,則危焉有不至矣?君猶舟也,民猶水也,水能載舟,亦能覆舟,以此思懼,則懼焉有不至矣?今夫人君,雖居燕閑之中,享昇平之樂,而窮蔀幽隱之中,一民之不得其所,幾務酬接之間,一事之不得其當,莫非一人之責也。至乎人心不愜而天意不豫,危亡之端,由此其兆,自古豐豫平康之時,因一事之失而召禍致亂者,往往有之,苟能以此存心,常常不忘,則恐懼修省,將有所不能自已者矣。基慶曰,恐懼,不可以勉强爲也,修省,不可以文具爲也。誠願殿下,以謹獨,爲一心上工夫,方寸之間,常若上帝之對越,至於政令施措之際,一以至誠行之,則修省之道,不外於是矣。上曰,參贊官亦陳所見,可也。知濂曰,上番所陳,好矣。人君一心,萬化之原,造次頃刻之間,常加謹獨工夫,洞洞燭燭,未嘗或忽,則天心底豫,而災害無由而生矣。上曰,下番之意,何如?勉求曰,諸臣已陳,臣無可達者矣。上命退,諸臣以次退出。
上在昌德宮。停常參,只晝講。
李溏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
申絢啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
宋知濂啓曰,明日殿座相値,視事頉稟之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,來初一日,輪對日次,而孝安殿冬至親祭齋戒相値,頉稟之意,敢啓。傳曰,知道。
左議政李敬一十六度呈辭,傳于宋知濂曰,安心調理。
以戶曹判書金達淳牌不進推考傳旨,傳于金蓍根曰,更爲牌招。
以戶曹判書金達淳再牌不進推考傳旨,傳于金蓍根曰,更爲牌招。
以戶曹判書金達淳三牌不進推考傳旨,傳于金蓍根曰,連日違召,事甚未安,更爲牌招。
以戶曹判書金達淳四牌不進推考傳旨,傳于金蓍根曰,更爲牌招。
宋知濂啓曰,文科殿試讀券官金祖淳·黃昇源·李翊模·朴宗慶·李肇源牌不進,無以備員受點,竝更牌招,何如?傳曰,允。
以對讀官鄭東觀牌不進罷職傳旨,傳于宋知濂曰,推考傳旨書入。
宋知濂啓曰,讀券官金祖淳·黃昇源再牌不進,無以備員受點,所當更請牌招,而係是一日三牌,何以爲之?敢稟。傳曰,更爲牌招。
李溏啓曰,武科殿試考官韓晩裕·曺允大牌不進推考傳旨,今方捧入,而只有金思穆一人,無以備員受點,竝更牌招,何如?傳曰,允。
以參考官尹命烈牌不進罷職傳旨,傳于李溏曰,推考傳旨書入。
以司諫鄭魯榮,正言李潮·金處巖,掌令申光軾,持平鄭取善·洪羲玄牌不進罷職傳旨,傳于申絢曰,推考傳旨書入。
李溏啓曰,行大司憲李直輔,執義宋穉圭在外,掌令金圭夏呈辭,申光軾,持平鄭取善·洪羲玄牌不進,監察茶時之意,敢啓。傳曰,知道。
以副校理尹致鼎牌不進罷職傳旨,傳于宋知濂曰,推考傳旨書入。
宋知濂,以弘文館言啓曰,副校理尹致鼎,旣有推考傳旨書入之命,卽爲牌招察任,何如?傳曰,允。
李溏啓曰,今此文科殿試試官望中,時無職名人,令該曹口傳付軍職,何如?傳曰,允。
兵曹口傳政事,副司果單金相休。
傳于申絢曰,明日出宮門路,以協陽門爲之。
申絢啓曰,明日親臨文·武科殿試時,侍臣當爲備員,除在外外,未肅拜·呈告人員,竝待開門牌招,何如?傳曰,允。
申絢啓曰,留門出入,何等嚴重,而卽者監察之承牌入來也,金虎門標信,宣傳官及守門將,不待本院之經稟知委,徑先許入者,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,拿問處之。
李溏,以都摠府言啓曰,今十月二十八日,親臨文·武科殿試時,侍衛寶劍,當爲備員,而都摠管洪義謨未肅拜,洪明浩,副摠管睦萬中·尹序東,俱有身病,李潤謙在外,將不得備員,合有變通之道。令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,令該曹口傳差出。
兵曹口傳政事,以韓晩裕·金勉柱爲都摠管,趙德潤·李鎭復·白師誾爲副摠管。
李溏,以兵曹言啓曰,直赴殿試奉承傳別驍士趙湐等三十二人,隨其錄名,許赴於明日增廣殿試之意,敢啓。傳曰,知道。
李溏,以訓鍊都監言啓曰,今此慶科增廣別試武科殿試時,武藝廳中直赴應試之類,別單書入之意,敢啓。傳曰,知道。
李溏以摠戎廳言啓曰,今此慶科增廣武科殿試時,本廳所屬,坡州·長湍別驍士直赴應試人,別單書入之意,敢啓。傳曰,知道。
李溏,以訓鍊都監言啓曰,今十月二十八日,春塘臺親臨大殿痘候平復慶科增廣別試文·武科殿試時,因兵曹節目,出番軍二百名除出,把摠李思秀,哨官李基秀率領,挾輦侍衛,春塘臺下設布帳外環衛次,廣智營軍四十名除出,哨官李濟元率領排立,雜人一切嚴禁,事畢後出番軍解送,入直軍還入直所,而竝待標信擧行之意,敢啓。傳曰,知道。
行大司成金履度疏曰,伏以臣,卽一盛世之棄物耳,才具無當於驅使,知識全昧於康濟,冥行擿埴,顚倒狼狽,豈獨自視瞿然?抑亦通朝之所共笑,特荷我聖上與天無極之恩,拯拔坑窞之中,湔拂汚衊之餘,前後歷揚,罔非踰分,而有除輒膺,看作倘來,非敢爲頑愚沒廉貪榮冒進也。竊自念,受恩如天,報答無地,雖其螻蟻之微,猶懷塵刹之報者,固在於備數閑漫之列,以盡筋力之效,乃其賤分之所安,而宿願之所蓄也,至若淸顯一步,何曾夢寐之所敢到者?前年下邑待罪之日,猥蒙泮長除旨,雖幸鞶遞之恩旋降,常令負乘之懼猶存,今玆誤恩,又何爲重加於無似之賤也?歷日恧蹙,誠不省其措躬也。嗚呼,淸朝官人,何莫非愼擇,而師儒之責,爲任尤重,前輩名碩之所逡巡,顧今位著雖乏,曷嘗有若臣鹵莽,苟然充數,至此極哉?且況遭罹以來,滓穢最甚,決不可以屬之過境,視若無故,譬加毒螫一咬,久能痛定,斑㾗露醜,見者蹙眉,將不得復爲完人矣,今臣大質已虧,不啻一斑之比,則欲自同無病之人,愈疎闊矣。若是而登皐比之席,對靑衿之列,是强顔耳,曷足道哉?一身無恥,固不足恤,豈不累聖簡而羞當世之士耶?迺若望實之無稱,鑑識之不明,特其餘事,非所暇及也。臣雖無狀,粗知分義之莫嚴,苟有可强之勢,何苦坐犯違傲,自速重誅哉?誠以咫尺之守,不可以變改,名器之重,不可以玷汚,玆不得不冒陳危懇,仰瀆崇嚴之聽。伏乞聖慈,俯垂矜諒,亟削臣所叨職名,仍治逋慢之罪,以安微安,以肅朝綱焉。臣無任云云。答曰,省疏具悉。卿其勿辭行公。
右承旨李羽晉疏曰,伏以臣,卽天地間至冥頑之物耳,專城爲養,風樹纏哀,而不死於枕塊之中,恩當雀銜,義合蟻蓐,而不死於抱弓之日,甫過不呼,方喪未除。西垂禦魅,南望捫血,而又不死於風霜,九死之餘,宜死者三,而死亦不易,支離苟存於人鬼之關,千萬不自意,荷兩聖雷雨之澤,記三朝簪履之賤,盆日垂光,春露滋枯,生入玉門之關,復聞長樂之鍾。臣雖卽地溘然,可以暝目於泉下,屛蟄荒郊,謝絶人事,自分沒齒爲聖世之棄物,迺者告身纔授,甄敍繼降,銀臺除命,忽及於臣身,庚牌儼臨,闔門驚聳,臣雙擎華誥,五情惝怳,且惶且感,莫省攸措,只有淸血之被面耳。噫,人臣遭罹,從古何限,而夫豈有如臣被詆之至憯毒極痛冤者乎?有屈莫伸,無地可控,而乃殿下,不止爲藏疾,又從以滌垢,至令官爵如故,復齒於人,恩至厚,意至渥也。泰山河海,不足喩其高深,坑坎袵席,不足喩其拯拔,環視七尺之軀,都是再造之私,竊未知螻蟻微臣,何以得此於聖明之朝耶?第臣頃年所遭尹羽烈之疏,無異急書,言猶骨驚,若其集千古宵小之目,構一段虛無之案,惟肆信口叫嚷,殆如戟手醜詈,則臣不欲汚口泚筆,呶呶索言,仰溷黈纊之聽,而至如黨惡之名,是臣腐心之冤,有不容歸之於無辨,臣請昧死而悉陳之。其曰,親於時偉云爾,則已蒙先朝之下燭,亦有賤臣之自明,俱有本末,備載記注,天地鬼神,其可誣乎?臣於戊申年間,乞養蒙恩,待罪扶安縣監也,臺臣柳,以柳戇之族親,仇視臣之攻戇,必欲爲之甘心,而無以爲說,乃謂臣曾與時偉相親,外售聲討之論,內懷顧戀之私,極意構捏,下語危怖,批旨若曰,李羽晉事,論人不當如是迫切。且無指贓執跡之說,非爲其人,恐啓挾雜,從施非可論,以臣之投紱徑還,屢促不赴,至命編配於本縣,仍爲左補於見職。居頃之,臺臣姜文會,疏言李羽晉之遭臺評也,曲費造化,强令盤礴,其在勵廉恥之政,宜令遞改,批旨若曰,豈爲一從臣曲庇,所欲痛革,而嚴禁者,黨私也,此胡大事?如是齗齗,視若行遣,亦有特敎,爾言近於抉覓,殊覺未妥,又其引避也,下嚴批而褫其職。及臣之內遷館職,陳疏自暴曰,臣與偉賊,知面於記注之日,日月旣久,顔面雖熟,聲氣趨向,不啻燕·越之殊,一資半級,非藉板援之力,若臣之前後聲討,自不後人至於糾正擬律之錯,抗論參鞫之坐,卽通朝之所共知也。乃以沫飮之誠,至被黨比之斥,明旣慙於呂誨,仇反報於建德,所謂鞫坐之抗論,卽臣問郞時,與大臣力爭宇賊之獄,必欲窮覈其黨與,愚衷專在於鋤偉,事端至徹於聽卑,故臣之有所據於沫血,之無所逃於假手,靡不照在於淵鑑,前後構臣者,輒遭嚴斥,不得售其誣矣。彼羽烈,則素有僚誼,宜無禍心,本事顚末,無不備知,乃於十五年時世嬗變之後,蹈襲仇家構誣罔極之話本,掩諱先朝昭晳無餘之德意,重爲之架虛捏無,爲所不爲之說,恩綸則日月與炳,仙寢之草木未宿,而謂人莫知,略無忌憚,以爲不如是,則不足以湛滅之。噫嘻,臣何足道,獨不念不畏於天乎?及廟堂之回啓也,以爲堂疏所論,蓋緣當時之云云,姑從其請,雖以此觀之,可知其難於本事之追提,憑諸彼言之臚列,畢竟勘斷,不過云云而已。昔宋臣滕甫之辨謗曰,臣與叛者,義同路人,而獨於寬大之朝,爲臣終身之累,臣嘗讀其書而悲其情,豈意於臣身親當之哉?其曰,狎於有隣云爾,則誠有以也。臣與有隣兄弟,相識於泮庠,及通朝藉以來,內而爲堂郞,外而爲管下,屢同周旋,亦相過從,謂之知舊則固有罪也。然不過顔面而已。章奏絶承望之嫌,仕宦無吹噓之迹,如此而勒加黨與之目,則臣恐同時僚宷之獲免連累者無幾,而亦未知言之者,獨能無愧於心乎?廟啓之拔此一款,尤可見無可指論,臣何必費辭多辨也?抑臣之顚沛自知審矣。臣逮事英廟,久叨記注,目見當時之凶逆情狀,故沫血痛惋,自倍於人,及忝言地,有除輒膺,明張必討,若報私讎,致使睢盱偏注,鋒鏑潛伺,言者所以目臣爲禍本者,正指於此。然所恃而無恐者,聖明在上,且見搢紳之間論議多歧,知舊之際,氣色不佳,而臣所兜攬,罔非有隕自天。是以無求於人,杜門緘口,一未嘗干涉於機關,守株斂迹,不欲朝暮於東西,以致人不諒臣之本心,自守則指爲標榜,無求則怒不追隨,盃弓惹疑,萋錦投間,讆言疊出於無根,駭機闖發於同舟。古人所謂鹿走山林命懸庖廚者,正爲臣準備語也。噫,兩朝之遭逢如彼,一毫之報酬蔑稱,每一追惟,不覺泫然而涕,怵然而愧,追殊遇於昔日,冀小補於明時,區區此心,炳然如丹。今於垂死之年,荷此更生之渥,重入脩門,一覲耿光,豈非臣須臾無死之望,而一身之滓穢難洗,四維之大防難壞,屢犯違傲,恭俟誅罰之際,西淸乙夜,召命三下。臣於是惶霣感激,怵畏義分,遂不免拚棄廉隅,冒沒承膺者,只出於一伸叩謝之誠。其何敢自同無故,夤緣盤礴,重自歸於小人無忌憚之科哉?玆敢冒入文字,仰首鳴號於仁覆之下。伏乞聖慈,天地父母,察臣情之痛冤,哀臣懇之悲苦,亟命鐫削臣職云云。省疏具悉。爾其勿辭察職。
掌令金圭夏疏曰,伏以臣以疎逖之蹤,遭遇昌辰,稟性庸愚,學識空疎,固不足備數於淸朝耳目之列,而犬馬之齒,已踰六旬,素抱貞疾,當寒添劇,伏枕㱡㱡,朝暮待盡,自分爲明時之棄物,而掌憲恩除,忽下於夢想之外,雖義分是懼,冒昧出肅,而以此衰頹無用之姿,萬無一日供職之望。伏乞聖明,亟賜鐫免,以重公器,以安私分,千萬幸甚。臣旣不以見職自居,則固不敢更贅他說,而愛君憂國之忱,根於秉彝,傷時病俗之意,按住不得,玆敢披瀝肝膈之懇,仰溷紸纊之下,惟聖明垂察焉。臣於試院往役之日,晨出夜歸,不遑他事,而取見前正言洪命周疏本,則滿紙張皇,無非傾軋之習,而臣讀之未半,不覺心膽俱掉。仍伏念今戶判金達淳,本以喬木之臣,世篤忠貞,自釋褐之初,望實俱隆,其在完營也。惟思憂國忘家之義,克盡承流宣化之責,明能綜核,威能鎭服,數年之內,奸猾屛息,一路肅淸,其於方面之任,綽有餘裕,則推之擔當世務,何事不做?夫御供之元貢與加定,旣有國朝之已例,而聖明在上,昭釋備至,則臣不必更爲疊架,而竊惟世道日下,風俗漸渝,人之有技,媢疾以惡之,人之彦聖,以違之俾不通者,比比有之,而彼命周,亦在世祿之列,不思同心共濟之義。惟知惎剋擠陷之術,用心叵測,遣辭危險,白地構誣之計,究其情狀,論其罪犯,則決不可刋削而止。臣謂前正言洪命周,亟施竄配之典,斷不可已也。臣又伏念昔諸葛亮之告其君曰,宮中府中,俱爲一體,陟罰臧否,不宜異同,若有作奸犯科及爲忠善者,宜付有司,論其刑賞,以昭平明之理,不宜偏私,使內外異法也。夫以疲弊之蜀,抗吳魏之强,以亮忠智,爲之深謀,而其策不過如此,朱子生於南渡之世,以內修外攘之說,惓惓於時君,而其言亦不過如此。可謂深知時務之要,而豈非後世之所當法者乎?臣於掖隷李慶郁之事,竊有所訝惑焉。夫慶郁之罪,彰著無餘,決不可時刻容貸,而廷尉奏當,殿下以人命至重,減死定配爲敎,及夫臺臣論列,秋官陳疏,殿下又賜允兪,而乃復延拕時月,不下處分。臣愚竊以爲殿下好生之德,充積於中,故於大辟之議,慮或有一分可冤之端,而自不覺其之其所哀矜而僻也。然而孟子有言曰,殺之而不怨,先儒釋之曰,因民之所惡而去之,非有心於殺之也,何怨之有?伏乞殿下,念宮府一體之戒,體生道殺人之義,廓揮乾斷,亟正王法焉。臣又有一說焉。昔程子爲講官,言於上曰,人主一日之間,接賢士大夫之時多,親宦官宮妾之時小,則可以涵養氣質而薰陶德性。臣愚以爲,後世人主,當寫一通,置之座側,以備朝夕鑑戒之資,則自無一曝十寒之慮,而大有助於治心養性之方矣。伏願殿下,於經筵例講之外,頻召儒臣,因經問難,或講論義理之精微,或咨詢治政之得失,夜分乃罷,日以爲常,則漢光武所謂我自樂此不爲疲者,此其躬行心得之效,而董仲所謂正心以正朝廷,正朝廷以正百官萬民者,亶在是矣。伏願殿下,懋哉懋哉。臣亦先大王化育中一物耳,兩司之除,百里之任,已踰涯分,受恩罔極,而未效涓涘之忱,遽遭弓劍之痛,惟是追先報今之義,夙宵耿結,炳然如丹。故今當可言之日,粗效一日之責,而言不知裁。伏乞殿下,恕其狂妄而採納焉。臣無任云云。省疏具悉。上件事,已諭於前批,尾陳之言切實,當體念矣。爾其勿辭察職。
乙丑十月二十七日午時,上御熙政堂。晝講入侍時,知事金勉柱,特進官趙德潤,參贊官李羽晉,侍讀官李基慶,檢討官李勉求,直閣洪奭周,假注書鄭度采,記事官徐淇修·鄭觀綏,各持大學,宗臣安昌君燝,武臣副護軍梁垸,以次進伏訖。上命開卷,讀前受音一遍訖。基慶讀自天運循環,至新安朱憙序。上命解釋以奏,基慶解釋文義以奏,上讀新受音一遍訖。上曰,文義陳之。基慶曰,陳氏分此序爲六節,而天運循環以下,爲第六節,蓋第一節,言立敎之意,第二節第三節,言大學之道明於世,第四節第五節,言不明於世,而此節則言其復明,蓋明於世者,非自明也。必有伏羲·神農·黃帝·堯·舜而後明焉。其不明之時,卽周衰以後也。及宋德隆盛,治敎休明,則有如河南程氏兩夫子及朱夫子出,而大學之道復明。然則明與不明,豈非係於君上之講明與不講明乎?伏念我殿下,尊臨君師之位,日講大學之書,必以明其道爲期,而若其明之之次第,則必先有修己之工,然後方可以收治人之效,修己體也,治人用也。伏願益勉聖志,先立其體,以推其用,使大學一部,無爲紙上之空言,是區區之望也。上曰,當體念矣。下番陳之。勉求曰,大學一篇,莫非修己治人之道,而所以治人者,必本於修己,故三代以前之君,能盡君師之責者,以有修己之工也。後世則不能修己,而徒欲治人,故雖有英傑之主,而治平之效,寥寥無聞。伏願殿下,先從修己上益勉聖學,以盡其治人之道焉。上曰,所陳好矣。知事陳之。勉柱曰,此言大學敎人之法,聖經賢傳之旨,至兩程始明,而朱夫子自言,亦幸私淑而與有聞焉。夫子自任之意,槪可見矣。今殿下,居君師之位,而所講者,卽是大學一部,則修己治人之功,豈非今日群下之所期望者乎?修己之道,在於正心,正心之要,備載於下,伏願殿下,沈潛玩繹,念念孜孜,務下實用工夫,使大學之道,復明於世,則君師之道,道統之傳,必將復見於今日,豈不休哉?上曰,所陳好矣。特進官陳之。德潤曰,諸臣已有所陳,臣則無可達者矣。上曰,參贊官陳之。羽晉曰,無往不復,出於易之泰卦爻辭,而復卦曰不遠復,論語曰克己復禮,復之義大哉。大學之明德新民,莫不本於克己復禮,苟使克去私意,一返天理,則治平之大業,次第事耳。今當陽復之在近益懋克復之睿工焉。上曰,所陳好矣。閣臣陳之。奭周曰,今日卽大學序文畢講之日也。朱夫子序文,提綱挈領,總括全部要旨,而起之以聖王之繼天立極,結之以國家之化民成俗,其所望於後世居君師之位者,爲不淺矣。蓋自曾氏之傳·朱子之序而後,在下而讀是書,以致其修己之工者,或有之矣。在上而用是書,以盡其化民成俗之道者,寥寥乎無聞,大抵三代以降,縱或有有志之君,不過以法令刑罰,把持天下,而不知自格致誠正上推去,遂使孔氏之遺書,爲無用之虛文,而朱夫子表章發揮之苦心,壹鬱而不伸,可勝嘆哉?今殿下,旣講是書,無徒以章句文字看過,而必期於實踐躬行,以致化民成俗之效,則師道在上之統,其將直接於三代以上,臣子區區之願,豈有大於是者哉?唯望深念于玆。上曰,復字之義,閣臣陳之。奭周曰,本文復字,但指天運而言,非指工夫而復字之義,若推極言之,則易之所謂不遠復,論語所謂克己復禮,是也。人性本善,而唯其有氣稟之拘物欲之蔽,故流而爲不善者,多矣。雖其拘蔽之甚,而本來之善,亦未嘗亡也。故介然之頃,一有悔悟之萌,則卽此欲復之心,便是能復之機,非如外物之旣失而復求者,求之於外,有得有不得也。朱夫子論求放心,有曰,知其放而欲求之,則不放矣。臣竊謂復字之義,亦當如是看得矣。上曰,旣又爲之次其簡編者,何也?基慶曰,兩程子皆有改正之本,故曰次其簡編也。上曰,猶頗放失者,何也?基慶曰,傳文無格致章,故朱子補之,放失者指此等處也。上命知事特進官先退。基慶曰,經筵所講之書,皆有懸吐矣。國鑑則只有太祖·太宗·世宗·文宗四朝寶鑑舊板懸吐,而宣廟寶鑑則只一篇餘懸吐,肅廟寶鑑,則全篇都無。今若欲移書舊板懸吐,則三卷之外,必有一番仰稟,然後可以爲之矣。上曰,三卷外,亦以舊板懸吐,憑準旁照,可爲則爲之,可也。仍命退,諸臣以次退出。
上在昌德宮。停常參·經筵。
宋知濂啓曰,明日常參·經筵,取稟。傳曰,只晝講。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
徐美修啓曰,今日殿座,承旨當爲備員,而右承旨李羽晉,左副承旨金蓍根不爲仕進,竝卽牌招,何如?傳曰,允。
左議政李敬一十七度呈辭,傳于徐美修曰,安心調理。
傳于李溏曰,侍衛軍兵毛具。
以右承旨李羽晉,左副承旨金蓍根牌不進罷職傳旨,傳于徐美修曰,推考傳旨書入,更爲牌招。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,以推考傳旨書入。
以戶曹判書金達淳牌不進推考傳旨,傳于李羽晉曰,連爲違召,事甚未安,嚴飭牌招。
以戶曹判書金達淳再牌不進推考傳旨,傳于李羽晉曰,更爲牌招。
以戶曹判書金達淳三牌不進推考傳旨,傳于李羽晉曰,此戶判欲長往乎?不然則强作處義,連處江干,日事違召,是何道理?事體所在萬萬未安,下義禁府推考。
以戶曹判書金達淳禁推傳旨,傳于李羽晉曰,何待捧供,屢犯違召,不可無處分,罷職。
傳于徐美修曰,新恩政事,當日爲之。
傳于徐美修曰,今日新榜中,有七十一歲年滿人,竝依例陞六。
徐美修,以吏批言啓曰,今此慶科增廣文科甲科第三人,當付七品職,而時無見窠,生進仕滿直長一人,依例六品遷轉後,推移付職,何如?傳曰,允。
有政。吏批,判書李翊模進,參判朴宗來病,參議李好敏進,行都承旨徐美修進。以李惟命爲獻納,南泰德爲南部令,李漢德爲司僕主簿,禹宗濂爲懿昭墓守衛官,李文植爲寧遠郡守,兼春秋單金熙華。再政。以金相休爲修撰,金基允爲漢城主簿,新及第李審度今加通政,文科甲科第二人,登科前資窮,依法典陞堂上,典籍單李魯新,文科甲科第一人,司導主簿單金鉉哲,武科甲科第一人,宣陵直長單李朝鉉,文科甲科第三人,顯隆園令鄭漪,典簿金思采相換。三政。以李思秀爲監察。
兵批,行判書金思穆進,參判李庚運病,參議柳烇入直進,參知尹命烈病,行左承旨李溏進。以金啓洛爲同中樞,趙在昇爲都摠都事,曺允鵬爲宣傳官,南志復爲尙州營將,訓正申綋今加折衝加資事承傳,副司正尹致敦,武科甲科第二人,李濟弘武科甲科第三人。再政。以南志彧爲訓鍊副正,金星翼爲宣傳官。三政。副司果及第李希祖·金鍾文·洪聖肇·金璟履·金致福·韓錫朝·孟欽圭。四政。以金喆勳爲訓鍊主簿。
徐美〈修〉,以吏曹言啓曰,今此冬至祭各陵殿宮園廟獻官執事,當爲磨鍊,而除老病公故,實無推移排比之路,依近例刑官及司饔院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
徐美修,以吏曹言啓曰,今此永僖殿冬至祭獻官,當以從二品塡差,而見今當品中,實無推移變通之道,不得已以正二品塡差之意,敢啓。傳曰,知道。
宋知濂以禮曹言啓曰,來丙寅年文武官重試對擧,別試文科初試,依法典咸聚京師,初場賦表,終場策問一道,講經則依近例除四書三經中,自願一經抽籤,沒一篇背講,一如明經之規,而註與音釋竝除之,粗以上試取事,知委擧行,何如?傳曰,允。
乙丑十月二十八日辰時,上詣春塘臺。增廣文武科殿試入侍時,行都承旨徐美修,行左承旨李溏,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次詣閤侍立。時至,通禮跪啓請外辦。上具布裹翼善冠·布袍·布裹烏犀帶·白皮靴,乘輿出宣化門,由協陽門·建陽門·靑陽門,至帳殿。上降輿陞座,行小開門節次,列陣號令訖。美修曰,試所承旨及執冊承旨,自多擧行之事,而姑未點下矣。上下試所承旨及執冊承旨二望,仍命讀奏,美修讀奏試所承旨一望申絢,執冊承旨二望李溏·宋知濂,知濂讀奏入門單子擧子四十二人。上曰,文武所試官,催促行禮,贊儀唱試官以下四拜,讀券官左參贊黃昇源,吏曹判書李翊模,戶曹參判朴宗慶,對讀官吏曹參議李好敏,行副護軍元在明,直閣洪奭周,應敎徐有恂,武所考官行兵曹判書金思穆,知訓鍊申大顯,漢城左尹申大謙,參考官刑曹參議鄭來百,僉知中樞府事李石求,副司果金相休,司僕寺內乘李運植,以次行禮訖。各就座,右承旨李羽晉,左副承旨金蓍根追入進伏。上曰,懸題紙持入。奭周·有恂,奉懸題紙進前。上命昇源·翊模寫題頌辟廱。限午時,仍敎曰,擧子使之限內呈券,而雖至限後,亦爲捧入,可也。溏曰,武科殿試時直赴與元榜,當爲捧講,而元榜則使之應射,以定壯元,何如?上可之。上命文所試官權退,入幄次以司謁下敎曰,收券後直爲編次以奏,可也。編次書等題訖。絢以夾侍仰稟,上出幄次,陞御座,命絢坼封內讀奏訖。上命書戶曹判書金達淳禁推傳敎,通禮跪告禮畢,上乘輿,由靑陽門·協陽門還內。諸臣以次退出。
上在昌德宮。停常參,只晝講。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,明日孝安殿朔祭親祭齋戒,再明日冬至祭親祭齋戒相値,視事頉稟之意,敢啓。傳曰,知道。
左議政李敬一十八度呈辭,傳于宋知濂曰,安心調理。
申絢啓曰,行大司憲李直輔,執義宋穉圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
傳于申絢曰,明日出宮門路,以協陽門爲之。
申絢啓曰,金虎門開門,標信請出之意,敢啓。傳曰,知道。
傳于宋知濂曰,夜對爲之。
宋知濂,以弘文館言啓曰,副校理尹致鼎,旣有推考傳旨書入之命,卽爲牌招察任,何如?傳曰,允。
禁府啓目,宣川府使李宅永原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,柔院前僉使孫錫謨原情云云。傳旨內辭緣,泛稱遲晩,刑推得情,何如?判付啓除刑推議處爲良如敎。又啓目,牙山縣監金箕弼原情云云。傳旨內辭緣,泛稱遲晩,刑推得情,何如?判付啓除刑推議處爲良如敎。又照目,承文院副正字黃基安段,專經文臣殿講時規避不進,依定式推考,罪笞五十收贖,解見任別敍,私罪奉敎依允爲旀,附過還職爲良如敎。又照目副司果李重蓮,前佐郞趙璜鎭等段,漢學文臣殿講時規避不進,依定式推考,罪各笞五十收贖,解見任別敍,私罪奉敎依允,附過還職爲旀,李重蓮段,功減一等,趙璜鎭段,功議各減一等爲良如敎。又照目,承文院副正字金秀鍾·朴宗璜等段,專經文臣殿講時規避不進,依定式推考,罪各笞五十收贖,解見任別敍,私罪奉敎依允,附過還職爲旀,竝只功減一等爲良如敎。
乙丑十月二十九日午時,上御熙政堂。晝講入侍時,知事黃昇源,特進官李鎭復,參贊官申絢,侍讀官李基慶,檢討官李勉求,待敎朴宗薰,假注書鄭元容,記事官徐淇修·鄭觀綏,各持大學,宗臣安昌君燝,武臣副摠管白師誾以次進伏訖。上開卷,讀前受音一遍訖。仍敎曰,新受音自止,止傳之三章,此下自止,皆以三章付入,可也。基慶讀自子程子曰大學,止釋止於至善,仍釋義以奏,上讀新受音一遍訖,命奏文義。基慶曰,明明德新民,卽大學開卷第一義,而止於至善,乃明明德新民之準的也。奏未畢,上曰,文王之止於仁敬孝慈信者,可謂極其止於善之道耶?註亦言五者,目之大者也,止於至善,有許多條目,而要不出於此五者耶?基慶曰,五者之外,亦有許多事件,而纔有是人,便有底性,性者,卽仁義禮智信也。百千萬事,莫先於五者,而覺得底五者,然後其餘事理,推類以盡,而皆吾分內事矣。宗薰曰,仁義禮智信之外,更無他別般道理,仁有仁之類,義有義之類,如是推之,凡天下百千萬事,皆統於此五者,推類以盡其餘者,亦謂此也。若謂此外,又有道理,則恐不然矣。絢曰,雖以五倫言之,此只言君臣父子,而與國人交信,可當朋友有信,至於長幼夫婦則不及焉,其餘云云。看作長幼夫婦,亦無不可,而此只擧大以見小,外此百千萬事,無不各止於至善,則推類以盡其餘之義,蓋如是矣。文王聖人也,仁敬孝慈信,是其止於至善也,聖敎誠然矣。基慶繼奏曰,傳三章,卽釋止於至善之義,而第一節所引玄鳥詩,但言有當止之處也,第二節綿蠻詩,言知其當止之處也,至於第三節文王詩,則言文王之仁敬孝慈信,以實止至善之義。凡止於至善,必如文王,然後方可謂極工。然文王之所以爲文王,非但知之,必須行之而後,到此地位。伏願殿下,益勉聖學,知行兼進,止於至善,必以文王自期,是臣區區之望也。上曰,所陳好矣。下番陳之。勉求曰,大學,卽爲學次第之書,而首章卽大學中綱領也,明明德,卽綱領中最大者也。書曰克明俊德,又曰懋昭大德,此莫非明德之言,而只以一明字說去,若夫旣稱其明德,而又以一明字加之者,惟大學明明德,是耳。下明字,是本然明德之謂也,上明字,是明之之謂也。夫人生,自有本然之明,有時而昏,故其明之之道,惟在乎因其本然之明而明之而已。明明德三字,無他見於經傳者,而卽一篇中要切之言也。伏願殿下,省察乎明德上工夫,克盡明之之方焉。上曰,所陳好矣。知事陳之。昇源曰,下番所陳,誠好矣。大學一部,詳載爲學之次第,而有綱領焉,有條目焉。有異乎他經傳,故程子,亦言論·孟次之矣。其中明明德·新民·止於至善,卽此書之三綱領,而三綱領之中,明明德,尤當先下工處也。爲人君者,當究其明德之爲心與爲性,及其用工之如何,猛省深究,實下工夫,則自可以止於至善,而堯·舜之精一心法,亦在是矣,伏望加勉焉。上曰,所陳好矣。特進官陳之。鎭復曰,儒臣及經筵官,已爲詳陳,臣別無可達之辭矣。上曰,參贊官陳之。絢曰,知事言,當究明德之爲心與爲性及如何用工而可以止至善云者,其言好矣。明德,固心也,而一心字,不足以盡明德之義,明德,固性也,而一性字,不足以盡明德之義,蓋人有是心,便具是性也。故自能光明瀅澈,向君那忠出來,向親那孝出來,孺子入井則有惻隱之心,無受爾汝則有羞惡之心。此是良知之光明處也,指其光明者,斯謂之明德,故此言明其心,可也,而心有善惡,此言明其性,可也,而性是未發,着不得明之之工,所以特指明德而爲言也。若其明明之工,則或因其發見而推擴充去,或因其旣明而接續光明,如齊宣王見觳觫之牛,有不忍之心,卽是明德之所發,而不能擧斯加彼,則不可謂擴而充之,雖或擴充,而不能接續光明,則終於牿而亡之矣。大抵大學,爲經傳之間架,而卷首三句,又爲八條之綱領,修己治人之全體大用,具備矣。人莫不有此明德,而氣拘物蔽,以致昏塞,此學者所以必先於明其德而復其初也。然不得其位,則雖明其德,無新民之功,三代以後,明明德者有之,而新民者無之,至於人君,則纔明己德,便有新民之效,可不汲汲乎?若夫明德新民之次第節目,則自有八條目,伏願殿下,講究於此道,勉勉於典學,期於聖而益聖,以臻雍熙之治焉。基慶曰,參贊官所陳好矣,而其言心有善惡者,似有語病矣,蓋人心之本體,則有善而無惡矣。絢曰,盧玉溪,以明德爲本心,蓋本心則有善無惡,而單擧心字,則烏得無善惡也?上曰,閣臣陳之。宗薰曰,今日自止最多,文義之可陳者亦最多,而諸臣皆以明德爲說,不嫌架疊者無他,明德卽此書之頭腦,而學問之本領也。苟於此一條,看得無疑,行之有方,則一部大學,可以迎刃,臣亦不敢捨此而他陳矣。明德之體,諸臣略已陳之,至於所以明之之方,尤合先講,蓋明德,本無形狀可以模捉,每因事物而可見。故必因發見之端,而加明之之工,朱子嘗與門人,論此有云,此心或昭著於燕閑靜一之時,如孟子所言平朝之氣,是也,或發見於事物感動之際,如見孺子入井,皆有怵惕惻隱之心,是也,或求之文字而怡然有得,如程子所謂讀了後得一兩句喜者,是也,或索之講論而恍然有悟,如夷子憮然爲間,是也。凡此四者,皆所謂發見之端,必因此境界,接續光明,無一時之不明,無一事之不明,然後可謂明其明德,統論其下手用工之方,則如孟子求放心矣。蓋明德者,心性之體也,上明字工夫也,新民者功效也,有此工夫,然後有此效驗。故明字與新字,實相發明,下文苟日新日日新又日新,卽明明德底道理而以明字言之,反復推看,其義可見矣。雖已昏蔽者,一朝用力,則有可明之理,況我殿下,未嘗有氣稟物欲之累,雖在下位者,敎誨不倦,則有成物之工,況我殿下,已處君師作育之位,其於明德新民,其功易就,其道易行,伏願深加聖意焉。絢曰,明德初非難知者,只就日用間善心發見處而求之矣,其明明之工,亦不過格致誠正而已。宗薰曰,明德是我本然之天賦,日用事爲,常常發見,而但人之所從下手處,則必有端倪。故朱子章句亦曰因其所發而遂明之,所發云者,卽如向所云或因燕閑,或因事物,或因文字講論之謂也。且其因字遂字,可見求端欲其精密,用力欲其敏速之意也。上曰,樂其樂者,何謂也?基慶曰,先王之仁心惠澤,洽于民心,化行俗美,安居樂業,久愈不忘,而皆樂其所以樂之謂也。宗薰曰,上樂字,謂小人樂之也,下樂字,謂上之所以使之樂者也,蓋言樂其所使樂之樂也。絢曰,彼小人者,豈能知文王之聖德耶?涵囿於文王作育之中,安生樂業,便自樂之而已矣。上曰,引淇澳詩一段,著之此間者,何也?基慶曰,此詩蓋言其道學德容之盛,故引之,以明釋止善之義耳。絢曰,此章釋止至善,而此段,是明德之止至善也,下段,是新民之止至善耳。上曰,緝熙云者,蓋言其繼續光明之意,而緝字之意,何如,熙字之意,何如?詳陳,可也。基慶曰,緝者,繼續不容已之意也。熙者,光明不可掩之意也,蓋爲學工夫,若有一毫間斷,則光明無由而生矣。故勉勉不已,繼續無斷,克至於自光自明之域者,是謂之緝熙之工矣。上曰,穆穆文王之穆字,與於穆不已之穆字同歟?註言深遠之意,蓋何謂也?基慶曰,於穆之穆,言其天也,穆穆之穆,言其文王矣。宗薰曰,聖敎以穆穆之穆與於穆不已之穆下詢,有以仰聖衷已有所領會於此句之奧旨,竊不勝欽仰矣。蓋於穆者,所以形容天道之純一無間,而卽天之所以爲天也。純亦不已,所以言文王之配天,而卽文王之所以爲文也。文王之道,與天無間,故有此穆穆之德容,兩穆字,果是一般矣。深遠之意云者,可以意會之不可以言說盡,故特下意字,以示有餘不盡之意,天與文王,純粹沖遠,自人望之,但見其穆穆然而已矣。上命掩卷,仍命經筵諸臣先退,昇源等退出。上曰,今日閣臣番誰也?絢曰,待敎朴宗薰矣。命退,承史以次退出。
乙丑十月二十九日酉時,上御於穆軒。夜對入侍時,參贊官宋知濂,侍讀官李基慶,檢討官李基崇,待敎朴宗薰,假注書鄭元容,記事官徐淇修·鄭觀綏,各持國朝寶鑑第二卷,以次進伏訖。上命開卷讀之。基慶讀自太宗朝一,止隨事規諫。上曰,下番讀之。基崇讀自上講大學衍義,止期至于治。上曰,參贊官讀之。知濂讀自四方之廣,止錄用其子孫。上曰,閣臣讀之。宗薰讀自元年上以久旱,止上曰然。上曰,注書讀之。賤臣讀自五年夏四月,止讀此可以爲國。上曰,上番讀之。淇修讀自召左司諫,止予其用之。上曰,下番讀之。觀綏讀自時有匿名書,止敬受吾言毋忽。上曰,文義陳之。基慶曰,太宗講大學而敎金科曰,非知之艱,行之爲艱,蓋大學工夫,行難於知。夫以太宗之聖,猶有行之爲艱之敎者,雖出於撝謙之德,然亦可見聖學之不可以造次得之矣。今殿下,適講大學之書,而所討論者,卽知行兼進之義也。伏願益加聖意,勉勉不已,則繼述之道,亶在於是矣。上曰,下番陳之。基崇曰,今日諸臣之所講讀,殆近數十許張,而其君臣上下之間,交相勉戒者,有以深得乎都兪吁咈之義,而宛與堯·舜聖世,匹美齊休,則其間文義之可以奏達者,非止一二,而念臣才學淺短,倉卒之間,不能逐條敷衍以奏,而孟子曰,非堯·舜不陳,古語曰,欲法堯·舜,當法祖宗。伏願殿下,每於進講此書之際,惟以法祖宗三字符,眷眷服膺,則堯·舜熙皞之治,可復親見於今矣。以此體念,是臣之望也。上曰,參贊官陳之。知濂曰,上番引聖祖畢講大學之日非知之艱行之爲艱之聖敎,以仰勉我殿下講大學之聖工,而臣以爲非但大學爲然也。伏惟國朝寶鑑,卽我國之典章謨訓也。上之所以戒飭群下者,下之所以陳勉君上者,莫不詳載於是書,以之逐段逐條,無非今日可知之事,一言一訓,莫非今日可行之事。伏願殿下,於臨講之際,常常體念於知艱行艱之義,每使知行兼進,則政治之要,可得畢張,而學問之道,亦不外是矣。臣等日登講筵,每臨文拈句,敷奏文義,而皆是陳腐,別無新奇。然幸皆裁省而採納,則亦有裨於廣聰明之道矣。上曰,閣臣陳之。宗薰曰,俄者參贊官,以爲臨文敷奏,皆是陳腐,日復一日,竝無新奇,此言似是,而實則不然。蓋講筵所奏,雖有長短,要皆論說古今,講明道理,惟在自上裁擇取舍,豈可以陳腐而忽之,更求新奇乎?凡自古學問之弊,皆從好新好奇中出來,臣願殿下,每於極陳腐極平常處,玩索體察,以求無味中有味焉。今日自止,固多可監,而權近疏中第三條接朝士之說,最爲切要,蓋君臣之間,等威截然,禮節甚嚴。然其相須之義,有若一體,情志交孚,然後乾綱不至上亢,交際不至阻隔,政謨可以彌綸矣。若尊者愈尊,卑者愈卑,外存禮貌之嚴,而內無契合之密,則上下不交而治化不成,譬如天地焉。地氣上升,天氣下降,絪縕妙合,和洽凝聚,然後雨露霜雪,各以其時,草木鳥獸,各遂其生。若夫天隆然在上,地隤然在下,二氣不交,則萬物何以化化生生乎?故在易,地天爲泰,天地爲否,君臣之道,亦猶是矣,在廷之臣猶然,況彼蒼生之在於遐遠幽隱者乎?惟在上者,必盡勞來輔翼之道,無微不燭,無遠不達,然後敎化下究,而怨咨可絶,三代之治,周室爲盛,其要亦曰近民而已。雖以詩經一部言之,閭里畎畝之艱難,室家婦女之苦樂,無不形容寫出,或設言情曲以慰勞之,或陳說風俗以歎美之,此實文·武忠厚立國之本,而後世之所當法也。然人君,深居九重,何以盡知民生之利害苦樂乎?其要又在於頻接朝士,從容問答,行何政可以厚民業,祛何弊可以悅民情,歲雖已豐,得無一隅之失稔乎?治雖已行,得無一事之失當乎?如是講磨之際,情志自爾流通。然則接朝士,實亦爲察民隱之要道矣。臣嘗伏覩日得錄中聖敎,若曰,予無他癖好,惟性好接士大夫,又若曰,伊川之告哲宗曰,接卿士大夫之時多,親宦官宮妾之時少,予於此言,庶幾無愧。竊伏惟念親近賢士,禮遇朝臣,卽我先大王盛德大業中一事,而至于今膏澤浹民肥膚,仁恩服民心志,親賢樂利之思,於戲不忘。此豈非我殿下所當仰述而遵行者乎?近者法筵召對,鎭日設行,酬酢溫諄,非但臣等之感激歡欣,凡在瞻聆,莫不鼓動興起,更伏望於此等處,深加聖意焉。知濂曰,臣俄以諸臣文義別無新奇仰奏,而及聞閣臣所奏,則以此爲語病,臣固愧服之不暇,而是臣之辭未達意也。蓋臣所云云,非謂欲求其別般新奇也。大抵諸臣之逐日侍講,臨文敷陳,果莫非嘉言嘉謨,而今日陳此言,明日陳此言,日復一日,便作常談,自上每日臨聽之際,固無新奇底語,而常談例語之中,有至理要旨者存,惟在乎在上之裁擇而取用之耳。且上之所以發問,下之所以敷奏,不必拘於自止中文義而已。凡於治法政謨之事,無非可講磨可討論,而俄者閣臣所奏,權近疏中接朝士之句,誠甚好矣。蓋君臣之間,堂陛至嚴,禮節甚重,而其情當親,其志當孚,爲人君者,若不頻接朝士,引見諸臣,則上下之情義,不得交孚矣。情義不得交孚,則群下不得盡其言矣。夫如是則人君居深宮之中,外庭之得失,民間之利害,何由而聞知乎?伏願此等處更加體念焉。上曰,太宗謂金科曰,何書爲性理之淵源,遂講中庸·四書五經之中,何書果爲性理之源乎?基慶曰,臣不閑性理,何書之所當先,不敢質對,而聖敎有曰,精一執中,帝王之學,性理之源,似無過於中庸矣。上曰,閣臣之意,何如?宗薰曰,中庸自天命之性,以至無聲無臭,說盡天人之理,且是一統文字,果爲性理之淵源矣。然性理非別件物事,萬事萬物,孰有出於性外理外者乎?況四書五經,皆聖人之書,無非性理淵源,而若論爲學次第,則當從大學始,論·孟次之,中庸是最後工夫也。上曰,趙浚論鷂死袖中事云,此非魏徵之賢,乃太宗之賢,此言果何如?基慶曰,魏徵能使太宗袖鷂,則徵非不難且賢矣,而太宗之袖鷂而不使徵見之者,乃是太宗容諫之賢也。趙浚云云,正此意也。蓋人君有容諫之德,則其臣下之賢能,皆將歸美於君上矣,豈不美哉?宗薰曰,趙浚此言,極好矣。夫朝有賢臣,莫非君上之賢,商有傅說,世稱高宗之賢,漢有武候,人稱昭烈之言,而況諫諍,尤可見人主之賢。蓋平日,能包容戇直之人,故使之無所忌諱,盡其忠直,又能聽受狂直之言,垂諸簡冊,臣主俱榮,人臣能諫,不過盡其職,人主容諫,尤是盛節,趙浚之言,卽此意也。至若後世人主,或未知此,則雖有諫者,或疑其沽直,或惡其彰過,未免拂諫而罪諫者,此也。陸贄有言曰,諫者之狂誣,明我之能恕,諫者之漏泄,彰我之能從,其能恕能從,豈非人主之賢乎?浚之此言,可謂深有功於納諫之道矣。知濂曰,容諫,固是人君之盛德,而先有學問之工恢弘之量,然後方可以容受直言矣。上曰,此時何爲而有匿名書乎?宗薰曰,此時立國之初,前朝遺裔,尙多存者,且河崙,久處相職,故必有見擯失職者爲此也。上曰,薜偁何如人也?基慶曰,未及考見矣。上曰,趙英茂,是開國功臣乎?基慶曰,然矣。上曰,此時金科每侍講,金科果何如人也?基慶曰,其爲人則未能詳知,而以此處數段言觀之,亦可謂難人矣。宗薰曰,金科爲人,今不敢詳,而蓋其文學,必多可取,故久侍講讀,亦能竭其所知,知無不言,又或質之權近以對者,可謂能盡其職矣。上曰,權近何如人也?基慶曰,文學則多可取者矣。宗薰曰,權近以前朝舊臣,不能始終專節,故尙論之士,多有訾議,而其文學,誠過人矣。上曰,金科非麗末人乎?知濂曰,金科入我朝後,始崇顯,而雖仕於麗朝,必處於卑官微職矣。宗薰曰,其於麗朝,仕宦與否,未能詳知,而大抵此時人,皆是麗朝人也。若其嘗處隆顯者,又或有心跡可疑者外,不可竝謂之失節,金科雖立麗朝,必在下位微官矣。是故如吉再之高節,尤見其卓絶矣。上曰,金科子孫,誰也?基慶曰,未能知之矣。上曰,權近是開國功臣乎?宗薰曰,不入於功臣錄矣。上曰,今有其子孫乎?宗薰曰,其子孫蕃衍,今之姓權者,皆其後裔也。上曰,成石磷亦有子孫乎?宗薰曰,未能的知矣。知濂曰,別無立朝者矣。上曰,此時諸臣,皆有子孫,傳世至今耶?基慶曰,南誾今有子孫矣。知濂曰,南在亦開國元勳,而卽今以南爲姓者,皆是南在之子孫也,廳注書鄭度采,卽鄭夢周之子孫矣。上曰,入侍注書,是誰之子孫耶?知濂未及對,上曰,與下番同宗乎?知濂曰,然矣。宗薰曰,第一條中諫官朴訔,卽小臣之先祖,而凡臣之同貫之族,皆其子孫也。上曰,直派乎?宗薰曰,然矣。上曰,爲幾代乎?宗薰曰,卽臣之十四代祖也。上曰,鄭夢周,何如人也?基慶曰,樹立卓絶,可謂與日月爭光,而我東道學淵源之得傳,皆斯力也。宗薰曰,鄭夢周節義,可謂無愧古人,而非但名節爲然。道學爲當世之宗主,蓋性理之學,傳於吾東,皆其力也。臣謂其節義,亦從道學中出來矣。上曰,趙浚,何如人也?基慶曰,是開國功臣,而節義則別無可取者矣。宗薰曰,當時我太祖簡拔任用,委以心膂之托,故浚之樹功最多,此則不必以失節言矣。上命掩卷。宗薰曰,今番健陵來龍補土之役,當爲續修,植木便覽,今方出草矣。植木便覽,自前有二件,一則內入,一則留置本閣,輪回修入矣。昨年以本閣所在件,增修以入,而一件則有從當覓下之敎,故姑未改謄,蓋必備二件,然後可無每每煩稟請出之事矣。上曰,當自內搜覓,還下本閣矣。知濂曰,夜對冊子,三卷則有經筵吐,而其下則無之云,使之繼此懸吐,則似好矣。上曰,在前懸吐,何以爲之乎?基慶曰,玉堂相議爲之矣。上曰,今番亦依此爲之,可也。上命賜諸臣饌訖,命玉堂先退。基慶等退出。又命退,承史以次退出。
上在昌德宮。停常參·經筵。
藥房提調趙尙鎭,副提調金蓍根啓曰,伏未審日間聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御蔘蘇飮,自今日一貼式限二貼煎入事,榻前下敎。
李溏啓曰,備邊司郞廳來言,今日賓廳日次,而孝安殿朔祭親祭齋戒相値,不得來會云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
左議政李敬一十九度呈辭,傳于徐美修曰,安心調理。
傳于宋知濂曰,禮房承旨,馳詣宗廟·景慕宮,奉審摘奸以來。
申絢啓曰,字恤考修正,例於晦日廳坐來請,而今日惠郞,不卽來待,以致晩時請出,揆以事體,極爲未安,所當重勘,而本院請推之外,無他可施之罰,何以爲之?敢稟。傳曰,令該府拿處。
李羽晉啓曰,撥路之前後申飭,何等截嚴,而卽伏見黃海監司李相璜年分啓本,則今月二十四日封發者,今始到院,中路遲滯之多日,事甚未安,該道臣推考,何如?傳曰,允。
以司諫鄭魯榮,獻納李惟命,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,推考傳旨書入。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄傳旨未下,監察茶時之意,敢啓。傳曰,知道。
藥房口傳啓曰,孝安殿朔望奠之輒皆親享,實出於我聖上出天之孝思,臣等誠不勝欽仰贊歎之至。第伏念雪後寒沍,入冬初有,晨夕之氣,尤爲凜烈。又況南至隔宵,躬祼已有磨鍊,此時觸冒,連夜將事,陞降之貽勞,哭泣之致損,萬萬非大聖人節宣之道,臣等職在保護,尤切憂慮,不避瀆撓,敢此呼籲,明曉朔奠,亟命攝行,以軫保嗇之方,以副群下之情,千萬顒祝,惶恐敢啓。答曰,時刻已到矣。
傳于李溏曰,侍衛軍兵毛具。
傳于宋知濂曰,還內後,問安勿爲之。
宋知濂以禮曹言啓曰,卽接宣陵參奉所報,則新除授本陵直長李朝鉉,以唱榜前新恩,姑未肅拜,今初二日冬至祭享,不得進參云矣。莫重祭享,兩官不可不備,直長李朝鉉,事當改差後,令該曹以在京無故人口傳差出,以爲備員將事之地,而係是新恩,臣曹不敢擅便,何以爲之乎?敢稟。傳曰,令京司相換。
吏曹,宣陵直長李朝鉉,宗簿直長洪顯謨相換。
李溏,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
李溏,以兵曹言啓曰,今十月各廳堂下武臣朔試射,臣曹連因有故,不得設行之意,敢啓。傳曰,知道。
兼春秋金致龍狀啓,臣於本月二十日戌時量,敬奉聖諭,馳到楊根西始面醍灘里,同月二十一日未時量,傳諭于議政府領議政李秉模所住處是白乎,則以爲日前近侍之回,仰請威罰,恭俟處分,不意史官,又辱荒村,十行恩諭,愈往愈摯,茫然失圖,去益靡措。噫,欲說往事,方寸抑塞,瞻望梧雲,有隕如瀉,苟使臣,有一分可强之勢,則前旣冒膺於先朝,豈忍便訣於明時,而人臣情勢,自有許多分數,或有一時可引之情勢,或有沒身難强之情勢,若臣所處,卽所謂沒身難强之情勢也。中夜所自悼者,惟在於處世眛方,孤負昔年眷遇之恩,仰貽聖明拯救之勞也。餘生報答,一則邱壑,二則邱壑,前奏中安敢爲隨例費辭之計云云,實臣衷赤之言也。雖然,徒事附奏,跡涉蹇慢,義當文字仰控,而見方宿疾添感,氣息凜綴,尺牘之構,亦無以自力,稍俟收召神情,猥暴危懇云矣。臣則仍爲復路,緣由竝以馳啓云云。踏啓字。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄差祭,監察茶時之意,敢啓。傳曰,知道。
李溏啓曰,來初五日朝參日次矣,敢稟。傳曰,停。
宋知濂啓曰,明日景慕宮冬享大祭齋戒相値,視事頉稟之意,敢啓。傳曰,知道。
傳于宋知濂曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
左議政李敬一二十度呈辭,傳于徐美修曰,安心調理。
傳于宋知濂曰,今日晝茶禮當親行,該房知悉。
傳于徐美修曰,徐判府事入侍。
藥房口傳啓曰,臣等昨陳憂慮之忱,顒俟攝儀之命,未蒙允兪相顧抑鬱,日月屢嬗,南至將屆,聖慕冞切於撫時,孝思克伸於躬祼,臣等欽仰之極,固何敢更事煩聒,而顧今初寒轉劇,曉氣尤烈,政宜節愼謹護,以軫保嗇之方,此時勞動,連夜將事,玉體之受損必多,輿情之悶迫益深,屢犯瀆撓,雖涉惶悚,義重保護,不暇他顧,復此陳請。伏乞亟寢,孝安殿冬至祭親享之命,千萬顒祝,惶恐敢啓。答曰,日氣不至甚寒矣。
傳于李溏曰,出宮門路,以協陽門爲之。
任弘植奉命在外,代以尹日逵爲事變假注書。
傳于李溏曰,侍衛軍兵毛具。
李溏,以都摠府言啓曰,今十一月初二日孝安殿冬至祭親行時,侍衛·寶劍,當爲備員,而都摠管金勉柱,副摠管李鎭復·徐英輔·李光益·安橚差祭,趙德潤以贊禮進,都摠管韓晩裕未肅拜,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,未肅拜人卽爲牌招。
以都摠管韓晩裕牌不進推考傳旨,傳于李溏曰,更爲牌招。
傳于李溏曰,差祭摠管竝許遞,令該曹口傳差出。
兵曹口傳政事,以洪明浩爲都摠管,李肇源·金啓洛·鄭觀采·吳載重爲副摠管。
傳于徐美修曰,發遣吏郞諸執事,淸齋與否,摘奸以來。
以監察孫錫祉·李拿處傳旨,傳于申絢曰,竝分揀。
獻納李惟命啓曰,臣言議風采,本不合於淸朝耳目之任,而納言新命,忽下於夢想之外,此際見差孝安殿冬至祭,雖不得不章皇出肅,第院啓中李書九,卽臣同宗之親,從前情地之如臣所處者,擧皆引避,輒蒙體諒之恩,則顧臣處義,宜無異同,其何可晏然於臺次乎?請命遞斤臣職。答曰,依啓。
兵曹口傳政事,副司果單李惟命。
宋知濂,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
申絢,以義禁府言啓曰,順安縣定配罪人李義弼放送事,承傳啓下矣。李義弼放送事,分付該道道臣之意,敢啓。傳曰,知道。
領議政李秉模疏曰,伏以臣猥以文字控籲之意,仰陳於附奏者,已多日矣。癃病沈淹,神精昏瞀,援筆屢停稽緩至此,罪上添罪,惶懍靡措。臣每伏奉聖諭,輒引先朝之事,責以追報之義,傍觀爲之感泣,臣心當復如何?第臣竊伏有以得之於先朝者,望之於殿下者,記昔己未之冬始叨是任也。逬伏鄕廬,連暴危懇,方其釋負而登筵也。下敎若曰,卿之力辭,予庸嘉之,今玆許副,將欲成就卿也,德意譪然,榮動左右,是則臣未始以元輔自期,先朝聖意,亦不在於必以是處之也,明矣。及夫庚申之元正,遭逢慶會,衣被寵光,時則惟知蹈忭贊襄之不暇而已,不知職名之可堪與不可堪也。擬於燕槎復命之日,快遂鰲扉解綬之願,蓋以其官,前後一也。丁寧成就之敎,審知其聖不我欺也。嗚呼,在臣無故之時,猶尙如此,況臣遭罹,由於癸亥之重叨,則雲鄕降監之際,其必有惻然而垂憐者,殿下試以此思之,向所謂得之於先朝者,望之於殿下者,寧不悲且切哉?子曰,三軍可奪帥也,匹夫不可奪志。又曰,豈若匹夫匹婦之爲諒,彼多其不渝,而此小其微諒也。然欲學柳下惠者,當學魯男子,臣雖不肖,粗聞斯義,微諒之不守,顧何論於過此一步也?況其株守,又非微諒之可比乎?臣之甘伏鈇鉞之誅,而不敢爲進身之計者,將所以明先朝必欲成就之恩,彰殿下曲加拯濟之澤也。尙庶幾爲一半分追先欲報之義,惟聖明哀其心恕其情,亟解重任,永賜斥退,以靖世道,以幸國事,千萬懇祝。臣無任云云。答曰,省疏具悉卿懇。三公不備,厥惟久矣,纔已甌卜,予心如有所得而喜矣。日昨敦諭之後,猶不聞其去就,此由誠禮之淺薄而然,甚爲愧焉。今見來章,不覺失圖,而卿疏旣言之矣。今卿重卜,豈異於己未遞後庚申復拜者乎?顧今廊廟無人,庶務積滯,亦不大可悶哉?卿其卽起上來,以副虛佇之望。仍傳曰,此批答遣史官傳諭于領議政,與之偕來。
孝安殿朔祭親行敎是時,亞獻官靑城尉沈能建,終獻官光恩副尉金箕性,贊禮禮曹參判趙德潤,典祀官奉常寺正金孝秀,宮闈令尙饍方得賢,執禮直閣洪奭周,執尊校理李寅采,大祝待敎朴宗薰,祝史副校理李勉求,齋郞副司果李致祜,盥洗位二,兵曹正郞吳聖根,禮曹佐郞李若烈,爵洗位二,禮曹佐郞鄭進明,宗簿主簿權傛,亞終獻盥洗位典籍金龍範,贊者二,引儀鄭在愼·安聖謩,謁者二,引儀成海默,兼引儀李鍵,贊引二,假引儀沈憲永·李儀朝,祭監監察孫錫祉·李。
乙丑十一月初一日子時,上詣孝安殿。朔祭親行入侍時,行都承旨徐美修,行左承旨李溏,右承旨李羽晉,左副承旨金蓍根,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次詣閤。時至,通禮跪啓請外辦。上具布裹翼善冠·布袍·布裹烏犀帶·白皮靴,乘輿出宣化門,藥房提調趙尙鎭等進駕前奏曰,日氣猝寒,聖體,若何?上曰,一樣矣。上命蓍根書藥房口啓批答曰,時刻已到矣。由銅龍門·景化門,至崇化門外,通禮跪啓請降輿,上降輿入齋殿。時至,通禮跪啓請行禮,上改具衰服出幄次,贊禮前導,上入詣版位,贊禮跪啓請俯伏哭,上俯伏哭,在位者皆俯伏哭,贊禮啓請止哭興,四拜興平身,上止哭興,行四拜禮,贊禮前導,上詣盥洗位盥洗,詣視饍位視饍,上詣尊所,羽晉酌酒,溏受酒,上詣神位前,贊禮跪啓請跪,上跪,美修奉香,知濂奉爐,贊禮啓請三上香,上三上香,贊禮啓請執爵獻爵,蓍根奉爵以進,上執爵授知濂,知濂奉奠于靈座前,贊禮啓請俯伏興,小退,宗薰跪讀祝文訖。贊禮跪啓請俯伏興平身,上俯伏興平身,贊禮前導,上降復位,靑城尉沈能建,光恩副尉金箕性,以次行亞獻·終獻禮如儀訖。贊禮跪啓請俯伏哭,上俯伏哭,贊禮啓請止哭興,四拜興平身,上止哭興,行四拜禮,贊禮前導,上詣望燎位,燎訖。贊禮啓請禮畢,仍前導,上還齋殿。上敎曰,親祭後問安勿爲之。駕前下敎通禮跪啓請外辦,上改具布裹翼善冠·布袍·布裹烏犀帶·白皮靴,出幄次乘輿。敎曰,祭監監察竝拿處。駕前下敎出景化門,由銅龍門·建陽門·宣化門還內,諸臣以次退出。
乙丑十一月初一日午時,上御誠正閣。徐判府事入侍時,行都承旨徐美修,假注書鄭元容,記事官徐淇修·鄭觀綏,判府事徐邁修,以次進伏訖。邁修曰,日氣猝寒,聖體,若何?上曰,一樣矣。邁修曰,寢睡·水刺之節何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,日寒如此,侵夜將事,下情實不勝焦迫之至,而見今初寒轉劇,連夜親行,不知不覺之中,易致受損之節,今夜則特命攝儀,是臣等區區之顒祝矣。上曰,日氣雖稍寒,不至隆寒,且初當冬至,豈可攝行乎?仍敎曰,卿近來筋力,何如?邁修曰,臣幸蒙體諒之恩,得釋重負,其在感祝之義,固當卽地出肅,而間者重遘風疾,屢試鍼藥,近得少可,而旋以眼眚辛苦,尙未快差矣。臣今適登筵,有所仰達者,向者李義弼疏事,誠妄錯矣。設令臣或有所失,就事論事,平說道理,無所不可,而因一微細事,盛氣噴薄,有若相激者然。臣固不足恤,而朝廷間體統,則掃地盡矣。莫非臣素乏威望,不能彈壓之致,是臣自反處,何暇尤人乎?第念義弼年老矣,値此寒節,久置關外在所愍念,且論其所坐,則不過是章奏間語言之不擇,況當長至令節,趁今放還,恐合優老之典,故敢此仰達矣。上曰,當依大臣所奏矣。仍敎曰,李義弼年爲幾何?邁修曰,再明年當入耆社矣。上命書傳敎曰,其疏固駭痛,而年老重臣,許久在謫,亦甚可悶。且有大臣之筵奏,順安縣定配罪人李義弼放送。上曰,大臣見洪命周疏本乎?不知本事,而專出於陷害戶判之計,此習若滋長,則世俗將日降矣,豈不甚可悶乎?邁修曰,此是貢人事也,本事之裏面,臣不能詳知,而其疏論列,歸之於有意故爲者然。今日北面於庭者,寧有是理?滿紙構陷,直驅人於惡逆之科,此等之習若漸長,則朝著上將無完人矣。世道之日下,極爲可悶,而向來處分,極其嚴正,實不勝欽仰矣。雖此後,若有此等之疏,則深留聖慮,是臣區區之望也。上曰,其時非不欲嚴處,而特以牖迷之意,姑施薄勘,若有效此而復起,則極可悶也。上曰,前戶判引爲情勢,屢日違召,故其在禮使之道,姑施罷職之典,而本事則前後之昭晰旣無餘,到今似無可引之義矣。邁修曰,聖敎之昭晰,備盡無餘,在重臣處義,似無深引之端,而與尋常官箴有異,未知當者處義之如何矣。上命書傳敎曰,戶曹判書前望單子入之。上曰,領右相尙未出肅,誠可悶矣。邁修曰,今則鼎席旣備,誠爲公私之幸矣,敦諭連下,則豈不入來乎?上命美修讀奏領議政李秉模上疏,仍命書疏批訖。上曰,晝茶禮時刻已到乎?美修曰,今爲午時矣。上命大臣先退,邁修退出。又命退,承史以次退出。
乙丑十一月初一日午時,上詣孝安殿。晝茶禮親行入侍時,行都承旨徐美修,行左承旨李溏,右承旨李羽晉,左副承旨金蓍根,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次侍立。時至,上具衰服,由齋殿入殿門,詣版位,仍詣視饍位視饍,還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,仍詣盥洗位盥洗,仍詣神位前,通禮啓請三上香,美修奉香,蓍根奉爐,上三上香,通禮啓請執盞獻盞,羽晉奉盞以進,上執盞授知濂,知濂奉奠于靈座前,上還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,通禮導上還齋殿。諸臣以次退出。
上在昌德宮。停常參·經筵。
宋知濂啓曰,明日常參·經筵,取稟。傳曰,只晝講。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于宋知濂曰,禮房承旨馳詣景慕宮,奉審摘奸以來。
傳于宋知濂曰,今日晝茶禮當親行,該房知悉。
左議政李敬一二十一度呈辭,傳于徐美修曰,安心調理。
傳于宋知濂曰,先朝誌狀開印在明,監印閣臣當備員,原任直提學徐榮輔,令政院嚴飭,卽爲上來監董。
尹日逵在外,代以沈能稷爲事變假注書。
申絢,以義禁府言啓曰,卽接月令醫員金命一手本,則時囚罪人兪彦錥,素患關格之症,挾感重發,胸隔痞塞,食飮不下,晝夜苦痛,症形危劇云,自前罪人病勢危重,則一邊保放,一邊草記,曾有定式矣。兪彦錥姑爲保放之意,敢啓。傳曰,知道。
乙丑十一月初二日子時,上詣孝安殿。冬至祭親行入侍時,行都承旨徐美修,行左承旨李溏,右承旨李羽晉,左副承旨金蓍根,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次詣閤。時至,通禮跪啓請外辦。上具布裹翼善冠·布袍·布裹烏犀帶·白皮靴,乘輿出宣化門·建陽門,由景化門,至崇化門。通禮跪啓請降輿,上降輿入齋殿。時至,通禮跪啓請行禮,上改具衰服,出幄次,贊禮前導,上入詣版位,贊禮跪啓請俯伏哭,上俯伏哭,在位者皆俯伏哭,贊禮啓請止哭興,四拜興平身,上止哭興,行四拜禮,贊禮前導,上詣盥洗位盥洗,詣視饍位視饍,詣尊所,羽晉酌酒,溏受酒,上詣神位前,贊禮跪啓請跪,上跪,美修奉香,蓍根奉爐,贊禮啓請三上香,上三上香,贊禮啓請執爵獻爵,絢奉爵以進,上執爵授羽晉,羽晉奉奠于靈座前,贊禮啓請俯伏興,小退,宗薰跪讀祝文訖。贊禮跪啓請俯伏興平身,上俯伏興平身,贊禮前導,上降復位判府事徐邁修,靑城尉沈能建,以次行亞獻終獻禮如儀訖。贊禮跪啓請俯伏哭,上俯伏哭,贊禮啓請止哭興,四拜興平身,上止哭興,行四拜禮,贊禮前導,上詣望燎位,燎訖,贊禮啓請禮畢,仍前導,上還齋殿。敎曰,問安勿爲之。駕前下敎通禮跪啓請外辦,上改具布裹翼善冠·布袍·布裹烏犀帶·白皮靴,出幄次乘輿。知濂進駕前奏曰,冬至日曆書,觀象監當爲進上矣。各殿宮則當以承傳色進呈,而魂殿則何以爲之乎?上曰,以都薜里入之,可也。出景化門,入銅龍門。敎于知濂曰,今日晝茶禮當親行,該房知悉。駕前下敎由建陽門·宣化門還內,諸臣以次退出。
乙丑十一月初二日午時,上詣孝安殿。晝茶禮親行入侍時,行都承旨徐美修,行左承旨李溏,右承旨李羽晉,左副承旨金蓍根,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,檢校直提學朴宗慶,直閣洪奭周,待敎朴宗薰,以次侍立。時至,上具衰服,由齋殿入殿門,詣版位,仍詣視饍位視饍,還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,仍詣盥洗位盥洗,仍詣神位前,通禮啓請三上香,美修奉香,蓍根奉爐,上三上香,通禮啓請執盞獻盞,羽晉奉盞以進,上執盞授絢,絢奉奠于靈座前,上還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,通禮導上出殿門。宗慶進前奏曰,誌狀今將繼印,而以幾件爲之乎?上曰,前例何如?宗慶曰,前例則小臣未能詳知,而似當爲七八十件矣。上曰,以八十件爲之。宗慶曰,此則旣承下敎,而列聖朝誌狀通記,有完帙者,未完帙者,庚子年誌狀通記刊印時,未完帙者,兩陵誌狀,別立題目,今此健陵誌狀,亦依此例爲之,似好,故敢此仰達矣。上曰,依此爲之,可也。上曰,監印閣臣徐榮輔已爲入來乎?宗慶曰,尙不入來矣。上曰,自政院申飭,可也。知濂曰,只自政院申飭,則恐無入來之理,必有自上飭敎,然後似可入來矣。上曰,傳敎當書下矣。上還齋殿,諸臣以次退出。
上在昌德宮。停常參,只晝講。
申絢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
宋知濂啓曰,明日常參·經筵,取稟。傳曰,只晝講。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵日次私習云矣,敢啓。傳曰,知道。
申絢啓曰,御營廳將官來言,今日本廳軍兵日次私習云矣,敢啓。傳曰,知道。
備忘記,尙州營將南志復下直,長弓一張,長箭一部,片箭一部,筒兒一箇賜給。
左議政李敬一二十二度呈辭,傳于宋知濂曰,安心調理。
李羽晉啓曰,假注書鄭元容身病猝重,勢難察任,今姑改差,何如?傳曰,允。
鄭元容改差,代以李墷爲假注書。
以司諫鄭魯榮,正言金處巖·李潮,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,以推考傳旨書入。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以兪彦錥囚單子,傳于申絢曰,分揀放送。
宋知濂,以弘文館言啓曰,夜對所講國朝寶鑑懸吐校正事,筵稟蒙允矣。臣等今方齊會本館,而館官中時有未肅拜人,副校理李尙愚,修撰金相休,竝卽牌招察任,何如?傳曰,允。
金蓍根啓曰,副校理李尙愚承牌入闕,門鑰已下之後,來呈肅單,事甚未安,推考,何如?傳曰,允。
申絢,以訓鍊都監言啓曰,本局把摠趙運永身病猝重,勢難察任,改差,何如?傳曰,允。
申絢,以御營廳言啓曰,本廳千摠柳相亮職務相妨,屢呈祈遞,今姑改差,何如?傳曰,允。
乙丑十一月初三日午時,上御熙政堂。晝講入侍時,特進官洪明浩,同知事朴宗來,參贊官李羽晉,侍讀官尹致鼎,檢討官李基崇,直閣洪奭周,假注書鄭度采,記事官徐淇修·鄭觀綏,各持大學,武臣行副護軍李迪,以次進伏訖。上開卷讀前受音一遍訖,致鼎讀自子曰聽訟,至釋齊家治國,解釋章句以奏,上讀新受音一遍訖。上曰,文義陳之。致鼎曰,誠意乃大學一篇之要旨也,此章始言誠意,終又言必誠其意而結之可見其知行之竝進,而他章則連說兩事,此章則單擧誠意,尤可見此章之爲一篇緊要處矣。然則大學之道,必先下工夫於誠意,而誠意之工,非愼獨,無可入頭處也,上言愼獨者,指自慊而言之也,重言愼獨者,因小人而重戒也。大抵獨者,人所不知,而已所獨知之地,一念之萌,善惡幾焉。雖稠人廣坐之中,而人不及知之,嚴師在傍之時,而亦不能窺之矣。必也念之方萌,幾之未顯之際,痛加敬謹之工,使無一毫私意之留滯於方寸,然後乃爲愼獨之工也。是故古昔聖王,無不於愼獨上實下功夫,顧諟明命,眛爽丕顯,成湯之愼獨也,不顯亦臨,無斁亦保,文王之愼獨也。程子之言曰,天德王道,其要只在謹獨,所謂天德,誠正修之謂也,所謂王道,齊治平之謂也。苟不能愼獨,雖欲誠意,意安得誠,雖欲正心,心安得正,而至於修齊治平,亦不免掣肘矛盾矣。竊伏念,頻御經筵,聖學日就,臣何敢以謏淺之見,陳腐之說,仰勉其萬一,而第伏願燕濩之中,無所不愼,幽獨之際,無所不敬,恒若上帝之對越神明之如在,則天理昭然,意誠而心正矣,惟聖明懋哉懋哉。上曰,當體念矣。下番陳之。基崇曰,今此聽訟章下句曰此謂知本,其分章之下,又曰釋本末蓋大學一篇中要語,無過於本末二字,而凡天下事事物物,皆莫不各有其本,本正則末之不治,非所憂矣。是故古昔聖賢之立言著書,必以一本字爲先,論語首篇,有君子務本之訓,孟子首篇,有盍反其本之說,中庸,有中也者大本之語,而至於大學,尤極詳說而明辨之,其所謂物有本末之下,朱子釋之曰明德爲本,其下又曰壹是皆以修身爲本。由此觀之,則聖賢所以修己治人者,必皆知其本之所當先,而德旣明矣。身旣修矣,則家國平治之效,直是次第事耳。苟或捨其本而探其末,則是不幾於倒植木而求其茂者乎?是以朱子之言曰,正其本者,雖若迂緩,而實易爲力,捄其末者,雖若切至,而實難爲功,伏願殿下,深留聖意於此,而學問思辨之際,必也先明其本,政令事爲之間,亦必先察其本,自夫明德修身,而以至於家齊國治,則聖人極功,不外於是矣。臣之此語,雖若老生常談陳腐之論,而朱子有言曰,常談之中,自有妙理,以此體念,是臣區區之望也。上曰,當體念矣。同知事陳之。宗來曰,大學之敎,全在知行二者,傳之五章,乃是知也,六章,乃是行也。與中庸之明善誠身,相爲表裏,曾子·子思相傳之妙,明明德用工之要,全在此二章。是以朱子以爲,學者當務之急,不可放忽者,今者大學之進講,欲爲明明德工夫,則此兩章,實爲要道與根本,伏望深留聖意焉。上曰,當留念矣。特進官陳之。明浩曰,諸臣已有所陳,臣則無可達者矣。上曰,參贊官陳之。羽晉曰,儒臣以明德新民之本末,釋奏此章之義,而易曰天與水違行訟,人情之乖戾,如天氣之上升,水性之下趨,此訟端所由起也。九五爲聽訟之主爻,著元吉象贊中正,聽訟有陽剛中正之德,則訟者有復,卽命渝安貞之吉,故虞芮入周,見讓畔之美化,不質而自止,苗民方命,咸舞干之文德,不戰而自服,古聖王所以服人心者,不以刑而以德,豈不休哉?書曰,德威惟畏,伏願深留聖意於使無訟畏民志之義,本之自修,施於有政焉。上曰,當留念矣。閣臣陳之。奭周曰,今日所講,爲八條目之七,而致知誠意正心修身,皆學問切要之工,諸臣所敷陳,亦皆好矣,而第念,朱夫子之言有曰,今人所以不如古人者,亦不難見。古人說誠意,直是去做誠意,說正心修身亦然。今人說誠意正心,只是將古人言誠正處,吟咏一餉,今者所講,莫非先聖賢格言至論,而若備例講讀,把作一場說話而已,則不幾近於朱夫子之所戒乎?帝王之學,尤異韋布,凡所以讀書者,將欲以措諸實用也。今殿下講格致之章,則必反而求之曰,吾之所以爲學也,果能如程子所謂今日格一物,明日格一物,而有一朝豁然貫通之效乎?不但讀書而已,凡於臨政處事之際,講究其何者當而何者否?何以得而何以失?人才之孰邪而孰正?民情之或休而或戚,無不窮格到底,此則致知之實也。講誠意之章,則必反而求之曰,吾之所以愼於幽獨之中者,果能一如臨朝接群臣之際,而一毫不涉於自欺之病乎?朱子以閑居爲不善者,不足謂之自欺,而方寸之中,一有未實,皆陷於自欺之科,若中心之肅敬,不能副外面之修飾,則是自欺也。絲綸之所發,或不能盡由於至誠,則是亦自欺也。必也以宋祖之洞開重門爲法,使萬化之原,光明正大,人皆得以見之,此則誠意之實也。講正心之章,則又必反而求之曰,吾心之喜怒憂懼,或不能一循於天則之當然,而不免於有所之病乎?讀書應事之際,或不能主一無適,而不免於不在之病乎?必期於鑑空衡平,鏡明水湛,而無或爲外物之所累,此則正心之實也。講修身之章,則又必反而求之曰,吾之所以用捨人才者,無或以親愛之私,而有所偏信,無或以賤惡之過,而有所遺忽歟?吾之所以酬酢事務者,無或有牽於私昵,而處之之不得其當者歟?此則修身之實也。臣又因此而有所願陳,讀書之工,貴在精專,聖賢經傳,何獨不然,而大學一篇,章句至約,而該括甚廣,尤不可以驟而語者也。昔尹和靖,見程子半年方得大學看,而朱子自言平生工夫盡在大學,門人有問大學已通,當讀何書者,答之曰大學已通,政好熟玩,不可讀他書,古人之讀是書,唯貴於優游饜飫,以俟其浹洽貫通,而不敢有草率忙遽之意者,亦可見矣。竊觀前受新受之音,俱未免太多,一部大學,只消數日之課,豈不有太草草之歎,而將何暇反復討論,以尋其旨趣之詳乎?且一番之講,所讀旣多,竊恐心地之湊泊於冊子上者,或不能貫徹始終,則得無近於此書中心不在焉之病乎?此書未講者,尙餘一章,伏願簡其行數,詳其問難,以盡沈潛玩索之工焉。上曰,所陳好矣,當留念矣。上曰,惟於理有未窮者,何謂也?致鼎曰,經一章曰知止而後有定,旣未能窮理,則無以知止矣。上曰,無情者不得盡其辭者,何謂也?致鼎曰,已之明德旣明,則虛誕之辭,詖遁之說,莫能遁其情矣。上曰,所藏乎身不恕者何謂也?致鼎曰,修己治人之道,莫先乎恕,恕者推己及人之謂也,不恕則反是矣。奭周曰,怒是推己及人之謂,先正吾身而後,推之以正人,則百官萬民,莫敢不一於正,此之謂恕也。若吾身未正,而欲正人,己不能無過,而欲責人之過,雖以萬乘之威,亦不可得而令行禁止矣。此則所謂藏乎身之不恕也。宗來曰,上句言所令反其所好者,卽所謂不恕也。上掩卷,命特進官·同知事先退。羽晉曰,法講事體至嚴,而上番玉堂尹致鼎讀奏釋義之際,多有錯誤,事甚未安,推考,何如?上曰,依爲之。出擧條致鼎曰,講讀之書,貴精不貴博,俄者閣臣所陳誠好矣。此下所講,只餘傳之十章,自止稟定,然後可以爲之矣。上曰,以傳十章三分之一,爲自止,可也。致鼎曰,夜對冊子懸吐命下,而玉堂不得備員,卽爲牌招,何如?上曰,此則出去,以啓辭書入,可也。仍命退,諸臣以次退出。
上在昌德宮。停常參,只晝講。
宋知濂啓曰,明日常參·經筵,取稟。傳曰,只晝講。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,吏曹判書李翊模以焚黃事,旣呈肅單,尙不入來,事甚未安,推考,何如?傳曰,允。
左議政李敬一二十三度呈辭,傳于宋知濂曰,安心調理。
李墷有頉,代以李潞爲假注書。
申絢啓曰,左邊捕盜大將申大謙,時無職名,令該曹口傳付軍職,何如?傳曰,允。
兵曹口傳政事,護軍單申大謙。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言金處巖·李潮,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
以修撰金相休牌不進罷職傳旨,傳于宋知濂曰,更以推考傳旨書入。
宋知濂,以弘文館言啓曰,修撰金相休,旣有更以推考傳旨書入之命,卽爲牌招察任,何如?傳曰,允。
以修撰金相休牌不進罷職傳旨,傳于宋知濂曰,更以推考傳旨書入。
事變假注書任弘植狀啓,臣於本月初一日未時量,敬奉聖諭,馳到楊根郡西始面醍灘里,同月初二日午時量,傳諭于議政府領議政李秉模所住處,則以爲,臣窮山之一逋民也。每當一番恩禮,輒增一層罪戾,今玆偕來之命,不敢知奚爲而至哉?臣之前疏,妄自以爲,辭則拙而情則切,庶幾體諒之恩,不俟終日,誠未見孚,禮又坐邀,罪悚之極,罔知攸措。苟其可進,則臣本一常調耳,有何去就之自重,而旣附奏又封章,有若三辭而後議其進者乎?名以中書,未聞有如臣所遭,而復蹈其席者,臣雖欲忘廉冒恥,豈忍使有國以來具瞻之地,緣臣而壞了無餘哉?嶺海鈇鉞,分所不避,惟願亟收偕來之命,以除民邑之弊,仍令攸司議臣當被之典焉云矣。臣則旣承偕來之命,故姑爲仍留,緣由竝以馳啓云云。答曰,日企卿之簉朝,見今附奏益切愧歎,卿所云情勢,前後已盡昭晰無餘,則今無可引者,而如是邁邁,實由於誠淺禮薄而然。予欲無言,更冀卿深思幡然,以副如渴之望事,爾其更爲傳諭。
申絢,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
申絢,以禁衛營言啓曰,本營哨官朴濟源身病甚重,勢難察任,改差,何如?傳曰,允。
禮曹,來丙寅年文武科重試及對擧別試擇日,文武科初試二月初八日,文科講經同月十九日,文武科殿試同月二十八日,文武官重試三月初十日,別試及重試放榜同月十七日卯時。
義禁府啓目,宣傳官李永逵,守門將金錫斗等原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,李永逵段議處爲白乎旀,金錫斗段刑推得情,何如?判付啓依允爲旀,金錫斗段置除刑推議處爲良如敎。又啓目,襄陽府使申原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?啓依允。又照目,承文院副正字兪理煥當爲傳旨內,專經文臣殿講,漢學文臣殿講時,規避不進,依定式推考,罪笞五十收贖,解見任別敍,私罪奉敎依允,附過還職爲旀,功減一等爲良如敎。又照目,副司果申星模當爲傳旨內,漢學文臣殿講時,規避不進,依定式推考,罪笞五十收贖,解見任別敍,私罪奉敎依允,附過還職爲旀,功減一等爲良如敎。
右議政金載瓚疏曰,伏以,臣以情則五年而如一日,以病則十分而無一幸,逬伏田間,木石與居,不自立於恒人之列,久矣。是蓋身名已敗,膏盲轉深,生不可復完,死將爲不瞑,惟當永言矢心,斷棄此身,要爲一分自守之計者也。由是而名姓已謝於朝端,踪跡自屛於野外,竊自冀持此身心,獲遂全歸之願,不意中書枚卜之命,忽下於千萬夢寐之外,繼以恩諭誕宣於荒墅,聖念至及於先故,敦勉隆摯,禮遇曠絶,臣七情俱爽,四體投地,實不知何以自措也。噫,調元贊化,相職爲然,經邦矯世,相職爲然。鎭物而摠釐百工,制煩而酬接衆務,亦惟在於相職,古人以置相得失,占國家安危,顧其職若是其重,而今乃擧而委之於如臣無似,而不少難愼,是豈臣所仰望於聖明之朝者哉?然此猶屬緩聲例讓,臣不暇覼縷,而最是臣自來情病死耳,決不可復就也。噫,在一身之私,則情病竝苦,論四維之義,則情反爲重,臣請先以情陳之,臣自辛酉遭罹之後,尙不死罪耳。嗚呼,我先朝不以臣不肖,特廁近列,敎迪則如嚴師,覆燾則如仁天,煦濡遮護,必欲期其成就。嘗於香案淸燕之侍,戒之以直心事君,勉之以獨行無朋,至敎以眉睫之間,知爾者存。臣受言藏之,鏤骨鐫心,自期以一或有違,天必殛之。豈意仙寢未冷,玉音如昨,而與先朝所以戒臣而知臣者,一切相反志事未暴,破敗至此。苟使臣如有一失,則是欺先朝也,藉令身無所失,言出橫逆,要之爲負先朝則極矣。臣不能卽日剚刳,以謝天地神鬼,一息苟活,式至今日者,臣罪當死也。臣家本孤寒,世守謹約,臣父位至上相,終始于是,至以何嘗藉手人攀援,爲聖主所深詡。立朝三十年,庶無愧於生順沒寧,而每以臣猥叨邇班,過蒙主知,爲日夕憂懼,嘗曰苟欲事君,當先守吾身,爾其勗哉?至於臨歿之時,執臣手申申,有曰蘄爾勉爾,爾無忘諸,所不如言,無以歸見也,言猶在耳,臣豈敢誣也?臣爲臣不忠,爲子又不孝,使臣父垂之托,今焉一墜于地,他日泉下之會,無面可見。臣每念及此,直欲大聲極號,呼天呼父母,淚盡而血,聲盡而死,而尙今生在者,臣罪當死也。噫,臣立身一敗,萬事瓦裂,上而累先朝則哲之明,而前席面命之敎,酬答無地,下而辱臣父恬素之操,而病裏執手之誡,撕壞無餘。俯仰斯世,生亦何爲,而旣不能早自引決,則惟以自劃是心,自廢餘生,少爲終身自贖之道者,卽臣之與心相誓,白水爲言者也。是以臣於辛酉夏自鳴之章,已以斷置沒齒等語,質諸神明,而仰籲於殿下之前,且以永矢自劃,寧或二三,告之於臣父之墓?嗚呼,指神明而質言於君上,矢身心而明告於亡父,唯臣之此心此痛,庶可爲上下幽明之所照燭,而今無可以移易分寸矣。若使動於爵祿,迫於嚴畏,更或前却以一步,則是負神明也,忘身心也,食言於聽卑之天也,欺情於旣骨之親也,臣亦參三才而具五性矣。雖滅死萬萬,寧忍爲是哉?殿下設或必置之位,以負君忘先之人,置之輔相,天下古今,豈有是也?伏況禮使群工,帝王之盛節也,體物不遺,上天之化柄也,以我聖上之至德至仁,豈或使之全喪所守,重得罪於名敎哉?臣情到此,已無容他辭,則雖殿下臨以雷霆,加以鈇鑕,惟當就死而已,至如疾病之呼,有不遑仰瀆天聽也。噫,臣之家族百口,保有是日惟聖上賜也。欲報之恩,河海莫量,而臣命途多舛,志願已乖,旣無以殫竭自效,又不得筋力奔走,甘爲昭代之僇人,聖朝之逋民,惟鬼符日夕是俟,有恩未報,於敵尙媿。況臣之於君,而不但未報而止,由臣身而貽累於聖治,致煩於宸聰,臣罪至此,尤萬死而有餘勘矣。伏乞亟收前命,仍治臣罪,以爲爲人臣子而不忠不孝者之戒,千萬泣禱。臣無任云云。答曰,省疏具悉卿懇。日前敦諭之後,意謂幡然,卽見來章,大失所望,卿之年前橫罹,其時已昭晢無餘,且先卿訓卿,亶在於事君盡忠,不在於不當引處,强引而自廢,卿盍念此箇之義乎?卿有何負君忘先之事耶?眞若有是,則予初何甌卜於卿?更望卿勿復苦引,卽起登途,以副側席之望。仍傳于申絢曰,此批答遣史官傳諭于右議政與之偕來。
大護軍徐榮輔疏曰,伏以,臣賦性疎愚,隨事憒劣,向叨秋官,自速臺評,情踪危蹙,積犯違傲,逋慢之罪,嶺海是期,聖度天大,罰止薄罷,且惶且感,無地措躬。臣於月前,以先壠移厝事,遠出鄕外,得聞臺臣鄭取善疏出,而遣辭甚懍,擬律且重,八字論斷,無復餘地,雖蒙聖批,曲賜全保,而臣身之危臲,不啻萬倍於前矣。完襄之後,不敢冒入城闉,歸伏窮山,杜門剷跡,驚魂禠魄,居常惴惴。迺者先朝誌狀,開印有命,而負罪賤臣,猥廁於監印之末,臣雖至愚,亦有以仰認我聖上不遺簪履,無物或棄,拂拭之薰沐之盛德至意,而顧臣僇廢之蹤,已絶進身之望,文字控辭,亦所不敢,泯泯縮伏,冞增死罪。乃以賤臣去就,仰煩聖慮,自閣自院,飭敎連下,臣聞命惝怳,感淚逬瀉,不知釁戾如臣,何以得此於聖主也?伏況是役,卽先朝終事之地,而未死餘生,一分自效者,於是乎在,臣亦有一段不泯之彝性,尤豈敢有一分逡巡之意哉?第臣大質已虧,滓穢滿身,不可以復齒於橫目之列,今若抗顔周行,豈不放恣無忌憚之甚乎?臣固無狀,不足比數,而亦嘗備聖朝任事之末矣。縱使忘廉喪恥,揚揚冒出,堂堂淸朝,豈容有如此之類,而當世士大夫,寧不羞與之爲伍乎?伏惟聖明,亦必諒臣此情,不待臣言之畢矣。恩召之下,蠢動無路。臣罪至此,尤合萬殞,重入脩門,此生已矣,瞻望雲天,有涕沾臆。且臣痔漏宿疾,遇寒肆劇,醜穢之狀,不敢煩陳,而雖於床席之上,不能暫坐,一直僵臥,不類生人,將近二旬,生意日鑠,命之窮矣。祗自悲悼,玆從縣道,略暴哀懇。伏乞聖上,俯垂鑑諒,重治臣罪,以昭法紀,臣雖死之之日,猶生之年也。臣無任云云。答曰,省疏具悉。前批已盡昭晰,且先朝誌狀監印之役,卿何可以不當引之義爲引,而不爲董役乎?更勿煩陳,卽爲上來。
乙丑十一月初四日午時,上御熙政堂。晝講入侍時,同知事李翊模,特進官韓用鐸,參贊官宋知濂,侍讀官尹致鼎,檢討官金啓溫,待敎朴宗薰,假注書鄭度采,記事官徐淇修·鄭觀綏,各持大學,武臣行副護軍閔光升,以次進伏訖。上開卷讀前受音一遍訖,致鼎讀自所謂平天下,止失衆則失國,解釋章句以奏,上讀新受音一遍訖。上曰,文義陳之。致鼎曰,傳十章,釋平天下之道,而拈出絜矩而言之絜矩二字,卽平天下之大經大法也。上曰,絜矩者何謂也?致鼎曰,矩者所以爲方之器,欲以爲方則度之而爲矩者也。諺解則先釋矩字,而以章句語意推之,絜字似先於矩字矣。上曰,絜矩之道果何如也?致鼎曰,推己好惡之心,度人之心而及之者,此之謂絜矩之道也。上曰,繼陳文義。致鼎曰,卽於是以君子有絜矩之道之語與夫此之謂絜矩之道之語,可見人己之無間矣。夫矩者心也,匠之度物,以矩爲矩,君子之度人,以心爲矩,以吾心之所欲,知人心之所欲,以吾心之所惡,知人心之所惡,好惡與之推之,故推吾孝親之心,欲人之孝於親,推吾長長之心,欲人之長其長,推吾幼幼之心,欲人之幼其幼,故文王之治岐也。制其田里,敎之樹畜,導其妻子,使養其老,此則文王之絜矩也。若使政煩賦重,仰不足以事父母,俯不足以畜妻子,則民何以遂其善心,老其老而長其長乎?是以子曰己欲立而立人,己欲達而達人,卽所謂絜矩之道也。若能盡仁之道,則天下不足平也,萬物皆可育也。以此齊家,卽絜矩於家也,以此治國,卽絜矩於國也,以此平天下,卽絜矩於天下也。上下四旁,長短廣狹,無有不平,譬如天地之廣大涵育,日月之高明照燭,四海八荒,無不被其澤矣。先儒所謂八荒,皆在吾度內者此也,絜矩之道,豈不廣且大哉?伏願於齊家治國之道,每從絜矩上做去,則雍熙之治,不必專美於堯·舜矣,益加體念於絜矩之道焉。上曰,所陳好矣。下番陳之。啓溫曰,此章上二節,專言絜矩之道,而卽引南山有臺之詩以明之。蓋絜矩之道,莫加於爲民父母,爲民父母之道,不出於民之所好好之,民之所惡惡之,民之所好,卽不過好其飽食暖衣,安生樂業也。民之所惡,卽不過惡其飢餓寒凍,疾病勞苦也。知民之所好,而使得其飽暖安樂,知民之所惡,而使免於飢寒勞苦,則是卽愛民如子之事,而上章亦言如保赤子者。蓋赤子不能自言其飢飽寒暖,而爲赤子之父母者,心誠求之,則不中不遠,斯民不能自達其凍餒疾苦,而爲斯民之父母者,心誠愛之,則亦不中不遠。且以八域之大,兆民之衆,豈能無一夫一婦之不獲其所,而爲民父母之心,常以爲,一夫一婦之不獲,卽吾爲民父母之道有所未盡也。如是存心,必使一夫一婦,皆獲其所,然後爲民父母之責,於是乎可盡矣。今殿下任斯民父母之責,講此章絜矩之義,若使爲吾赤子者,有一夫之不獲其所,則甚非父母斯民之道也。目今屢豐之餘,民情稍晏,閭里之間,似無愁嘆之聲,而竊聽於道路之傳,則沿海諸邑,多未免歉,又安知無僻遠窮蔀之中,偏被凍餒之苦,而無所控告,宛轉溝壑之中乎?借如父母之心,衆子無不飽暖安樂,而有一二弱子,獨不免於飢寒疾苦,則爲父母之心,安乎否乎?其將恬然立視而不之恤乎?抑將被髮纓冠而急救之乎?願殿下以此爲心,燕居憂民之時,常曰吾民果皆獲其所乎?或有一夫不獲其所者乎?如有一夫之不獲,則曰時予之咎,必思所以全安而賙救之,此卽爲民父母之道,而絜矩之極功,亦盡於是矣。伏願於此留念焉。上曰,當留念矣。同知事陳之。翊模曰,絜矩之義,儒臣已陳之,而猶有所未盡絜者度也,矩者俗所謂曲尺也。以己之心,度人之心,譬如以矩度物,而無所不同,孟子所謂擧斯心加諸彼者卽此也。故民之所好好之,民之所惡惡之,此之謂民之父母,夫父母之愛赤子也,必擇其燥濕,念其飢寒,常以赤子之心,爲己之心。故能順其所欲,而養育之得其方,愛民之道,亦猶是也。故絜矩之事,固非一端,而以民心爲己心者,最是平天下之要道。伏願於此,深加澄省焉。上曰,所陳好矣。特進官陳之。用鐸曰,矩者,以物言之,曲尺是已,以心言之,明德是已,先明其明德,有格致誠正之工,然後絜矩之道可行也。推以德行,有愛民如子之政,然後絜矩之道亦行矣。如保赤子者,形容愛民之至意,人君以四海爲家,兆民之衆,莫非吾之所愛恤者,苟能好民之飽暖安樂,而使得其好,惡民之飢寒勞苦,而不加其惡,念念不忘。常若赤子之在傍,則民豈有一夫之不獲其所哉?伏惟殿下,講是書而體念於此,推此心以行實政,則絜矩平天下之道,將復見於今日,惟聖明懋哉懋哉。上曰,所陳好矣。參贊官陳之。知濂曰,絜矩乃修齊治平之極功,傳十章凡爲累百餘言,而語其要旨,則亦無過絜矩二字,諸臣所奏,皆以絜矩之功效仰對,蓋以淺近而易知者言之,以己之心,度人之心,己所不欲,勿施於人,此外別無深奧之旨。然而自格致誠正修齊治平,以至於絜矩之極功,間架次第,自有層節,故先儒以爲此矩字,與孔子七十不踰矩之矩字,其義同焉。孔子十五志學以後,至於七十而不踰矩,分知行而自爲次序,大學之自格致誠正修齊治平,以至絜矩之極功者,亦言知行之各有層節。蓋矩者,人心天理當然之則也。聖人隨吾心之所欲,自不踰矩,此是明德之止至善也。同有是心,而推以度物,各得分願,此是新民之止至善也。故欲做治平之極功,必先於格致誠正上循序而下手,然後自底於聖人不踰矩之域矣。生知安行之聖,雖不可以工夫次第議到,而自湯·武以下,皆有反之之功,而學知利行,其成功則一也。今我殿下已過志學之年,莫曰聖道之不可企及,而誠加積累之工夫,則萬善備於性而不暇外求,積功由於己,而不資他力,惟在力行之如何耳。伏願先從格致,循序漸進,以臻絜矩之極功焉。上曰,所陳好矣。閣臣陳之。宗薰曰,俄者下詢絜矩之義,玉堂已有所陳矣。蓋矩者,卽指明德運用處也,曲尺者,所以裁度長短廣狹,以求齊整平正者也。推己心以及人,其道類此,故取義於矩,蓋大學一部,全在於推字工夫,而至於絜矩,則乃其極功也。推者,非但自我而推人也。在我之惻隱羞惡,亦必推廣,然後可盡仁義之用,孟子所謂善推其所爲者是也。然而人己之間,交際之可見者,莫如好惡二字,故此章專以好惡言之。此與中庸忠恕違道不遠章,相表裏,而恕字從心學上言,推字從事爲上言。故下手用工之方,推字尤切。然此章好惡字,當與誠意章如好好色如惡惡臭之好惡參看,蓋誠意之工,亦必自此而始,存乎中者無一毫不實,而所以務決去求必得者,如色臭之不容强爲,然後可以推及於人,而平天下之功立矣。夫好惡者,聖凡之所不能無,而人主好惡,尤是勸懲之大柄,若其一己之私好惡,則固不可一毫留着於中,亦不可暫時發見於外,至於一世之公好惡,則乃人主之所不可無者,非但不可無也。亦不可不明示於人,使在下者,曉然知從違之方,則響應影從,雷動風行,卽自然之勢也。夫人主之好惡不定,則善惡不明,使一世無所適從,何以致興孝興悌之功乎?故誠意爲絜矩之本,而絜矩爲誠意之成功,其要道則亶在好惡二字,伏願深留聖意焉。上曰,當體念矣。上曰,閣臣言好惡無爲一己之私,何以則如是也?致鼎曰,好惡,人心之所固有,而若有一毫之偏係,便非公好惡,誠能公其好惡,使人得而見之,則卽是絜矩之道也。上曰,絜矩如義以方外,愼獨如敬以直內,此果有相爲表裏之理乎?致鼎曰,愼獨爲誠意章之要,而愼獨之工夫,一誠無僞,絜矩卽傳十章之要,而絜矩之好惡,一公無私,觀於先儒直內方外之語,益可知其相爲表裏矣。上曰,上恤孤而民不倍者,何也?致鼎曰,不倍者,似是從字之義也。翊模曰,民不倍者,蓋與興孝興悌之意同,而慈愛之情,雖愚夫,皆有之。故不言興慈而言不倍,蓋言其不違於上之所以恤孤也。昔劉孝標見任昉諸子之流離,生平舊交,莫有收恤,作廣絶交論以譏之,恤孤之意,蓋與此同也。上曰,在於何書乎?翊模曰,此書登於文選矣。上掩卷,命知事·特進官·玉堂先退。知濂進前曰,法講釋義之規,與講生之讀諺解,體段有異,有下敎然後乃以釋音讀奏,而今日玉堂所奏釋義,與講生釋音無異,有違經筵講體,推考,何如?上曰,前亦有如此之例,何必推考乎?宗薰曰,雖以進講之規觀之,領事釋義之際,半以文字,半以言語,而若有字句隱晦處,則奏以釋音解釋之規,此是例也。此後則使之更勿如此,似好矣。上命知濂,書領議政李秉模附奏批答,右議政金載瓚上疏批答及行大護軍徐榮輔上疏批答訖。命承史·閣臣就座,敎宗薰曰,今日內閣入直誰耶?宗薰曰,直閣在直,而小臣則以監印仕進矣。上曰,誌狀印役,昨已始之耶?宗薰曰,昨果始役,而內在件頃有待下敎之命,其件數之爲幾何,詳知然後可以擧行矣。上曰,當錄下矣。守直間如或有列聖誌狀,此則閣臣考見繼印,可也。仍敎曰,監印閣臣今日誰爲仕進乎?宗薰曰,直閣與小臣仕進矣。上命知濂書傳敎曰,初十日孝安殿酌獻禮,百官皆令入參。仍敎曰,祭官則依陵幸時告由酌獻禮例,磨鍊以入事,分付吏曹,可也。仍命退,承史以次退出。
上在昌德宮。停常參,只晝講。
藥房副提調金蓍根啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而三公未肅拜,不得來會云矣,敢啓。傳曰,知道。
金蓍根啓曰,藥房副提調臣金蓍根,持湯劑來待矣。傳曰,封入。
左議政李敬一二十四度呈辭,傳于宋知濂曰,安心調理。
申絢啓曰,卽者義禁府都事來言,各道放未放回啓時,因議處當爲擧行,而判義禁黃昇源身病呈辭,次堂例不得擧行云,何以爲之?敢稟。傳曰,令次堂擧行。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
宋知濂,以弘文館言啓曰,修撰金相休,旣有更以推考傳旨書入之命,卽爲牌招察任,何如?傳曰,允。
李溏,以兵曹言啓曰,定更罷漏,法意至嚴,而去夜四更三點,乍鍾旋止,査問委折,則因街上更數之誤傳,始也起打,終焉還止云,此雖由於更鼓之誤,亦難免其不審之失。巡將監軍,專管當夜之巡檢諸事,而未能檢飭於更卒,以致打鍾之徑先,俱極驚駭,一所巡將監軍·鍾閣守直官,竝拿問嚴處,誤傳之更卒,不善察飭之有廳軍等,移法司從輕重嚴繩,何如?傳曰,允。
申絢,以刑曹言啓曰,因兵曹啓辭,去夜四更三點,乍鍾旋止,雖由更鼓之誤,難免不審之失,一所巡將監軍·鍾閣守直官,竝拿問嚴處,誤傳之更卒,不善察飭之有廳軍等,移法司從輕重嚴繩事,命下矣。取考律文,則大典通編用刑條有曰,行在時外,常時犯軍令死罪者,軍士杖九十,有廳軍李世大,更卒金順金·金順得等,竝依此律,各決杖九十,放送之意,敢啓。傳曰,知道。
李溏,以訓鍊都監言曰,頃因禮曹捉虎草記,發遣善放砲手,使之跟捕矣。恭陵局內大虎一頭,豹虎一頭捉得,謹此封進,而校卒等處,依例施賞,虎旣捉得,且値日寒,姑爲撤罷之意,敢啓。傳曰,知道。
禁府啓目,粘連向前李宅永亦,觀其所供,失火軍器,則諉以會外之曾所移置被燒,餉穀則謂之煤燻而不甚變味是如爲白乎乃,軍器汁物之燒燼一款,全然掩置,已極駭然,而雖以餉穀言之,始旣瞞報於營門,末又勒分於民戶,繡啓論列,旣甚明的,不可以囚供之張皇分疏,有所容貸,以此照律,何如?判付啓,依允。又啓目粘連,向前金箕弼亦,道臣狀請促還之後,不卽下去者,事體所在,誠甚可駭,不可以病未卽還,有所容貸,以此照律,何如?判付啓依允。又啓目,粘連向前孫錫謨亦,餉還事體,何等重大,而當初未捧之反作磨勘,已是法外,雖以加分言之,報營請得之外,加數擅分,尤極駭然。至於四十六石之私賣一款,供辭中諉之料米條之推移先用云者,亦不成說,揆以法意,難逭重勘,以此照律,何如?判付啓依允。又啓目粘連,向前李永逵·金錫斗等亦,留門出入,本自嚴重,而承牌之監察,徑先許入,極爲駭然,不可以新入生疎,有所容恕,竝只以此照律,何如?判付啓依允。又啓目粘連,向前申亦,錄啓罪人,防守不嚴,以至越獄逃躱之境,而尙未捕捉者,萬萬驚駭,所當重勘是白乎矣,大明律主守不覺失囚條云,若囚反獄在逃,聽給限一百日追捕亦爲白有臥乎所,罪人之逃躱,在於今九月二十日,依法典給限百日,姑令戴罪還任,限內如未捕得,更令道臣狀聞後,照法勘處,何如?判付啓依允。
兼春秋鄭宗顯狀啓,臣敬奉聖批,馳往傳諭于高陽郡下道面德隱里議政府右議政金載瓚所住處,則以爲臣旣不得以見職自居,則雖有區區未盡暴之至懇,固不敢爲附奏之計,而至於已矢之心,至切之情,稍俟疾病之少間,收拾神精,更上文字,以俟鈇鉞之誅云矣。臣則旣承偕來之命,姑爲仍留緣由,竝以馳啓云云。踏啓字。
乙丑十一月初五日午時,上御誠正閣。藥房入診入侍時,副提調金蓍根,假注書鄭元容,記事官徐淇修·鄭觀綏,原任提學李晩秀,醫官李敬培·秦東秀·吳千根·朴烇·李彦厚·安昌禧·鄭重周,以次進伏訖。蓍根曰,日氣甚寒,聖體,若何?上曰,一樣矣。蓍根曰,寢睡·水刺之節,何如?上曰,一樣矣。蓍根曰,王大妃殿氣候,何如?上曰,一樣矣。蓍根曰,惠慶宮氣候,何如?上曰,一樣矣。蓍根曰,嘉順宮氣候,何如?上曰,一樣矣。上曰,殿宮承候,已爲承聞乎?蓍根曰,王大妃殿承候,則已爲承聞,而惠慶宮承候,則姑未及承聞矣。上曰,醫官何爲數少耶?蓍根曰,首醫病未入來,其他醫官,未及待令,而曾前入診醫官中吳千根·朴烇入來矣。上曰,自冬至親享日後,背部有搔癢之症,而起粟如癮疹樣,今則起疹雖已消祛,而搔癢之症不止,此非觸寒而然也。大抵朝晝之間,如行氣動作,則別無大段形現之症,而或於晩後向夕之際,臨御稍久之時,顯有搔癢之症矣。蓍根承敎,問于醫官吳千根。千根曰,或有惡寒之症乎?上曰,別無惡寒之症,而且或衣襨稍厚,暖帽久御之時,則亦有搔癢之症矣,面部則別無此症,而於背部有之矣。千根曰,有渴候乎?上曰,渴候則無之矣。千根曰,有汗候乎?上曰,如溫處熏熱之時,則略有汗意,而搔癢處亦如汗疹樣矣。千根曰,似是閭閻間癮疹之類矣。上曰,今則別無起粟處,而亦無形現搔癢之症矣。千根曰,有他症候乎?上曰,他症則無之,而蓋是癮疹之類矣。蓍根曰,使吳千根入診,好矣。上可之。千根入診。上曰,朝晝則別無此症,而寢睡時亦不大段,但暮夕之間,顯有此症,雖朝晝間,如久坐時,則此症亦有之矣。千根診察後仰奏曰,脈候左右三部調勻,而寸關脈候,微有浮數之氣,似是風寒之外侵,而有熏熱之症矣。上曰,與觸寒餘熏解樣有異矣。仍敎曰,茶飮之屬,可以進御乎?千根曰,當出去,與諸醫官爛商後,議定以入矣。上曰,不必以湯劑議入,以茶飮之屬,議定以入,而症樣不至大段,提調今日勿使入來,可也。上曰,經筵官已爲詣閤乎?蓍根曰,已爲詣閤矣。晩秀曰,今日則經筵停止,似好矣。上曰,冬至翌日及昨日,已連御經筵,今則爲日亦久,不至大段,何可停止乎?晩秀曰,明日亦使之診察,似好矣。進御升葛飮一貼煎入事。出榻敎上命醫官先退,敬培等退出。又命退,承史以次退出。
乙丑十一月初五日午時,上御熙政堂。晝講入侍時,原任提學李晩秀,知事金勉柱,特進官李得濟,參贊官申絢,侍讀官尹致鼎,檢討官金啓溫,假注書鄭度采,記事官徐淇修·鄭觀綏,各持大學,宗臣安昌君燝,武臣副護軍金益彬,以次進伏訖。上開卷,讀前受音一遍訖,致鼎讀自是故君子先愼乎德,止驕泰而失之,解釋章句以奏,上讀新受音一遍訖。上曰,文義陳之。致鼎曰,楚國無以爲寶,惟以善爲寶者,結上文內本外末之語,起下文用人之意也。大抵寶有許多般寶,楚之華璞,趙之連城,荊·揚之三品,不過匹夫商賈之寶也。人君之爲寶者,惟在於善人,爲宰相則使陰陽燮理,爲將帥則使四夷來賓,爲諫諍則補過拾遺,爲執法則澄淸天下,其所以爲寶也,非精金美玉比也。是以堯·舜以皐·夔·稷·契爲寶,湯·武以伊尹·呂尙爲寶,人君之寶,儘乎不在於貨幣珠玉,而在於善人耳。猗我國朝,進用賢俊,治成制定,禮樂文物,比隆三代,此乃祖宗朝以善爲寶之驗也。顧今朝廷之上,非曰無善人,而野無遺賢,難保其必無。伏願聖上,懋盡誠禮,必致抱道林樊之士,蘊櫝待價之人于朝廷之上,做去以誠意,治國以絜矩,則太平萬世,實基於今,益加睿念於以善爲寶之道焉。上曰,當留念矣。下番陳之。啓溫曰,此節言忠信驕泰之故,至此凡三言得失,而語益加切,忠信卽誠意之節,驕泰則反是,此章實與誠意一章相照應,故朱夫子於誠意章章句,旣曰必謹於此,以審其幾,於此章章句則曰,天理存亡之機決矣。拈出幾之一字,以釋兩章之旨,其旨深矣,而邱濬之撰大學衍義補也。亦取審幾微一條,添入於誠意正心之要,以補眞氏之闕,亦可謂有功於斯文矣。大抵幾有善惡,以善幾言之,則人性本善,有是四端,猶其有四體,私意未萌之前,非無善端之發見,而氣稟所拘,物慾所蔽,每易於遏絶,至於惡幾,則其端甚微,其流甚大,毫釐之差,便至於千里之謬,滋味之欲其滋豐,卽甘酒嗜音之幾也。居處之欲其安佚,卽竣宇雕墻之幾也。其他聲色玩好之萌,無不皆然,幾之可畏有如此矣。故於善端則孟子有擴而充之之訓,唯恐其遏絶也,於惡幾則上文如必審其幾云者,皆所以戒其滋長也。伏願於此,密加省察之工,審其理欲之所由分,以言乎講學,則孜孜不息,樂此不疲之心,萌於聖心,則是乃善幾之當擴充者也。或心有厭怠,或心有欲速,是乃惡幾之當遏絶者也。以言乎政事,則兢兢業業,慮逸欲之或間者,是心亦善幾之所由萌也。苟且姑息,以小成而爲安者,是心亦惡幾之所由萌也。至於一念之萌,一慮之微,雖發於人心之惟危者,精之一之,常欲其合於道心,使天理日長,人欲日消,由是制事由是應物,則自無驕泰之萌,而有忠信之實,聖人之能事,於是可畢深加體念,是臣之望也。上曰,當體念矣。知事陳之。勉柱曰,諸臣已爲陳達,臣別無可陳之辭,而此章上言射貨上好惡下言用人上好惡,丁寧反復,互相致意,於此可見人君公好惡之道無所不至也。夫財者是生養人物者,故財用足則百姓安,財用不足則或歸於橫斂之科,而爲小民無窮之害,可不愼哉?大學書中財用之言,雖似非緊要之言,而修德爲本,取於民有制,則亦絜矩中一道矣。夫絜矩二字,其本則自明明德始,而格物致知者,明明德之工也,誠正修者,欲正我之矩也,齊家治國者,推吾之明德,以廣絜矩之道也。至於平天下,而聖人之極功,無以加矣,絜矩章今幾畢講矣。伏願於此二字,體念而推行焉。上曰,當體念矣。特進官陳之。得濟曰,小臣不嫺經義,無辭仰陳矣。上曰,從前武臣皆陳文義,陳之,可也。得濟曰,小臣以無識武夫,何敢比數於文義之敷陳,而聖問至此,請以見於註說者仰陳之,此言君子有大道,此君子,卽治國平天下之君子,而忠信爲治國平天下之本,益勉聖學,以盡平治之極功,是臣區區之望也。上曰,所陳好矣。閣臣陳之。晩秀曰,諸臣已詳陳,臣別無可達之辭,而此章言仁人能愛人能惡人,夫仁者愛之理也。以仁字言之,亦當以慈愛爲主,而若夫爲仁之體,則不可專止於慈愛而已,顔淵問仁,子曰克己復禮爲仁,夫克己之工,不可但以慈愛而能之也。爲仁行仁之道,莫過於堯·舜·文·武,而大舜去四凶,武王定一戎,此蓋見至公無私之中,能有惡人之道,而惡人者乃所以好人也。雖以天道言之,春焉而雨露以發生之,秋焉而霜雪以肅殺之,然後萬物咸成,四時流行,而天道乃成矣。人君代天之工,體天之道,居於百官萬民之上,而但以慈愛之仁治之,天下不能治矣。故此章亦有放流逬四之訓,放流逬四,若有遜於仁愛之政,而小人不去,則君子不進矣。雖去之,亦不能深惡痛絶,則君子不能安之矣。此所以絶小人,爲進君子之道,而至於放流逬四,以示痛絶之義也。夫下之從上,如日趨影,如風偃草,在上者苟不能明示好惡,則何以正在下者之趨向乎?臣固萬萬惶悚,而伏惟殿下,臨御六載,遵守祖宗之法度,凡於施措絲綸之間,仁心仁聞,洽于民心,環東土數千里,莫不趨向攢祝,六年之間,無一毫過越之政。此臣等之日夕欽頌者,而今臣之辭,亦不敢爲一毫揄揚之過美也。第伏惟殿下聖德,仁愛有餘,剛果不足,王道覇道,姑無赫然之政。臣非不知聖德日躋,聖學日新,將不待臣等之加勉,而區區期望之忱,常有堯·舜吾君之願,見今一陽初生,萬品咸新,政當一初奮發之會,伏願深留聖念,洞察乎君子小人之分,明看乎進退消長之機,益勉剛克之德,以爲奮發政令之道焉。上曰,所陳切實,當體念矣。參贊官陳之。絢曰,諸臣所奏皆好,別無可以仰陳者,而大抵大學修己治人之道,至第九章說盡無餘。故此章釋平天下,而只就政事施措上,絜矩廣推底道理爲言也。君上御國爲治,非無許多條件,而擧其大者,則莫過於理財用人,而人情同好,可以絜矩者,亦莫大於理財用人,此章所言,唯此二者而已。蓋民之秉彝,好是懿德,故好善惡惡者,人之所同然也。爲人上者,苟能進賢退不肖,則衆心悅服,政事擧矣,以吾好賢之心,從民好賢之心,此其爲絜矩也,財者亦人之所同欲也。凡有恒心知禮節,仰事俯育,皆由於斯民之財用不乏,是以制其田里,不奪農時,輕徭役薄賦斂,乃王政之所當先也。在下者家給人足,則在上者別無私財可用之處,故曰百姓足,君孰與不足?又曰國君之富藏於民,此亦因民之所好,而與之聚之,使之各得分願,所以爲絜矩也。大學八條中,修身以上,所以成此矩也,齊家以下,所以行此矩也。平天下一章,推廣絜矩之義,而其要只在於進賢材裕民産二者,伏願深留聖意焉。上曰,當體念矣。上曰,此言財者末也,何爲而財爲末也?致鼎曰,平天下章,以用人理財說去,財固不可無者,比諸明德本原之地,謂之末也亦宜矣。絢曰,以德與財對言,則此爲本彼爲末,且甚言財聚之不可,故言其末也。非以財爲末,而不思所以理之也。以下文生財有大道觀之,可知矣。上曰,生財有大道者何謂也?致鼎曰,生財固是爲國之道,而只言生財有道,則末流之弊,或不無橫斂掊克之慮,今言有大道云者,言其取之有道也。上曰,其心好之,不啻若自其口出者何謂也?致鼎曰,誠心好善,故其所好之也。不啻若吾口之出善言也,不啻若三字,可見其好善之心也。啓溫曰,此言似指心之所好,甚於口之所譽矣。絢曰,蓋此人篤於好賢,發於心而出諸口矣。其中心所好之誠,有甚於其言之所云,故曰不啻若自其口出矣。上曰,他技者何謂也?致鼎曰,此是好善之人,而才或不足於德,猶言德則有餘,而無他才能也。上曰,他技之義,詳陳,可也。啓溫曰,他技只是別無技能之謂也。上曰,休休之義,小註云淡然無慾之意而猶未詳,淡然無慾則能休休耶?致鼎曰,其心恢恢,有能容人之量之謂也,此其無私慾之累,故能如此也。上曰,只言逬流惡人,而不言進賢者,何也?致鼎曰,此好惡,卽一公無私之好惡也。惡惡人而至於放流,則愛善人而進用,自在其中矣。絢曰,上段對擧善惡兩種人,而此段只擧一端,雖若有缺,善惡之相反,如薰蕕氷炭,則退不肖卽所以進賢也,初非兩事耳。上曰,災必逮夫身之菑字,與下文菑害竝至之菑字同耶?致鼎曰,下文菑字,卽指天菑而言,而菑必逮夫身之菑字,似單言災害矣。上掩卷,命知事·特進官先退。致鼎曰,大學自止,只餘一日所講,此後繼講冊子,預爲稟定,然後可以擧行矣。上曰,下番亦爲進前也。繼講冊子,亦有不令問議,而直定之例乎?啓溫曰,向來大學稟定時,大臣收議中有大學畢講後,繼講論語之請,其時已蒙允矣。上曰,然則以論語爲定,可也。仍命退,諸臣以次退出。
上在昌德宮。停常參,只晝講。
申絢,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵日次私習云矣,敢啓。傳曰,知道。
申絢啓曰,御營廳將官來言,今日本廳軍兵日次私習云矣,敢啓。傳曰,知道。
宋知濂啓曰,自明日溫繹間視事頉稟之意,敢啓。傳曰,知道。
藥房口傳啓曰,昨日升葛飮進御之後,聖候諸節,果有差勝之效乎?臣等率諸御醫,趁早入侍,詳細診察,議定繼進當否爲宜。伏乞亟許召接,千萬顒祝,惶恐敢啓。答曰,比昨差勝,昨日湯劑一貼更爲煎入,卿等不必入侍矣。
左議政李敬一二十五度呈辭,傳于宋知濂曰,安心調理。
事變假注書任弘植狀啓,臣於本月初五日午時量,在楊根郡西始面醍灘里,伏奉有旨,更爲傳諭于議政府領議政李秉模處,則以爲臣自控附奏,日俟重勘,忽於意外,更勤溫諭,恩深禮重,感極涕瀉,欲以文字申籲,則神魂莫可收拾,欲且泯默而已,則去就恐未照諒,迨此一息未泯之前,略暴其寧死不敢進之義,不至爲猥乎?嗚呼,臣之向來所遭,卽一相銜爲之祟耳。傳曰,驅而納諸罟獲陷穽之中,而莫之知辟,蓋指其不知而誤陷者也。前旣未及身蹈而陷,而今乃知其已陷,而猶復直前眞蹈,則是誠禽獸之不若。況其所被之論,萬萬非常理之所忍聞所敢聞,不但罟阱之傷其軀而止乎?情窮勢迫,言不知裁,惟伏乞特垂哀憐,亟賜斥退焉云矣。臣則,姑爲仍留緣由馳啓云云。
以領議政李秉模傳諭史官書啓,傳于宋知濂曰,日昨傳諭之後,意謂簉朝,際見附奏,益切愧恧,其時言者之言,人孰不知?卿何執此,强爲情勢,何如是過當爲說乎?自古大臣,如卿所遭者必多,未聞復膺此職,看作陷阱者也,卿何爲此萬萬不當之言乎?誠如卿言,則朝廷無一相乎?卿雖百番强引,予不聽從,不須多誥,卿其卽起上來,以副側席之望事,爾其更爲傳諭,期與偕來。
金蓍根啓曰,藥房提調趙尙鎭,副提調金蓍根,持湯劑來待矣。傳曰,封入。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,推考傳旨書入。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
宋知濂,以奎章閣言啓曰,御考恩賜帖文,過科後收來爻周事,曾有先朝定式矣。今番慶科增廣文科初試時,先朝御考恩賜儒生給二分生員兪益柱,進士任得常,給一分生員金師範等三人未參榜,所受帖文各三張,自成均館收聚以來,故依例爻周,原案冊修正以入之意,敢啓。傳曰,知道。
申絢,以義禁府言啓曰,卽接月令醫員李光祚手本,則時囚罪人金箕弼,屢日處冷之餘,素患泄痢之症,猝然添劇,登溷無常,轉側須人,食飮專廢,李宅永素患腹冷之症,猝發於多日處濕之餘,衝亘肚臍,日夜苦痛,目下症形,俱極危重云,罪人病勢危重,則一邊保放,一邊草記,曾有定式矣。金箕弼·李宅永,姑爲保放之意,敢啓。傳曰,知道。
乙丑十一月初六日午時,上御熙政堂。晝講入侍時,知事金勉柱,特進官李鎭復,檢校直提學朴宗慶,參贊官宋知濂,侍讀官李基慶,檢討官金啓溫,假注書鄭度采,記事官徐淇修·鄭觀綏,各持大學,宗臣安昌君燝,武臣行護軍鄭觀采,以次進伏訖。上開卷讀前受音一遍訖。基慶讀自生財有大道,止釋治國平天下,解釋章句以奏,上讀新受音一遍訖。上曰,文義陳之。基慶曰,絜矩在於用人理財二者,而生財有大道以下,卽言理財之意也。絜矩爲平天下之極功,而必以理財爲言者,誠以財用者,人主之所不能一日無者也。然而其所謂生財之道,不過曰生之衆食之寡爲之疾用之舒而已。今於四者之中,論其難易,則下一節爲尤難矣。上曰,用之者舒,何爲尤難?基慶曰,生之爲之,屬於生財,食之用之,屬於用財,而呂氏以量入爲出,釋用之者舒之義,蓋量入爲出,比生財爲難,故曰下一節爲尤難也。上曰,何以則能量入爲出也?基慶曰,量入爲出,卽節儉之意也。上曰,何以則能節儉也?基慶曰,天地之生財有數,國家之所入有限,而用或過度,不加撙節,則其流之害,歸於下民。此豈與民同好惡,而不專其利之意哉?在下之人,則但守一己之儉約,飮食淡泊,被服寒素,則不害爲自修之士,而至於帝王之學,則必使一世之人,皆能從吾之化,然後方爲新民之工。伏念殿下臨御以後,儉德昭著,瞻聆所及,孰不欽仰,而試以見於功效者言之,上自搢紳,下至閭巷,未聞有節用愛民之意,徒見其由儉入奢之跡。此雖爲在下者之過,而臣愚死罪,竊以爲殿下新民之工,苟無一分虧欠,則孚應之理,恐不如是。伏願殿下,益勉夏后克儉之德,以盡先聖生財之道焉。上曰,當留念矣。下番陳之。啓溫曰,此章卽平天下之極功,而終以不以利爲利,以義爲利,重言以結之,其旨深矣。蓋義利之分,聖狂之所由,判如天理人欲之只爭些子。然行義則不求利而利在其中,求利則未有利而害反隨之,易所謂美利之利,卽此義也。從上聖賢論義利之辨者,不啻詳矣,而宋臣張栻以爲,無所爲而爲者義也,有所爲而爲者利也。此兩言,深切警發,朱子至以爲,此言可與孟子性善養氣之論同功,誠至論也。大抵無所爲而爲者,以己事之所當然而爲之,有爲己之心者也有所爲而爲者,求欲見知於人而爲之,有爲人之心者也。爲己爲人,其分如此,今殿下日御經筵,孜孜不倦,今日卽此書畢講之日也。雖以今日講學上工夫言之,若以此書所載,爲己事之當然而講之,體諸身心,措諸事爲,綽然有書與我爲一之效,則此乃爲己之義也。或不能眞心體認,徒以一時觀瞻之美,應文備數而已,則此乃爲人之利也。苟聖心或近於有爲而爲〈之〉,則雖日講是書,漠然無體驗受用之實,徒勞而無其效,是則雖欲求利而無其利矣。是以無所爲而爲之,則其功效所及,學問則緝熙而光明,治化則洋溢而旁達不求利而利自在其中,此正不以利爲利,以義爲利之效也。伏願以此推類於事事物物上,各求義之所在,精察而體行之,以盡此書之極功焉。上曰,當體念矣。知事陳之。勉柱曰,未有上好仁而下不好義者,此上行下效之驗,而事無不終,財無不有者也。苟或上之所以使下者不以仁,下之所以事上者不以義,則所謂府庫財,卽不過聚斂掊克之類,而亦安能保其終有哉?故下二章,以不以利爲利,以義爲利,重言以結之,以利之利,卽人欲之利,以義之利,卽天理之利,一利字而天理人欲之幾判焉,可不愼哉?孔子曰君子喩於義,小人喩於利,孟子曰何必曰利,亦有仁義而已。聖賢之惓惓於義利之辨,可謂深且切,而家國興亡之機,亦在於是矣。伏願於此二者,深察而明辨,使好惡之得其公焉。上曰,所陳好矣。特進官陳之。鎭復曰,篇將終,以不以利爲利,以義爲利,重言以結之,而又言不畜聚斂之臣,與畜馬乘畜牛羊,同條而共貫,其示賤惡之意,可謂至矣。此在鑑別之盡其精,然後可得用捨之得其正,伏願深留聖意焉。上曰,當留念矣。閣臣陳之。宗慶曰,財雖是末,凡爲國家,不可一日無財用者也,上言財者末也,此言生財有大道,道字之義,政好推看,而載之終篇者,其旨深且切矣。夫理財者,非在我之德則無以爲道,而不過是爭奪也,是聚斂也,其何以致治平乎?故首章曰明明德,此章曰先愼乎德,明字與愼字之別,卽大學一書中宗旨,而相爲照應者也。以明德言之,則學問上工夫,而爲修己之體驗,以愼乎德言之,則事爲間施措,而爲治人之要道,其所以明之也,非格致之工,則無以修己,其所以愼之也。非義利之辨,則無以治人,此皆推己及物,而爲治平之本也。然則絜矩一章之明言理財之道,莫非明德愼德中出來,而孔子曰節用而愛民政合生財之大道,唐陸贄之言曰,地力之生物有大數,人力之成物有大限,取之有制,用之有節,亦可見以義不以利之意也。義利二字,非此德則無以辨之,故重言之,以明先愼二字之意,伏願深留聖念焉。上曰,當體念矣。參贊官陳之。知濂曰,理財之道,義利之辨,諸臣已畢陳,而其歸趣則皆以君德上聖學邊,仰勉進修之方矣。今以傳十章集註末端觀之,以中庸之明善誠身,相爲表裏於大學之格致誠正,而最爲學者切急之務,申申結之,此可爲君德聖學之進修切要處也。明善卽格物致知,誠身卽誠意正心修身也,萬理旣明於方寸之內,無一毫之疑,然後方可謂致我之知而又復力行於躬,無所間斷,此乃知行之次第也。朱夫子所以惓惓於一篇之終者,蓋以學問進修之入頭處,無過於此,而亦可以見夫聖工之自有次序耳。日前夜對,儒臣以太宗朝下敎,有所仰勉者,蓋其時,大學一書纔撤講,而經筵諸臣,有詣閤請賀之奏,聖敎若曰,非知之艱,行之惟艱,待予力行後賀未晩也。謙挹之德,問學之勤,誠爲千百載燕翼之訓,伏願殿下,亦於一篇溫繹之時,必以知之艱行之艱,體驗於身心,勿以義理之已盡窮究,工夫之已盡講劘,而或忽於致知力行之方焉。上曰,當留念矣。上曰,未有府庫財非其財者,何謂也?基慶曰,上好仁則下必好義,而府庫之財,無悖出之患,皆當爲己有也。上曰,上言財者末,而此言生財有大道者,何也?宗慶曰,上言財而曰末者,以明其德之爲本,故曰外本內末,以內外二字見之,則生財之大道,誠有愼德之義,其要在於先知義利之別,然後方可爲生財之大道矣。上曰,以財發身,以身發財者,何謂也?基慶曰,章句云發猶起也,此是興發之意,仁者未嘗有意於以財興發,而人皆歸附,自然興發也。宗慶曰,此所以爲愼之之意,而在於仁與不仁之間,陳氏言紂聚鹿臺之財以亡,武王散之以興卽其證也,此爲後世人君體念處也。上命掩卷。基慶進前奏曰,繼講冊子,以論語稟定,而朝講時所入,當爲十五件,本館原有二件,年前內下八件內,取用四件之意,俄已入稟,合爲六卷,而不足之數,猶爲九件,進講冊子,如有不足,則移文戶曹,使之印來,卽是前例,今番亦依例爲之,何如?上曰,內閣無之乎?宗慶曰,臣俄聞儒臣之言,方欲以此仰奏矣。內閣旣有之,則當此寒節,工役亦繁,不必移文印出,以內閣件取用無妨,而如又不足,則雖取用於校書館,亦何所妨耶?上曰,內閣件用之,可也。知濂曰,法講受音之讀奏,自異於召對之講聲,而俄者以上番玉堂之聲音低微,致煩提飭,事甚未安,當該玉堂,推考,何如?上曰,依爲之。出擧條宗慶曰,臣方帶氷庫提擧之任,以本庫事,有所仰稟者矣。藏氷之節不遠,本庫多有修葺之擧,而財力他無經紀之道,惟有惠廳儲留米十餘石,而在前如此之時,經稟取用矣。自今年至明年二年條,不得不先爲取用,故敢此仰達矣。上曰,依爲之。出擧條上命書領議政李秉模附奏批答訖。上曰,明日不爲經筵,取稟乎?知濂曰,一帙畢講後,則例有溫繹間頉稟矣。上曰,溫繹間爲幾日乎?知濂曰,爲七日矣。上曰,其間懸吐,可盡爲之乎?基慶曰,似可爲之矣。仍命退,諸臣以次退出。
上在昌德宮。停常參·經筵。
藥房口傳啓曰,臣等昨陳請診之啓,伏承差勝之敎,區區下情,不勝忭幸,而只入湯劑,未蒙召接,憂鬱之忱,達宵耿耿,聖候諸節,夜來益有差勝之喜乎?今日湯劑繼進當否,不可不趁早議定,亟許臣等率醫官入診,千萬顒祝,惶恐敢啓。答曰,比昨益勝,卿等不必入侍矣。
申絢啓曰,來十一日朝參日次矣,敢稟。傳曰,停。
宋知濂啓曰,來十一日輪對日次矣,敢稟。傳曰,當次人受點,後日次待令。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
左議政李敬一二十六度呈辭,傳于宋知濂曰,安心調理。
傳于金蓍根曰,旣一伸矣。前戶曹判書金達淳,敍用仍任。
傳于宋知濂曰,日昨疏批之後,尙無去就,事甚未安,原任直提學徐榮輔,令政院嚴飭,使之卽爲董役,入來後入稟。
傳于宋知濂曰,今日夕上食,當親行,該房知悉。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言金處巖·李潮,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
宋知濂啓曰,今初十日孝安殿親行酌獻禮祭文,當爲製進,藝文提學黃昇源,待明朝牌招,何如?傳曰,允。
申絢,以兵曹言啓曰,今日燈燭房軍士再興,負一空石,出去金虎門,爲門卒執捉來告,故考閱其空石中所儲,則無非入啓文書,而有此偸竊之擧,萬萬驚駭,不能典守之次知中官,令該府拿問嚴勘,再興則出付捕廳,嚴加重繩,何如?傳曰,允。
申絢,以扈衛廳大將意啓曰,別將李澄萬身病猝重,勢難察任,改差,何如?傳曰,允。
同知金啓洛疏曰,伏以,皇穹降割,慈馭上賓,如喪之慟,率普惟均,流光迅邁,節物屢嬗,孝安殿至享纔過,親酌有命,仰惟聖慕靡洎,益復如新。仍伏念,臣獲戾神明,慟纏風樹,頑喘苟全於苫塊,喪制遽闋於祥禫,穹壤廓然。此何人斯?千萬不自意,兩旬之內,三辱寵命,不棄遺簪,聖眷雖隆,祗奉恩誥,告榮無所,感今悲古,血淚被面。噫,事君日長,昔人有言,移孝爲忠,我心先獲,況臣積違軒陛之餘,豈無重入脩門之願,而第臣夙嬰疾病,甫經喪威,源委旣深,軀殼徒存,種種形症,雖不敢煩陳,强策趨朝,實無以自力,且臣於周廬兼銜,僚寀有嫌,一府周旋,私義難安,玆將悲苦之懇,仰干崇嚴之聽。伏乞聖明,俯垂矜諒,亟命鐫遞臣所叨職名,仍治臣瀆擾之罪,以肅朝綱,以安私分焉。臣無任云云。答曰,省疏具悉。卿其勿辭行公,摠管之任,許遞。
乙丑十一月初七日申時,上詣孝安殿。夕上食親行入侍時,左副承旨金蓍根,右副承旨申絢,同副承旨宋知濂,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮,上具衰服,由齋殿入殿門,詣版位,仍詣視饍位視饍,還復位,引儀唱俯伏哭,上俯伏哭,引儀唱止哭興四拜興平身,上止哭興,行四拜禮,仍詣盥洗位盥洗,仍詣神位前,通禮啓請三上香,蓍根奉香,知濂奉爐,上三上香,通禮啓請執盞獻盞,絢奉盞以進,上執盞授知濂,知濂奉奠于靈座前,上還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,通禮導上還齋殿。諸臣以次退出。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
申絢啓曰,禁衛營將官來言,今日本營軍兵日次私習云矣,敢啓。傳曰,知道。
申絢啓曰,御營廳將官來言,今日本廳軍兵日次私習云矣,敢啓。傳曰,知道。
左議政李敬一二十七度呈辭,傳于金蓍根曰,安心調理。
傳于金蓍根曰,明日文武新恩謝恩當親受,處所以便殿爲之。
申絢啓曰,領議政李秉模,遣承旨偕來事,命下矣。何承旨進去乎?敢稟。傳曰,同副承旨進去。
申絢啓曰,臣與同副承旨宋知濂伴直矣。纔已偕來進去,只有臣一人,伴直無人,左副承旨金蓍根所當牌招,而拘於廳規,不得請牌,何以爲之?敢稟。傳曰,牌招。
申絢,以兵曹言啓曰,今此增廣別試武科殿試時,直赴殿試人別驍士趙等五十五人內,二十人已爲應試參榜,所授帖文,依定式收聚爻周,平安兵營馬兵韓一桓,慶尙監營選武軍官姜得周,別武士金奎浩·尹養烈·金宗浩·文應濂·丁宇成,左兵營馬兵安處稷,別騎衛白元淳·金興祿·張仁國,右兵營馬兵哨官許稷,全羅兵營馬兵全光龍,咸鏡監營親騎衛金光哲·朱學离·鄭元萬·李達秋·金尙一·李尙春·朴春根·池河潤·金連福·金漢涉·崔宗觀·崔應烈·吳大宗·金宗純·李維白·黃麟瑞·楊春慶·金桭聲·金聲翕·韓光澤·邊時中,南兵營武學李春海等三十五人,俱以各該道都試入格覆啓蒙允,距殿試迫近,不得及期上來,應試陳試,何如?傳曰,允。
申絢,以御營廳言啓曰,本廳騎士將鄭來升身病甚重,勢難察任,改差,何如?傳曰,允。
申絢,以左邊捕盜廳言啓曰,昨日兵曹草記以爲,今日燈燭房軍士再興,負一空石,出金虎門爲門卒執捉來告,故考閱其空石中所儲,則無非入啓文書,而有此偸竊之擧,萬萬驚駭,不能典守之次知中官,令該府拿問嚴勘,再興出付捕廳,嚴加重繩事,允下矣。罪人再興,捉來嚴問,則所供內,矣身本以東山直,移差燈燭房軍士隨行,而再昨年仁政殿失火時,各樣文書,使各處軍士,救火負出,留置於行閣矣。今三月,次知內官,其文書區別燒燼,各各類聚之際,矣身張張隱匿,次次收合者爲三四斤矣。昨日爲慮他人摘發,裹于空石,出金虎門矣,爲門卒被捉,其偸竊之罪,萬死無惜。遲晩納招,莫重深嚴之地,幺麽軍士輩,敢生偸竊之計,萬萬驚駭,爲先決棍二十度嚴囚,而罪犯不輕,移送秋曹,照法嚴繩,何如?傳曰,允。
行大護軍徐榮輔疏曰,伏以,臣於逬伏俟勘之中,伏見楊州牧因本道觀察使關知委二度,當日口傳下敎,有令臣今日內上來者,繼又追下傳敎,以日昨疏批之後,尙無去就。飭敎截嚴,有令政院嚴飭,使之卽爲董役入來後入稟者,聞命惶懼,五內震掉。臣於日前,冒陳瀝血之章,仰控閔覆之天,齋誠泣禱,惟在於遄被嚴誅,少贖罪戾。及承批旨,不惟不加之罪,至諭以已盡昭晰,至若先朝誌狀監印以下二十有七言,字字恩旨,丁寧懇惻,以臣卽先朝近臣也。勉之以追先之義,責之於終事之地,臣以未死餘生,承聞此敎,當作何懷?捧讀未半,聲淚交逬,臣於前疏,略陳此意,臣雖至愚無狀,亦不至如木石之無知,則忍於是役,暇遑他顧哉?第伏念,人臣事君,分義爲重,而若有廉防之大關係處,則參互較量,有時而輕重,誠以廉防者,天下之大防,而非一人之私也。一有放倒,四維不張,而朝廷爲之不尊如是也。故古之人,莫不於此,而兢兢致愼焉。臣雖不足言,嘗備聖朝之任使,叨竊至此,苟或冒沒於去就之際,則亦足以辱朝廷而羞當世矣。雖在閒漫官箴,此理炳然,今臣滿身泥塗,雖傾江海,未足滌濯,杜門窮山,憂畏日積,自分僇廢,更無餘望。尙何可擬議於重入脩門,廁跡群彦,與聞於監校之末乎?今若憑恃寵靈,拚棄譏議,揚揚周行,則人將不食臣餘矣。鎭日屢瀆,亦非負罪賤臣分所敢出,泯泯度日,惟嶺海鈇鉞是俟。今玆飭敎荐下,辭旨諄複,所以拯拔而拂拭之者,譪然若春和之潤枯荄,且感且惶,不知措躬之何地。苟使臣有一分可强之望,豈忍一向逡巡,屢煩恩敎,若不知監董之爲自效之圖乎?伏況以若情踪,有若恩諭,而不思所以少伸叩謝之忱,亦豈常情也哉?無奈其身已僇,此生此世,不復可以抗顔對人百回思惟,動撣無路。且臣狗馬賤疾,轉益苦劇,戶庭之間,不能運動,縮伏本次,以俟誅罰,臣罪至此,生不如死。積雪窮壑,形影相隨,念聖恩報答之無階,悼臣身辜負之日深,伏枕涔涔,有淚成血,臣非不知再瀆之冞增死罪,而迫隘之極,計無所出,復從縣道,申控哀籲。伏惟聖上,天地父母,俯諒微懇,嚴加處分,以肅朝綱,臣雖死之日,當圖結草之報矣。臣無任云云。答曰,省疏具悉。從古有遭罹者,豈皆自廢?所重何如,飭敎亦何如,則如是深引,豈成說乎?卿其卽爲上來。
事變假注書任弘植狀啓,臣於本月初七日酉時量,在楊根郡西始面醍灘里,伏奉有旨,更爲傳諭于議政府領議政李秉模處,則以爲君親一也,君臣之異於父子者,左右就養之有方無方也。就養云者,不但出入起居之節,凡去就唯諾,皆是類己。前後恩諭之下,雖不得不一二附奏,今若日以爲例,不知嚴畏,是則眛有方無方之別,而直是僭耳,臣豈敢爲此哉?惟以被罪爲期,伏地恭俟云矣。臣則姑爲仍留緣由馳啓云云。答曰,見此附奏,卿之邁邁,愈往愈甚,是豈平日所恃於卿?萬萬過矣,廟堂之久曠,一時爲悶,更勿辭巽,幡然登途事,遣承旨傳諭期於偕來。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
徐美修啓曰,右承旨李羽晉今日不爲仕進,卽爲牌招,何如?傳曰,允。
左議政李敬一二十八度呈辭,傳于徐美修曰,安心調理。
傳于李好敏曰,明日出宮門路,以協陽門爲之。
申絢啓曰,今日齋宿,承旨當爲備員,而行都承旨徐美修,行左承旨李溏,不爲仕進,所當牌招,而拘於廳規,不得請牌,右承旨李羽晉牌招啓辭未下,同副承旨宋知濂偕來進去,何以爲之?敢稟。傳曰,都承旨牌招,左承旨與偕來承旨竝許遞,前望單子入之,待下批牌招察任。
承旨前望單子入之,李好敏·任厚常落點。
申絢啓曰,卽者義禁府都事來言,時囚捧供與照律,今日爲之事,命下,而判義禁黃昇源身病呈辭,照津則次堂例不得擧行云,何以爲之?敢稟。傳曰,令次堂擧行。
李好敏,以都摠府言啓曰,今日入直內三廳武兼禁軍及軍兵等當爲中日習射,而孝安殿酌獻禮齋戒相値,不得爲之之意,敢啓。傳曰,知道。
李好敏,以右邊捕盜廳言啓曰,去夜二更量,王大妃殿別監朴師俊,着白衣犯夜,被捉於本廳巡邏處,而係是掖隷,不敢擅便,何以爲之?敢啓。傳曰,依更數決棍。
李好敏,以右邊捕盜廳言啓曰,謹承下敎,犯夜別監朴師俊,依更數決棍二十度,放送之意,敢啓。傳曰,知道。
申絢,以義禁府言啓曰,保放罪人李宅永·金箕弼等,病勢今已向差云,竝爲還囚後,照律以入之意,敢啓。傳曰,知道。
禁府啓目,中官韓道昌原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓公罪勘放爲良如敎。又啓目,一所巡將崔在仁,監軍卞浩德,鍾閣守直官李孝達等原情云云。傳旨內辭緣,泛稱遲晩,竝只刑推得情爲白乎旀,卞浩德段,傳旨內辭緣,泛稱遲晩,所當請刑是白乎矣,都摠都事勿爲請刑,載在大典通編,議處,何如?判付啓竝只附過還職爲良如敎。又照目,柔院前僉使孫錫謨矣本府議啓內,餉還事體,何等重大,而當初未捧之反作磨勘,已是法外,雖以加分言之,報營請得之外,加數擅分,尤極駭然。至於四十六石之私賣一款,供辭中諉之料米條之推移先用云者,亦不成說,揆以法意,難逭重勘。以此照律,罪徒三年定配,以喪前所犯收贖,告身盡行追奪,又五年禁錮,私罪奉敎依允。又照目,粘連牙山縣監金箕弼矣本府議啓內,道臣狀請促還之後,不卽下去者,事體所在,誠甚可駭,不可以病未卽還,有所寬恕以此照律罪,笞五十收贖,解見任別敍,私罪奉敎依允,附過還職爲良如敎。又照目,粘連宣傳官李永逵,守門將金錫斗等矣本府議啓內,留門出入,本自嚴重,而承牌之監察,徑先許入,極爲駭然。不可以新入生疎,有所容恕,竝只以此照律,罪各杖一百收贖,告身盡行追奪,私罪奉敎依允,竝只附過還職爲良如敎。又照目,粘連宣川前府使李宅永本府議啓內,觀其所供,失火軍器,則諉以會外之曾所移置,被燒餉穀,則謂之煤燻,而不甚變味是如爲白乎乃,軍器汁物燒燼一款,全然掩置,已極駭然。雖以餉穀言之,始旣瞞報於營門,末又勒分於民戶,繡啓論列,旣甚明的,不可以囚供張皇分疏,有所容貸,以此照律,罪杖八十收贖,告身盡行追奪,徒二年定配,私罪奉敎依允爲旀,功減一等爲良如敎。
乙丑十一月初九日辰時,上御便殿。文武新恩謝恩親受入侍時,左副承旨金蓍根,右副承旨申絢,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次進伏訖。文武新恩分東西入就拜位。絢曰,入侍諸臣中後拜人,使之後拜,何如?上可之。引儀唱文武新恩四拜。上曰,五人式使之陞殿,奏職姓名。可也。李魯新·李審度等以次奏職姓名,上曰,第二人卽科後陞資者乎?蓍根曰,科前已爲陞六,而今爲甲科第二人,故例陞堂上矣。次至金鍾文。上曰,是到記及第人乎?宗薰曰,然矣。次至孟欽圭。上曰,年幾何?欽圭曰,七十一歲矣。上曰,爾之赴擧今爲幾次乎?欽圭曰,三十一爲進士,而大科會試,則前後觀十五次矣。上曰,爾之親族中有立朝之人乎?欽圭曰,故持平臣孟養大爲臣之十寸親矣。文科新恩奏職姓名訖,退立階下。上曰,武科則只甲科一人使之陞殿也。武科壯元金鉉哲陞殿奏職姓名。上曰,其下則皆於階下奏職姓名,可也。武科新恩齊聲奏職姓名訖。上曰,下番下去,與宣傳官同爲呼新來,可也。觀綏承命擧行訖,仍命文武新恩退出。絢曰,酌獻禮前,或有晝茶禮兼行之例矣。明日時刻稟定,然後可以擧行矣。上曰,酌獻禮亦有朝上食兼行之例乎?蓍根曰,七月則兼行於晝茶禮,而朝上食兼行之例,則未能詳知矣。上曰,前例出去詳考,可也。上下假注書望筒。敎曰,此望筒無誤書者乎?絢奉見奏曰,果落一字矣。絢曰,奏御文字何等審愼,而假注書望單,漏落一字,事甚未安,當該注書推考,何如?上曰,依爲之。捧納承旨亦爲推考,可也。出擧條上曰,禁府滯囚可悶,捧供與照律今日內爲之事,分付,可也。上曰,徐榮輔間已入來乎?宗薰曰,尙未入來矣。上曰,誌狀監印畢役不遠,而閣臣之尙不入來,豈可成說乎?以口傳下敎,自政院催促,可也。仍命退,諸臣以次退出。
上在昌德宮。停常參·經筵。
藥房提調趙尙鎭,副提調金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
李好敏啓曰,備邊司郞廳來言,今日賓廳日次,而孝安殿酌獻禮相値,不得來會云矣,敢啓。傳曰,知道。
徐美修啓曰,假注書鄭度采身病猝重,勢難察任,今姑改差,何如?傳曰,允。
李好敏啓曰,事變假注書沈能稷身病猝重,勢難察任,今姑改差,何如?傳曰,允。
傳于李好敏曰,侍衛軍兵毛具。
左議政李敬一二十九度呈辭,傳于徐美修曰,安心調理。
傳于任厚常曰,今日朝上食當親行,該房知悉。
任厚常啓曰,卽者禮曹郞廳來言,增廣雜科覆試,明日當爲設場,而判書韓用龜在外,次堂例不得擧行云,何以爲之?敢稟。傳曰,令次堂擧行。
任厚常啓曰,卽者司譯院官員來言,明日增廣譯科覆試試官當擬望,而提調一員未差,不得擧行云,何以爲之?敢稟。傳曰,令該曹口傳差出。
吏曹口傳政事,以曺允大爲司譯提調。
傳于徐美修曰,當今日小子孺慕之懷,益復如新,而伸誠於何地?故參判喪後,本第之零替無比,予甚憫焉。聞其子尙幼,待長成卽爲調用事,分付該曹,此蓋出於仰思慈恩,以寓萬一之誠者也。
傳于任厚常曰,貴主家近甚零落,其孫之今榜登第,爲之喜幸,豈無示意之擧?和順翁主內外祠宇,遣承旨致祭。
李潞有頉,代以曺鳳振爲假注書。
鄭度采改差,代以金學淳爲假注書。
沈能稷改差,代以李麒峻爲事變假注書。
曺鳳振有頉,代以李志淵爲假注書。
金學淳有頉,代以李永純爲假注書。
李麒峻有頉,代以申冕周爲事變假注書。
以慶尙左水使李郁延狀啓進上靑魚尙不捉得,趁未封進,惶恐待罪事,傳于任厚常曰,爾其勿待罪事,回諭。
任厚常以內醫院提調意啓曰,倭柑子趁初九日封進事,頃因下敎,發關分付於該道矣。期日已過,尙未上來,事甚稽忽,不可無警,慶尙監司金羲淳,推考,何如?傳曰,允。
李好敏,以兵曹言啓曰,今日孝安殿酌獻禮親行時,侍衛禁軍,別將當爲率領,而禁軍別將李海愚親病猝重,不得進參云,一番內禁衛將李顯宅,使之兼別將擧行,何如?傳曰,允。
李好敏,以兵曹言啓曰,來丙寅年重試對擧別試文武科初試,二月初八日設行事,自禮曹推擇,啓下矣。在前對擧別試武科初試,取人之數,多寡不同,或取二百人,或取三百人,或取四百人,或取五百人,或取六百人矣。今番則取幾人乎?敢稟。傳曰,取四百人。
李好敏,以兵曹言啓曰,來丙寅年文武官重試三月初十日設行事,自禮曹推擇,啓下矣。武科則例有初試,重試·武科初試吉日,令日官池景興推擇,則二月三十日爲吉云,以此日擧行,取人之數,當爲依法典,兩所各取五十人,而曾在先朝丙午年,因特敎取三百五十人,丙辰年,亦因特敎除初試,今番則何以爲之乎?敢稟。傳曰,謹依先朝丙辰年例爲之。
李好敏,以備邊司言啓曰,頃以興德縣反逋各穀徵捧之意,覆奏行會矣。卽見該道臣沈象奎狀啓,則以爲該縣反逋各穀一萬三千三百三十餘石內,甲寅丙辰兩年舊還當捧條二千八百九十餘石,而本邑穡事,酷被災荒,當年新還,旣請停退,則流來舊糴,將何以竝督乎?參以民邑事勢,不可無變通,就反逋虛勘中戊午以後一萬四百四十餘石,今年爲始,特令除耗,每年二千石式退計五年,分數收捧,則目下民力,可得快紓之效,至於甲寅·丙辰條舊還各穀二千八百九十餘石,年條旣在久遠,還名皆屬鬼簿,於隣於族,無一可徵之處,竝請令廟堂稟處矣。當此災歲,舊逋之難捧,誠如狀辭,限年之請不無意見。此則依施,至於舊還當年應納,旣爲停退,則被災之邑,更難督捧,甲·丙兩年條待明秋收捧之意,分付,何如?傳曰,允。
申絢,以義禁府言啓曰,時囚罪人李宅永杖八十收贖,告身盡行追奪,徒二年定配照律公事判付內,功減一等事,命下矣。李宅永功減一等,杖七十收贖,告身盡行追奪,公忠道大興郡光時驛,徒一年半定配,而以議啓內辭意,具罪目依例發遣府書吏,押送配所,何如?傳曰,允。
申絢,以義禁府言啓曰,時囚罪人韓道昌原情公事判付內,公罪勘放事,命下矣。大明律倉庫條有曰,若擅將內府財物出外,而失於盤獲搜檢者,杖一百,韓道昌依此律杖一百,以公罪收贖,放送之意,敢啓。傳曰,知道。
申絢,以刑曹言啓曰,左邊捕盜廳啓辭內,罪人再興,捉來嚴問,則渠以燈燭房軍士,再昨年仁政殿失火時,各樣文書,使各處軍士救火負出,留置於行閣矣。今三月,次知內官,其文書各各類聚之際,張張隱匿,昨日裹于空石,出來金虎門,爲門卒被捉云,爲先決棍二十度,移送秋曹,照法嚴繩,何如?傳曰允事,命下矣。取考律文,則大典通編贓盜條有曰,闕內各司私庫物偸竊者,杖一百,絶島殘邑爲奴,再興依此律,決杖一百後,慶尙道南海縣爲奴定配,卽爲押送之意,敢啓。傳曰,知道。
乙丑十一月初十日辰時,上詣孝安殿。朝上食親行入侍時,行都承旨徐美修,左承旨李羽晉,右承旨李好敏,左副承旨金蓍根,右副承旨申絢,同副承旨任厚常,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請外辦。上具布裹翼善冠·布袍·布裹烏犀帶·白皮靴,乘輿出宣化門。藥房提調趙尙鎭等進駕前奏曰,早朝勞動,聖體,若何?上曰,一樣矣。好敏曰,軍兵除出,何等謹嚴,而今日出宮時,標信宣傳官除出軍兵時,扈衛軍官,忘未除出,以至更請標信之擧,事未前有,萬萬駭然,所當重勘,而木院請推之外,無他可施之罰,何以爲之乎?上曰,事過後拿處,可也。出擧條由銅龍門·景化門,至崇化門外,通禮跪啓請降輿,上降輿入齋殿。時至,通禮跪啓請行禮,上改具衰服,由齋殿入殿門,詣版位,仍詣視饍位視饍,還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,仍詣盥洗位盥洗,仍詣神位前,通禮啓請三上香,美修奉香,蓍根奉爐,上三上香,通禮啓請執爵獻爵,蓍根奉爵以進,上執爵授絢,絢奉奠于靈座前,上還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,通禮導上還齋殿。上曰,酌獻禮當兼行於晝茶禮,該房知悉。出榻敎諸臣以次退出。
乙丑十一月初十日午時,上詣孝安殿。酌獻禮親行入侍時,行都承旨徐美修,左承旨李羽晉,右承旨李好敏,左副承旨金蓍根,右副承旨申絢,同副承旨任厚常,假注書鄭元容·鄭度采,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮,上具衰服,由齋殿入殿門,詣版位,贊禮跪啓請俯伏哭,上俯伏哭,贊禮啓請止哭興,四拜興平身,上止哭興,行四拜禮訖,上詣盥洗位盥洗,仍詣視饍位視饍,贊禮前導,上詣尊所,好敏酌酒,羽晉受酒,上詣神位前,贊禮跪啓請跪,上跪,贊禮啓請三上香,美修奉香,厚常奉爐,上三上香,贊禮啓請執爵獻爵,蓍根奉爵以進,上執爵授絢,絢奉奠于靈座前,贊禮啓請俯伏興少退,宗薰跪讀祝文訖,贊禮跪啓請俯伏興平身,上俯伏興平身,贊禮前導,上降復位,贊禮跪啓請俯伏哭,上俯伏哭,贊禮啓請止哭興,四拜興平身,上止哭興,行四拜禮,贊禮前導,上詣望燎位,燎訖,贊禮跪啓請禮畢,導上還齋殿。上曰,問安勿爲之。出榻敎上曰,今日夕上食當親行,該房知悉。出榻敎諸臣以次退出。
乙丑十一月初十日申時,上詣孝安殿。夕上食親行入侍時,行都承旨徐美修,左承旨李羽晉,右承旨李好敏,左副承旨金蓍根,右副承旨申絢,同副承旨任厚常,假注書鄭元容·鄭度采,記事官徐淇修·鄭觀綏,以次侍立。時至,通禮跪啓請行禮,上具衰服,由齋殿入殿門,詣版位,仍詣視饍位視饍,還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,仍詣盥洗位盥洗,仍詣神位前,通禮啓請三上香,美修奉香,蓍根奉爐,上三上香,通禮啓請執爵獻爵,蓍根奉爵以進,上執爵授絢,絢奉奠于靈座前,上還復位,引儀唱俯伏哭,上俯伏哭,引儀唱止哭興,四拜興平身,上止哭興,行四拜禮,通禮導上還齋殿。諸臣以次退出。
上在昌德宮。停常參·經筵。
李好敏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
左議政李敬一三十度呈辭,傳于任厚常曰,安心調理。
李志淵有頉,代以申在業爲假注書。
李永純有頉,代以李羲準爲假注書。
申冕周有頉,代以盧重慶爲事變假注書。
申在業有頉,代以李止淵爲假注書。
李羲準有頉,代以趙琮鎭爲假注書。
盧重慶有頉,代以裵相仁爲事變假注書。
李好敏啓曰,行大司憲李直輔,執義宋稚圭,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
任厚常,以禮曹言啓曰,今此慶科增廣雜科覆試,今日當爲設場,而兩司無進參之員云,令政院卽速稟旨,牌招擧行,何如?傳曰,允。
任厚常啓曰,雜科覆試,兩司當爲進參,而行大司諫吳泰賢牌不進,更爲牌招,司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨捧入,無以備員,何以爲之?敢稟。傳曰,違牌人,更以推考,傳旨書入牌招。
以司諫鄭魯榮,正言金處巖·李潮,掌令金圭夏·申光軾,持平鄭取善·洪羲玄牌不進罷職傳旨,傳于任厚常曰,推考傳旨書入。
任厚常啓曰,雜科覆試,兩司當爲進參,而行大司諫吳泰賢再牌不進,所當更請牌招,係是一日三牌,何以爲之,而司諫鄭魯榮,正言金處巖·李潮,掌令金圭夏·申光軾,持平鄭取善·洪羲玄再牌不進,不得進去,何以爲之?敢稟。傳曰,違牌人,更以推考,傳旨書入牌招。
任厚常啓曰,雜科覆試,兩司當爲進參,憲府則掌令金圭夏進去,諫院則行大司諫吳泰賢三牌不進,所當更請牌招,而係是一日四牌,司諫鄭魯榮,正言金處巖·李潮三牌不進,依定式,禁推傳旨及遞差傳旨,今方捧入,而兩司無以備員,雜科覆試,尙未設場,何以爲之?敢稟。傳曰,竝更爲牌招。
任厚常啓曰,掌令申光軾,持平鄭取善·洪羲玄三牌不進,依定式禁推傳旨及遞差傳旨捧入之意,敢啓。傳曰,知道。
以司諫鄭魯榮,正言金處巖·李潮,掌令申光軾,持平鄭取善·洪羲玄三牌不進禁推傳旨,傳于任厚常曰,分揀。
任厚常啓曰,正言李潮四牌不進,依定式,禁推傳旨及遞差傳旨捧入之意,敢啓。傳曰,知道。
以正言李潮四牌不進禁推傳旨,傳于任厚常曰,分揀。
以咸鏡監司閔台爀狀啓,薦新進上生瓜魚·生靑魚,限日不得封進,惶恐待罪事,傳于任厚常曰,卿其勿待罪事,回諭。
任厚常,以禮曹言啓曰,各陵園墓所,今秋植木播橡,依定式擧行後,株數斗數區別別單書入,而健陵·顯隆園植木數爻,本府留守前已登聞,孝昌墓樹木鬱密,今無加植處云矣,敢啓。傳曰,知道。
任厚常,以禮曹言啓曰,試考恩賜儒生直赴給分帖,過科後令成均館收聚以來,爻周後草記事,曾有定式矣。卽接成均館所報,則今番增廣別試文科會試時,直赴殿試儒生生員申在植,幼學金景履,進士閔英世,幼學裵相仁,進士申在業,幼學金鍾文,生員李麒峻,進士尹錫永·李儒象,直赴會試儒生進士李朝鉉·李永純,給分儒生進士趙經鎭·金學淳,生員韓錫朝等十四人,登科直赴會試儒生進士沈常鎭等十三人,給分儒生生員沈能種等十四人,未參榜合儒生四十一人所收帖文,依例爻周之意,敢啓。傳曰,知道。
同副承旨宋知濂狀啓,臣於本月初八日戌時量,敬奉聖諭,同月初十日申時量,馳到于楊根郡西始面醍灘里,傳諭于議政府領議政李秉模所住處,則以爲臣以被罪爲期之意,猥陳數語,竊冀處分之遄降,千萬不自意,銀臺之臣,儼然辱臨,傳宣聖諭,不惟不加之罪,恩數加隆,責勉愈摯,是豈始料之攸及哉?第臣以罪爲期之奏,寔出斷斷苦衷,今安敢遷就其說於爀臨之下,更添不誠之罪也?惶隕兢蹙,他無所達,而病旣侵尋,神益昏昧,數行之奏,亦不能自力,致使王人書啓,經宵稽滯,臣罪至此,益無所逃。惟望亟收偕來,永刋臣朝籍,無使近臣久淹,國體徒損焉云矣。臣旣承偕來之命,姑爲仍留緣由馳啓云云。答曰,日企卿上來之報,見此附奏,聽予邈邈,愈往愈甚,卿之不諒予,何至於此也?卿試思之,無可罪之罪,而自以爲爲期者,抑何說也?是不信予前後所言,有此千萬不當之說,誠爲卿慨然。而然予之諭卿,備盡無餘,卿猶不諒如此,則其不誠,反在於予躬,自顧愧甚,猶復申申於卿,見今國事,輔相無一人在位,予誰與爲國乎?以卿平日體國之心,何不念於此?必不待多誥,而幡然改圖,卿勿更煩,卽爲登途,以副予倚佇之望事,爾其更爲傳諭,期於偕來。
上在昌德宮。停常參·經筵。
李好敏,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李好敏啓曰,合辭方張之時,兩司無詣臺之員,事甚未安,除在外,雜科進去外,未肅拜·呈告人員,竝卽牌招,何如?傳曰,允。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
傳于任厚常曰,永陵受香承旨,仍爲奉審摘奸,局內諸陵,一體奉審以來。
左議政李敬一三十一度呈辭,傳于任厚常曰,安心調理。
李止淵有頉,代以李儒象爲假注書。
趙琮鎭有頉,代以申在植爲假注書。
裵相仁有頉,代以權爕爲事變假注書。
傳于李好敏曰,右承旨與華城留守入侍。
以司諫鄭魯榮牌不進罷職傳旨,傳于李好敏曰,更以推考傳旨書入。
李好敏啓曰,司諫鄭魯榮,旣有更以推考專旨書入之命,一體牌招,何如?傳曰,允。
李好敏啓曰,行大司憲李直輔,執義宋稚圭在外,掌令金圭夏雜科進,申光軾,持平鄭取善·洪羲玄牌不進,監察茶時之意,敢啓。傳曰,知道。
以司鑰金潤重手本掖隷之作黨亂打捕校事,傳于任厚常曰,前後申飭,何等截嚴,則掖隷作挐捕校之家,極爲痛駭,所犯諸漢,令刑判卽爲開坐,査實嚴杖,捧供以聞,不飭之爲殿宮司鑰頭目,令兵曹決棍懲勵,由此觀之,則夜禁之解弛,亦甚可駭。左右捕將,姑先從重推考,此後夜巡着意擧行事,分付巡邏營門及巡廳。
李儒象有頉,代以李朝鉉爲假注書。
申在植有頉,代以李紀淵爲假注書。
任厚常以禮曹言啓曰,取考大典通編別試文科初試條,則或三百或六百,臨時稟旨事,載錄矣。今番則取幾人乎?敢稟。傳曰,取三百人。
李好敏,以禁衛營言啓曰,本營哨官韓在愚身病甚重,勢難察任,改差,何如?傳曰,允。
李好敏,以兵曹言啓曰,謹依傳敎,司謁金廷相,司鑰金潤重·朴寅秀·金福起,頭目別監金光禹·趙福禧·申有福·李壽百等,各決棍十度,懲勵之意,敢啓。傳曰,知道。
李好敏,以右邊捕盜廳言啓曰,本廳兼從事官李英植,身病猝重,勢難察任,今姑改差,何如?傳曰,允。
刑曹啓目,別監朴仁福等十九名,初七日朴師俊巡邏被捉科治之後,乃反逞憾於被捉之捕校,至有移怒於不干之諸人,多數作黨,亂打捕校,作拏閭閻,打破家藏者爲六處,究厥罪犯,萬萬無嚴,所當嚴加照勘,而旣有捧供以入之命,上裁,何如?判付啓必有首倡隨從之別,査實以聞,入啓文字,何等審愼,則啓目傳敎中有誤書處,卿則推考爲良如敎。
乙丑十一月十二日午時,上御誠正閣。右承旨與華城留守入侍時,右承旨李好敏,假注書趙琮鎭,記事官徐淇修·鄭觀綏,華城留守金文淳,以次進伏訖。上曰,向來補土之役,果完固爲之耶?文淳曰,向來沙汰處及後面有頉處,盡爲補築,此後則似當無頹下之慮矣。上曰,播種一事,何以爲之耶?文淳曰,時値凍沍,不得播種,故橡實·松子,善爲儲置,以待明春播種計料矣。上曰,補土處,果踏堅乎?文淳曰,此時踏土,恐不如解凍之時,故將待春踏堅矣。上曰,園所齋室烟氣,逼近於健陵丁字閣,故曾以齋室變通事,有所下敎矣,何以爲之耶?文淳曰,此事向於領敦寧下來時,臣亦與之相議,而傍設十餘間廊舍,則外而無營建之顯著,內而無烟氣之逼近矣。上曰,物力所入,當爲幾許耶?文淳曰,物力容入,似當爲一千五百兩矣。上曰,今番內帑庫錢六千兩劃送外,當加劃一千五百兩,亦自內帑出給,須善爲經紀也。文淳曰,今承內帑錢別下之敎,誠極多幸矣。始役則當待春爲之,而園官人固勤幹,使之兼監役,董飭,似好矣。上曰,物力當與前所劃給者,同時出給,雖今日同爲受去,可也。仍敎曰,何當下去耶?文淳曰,當於明日下去矣。上曰,營建日字,以正月間涓吉,從便爲之,好矣。仍命文淳先退。上曰,入侍注書,是誰之子耶?使注書奏之。賤臣曰,故通德郞臣趙時正之子也。上曰,立朝人中與誰爲至親也?賤臣曰,前佐郞臣趙璜鎭,臣之弟也。好敏曰,璜鎭卽向來以實注書陞六者也。上曰,新榜中未差注書者爲幾人耶?淇修曰,爲十餘人矣。命退,諸臣以次退出。
上在昌德宮。停常參·經筵。
李好敏啓曰,行大司憲李直輔,執義宋稚圭在外,掌令金圭夏雜科進,申光軾,持平鄭取善·洪羲玄傳旨未下,監察茶時之意,敢啓。傳曰,知道。
李羽晉啓曰,右副承旨申絢今日不爲仕進,卽爲牌招,何如?傳曰,允。
任厚常啓曰,明日靖陵忌辰祭齋戒,十五日·十六日,永陵忌辰祭齋戒正日相値,視事頉稟之意,敢啓。傳曰,知道。
左議政李敬一三十二度呈辭,傳于任厚常曰,安心調理。
吏曹口傳政事,戶曹判書單金達淳。
傳于李羽晉曰,戶判復拜之後,尙不出肅,卽爲牌招。
李朝鉉有頉,代以趙經鎭爲假注書。
李紀淵有頉,代以李鍾穆爲假注書。
趙經鎭有頉,代以李晉淵爲假注書。
李鍾穆有頉,代以林處鎭爲假注書。
李晉淵有頉,代以尹錫永爲假注書。
林處鎭有頉,代以李遠翊爲假注書。
尹錫永有頉,代以魚在濂爲假注書。
李遠翊有頉,代以柳致明爲假注書。
以司諫鄭魯榮,正言李潮,掌令申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
以京畿監司徐瀅修狀啓,陽智縣監權丕應,親病危篤,連呈辭狀,還任無期,不得已罷黜事,傳于任厚常曰,令該曹口傳差出,使之卽爲下送事,分付。
吏曹口傳政事,以申錫耉爲陽智縣監。
以咸鏡監司閔台爀狀啓,薦新生靑魚·生瓜魚限內不得封進,惶恐待罪事,傳于任厚常曰,卿其勿待罪事,回諭。
申絢,以刑曹言啓曰,依判下,掖隷等處首倡誰某,更爲嚴加査問,則渠輩所供內,頑蠢所致,不知夜禁法意之嚴重,一自朴師俊事出之後,皆懷憤痛之心矣。此際金昌器·李元英兩人,首先發論,以爲,吾輩同官,被捉捕校,憤莫甚焉。宜有雪恥報復之擧,仍爲知委諸僚,故其餘朴仁福等十七人,果爲同聲作黨,毆打捕校,作挐妓家云矣。以其所供觀之,則昌器·元英,卽是首倡,而渠旣自服,仁福等十七人,乃爲隨從,而箇箇遲晩,所當照律嚴勘,而旣伏承分首從以聞之命,上裁,何如?傳曰,分輕重照律以聞,可也。
申絢,以刑曹言啓曰,掖隷金昌器等隨從査實草記,傳曰,分輕重照律以聞,可也事,命下矣。取考律文,則大明律制書有違條有曰,凡奉制書,有所施行,而違者杖一百,拒毆追攝人條有曰,官司差人句攝公事,而毆所差,本犯重者加二等,名例有曰,造意者爲首,隨從者減一等,金昌器·李元英等杖一百,罪加二等,決杖七十後,金昌器黃海道松禾縣,李元英江原道襄陽府,徒一年半,朴仁福等杖七十徒一年半,罪減一等,決杖六十後,朴仁福江原道橫城縣,金昌孫春川府,金致弘洪川縣,辛振銘鐵原府,金昌禹金化縣,崔景麟安峽縣,全福仁公忠道牙山縣,金昌福稷山縣,李仁昌天安郡,皮永錫鎭川縣,南命洽全義縣,趙應星木川縣,崔萬石黃海道金川郡,趙尙賢白川郡,朴道恒兔山縣,趙復麟延安府,康俊明平山府,徒一年竝定配所,卽爲押送之意,敢啓。傳曰,前後申飭,不啻申嚴,則頻犯罪科,事甚痛駭,不可尋常懲治。然宜有首從之別,首倡二人,嚴刑依律,卽爲定配,隨從十七人,亦各別嚴杖,放送後草記,可也。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏雜科進,申光軾未肅拜,持平鄭取善·洪羲玄呈辭,監察茶時之意,敢啓。傳曰,知道。
傳于任厚常曰,禮房承旨馳詣宗廟·景慕宮,奉審摘奸以來。
以左議政李敬一三十三度呈辭,傳于任厚常曰,安心調理。
任厚常啓曰,明日和順翁主家內外,遣承旨致祭事,禮曹單子啓下矣,何承旨進去乎?敢稟。傳曰,右副承旨進去。
傳于任厚常曰,誌狀監印,何等重大,而連日申飭,終不董役,此有異於官職,則何敢不上來?此重臣事駭然,姑先從重推考,更爲嚴飭。
李羽晉啓曰,今日齋宿,承旨當爲備員,而行都承旨徐美修奉命在外,左副承旨金蓍根受由在外,何以爲之?敢稟。傳曰,左副承旨許遞,前望單子入之,待下批牌招察任。
承旨前望單子入之,金在昌落點。
李羽晉啓曰,內醫院官員來言,明日卽日次問安,而都提調李秉模在外,提調趙尙鎭有實病,副提調未差,無進參之員云,何以爲之?敢稟。傳曰,提調牌招。
傳于李好敏曰,出宮門路,以協陽門爲之。
傳于任厚常曰,留院箚子入之。
傳于任厚常曰,今日望祭,旣未親行,明日晝茶禮當親行,該房知悉。
魚在濂有頉,代以安光直爲假注書。
柳致明有頉,代以閔英世爲假注書。
安光直有頉,代以閔祖榮爲假注書。
閔英世有頉,代以柳之翊爲假注書。
李好敏,以兵曹言啓曰,明日孝安殿望祭親行時,侍衛禁軍別將,當爲率領,而禁軍別將李海愚親病猝重,不得進參云,一番內禁衛將李顯宅,使之兼別將擧行,何如?傳曰,允。
李好敏,以備邊司言啓曰,卽見濟州牧使朴宗柱災實狀啓,則分等不爲擧論,數件事,候風涉海,遲速無期,謹援已例,一邊擧行,一邊馳啓爲辭矣。其一,新舊還之一時竝督,恐傷民力,舊還姑爲仍停事也。其一,軍兵逃老故,嚴飭各該邑,待明春從附近邑哨司操鍊事也。舊還之停捧,操鍊之停退,爲先擧行,追後狀聞,便成已例,竝依狀請施行,何如?傳曰,允。
申絢,以義禁府言啓曰,卽接月令醫員金命一手本,則時囚罪人金星翼,素患癖積之症,重發於處冷之餘,日夜苦痛,食飮全却目下症形,實爲危劇云,罪人病勢危重,則一邊保放,一邊草記,曾有定式矣。金星翼姑爲保放之意,敢啓。傳曰,知道。
判中樞府事徐邁修箚曰,伏以,昨今日氣,乃是入冬初有,積雪釀寒,饕風助威,折膠坼膚,猶不足以喩其凜烈。此時勞動玉體,徹曉將事,實非大聖人愼疾之方。昔我先大王,以不匱之孝思,曲盡情文於丙申三年之內,而朔望攝行,前後相望,則此豈非殿下今日所當法者乎?臣癃病坏蟄,精神昏瞀,而區區焦慮之忱,猶不能自遏於一息未泯之前,玆敢略構短箚,冒瀆宸聽。伏乞更加三思,亟寢親享之命,上寬殿宮之惟憂,下副群情之顒祝焉。取進止。答曰,省箚具悉卿懇。時刻雖至,卿言如此,以攝行磨鍊。仍傳于任厚常曰,此批答遣史官傳諭。
應敎徐有恂,校理李寅采·李基慶,副校理尹致鼎·李尙愚,修撰金相休,副修撰金啓溫·李勉求等箚曰,伏以,孝安殿望祭親行,已有成命,仰惟我殿下,孝思出天,孺慕常切。凡於大小祀享,未嘗一有命攝籩䇺之節,輒皆躬視,裸薦之容,不曾或惰,凡在臣隣,孰不欽仰而感歎哉?第伏念,昨今以來,寒威折綿,雖在煖室之中,尙覺凜烈。況乎觸冒離次,侵曉將事,其於保嗇聖躬之道,不瑕有欠,帝王之孝,不獨專尙於禮節,聖人之訓,亦嘗深愼乎疾病,苟或任情徑行,少失節宣之宜,則是豈殿下所以恭承宗廟社稷之意哉?臣等忝在邇列,不勝憂悶,相率陳箚,冒瀆宸聽。伏乞聖明,仰體殿宮惟疾之憂,俯察臣民焦慮之情,更加三思,亟寢躬裸之命焉。取進止。答曰,省箚具悉。已諭於大臣之批矣。
上在昌德宮。停常參·經筵。
藥房副提調李羽晉啓曰,伏未審日間,聖體,若何?寢睡·水刺之節何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,行大司憲李直輔,執義宋稚圭在外,掌令金圭夏雜科進,申光軾未肅拜,持平鄭取善·洪羲玄呈辭,監察茶時之意,敢啓。傳曰,知道。
李好敏啓曰,備邊司郞廳來言,今日賓廳日次,而以國忌齋戒相値,不得來會云矣,敢啓。傳曰,知道。
申絢啓曰,臣今日和順翁主家內外致祭進去,下直之意,敢啓。傳曰,知道。
傳于申絢曰,當該承旨姑先從重推考。
左議政李敬一三十四度呈辭,傳于任厚常曰,安心調理。
閔祖榮有頉,代以趙琮鎭爲假注書。
柳之翊有頉,代以金學淳爲假注書。
李好敏啓曰,假注書趙琮鎭·金學淳時無職名,令該曹依例付軍職冠帶常仕,何如?傳曰,允。
傳于任厚常曰,騎馬三匹立之,承傳宣傳官,各處薄衣之人,使之一一摘奸以來。
傳于任厚常曰,日氣極寒,禁府·刑曹時囚放釋。
以咸鏡監司閔台爀狀啓,薦新生靑魚限內不得封進,惶恐待罪事,傳于任厚常曰,卿其勿待罪事,回諭。
以咸鏡監司閔台爀狀啓,進上生靑魚限內不得封進,惶恐待罪事,傳于任厚常曰,卿其勿待罪事,回諭。
任厚常,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李好敏,以都摠府言啓曰,今日入直內三廳武兼禁軍及軍兵等,當爲中日習射,而以國忌齋戒相値,不得爲之之意,敢啓。傳曰,知道。
乙五十一月十五日午時,上詣孝安殿。晝茶禮親行入侍時,行左承旨金在昌,右承旨李羽晉,左副承旨李好敏,同副承旨任厚常,假注書趙琮鎭·李朝鉉,記事官徐淇修·鄭觀綏,直提學朴宗慶,待敎朴宗勳,以次侍立。時至,上具衰服,由齋殿入殿門,詣板位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身仍詣神位前,通禮啓請三上香,好敏奉香,厚常奉爐,上三上香訖,通禮啓請執盞獻盞,好敏奉盞以進,上執盞授厚常,厚常奉奠于靈座前訖。上還復位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,通禮導上還齋殿。諸臣以次退出。
上在昌德宮。停常參·經筵。
任厚常啓曰,來十一日專經文臣殿講日次矣,敢稟。傳曰,明日親臨磨鍊,處所以便殿爲之。
任厚常啓曰,明日乃是小寒,自明日日暖間視事頉稟之意,敢啓。傳曰,知道。
金在昌啓曰,行大司憲李直輔,執義宋稚圭在外,掌令金圭夏雜科進,申光軾未肅拜,持平鄭取善·洪羲玄呈辭,監察茶時之意,敢啓。傳曰,知道。
任厚常啓曰,奏御文字何等審愼,而昨日漢城府單子龍山坊民家失火與連燒,誤換先後,致勤下敎,極涉未安。臣之矇然捧入,不勝惶悚,而當該堂上推考警責,部官所當重勘,而本院請推之外,無他可施之罰,何以爲之?敢稟。傳曰,失火先後,京兆尤加詳審,則如是誤換,萬萬未安,堂上推考,部官令該府拿問嚴處,不察捧入,在所難免,爾則姑先從重推考。
傳于申絢曰,該房承旨推考啓辭誤爲書入之承旨遞差。
左議政李敬一三十五度呈辭,傳于任厚常曰,安心調理。
申絢啓曰,臣敬奉聖敎,馳往義禁府,取考囚徒案,則時囚罪人崔秀俊文臣殿講不參,係是輕囚,故因傳敎放送,仍爲馳往典獄署,取考囚徒案後,時囚罪人別監金昌器等十九人,各司罪人安昌仁等十四名,因傳敎竝放送,此外時囚中所犯不輕之李英春·李潤範·李植範·李養範·奴龜萬等合五名,仍囚之意,敢啓。傳曰,知道。
傳于李好敏曰,騎馬二匹立之,史官一員待命。
申絢啓曰,明日殿座,承旨當爲備員,而同副承旨未差,何以爲之?敢稟。傳曰,前望單子入之,待下批牌招察任。
承旨前望單子入之,徐英輔落點。
李好敏,以兵曹言啓曰,今十一月十七日武臣堂上朔試射試官,已爲受點,而殿座相値,不得爲之之意,敢啓。傳曰,知道。
同副承旨宋知濂狀啓,臣於本月十二日,在楊根郡西始面醍灘里,同日辰時量,伏奉有旨,更爲傳諭于議政府領議政李秉模所住處,則以爲臣伏奉聖諭,已經三宿矣。自來宿疾,挾以毒感,全廢食飮,委頓床席,雖欲感激恩數,嚴畏義分,冒沒而强起,卽此病狀,萬無自力之勢,則以此爲辭,義無不可,而臣之自劃之本情,不係於有病無病,是所以泯伏屢日,終不敢以病爲辭也。倘蒙聖明,俯諒此危苦之情,則臣之被罪爲期,九死靡悔之斷斷微執,豈待臣復提,而爲之區處哉?連上附奏之爲僭爲猥,前已略控,兼以病思涔涔,不知所達,日夕瞻望而祈懇者,惟恃閔覆之天云矣。臣則姑爲仍留,緣由馳啓云云。答曰,國之有喬木,卽世臣之謂也,卿卽國家之喬木世臣也。佩安危同休戚,非世臣而誰?是故先朝置卿於首相,今予以卿重卜者,豈亶予意?予小子繼述之一事,況今國事艱虞,非一二計,三公雖備,籌司長鎖,廟務積廢,六卿非不備矣。其在位者亦半,卿試思之,如此而國其安乎?以卿之地,終始强引,不顧國計民憂,使渺予一身,獨憂於上,此實由於以予無爲,而一向邁邁者也。卿或思先朝之眷遇,小子之倚毗,則其可不幡然改圖乎?卿雖自爲身計,其於先朝何,小子何,又於喬木世家何?予之所渴望於卿者如此,玆遣亞卿,與之偕來,望卿體予至意,卽起上來,弘濟時艱事,遣禮曹參判傳諭,期於偕來。
上在昌德宮。停常參·經筵。
李好敏啓曰,來二十一日朝參日次矣,敢稟。傳曰,停。
徐英輔啓曰,來二十一日輪對日次矣,敢稟。傳曰,當次人受點,後日次待令。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金在昌啓曰,今日殿座,承旨當爲備員,而行都承旨徐美修不爲仕進,所當牌招,而拘於廳規,不得請牌,何以爲之?敢稟。傳曰,牌招。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,事變假注書權燮身病猝重,勢難察任,今姑改差,何如?傳曰,允。
傳于李好敏曰,侍衛毛具。
左議政李敬一三十六度呈辭,傳于徐英輔曰,安心調理。
權燮改差,代以韓錫倫爲事變假注書。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
以慶尙監司金羲淳狀啓,寧海府民家失火事,傳于申絢曰,當此冬寒,民戶之失火,若是夥多,聞甚矜惻,原恤典外,別加顧恤,使之趁卽結構,以爲從速奠接事,廟堂區劃,分付。
李好敏,以御營廳言啓曰,本廳待年軍李老賢,外南山近處中,豹虎一頭,私獵捉來矣。謹此封進,而李老賢,依例待元軍有窠,陞實之意,敢啓。傳曰,知道。
戶曹判書金達淳疏曰,伏以,窮途易感,人情之常,於敵以下,尙云然矣。得之於君父之尊者,能有幾人,況臣遭罹之慘,古今罕倫,而乃殿下旣昭晰之,又慰藉之。情未及暴,則曲加分析,言未及畢,而洞察誣枉,恩踰再造,榮絶周行,在臣銜結之忱,豈直爲常情之感,而猶且頑然冥然,積違召命,頻繁之飭,諄複之誨,一委之草莽,卽此負犯,尤合萬死。薄施譴罷,非罰伊榮,而曾未幾日,職秩如舊,繼之以促令上來,罪之欲其伸之,官之欲其進之,不審殿下何取於臣,曲費造化,若是其勤且摯也。仁遍雨露,而施非其所,誠切蛇鵲,而報之無日,此殆臣命卒之秋也。涕泣田間,惟俟鈇鉞之加而已。睿鑑孔昭,匪曰事端之猶欠照燭也,恩言鄭重,匪曰情實之尙在䵝䵢也。惟是所被惡名,耳不忍聞,目不忍見,苟使臣平日制行,無甚得罪於公議,人之視臣,亦或比數於具僚,則斯言奚爲而至哉?噫,臣古家之裔也,立朝盡節,不沬之往躅尙在,愛君如父,炳然之寸丹是傳,臣雖不肖,蓋嘗勉勵於斯,抱先民之遺書,講彝倫之常經,以事我聖朝數十年所,而一朝論臣者,猝然加之以相反之目,架虛設穽,驅而納之,不自覺其捏造之情,易於破綻,虛妄之說,莫之熒惑,天下寧有是耶?若使古之烈士當之,其必有剚腹刳肝,不俟終日者,而臣則苟延,切切然惟去就之是事,喪廉忘恥,其亦甚矣。嗚呼,聖主恩深,未忍便訣,姑且遲徊,諒非本心,而彈臣之書,便成歲課,其言愈巧,其計愈密,視人所在,非湛滅則不止。臣以渺然一身,受此四至之鏑,而能不顚且仆哉?祖先訓誨之力,國家陶甄之恩,終恐虛抛而不復收,此臣所日夕飮泣,腐心而痛骨者也。顧今爲臣之計,不在於他,在於一退,以言乎其器,則臣之文學才能,百不猶人,以言乎其身,則臣之狼狽僇辱,一敗塗地,與其廁跡朝端,適足牴牾於世路,曷若畢命邱壑,粗守門戶之爲苟全哉?此實公私兩得之道,而終始曲保之澤也。臣每奉恩綸,感淚成血,其所以蘊結中腸者,寧無一伸鳴謝之願,而跼高蹐厚,莫知變動,感孚之理,曾不若豚魚,臣非全昧分義而然也。誠以至痛在心,所惡有甚於死,矢言如水,艮限莫回於前耳。藉令臣只知洪造之可感姑爲盤礴之計,傷弓之鳥,曲水猶驚,靡風之檣,觸處可碎,以此身心,何事可濟?臣於見任,不可復進不堪復試之實,決於此矣。玆從縣道,冒萬死瀝血呼籲。伏惟殿下,父母於臣,天地於臣,哀之憐之,恕之察之,將臣職名,亟行鐫削,下臣司敗,擬以當律,以爲辜恩慢命者之戒,千萬血祝。臣頃見前掌令趙秀民疏本,其論貢人事,有曰逐利之貢人何知,不過以惠,戶受價之或多或少,有此紛紜。此一段有不然者,蓋恒定不易之謂元貢,隨時添增之謂元貢,加定設法之初,只於兩殿兩宮供上定數磨鍊而已,而或値如庚申之時,則隨序陞獻,是又國制也。旣已隨序陞獻,則壬戌之添增,卽其不得不然之道理,是故雖於所重之地,不嫌其加定名色,試以近例考之,景廟辛丑·壬寅,英廟乙巳·己酉·癸亥·辛未·壬午,先朝甲辰,皆有元貢加定,載之文簿,前後相承,名以貢人,寧有不知之理哉?且古法,凡貢若値進排多而元貢不足則加定,若物種有餘而進排小則減貢,中世以來,減貢雖未必每每有之,加定則班班可按,而未聞於加進排之日,不爲加定,必復已減之舊貢爲也。今玆紛訴者,以戊戌後賣貢失業之徒,及至壬戌,創出復貢之說,自以爲,今無所加,而復昔之所減,則利當歸於舊貢人,以其爭奪之心,造爲無理之言,此臣前疏所云,渠輩所慾,別有在處者也。蓋加定則其貢價,時貢人主之,若復前日之減貢,則舊貢人似主之,所以舊貢人百計沮撓於加定,而必欲稱復貢也。設若弁髦舊式,依渠所願,則在前減貢,非直戊戌而已。況戊戌所減,本非元貢,而係是永爲省罷者,則何得謂之復貢乎?此其事理昭不可掩也。至於受價之無區別,亦已槪陳,而惟元貢之價,是惠廳所上下,故元貢之加定,亦必自惠廳受價,則本無加減增損之異,夫焉有輕重多少之差殊乎?本曹有所謂別貿,其所受價,果有參差,而此則貢制外物種之從市價貿入者,與元貢加定,條貫各異,又非貢民相訟之端也。想臺臣錯認而有是言,然旣不無加定別貿混看之慮,臣之所遭,實緣言者不解貢制之故,則今臺臣此言,若不明白道破,又恐爲驟看之所病,玆又尾陳焉。臣無任云云。答曰,省疏具悉。本事旣如此,前已昭晰無餘,臺言自歸誣陷,則今無可引者,旣無可引,而如是逡巡,豈不無義乎?卿其卽爲上來肅命。
副校理李尙愚疏曰,伏以,一陽初回,萬品咸新,天道屬履長之節,邦運占泰來之休,禹陰是惜,湯德允躋,惟日孜孜緝熙于光明,臣不勝區區祈祝之至。夫法筵龍象,橫經昵侍,衣被日月之光,與聞天人之學,儒者之至榮也。況今聖學日新,聖志日勵,三講兩對,樂不爲疲,出入金華之列者,孰不欲搜精竭能,以酬千一之殊遇,而如臣無似,猥玷華銜,口耳之學,亦不逮人,一再登筵,醜拙畢露,尙何論於成就君德,啓沃君心也?日前恩除,適在逖違之餘,倉卒祗肅,黽勉就直,而顧職思義,稱塞無望,靑綾永夜,愧懼交中。且臣受稟脆弱,少而善病,素患膈症,遇寒添劇,痰嗽失音,久而未愈,以此病形,尤無登對講讀之望,惟願早賜刊汰,以安微分焉。臣方祈免之不暇,何敢猥煩私懇,而聖人在上,以孝爲治,錫類之仁,無物不遂。前後朝紳之爲親陳情者,莫不曲循其願,臣亦有至切之衷情,而若徒懷嚴畏,不一鳴號,則是自阻於仁愛之天也,玆敢不避猥越而陳之。惟殿下少垂憐焉。臣家有兩親,臣父則明年爲回甲,臣母則宿抱貞疾,居常不離床席,而自來貧窶,藥餌之扶將,常患失時。臣身爲人子,旣不能左右就養,甘旨無闕,徒深喜懼之心,莫伸反哺之誠,每誦古人事君日長之語,自不覺惕然而傷懷。倘殿下克推惻怛之仁,特命選部,畀臣一小縣,則雖芻牧之才,非其所長,庶可以殫竭駑鈍,仰答恩造,而亦可以俸祿之餘,用作洗腆之慶,刀圭之需。自今以後,臣之父母之餘日,莫非聖上之攸賜,銜恩感德,河海莫量,惟當隕結,以報塵刹。臣無任云云。省疏具悉。疏辭下該曹稟處。
乙丑十一月十七日辰時,上御便殿。專經文臣殿講入侍時,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書趙琮鎭·金學淳,記事官徐淇修·鄭觀綏,待敎朴宗薰,以次進伏訖。引儀唱引考官行議政府左參贊黃昇源,行兵曹判書金思穆,參考官禮曹參議趙得永,行副護軍吳淵常,刑曹參議鄭來百,行副護軍朴宗正,殿講文臣等行四拜訖。上曰,講員之追後入來者,亦使行禮,可也。英輔曰,考官中大司成金履度有頉,何以爲之乎?上曰,以入侍別雲劍爲之。仍命書榻敎曰,知敦寧洪明浩考官差下。上入小次,少頃出次,應講文臣等講畢,通禮奏禮畢,上命諸臣各就座。宗薰進前奏曰,正宗大王誌狀印出,今旣畢役,搗砧粧䌙,當費若干日,而進上節次,不可不預先稟定,故敢此仰達矣。上曰,依進書儀,擧行,可也。宗薰曰,誌狀內入,當擇日擧行,而奉謨堂奉安件,亦當於其日奉藏矣。先朝壬寅年國朝寶鑑新印奉安時,自外閣陪進,故路由弘化門·靑陽門·宜春門,而今此誌狀印役,旣在本閣,則陪進時路由永肅門,似合事宜,當何以磨鍊乎?上曰,以永肅門爲之,可也。宗薰追後進前。上曰,樓上庫所在誌狀,亦果考出繼印乎?宗薰曰,樓上庫則無繼印件矣。仍奏曰,內在件若有繼粧件,則冊樣紙品,當歸一矣。上曰,當考見出給矣,十六卷件外,不當繼粧乎?宗薰對曰,然矣。十六卷件則合付永陵誌狀,其外不滿十六卷者,不可繼粧矣。上命退,諸臣以次退出。
上在昌德宮。停常參·經筵。
李好敏,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,如何?傳曰,允。
徐英輔啓曰,來十八日專經武臣殿講日次矣,敢稟。傳曰,明日爲之。處所以便殿親臨磨鍊。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
金在昌啓曰,奏御文字何等審愼,而刑曹判書曺允大掃墳呈辭中,不書年月,大違格例,致勤下敎,臣之矇然捧入,萬萬惶恐。原呈辭,今方改修正以入,而刑曹判書曺允大,從重推考,何如?傳曰,允。卿則推考。
金在昌啓曰,假注書金學淳身病猝重,勢難察任,今姑改差,何如?傳曰,允。
左議政李敬一三十七度呈辭,傳于徐英輔曰,安心調理。
傳于金在昌曰,諸承旨持公事入侍。
金在昌啓曰,持公事入侍事,命下,而六房無公事,不得入侍之意,敢啓。傳曰,知道。
中使林宜馥,事變假注書權燮書啓,臣等今月十六日未時量,敬奉聖敎,馳往各司摘奸是白遺,還詣闕內各司各門摘奸是白乎,則當直備邊司·戶曹·漢城府·兵曹·司憲府·奉常寺·宣惠廳·義禁府·成均館·通化門·都摠府·宣仁門·東所·北所·忠壯衛廳·內司僕寺·銅龍門·禁漏·集賢門·別軍職廳·建陽門·丹鳳門·尙衣院·內兵曹·典設司·敦化門·金虎門·南所·景秋門·曜金門·西所·永肅門·內醫院·香室·內三廳·忠義衛廳·扈衛廳·尙瑞院·宣傳官廳·司饔院,俱爲無頉是白遣,弘化門段,入直將卒,雖爲無頉是乎乃,守門將徐纘修闕直是乎等,以執頉以來之意,敢啓。答曰,知道。守門將拿處。
李羽晉啓曰,奏御文字何等審愼,而闕內外各司摘奸書啓,大違格例,致勤下敎,事極可駭。當該事變假注書權燮,中使林宜馥,所當重勘,而本院請推之外,無他〈可〉施之罰,何以爲之?敢稟。傳曰,竝從重推考。
金學淳改差,代以李志淵爲假注書。
金在昌啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于金在昌曰,更以推考傳旨書入。
以濟州防禦使朴宗柱狀啓,橘果薦獻與進上,俱不得如例封進,惶恐待罪事,傳于徐英輔曰,卿其勿待罪事,回諭。
李好敏,以都摠府言啓曰,今十一月十九日專經武臣殿講時,侍衛·寶劍,當爲備員,而都摠管韓晩裕未肅拜,副摠管趙德潤奉命在外,都摠管洪明浩,副摠管李肇源·李孝承俱有身病,一員未差,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,許遞,令該曹口傳差出,待下批牌招察任。
兵曹口傳政事,以趙尙鎭·蔡弘履爲都摠管,李鎭復·睦萬中·李溏·李光益爲副摠管。
徐英輔以禮曹言啓曰,卽接濟州牧使朴宗柱狀啓謄報,則去十月令薦新所封唐金橘三百三箇,柑子二百二十二箇,較諸定例,數旣不足,謹援已例,都封上送,以爲稟旨薦獻之地事爲辭矣。在前橘果封進,雖未備數,分排薦獻,多有已例,今亦依近例,宗廟·孝安殿·山陵·景慕宮薦新唐金橘·柑子,當日分排薦進,而山陵薦新,則魂殿內官,依例陪進陵所,薦進,何如?傳曰,允。
李好敏,以備邊司言啓曰,卽見平安監司李勉兢,兵使吳毅常,義州府尹洪義浩狀啓,則以爲,瀋陽通官,領率犯越罪人崔德來等六名,持盛京咨文一度,纔已出來。故嚴加査問於德來等六名,則所供內,俱以江界居民,入山採蔘,全不採得,又値歉歲,許多戶役,無路備納。本年九月初一日,與洞里人金幸坤·李七得合八名,上往中江,或捉得江魚,或打獵皮物望見江岸,只認是我界,乘筏越去,以爲圍獵之地,爲大國人不時掩捕,而幸坤等二名則見號牌後,仍卽放送,德來等六名則被捉云。渠等所供,雖云爲捕獺皮,只認我界,實無故犯之事,而犯越法意,自來至嚴,故犯誤犯,不必辨論,竝爲嚴囚,以待朝家處分,江界前府使鄭周誠,上土僉使崔禹鉉,爲先罷黜,其罪狀,竝令攸司稟處,道帥臣則惶恐待罪爲辭矣。邊禁至重,朝令且嚴,則我境之民,潛越彼地,若是無難,至有八名之多。今旣現捉之後,不可以尋常罪犯處之,其在重法禁嚴隄防之道,固當竝施一律,而究厥犯科,應有首從之別,亟令該道更加嚴査,論理狀聞,以爲依法處斷之地,江界前府使鄭周誠,上土僉使崔禹鉉等,帥臣旣已論罪,依狀請拿問嚴處,道帥臣亦難免不飭之失,竝從重推考,待査啓上來,移咨等節,更爲稟處,何如?傳曰,允。
兵曹,來三月初十日丙寅重試武科殿試敎是時規矩,騎芻一次二中落點。
兵曹,來二月初八日丙寅重試對擧別試武科初試時規矩,鐵箭三矢百十步,柳葉箭五矢百二十步一巡二中,講書,除吳子自願一書取粗,以上取二技落點。
上在昌德宮。停常參·經筵。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
左議政李敬一三十八度呈辭,傳于徐美修曰,安心調理。
徐美修啓曰,假注書李志淵時無職名,令該曹依例付軍職冠帶常仕,何如?傳曰,允。
傳于李好敏曰,侍衛毛具。
兵曹口傳政事,護軍單李溏,副護軍單宋知濂。
金在昌啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于金在昌曰,更以推考傳旨書入。
傳于金在昌曰,當該金吾堂上推考。
以濟州防禦使朴宗柱狀啓,貢果不得如例封進,惶恐待罪事,傳于李羽晉曰,卿其勿待罪事,回諭。
徐英輔,以禮曹言啓曰,卽接濟州牧使朴宗柱狀啓謄報,則今十一月朔所封乳柑,一一摘取,只爲二百十二箇,薦獻無以排數,謹援已例,都封上送,以爲稟旨進獻之地事,爲辭矣。在前橘果稀結之時,所封雖未備數,分排薦獻,多有已例,來十二月令宗廟·孝安殿·山陵·景慕宮薦新乳柑,依前例當日分排薦獻,而山陵薦新,則魂殿內官,陪進陵所,薦獻,何如?傳曰,允。
李好敏,以兵曹言啓曰,禁軍別將李海愚身病甚重,勢難察任,屢度呈狀乞遞矣。領軍之任,不可暫曠,今姑改差,何如?傳曰,允。
兵曹,以李潤謙爲禁軍別將。
李好敏,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
金在昌,以義禁府言啓曰,江界前府使鄭周誠,上土僉使崔禹鉉,令該府拿問嚴處事,傳旨啓下矣。鄭周誠前因他罪,拿來草記批旨內,有待待命拿囚之命,故交代後知委上送事,已爲發關分付於該道道臣,待就囚,以傳旨內辭意,添問目捧供,崔禹鉉時在任所,依例發遣府書吏,交代後拿來,何如?傳曰,待待命拿囚。
乙丑十一月十九日午時,上御便殿。專經武臣殿講入侍時,行都承旨徐美修,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書趙琮鎭·李志淵,記注官崔鳳和,記事官鄭觀綏,檢校直提學朴宗慶,直閣洪奭周,待敎朴宗薰,先行四拜禮,以次陞殿進伏,考官行兵曹判書金思穆,漢城判尹李集斗,行護軍李得濟,參考官行副護軍金會淵,僉知中樞府事柳相亮,副修撰李勉求,副司直李愚在,專經武臣鄭煥宗等,以次侍立。引儀唱引試官及專經武臣等,行四拜禮訖,試官以下以次陞殿進伏。思穆曰,武臣講以幾大文爲限乎?上曰,以所圈爲止。思穆曰,講章亦或有無圈處,何以爲之乎?上曰,無論圈之有無,以五大文爲準,可也。思穆曰,講章當抽籤乎?上曰,拈章,可也。上曰,注書出往,使事變注書入來,呼名講員,可也。賤臣承命出傳,與韓錫倫偕入進伏。以宋知濂入來肅拜時不爲臚唱事,上曰,當該通禮院官員,事過後拿處,可也。出榻敎上命考講,應講武臣等以次呼名進伏,講畢,試官以次先退。好敏曰,親臨試講時,雲寶劍侍衛中試官受點,在於殿座時,則例不付標,推移進參,若在殿座前,則例皆付標,備員侍衛,而近來則無論殿座前後,竝不付標,以致侍衛之不備,其在事體,極爲苟艱。自今以後,一遵規例,雲寶劍侍衛中試官受點,如在殿座前,則令該曹該府改付標,以爲定式施行之地,何如?上曰,依爲之。出擧條宗慶曰,月食已過,禮部回咨及北關交易咨文,亦已出來矣。回咨一體撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條上命好敏書傳敎曰,幾番昭晰,幾番飭敎,尙不上來,分義道理,誠極駭然,近來多有下鄕者,予未可知其何意也。先從此重臣當有處分,以正朝廷,行大護軍徐榮輔,下義禁府推考,捧供以聞。美修曰,殿座時承旨進前,則左右史例當同爲進伏,而上番兼春秋初不進伏,事極可駭,所當重勘,而本院請推之外,無他可施之罰,何以爲之乎?上曰,事過後拿處,可也。出擧條上曰,殿座罷後,問安勿爲之。出榻敎仍命退,諸臣以次退出。
上在昌德宮。停常參·經筵。
藥房提調趙尙鎭,副提調李羽晉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金在昌啓曰,備邊司郞廳來言,今日賓廳日次,而三公未肅拜,不得來會云矣,敢啓。傳曰,知道。
徐英輔啓曰,來十六日漢學文臣殿講日次矣,敢稟。傳曰,明日爲之,處所以便殿親臨磨鍊。
金在昌啓曰,禁衛營將官來言,今日本營軍兵日次私習云矣,敢啓。傳曰,知道。
金在昌啓曰,御營廳將官來言,今日本廳軍兵日次私習云矣,敢啓。傳曰,知道。
金在昌啓曰,右副承旨李好敏今日不爲仕進,卽爲牌招,何如?傳曰,允。
金在昌啓曰,假注書趙琮鎭身病猝重,勢難察任,今姑改差,何如?傳曰,允。
左議政李敬一三十九度呈辭,傳于徐英輔曰,安心調理。
金在昌啓曰,臣在昌以同義禁,今日本府坐起進去,下直之意,敢啓。傳曰,知道。
韓錫倫奉命在外,代李仁迪爲事變假注書。
兵曹,以李光益爲都監中軍。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于李好敏曰,更以推考傳旨書入。
李好敏啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以兼春秋崔鳳和拿處傳旨,傳于李好敏曰,生疎所致,分揀。
以引儀安聖謩,假引儀李百膺拿處傳旨,傳于李好敏曰,竝分揀,此後便殿殿座侍衛入之,則凡肅拜必於殿庭爲之,臚唱亦爲擧行事,分付通禮院。
徐英輔啓曰,都摠管趙尙鎭旣入闕中,不爲肅謝,直爲出去,事甚未安,推考,何如?傳曰,允。
徐英輔,以奎章閣言啓曰,正宗大王誌狀印進時,以進書儀擧行事,命下矣。進書日字,令日官全宗周推擇,則今十一月二十七日午時,三十日午時俱吉云,以何日時擧行乎?敢稟。傳曰,謹以二十七日爲之。
李好敏,以義禁府言啓曰,保放罪人金星翼病勢向差云,還囚,捧供以入之意,敢啓。傳曰,知道。
禁府啓目,弘化門守門將徐纘修原情云云,傳旨內辭緣,泛稱遲晩,刑推得情,何如?判付啓,附過放送爲良如敎。又啓目西部令南陽進原情云云,傳旨內辭緣,泛稱遲晩,刑推得情,何如?判付啓,民家失火,尤所致愼,則如是誤換,誠極可駭,而生疎所致,容有可恕,申飭放送爲良如敎。又啓目,宣傳官金星翼原情云云,傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓,雖關師律,除拜屬耳,未免生疎,以公罪勘放爲良如敎。又照目,議政府司錄金啓淵,兵曹佐郞洪祜燮·李鎭嵩,奉常寺副奉事李鼎鎰,成均館典籍孔胤恒·辛碩林,學正安祫,權知承文院副正字金秀鍾·朴孝臣·兪理煥·徐永輔·金用默·李基栽·李永昆·鄭元容·李潞,中學訓導陳錫周,副司果韓兢履,前佐郞趙璜鎭等,當爲專經文臣殿講時居不,依正式推考罪,各笞四十收贖,附過還職,私罪奉敎依允爲旀,有功者功減一等,有議者議減一等,有功議者各減一等爲良如敎。
禮曹參判趙德潤狀啓,臣於本月十六日戌時量,敬奉聖諭,同月十八日申時量,馳到于楊根郡西始面醍灘里,傳諭于議政府領議政李秉模所住處,則以爲臣於千萬夢寐之外,春官之卿,臨宣聖諭,十行溫音,旣諄且複,憂時撫艱,追古責今,有可以孚豚魚感木石,讀此敎而不爲流涕者,眞是無人心也,而至若一二不敢聞之敎,又不覺背汗體粟,求死而不得也。噫,所貴乎喬木世臣者,精白身心,砥勵名行,上不負國家,下不墜緖業,而如臣無狀,處世冥擿,自取顚沛,竟孤先朝眷遇之私,莫副聖上倚毗之恩,此臣所以矢心邱壑,沒齒自靖者也,不然,臣雖情窮勢迫,豈敢以九死靡悔之意,容易質言於前奏乎,亞卿偕來,國朝之禮則或有之,而要皆施之於必可致之元老宗臣,決不可擬議於僇辱自廢之蹤,惟願聖明,卽寢恩禮,亟降威罰云矣,臣則旣承偕來之命,姑爲仍留緣由馳啓云云。答曰,日昨啓批之後,意謂幡然,今見附奏,予欲無言,卿以不出爲期,予以勉出爲定,上下相持,徒損國體,卿無可引之義,而强引而自罪,是豈體先朝眷遇之恩乎?予諭非不多矣,卿之邁邁,愈往愈甚,此固知卿不與予爲相之意,而卿欲捨予而何爲乎?予言到此,不須多誥,卿其深思之事,卿其更爲傳諭。
前知中樞府事金載瓚疏曰,伏以,臣於日前,猥陳自暴之情,赤心說出,質天爲言於閔覆之下,竊冀積誠所感,天必俯格,及伏奉聖批下者,恩言雖出於曠古,臣情益切於失圖,隕越抑塞,如窮無歸,只恨一縷之尙此未殊也。噫,十行恩綸,反覆諄摯,欲臣身之復起爲人,則諭之以年前橫罹,昭晢無餘,欲迷執之復改前見,則勉之以先卿訓卿,事君盡忠,又以卿有何負君忘先之敎,慰撫備至,今殿下所以敦召臣身者,實在此三者,而臣之生無以致身,死不敢聞命者,亦惟在於此三者,臣情迫勢窮,不暇擇聲,而敢以是三者,逐端而一一仰陳焉,人臣之遭罹,從古何限,而未必皆以遭罹,便爲自枳,或以王言之開釋而進焉,或以歲月之稍久而進焉,然此皆除非官箴之言,不過勤攻之警,而由王言而隨卽自晳,以歲月而便歸烏有者類耳,若臣則所被人言,天下之至醜也,人臣之極罪也,如劓如刖,全體已毁,毁不可復續,體不可復完,絲綸非不屢晢,星霜雖使百廻,而此身若不滅,則其毁固自在,雖以雨露之滋華,更無可以息其劓而補其刖矣。臣毁體之人耳,生固爲恥,尙何以自立爲恒人耶?此臣前疏所謂五年如一日者也,臣之自劃者一也。臣父訓臣,實在於事君盡忠,而蓋事君之道,盡忠是也,盡忠之本,守身是也,往古來今,曷嘗有身不守而忠事君者耶?是以臣父以先守身三字,戒之以以是而事君,以是而盡忠,至於指泉塗而爲說,而臣則一步之未轉,千仞之已墜,全身都喪,不可復以守與不守,擬而言之。噫,臣父訓臣以事君,而臣則先喪其身,臣父訓臣以盡忠,而臣則已無其質,家焉而孝無可追,國焉而忠無所資,不忠不孝之罪,臣實兼有,何所藉而出而膺君命,歸而見臣父乎?此臣前疏所謂他日泉下無面可見者也,臣之自劃者二也,臣而負君,子若忘先,則三千之律,罪在先誅,而臣受先朝罔極之恩,諄諄牖導之敎,殆同左提右撕,必使之玉汝于成者,高天厚地,此生何報,而臣不能仰體一二,顚沛至此,反貽日月之一累,是負君也,父子之間,至情攸存,而臣父憂臣而戒臣,或慮其上誤主恩,下辱私門,眷眷留托之心,至死冞切,入地難瞑,而臣不能事死如生,克遵克愼,今焉一敗而塗地,是忘先也。今臣之永斷此身,雖死靡悔者,蓋所以收之桑楡,庶或爲一分自贖之道者也,若復拚棄此心,全喪所守,則是重爲負君也,重爲忘先也,而益無容於敦倫立敎之世矣,此臣前疏之以負君忘先,自矢而自勘,仰暴於黈纊之下者也,臣之自劃者三也。伏況臣至痛所迫,因極無所,迺以誓心之言,告之于臣父,一杯之前,與人爲誓,尙不可背也,況子之於父也,又況設言於已沒之親乎?臣之情事,至哀也如此,至切也如此,前疏所陳,辭未達意,不能爲聖鑑之所悉燭,至以不當引處强引爲敎,雖以日月之明,猶有所遺照矣。嗚呼,天日臨上,神鬼在傍,臣亦至化中秉彝之一物耳,豈忍以一言一字强自爲引,以欺于天地父母也哉?臣伏讀聖批,抱紙失聲,自不知涕淚之掩臆也。伏乞遄降威罰,明正臣罪,仍收偕來之命,無使恩禮由臣而益褻,義分由臣而愈壞,千萬泣祝,臣無任云云。答曰,省疏具悉卿懇。年前遭罹,由於吏判之時,又況昭晢,則非引義於此任,而卿之所辭,予未可知也,卿以先卿之言復陳之,先卿亦先朝倚毗之輔相也,先卿訓卿,雖云守身,守身之道,亦豈不在於盡忠追報乎?卿以先朝眷遇之臣,何不出膺,弘濟國事,而强自爲引,豈不慨然?如卿處義,世豈有輔相乎?望須卽起簉朝。仍傳于申絢曰,此批答,遣史官,傳諭于右議政。
校理李基慶疏曰,伏以,臣卽伏見下領議政李秉模諭旨,有曰固知卿之不與予爲相之意,卿欲捨予而何爲乎?臣於此,竊有憂愛之忱,不敢不仰陳焉。夫辭令者,心志之發於文,而德量之著於外者也,太切則傷察,太急則傷促,是以聖人之言,忠厚而不迫,使在下之人,自然有嚴畏敬恭之意,今此下敎,固知出於敦召勉出之衷,而人臣之捨君父而有所爲者,大罪也,殿下明知其必然,則何取乎是也?如欲姑爲是嚴重之敎,以開其警懼趨承之路,則不幾近於迫督而鉗制者乎?敬大臣,爲九經之一,固不可如庶僚之强策,而若臣所憂,不暇及此,絲綸一下,八方傳示,或恐以此而有窺殿下之淺深者也,玆將短章,仰瀆崇嚴,伏願繼自今,凡於渙發之際,必加審愼,務盡含弘光大之道焉,臣無任云云。省疏具悉。欲勉出大臣而用之,際見爾疏,言甚是矣。
上在昌德宮。停常參·經筵。
李好敏,以都摠府言啓曰,今日入直內三廳武兼禁軍及軍兵等,當爲中日習射,而本府堂上·郞廳,俱以侍衛進參,不得設行,外中日依例設行,而入番禁衛軍試放事,請出標信。傳曰,知道。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,來二十五日朝參日次矣,敢稟。傳曰,停。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
徐美修啓曰,今日殿座,承旨當爲備員,而行左承旨金在昌不爲仕進,卽爲牌招,何如?傳曰,允。
傳于李好敏曰,侍衛毛具。
左議政李敬一四十度呈辭,傳于徐美修曰,安心調理。
傳于徐美修曰,殿座罷後,問安勿爲之。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于金在昌曰,更以推考傳旨書入。
金在昌啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
傳于徐英輔曰,明日夕上食當親行,該房知悉。
李好敏,以兵曹言啓曰,今十一月二十一日武臣賓廳講書日次,而漢學殿講相値,不得爲之之意,敢啓。傳曰,知道。
金在昌,以義禁府言啓曰,時囚罪人金星翼原情公事判付內,雖關師律,除拜屬耳,未免生疎,以公罪勘放事,命下矣。金星翼以制書有違律,杖一百,公罪收贖,放送之意,敢啓。傳曰,知道。
金在昌,以義禁府言啓曰,專經武臣居不人已就囚者囚單子,竝爲書入,而其中守門將金錫斗,入直金虎門,姑未遞直云,待遞直拿囚之意,敢啓。傳曰,知道。
禁府照目,宣傳官李健植·柳曮·金文基,都摠府經歷沈能完,訓鍊院僉正申在恒·申緖,中樞府都事柳興源,司僕寺內乘李運植,都摠府都事趙在昇,訓鍊院判官沈鍾圭·趙亨錫,主簿柳相奎·李炯·李儒常·徐致輔·金鼎基·韓在懋·金喆勳,武臣兼宣傳官桂一恒·趙台鉉·劉泰誼·金億·洪致遠·李載豐,部將金樂九·金仁燮·金濟柔,守門將李莘耆·金聲鳴,宣傳官李悌彬·曺允鵬·李永建·金學淳·李春熙·高時喆·朴來升·柳鎬源·李永逵·李升德,武臣兼宣傳官鄭蓍·具載豐·金相宇·韓應浩·元永麒·李志淵·金·李晉會,部將金彝鍾·尹敬烈·韓亨祿·金應晦,守門將洪鎬·吳宗擧·金錫斗·鄭宅恒·權瑞極,備邊司郞廳尹綏東·金周喆·李仁泳,南道參軍成履源,司憲府監察李重鉉·李德謙·鄭宅升,戶曹佐郞具載重,司圃署別提鄭亨大,義盈庫主簿崔粹俊,活人署別提張載良,司䆃寺主簿金鉉哲,通禮院引儀朴文會,訓鍊都監哨官朴時豐·金樂豐·尹弘鼎·李惇五·李得馨·安弘燁,禁衛營把摠李換益,哨官李心會·崔之鉉·吳致慶·張遇良·申錫朋·南宮·李渶·柳銓均·金聲集·洪秉義·李鳳周·盧舜協,御營廳把摠徐良輔·林必榮,哨官崔胄敎·申光祜·李享煒·李慶培·金景洙·康俊英·方禹敎·韓膺祖·李在寅·鄭忠源·皮匡輔,摠戎廳把摠權聖祜,哨官兪膺煥·金思運等,當爲專經武臣殿講時居不,竝依定式推考罪,各笞四十收贖,竝只附過還職,私罪奉敎依允爲旀,李健植·柳曮·沈能完·申緖·柳興源·趙在昇·沈鍾奎·趙亨錫·柳相奎·李儒常·徐致輔·金鼎基·趙台鉉·金樂九·李莘耆·李悌彬·曺允鵬·李永建·金學淳·李春熙·高時喆·柳鎬源·李永逵·李升德·鄭蓍·具載豐·金相宇·韓應浩·元永麒·李志淵·金彝鍾·金錫斗·鄭宅恒·尹綏東·金周喆·李重鉉·鄭宅升·具載重·金鉉哲·李得馨·李心會·李渶·金聲集·徐良輔·方禹敎·權聖祜·兪膺煥等段,竝只功減一等,李晉會·李德謙·金思運等段,竝只功議各減一等,李炯·李惇五等段,竝只議減一等爲良如敎。又啓目,行大護軍徐榮輔原情云云。傳旨內辭緣,惶恐遲晩,所當直爲照律,而旣有捧供以聞之命,待判下擧行,何如?判付啓,印役雖已告訖,進書之日不遠,嚴飭放送,使之進參爲良如敎。
吏曹判書李翊模疏曰,時節如流,冬序已深,孝安殿酌獻之禮,月半之奠,次第奄過,伏惟聖孝追慕,益復靡逮。仍伏念,臣猥以無似,冒當不堪當之任,辭本再三,兪音壹靳,惟瀆擾之是懼,遂黽勉而强膺,其間小小差除,草草排擬,雖不足以語政,亦可以見侏儒之一節,而知其通體之皆短也。冥擿之行,無往非罪,訾謗之議,勢所必至,不惟此也,政柄之外,又竊文柄,考試英俊,品第璵璠,每執筆臨之,未嘗不懣然懷慙。夫科宦二塗,人情之大慾,擧世之所爭,而臣乃一朝焉攘其柄,揆諸物理,參以事勢,不有人怒,必有天禍,雖其聖明在上,不過有司之擧行,升沈有數,決非人力之可容,然而畢竟睢盱之目,怨惡之言,必有所歸,臣不得辭焉,何則?以其所當之地然也。迺者伏蒙恩暇,歸省先壟,桑梓動色,父老詑榮,瀧阡之貤贈,班伯之上塚,未足以專其美也。第由限已過,反面是急,而衝寒歷險,費日旣多,行到楊州地方,不虞輿脫致傷,胸脅牽引,喘息甚促,膝臏腫痛,行步不成,轉側須人,前進無路,不得已仍住於所到處,調治多方,藥餌罔效,此雖无妄之所祟,豈非過福之招災?自惟目下病狀,時日之內,實無蠢動之望,而政月此迫,曹務多曠,重任虛縻,公私狼狽,臣心之惶蹙,當如何哉?顧今百隷怠官,至尊獨憂,中朝之歎,至及於位著之少人,臣於此時,極知言病之未安,而不幸厄會之相湊,未免疾痛之上煩,此又臣之罪也。至於備局有司之任,號爲軍國之樞要,內而總領百司,外而管轄八路,除非才且鍊者,莫宜居之,而顧以臣迂疎不解事者,苟然充數,與聞廟謨之末,不亦羞朝廷之士哉?此尤臣難進之一端也,玆從縣道,略入文字。伏乞聖慈,俯垂鑑諒,特賜哀憐,將臣所帶本兼諸任,一竝鐫遞,使臣得以安意調病,上無曠於天工,下以延於殘喘,千萬顒祝,臣無任云云。答曰,省疏具悉。籌司之任,與閒職有異,且近來多有下鄕之人,卿其勿辭,卽爲上來。
乙丑十一月二十一日午時,上御便殿。漢學文臣殿講入侍時,行都承旨徐美修,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書趙琮鎭·李志淵,記事官徐淇修·鄭觀綏,直閣洪奭周,待敎朴宗薰,先行四拜禮,以次陞殿進伏,考官行兵曹判書金思穆,漢城判尹李集斗,戶曹參判朴宗慶,參考官禮曹參議趙得永,行副護軍吳淵常·朴宗正,刑曹參議鄭來百,漢學文臣權等,以次侍立,引儀唱引試官及漢學文臣等,行四拜禮訖,試官以下,以次陞殿進伏。思穆曰,今番漢學講冊,以圈處爲限,而抽籤爲之乎?上,可之。美修曰,殿座時傳命院隷二人,帳前待令,呼望擧行,而諸承旨持公事入侍時院隷呼望,擧行於待賢門外或宣化門外事,定式施行,何如?上曰,依此爲之。出擧條上曰,依。日前武臣講例,注書出去,使事變注書入來,呼名應講文臣,可也。賤臣承命出傳,與李仁迪偕入進伏,上命考講。應講文臣等,以次進伏訖。上命應講文臣,文義皆以漢語奏對,又命首驛官二人陞殿,進伏於左右,以考其漢語文義之善否以奏,講畢,試官以次先退。好敏曰,行兵曹判書金思穆,戶曹參判朴宗慶,俱以侍衛進參,而旣承考官差出之榻敎,故例不得爲改付標矣。上曰,詣閤後侍衛中試官差除,則勿爲付標,以爲永久之式,可也。美修曰,專經武臣居不人拿處,至於百餘人之多囚間不足,至於露處之境,一時可悶,今日當爲捧供,而以殿座相値,不得開坐,何以爲之乎?上曰,殿座勿拘,今日開坐。出榻敎美修曰,雖承戶曹判書連爲申飭行公之敎,而無文蹟,故擧行未免有碍,在前雖口傳下敎,亦有文蹟書出之事,敢此仰稟矣。上命好敏書傳敎曰,前後飭敎,何如,而終不上來,無意變動,戶曹判書金達淳,姑先推考,令政院更爲嚴飭上來,宗慶曰,二十七日誌狀進書後,奉謨堂奉安節次,當同日擧行,故敢達矣。上曰,依此爲之。宗慶曰,奉謨堂,又有兩陵誌狀三件奉安矣,今亦當依此例,以健陵誌狀三件,同爲奉安,故敢達矣。上曰,依此爲之。英輔曰,正宗大王誌狀印進時,親受事,命下矣。處所以何處爲之乎?上曰,依壬寅年例爲之,可也。出擧條上曰,向筵有所諭於待敎矣,壬寅年前例何如耶?宗薰曰,壬寅年國朝寶鑑進書,則行於暎花堂,而其日奉謨堂奉安時,仍爲祗迎,奉安後亦爲行禮矣,今番則只當以親受磨鍊矣。上曰,依此爲之。仍命退,諸臣以次退出。
上在昌德宮。停常參·經筵。
未時,太白見於巳地。
金在昌啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
左議政李敬一四十一度呈辭,傳于徐英輔曰,安心調理。
備忘記,江界府使尹長烈下直,長弓一張,長箭一部,片箭一部,筒兒一箇賜給。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于金在昌曰,更以推考傳旨書入。
金在昌啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
兵曹,以柳文植爲禁衛中軍。
李好敏,以摠戎廳言啓曰,本廳壯抄右司右哨哨官具壽集身病猝重,勢難察任,改差,何如?傳曰,允。
李好敏,以御營廳言啓曰,本廳待年軍張興喆,忘憂里近處,中豹虎一頭,私獵捉來矣,謹此封進,而張興喆,依例待元軍有窠,陞實之意,敢啓。傳曰,知道。
禮曹參判趙德潤狀啓,臣於本月二十一日,在楊根郡西始面醍灘里,同日辰時量,伏奉有旨,更爲傳諭于議政府領議政李秉模所住處,則以爲傳諭之下,萬萬震剝,有不容晷刻偃息於覆載之間,走伏郡獄之外,恭俟斧鉞之誅云,大臣方向郡獄門外,臣亦隨往緣由馳啓云云。答曰,見此啓不覺慨歎,大凡大臣事君之道,異於具僚,先國事而後身計,莫云人言之不可不恤,事到不得不處,自有時措之宜,卿試思之,顧今國事,豈非不得不然之時乎,況本事之已昭晢者乎?前批之一二句語,亦出於不得已用之,而卿以此胥命,豈不收刪其句節乎?況冬寒此劇,棲屑於郡獄門外,大有妨於節宣,予不勝憧憧于中,萬望卿卽起上來肅命,以副予如渴之望事,卿其更爲傳諭,期於偕來。
乙丑十一月二十二日申時,上詣孝安殿。夕上食親行入待時,行左承旨金在昌,行右承旨徐英輔,右副承旨李好敏,同副承旨申絢,假注書趙琮鎭·李志淵,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮,上具衰服,出齋殿入殿門,詣版位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,仍詣神位前,通禮啓三上香,在昌奉香,絢奉爐,三上香訖,通禮啓請執盞獻盞,在昌執盞,絢獻盞,上還復位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,通禮導上還齋殿,諸臣以次退出。
上在昌德宮。停常參·經筵。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金在昌曰,諸承旨持公事入侍。
左議政李敬一四十二度呈辭,傳于徐英輔曰,安心調理。
趙琮鎭改差,代以申在業爲假注書。
李好敏啓曰,假注書申在業時無職名,令該曹依例付軍職,冠帶常仕,何如?傳曰,允。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
傳于金在昌曰,夜對爲之,坐直承旨同爲入侍。
以慶尙監司金羲淳狀啓,寧海府民家失火事,傳于李羽晉曰,許多民戶之當寒被燒,聞甚矜惻,原恤典外,別加顧助,使之卽速結構,以爲不日奠接,俾無失所棲屑之地事,廟堂措辭,分付。
李好敏,以兵曹言啓曰,考見諸道今秋官鎭門聚點狀啓,則公忠兵使李元植狀啓中,道內軍兵聚點時,舒川等五邑服色,間多渝傷,器械亦或朽破云,黃海兵使曺命楫狀啓中,道內軍兵聚點時,豐川等八邑鎭軍兵,或有老弱苟充,軍器什物,不無執頉云,全羅兵使李近胄狀啓中,道內軍兵聚點時,茂長等十邑器械服色,間有渝弊,鍊習之節,不無生疎云,慶尙左兵使李長喆狀啓中,道內軍兵聚點時,靑松等二邑坐作進退,差欠程式,迎日等二邑點閱之際,一二名有頉云,右兵使趙文彦狀啓中,道內軍兵聚點時,尙州等六邑服色器械,間有渝弊,昌原等三邑軍兵闕伍,器械些少執頉云矣,官門聚點,旣係詰戒之政,軍器什物,乃是陰雨之備,而常時不能檢飭,亦不修改,致有此執頉之擧,其在戎政,誠甚駭然,各該道執頉邑鎭當該守令·邊將,竝推考警責,奏御文字,何等詳審,而黃海兵使曺命楫,慶尙右兵使趙文彦,軍丁之苟充及闕伍,不爲區別,名數循例登聞,事涉疎忽,竝推考,何如?傳曰,允。
李好敏,以備邊司言啓曰,卽見黃海監司李相璜,水使宋益休狀啓,則以爲瓮津府麒麟島漂人十名,以問情辭緣觀之,乃是江南省鎭江府丹陽縣之行商漂到者,而彼人船隻,旣已破碎,願由旱路還歸,則從願回送,已多其例,請令廟堂稟旨分付矣。今此漂人船隻,旣已破碎,依其願從陸還送,而所着衣袴,分付該道,從厚製給,發送前公廨移接及朝夕供饋,沿路刷馬,各別申飭擧行,以示朝家優恤之意,定差員次次護送及禁雜人等節,一體嚴飭各該道,彼人物件中可以運致者,亦以刷馬替送,卜重難運者,從優折價以給,破碎船隻,棄置什物,彼人所見處,竝爲燒火,卽令該院定譯官一人,給馬下送,與差員眼同領去,亦令槐院,撰出咨文,定禁軍騎撥,下送于灣府,仍以領去譯官,差定齎咨官,入送北京之意,分付,何如?傳曰,允。
禁府啓目粘連,江原道放未放修啓冊子中,本府所管徒年罪人未放秩乙良,依啓聞施行,何如?判付啓,依允。又啓自粘連,公忠道放未放修啓冊子中,本府所管定配罪人未放秩乙良,依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,全羅道放未放修啓冊子中,本府所管罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,平安道放未放修啓冊子中,本府所管定配罪人稟秩,順安縣李義弼段,已蒙恩宥是白遣,仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人,令刑曹稟處,何如?判付啓,依允。
乙丑十一月二十三日午時,上御誠正閣。諸承旨持公事入侍時,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書趙琮鎭·李志淵,記事官徐淇修·鄭觀綏,待敎朴宗薰,以次進伏訖。上命讀公事,英輔曰,臣吏房代房,無公事矣,禮房無公事矣。羽晉曰,臣戶房無公事矣。絢曰,臣工房無公事矣。好敏讀奏慶尙左兵使李長喆狀啓,御營·禁衛軍價布照點上送事,命書判付訖,仍命在昌讀奏公事。上曰,判付則出去書之,可也。上曰,戶判昨日申飭後,何以爲之耶?羽晉曰,聞戶判言,則鐵限在前,只自惶蹙而已,實無進身之路云矣。上曰,連爲催促,可也。上命絢書傳敎曰,六曹長官太半在鄕,國體所在,極爲苟艱,令政院竝申飭,使之不多日內上來。宗薰曰,筵席擧措,自有定規,而諸承旨公事有無仰奏之際,右承旨徐英輔,不待諸臣之進伏,同副承旨申絢,不循各房之次序,徑先奏達,有違筵體,竝推考,何如?上曰,依爲之。出擧條宗薰曰,承旨持入之公事,誤令注書出頒者,有違常規,殊涉不審,右副承旨李好敏,推考,何如?上曰,依爲之。出擧條上曰,右相上疏批答後,傳諭史官則上來,偕來史官則仍留,而尙無消息,招致政府錄事,去就知入。上曰,右承旨·左副承旨坐直。上曰,留院公事,注書出去持入,可也。賤臣承命出去,持入進伏。上命絢讀全羅監司沈象奎狀啓罪人柳右采給暇事。上曰,判付出去書之,可也。絢曰,撥路申飭,前後何如,而卽伏見全羅監司沈象奎啓本,則今月十六日封發者,二十三日始爲到院,中路之多日遲滯,極涉未安,推考,何如?上曰,依爲之。出擧條好敏曰,臣於待罪秋曹時,以免賤帖一事,有區區所懷,敢此仰達矣。凡賜牌奴婢,則以寺奴婢定給,邱史則以官奴婢望定,載在法典,而從自願免賤帖外,竝以官奴婢頉給者,已違法意,且中免賤帖之年久無稽者,一頉再頉,虛實相蒙,外邑官奴婢,緣此而轉竝減縮,實有不成貌樣之慮,從今以後,凡免賤帖之啓下者,當屬於官奴婢者,令該曹詳考帖文,眞贗年條久近,十分消詳,毋至如前混雜之意,指一定式,而當屬於寺奴婢者,寺奴婢革罷之後,不可以官奴婢一例頉給,無所區別,而事係恩賞,亦令廟堂從長變通,何如?上曰,令廟堂,稟處,可也。出擧條上命絢書傳敎曰,工刑換房。仍命退,承史·閣臣以次退出。
乙丑十一月二十三日酉時,上御熙政堂。夜對入侍,坐直承旨同爲入侍時,參贊官金在昌,侍讀官李寅采,檢討官金啓溫,待敎朴宗薰,假注書申在業,記事官徐淇修·鄭觀綏,各持國朝寶鑑第二卷,左副承旨李羽晉同爲進伏訖,上命開卷讀之。寅采讀自八年浚慕華樓南池,止莫大於孝而。上曰,下番讀之。啓溫讀自致孝之道,止當時帝紀。上曰,參贊官讀之。在昌讀自坐朝聽政,止覈實以聞。上曰,閣臣讀之。宗薰讀自以旱止酒,止往成均館訓儒生。上曰,注書讀之。賤臣讀自太宗朝,止克勤克念以答天心。上曰,上番讀之。淇修讀自西北面都巡問使,止民亦不怨。上曰,下番讀之。觀綏讀自十一年,止遣官賑之。上曰,文義陳之。寅采曰,今日所講禮曹佐郞鄭孝復之疏,指陳諸條,最爲切實,而總結之以敬天命畏小民六字者,深得帝王爲治之要道,蓋人君上承天命,下臨億兆,其所以致祈永之休,成雍熙之化者,專在於敬畏二字,苟或少忽於敬畏之道,則天命去而人心離,未有不至於危亡者,此政人主所當兢兢業業,念玆在玆處也,然而敬天命畏小民,雖若分言,而亦非二事,天視自我民視,天聽自我民聽,天命不在於他,惟當驗之於民心,故畏小民,卽所以敬天命,而如欲敬天命,則不可求之於畏小民之外也。上曰,何以則可以敬天命而畏小民也?寅采曰,昊天曰明,臨下有赫,出往遊衍,無所不及,一言一動之際,顧諟對越,必以合天理享天心爲務者,乃所以敬天命也。深居九重,階前蔀屋,苦樂休戚,莫不由己,一政一令之間,如傷惻怛,每以拂人性失人心爲戒者,乃所以畏小民也。上曰,仍爲繼奏,可也。寅采曰,人君至尊至貴,小民至微至賤,畏小民之畏字,驟看似不襯着,然而民心之向背,而天命之去就判焉,天命去就,而國家安危興亡係焉,決不可以其微賤而慢易之,或忽於懷保之道,故召公之言,亦曰顧畏于民巖,畏之一字,下得親切,政宜體念處也,然而徒畏而不知所以撫恤,則亦非畏之之實也,是故自古聖帝明王,莫不以愛恤黎元,子惠困窮爲急先務,民之疾苦飢寒,若恫在己,故民亦愛戴君上,固結不解此也。猗歟我列聖朝四百年維持鞏固之本,惟在於敬天勤民四字之家法相傳,而式至先朝,尤爲大焉,二十四年之間,小遇水旱風霜,或有一郡一縣被災處,蠲恤之政,賙賑之策,必爲之先期措濟,至誠撫摩,故非但無一民之捐瘠,亦無一民之流散,而深仁厚澤,浹民肥髓,盛德至善,沒世不忘,殿下之所當仰法而繼述者,豈有大於此者乎?惟幸御極以來,連歲屢豐,而憂民之念,亦不可以是而少弛也。今年秋事,雖云八道均豐,而竊聞三南沿邑若而被災處,亦可謂之大段失稔,其民之遇災飢困,無異於歉歲,固不可以大同之豐,而或忽於接濟之方也。顧今歲末不遠,還餉之可以停代者,軍保米布之可以蠲減者,嗣歲饑口之賑濟者,必須預加講究,及時指揮,然後可以事不愆期,民蒙寬惠矣。廟堂訏謨,臣等未敢參聞,則未知果已措劃與否,而竊觀於朝紙所出,則未見有別般講確之事,或近於伈泄玩揭之歸,不但臣等之心以爲悶然,抑恐遐土窮民,必將顒企於蠲惠之政,不啻焚溺之望拯救,伏願深留聖意,亟講恤災之策,以盡敬畏之道焉。上曰,所陳甚好矣,下番陳之。啓溫曰,上番以鄭孝復疏中敬畏之說,有所仰勉,而當時如諫官韓尙德之奏,亦可謂明白剴功矣,如所謂殿下言動之間,政敎之施,無可規者,然不曰政已治民已安,每當淸燕,深自警省云云,深得告君之體,此卽上文所陳安不忘危之事也。大抵人君於言動政敎之間,必有可規之過,然後樂聞人言,取以爲善,人臣亦隨其君之有過,或以諷諫,或以幾諫,以盡納約自牖之道,若人君言動政敎之間,內雖有過失,而外若無罅隙,架漏時日,粉飾太平,人臣雖欲進諫,而旣無其階,人君亦巍然自足,不復有求言納諫之念,則其爲可憂,反有甚於人君失政之時,故古之君子,憂治世而危明主,治世無可畏之防也,故或狃於姑息,或燕安酖毒,以至於弗畏而入畏,此其所以可憂也,明主有絶人之資也,故或自衒聰明,或低視群下,以至於惟言而莫違,此其所以可危也。方今聖明在上,政令施措之間,初若無闕失之可言,而竊觀治敎之著於外者,則朝廷之上,大官小官,其皆各守其職,各供厥事,無有曠廢者乎?閭里之間,生民之疾苦,上番亦以今年年事之或有失稔,賑恤愆期,有所仰達,而雖以此言之,其可曰無一不獲,而得奠袵席之安乎?以至於紀綱,則謂之振刷者未也,言路則謂之杜塞也,可也。環顧凡百,無一可恃,以今日謂已安已治者,是誠賈誼所謂非愚則諛者,而設令近於少康,此非可以爲恃者,易曰其亡其亡,繫于苞桑,治世之君,不諱危亂之言,廈氈酬酢之除,公車箴誨之間,常若危亂之時,然後其國乃安,惟其厭說惡聞於似此說話,所以日入於危亂而不自知也。伏願殿下,於此兢兢,於此業業,常以此疏所謂每當淸燕,深自警省,所存之念,何者獲戾于天所行之念,何事見咈於民者,每加反省,無時不然,又必曰吾之言動政敎,果無可規,而人不之規歟?抑或有可規,而群下緘默不言歟?警懼憂惕,常若危亂之時,則今雖已治已安,可爲安不忘危之道,設猶未也,亦可以轉危爲安。伏乞深加體念焉。上曰,所奏甚好,當體念矣,參贊官陳之。在昌曰,上下番所奏切至,臣無可奏者矣。上曰,閣臣陳之。宗薰曰,太宗下敎若曰,每當山水崩渴,日月星辰風霜雷雨之變,禽鳥蟲魚之怪,常懷警懼,益礪修省,以至今日,豈可謂適然而慢天戒乎?此時乃創業垂統之初,卽我朝極盛之會,宜無召災之理,而仁天警告,不以治亂而有間,故是時蓋多水旱之災,以增益我太宗警懼修省之道,畏天恤民,罪己求助之敎,藹然於絲綸,此所以治而益治,誕啓億萬之休者也。從古遇災之君,或不能惕慮震動,終以至於危亂者無他,每以天災,歸之於氣數之適然故耳。天之於人,毫髮無間,晷刻不違,善惡各以類應,若能敬畏,則災反爲祥,若或慢忽,則始雖於適然,終亦爲災,夫慢者,非必傲慢之謂,凡怠忽放過,皆謂之慢,天可不戒哉?見今雖無水旱風雷之災,日前太白之晝見,亦星象之變也,太白,金星也,金主刑殺,故古人或謂之兵象,或謂之刑獄失當之致,其爲某兆某應,今不必傅會爲說,而修省之方,豈可一毫忽之哉?修省亦無他道,每於政令刑賞之間,兢兢致愼,必求所以上合天心,下順民情而已。大抵伈泄偸惰,優游姑息,卽後世之通患,而亦莫如近日之甚,百隷怠慢,紀綱解紐,曾無一人一事之震肅奮發,只是牽架度日,召災何足怪哉?此固群下之罪,而若其挽回之責,惟在我殿下震刷作爲而已。近日章奏,亦多以此仰勉者,然震刷者非專指威猛也,政令施措,公平正直,是非善惡,明白昭著,在下者知所從違,則紀綱自振,政化自行,朱子所謂四方都在他線索內,牽着都動者,政謂此也,伏願殿下,深留聖意,以爲應天之本焉。上曰,所陳好矣。仍敎羽晉曰,雖非座目中參贊官,如有文義可陳者,陳之。羽晉曰,鄭孝復疏中功同罪一之說,深得諸葛亮出師表宮中府中俱爲一體,陟罰臧否不宜異同之戒矣。昔朱子引亮語告孝宗曰,以亮忠智,爲之深謀,而其策不過如此,此蓋出於箕範五有極,明王三無私之義也,故聖祖批其句語而華衮之,孝復此言,亦可謂得時務之要,而合先王之道矣。閣臣以今紀綱之委靡,百度之頹惰,有所仰奏,而苟求紀綱之振肅,無出於宮府一體,陟罰不異之要,倘使賞有功罰有罪,一出於無私,則綱維不期正而自正,命令不期嚴而自嚴,伏願深留聖意焉。上曰,賞功罰罪,則紀綱可正乎?羽晉曰,朱子嘗言公賞罰,爲立紀綱之本矣。上曰,本文文義詳陳之,紀綱振肅,賞罰固好,而捨賞罰而有可振肅之道乎?羽晉曰,君心大公至正,然後賞功罰罪,一出於無私,賞罰無私,然後頹綱弛紀,可以振肅,立紀綱之要道,恐無以出此矣。上曰,文義逐段陳之,可也。羽晉曰,代言卽今承宣,非堯·舜不陳者,孟子之言也。堯·舜之道,非高遠難行之事,孝悌而已。傳曰,若升高必自卑,若陟遐必自邇,欲行堯·舜之道,莫近於孝悌,且夫遏人欲存天理,卽鄒書之要訣,天理人欲,仁與利之間,爲仁之本,孝悌是已。伏願殿下,深念於此,法堯·舜之道,行堯·舜之政,是亦堯·舜,臣等生逢堯·舜之世,親見堯·舜之治,豈不美哉?上曰,代言之任重矣,近侍之臣,當用有學識者,承宣亦近臣也,以平日學識,敷衍以陳,可也。羽晉曰,王安石天變不足畏之說,可謂一言喪邦,正如劉陶所謂天災不有痛於肌膚者也。古人云無災之時,當如遇災而警,此先王所以嚴恭寅畏,不敢荒寧也,閣臣以近日太白之見於巳地,進修省之規,而大抵災沴不生於無道之世,必臻於有爲之時,丁寧告誡,殆若面命者,仁愛之至也,巳地太白之爲某事某應,臣不敢知,而苟殿下一念對越,恐懼修省,則熒惑之徙度,轉移間事耳。上曰,所奏儘好矣,今日自止雖小,段段皆好,詳見而陳之。羽晉曰,聖祖爲賢館諸生,所讀經書,置簿以聞,國朝所以鳶魚作人之敎,菁莪樂育之化,實基於此,於乎休哉?臣曾在先朝,久叨經幄,仰覩右文之規,欽歎彬郁之盛矣。古語云,欲法堯·舜,當法祖宗,我先王崇儒之休,豈非殿下善繼善述之處乎?伏願殿下勸課作成,始自賢關,施及八方,使一世之衿紳,咸囿於文明之化焉。上曰,鄭孝復之疏甚好,文義更爲敷奏也。羽晉曰,疏中諸條,無非切實於當時,而古今異宜,今無可奏處,而三復七月之詩,潛心無逸之書云者,甚好矣,七月一篇,邠土所以興王業,始自課桑勸農之政,終致孝親忠上之美,無逸一書,周公所以告沖王,先知稼穡之艱難,自求靈長之福壽,此豈非殿下常監處乎?上曰,諫官李種善疏曰,一有所不諧,必先除去,此何故也?寅采曰,此時臺閣之風,如是矣。上曰,承宣之意,何如?羽晉曰,此國朝臺閣中古事也,兩司長官以下,齊會於城上所,有可發啓之事,則諸臺商確,可否歸一,然後始發啓,或有一員携貳,則輒引避而出矣。上曰,古人誰某,指陳,可也。羽晉曰,先正文成公李珥被論時,亦有此擧矣。上曰,人家臧獲,有投屬本宮云者,悉加禁斷者何也?寅采曰,臧獲,奴婢也,本宮,太祖潛邸也,此時民習,欲免身役者,有此投屬,故如是下敎矣。上曰,夏旱,命卜師占雨期,書雲觀察雲氣,則此時無觀象監乎?寅采曰,古之書雲勸卽今觀象監也。上曰,卜師何官?寅采曰,瞽師之屬也。上曰,黃喜何如人也?羽晉曰,翼成公黃喜,登科於麗季,入我朝爲相矣。上曰,吉再以麗末注書,不仕於我朝,黃喜以麗末登科,爲相於我朝,其處義,何如?寅采曰,吉再以名節,黃喜以相業,二人出處,各自不同矣。羽晉曰,以忠臣不事二君言之,則喜似遜於再,而昔范質以周家宰輔,爲宋時名相,古人亦多如此矣。上曰,喜之爲人,何如?羽晉曰,黃喜卽世宗朝賢相,淸儉正直,相業多矣,以一事言之,所居茅屋,雨漏床床,至張傘以避雨,至今爲美談矣。上曰,李稷·趙璞·柳觀·李詹,何如人也?羽晉曰,臣未詳知,而皆當時宿儒矣。上命掩卷,仍宣饍,諸臣進食訖。上曰,下番侍下乎?啓溫曰,有老母矣。上曰,年歲幾何?啓溫曰,今年爲七十四歲矣。仍命玉堂先退,寅采·啓溫退出。上曰,閣臣與承旨同退,可也。仍命在昌·羽晉讀公事訖。上曰,判付則出去書之,可也。仍敎曰,承旨年紀幾何?羽晉曰,六十五歲矣。仍命退,承史閣臣以次退出。
上在昌德宮。停常參·經筵。
李好敏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,禁衛營將官來言,今日本營軍兵日次私習云矣,敢啓。傳曰,知道。
李好敏啓曰,御營廳將官來言,今日本廳軍兵日次私習云矣,敢啓。傳曰,知道。
左議政李敬一四十三度呈辭,傳于徐美修曰,安心調理。
徐英輔啓曰,卽者檢閱鄭觀綏,以其親病,陳疏徑出,原疏才纔捧入矣。所當直捧禁推傳旨,而此與無端徑出有異,推考警責,何如?傳曰,允。
徐英輔啓曰,卽者檢閱徐淇修謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金在昌曰,夜對爲之。
傳于李羽晉曰,坐直承旨入侍。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
李好敏,以兵曹言啓曰,內弓房矢人閔喆祥來告內,己卯年二月入屬,以二十年服役,造納長片箭滿千數,乙巳年得蒙通政帖加,而服役及造納長片箭之數,又爲準限云,取考知弓品堂上啓下單子及本曹錄置成冊,則矢人閔喆祥,自乙巳春等至今年秋等二十一年服役,長片箭造納爲一千四百五十部矣,服役年條,造納長片箭數爻,俱已準限,依定式,令該曹嘉善帖加成給,何如?傳曰,允。
李好敏,以訓鍊都監言啓曰,本局局別將元毅鎭身病猝重,勢難察任,改差,何如?傳曰,允。
檢閱鄭觀綏疏曰,伏以,臣卽接家信,臣母素嬰痰痺之症,當寒挾感,一倍添劇,轉側須人,促臣歸視,玆敢忙陳短章,徑出禁扃。伏乞聖慈,俯垂監諒,亟遞臣職,以便救護,仍治臣罪,以肅朝綱,千萬幸甚,臣無任云云。省疏具悉。爾其勿辭救護。
公忠道儒生幼學金載權·尹敬厚·李得秀·趙鎭弘·權用禮·沈鋎·鄭一濂·宋明圭·李秀普·尹性厚·鄭在文·李在源·申溶·鄭樂善·朱謙相·李顯祜·金萬鍾·李遇源·李景燮·鄭在誠,生員魚用羽·李東普,幼學崔·鄭文鉉·李東英·權處仁·南衡來,進士金鍾慶·鄭奎漢,幼學兪昉煥·李昌源·權寶仁·鄭在應·宋煥綱·李灝源·韓慶泰·金在範·李昇源·宋煥謙·尹心元·李學秀·鄭最善,進士李晩峻·權國仁,幼學鄭在一·李晙祜·李格普·權用萬·金鑄·李覺秀·洪大輔·李日秀·李景羲·朴濟剛·安昇彬·金厚根·李藎明·宋煥緯·金載顯·安宅濟,進士鄭重鉉·閔志孝,幼學李邁源·鄭宅善·趙祜永·李景源·孟仁大·鄭萬善·金成簡·李湜源·趙翼永·李喆源·朴龍德·朴元和·宋煥載,生員南致泰,進士李文福,幼學金鉌·趙健永·宋厚圭·鄭在順·李元敬·鄭晢志·朴民和·申俊·申相龍·洪梯·李源常·李宅秀·李復純·李源行·李學愚·柳榮中,進士兪命欽·辛之洛,幼學洪·李在說·李大秀·林在達·宋煥朝·南啓來·鄭禹鉉·申在應·鄭汲·金秉淵·南埰·李寅秀·李寅直·鄭惟謙·朴養和·宋三圭·鄭述鉉·吳應鎬·金象鉉·李榮秀·沈晉浩·李宜揖·李人秀·朴來和·李東載·鄭在耉·李正秀·朴貞和·李東宇·朴儀德·閔宅鉉·兪漢永·鄭益鉉,進士李景憲,幼學李一秀·趙溎·李文柱·金尙敬·朴治剛·李克秀·金東亨·權克仁·申在成·李孝溥·閔禹錫·金命鉉·鄭在豐·閔光胤·李亨錫·李健燮·兪漢仁·金百鍾·李奎復·李源天·李景淵·李復命·金麟城·李亨民·鄭國鉉·姜弼珏·朴文性·金一鍾·趙胤永·尹致益·尹友善·宋八圭·金鍑·尹載憲·尹錫祚·李最迪·鄭七煥·李天範·朴和韺·趙樹國·李景禹·申侃·趙升永·權聖養·鄭五善·趙鎭夏·鄭一汶·尹守寧·洪大喆·李在誨·李德愚·朴昌謨·韓有商·金大鍈·宋秀喬·李景哲·趙仁永·柳任中·朴勉東·金相隣·鄭致綏·趙斗永·趙道永·趙錫永·李英秀·洪大一·鄭運永·李述淵·李鎭坤·李海膺·趙泂·金樂淵·趙整·愼汝憲·崔公漢·金有駿·趙得臣·趙鎭頊·鄭繼善·金尙礪·李最遠·鄭會善·鄭一儒·朴常俊·禹命圭·金相成·鄭一淵·李達峻·柳泰鎭·金宗圭·鄭一濟·金尙實·鄭魯善·趙樹哲·李海籌·金鍾坤·趙濂永·鄭忠甲·金鍾華·禹浣·李宜鴻·朴思謙·崔範錫·李若欽·李漢容·魚錫五·梁天欽·洪垞·鄭贊綏·金尙文·朴觀性·朴寅燮·金時雨·潘在福·李元杆·鄭澳·崔鎭岳·李運亨·李迪亨·崔鎭亮·李璞亨·沈錫·元鎭萬·崔鎭益·李永裕·李永祐·李永祚·崔鎭澤·洪大七·辛之德·辛之復·辛之澤·金希泰·李永祜·徐柄斗·尹炅·李完成·崔學周·柳沚·李義純·李學純·延起濂·金勛鍾·李極純·李錫純·李東郁·洪大五·李億純·成潤福·韓後商·李亨國·兪采·金正源·李文中·李成韶·宋鳴玉·鄭東彬·辛性根·趙學中·南德文·李雨白·安慶益·朴重寬·南墀·安必中·朴思燁·南垠·鄭寬容·權用萬·李民中·李宜柱·李健秀·李國明·李宜春·李樂愚·李擇愚·李覺愚·魚用龜·李泰吉·金在學·朴在明·金煥章·金以鐸·李觀鎭·延永勛·李馦·安景朱·申在南·申在東·申義澈·李顯默·李奎五·鄭象鉉·魚錫玄·李及愚·朴孝閔·姜可臣·姜弼元·姜弼耆·朴奎煥·閔泰顯·李學修·李學溥·李永秀·崔寅燮·金泰會·兪昇煥·成載鎬·申輔文·申養文·鄭百善·金聲遠·成載鍊·韓海道·梁尙濂·鄭厚鉉·韓省維·卞豐鎭·宋煥時·姜弼健·卞浩養·韓鼎維·魚用亨·申洽·卞衡鎭·韓元新·金錫烈·金直信·金星運·李秉德·沈鉌·李明垕·李有臣·李在述·沈鎏等疏曰,伏以,尊道象賢,莫先於俎豆腏享,而俎豆腏享,亦莫盛於配食文廟,苟非道德純備,學問高明,上可以接千聖之統,下可以爲百世之師者,不得與焉,此東方數千年來間世一有,而有則必躋享之也,苟有之而不得躋享焉,則是聖世之闕典,斯文之欠事,有若先正臣文烈公趙憲是已,憲道學節義,忠孝事業,光正輝爀,照人耳目。凡今匹夫匹婦,擧皆仰之如泰山北斗,誦之如家諭戶曉,至今二百餘年,歷歷如隔晨事,從享之議發之,亦百餘年所矣。前後章牘昭載,今不必架疊,而姑請以先正臣宋時烈定論先朝聖旨仰陳之,嗚呼,先正百世師宗,獲此一言,可俟不惑,猗我先大王,以大聖人,作君作師,言爲典謨,而其所奬許於從享,已垂大哉之言,卽此而憲腏食聖廡,可以定之矣。謹按時烈狀憲行之文曰,資稟絶異於人,儀表偉然,莊重嚴毅,人不敢以嘲戲加之。又曰,性至孝,纔免襁褓,已知事親之禮,繼母待之少恩,而至誠底豫,和氣藹然。又曰,先生嘗曰,天生男子,豈偶然哉?其所自任,已不淺矣。又曰,爲學一以踐履爲主,每誦爲人子止於孝,爲人臣止於敬之說,未嘗不三復翫味。又曰,居家日用,必本於小學,後生之請敎者,雖年至三四十,必課以是書。又曰,旣受周易於牛·栗兩先生,歸則閉戶沈潛,仰思俯讀,蓋不知其遍數,故其於占候推測之事,亦皆旁通而徹微焉。文簡公成渾號牛溪,而文成公李珥號栗谷也。又曰,識見思慮,必本於天理人心之正,而參之以時勢事爲之變,故若燭照數計,而無不脗合。又曰,接人無貴賤賢愚,一以至誠,雖貌莊言厲,而其所以感人者,不期然而然,故雖婦孺,莫不以爲君子人也。又曰,先生旣以間氣之鍾,純剛之性,又能充之以學問,輔之以師友,淵源深遠,根基完實,造詣日進乎高明,踐履漸至乎純篤,孝弟通於神明,忠信貫乎金石,好惡之正,如辨黑白,發用之果,若決江河,外內之分定,而富貴貧賤,不能淫移,操守之志確,而刀鉅鼎鑊,不能搖奪,故其發之於言議事爲者,一皆光明正大,質愨精切,非堯·舜·文·武則不言,非孔·孟·程·朱則不學,眞可謂篤信好學,守死善道之君子矣。又曰,若其臨亂效死,乃先生之一節,而世之論者,或以爲,不過一義士而止耳。嗚呼,知德者鮮,烏足以與議先生之萬一哉?又按表憲之墓文曰,先生之所就,孰爲大乎?以爲致死之爲難,則古今立殣者,奚必先生乎?以爲乂嚚之爲貴,則王祥·薛包,世不乏書矣。蓋聞聖人之事,莫大於春秋,當秀吉之請好也,先生獨曰,天無二日,土無二王,大明一統,而彼虜僭帝,請斬其使,以奏帝庭,昔聖人小管仲之器,而稱其功曰,微管仲,吾其被髮左袵,今之人所以知夷夏之辨,君臣之義者,伊誰之賜哉?先生少讀聖賢書,其規模甚大,綱領甚正,其所云爲,一出於仁義,則其於管氏,有其功而無其過者也。又曰,先生最好朱子大全曁語類,世皆望洋而駭,而先生入其中,咀嚼其味,一字一句,不敢放過,故先生之道,水臨萬仞,無復凝滯,論天下至大者,而如說門內事,就天下至難者,而如食息於日夜也。又曰,不讀春秋,則不知先生之功,不讀朱子書,則不知先生之所以爲先生也。又曰,天高地迥,日月照臨,亘萬世而無虧,斯其爲重峯趙先生之墓也。狀與表,皆宋時烈所作,而重峯,憲號也,又稽名賢之論,文成公李珥則曰,王佐之才,文簡公成渾則曰,汝式之學,日就月將,甚可畏也,汝式,憲表德也。文康公李之菡則以憲爲遠大之器,望之如山斗,嘗曰,安貧樂道,擺脫名利,愛君憂國,出於至誠。又曰,伊·周之侶,文淸公鄭澈則曰,學孔·顔而慕誼·原,欲死於直,竟死於節,文正公金尙憲則曰,國家二百年忠孝節義道學兼備之士,先生一人焉。又曰,純一剛健之資,輔之以師友淵源,日造高明廣大之域,處士徐起,嘗見憲萬言疏,而整衣冠再拜曰,賴公此疏,吾東將免爲夷狄禽獸矣,其抑洪水驅猛獸之功乎?故參議安邦俊則曰,東方出處之正,只有靜·栗·重三賢。又曰,天爲東方二百年宗社,生栗谷,天爲東方萬古綱常,生重峯,文正公趙光祖之號卽靜菴,文忠公兪棨則曰,若論其出處大節,則先生愈於從祀之五賢,文忠公金錫胄則曰,夷淸原潔顔志曾行,夫從祀之典,所以報聖門之有功,起後來之趨向也。若憲衛道閑聖之功,實是朱子後一人也,此非臣等之言,卽擧國共公之論也。噫,金精玉潤,嶽峙淵深,憲之姿也,地負海涵,篤實純熟,憲之學也,躬耕志養,終日蘷栗,憲之孝也,引君當道,貞藎懇款,憲之忠也,烈日秋霜,七百同殉,憲之仁也,聞命卽行,脚血西山,憲之烈也,割席錦州,行路感服,憲之義也,萬言辨誣,紹承嫡傳,憲之道之正也,十條囊封,發前未發,憲之德之純也。至如聞天鼓而識平酋之蠢動,斥妖僧而却芸館之佛香,憲之明理守正也,請斧蠻价,敷奏天朝,直聲震動於海外,義氣激感於中州,一部陽秋,羽翼孔子者,其尊攘之嚴,抑洪之功,直接洙·泗之統,有不可誣矣。憲之倡義殉國,自他人論之,固是軒天地亘古今底事業,而自憲視之,特其餘事也。然而朱子所謂被堅執銳,皆聖人之徒者,非此之謂耶?又況慨然有意於東周之治,其於朝京也,以聖廟稱號曁廡位陞黜之當否,反復論難,明正卓越,固已景服乎中華之薦紳,及還本國,禮樂文物,燦然可述,大而貴賤衣冠之制,細而揖讓飮食之節,凡於等威節目之間,無不條貫脈通,一於禮俗,期之於一變至道,至於襴幞儒巾,憲之所圖來,婦女髢䯻,憲之所欲去者,雖與世抹摋,百不一施,而式至今休,多所變通,一如憲之言,稱東土爲小華者,皆憲之力,是其慕孔子之學,而備孔子之道者矣。信乎宋時烈平日尊仰,亞於李珥,其言曰,聖人吾未之見,先生殆近之矣。又其誄憲之文,有曰周幾張豫程敬朱誠,時烈豈其欺哉?賢者而有一於是,尙足以百世尊師之,況如憲之德之功,如彼其盛大,而尙闕聖廡陞配之禮者,寧不爲欠觖之大者乎?在昔英廟甲寅祇謁章陵也,遣臣禮曹佐郞朴,諭祭于牛渚之祠,祭文若曰,希聖之學,佐王之志,頑廉懦立,百世之師,逮夫先朝丁巳,祇謁章陵,及其回鑾也,敎曰,文烈公趙憲道學節義,炳若日月,每閱遺集,不覺起敬,昨年金文正之躋享文廡也,豈或取舍軒輕於其間而然也?第以未能竝擧,尙今介介于中,聞其俎豆之所,距玆莽蒼之間云。遣承旨致祭,祭文當親撰矣,仍遣近侍尹致性,侑祭于祠,王言一下,士林聳動,夫以兩朝天縱之聖,卓冠百王,時敏之學,淹貫千古,眞知灼見乎憲之道學節義之實,深留曠感,尊禮而褒尙之者,迥出尋常,而先朝起敬之旨,昭如日星,介介之敎,堅如金石,臣等顓蒙,竊以爲,憲格天之孝,貫日之忠,敬義夾持,博約兩至之道學文章,固已仰槪淵衷,默運睿思,躋配孔子之庭,卽次第事耳。先朝第緣愼重,未卽允兪,而十行如綍之音,微意綽如,庶可仰揣,而宋時烈所云雖千百代之下,文廟從享,捨先生而伊誰者,始知默契之久矣。惟我聖上嗣服以來,离明繼照,訪落之初,右文是先,前後儒賢,或以祠院,或以爵諡,磊落相望,士林相慶,獨此從享之論,自在先朝,已發而已定者,尙遲縟儀,玆豈非有待今日,可以繼述我先朝之道乎?臣等之來,亦云晩矣,不誠之罪,宜無所逃,伏願殿下,追先朝未遑之志,循一國大同之論,亟擧先正臣文烈公趙憲文廟從享之典,以光聖德,以幸斯文,千萬幸甚,臣等無任云云。省疏具悉。疏辭令廟堂稟處,爾等退修學業。
乙丑十一月二十四日戌時,上御熙政堂。夜對入侍,坐直承旨同爲入侍時,參贊官金在昌,侍讀官李寅采,檢討官金啓溫,待敎朴宗薰,假注書申在業,記注官崔鳳和,記事官徐淇修,各持國朝寶鑑第二卷,左副承旨李羽晉,同爲進伏訖,上命開卷讀之。寅采讀自初中朝太僕,止太上王卽位。上曰,下番讀之。啓溫讀自忌公者,止大業已定。上曰,參贊官讀之。在昌讀自焉有彼此,止上從之。上曰,閣臣讀之。宗薰讀自十二年高麗,止無驕蹇之習也。上曰,注書讀之。賤臣讀自有丐者,止定爲三所。上曰,上番讀之。鳳和讀自上以晉山府院君,止今日之心。上曰,下番讀之。淇修讀自因失聲而哭,止毋得更言。上曰,文義陳之。寅采曰,韓尙德所奏勤政帝王之美德,宴安古人之所戒,雖無事,每日視朝,誠美法云者,言甚切實,蓋帝王之臨政做治,舍一勤字,其道末由,君心之一勤一怠,而事之修廢,民之休戚係焉,推而極之,世道之汚隆盛衰,國家之安危存亡,莫不於此焉,權輿一勤字之有關於治道,顧不重歟?上曰,何以則可以勤政也?寅采曰,勤政別無他道,一政一令之間,念念孜孜,不敢一毫自暇自逸,使仁心仁政,日新月盛者,乃所以勤政也。蓋人君代天而理物,法天而行道,天之所以迭運四時,發育萬物者,以其健行不息也,人君之所以酬酢萬變,陶鑄萬品者,以其自强不息也。苟或狃於雍容暇豫,安於苟且姑息,一念之怠忽間斷,馴致乎宴安酖毒,而不能奮勵振作於事爲之間,則委靡叢挫,終至於莫可收拾之境,豈不大可懼哉?今我殿下,承豐享豫大之餘,八域寧謐,雖若無事,而一日萬幾,少或淹滯,則其害之及於民國者,亦豈淺尠哉?竊覵近日,月六賓對,停廢已久,日三晉接,亦復稀闊,大而軍國機務,小而官職差除,以至凡百施爲之可以稟處裁決者,或不無淹時愆期之慮,顧今大小恬嬉,百隷怠官,誠甚可悶,而其所以董率而飭勵之者,亦惟在於殿下之奮發聖志,自强不息而已。竊伏念,我先大王臨御二十四年之間,未明求衣,夜分乃寢,雖非賓對與講筵,一日之內,引接臣僚,不啻屢次,自朝至夜,燕閒獨處之時,殆無幾焉,夫豈其時必皆有事而然乎?蓋以引接頻繁,則賢士大夫日親,而宦官宮妾自疎,非但此也。一以講論治道之得失,揚確古今之成敗,一以詢咨生民之疾苦,畢達閭里之艱難,一以聽其言觀其貌,辨別其邪正賢愚,而以爲黜陟之權衡,此其所以盛德大業,卓越百王,而我殿下所當繼述而鑑法者,孰有大於此乎?賢士大夫宦官宮妾親日多少之說,前後筵臣,動輒引奏,殆成陳談,而臣於待罪春坊也,殿下方講孟子,而集註則不爲講讀矣。至於奕秋章章下註,我聖考特命拔例進講,臣至今追思如昨日事,而大聖人貽謨燕翼之至意,出尋常萬萬,殿下亦必欽承而不敢忘矣。伏願繼自今,不必以公事有無,講筵停撤與否爲拘,蚤夜之間,頻接臣僚,或討論經史,或評論人物,或詢究民瘼,而至於政令注措,必皆劃卽決遣,少無留滯,以一勤字,爲制治之本,是臣區區之望也。上曰,所陳好矣,仍命下番陳之。啓溫曰,今日所講自止,卽我太宗聖祖嘉言善政之著見於方冊者也,聖謨洋洋,何莫非鑑法之具,而方冬氣如春之時,下警惕自省之敎,若曰靜思其由,人君之過,不過聲色貨利,甘酒嗜音,峻宇雕墻耳,有聲必聞于外,予實無之,蓋我聖祖盛德,夫豈彷彿於此等闕失,而密察默檢之際,亦未嘗不自慊於聖心,故下對臣僚,所敎如此,猗歟盛矣。大抵莫顯于微,誠不可揜,大易亦曰,居其室出其言,千里之外應之,人君居深宮之中,其心之正邪,其行之是非,殆若人不可得窺,而其應著外,常有不可得以遮蓋掩藏者,叔季之君,不知其然也,宴安獨處之際,所行所事,一有不合於正,則戒左右之漏洩,恐外人之或知,及其誠中形外,符驗自著,言者之言,一有及於隱微之病,始雖一時優容,若無所忤,而後乃因事抵罪,顯示疎外,蓋見其長惡而遂非,終亦不能逃於千古之公眼,考諸史策,班班可見,就以此段所奏柳廷顯之言觀之,惟當日謹一日,無怠無荒,戒愼乎不覩,恐懼乎不聞,雖在燕安獨處之中,常若嚴師之在傍,內外交修,表裏洞達,天德王道,其要在此,昔宋臣張九成之告高宗曰,陛下處深宮之時,與對臣僚之時,何如?高宗便經營答語,沈吟良久,九成仰奏曰,此卽陛下不誠處,蓋高宗之心內,自點檢其處深宮之時,實不如對臣僚之時,故欲以實告,則恥人之或知己過,欲以權辭,則嫌己之實不如此,所以沈吟經營,卒亦自歸於不誠也。小臣惶悚,固不敢以九成之當日所問,仰獻於今日,而只願殿下內自循省,益致力於無斁亦保之工,常以司馬光所謂平生所爲無不可對人言者,爲淸燕用功之要於日謹一日焉者,深加聖意,使此心之萌,無有一毫苟且私邪之端,然後可以有光繼述,伏願加勉焉。上曰,所陳好矣。仍命參贊官陳之。在昌曰,上下番所奏甚好,臣無更陳之言矣。上曰,閣臣陳之。宗薰曰,以大學衍義德刑先後田里休戚,大書殿壁,此甚盛事也。夫德刑卽爲治之大節,而田里休戚,尤其要者,生靈向背,實由於此,而天命去就,亦視此而已,故眞西山以此章,編於格致之要,而特致詳焉。其書首之以采薇·東山·七月之詩,皆古聖王所以察民情恤民隱,設言室家婦女之情,形容閭里農桑之苦,或崇奬而勸勵,或勞來而慰悅,卽周家基業之所由興也。眞氏之言有云,曉霜未釋,忍饑扶犂,凍皴不可忍者,始耕之苦也,泥塗被體,熱爍濕蒸,形容變化,不可復識者,耘耔之苦也,刈穫而歸,婦子咸喜,舂揄簸蹂,競敏其事,若可樂矣,而穀入主人之廩,利歸質貸之家,室又懸罄,此可謂善說得農夫之情,而此猶從平歲言耳。若遇水旱歉荒,則賦稅未充,稱貸無路,又何以糊其口哉?類義中備載此段,伏想已乙覽矣。蓋人主先知此狀,然後知一縷一粒,莫非民力,而出於民者,出於天者也,所以愛惜冗費,隱恤民情,自不能不至矣。夫民則敝其筋骨,竭其膏血,以供國用,而我乃侈然奢縻,濫溢無節,豈是爲父母之道哉?我先大王在春邸時,聞講官言三南飢民鶉衣菜色狀,惻然久之,是日夕饍,舍肉不御,哀矜惻怛之意,出於至誠,二十五年懷保之治,已本於此,而己未春勸農綸音,直與無逸·豳風相表裏,是故雖或有旱潦失稔之歲,田里之安,無異豐歲。伏願殿下,近而繼述先朝,遠則以太宗朝此事爲法,又從以眞氏之言,常加留念,或於方冊上說得民情處,或於筵席間訪問民弊時,皆一一講究,有若親覩,使窮鄕蔀屋,無隔於殿陛廈氈之上,則此實爲祈永之本,惟殿下念哉?上曰,所陳甚好矣。上曰,南景文,南誾之子歟?寅采曰,未詳矣。上曰,文昭殿無拜揖之節者,有違於事死如事生之道,故其時下敎如此乎?寅采曰,門戶出入,只無拜揖之節矣。上曰,高麗時親享宗廟,但止於一二次耶?寅采曰,親享不過一二次,則其餘皆攝行也,此所以爲後世之譏議也。上曰,丐者何爲言饑於忠寧大君乎?寅采曰,忠寧,世宗大王潛邸號也,赴公之路,有此言饑者,以冀其上徹也。上曰,承旨雖不以參贊官入侍,亦陳文義也。羽晉曰,書曰明德恤祀,詩云吉蠲爲饎,蓋黍稷馨香,犧牲肥腯,然後神乃享之,臣久叨太常,仰覩先朝毖祀之規,凡於祭儀祭品,無不克敬克謹,夙夜憧憧,一念靡懈,此豈非我殿下繼述中第一義乎?上曰,繼陳之。羽晉曰,勤之一字,儒臣已有所奏,而自古人國,未嘗不以勤而治,以怠而亂,故易曰天行健,君子以自强不息,人君代天理物,其可忽於體健不息之義乎?我朝所以以勤政名殿者,可見祖宗克勤無怠之規,伏願監法于玆。上曰,木稼何物也?羽晉曰,霜結於木,如稼穗也。上曰,文義又陳之。羽晉曰,易曰明愼用刑而不留獄,聖王之用刑,雖曰愼之,亦不可當斷不斷,以致留獄也,臣立朝三十餘年,罕見啓覆之擧,蓋啓覆之法,當決者用辟,罪疑者傅生,而許多已決之案,未聞致辟者,審理之擧,亦且稀有,安知八路獄囚中,無含冤抱屈之類乎?上曰,啓覆近來久不爲之耶?羽晉曰,臣則未之見也。上曰,承旨立朝,自何時也?羽晉曰,英廟癸巳矣。上曰,自癸巳至今,不行啓覆之政乎?羽晉曰,審理則間或行之,啓覆則未聞矣。上曰,不但審理,啓覆亦間爲之矣。羽晉曰,水旱風霜之災,漢法策免三公,而聖祖以風烈石隕,引咎責躬,大哉王言,轉災爲祥,可立而待也,祥桑之自枯,大雨之方千,豈必專美於古乎?伏願深鑑焉。上曰,甚好矣。仍敎曰,此張內文義更奏之。羽晉曰,閣臣已奏矣。上曰,田里休戚,益加敷衍以陳之。羽晉曰,近歲屢豐,民生樂業,近畿之地,未聞小民之怨咨,而臣謫居西邊,多見邊民可憐之狀矣。江邊各邑,距京絶遠,監營亦遠,種種民瘼,不一而足,大抵還穀之弊,最爲難支之端,監營以高價作錢,則守令不察民隱,一從營關,每戶賠納一包,幾至數緡,且所謂各廳債,尤爲巨瘼,假令一民受錢百緡,當捧之時,只納利條一二十緡,則本錢爲年年臥債,爰及子孫,歲納子錢,通計一民之納錢,歲不下數十緡,小民何以聊生乎?是以江邊民戶,十空其四五,豈不可憂之甚乎?殿下深居九重,何以洞燭乎?上曰,何以則可捄其弊?羽晉曰,古人云勞於求賢而逸於用賢,聖念雖切於恤民,臣下不能對揚,則惠澤何以下究乎?江邊流亡之民,不可猝令還接,莫如揀選良吏,大行懷保之政,則庶有奠安之效,而臣曾竄六鎭,亦有所見,西北邊倅,多用武弁,勇於刑威,疎於懷保,甚可悶也。南土則官之治否,民之捐瘠,間多入聞於監營及京中,故爲守令者,不無顧畏,而西北則絶遠之故,治否民情,監司不知,京中不聞,所以官不畏法,民受其弊矣。上曰,三南經何邑守令乎?羽晉曰,臣待罪嶺南之固城,湖南之扶安,濟州之旌義,湖西之栗峰察訪矣。上命掩卷,仍諭羽晉曰,曾經濟州云,以濟州事仰陳。羽晉曰,島民皮服糲食,無樂爲生,而田糴則無弊,六苦役之輪回,山馬場之驅馬,最爲巨弊,而辛丑年,特下綸音而革其弊,苦役輪回,則臣卽擧行,未知近歲則,何如,而至於橘果,漸難如例封進矣。上曰,何故也?羽晉曰,橘樹非數十年可長之木,橘園所在之樹,多是國初高得宗所種,而近年爲海風鹹沫之所傷,太半枯死,所以稀果將絶種,以山橘代封矣。寅采曰,古人之謂夜對勝於晝講者,政以其講說之外,旁及時政得失,生民疾苦,從容問對,無言不到也。俄者殿下特軫田里休戚,勤咨於承宣,甚盛意也。承宣纔從西土還,故關西民瘼,纖悉仰對,其言甚好,而第其詳於西而略於南,恐有偏不周之歎,臣則待罪南邑,還歸未久,目覩南民切骨之瘼,不啻多矣。竊料西土民弊,亦未必甚於南中,臣請繼陳之,南民痼瘼,莫甚於糴政與軍役,二者之弊不革,則南民無支保之道矣。以小邑言之,民戶不過四五千,而還穀則動至四五萬石,於四五千戶之中,除各樣應頉,則受還之戶,實不過二三千戶,一戶所受,大中戶以上,殆至十餘石之多,沿邑如此,則峽邑尤無可論,還穀之沿少峽多,儘有其由,京司及各營門耗穀,法不得那移作錢,而近年以來,京營作錢,每就價高處移劃,故那移作錢,便成謬例,蓋以峽邑則船路不通,穀價低下,故耗穀一不作錢,而耗上生耗,穀簿歲增,沿邑則商舶湊集,穀價翔貴,故必於本邑元耗之外,加數作錢,穀簿歲縮,少遇凶荒,無以排巡,則輒又移轉於遠邑,往來糜費,實無可以受食者,而以其移轉之故,沿邑之穀,亦復隨縮隨增,以平年論之,則沿邑還穀,雖曰差少於峽邑,而其爲穀多民少則一也,鄕谷貧民,擧皆借耕他人之土,多者不過落種一石,少則或未滿十斗,終歲勤苦,只分其半,而除其耕耘之費,債貸之物,則秋來所得,能滿十包穀者幾希矣。以未滿十包之穀,償十餘包之還,則甁罌盡罄,杼柚俱空,其勞必至於賣家破産,流離四散而後已,況其春間所受之穀,擧皆精實而無欠縮,則民亦可以不冤,而官長不謹典守,則太半消縮於吏奴之手,一斛所受,或不滿七八斗,而秋後所納,則必至十六七斗,此卽還弊之爲民痼瘼者也。軍政則顧今生齒日益繁滋,軍額無加於前,括丁塡伍,宜若無難,而民風不古,奸僞日增,乃祖乃父,世應軍役者,稍有十斛之麥,輒生非分之望,或投托於勢家,或冒入於班,數不可不充,則輒以流丐傭雇朝東暮西之類,勒加搜定,此輩今日捧疤,明日在逃,逃亡十年之前,不許代定者,又是法典所載,故仍以其人之名,責徵於其一族,又責徵於其隣里,上納有期,徵出無路,則追呼椎剝,閭里騷擾,凡民之僅能食力奠居,上不至於圖免軍伍,下不至於流丐轉徙者,一室之內,父子兄弟,旣應三四軍役,又徵其一族之布,又徵其隣里之布,一年所納,或近數十兩之多,終亦必至於流亡而後已,此則軍弊之爲民痼瘼者也。其他種種病民之端,有難枚擧悉陳,而鄕曲貧民一家之産,能有百金之財者,亦絶無而僅有,一年之內,以還穀而納十餘石,以軍布而納數十兩,將何以聊生而保居乎?以是之故,凶歲姑無論,雖遇豐年,亦無樂生之意,此係田里休戚之大者,故玆以仰達矣。上曰,好矣。仍宣饌,諸臣進食訖。命玉堂·閣臣先退,寅采·啓溫·宗薰退出。羽晉進前曰,六曹長官催促上來事,命下矣。吏判則不日入城云,戶判則有私書,以爲所遭罔極,無路進身,荐承嚴命,只切惶蹙云,禮刑判則道路稍遠,姑未探來矣。上曰,戶判與禮刑判,更爲催促上來,可也。仍命退出,承史以次退出。
上在昌德宮。停常參·經筵。
開東,灑雨下雨,測雨器水深一分。
自人定至三更,灑雨下雨,測雨器水深二分。
藥房提調趙尙鎭,副提調李羽晉啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服蔘橘飮,自今日一貼式煎入事,榻前下敎。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李好敏啓曰,備邊司郞廳來言,今日賓廳日次,而三公未肅拜,不得來會云矣,敢啓。傳曰,知道。
左議政李敬一四十四度呈辭,傳于徐美修曰,安心調理。
金在昌啓曰,臣在昌以同義禁,今日本府坐起進去,下直之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
徐美修啓曰,奏御文字,何等審愼,而刑曹參判閔耆顯三度呈辭中,有誤書處,極爲未安,原單子使之改書以入,而當該堂上,不可無警,從重推考,何如?傳曰,允。
李好敏啓曰,卽伏見刑曹坐不坐單子,則連四日不坐,事甚未安當該堂上,推考,何如?傳曰,從重推考,前後飭敎,何如?則近日京兆·刑曹之無端不坐,亦且屢矣,國綱所在,極爲未安,此後勿敢如是之意,嚴飭。
傳于徐美修曰,當該承旨推考。
傳于徐英輔曰,明日夕上食當親行,該房知悉。
徐美修,以吏曹言啓曰,卽接典牲署牒報,則以爲今此宗廟·社稷臘享大祭,掌牲令當以本署官員進參,而判官申錫耉移拜外任,直長徐英修在喪,只有副奉事尹永鎭一人,未差之代,卽速變通差出,以爲推移進參於今月二十六日夜受誓戒之地云,典牲署判官未差之代,口傳備擬以入之意,敢啓。傳曰,知道。
吏曹口傳政事,以李勉膺爲典牲署判官。
李好敏,以兵曹言啓曰,來十二月,丙寅正月當上番騎兵二百二十八名,依定式,本曹點考後,仍令該曹襦衣題給之意,敢啓。傳曰,知道。
禮曹參判趙德潤狀啓,臣於本月二十四日,在楊根郡,同日辰時量,伏奉有旨,卽爲傳諭于議政府領議政李秉模郡獄胥命處,則以爲恩諭廣蕩,如得更生,惶隕感泣,死無餘憾,而斷斷微諒,前旣質言於君父之前,則未蒙處分,無非俟勘之日,席藁泥首,仍爲胥命云矣,臣則姑爲仍留緣由馳啓云云。答曰,頃日批旨之後,意謂卽起幡然,今見附奏,誠非所望於卿,卿所云前旣質言,未蒙處分,果何說耶?日前之啓,靡悔之說,期罪之語,卽是卿未盡思量,爲此過言,則有何質言之可論乎?席藁之擧,萬萬過矣,予之諭於卿,未能盡誠之致歟?自顧慙恧,還欲無言,更望卿更勿控辭,卽日登途,弘濟國事之艱難,庸副小子之至意事,卿其更爲傳諭,期於偕來。
上在昌德宮。停常參·經筵。
未時,太白見於巳地。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
左議政李敬一四十五度呈辭,傳于金在昌曰,安心調理。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
徐英輔啓曰,明日進書時,兩司侍臣當爲備員,而諫院無進參之員,未肅拜·呈告人員,竝待開門牌招,何如?傳曰,允。
傳于金在昌曰,明日出宮門路,以協陽門爲之。
以司謁口傳下敎曰,戶判連加嚴飭,使之卽爲上來。
傳于申絢曰,兵工換房。
金在昌,以訓鍊都監言啓曰,本局別將吳載光,千摠李身敬俱有身病,勢難察任,竝改差,何如?傳曰,允。
金在昌,以禁衛營言啓曰,來十二月當九番右部左司屬全羅道五哨軍兵逢點實數六百三十七名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金在昌,以禁衛營言啓曰,來丙寅二月當九番右部中司屬全羅道五哨軍兵,來丙寅正月二十五日京中逢點,依例準二朔立番之意,本道監兵使處,預爲知委,何如?傳曰,允。
金在昌,以御營廳言啓曰,本廳來丙寅二月三月兩朔應立右部後司屬江原道五哨軍兵,正月二十五日京中逢點,二月初一日與右司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監司處,措辭知會之意,敢啓。傳曰,知道。
金在昌,以御營廳言啓曰,本廳來十二月丙寅正月兩朔應立右部右司屬公忠左道五哨軍兵五百十七名,今已逢點整齊矣。十二月初一日,與舊番中司軍兵替代立番後,舊軍放送之意,敢啓。傳曰,知道。
金在昌,以御營廳言啓曰,去夜四更量,幼學徐羲輔犯夜,被捉於本廳邏卒處,依例移送秋曹之意,敢啓。傳曰,知道。
禁府照目,權知承文院副正字李鐸遠·鄭度采·朴宗璜·兪理煥·金魯鼎·鄭元容·李永昆·洪起燮,副司果具得魯·申星模,成均館典籍孔胤恒·金洛龍·兪㵙·文尙中,學正安祫,學錄李埴,奉常寺奉事朴思彦,通禮院右通禮李德鉉等,當爲漢學文臣殿講時居不,竝依定式推考罪,各笞四十收贖,附過還職,私罪奉敎依允爲旀,如有功者,功減一等,有議者,議減一等爲良如敎。又啓目,熙川前郡守沈豐祖,泰川前縣監金孝眞等原情云云。傳旨內辭緣,泛稱遲晩,所當請刑是白乎矣,曾經侍從及宣傳官,勿爲請刑,載在大典通編,竝只議處,何如?判付啓,依允。
乙丑十一月二十六日申時,上詣孝安殿。夕上食親行入侍時,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書李志淵·申在業,記注官金致龍,記事官徐淇修,直閣洪奭周,待敎朴宗薰,以次侍立。時至,通禮跪啓請行禮,上具縗服,出齋室入殿門,詣版位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身。仍詣神位前,通禮啓三上香,羽晉奉香,絢奉爐,三上香訖,通禮啓請執盞獻盞,羽晉執盞,絢獻盞,上還復位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,通禮前導,上還齋殿。諸臣以次退出。
上在昌德宮。停常參·經筵。
進書親受還內後,內閣·政院·玉堂·藥房口傳問安。答曰,知道。
徐英輔啓曰,來初一日輪對日次矣,敢稟。傳曰,當次人受點,後日次待令。
金在昌啓曰,御營廳將官來言,今日本廳軍兵日次私習云矣,敢啓。傳曰,知道。
左議政李敬一四十六度呈辭,傳于徐美修曰,安心調理。
徐美修啓曰,假注書李志淵身病猝重,勢難察任,今姑改差,何如?傳曰,允。
傳于金在昌曰,侍衛軍兵毛具。
李志淵改差,代以李永純爲假注書。
以司諫鄭魯榮,正言李潮·金處巖牌不進罷職傳旨,傳于李好敏曰,更以推考傳旨書入。
李好敏啓曰,掌令金圭夏旣入闕中,不出姑停望,直爲出去,事甚未安,推考,何如?傳曰,允。
徐英輔,以奎章閣言啓曰,臣等進詣奉謨堂,誌狀通紀一件,健陵誌狀三件奉安之意,敢啓。傳曰,知道。
徐英輔,以奎章閣言啓曰,正宗大王誌狀八十件印進之意,敢啓。傳曰,知道。
傳于徐英輔曰,正宗大王誌狀,五處史庫·內閣·外奎章閣·外閣·弘文館·春坊各一件,領議政李秉模,領府事李時秀,判府事徐龍輔·金觀柱·徐邁修,左議政李敬一,右議政金載瓚,檢校提學金祖淳,原任提學李晩秀,原任直提學徐榮輔·南公轍·李始源,檢校直提學朴宗慶,原任直提學金近淳,原任直閣金勉柱,檢校直閣沈象奎,原任直閣李存秀,檢校直閣金邁淳,直閣洪奭周,原任待敎徐有榘·李敎信,待敎朴宗薰,行都承旨徐美修,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書李志淵·申在業,檢閱徐淇修·鄭觀綏,應敎徐有恂,校理李寅采·李基慶,副校理尹致鼎·李尙愚,修撰李基崇·金相休,副修撰金啓溫·李勉求,各一件賜給。
傳于徐英輔曰,先朝御定大學類義,領府事李時秀,判府事金觀柱·徐邁修,左議政李敬一,行都承旨徐美修,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,前承旨李溏·金宗善·金蓍根·元在明·宋知濂,假注書李志淵·申在業,前假注書鄭度采·鄭元容,檢閱徐淇修·鄭觀綏,應敎徐有恂,校理李寅采·李基慶,副校理尹致鼎·李尙愚,修撰李基崇·金相休,副修撰李勉求,前修撰李惟命,各白紙一件賜給。
李好敏,以都摠府言啓曰,今日入直內三廳武兼禁軍及軍兵等,當爲中日習射,而親臨誌狀進書相値,不得爲之之意,敢啓。傳曰,知道。
李好敏,以御營廳言啓曰,本廳待年軍梁潤得,水踰峴近處,中豹虎一頭,私獵捉來矣,謹此封進,而梁潤得,依例待年軍有窠,陞實之意,敢啓。傳曰,知道。
李好敏,以義禁府言啓曰,卽接月令醫員金宗漢手本,則時囚罪人沈豐祖屢日處冷之餘,重得毒感,寒熱進退,咳喘苦劇,食飮全却,晝夜叫痛,金孝眞本以癃病之人,素患風痰之症,猝然重發,四肢麻木,言語短澁,落席涔涔,轉側須人,目下症形,俱爲不輕云,罪人病勢危重,則一邊保放,一邊草記,曾有定式矣。沈豐祖·金孝眞,姑爲保放之意,敢啓。傳曰,知道。
乙丑十一月二十七日午時,上詣春塘臺。進書入侍時,行都承旨徐美修,行左承旨金在昌,行右承旨徐英輔,左副承旨李羽晉,右副承旨李好敏,同副承旨申絢,假注書李志淵·申在業,別兼春秋徐有恂,記事官徐淇修,直提學朴宗慶,直閣洪奭周·朴宗薰,以次詣閤。時至,上具布裹翼善冠·布袍,乘輿出宣化門·協陽門,由建陽門·光德門·明光門,入靑陽門,詣春塘臺,上降輿陞座,諸臣隨詣就位訖。宗慶曰,奉謨堂奉安件,今自內閣將奉往矣,祗迎處所,以何處磨鍊乎?上曰,以宜春門內爲之。仍敎于美修曰,宜春門內祗迎時,挾輦軍以二十名擧行,侍衛以入直磨鍊,其餘落後,待還宮侍衛,可也。宗薰曰,小臣則先往內閣,陪進奉謨堂奉安件,故仰達矣。上曰,依此爲之。美修曰,儀註中進書函龍亭入來時及安寶時,殿下降座就版位,受進書,臣拜禮時則還爲陞座之節,更爲添入,以此啓請,何如?上曰,依此爲之。引儀唱四拜,侍臣四拜就位,奉書官二人,擧書函安于進書案上,引儀唱四拜,進書諸臣四拜,奉書官開進書函,奉書卷奠于安寶案上,安寶官奉寶,安于第一卷第一張訖,引儀唱四拜,進書諸臣四拜,奉書官奉書卷還置函,通禮跪啓禮畢,上仍詣宜春門內祗迎時,承史及閣臣竝爲祗迎事,下敎,祗迎後由宜春門入協陽門還內,嘉順宮進服加味正氣散一貼煎入。出榻敎諸臣以次退出。
上在昌德宮。停常參·經筵。
嘉順宮進服杏吉飮,自今日一貼式限三貼煎入事,榻前下敎。
李羽晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李羽晉啓曰,禁衛營將官來言,今日本營軍兵,日次私習云矣,敢啓。傳曰,知道。
左議政李敬一四十七度呈辭,傳于徐英輔曰,安心調理。
李羽晉啓曰,卽見江原監司林漢浩勸武都試試取啓本,則入格人鄭奎賢父職名,有違格例,事甚未安,原啓本還下送,使之改修正上送,當該道臣,不可無警,推考,何如?傳曰,允。原啓本勿爲下送,捧入。
徐英輔啓曰,假注書李永純,時無職名,令該曹,依例付軍職,冠帶常仕,何如?傳曰,允。
李羽晉啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于李羽晉曰,更以推考傳旨書入。
徐英輔,以奎章閣言啓曰,正宗大王誌狀及大學類義頒賜件安寶次,奎章之寶請出之意,敢啓。傳曰,知道。
徐英輔以禮曹言啓曰,來丙寅年文武官重試對擧別試事目,當爲磨鍊,而取考近年謄錄,則重試時名紙精書呈券,不爲易書,傳食亦爲安徐,只許各帶書吏一人矣,今番重試時,亦依此擧行,何如?傳曰,允。
李羽晉,以兵曹言啓曰,五衛將邊景祐,曹司五衛將徐直修,慶熙宮衛將金聖運·李仁輝,部將李秉文,俱以病難供職,呈狀乞遞,忠壯衛將金夢彩除授在外,過限未上來,輪番之任,不可久曠,竝改差,何如?傳曰,允。
禮曹參判趙德潤狀啓,臣於本月二十六日,在楊根郡,同日申時量,伏奉有旨,卽爲傳諭于議政府領議政李秉模郡獄胥命處,則以爲,誨諭備至,而蠢動無路,分義掃地,顯戮猶輕,涕泣戰恐,仍爲胥命云矣,臣則姑爲仍留緣由馳啓云云。答曰,日前數行之言,出於心腹披露之諭,及見附奏,無意幡然,爲卿慨然,卿所云蠢動無路,果何意也?以言乎情勢,則無可更提,以言乎愼節,則自當勿藥,卿何爲無益之辭,徒致國體之損傷?顧今國勢之板蕩,生民之困瘁,綴旒累卵,不足以喩其危也。卿試思之,以卿平日體國之誠,何嘗不念及於此乎?又何不思程子所云身在畎畝,寤寐朝廷者乎?書曰股肱良哉,庶事康哉,國事民憂,予則曰卿之簉朝之日,可自整頓,凡爲治之道,無相不可爲國,輔相備位,然後國可治民可安,見今左相引病呈單,右相亦未出膺,廊廟長鎖,事務都滯,民憂國計,其誰與爲乎?卿之屢日棲屑於郡獄之外,尤非節宣之方,況卿猶胥命,則予何爲無相而視事務,若不上來,則予亦不欲視事,卿到此,雖固守前執,其可得乎?予若終不能致卿於廊廟,則其於予待卿之道何,又於卿事君之義何也?此所以爲卿慨然者也,望卿諒予至切之意,卽起幡然登途,弘濟時艱,補予不逮,非但卿之光華,實在予誠榮且幸矣,卿其諗究事,卿其更爲傳諭,期於偕來。
上在昌德宮。停常參·經筵。
未時,太白見於巳地。
李羽晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
左議政李敬一四十八度呈辭,傳于徐英輔曰,安心調理。
傳于李羽晉曰,前後飭敎,不啻申嚴,則尙無去就,國綱所在,豈有如許道理?戶曹判書金達淳,更令政院嚴飭,使之卽爲上來。
李羽晉啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于李羽晉曰,更以推考傳旨書入。
徐英輔,以吏曹言啓曰,今此宗廟朔祭大祝,前掌令具得魯塡差,而時無職名,令該曹口傳付軍職,何如?傳曰,允。
徐英輔,以禮曹言啓曰,凡大祭所用犧牲,小宗伯與本署提調,同爲看品進排,自是定式,而本曹參判趙德潤奉命在外,不得及時擧行,在前亞堂有故之時,亦有判堂進參之例矣,今此臘享大祭犧牲看品,臣用龜兼以本署提調,今日擧行之意,敢啓。傳曰,知道。
李羽晉,以刑曹言啓曰,今二十六日御營廳啓辭內,去夜四更量,幼學徐羲輔犯夜被捉於本廳邏卒處,依例移送秋曹之意,敢啓。傳曰知道事,命下矣。徐羲輔依更數決笞五十度,放送之意,敢啓。傳曰,知道。
刑曹啓目粘連,因慶尙監司金羲淳放未放修啓冊子,本曹所管定配罪人未放秩,竝依啓聞施行爲白乎旀,稟秩中蔚山官奴波浪金,未放秩中熊川金啓念,同罪之蘇漢述等編配於諸道者,前赦已皆蒙宥,則今不可異同,竝放送爲白乎旀,稟秩巨濟沈永之,奉化金日祥,未至配所秩順安郭萬永,茂山僧漢柱,慶源僧法一,碧潼李思德·僧誡瞻,安邊宋以泰,渭原朴興孫·吉州金仁洵,明川魚遇鱗,高原姜乭伊,長淵李萬水等段,罪俱不輕,竝仍配之意,分付該道臣,何如?判付啓,依允。又啓目粘連,因平安監司李勉兢放未放修啓冊子,本曹所管定配罪人放秩未放秩,竝依啓聞施行爲白乎矣,放秩中甑山卞原鍾,罪係不輕,仍配爲白乎旀,稟秩宣川李光鼎段,罪係威逼人致死,而今八月幸行敎是時,其子上言請放,自臣曹回啓,伏承問議大臣處之之命,置之,何如?判付啓依允。又啓目粘連,因公忠監司朴崙壽放未放修啓冊子,本曹所管定配罪人未放秩,竝依啓聞施行爲白乎矣,恩津黃龍弼,同罪之李龍福,傳敎已爲蒙放,今不可異同,放送爲白乎旀,放秩庇仁文命績,稟秩牙山金振玉,泰安張五福等,罪俱不輕,仍配,未放秩中鴻山金聖哲,前已限滿,放送置之,何如?判付啓,依允。又啓目粘連,因京畿監司徐瀅修放未放修啓冊子,定配罪人仍秩,依啓聞施行爲白乎旀,未至配所秩長淵劉千得,光州金快延,安邊金起宗,機張片奉泰,新溪李世福,德川崔東洽等,當初所犯,俱爲不輕,置之,何如?判付啓,依允。又啓目粘連,因江原監司林漢浩放未放修啓冊子,放秩未放秩,竝依啓聞施行爲白乎旀,稟秩江陵閔英得,罪犯不輕,仍配,何如?判付啓,依允。又啓目粘連,因咸鏡監司閔台爀放未放修啓冊子,本曹所管定配罪人未放秩,竝依啓聞施行爲白乎旀,北靑金成大,因特敎,已爲蒙放,置之,京司及他道發配未知配所秩,洪原李孟福,端川嚴千得,茂山僧漢柱,慶源僧法一,本道發配,他道未至配所秩結城校奴六同等,罪俱不輕,竝仍配,何如?判付啓,依允。又啓目粘連,因全羅監司沈象奎放未放修啓冊子,放秩未放秩,竝依啓聞施行爲白乎矣,稟秩高山李祿培,和順金壯建等,未至配所秩祥原朴載垕,順興金貴才,順川殷智恒等,罪俱不輕,竝仍配,何如?判付啓,依允。又啓目粘連,因濟州牧使朴宗柱放未放修啓冊子,定配罪人未放秩,依啓聞施行,何如?判付啓,依允。又啓目粘連,因黃海監司李相璜放未放修啓冊子,放秩未放秩,竝依啓聞施行爲白乎矣,稟秩中康翎朴興孫,當初所坐,不至深重,放送爲白乎旀,放秩中文化朴大福,信川朴喜儉,稟秩金川李巨福,殷栗金喜成·金允澤,遂安鄭弘基,未至配所秩永同金建鐸,定平宋光皞等段,罪俱不輕,竝仍配,何如?判付啓,依允。
行大司成金履度疏曰,伏以,臣素有貞疾,證形極醜,今至數十餘年,藥石無功,寒暑最忌,平居無事,動作周旋,不能如意,卽其衆所共知之實也。見今所叨之職,豈有冒膺之望,而疏籲之屢瀆是悚,泮試之久曠可悶,數次設行,觸冒風寒,外氣入裏,本證隨添,血下數升,收拾不得,委身床笫,㱡㱡欲盡之中,見差獻官於太廟臘享,誓戒在卽,名帖來到,雖不得不擔舁進參,而歸卽昏倒,一倍叫痛,起動則喘促,視聽則暈眩,以今所見,萬無旬日間回頭之望,其何以齋沐於虔誠之際,駿奔於肅敬之地乎?若使徒懷嚴畏,不陳實狀,則其臨時窘急,畢竟僨誤之罪,死無以自贖矣。如臣無似,百無攸當,惟以筋力自效,爲平日區區之願,而此猶不可得,俯仰慙悚,尙何言哉?玆敢略控危懇,仰瀆崇嚴。伏乞聖慈,特垂矜諒,亟許變通,仍治臣瀆擾之罪,以安私分,以昭法紀焉,臣無任云云。答曰,省疏具悉。許令該曹改付標。
上在昌德宮。停常參·經筵。
藥房提調趙尙鎭,副提調李羽晉啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢此問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
嘉順宮進服杏吉飮前方中,加半夏一錢,自明日一貼式限二貼煎入事,榻前下敎。
李羽晉啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羽晉啓曰,備邊司郞廳來言,今日賓廳日次,而孝安殿朔祭親祭齋戒相値,不得來會云矣,敢啓。傳曰,知道。
李羽晉啓曰,今日齋宿,承旨當爲備員,而行都承旨徐美修,行左承旨金在昌不爲仕進,所當牌招,而拘於廳規,不得請牌,右副承旨李好敏,同副承旨申絢,牌招啓辭未下,何以爲之?敢稟。傳曰,竝牌招。
傳于徐英輔曰,禮房承旨馳詣宗廟·景慕宮,奉審摘奸以來。
左議政李敬一四十九度呈辭,傳于徐英輔曰,安心調理。
以同副承旨申絢牌不進罷職傳旨,傳于李羽晉曰,更以推考傳旨書入,更爲牌招。
傳于徐英輔曰,出宮門路,以協陽門爲之。
傳于申絢曰,侍衛軍兵毛具。
徐英輔,以吏曹言啓曰,今此永禧殿·山陵臘享祭獻官·大祝中時無職名人員,令該曹,口傳付軍職,何如?傳曰,允。
徐英輔,以弘文館言啓曰,本館下番副修撰臣李勉求,以宗廟臘享大祭祭官,今日議政府肄儀時,晝仕出去之意,敢啓。傳曰,知道。
申絢,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
申絢,以兵曹言啓曰,今十一月各廳堂下武臣朔試射,臣曹連因有故,不得設行之意,敢啓。傳曰,知道。
申絢,以刑曹言啓曰,卽接漢城府移文,則慈山居民朴盛麟,放哭於敦化門外,自兵曹捉付中部,轉報本府,而以闕外放哭,事係變怪,移送臣曹,故反覆嚴問,則以爲,年前箕營火災事,得聞於平壤人白哥處,則其時失火,謂有苗脈,故不勝憤痛,欲爲登徹,有此放哭之擧云,而其所供招,前後不同,一直呑吐,閃忽難測,此與尋常罪囚有異,不可不到底究覈,鉤索隱情,移送捕廳,使之各別盤詰,期得情節,何如?傳曰,允。卽令嚴加究問,可也。
上在昌德宮。停常參·經筵。
朔祭親行還內後,內閣·政院·玉堂·藥房口傳問安。答曰,知道。
藥房提調趙尙鎭,副提調李羽晉啓曰,節屆隆冬,寒事漸緊,親行朔奠,侵曉勞動,伏未審夜間聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
申絢啓曰,來初五日朝參日次,而國忌正日相値,頉稟之意,敢啓。傳曰,知道。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐英輔啓曰,假注書申在業,身病猝重,勢難察任,今姑改差,何如?傳曰,允。
左議政李敬一五十度呈辭,傳于徐英輔曰,安心調理。
承旨前望單子入之,李羲甲落點。
以右副承旨李羲甲牌不進罷職傳旨,傳于徐英輔曰,更以推考傳旨書入,更爲牌招。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
兵曹口傳政事,護軍閔耆顯,副司果李惟采,安廷善竝單付。
徐英輔啓曰,卽伏見華寧殿奉審狀啓,則水原府留守金文淳,謂以廢務,使判官洪仁謨替行修啓,有違格例,事甚未安,原狀啓,事係重大,雖不得不捧入,而該留守不可無警,從重推考,何如?傳曰,允。
徐英輔,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
徐英輔,以禮曹言啓曰,國恤三年內年例,禳災歲畫停止矣,今亦依前例停止之意,敢啓。傳曰,知道。
申絢,以訓鍊都監言啓曰,本局局別將鄭潤弼,身病猝重,勢難察任,改差,何如?傳曰,允。
申絢,以左右捕盜廳言啓曰,因刑曹罪人朴盛麟究覈草記批旨內,卽令嚴加究問可也事,命下矣。罪人朴盛麟,各別嚴棍,反覆究問,則所供內,矣身今年十月旬間,歷過平壤,留宿於七星門外居民白哥處,而語及平壤失火事,則白哥言內,其時道伯,不善隄防,崔·韓·金三姓民人等,相與放火云云,故矣身猶爲不信,仍往慈山慈母山城,留宿於孔哥爲姓漢處,而以平壤所聞事問之,則孔哥所答,亦與白哥,別無異同,故矣身始信前言,不勝憤駭矣。歸路至瑞興石起坊乭里兀店舍,逢着平壤居髢髮商名不知韓哥,則韓哥言內,年前大同江邊,掘井而得一石函,則以鐵匣覆之函中有刻文云云。或有聚觀而偶語者,則自官輒皆捉囚云,故益不勝驚訝,欲爲登徹而裹足上來,今二十六日,果爲放哭於敦化門外云云。其所供語,極甚巧惡,事不成說,故更加施威,多般究問,則其所供,一如前招,只以爲果有希覬之心,作此擧措云,言雖虛妄,事係重大,則不可不採根得情,而所謂放火人韓·崔·金三漢,及傳說人孔·白兩漢,俱不知其名,只告其姓,則事之虛詤,推此可知,而莫重闕門外放聲呼哭,罪犯罔赦,當施一律,而旣有究問之命,故姑爲嚴囚,以待處分之意,敢啓。傳曰,知道。秋曹草記所謂前後不同者,何語也?此一款更問,可也。
禮曹參判趙德潤狀啓,臣於本月二十九日,在楊根郡,同日辰時量,伏奉有旨,卽爲傳諭于議政府領議政李秉模郡獄胥命處,則以爲不忠無狀,致勤萬萬非常之敎,神魂遁喪,求死不得,竊附獄中上書之義,方欲冒控文字云,仍爲胥命,臣亦姑爲仍留,緣由馳啓云云。答曰,置相有國重事,元輔有國重任,卿之拜此任,今已月餘矣,日前批旨有曰,卿猶胥命不上來,則予亦不欲視事,意謂卿見此附奏之批,則不言而決矣,見此附奏,以冒控文字爲言,予爲卿慨嘆,卿之不得已幡然登途者有四,詩云民具爾瞻,元老輔相也,其去其就,四方皆視,以爲準處於民瞻之位,以不當引之義,强引不進,是豈輔相之責乎?卿之不得已而進者一也。周禮曰,三公內與王論道,國無相國非爲國,見今三公引入,籌謨國務,與誰可道乎?卿若簉朝,僚相之出膺,亦不難矣,卿之不得已而進者二也。書曰,師言嘉績,多于先王,卿先朝眷遇之臣也,小子倚毗之相,追報未盡之志於小子,行匡救之責,則是豈非卿之榮華?卿之不得已進者三也。書曰,謨明弼諧,卿試思之,顧今風俗澆訛,紀綱頹敗,紀綱風俗,必得其正,然後六府三事允治,庶績咸熙,卿之不得已進者四也。有此四進而不可退者,終不肯出膺者,是豈卿之所忍爲者乎?予則以勉出爲定,卿雖陳章,予斷不聽從,況今一日爲急,豈可備例辭疏乎?望卿體小子心腹之諭,勿以不爲備例爲拘,卽日上來,以副予延佇如渴之望事,卿其更爲傳諭,簉朝日字,先卽登聞。
大護軍蔡弘履疏曰,伏以臣見差永禧殿臘享獻官,義當竭蹶趨承之不暇,而第臣月前見差於毓祥宮冬至獻官,觸冒風寒,擔曳而歸,仍作泄痢,度數頻數,食飮全廢,今至二十餘日,一味苦劇,而況且左脅間風眩之症,時時闖發,省覺都無,以此病狀,萬無蠢動將事之望,玆敢仰瀆崇嚴。伏乞聖慈,俯垂諒察,亟令選部,卽使變通,以安私分,以肅朝綱之地,千萬幸甚,臣無任云云。答曰,省疏具悉。疏辭,許令該曹付標。
戶曹判書金達淳疏曰,伏以臣之復叨見職,今已數十餘日,前後飭旨,俯詢行止,督令上來者,道路相續,伏況恩批四十有九言,反覆深切,丁寧懇摯,斥人言之無理,則誣陷之敎,嚴於鈇鉞,欲賤臣之進身,則昭晢之諭,藹如春陽,凡所以爲臣地者,靡不用極,臣雖冥迷,亦具彝性,區區銘鏤之忱,豈不思圖酬萬一,而若沒省覺,終不知變動,苟非甚不得已者存於其間,臣焉敢爲是也?卽又伏見傳敎下者,諭之以國綱道理,辭旨截嚴,臣五內震掉,益不知所出。噫,人臣事君,分義雖重,士夫立身,大防難越,分義大防,知不可兩全,則臣於是有死而已,臣聞匹夫之諒,明主不奪,臣旣以至痛在心,所惡有甚於死,仰陳於前疏,惟此斷斷衷赤,天地神明,實所鑑臨,雖荷聖慈,屢勤開釋,而譬如已虧者不可復完,已毁者不可復續,隱痛自在,刻骨而難化,縱未及永謝朝端,沒齒自靖,尙亦何心,仍冒是職,復就危辱之地也?已陷之罟穽,卽在目前,悸之魂,久愈未定,而猶且依違係戀,莫之去取,是眞無人心也。臣雖不學,決知此理皎然,誠使臣惟義分之是怵,顚倒失守,則非不知苟幸出場,上可以免損國體,下可以保有爵祿,而天下後世,若有以臣之去就,論當世之汚隆者,臣罪於此,何以自贖?嗚呼,趨走者,乃一時之恭,廉防者,是萬世之程,以一時之恭,易萬世之程,臣所不忍爲也。金門一步,鐵限千重,俯仰穹壤,此何人斯?至若曹務之積滯,非臣之所敢言,而以臣之故,怨咨群興,論以漢法,與聞國政,而無益於民者斥,又是臣準備之律也。極知屢瀆,分所不敢,而情窮勢蹙,靡所因極,玆敢復從縣道,涕泣而陳之,人雖至微,言出至誠。伏願聖上,亟降威罰,刊臣所帶職名,以昭法紀,仍勘臣慢命之罪,俾卒生成之澤,千萬至祝,臣無任云云。答曰,省疏具悉。上來則當有體諒之道矣。
孝安殿朔祭親行敎是時,亞獻官光恩副尉金箕性,終獻官安昌君燝,贊禮兼禮曹判書韓用龜,典祀官奉常正金孝秀,宮闈令尙膳曺壽喆,執禮直閣洪奭周,執尊應敎徐有恂,大祝待敎朴宗薰,祝史司諫鄭魯榮,齋郞副修撰金啓溫,盥洗位禮曹佐郞李若烈,兵曹正郞吳聖根,爵洗位典籍文尙中,典籍鄭翼邦,亞終獻盥洗位禮曹正郞朴廷儉,贊者引儀鄭在愼,引儀安聖謩,謁者引儀成海默,兼引儀李鍵,贊引假引儀李義朝,假引儀沈憲永,祭監監察孫錫祉,監察李鋐。
乙丑十二月初一日子時,上詣孝安殿。朔祭親行入侍時,行右承旨徐英輔,左副承旨李羽晉,右副承旨李好敏,同副承旨申絢,假注書申在業·李永純,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪請外辦,上具布裹翼善冠·布袍·布裹烏犀帶·白皮靴,乘輿出宣化門,命書傳敎曰,左承旨許遞,前望單子入之,待下批,牌招察任,由協陽門·銅龍門·景化門,至崇化門,通禮啓請降輿,上降輿入齋殿,諸臣侍立。時至,通禮啓請出次,上改具衰服,出幄次,通禮前導,上入詣版位,贊禮跪啓請俯伏哭,上俯伏哭,通禮啓請止哭,上止哭,仍詣中排設廳,視膳訖,還詣版位,贊禮跪啓請俯伏哭,上俯伏哭,亞獻官以下在位者俯伏哭,贊禮跪啓請止哭興四拜興平身,上止哭,興行四拜禮,諸臣止哭,贊禮啓請行禮,導殿下詣盥洗位,上詣盥洗位,贊禮導殿下詣尊所,好敏酌酒,羽晉受酒,上仍詣神位前,贊禮啓請跪,上跪,英輔奉香,絢奉爐,贊禮啓請三上香,上三上香,贊禮啓請執爵獻爵,英輔奉爵以進,上執爵,絢奉奠于靈座前,贊禮啓請俯伏興少退跪,上俯伏興少退跪,宗薰跪讀祝文訖,贊禮啓請俯伏興平身,上俯伏興平身,贊禮前導,上降復位,亞獻官光恩副尉金箕性,終獻官安昌君燝,以次行亞獻終獻禮如儀訖。贊禮啓請俯伏哭,上俯伏哭,贊禮啓請止哭興,四拜興平身,上止哭,行四拜禮,贊禮導前,上詣望燎位燎畢,贊禮啓禮畢,贊禮導上還詣齋殿,親祭後問安勿爲之事。出榻敎諸臣侍立,少頃,通禮啓請外辦,上改具布裹翼善冠·布袍·布裹烏犀帶·白皮靴,出齋殿,通禮啓請乘輿,上乘輿,由景化門·銅龍門·協陽門,入宣化門還內,諸臣以次退出。
上在昌德宮。停常參·經筵。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
左議政李敬一五十一度呈辭,傳于徐英輔曰,安心調理。
傳于徐英輔曰,禮房承旨,馳詣受香所,奉審摘奸以來。
申在業改差,代以曺鳳振爲假注書。
申絢啓曰,假注書曺鳳振,時無職名,令該曹,依例付軍職,冠帶常仕,何如?傳曰,允。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
傳于徐英輔曰,發遣吏郞,諸執事淸齋與否,摘奸以來。
徐英輔,以吏曹言啓曰,卽接典牲署牒報,則以爲今此景慕宮臘享大祭掌牲令,當以本署官進參,而直長未差,卽速變通差出,以爲擧行之地云,典牲署直長未差之代,口傳備擬以入之意,敢啓。傳曰,知道。
吏曹口傳政事,以李道明爲典牲署直長。
徐英輔,以吏曹言啓曰,新除授成均館學諭金履迪,除拜後過限未肅拜,依例罷職,何如?傳曰,允。
申絢,以左右捕盜廳言啓曰,罪人朴盛麟究問草記批旨內,秋曹草記所謂前後不同者何語也?此一款,更問可也事,命下矣。罪人朴盛麟,更加周牢,反覆嚴問,則所供內,平壤失火事,其時道伯,發巡至安州時,崔·韓·金三漢,雖云放火,必是營門之指揮,初非民人等自下所爲,故以此納供於秋曹矣。今此問目中秋曹所供,前後不同云者,未知何所指據,三姓民自下放火,誣陷官長等說,初非出於矣身之口,而所謂變辭之說,誠是意外,矣身則前後一辭,豈有異同乎?雖死杖下,更無他供之辭云,大抵觀貌聽言,極其巧惡,雖甚虛詤,事情旣如是重大,則不可徒歸妄誕,置之不問,罪人口招中放火人崔·韓·金三漢,及傳說人孔·白兩漢,發捕捉來,對質嚴覈,何如?傳曰,允。
申絢,以濬川司言啓曰,本司都廳白泳鎭御營廳千摠瓜滿,代以御營廳千摠兪碩柱差下,使之察任,何如?傳曰,允。
領議政李秉模疏曰,伏以臣竊覵我殿下,臨御以來,一動一靜,一敎一令,出自未發之大本,庶幾品節之皆中,此誠八方黎獻,翹首望風,期措世於太平者也。迺因螻蟻賤臣區區去就,至勤萬萬非常之敎,瞻聆所曁,莫不瞠然,其爲累於聖德,大矣。然反求其由,一則由臣,二則由臣,臣罪到此,嶺海鈇鉞,有不足以贖其萬一,而九死靡悔之意,猶自在其參倚也,何者,前此質言之附奏,非敢苟快一時之口氣,上瞞聰聽,卽其情與地然也。夫以鳥獸之無知,尙知罟阱之可避,臣乃荷殿下再造之恩,拔諸坑坎,置之袵席,而又復貪戀不已,匍匐而就之,則是豈非鳥獸之不如,而以殿下惻怛之仁,寧忍任其所適,不早爲之所哉?倘朝廷,遵照古法,貶其爵秩,俾從百執事之後,則臣固竭蹶之不暇,而置之相職,責以相事,惟有死耳,其不可二三其言,重自陷於欺心欺君之科,決矣。世之論者,輒以紀綱解弛,爲目下第一病敗,而趨走承順,非所謂紀綱也,供給唯諾,非所謂紀綱也。惟其當辭而許其辭,不當受而許其不受,然後上下之情志流通,誠信交孚,凡百有位,靖共率職,國耳公耳,罔或自私,不敢辭其不當辭,不敢不受其當受,以之朝廷整肅,紀綱四方,百姓乂安,環宇寧謐也,然則臣之積違恩命,涕泣哀籲,正所以少裨頹綱,思圖塵刹之報也,豈不悲且慼哉?情窮勢極,妄效獄中上書之義。伏乞聖明,亟收非常之辭敎,召還偕來,仍降嚴誅,以爲人臣蔑分僭猥者之戒焉,臣無任云云。答曰,省疏具悉卿懇。披露心腹之諭,顒企幡然之音,辭巽之章又至,簉朝之啓漠然,不覺失圖,卿之辭疏,無非過中之言,予不勝慨然,予何不爲卿言之乎?卿疏云,前此質言之附奏,卽其情與地然也。又曰,貪戀不已,豈非鳥獸之不如?予則曰不然,前者所奏,實千萬不當之言,則有何質言與二三言乎,又豈有情地之可論乎?卿以承順供給,非紀綱也,卿言甚好,然趨走承順,供給唯諾,罔念廉恥,不顧四維,不當進而進,是固有關於紀綱,而至於遭橫逆昭晢已盡,不可以情勢二字稱之,則如卿所云不敢辭其不當辭,不敢不受其當受也,然則卿之屢屢爲言,寧不慨然?卿試思之,卿以昔日眷遇之相,兼爲喬木之世臣,只守其身,徒欲自善,獨不念國事之艱難,予嘗見傳記,或有黽勉不得已而進者,或有憂國忘身而就者,一未嘗如卿者,蓋其職重其責大,處於一人之下,同寅協恭,思日協贊,不顧一己之難易,不負國家之倚毗也。大抵鎔鑄陶甄之責,非輔相而誰,治道盛衰,非輔相而誰,補過揚美,格君之心,非輔相而誰,君子在朝,小人在野,非輔相而誰,紀綱立風俗正,非輔相而誰?古人有言曰,大臣之位,百責所萃,震撼擊撞,欲其鎭定,辛甘燥濕,欲其調劑,盤錯棼結,欲其解紓,黯闇汚濁,欲其茹納,朱子曰,人主以論相爲職,宰相以正君爲職,二者各得其職,然後體統正而朝廷尊,天下之政,必出於一。古語又曰,君德成就,關於宰相之去就,君德猶然,況他事哉?至若收還之請,安得不從?然姑觀卿之去就,當還收事,玆令喉院之臣知悉,卿勿過慮,召還偕來之辭,卿何不思耶?予非但援例而遣,替予躬迎,所以敬大臣之一道,卿其諒之,毗之也重,故望之也深,望之也深,故言之也不得不切,更冀卿諒予之意,更勿胥命,上來肅命,以副予企佇之望。仍傳于徐英輔曰,此批答,遣史官,傳諭于領議政胥命處。
上在昌德宮。停常參·經筵。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,禦營廳將官來言,今日本廳軍兵,日次私習云矣,敢啓。傳曰,知道。
傳于徐英輔曰,禮房承旨,馳詣社稷·宗廟·永禧殿·景慕宮,奉審摘奸以來。
左議〈政〉李敬一五十二度呈辭,傳于徐美修曰,安心調理。
李仁迪奉命在外,代以李承達爲事變假注書。
徐英輔,以孝安殿享官意啓曰,臣思穆,當以別侍衛,進參於臘享大祭親行時,而享官靑城尉沈能建,工曹判書金勉柱,差祭宗廟,安昌君燝,差祭社稷,今已受香,行護軍金龍柱,尙不出仕,替直無人,何以爲之?敢稟。傳曰,知敦寧李彦植,享官差下。
李承達在外,代以閔秉勳爲事變假注書。
徐英輔,以弘文館言啓曰,本館上番闕直,事甚未安,副校理尹致鼎,卽爲牌招入直,何如?傳曰,允。
以副校理尹致鼎牌不進罷職傳旨,傳于徐英輔曰,更以推考傳旨書入。
徐英輔,以弘文館言啓曰,本館上番闕直,事甚未安,副校理尹致鼎,旣有更以推考傳旨書入之命,卽爲牌招入直,何如?傳曰,允。
傳于申絢曰,出宮門路,以協陽門爲之。
藥房口傳啓曰,孝安殿臘享親行,已有成命,撫序孺慕,普切欽仰,而第今隆沍雪風,寒威折膠,此時聖體之觸冒,已切輿情之憂慮,又況三日之內,再次勞動,侵曉將事,有違於聖人節宣之方,臣職忝保護,不勝悶迫,玆敢冒煩仰籲。伏乞亟寢親享之命,千萬顒祝,惶恐,敢啓。答曰,知道。晩後日候,不至甚寒,且親享已有成命,爾勿煩。
申絢啓曰,去夜東所衛將曺允德,不循更次,罷漏後始到建陽門,爲牌將所阻,事極駭然,不飭之兵曹摠府堂上,不可無警,竝從重推考,何如?傳曰,允。
申絢,以都摠府言啓曰,東所五衛將曺允德,以去夜四五更巡更衛將,不善踐更,罷漏後回到建陽門,爲牌將所執留,事極駭然,當該衛將曺允德,令該府拿問處之,何如?傳曰,允。
申絢,以兵曹言啓曰,去夜五更三點,東所衛將曺允德,行巡還到建陽門,循例越去,該門把守將,以爲罷漏已過,使之還爲越送,衛將之未及回巡於罷漏之前,已是稽忽,把將之晩時執頉於旣越之後,亦甚駭然,臣則惶恐待罪,而當該衛將,令該府拿問處之,把守將,亦令該營,嚴治懲勵,何如?傳曰,牌將雖云晩時執頉,與摠府草記有異,聞別軍職夜巡摘奸之言,則初不越去,爲牌將所阻云,則此草記,豈不相左乎?衛將請罪,已允下於摠府草記,卿則已有承宣之請推,勿待罪,可也。
傳于申絢曰,侍衛軍兵毛具。
申絢啓曰,持平洪羲玄,旣入闕中,不出姑停望,直爲出去,事甚未安,推考,何如?傳曰,允。
申絢,以都摠府言啓曰,今日入直內三廳武兼禁軍及軍兵等,當爲中日習射,而孝安殿親祭齋戒相値,不得爲之之意,敢啓。傳曰,知道。
申絢,以都摠府言啓曰,副摠管李光益,以訓鍊中軍挾輦軍點考事,訓鍊院晝仕出去之意,敢啓。傳曰,知道。
徐英輔,以成均館行大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成申溆,以宗廟臘享大祭堂上執禮進去,直講趙民和,以崇陵忌辰祭典祀官兼大祝進去,典籍未差,時無入直之員,以他郞官,姑爲代直,何如?傳曰,允。
應敎徐有恂,修撰李基崇,副修撰金啓溫等箚曰,伏以孝安殿臘享親行,已有成命矣。撫時之聖慕冞新,親祼之盛禮將擧,凡在臣隣,孰不欽仰感歎,而第伏念風雪交作,寒威栗烈,此時節攝,尤爲愼重,今乃觸冒離次,侵曉將事,得不有欠於大聖人保嗇之方,而且殿宮惟憂之聖念,顧當如何哉?朔享之親薦,纔過數日,又此當寒勞動,臣等忝在邇列,不勝憂悶,相率陳籲,冒瀆崇聽。伏乞聖明,仰體宗社付托之重,俯察臣民焦慮之忱,更加三思,亟寢躬祼之命焉。取進止。答曰,省箚具悉。已諭於口啓之批矣。
行判中樞府事徐邁修箚曰,伏以臘日載屆,親享有命,此實出於我聖上不匱之孝思,孰不欽仰,而第伏念昨今以來,雪餘寒威,砭人肥骨,而且況晩後風氣,視晝愈酷,三日之內,連爲勞動,徹曉將事,實有妨於聖人節宣之方,古語所云陛下縱自輕,其奈高廟太后何者,豈非殿下所當體念於今日者乎?區區憂愛之切,有不勝憧憧,忙陳短箚,冒瀆宸聽。伏乞更加三思,亟降攝行之命,以慰殿宮惟憂之念,以副群下顒祝之忱焉。取進〈止〉。答曰,省箚具悉卿懇。已諭於藥院及堂箚之批矣。仍傳于徐英輔曰,此批答,遣史官,傳諭于徐判府事。
行都承旨徐美修,行左承旨徐英輔,右承旨李羽晉,左副承旨李好敏,同副承旨申絢啓曰,卽伏見藥院口啓批旨下者,以親享已有成命爲敎,大僚儒臣之箚,一例靳允,臣等竊不勝憂悶之至,居諸易得,臘享遽屆,以聖上撫時靡逮之孝,躬薦明禋,孰不欽仰,而第今饕風烈寒,入夜尤緊,此時衝冒,侵曉將事,大非聖人節宣保嗇之規,區區下情,擧切焦迫,玆敢相率仰籲。伏願聖明,仰體殿宮之惟憂,俯循群下之至懇,亟降攝儀之命焉,惶恐,敢啓。答曰,知道。臘享異於朔望祭享,且日候不至甚寒矣。
禮曹參判趙德潤狀啓,臣於本月初二日,在楊根郡,伏奉有旨,同日午時量,卽爲傳諭于議政府領議政李秉模郡獄胥命處,則以爲纔封冒死之章,恭俟嚴命云,以有旨內辭意,問其登途日字,則罪負至重,誅戮猶輕,登途與否,有不敢論云,臣則姑爲仍留,緣由馳啓云云。答曰,領相疏批,昨已書下,卿其仍留,期於偕來。
吏曹啓目粘連,觀此弘文館副校理李尙愚上疏,則以爲臣父,則明年爲回甲,臣母則夙抱貞疾,而自來貧窶,藥餌扶將,尙患失時,臣身爲人子,旣不能左右就養,甘旨無闕,徒深喜懼之心,莫伸反哺之誠,特命選部,畀臣一小縣亦爲白臥乎所,李尙愚家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判府啓,依回啓施行爲良如敎。
上在昌德宮。停常參·經筵。
上詣孝安殿。臘享大祭親行,還內後,內閣·政院·玉堂,藥房口傳問安。答曰,知道。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
左議政李敬一五十三度呈辭,傳于徐英輔曰,安心調理。
以副校理尹致鼎牌不進罷職傳旨,傳于徐英輔曰,更以推考傳旨書入。
徐英輔,以弘文館言啓曰,本館上番闕直,事甚未安,副校理尹致鼎,旣有更以推考傳旨書入之命,與校理李寅采·李基慶,副校理李尙愚,竝卽牌招,以爲推移入直之地,何如?傳曰,允。
以校理李寅采·李基慶,副校理李尙愚牌不進罷職傳旨,傳于徐英輔曰,更以推考傳旨書入。
以副校理尹致鼎再牌不進罷職傳旨,傳于徐英輔曰,更以推考傳旨書入。
徐英輔,以弘文館言啓曰,本館上番闕直,事甚未安,校理李寅采·李基慶,副校理尹致鼎·李尙愚,旣有更以推考傳旨書入之命,竝卽牌招,以爲推移入直之地,何如?傳曰,允。
申絢,以都摠府言啓曰,副摠管李光益,以訓鍊中軍本營諸將官射會監試事,訓鍊院晝仕出去之意,敢啓。傳曰,知道。
領敦寧府事金祖淳箚曰,伏以臣於日昨,伏奉內閣傳敎下者,以先朝誌狀印役告竣,有監印諸臣熟馬面給之命,而臣實爲首,聞命感愧,不知所云。夫監印,閣臣之常格也,給馬,朝家之重典也,又況是役也,終事之地也,臣等之所殫誠而竭力者也,而爲役纔旬餘,仕進不過一再而止,則初無爲勞之足紀,安有酬功之可論哉?罔功之賞,非但賤分之所不敢安,亦聖世之所宜惜。伏乞亟賜收還,以愼賞典,千萬幸甚。取進止。答曰,省箚具悉卿懇。卿其安心領受。仍傳于徐英輔曰,此批答,遣史官,傳諭于領敦寧。
孝安殿臘享大祭親行敎是時,亞獻官行判中樞府事徐邁修,終獻官光恩副尉金箕性,贊禮兼禮曹判書韓用龜,典祀官奉常正金孝秀,宮闈令尙膳方得賢,執禮直閣洪奭周,執尊司諫鄭魯榮,大祝待敎朴宗薰,祝史修撰李基崇,齋郞持平洪羲玄,盥洗位禮曹佐郞鄭進明,直講南述毅,爵洗位宗簿主簿權傛,典籍金洛龍,亞終獻盥洗位典籍辛碩林,贊者引儀安聖謩·鄭在愼,謁者引儀成海默·趙元溥,贊引儀李儀朝·沈憲永,祭監監察孫錫祉·李鋐。
乙丑十二月初四日子時,上詣孝安殿。臘享大祭親行入侍時,行都承旨徐美修,行左承旨徐英輔,右承旨李羽晉,左副承旨李好敏,同副承旨申絢,假注書李永純·曺鳳振,別兼春秋徐有恂,記事官鄭觀綏,直閣洪奭周,待敎朴宗薰以次侍立。時至,通禮啓外辦,上具布裹翼善冠·布袍·布裹烏犀帶·白皮靴,乘輿出宣化門,由協陽門·建陽門·銅龍門·景化門,至崇化門外,通禮啓請降輿,上降輿入齋殿,諸臣侍立,少頃時至,通禮啓請出次,上改具衰服,出幄次,贊禮前導,上入詣版位,贊禮啓請跪俯伏哭,上跪俯伏哭,在位者皆俯伏哭,贊禮啓請止哭,上止哭,在位者皆止哭,贊禮前導,上詣中排設廳,視饍訖,還詣版位,贊禮跪啓請俯伏哭,上俯伏哭,贊禮跪啓請止哭興,四拜興平身,上止哭興,四拜興平身,贊禮前導,上詣盥洗位,上盥洗,贊禮前導,上詣尊所,絢酌酒,羽晉受酒,上仍詣神位前,贊禮啓請跪,上跪,美修奉瓚以進,上執瓚灌地,以授美修,美修敬奉,還奠于尊所,贊禮啓請三上香,美修奉香,絢奉爐,上三上香,美修等還奠爐盒于案前,各從西挾門以出,贊禮啓請進幣,絢奉幣以進,上執幣以授美修,美修奉奠于靈座前訖,英輔酌醴,好敏奉醴以進,上執酌授好敏,好敏奉奠于神位前,宗薰跪讀祝文訖,贊禮啓請降復位,上俯伏興平身,仍降復位,亞獻官判府事徐邁修,終獻官光恩副尉金箕性,以次行亞獻終獻如儀訖,俱降復位,贊禮啓請俯伏哭,上俯伏哭,在位者皆哭,贊禮啓請止哭,上止哭,在位者皆止哭,引儀唱鞠躬四拜興平身,上行四拜禮訖,贊禮前導,上詣望燎位,燎祝幣訖,贊禮啓禮畢,贊禮前導,上還齋殿。上曰,親祭問安勿爲之。出榻敎諸臣侍立,少頃,上改具布裹翼善冠·布袍·布裹烏犀帶·白皮靴,由齋殿出崇化門,通禮啓請乘輿,上乘輿,出景化門,由銅龍門·協陽門·宣化門還內,諸臣以次退出。
上在昌德宮。停常參·經筵。
未時,太白見於巳地。
藥房副提調李羽晉啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減養胃湯,自今日一貼式,限三貼煎入事,榻前下敎。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監〈察〉茶時之意,敢啓。傳曰,知道。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
申絢啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
左議政李敬一五十四度呈辭,傳于李羽晉曰,安心調理。
申絢啓曰,明日溫陵忌辰祭傳香,禮房承旨,當爲齋宿,而行左承旨徐英輔,纔已須資出去矣,所當牌招,而拘於廳規,不得請牌,何以爲之?敢稟。傳曰,禮·工換房。
以校理李寅采·李基慶,副校理尹致鼎·李尙愚牌不進罷職傳旨,傳于李好敏曰,更以推考傳旨書入。
李好敏,以弘文館言啓曰,本館上番闕直,事甚未安,校理李寅采·李基慶,副校理尹致鼎·李尙愚,旣有更以推考傳旨書入之命,竝卽牌招,以爲推移入直之地,何如?傳曰,允。
以慶尙左水使李郁延狀啓,機張蔚山封山失火,惶恐待罪事,傳于李好敏曰,勿待罪事,回諭。
李好敏啓曰,關西暗行御史洪秉喆,來詣闕外,謂有情勢,不爲復命,馬牌鍮尺及事目冊,使下吏替納,書啓不爲修正以入,事未前有,極爲可駭,從重推考,何如?傳曰,允。
申絢,以義禁府言啓曰,卽接月令醫員李光祚手本,則時囚罪人曺允德,素患疝積之証,當寒重發,衝上肚腹之間,叫痛不止,食飮全却,氣息奄奄,目下証形,十分危劇云,罪人病勢危重,則一邊保放,一邊草記,曾有定式矣。曺允德姑爲保放之意,敢啓。傳曰,知道。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羲甲啓曰,禁衛營將官來言,今日本營軍兵,日次私習云矣,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申絢曰,同副承旨入侍。
傳于申絢曰,坐直承旨入侍。
傳于申絢曰,留院公事入之。
有政。吏批,判書李翊模進,參判朴宗來病,參議未差,左副承旨李好敏進,鰲恩君單李敬一。
兵批,行判書金思穆進,參判李庚運入直,參議柳烇差祭,參知未差,同副承旨申絢進。以鄭杆爲曹司五衛將,李尙岳·曺允植爲五衛將,金鎭喆·李鎭三爲忠壯將,陳珣·高大升爲慶熙將,金繼善爲部將,柳文植爲南兵使,吳載光爲慶尙左兵使,李文度爲上土僉使,金益範爲長山別將,僉知二單鄭學畊·申綋,護軍金在昌,副護軍金蓍根·任厚常·尹命烈·宋守淵,副司正李永純·曺鳳振竝單付。
李好敏啓曰,卜相事,命下矣。三公未差,原任大臣當爲命招,而領府事李時秀,判府事徐龍輔出疆,判府事金觀柱在外,鰲恩君李敬一未肅拜,判府事徐邁修,卽爲命招,何如?傳曰,鰲恩君,竝命招。
李好敏啓曰,卜相事命下,而判府事徐邁修,鰲恩君李敬一,命招不進,何以爲之?敢稟。傳曰,更爲命招。
李好敏啓曰,卜相事,命下矣。政官卽爲牌招開政,何如?傳曰,允。
以校理李寅采·李基慶,副校理尹致鼎·李尙愚再牌不進罷職傳旨,傳于李好敏曰,更以推考傳旨書入。
李好敏,以弘文館言啓曰,本館上番闕直,事甚未安,校理李寅采·李基慶,副校理尹致鼎·李尙愚,旣有更以推考傳旨書入之命,竝卽牌招,以爲推移入直之地,何如?傳曰,允。
李羲甲,以都摠言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
申絢,以義禁府言啓曰,右議政金載瓚,施以中道付處之典事,命下矣。金載瓚黃海道載寧郡中道付處,而以傳敎內辭意,具罪目,依例發遣府都事,押送配所,何如?傳曰,允。
事變假注書李仁迪狀啓,臣於本月初三日卯時量,敬奉聖批,同日酉時量,馳到楊根郡,傳諭于議政府領議政李秉模郡獄胥命處,則以爲泥首之中,不敢附奏,惟願早卽溘然云矣,臣則仍爲復路,緣由馳啓云云。踏啓字。
乙丑十二月初六日辰時,上御誠正閣。同副承旨入侍時,同副承旨申絢,假注書李永純,記事官徐淇修·鄭觀綏,以次進伏訖。上曰,入侍注書誰也?絢曰,李永純矣。上曰,廳注書誰也?絢曰,曺鳳振矣。上曰,領相去就,何以爲之云耶?絢曰,前後敦諭,鄭重嚴截,似當上來,而姑無的報矣。上曰,見其書啓,願卽溘然爲辭者,其無意承膺而然耶?絢曰,未能詳知矣。上曰,右相承批後,尙無變動何也?絢曰,亦未及聞知矣。上命書傳敎曰,見此史官書啓,領相事豈不萬萬乖常乎?竝與附奏而不敢爲,願卽溘然云,此何說也,此何故也?百爾思量,不可曉也,情勢則旣盡昭晢,更無可言,國事則無異板蕩,誰可整頓?以此大臣處地,於國事,越視不顧,實是意外,然則今日朝廷,將爲無相之國乎?予之前後如渴之諭,何如,而大臣之待予如此,予亦安得一味徒費誠款,敬禮自敬禮,君綱自君綱,領議政李秉模,爲先施以削職之典,以爲爲大臣占便者之戒。又命書傳敎曰,右相事,豈不萬萬駭怪乎?誓墓云云,求之古今,未之聞也,此無他,國事板蕩,君綱解弛,故上自大臣,皆不免工謀占便,而無嚴憚畏忌之心而然,向時卽欲處分,而猶以敬禮之意,屢勤敦勉之諭,則宜有幡然改悟之擧,而尙今固執,終無變動,苟有嚴畏之心,名雖大官,何敢若是?此等處不可尋常處分而止,右議政金載瓚,爲先施以中道付處之典。又命書傳敎曰,卜相。仍敎曰,大臣命招啓辭及政官牌招啓辭,待左相呈辭批下後,書入,可也。上曰,注書出去,右相付處傳敎,招致當直都事,聽傳敎,可也。賤臣承命出去擧行。上曰,上番出去,右相付處地方,令金吾從速定入事,分付,可也。絢曰,當直擧行,何等嚴急,而近來稽緩成習,每致遲滯,雖以今番言之,聽傳敎之時,不卽待令,事極可駭,當該當直都事,所當重勘,而本院請推之外,無他可施之罰,何以爲之乎?上曰,令該府拿問處之,可也。出擧條仍命退,承史以次退出。
乙丑十二月初六日申時,上御誠正閣。坐直承旨入侍時,同副承旨申絢,假注書李永純,記事官徐淇修·鄭觀綏,待敎朴宗薰,以次進伏訖。上命讀左議政李敬一五十四度呈辭,絢讀訖。命書傳敎曰,左相尋單,今爲五十有餘度矣,前有體諒之批,則到今豈可不踐言?左議政李敬一,姑爲許副。又命讀領議政李秉模削職傳旨及右議政金載瓚付處傳旨。上命書傳敎曰,大臣置處政事,當日爲之。仍敎曰,大臣命招啓辭,則待大臣置處後,卽爲入之,可也。上命閣臣先退。宗薰曰,先朝誌狀頒賜件,外任閣臣處,依例自本閣有旨成送,遣閣吏齎傳乎?上,可之。仍敎曰,今番誌狀頒賜傳敎,下於內閣,而載錄於正書朝報矣,日記冊,則果何以書之耶?絢曰,其時該房,卽左承旨臣徐英輔,故以傳于徐英輔書之矣。上曰,此後則傳敎之下于內閣者,政院日記,以傳于奎章閣曰,書之,可也。仍命退,宗薰先退,承史以次退出。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羲甲啓,來十一日朝參日次矣,敢稟。傳曰,停。
李好敏啓曰,來十一日輪對日次矣,敢稟。傳曰,當次人受點,待後日次待令。
傳于申絢曰,同副承旨入侍。
有政。吏批,判書李翊模進,參判朴宗來牌不進,參議未差,行都承旨徐美修進。以趙得永爲吏曹參議,李勉求爲獻納,李肇源爲刑曹參判,金啓洛爲右尹,洪羲運爲兵曹參知,金思穆爲判義禁,李時秀爲內醫都提調,李時秀爲訓鍊都監都提調,趙鎭寬爲典設提調,韓永建爲吏曹正郞,沈厚鎭爲典籍,崔鎭龜爲昭顯墓守衛官,許溶爲价川郡守,領議政單判府事徐邁修,左議政單兼禮曹判書韓用龜,右議政單戶曹判書金達淳,承文院都提調三單領議政徐邁修,左議政韓用龜,右議政金達淳,承文博士單鄭僑,著作單朴師晉,成均正字單許臻,學諭單李慶旭,故敎官朴繲贈吏參例兼,故通德朴守虛贈吏議,以上故同知朴賓東兩代。
兵批,行判書金思穆病,參判李庚運入直進,參議柳烇差祭,參知未差,右副承旨李羲甲進。啓曰,兵批無緊窠,吏批無送西之人,無政事之意,敢啓。傳曰,知道。
以副校理尹致鼎牌不進罷職傳旨,傳于李好敏曰,更以推考傳旨書入。
傳于徐美修曰,呈告大司成許遞,政官牌招開政。
徐美修啓曰,吏曹判書李翊模,參判朴宗來,參議趙得永牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議以推考傳〈旨〉書入,更爲牌招。
有政。吏批,判書李翊模進,參判朴宗來牌不進,參議趙得永牌不進,行左承旨徐英輔進。啓曰,大司成今當差出,而擬望之人乏少,承旨竝擬,何如?傳曰,允。
以李惟命爲副修撰,徐榮輔爲禮曹判書,鄭東觀爲敦寧都正,趙尙鎭爲知經筵,徐有榘爲大司成,李度天爲儀賓都事,李永晉爲禁府都事,閔致和爲司饔奉事,兼養賢主簿單沈厚鎭,江華分敎官單文得章,洪大衡爲監察。
兵批,行判書金思穆病,參判李庚運入直進,參議洪羲運未肅拜,參知柳烇差祭,右副承旨李羲甲進,護軍單金履度。
以吏曹參議趙得永再牌不進罷職傳旨,傳于徐英輔曰,更以推考傳旨書入。
以咸鏡監司閔台爀狀啓,咸興客舍失火,殿牌不得奉完,惶恐待罪事,傳曰李好敏曰,卿其勿待罪事,回諭。
行判中樞府事徐邁修,鰲恩君李敬一箚曰,伏以卜相有命,而相府無時任,有此原任牌招之擧,臣等雖衰病轉劇,委身床玆,而當此國事板渙之時,進詣賓廳,卜入金甌,亦一往役,豈敢不力疾奉承,而第考故事,有不敢昧然對揚者。昔在英廟丙午,適無時任,有原任卜入之敎,而故相臣閔鎭遠,筵奏箚陳,以百年前一有之例,不可援據,力辭不當,伊後先朝癸卯壬子,亦有此敎,而諸原任,引故相箚語,竝皆陳箚,竟蒙體諒,則此爲兩朝已行之近例,班班可稽,臣等何敢弁髦成憲,冒當不敢當之責,以壞中書故事哉?成命之下,末由擧行,玆將短箚,仰瀆宸嚴。伏乞亟寢召旨,俾臣等,得免於屢犯違逋之罪,不勝幸甚。取進止。答曰,省箚具悉卿等之懇,旣有相府格例,則何可强迫?卿等安心。仍傳于李好敏曰,此批答,遣史官,傳諭于徐判府事·鰲恩君。
乙丑十二月初七日辰時,上御誠正閣。同副承旨入侍時,同副承旨申絢,假注書曺鳳振,記事官徐淇修·鄭觀綏,待敎朴宗薰,以次進伏訖。上曰,前有原任大臣入來卜相之例乎?絢曰,先朝傳敎中,有曰原任卜相,已例班班,以此觀之,似有原任卜相之例,而院中謄錄,只有丁酉以後,而無原任卜相之事,若有原任卜相之命,輒皆陳箚,每蒙體諒矣。上曰,然則無時任時,卜相何以爲之乎?絢曰,或有原任大臣入侍下詢前望點下之例,或有中批特拜之例,特拜時,或以傳敎書出,或以備忘記書下矣。上命讀判中樞府事徐邁修,鰲恩君李敬一等聯名箚子,絢讀奏。上命書批答,仍命書傳敎曰,判中樞府事徐邁修拜領議政,兼禮曹判書韓用龜拜左議政,戶曹判書金達淳拜右議政。上曰,注書持此傳敎,出去頒布後,吏批望筒受入,可也。賤臣承命出傳。絢曰,陞補計劃,每於限內設行,如或過限,隨卽提稟事,曾有定式矣。昨年之過限未磨勘,已是違式,而行大司成金履度,當此歲末,連呈辭單,如是之際,又有未及磨勘之慮,事體所在,極爲未安,各別申飭,使之行公,而雖以庠試言之,四等學製,尙不設行云,一體申飭,竝令限內磨勘似好,故敢此仰達矣。上曰,依爲之。出擧條上曰,左副承旨·右副承旨入侍。淇修承命出來,與左副承旨李好敏,右副承旨李羲甲,追入進伏。上曰,院中有公事乎?上番出去持入,吏批望筒,催促修正以入。淇修承命出傳。上曰,望筒何不卽爲書入乎?承旨出去催促,而大臣下批望筒,先爲修入,其他望筒,如未及修正,則追後直入差備,可也。絢承命出傳,還入進伏,賤臣持大臣下批望筒,追入進伏。絢讀奏望筒訖,上命書判府,仍命先爲頒布。賤臣承命出傳。好敏曰,奉命事體至重,而亞卿及承旨中偕來奉命,尤爲自別,昨日前領議政處分後,宜有偕來亞卿召還之有旨,而此無近例之可考,未及入稟矣,此後或有如此之事,不必每每煩稟,亦不必出擧條,有旨,自本院依例成送,召還偕來之臣事,載錄於院中故事,以爲遵行之地,似好矣。上曰,依此爲之。上曰,入侍注書誰也?絢曰,曺鳳振矣。上曰,是誰也?好敏曰,刑曹判書曺允大之子矣。又敎曰,事變假注書誰也?好敏曰,閔秉勳矣。上命閣臣先退,宗薰退出,又命退,承史以次退出。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羲甲啓曰,禁衛營將官來言,今日本營軍兵,日次私習云矣,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
徐美修啓曰,左副承旨李好敏,今日不爲仕進,卽爲牌招,何如?傳曰,允。
徐美修啓曰,假注書李永純,身病猝重,勢難察任,今姑改差,何如?傳曰,允。
李永純改遞,代以李止淵爲假注書。
兵曹,以鄭觀采爲禁衛中軍。
傳于申絢曰,不爲仕進承旨許遞,政官牌招開政,待下批,牌招察任。
李羲甲啓曰,吏曹判書李翊模,參判朴宗來,參議趙得永牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議更以推考傳旨書入,更爲牌招。
有政。吏批,判書李翊模進,參判朴宗來牌不進,參議趙得永牌不進,右副承旨李羲甲進。以徐有聞爲承旨,蔡一揆爲中部令,韓碩謩爲掌苑別提。再政。以鄭進明爲思陵令,成海運爲引儀,李友信爲假監役,李文遠爲西部都事。
兵批,行判書金思穆進,參判李庚運入直,參議洪羲運未肅拜,參知柳烇差祭,同副承旨申絢進。以朴鳳休爲同知,金守基爲內禁將,申綋爲羽林將,李春達爲景福將,權膺祜爲都摠經歷,副護軍李好敏。再政。南兵使柳文植,會寧府使崔東岳相換,以金文基爲都摠都事。
以吏曹參議趙得永再牌不進罷職傳旨,傳于申絢曰,更以推考傳旨書入。
傳于申絢曰,卿之釋負歸休,今且屢月矣,雖因卿辭老而退,老成人典刑,予豈忘之,而以卿平日憂國之誠,豈能一日而忘是心哉?予之復有中書之命,置諸元輔之任,意豈徒然?卿試思之。顧今國事板蕩,紀綱頹敗,人心未免澆訛,世道未可寧靖,艱虞溢於目,綴旒累卵之危,不足以諭也。中夜以興,靜而思之,寧欲無言,在今日鎭定之責,亶在於輔相之職,卿之體國之誠,予所知之者,固知不待予之勉諭而出膺,故不須多誥,略暴萬一,卿其體小子之至意,念國事之凜危,卽起膺命,以副小子此時如渴之望事,遣史官,傳諭于領議政。
傳于申絢曰,有國之重,莫過於輔相,輔相得人,然後百事可成,予之所取於卿,非徒踐歷績庸之美,篤厚恬愨之行,輿人之拭目,亦且久矣。卿試思之,三公不備,廊廟長鎖,廟務積滯,卿之所目覩也,以卿憂國之誠,見國事之艱難,何必待予小子之勉諭乎?顧今國事之罔涯,如立漏船之上,任長年三老之責者,其可雍容暇豫,視若淺水虛舟乎?望卿體予之此意,卽起膺命,以副小子之至意,弘濟國事之艱難事,遣史官,傳諭于左議政。
傳于申絢曰,自卿枚卜之後,予以得賢爲喜,蓋所以取於卿者,地望也,文華也,經綸也,材諝也,淳厚有長者之風也,囂俗可靜,酸鹹可調。顧今國事之艱憂,百務之擔閣,顧不在於輔相之責,不須多誥,卿其體此之意,卽起出膺,弘濟時艱事,遣史官,傳諭于右議政。
記注官金致龍書啓。臣敬奉聖諭,馳往傳諭于南部會賢坊駝駱洞契議政府領議政徐邁修所住處,則以爲臣於病伏昏涔之中,千萬不自意,昨伏奉議政復拜之命,今又十行恩諭,鄭重諄複,諭之以艱虞之溢目,勉之以鎭定之丕責,委畀之隆眷,虛竚之聖意,有非老朽如臣所敢承當者,雖以濱死如夢之神識,不覺蹶然驚起,五內震剝,實不知何以至此也。臣之向來缷免,出於我聖上禮使臣工優容老物之盛德殊私,一念感祝,生殞死結,則曾未半載,忽紆此晉擢之恩,以臣癃殘視蔭之實狀,不惟仰承德意之萬無一望,以朝廷擧措言之,苟可以復備驅策,初豈有曲賜體諒哉?用捨無說,聽聞必惑,臣之一身去就,尙屬瑣節,其累於大聖人置相之政,抑云不細,臣念之及此,悚汗浹背,益無所措其躬也。數行附奏,辭不達意,從當收召驚魂,一暴血忱,以冀仁天之終始垂諒云矣,敢啓。傳曰,知道。
申絢,以兵曹言啓曰,內禁衛將李顯宅,羽林衛將柳弘源,俱以病難供職,呈狀乞遞,宿衛領軍之將,不可久曠,竝改差,何如?傳曰,允。
上在昌德宮。停常參·經筵。
申絢啓曰,行大司憲李直輔,執義宋稚圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羲甲啓曰,禁衛營將官來言,今日本營軍兵,日次私習云矣,敢啓。傳曰,知道。
李羲甲啓曰,御營廳將官來言,今日本營軍兵,日次私習云矣,敢啓。傳曰,知道。
申絢啓曰,判義禁金思穆,旣入闕中,不爲肅謝,直爲出去,事甚未安,推考,何如?傳曰,允。
申絢啓曰,判義禁金思穆,禮曹判書徐榮輔,除拜後過三日不爲出肅,依定式,推考警責,仍卽牌招察任,何如?傳曰,允。
申絢啓曰,三品官之無得過三日循例請牌,曾有定式矣。大司成徐有榘,敦寧都正鄭東觀,兵曹參議洪羲運,除拜後過三日不爲出肅,事體所在,極爲未安,從重推考,仍卽牌招察任,何如?傳曰,允。庠補,昨聞承宣之奏,至今不爲設行云,申飭使之歲前擧行。
李羲甲啓曰,假注書李止淵時無職名,令該曹,依例付軍職,冠帶常仕,何如?傳曰,允。
以左副承旨徐有聞牌不進罷職傳旨,傳于申絢曰,更以推考傳旨書入。
傳于李羽晉曰,戶曹判書前望單子入之。
戶曹判書前望單子入之,趙鎭寬落點。
以判義禁金思穆,禮曹判書徐榮輔牌不進推考傳旨,傳于李羽晉曰,禮判更爲牌招,嚴飭肅命。
以禮曹判書徐榮輔再牌不進推考傳旨,傳于李羽晉曰,更爲嚴飭牌招,使之卽爲入來肅命。
以禮曹判書徐榮輔三牌不進推考傳旨,傳于李羽晉曰,更爲牌招,嚴飭入來。
以禮曹判書徐榮輔四牌不進推考傳旨,傳于李羽晉曰,仍以前牌催促,嚴飭入來。
以大司成徐有榘,兵曹參議洪羲運牌不進罷職傳旨,傳于李羲甲曰,更以推考傳旨書入。
傳于徐英輔曰,大司成上疏入之。
傳于李羽晉曰,大司成未差之代,前望單子入之,待下批,牌招察任,庠補,使之卽爲擧行。
大司成前望單子入之,尹致性落點。
李羲甲,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
大司成徐有榘疏曰,伏以居諸迅駛,鑽燧將改,孝安殿練事,只隔數旬,仰惟聖慕慨廓,益復罔極。仍伏念今此國子變通之擧,專以陞試之拖晩,至煩筵臣之陳稟,改卑無故之人,責以及期完試,而除旨忽及於臣,臣於向來,旣嘗怵分畏義,冒沒一肅,則方當歲律垂窮,磨勘時急之會,如有毫分可强之勢,豈敢不竭蹶趨承哉?第臣本生母,年今七耋,素抱貞疾,居常凜綴,寧日尠少,而入冬以來,重感風寒,咳喘隨苦,飮啖全却,臣方左右扶將,實無一刻離捨之望,而通計陞庠未試之抄,除非近一旬鎖院,將無以排日告竢矣。昨年未勘,其爲多士之齎鬱大矣,而萬一緣臣之故,或致今年之又未免闕試,則臣身僨誤之罪,且置勿論,揆以國體,寧不萬萬苟艱乎?召牌之下,玆不得不據實請急。伏乞聖慈,俯垂矜察,將臣職名,亟許遞改,以重試事,以便救護,千萬血祝,臣無任云云。省疏具悉。聞有親病云,本職許遞。
上在昌德宮。停常參·經筵。
藥房副提調李羽晉啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣,王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李羲甲啓曰,備邊司郞廳來言,今日賓聽日次,而三公未肅拜,不得來會云矣,敢啓。傳曰,知道。
傳于李羲甲曰,吏·兵批歲抄點下者,依例捧傳旨。
傳于徐英輔曰,各司褒貶,勿拘齋日,限內磨勘。
傳于李羲甲曰,明日夕上食,當親行,該房知悉。
李羲甲啓曰,新除授南兵使崔東岳,時在會寧府任所,而有除朝辭赴任之命矣。密符則以前兵使沈鑏所佩密符傳授,諭書則安寶,使院吏齎傳,何如?傳曰,允。
傳于李羽晉曰,內局提調有闕之代,令該曹口傳差出。
吏曹口傳政事,以徐榮輔以內醫提調。
以禮曹判書徐榮輔四牌不進推考傳旨,傳于李羲甲曰,仍以前牌催促,嚴飭入來。
傳于李羽晉曰,禮曹判書批下,卽爲牌招。
傳于徐英輔曰,左副承旨批下,卽爲牌招察任。
以左副承旨徐有聞牌不進罷職傳旨,傳于李羲甲曰,更以推考傳旨書入,更爲嚴飭牌招。
以左副承旨徐有聞再牌不進罷職傳旨,傳于李羲甲曰,更以推考傳旨書入,更爲牌招。
李羲甲啓曰,行大司憲李直輔,執義宋穉圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,獻納李勉求,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于李羲甲曰,更以推考傳旨書入。
李羲甲,以義禁府言啓曰,保放罪人曺允德病勢向差云,還囚捧供以入之意,敢啓。傳曰,知道。
禁府啓目,朔州前府使李商采原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判府啓,依允。又啓目,龜城前府使閔致愼原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判府啓,依允。又啓目,東所五衛將曺允德原情云云。傳旨內辭緣,泛稱遲晩,刑推得情,何如?判府啓,除刑推議處爲良如敎。又啓目,義禁府都事成永愚原情云云。傳旨內辭緣,泛稱遲晩,刑推得情,何如?判府啓,除刑推議處爲良如敎。
右參贊趙尙鎭疏曰,伏以時序屢變,歲籥將暮,孝安殿臘享奄過,望祭不遠,仰惟我聖上撫時慨廓之痛,益復靡逮。仍伏念臣本以脆薄之質,早嬰奇怪之疾,卽是痰癖也吐血也,發作無常,源委已深,床笫之命,不敢自廁於恒人久矣,而其在少壯之歲,則眞元稍得充實,客祟未甚侵困,故猶或自力於奔走之役矣。到今桑楡景迫,氣血凋耗,舊症新病,一倍添損,暫勞而鮮血吐出,少滯而積痞衝逆,若値寒沍之節,則尤無寧靜之日,近自入冬來,肩背腰脅之間,頑痰流注,遍體麻木,屈伸艱澁,殆成籧篨。唯其如是也,故藥院重任,叨冒已爲五朔,而大小仕進,未效恪勤之忱,每多懸頉之時,居常悚懍,如添一病。又自四五日前,食物乍滯,中脘積氣,挾痰大肆,發如煙霧,漸次衝亘,鑽若刀劍,無數疼刺,頃刻塞胸,屢欲昏窒,氣息喘急,冷汗如漿,嘔逆隨作,眩瞀不省,屢日辛苦,幾殊堇甦,多灌峻下之劑,尙無顯奏之效,諸般症情,甚爲危惡,元氣落陷,神形換脫。以此實狀,時日之內,萬無蠢動之勢,湯劑監煎,事係莫重,而旣未免稟旨代房,大享陪祭,分所當爲,而竟未得竭誠趨參,以至今日候班,又爲懸病,情禮都缺,罪戾層積,伏枕惶阨,生不如死。雖閑官庶司,尙不容一味瘝曠,況此保護重地,豈可緣臣賤疾而歷日虛縻也哉?懇迫之情,如縛求解,瀆擾之懼,不暇自恤,治疏將上,連値齋日,今始冒萬死據實疾籲於黈纊之前。伏乞聖慈,俯垂矜諒,亟解臣內局之任,以重公事,千萬血祝。噫,臣之一身,已非臣有,頂踵毛髮,咸歸化育,夷險燥濕,惟當不避,況今所叨,事體尤別。三時調藥餌之香,五日伸起居之禮,在臣子移孝之忱,倍切榮幸,一毫占便之習,顧何敢萌心發口,而今乃病與年痼,力不逮事,義未遂於殫竭,跡殆涉於規避,臣情到此,吁亦窮且蹙矣。更伏望亟降威罰,以爲人臣不忠者之戒焉。臣無任云云。答曰,省疏具悉。所帶藥院之任,許遞。
禮曹判書徐榮輔疏曰,伏以臣身陷大僇,自速嚴命,寘對圜扉,分甘重典,特蒙聖慈,矜憐愚迷,不加郵罰,曲賜全釋,至諭以參班於誌狀奉進之日,以死爲生,轉罪爲榮,聖恩浩大,天地莫量,而顧臣病隨情深,症形醜惡,退歸私次,僵仆叫苦,及夫進書之時,未隨諸僚之後,虧分闕禮,重添死罪,撫躬自悼,兢懍度日。迺者千萬不自意,春官除旨,遽下於此際,聞命惝怳,五內失守,臣聞人有疾痛,必呼父母,今臣情事之危苦,非特疾痛之比,而殿下之於臣,有父母之慈,臣請仰首鳴籲,以丐終始生成之澤矣。臣本疎闇憒劣,直一碌碌庸品,而猥蒙先朝曠絶之遇,拔擢於窮約之中,全保於顚沛之際,逮我聖上,過垂優假,俾備任使,節次推遷,居然叨濫至此,臣身之得有今日,皆兩朝賜耳。然而臣性本拙滯,命又畸窮,薄才無補,而瘡疣百出,小器易盈,而僨敗隨至,自知多咎,人豈曲恕?昨秋以來,臺參迭發,周歲之間,凡四遭矣,風波怖畏,神魄遁失,形殼雖存,其心已灰,臣於昨年遭罹之初,所宜固守微諒,而乃反全昧曲木之可驚,强作彈綿之復起,貪戀不已,更進竿頭之步,推以事理,宜難完全,果復狼狽,更無餘地,莫非自取,尙誰怨尤?大質已虧,滓穢滿身,苟使一步出門,人將掩鼻過之,惟有息影剷跡,畢命畎畝,生而謌詠聖澤,死而圖報塵刹而已,斷斷此心,可質神明。今我聖上,大度包荒,至仁遂物,拯拔拂拭,靡不用極,旣赦逋慢之誅,旋紆甄錄之榮,德意所被,藹如陽春,負罪賤臣,何以得此?感激之極,有涕無從,臣雖至愚,亦具彝性,瞻觚稜於積違之餘,伸微忱於叩謝之禮,是豈非區區至願,而顧念莫嚴者臺言,至重者廉防,而若臣所遭,古今罕比,一被此目,江海難洗,今若擡頭抗顔,忍恥包羞,臣何足言?有辱朝廷,此個情實,前已悉暴。夫監印,往役也,所重尤何如也,而猶不敢冒當者,是誠不獲已也,今此所叨,係是官職,無是二者之義與名,則辭於前而受於今,天下寧有是哉?小人懷祿,豈有寧激之操,而大限似鐵,未可自我而壞,寧被逋命之罪?實無進身之望,臣情到此,吁亦慼矣。且以聖朝處分言之,不奪微志,不害爲樹風敎也,重治臣罪,亦足以昭法紀也。何可强臣之不可强,徒以羞當世之士,而汚簪紳之列乎?前衡參倚,此理較然,左右思量,冒膺無望,天牌踵臨,輒犯違傲,嶺海鈇鉞,伏地以俟,文字控辭,實懼濫猥,而情窮勢蹙,計無所出,冒死露章,干冒宸嚴。伏乞將臣職名,亟賜鐫改,仍命有司,議臣當被之律,以勵臣分,不勝幸甚。臣無任云云。答曰,省疏具悉。到今以情勢二字逡巡,豈不萬萬過乎?卽爲入來肅命。
兵曹參議洪羲運疏曰,伏以星霜不淹,歲聿云暮,孝安殿臘享奄過,祥事隔月,禮擧親祼,聖孝克伸。伏惟孺慕皇皇,撫時冞切,下情憂慮,容有其極?仍伏念臣罪積不孝,未死於苫塊之中,奄闋私制,復廁於平人之列,重貽記簪之念,猥叨佐貳之任,聞命惝怳,榮愴交中,實不知措躬之所也。噫,人孰無風樹之餘憾,而豈有若臣情理之切悲命途之最窮者哉?臣於年前,猥借近密之恩,獲遂便養之願,庶得洗腆之供,獲伸反哺之情矣。赴官纔及於帀月,至慟遽纏於終天,莫非臣獲戾神明,罹此禍釁,而苟延性命,遂至今日,廓然天地,靡所憑依,惟有仰恃日月之光,以爲移事之地,而況臣之逖違軒陛,今已三載矣。區區戀結之情,每不禁中夜之魂夢,顧此周廬宿衛之任,密邇璇極,陪護淸蹕,此正臣竭蹶自效之地,而其奈餘哀未忘,至恨弸中,實無以遽然彈束,自同恒人,臣之情,亦云慼矣。臣偏被兩朝之恩造,與天無極,歷揚華顯,濫躋緋玉,每父子相對,攢手祈祝,有除旨則奔走歸告,奉召命則輒使不屨,今焉手擎華誥而於何告喜,祗承恩召而誰爲趣行?聲呑淚暗,踟躕躑躅,有不忍向前趨承,古人之辭官於制闋之後者,蓋亦人情之不得不然,匪爲飾讓而言也。且臣之貞疾已痼,年紀向邁,纔經草土之餘,衰落轉甚,間遭逆理之慼,榮衛外鑠,痰喘爲祟,轉動俱艱,縱欲忍情冒膺,而亦不可得矣。妄犯違傲,郵罰不加,惶隘之極,冒陳短章。伏乞天地父母,特垂矜諒,鐫遞臣所帶之職,以安私分,仍治臣瀆撓之罪,以肅朝綱焉。臣無任云云。省疏具悉。爾其勿辭察職。
左副承旨徐有聞疏曰,伏以臣積毁銷骨,頑不滅死,猥欲以筆札之餘,呼號赴愬於天地父母之前,未言先泣,何忍詳哉?臣姿本拙劣,最居人下,所信者天,而惟天爲大,無物不遂,自從簪筆以來,以至緋玉,凡十有餘年矣。生成之作育之,周旋於近密之班,而敎導若嚴師之於愚蒙,冥埴於睢盱之場,而愛護若慈父之於嬰孩,洪恩浹渥,是憑是荷,而謹守拙約,蘄免大何,以圖涓埃之報矣。豈意仙馭上陟,龍髯莫攀,抱冤茹痛,一息未泯,居然魚網之罹,而鋒弩迭發,拳踢交加,至此之極哉?幸賴我殿下赫臨之明,曁我大行聖母慈覆之仁,誅殛不加,施以薄竄,始焉絶塞風雲,與父母訣,旋卽生還鄕里,飮啄隨分,鴻恩湛澤,河海莫量,驚魂危喘,庶獲餘生之苟全,尋又白簡荐發,臚列愈峻,旣枯旣朽,又摧拉之。天地雖極好生,而造化無所施工,千萬不自料,雨露汪濊,隨時煦濡,臺論纔停,甄敍遽下,除旨復侈於宿硏,召牌屢辱於江干,擧家惝怳,殆若蟄蟲之聞震雷,聚首攢頌,不覺感淚之被面,而繼之以血也。噫,臣雖至愚,尙具秉彝,以追先報今之願,豈不欲顚倒承膺,一瞻耿光,以少伸六年戀結之忱哉?惟是臣之大質已虧,不復得爲完人,而飄纓就列,永無其望,臣情到此,吁亦慼矣。夫前後論臣者之言,有淺有深,或謂之背公死黨,或謂之閃跡化身,圇爲說,全沒把捉,至若嗾人章奏云云。頗欲勒成一題,以實其罪,而獨不知孰見而孰聞,孰證而孰參耶?臣之出入喉司,灼有可考,不待臣之多辨,聖明想或下燭矣。若臣之罪,臣自知之,不學無術,猥躐淸要,上以累則哲之明,下以招非分之譏,以此論臣而罪臣,則臣固當甘受之不暇,而彼乃言無倫脊,意在擠陷,必欲甘心而後已,臣誠莫曉其所以也。抑臣又有所深冤者,臣固矢心以孤立,人反聲罪爲朋比,臣固兢懼於叨恩,人反媢疾爲怙寵,群猜衆怒,一唱百和,譬如人起居飮食,自視平常而不知者,便謂眞有可醫之病,而臣實不肯求藥者然,豈不痛哉?噫,生逢堯·舜,運値休明,終不能與鳥獸草木,欣欣自得於造化洪匀之中,而身甘便訣,跡同自廢,玉宇瓊樓,夢想懸絶,爲今之計,惟有世世生生,銜環結草,以圖不報之報而已。恩除之下,承膺無路,玆不得不仰首悲號,略控情實,伏惟聖慈,哀而察之,亟命鐫削臣職名,仍令選曹,永汰於朝籍,俾臣沒齒編戶,隨分待盡,以爲爲人臣不忠者之戒焉。臣無任云云。省疏具悉。爾其勿辭察職。
上在昌德宮。停常參·經筵。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李羲甲啓曰,禁衛營將官來言,今日本營軍兵,日次私習云矣,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,同副承旨申絢,今日不爲仕進,卽爲牌招,何如?傳曰,允。
李羲甲啓曰,假注書曺鳳振,身病猝重,勢難察任,今姑改差,何如?傳曰,允。
以同副承旨申絢牌不進罷職傳旨,傳于李羲甲曰,更以推考傳旨書入,更爲牌招。
李羲甲啓曰,王大妃殿誕日進獻單子安寶次,寶請出之意,敢啓。傳曰,知道。
傳于李羲甲曰,貢果入來柑製,當明日親臨,處所以春塘臺爲之,通方外,試紙用大好紙事,分付。
以禮曹判書徐榮輔牌不進推考傳旨,傳于李羲甲曰,仍以前牌催促,違牌勿爲呼望。
傳于李羽晉曰,許久曠務可悶,且有貶坐,戶曹判書,卽爲牌招察任。
傳于李羲甲曰,守令有闕之代,政官牌招開政。
傳于李羽晉曰,聞有實病,且有貶坐,戶曹參判所帶典醫監提調許遞,今日政差出。
有政。吏批,判書李翊模進,參判朴宗來牌不進,參議趙得永牌不進,同副承旨申絢進。以趙鎭寬爲禮賓提調,金祖淳爲典醫提調,吳聖根爲禮曹佐郞,李象鼎爲綾州牧使,訓鍊都監提調單趙鎭寬,以金魯應爲兵曹正郞,洪仁謨爲延安府使。
兵批,行判書金思穆病,參判李庚運病,參議洪羲運病,參知柳烇入直進,右副承旨李羲甲進。同知單李春達,僉知三單李尙岳·金鎭喆·高大昇,大護軍李義弼,副護軍徐有榘·沈鑏·李長喆,副司正李止淵。
曺鳳振改差,代以申在植爲假注書。
申絢啓曰,行大司憲李直輔,執義宋穉圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,獻納李勉求,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
以兼戶曹判書趙鎭寬牌不進推考傳旨,傳于李羲甲曰,仍以前牌催促。
以兼戶曹判書趙鎭寬牌不進推考傳旨,傳于申絢曰,仍以前牌催促。
傳于申絢曰,坐直承旨入侍。
傳于李羲甲曰,明日出宮門路,以協陽門爲之。
以左副承旨徐有聞牌不進罷職傳旨,傳于李羲甲曰,更以推考傳旨書入,更爲牌招。
以左副承旨徐有聞再牌不進罷職傳旨,傳于李羲甲曰,更以推考傳旨書入,以前牌催促。
以左副承旨徐有聞再牌不進罷職傳旨,傳于李羲甲曰,仍以前牌催促。
以左副承旨徐有聞再牌不進罷職傳旨,傳于申絢曰,更以推考傳旨書入,待開門,更爲牌招。
以吏曹參議趙得永再牌不進罷職傳旨,傳于申絢曰,更以推考傳旨書入。
申絢,以孝安殿享官意啓曰,凡科場時,殿官例有赴擧之規,今此黃柑時,忠義朴宗岱·李鍾稷·李裕慶,皆當赴擧云,忠義代假官一員,令該府依例差出,以爲致齋入番之地,何如?傳曰,允。
領議政徐邁修疏曰,伏以今日元輔之命,奚爲而及於臣哉?臣卽儱侗老醜之一常調耳。聞望不數於彌綸,才識無當於位著,人之期臣,臣之自期,初何曾念到於揆地台席,而年前誤恩,適値承乏,㦖時事之方艱,則不遑身家之利害,感聖眷之偏注,則渾忘人器之天淵,遂不得不任他嗤點,冒沒擔夯矣。首尾兩載,世路如水,微風鼓之而成波,疾風激之而成浪,萬斛龍驤,殆將泛泛乎靡所止屆,而聖人在上,庶明勵翼,整頓一番,措國勢於泰山磐石之安者,秋毫皆帝力也。語曰,仕宦非惟須才,亦須命運,臣固無寸長尺能,爲可以縫紉調劑,少裨一初淸平之治,而遭逢嘉會,全保榮名,以禮進退,俾卒餘生於造化陶甄之中,則雖謂之幸人,可也。顧其癃衰殘質,不絶如縷,而寤寐一念,銘佩洪私,夢而囈病而譫,言言是祝天頌德之滿腔血忱,誠不意以我聖慈之㦖覆臣成就臣,纔過數月,更進一步,若罔念其朽木之不堪雕,駑駘之不任策何哉?臣之前此受委,亦常無所仰成,而權察其務,與躬忝其位,名實相懸,故歷稽相府題名之記登元輔者,十不一二,則此不可以微官庶僚之循次序陞者,比而論之,而況臣之向遞相職,非以情勢也,非有事端也,特爲其齒迫八耋,鐘漏貽譏耄昏,庶績僨誤多懼也,今焉臨簀之喘,較益近止矣,和睡之精,轉益錯應矣,而聽瑩之苦,肢麻之症,非復曩日稍可自强之形,則以四五朔前所不勝之事,責之於西垂漸頹之景,而反重其負荷者,此豈但朝廷用捨之前後橫決哉?設令臣貪戀而莫之知止,亦恐冒受之無其說也。目今兩僚新卜,輿情允叶,國事朝象,政屬風動振作之機,臣苟有一半分陳就之望,曷敢不接武聯鑣,前唱後喁,以自效其報答之至願,而揣分量力,死且難辦,伏枕掩抑,只訟其孤負之罪而已。敦諭之下,不敢玩愒,抖擻心神,悉暴衷情,乞垂終始之澤,曲推帷蓋之恩,將臣新授議政之銜,亟許遞免,俾臣得以仍處散秩,拭巾待盡,千萬泣禱,臣無任云云。答曰,省疏具悉卿懇。日前敦諭之後,政俟幡然之音,及見附奏,欲陳巽牘云,予方爲之慨然,卿疏際至,以衰老難進爲辭,卿之不思,何至於此也?噫,予之暫假卿樞銜者,欲使卿少得閑養於積勞之餘也,非謂卿之衰老,倦於廊廟之事也。況非但如卿暫時釋負之相,雖致政歸休之相,多有復入中書之人,而近日見卿筋力,益復康旺,予於是竊喜而有是命,卿盍思宋時舊章我朝故事與小子復拜特畀之意,而强稱衰老乎?卿試思量,顧今百僚怠弛,上無董率之元老大臣,今日國勢,可謂百尺竿頭,積碁累卵,予則曰,卿等若一日不出,則國必一日益受其害,思之及此,寧不凜然?卿之去就,不俟多言而決矣。僚相雖欲進,元輔不進,豈肯獨進乎?以卿之老成,有此遲徊不遽進,非予可知也,卿須體小子心腹之諭,副小子倚毗之重,卽起肅命,一以毋負予意,一以開僚相進身之路,豈不公私之榮乎?卿須深諒,卿須深諒。仍傳于李羽晉曰,此批答,遣承旨,傳諭于領議政。
申絢啓曰,領議政徐邁修疏批,遣承旨傳諭事,命下矣,何承旨進去乎?敢稟。傳曰,右承旨進去。
前知事韓用龜疏曰,伏以臣千萬夢想之外,伏奉恩旨,以臣爲議政府左議政者,此何擧也,此何事也?臣聞命震駴,魂喪魄遁,未暇憂臣,憂實在國,一身狼狽,固所不恤,四方譏笑,將以窺朝廷之淺深,所關何如哉?噫,今之議政,卽古三公之職也,周官所稱,尙矣不可論,而歷數近古,居是職而稱是職者,苟論其所存,雖其遭遇之不同,各有長短之可言,而要之皆有可稱之實,或有經術學識,可以補君德而贊治化,德望器量,可以平物情而鎭囂俗,才諝謨猷,可以措時宜而革疵政,君有所取而畀之,臣有藉手而膺之,故上之可以彌綸佐理,下不失爲捄時良相,若臣者,本末伎倆,已莫逃於淵鑑之中矣,豈有毫髮近似於斯三者乎?然則今玆之命,奚爲而至哉?噫,臣特一樗櫟散材耳,品質疎鈍,知識淺短,學不足以通方,才不足以需世,偏蒙先大王陶鎔拂拭之恩,歷揚華要,濫躋卿班,未圖襪線之補,遽抱弓劍之痛,斷斷寸忠,惟在於不擇夷險,生死向前,以爲一分追報之道,而夤緣冥升,過福招災,中間遭罹,身命僇敗,理宜剷跡榮塗,息補黥劓,而內無自守之操,外怵嚴命之迫,含羞抱垢,靦然周行,每自循省,不覺愧悔之在中,擬俟間隙,積誠祈懇,缷免職務,投閑置散,依日月之耿光,畢桑楡之餘景,末乃大謬,承此新命於人望物情之外,殆臣命卒之秋也。鳴呼,殿下以今日爲何如時也?天心未豫,而星文告異,民志靡定,而怨咨載路,世道有板蕩之憂,朝象無凝聚之望,邪意橫流,公議不張,古所云三空已極者,不幸近之,而無一之可恃矣。縱選一代之宿德重望,置之承佐之列,猶懼其戛戛難濟,況不待金甌之卜廊廟之詢,而猝然以非常之命,加之於萬萬無似之身,此何異於强僬僥以百斤之重,策駑駘以千里之驟,摧壓顚踣,可立而待,臣固不足言,其於國體之虧傷,人心之驚惑,誠非細故也。臣自被誤恩,只俟公議之劾正,而側聽多日,迄未有聞,十行溫綸,有霣自天,奬詡隆重,期勉備至,臣於是錯愕失圖,情窮而理極矣。惟我殿下,天地於臣,父母於臣,臣若不赴愬於慈覆之下,其將誰因而誰極乎?玆敢披瀝肝血,仰首號呼。伏乞聖明,念時世之孔艱,察臣言之非誣,亟收新命,俾安賤分,改卜賢德,以濟國事,不勝萬幸,臣無任云云。答曰,省疏具悉卿懇。日前敦勉之後,予日望其幡然,卽見卿章,何爲邁邁至此也?輔相,國之重任也,輔相得人,然後國可爲國。噫,予之取諸卿者有之,予之望於卿者有之,不煩夢卜,爰立作相,國事之板蕩,卿可挽回,紀綱之頹弛,卿可整頓,卿而不可,則予豈曰得人,卿而不肯,則予誰與爲國?予已罄悉於敦勉之諭,卿其體小子如渴之望,念國家岌嶪之勢,卽起簉朝,與領右揆,共濟時艱,如卿所云追報之義,豈非在於此乎?予不多誥,卿須諒之,卿須諒之。仍傳于申絢曰,此批答,遣史官,傳諭于左議政。
乙丑十二月十一日申時,上詣孝安殿。夕上食親行入侍時,行左承旨徐英輔,右副承旨李羲甲,同副承旨申絢,假注書曺鳳振·李止淵,記事官徐淇修·鄭觀綏,直閣洪奭周,待敎朴宗薰,以次侍立。時至,通禮跪啓請行禮,上具衰服,由齋殿入殿門,詣板位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,仍詣神位前,通禮啓請三上香,英輔奉香,絢奉爐,上三上香訖,通禮啓請執盞獻盞,羲甲奉盞以進,上執盞授絢,絢奉奠于靈座訖。上還復位,引儀唱俯伏哭,上俯伏哭,引儀唱止哭興,四拜興平身,上止哭興,四拜興平身,通禮導上還齋殿,諸臣以次退出。
乙丑十二月十一日申時,上御誠正閣。坐直承旨入侍時,右副承旨李羲甲,同副承旨申絢,假注書李止淵,記事官徐淇修·鄭觀綏,待敎朴宗薰,以次進伏訖。絢曰,吏曹判書李翊模,參判朴宗來,參議趙得永牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更爲牌招,何如?上曰,參議推考傳旨書入,與判書·參判,更爲牌招,可也。出擧條絢曰,禮曹判書徐榮輔,屢度飭敎之下,謂有情勢,奉牌闕外,無意承膺,事體所在,誠極未安,推考,何如?上曰,依爲之。屢度申飭之下,更稱情勢,終不承膺,揆以道理,萬萬未安,使之嚴飭入來,卽爲肅命。出擧條上曰,上番出去,兵曹節目及別雲劍望筒,持入,可也。淇修承命持入。上曰,明日殿座時,兼行內三廳試射,而已爲分付於宣傳官廳矣,今此兵曹節目中,前排不爲磨鍊,上番持此出去,使之改修正以入。上曰,注書出去,節目斯速書入事,分付。賤臣承命出傳,還入進伏。上曰,入侍注書誰也?絢曰,李止淵矣。上曰,立朝人中,與誰爲至親?賤臣奏曰,前都摠管臣李義弼,爲七寸叔矣。上曰,又誰與爲至親?賤臣奏曰,永川郡守臣李義敎,爲三寸叔矣。上曰,與前假注書李志淵,爲幾寸乎?賤臣奏曰,爲十六寸矣。上曰,與兵曹佐郞李箕淵,爲幾寸乎?賤臣奏曰,近三十寸矣。上曰,注書出去,節目斯速書人事,更爲分付?賤臣承命出傳,還入進伏。絢曰,筵席奏對,所當審愼,而假注書李止淵,誤奏年紀,推考,何如?上曰,生疎所致,勿推,可也。出擧條淇修持兵曹節目還入。羲甲曰,明日殿座時,內三廳試射,旣已兼行,則兵曹節目中,宜有御前前排磨鍊之節,而落漏不書,事甚未安,當該堂上,推考,何如?上曰,依爲之。出擧條上曰,右承旨,領議政傳諭後入來,而去就,何以爲之云耶?絢曰右承旨,俄已傳諭後入來,而聞其所傳,則身病苦劇,數日內實無起動之望云矣。上曰,數日尙云遲矣,顧今一日爲急,肅命與附奏間,宜有發落,更遣史官,詳細知入,可也。羲甲曰,以傳敎書出乎?上曰,以口傳下敎,使之往問,可也。仍命書左議政韓用龜疏批。上曰,別雲劍則以向日專經武臣殿講時別雲劍,仍爲使之書出,可也。上曰,院中如有公事,注書出去持入也。賤臣承命出去持入。上命羲甲·絢讀奏。敎曰,試官望單中,多有誤書處,更爲書入也。仍命書公事判付訖,命閣臣先退。又命退,承史以次退出。
上在昌德宮。停常參·經筵。
未時,太白見於巳地。
親臨春塘臺柑製儒生試取,還內後,內閣·政院·玉堂·藥房口傳問安。答曰,知道。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
傳于李羲甲曰,侍衛軍兵毛具。
以左副承旨徐有聞牌不進罷職傳旨,傳于徐美修曰,更以推考傳旨書入,仍以前牌催促。
以左副承旨徐有聞牌不進罷職傳旨,傳于徐美修曰,更以推考傳旨書入,更爲牌招。
有政。吏批,判書李翊模進,參判朴宗來進,參議趙得永牌不進,行都承旨徐美修進。以朴宗球爲水原判官,宋煥吉爲慶山縣監,尹光厚爲宗廟令,趙尙鎭爲判義禁,李勉膺爲漢城判官,徐有聲爲典牲判官。
兵批,行判書金思穆進,參判李庚運病,參議洪羲運病,參知柳烇入直,右副承旨李羲甲進。以李宗爀爲羽林將,張春逸爲景福將,權應祜爲宣傳官。
申絢啓曰,行大司憲李直輔,執義宋稚圭在外,掌令金圭夏·申光軾,持平鄭取善·洪羲玄牌不進,監察茶時之意,敢啓。傳曰,知道。
以司諫鄭魯榮,獻納李勉求,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
以左副承旨徐有聞再牌不進罷職傳旨,傳于徐美修曰,更以推考傳旨書入,待開門,更爲牌招,仍爲嚴飭,使之卽爲入來肅命。
以禁亂都事安喆重拿處傳旨,傳于申絢曰,分揀。
李羲甲,以都摠府言啓曰,今日入直內三廳武兼禁軍及軍兵等,當爲中日習射,而春塘臺親臨柑製相値,不得爲之之意,敢啓。傳曰,知道。
李羲甲,以訓鍊都監言啓曰,今十二月十二日春塘臺親臨柑製試取及內三廳試射時,因兵曹節目,出番軍二百名除出,把摠李禹道,哨官李基秀率領,挾輦侍衛,出番軍六哨除出,千摠林栽洙,把摠柳春源·李蓍明,哨官李溶·尹弘鼎·秦渭發·崔擎柱·金壽玉·宋履慶率領,設布帳外排立,雜人一切嚴禁,而竝待標信擧行,依定式,北營標下軍三十名,除標信除出,入直別將閔光升率領,集春門外把守,雜人亦爲嚴禁,事畢後,出番軍解送,入直軍還入直所之意,敢啓。傳曰,知道。
領敦寧金祖淳疏曰,伏以臣近抱寒疾,又添膈患,表裏俱苦,寢食都廢,伏枕呻囈,爲日已多,而貶坐磨勘,纔有日前飭敎矣。臣所兼帶衙門中有都相處,都相今皆有故,固不可擧行,如尙方內資兩衙,臣得主張,而病狀如右,竝與臣本職衙門,不得磨勘,不職之罪,私切自訟,夜又伏蒙典醫監提調之命,當磨勘處,今又添一矣。欲行則觸冒風寒,非所可强,欲遲待則期限已迫而將踰,欲無行則特敎申飭,事體自別,惶悚悶隘,尤當如何?京察大政也,不可無端廢却,而身病變通,旣多已例,故左右思量,不得不冒陳短章,仰暴衷悃。伏乞聖明,俯垂諒察,將臣所帶諸司提擧,悉賜遞解,俾公私兩幸焉,臣無任云云。答曰,省疏具悉卿懇。卿其勿辭,調理行公。仍傳于徐美修曰,此批答,遣史官,傳諭于領敦寧。
乙丑十二月十二日辰時,上御春塘臺。柑製儒生試取,兼行內三廳試射入侍時,行都承旨徐美修,行左承旨徐英輔,右承旨李羽晉,右副承旨李羲甲,同副承旨申絢,假注書李止淵·申在植,記事官徐淇修·鄭觀綏,直閣洪奭周,待敎朴宗薰,以次詣閤。時至,上具布裹翼善冠·布袍·布裹烏犀帶·白皮靴,乘輿出宣化門,藥房提調徐榮輔進輿前奏曰,日氣甚寒,早朝勞動,聖體,若何?上曰,一樣矣。上曰,讀券官金履度,代弘文提學李翊模,更爲差下,出駕前下敎由協陽門·建陽門,出銅龍門。上命羲甲曰,試官催促,可也。上詣春塘臺,降輿陞座訖。上曰,文任中一人,如已入來,使之先爲行禮,可也。賤臣承命出傳,引儀唱引讀券官弘文提學李翊模,吏曹參判朴宗來,對讀官行副護軍元在明·嚴耆,直閣洪奭周,修撰金相休以下儒生等,行四拜禮,藝文提學黃昇源追後入來,行四拜禮訖,儒生中有攔入伏地者。上曰,儒生出付四館所,移送秋曹,可也。仍命書榻敎曰,當該禁亂都事,事過後,令該府拿問嚴勘。絢讀奏儒生入門單子。上命書箋題曰,擬本朝內閣諸臣刊進先朝御定大學類義,限申時,昇源·翊模承書讀奏訖,奭周·相休奉出揭之。上命頒柑。上曰,三廳試射人員,呼名應射,可也。宣傳官李東善承命擧行,上命兵曹判書金思穆,御營大將李得濟,兵曹佐郞李箕淵,都摠都事權應浩爲試射試官,使之陞殿考試。上曰,刑曹判書曺允大,漢城府判尹李集斗,戶曹參判朴宗慶,讀券官加差下,待敎朴宗薰,檢閱徐淇修,假注書李止淵,對讀官加差下。出榻敎翊模曰,今當儲窠之時,若出郡守以上窠,則京職中可擬之人,每患苟艱,雖非啓請邑,限都政前,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條思穆曰,每當都政,新資例爲差出,而營將中軍,姑無準朔者,在前如此之時,雖未滿朔數,多有內遷之例,今亦隨窠,次次內移,何如?上曰,依爲之。出擧條絢曰,士習申飭,前後,何如,而今日祗迎行禮之時,頒柑懸題之際,入場儒生,雜遝紛挐,不成體貌,萬萬駭然,不能檢飭之大司成推考,當該四館所官員,所當重勘,而本院請推之外,無它可施之罰,何以爲之乎?上曰,大司成從重推考,當該四館所官員,事過後,令該府拿問嚴勘,可也。出擧條美修曰,价川郡守許溶,諫院則旣已署經,而憲府則未及署經,憲臺中未肅拜·呈告人員,竝卽牌招,以爲署經之地,何如?上曰,依爲之。出擧條上命書傳敎曰,政官牌招開政。上曰,收券如滿三軸,勿爲入稟,卽爲科次,可也。上入小次,少頃,上還御幄次。昇源·翊模持合考試券十張進伏,上命宗薰讀券。上曰,今番取五人。翊模書等畢,絢奉壯元試券以進,上親坼封還下,絢讀奏封內,仍次第坼封而讀奏訖。上命書傳敎曰,柑製居首箋三下一進士李容愚,直赴殿試,之次三下二幼學朴氣浩,直赴會試,三下三幼學趙雲從,給二分,三下四幼學李魯榮,次上進士金鑰,竝令該曹,考例施賞。又命書傳敎曰,入格儒生,明日待令。宗慶曰,日前綿子廛失火,物貨之燒燼甚多,市民之當寒失業,甚爲可矜,先朝己未年紙廛失火,其時有軫恤之典矣。臣適待罪平市提擧之任,而事亦關於民隱,故敢此仰達矣。上曰,謄錄,何如?宗慶曰,謹考其時備局謄錄,則其時自上命貢市堂上,漢城府堂上,詳議安堵之策,各司年久休紙,量宜出給,戶曹禮單紙,亦爲蕩減矣。上曰,其時謄錄一通,令備邊司書入,可也。柳葉箭十巡,騎騶一次試射畢,羲甲修整試記以進。上命羲甲頒賞,豹皮·鹿皮·筒箇·弓箭各賞賜有差,使之帳前領賞,除四拜以退。上降座乘輿,由靑陽門,入協陽門還內,諸臣以次退出。
上在昌德宮。停常參·經筵。
未時,太白見於巳地,夜自二更至五更,月暈。
王大妃殿誕日,大殿·中宮殿·惠慶宮·嘉順宮,內閣·政院·玉堂·朝廷二品以上口傳問安。答曰,知道。
王大妃殿,單子問安。答曰,知道。
傳于申絢曰,入格儒生入侍。
記事官盧書啓。臣敬奉聖諭,馳往傳諭于南部會賢坊駞駱洞契議政府領議政徐邁修所住處,則以爲臣瀝血叫閽,翹首瞻天,終始曲成之澤,百拜攢祝,及奉批旨,未蒙準許,曾不數日,別諭繼下,敦迫之旨,責勉之音,愈往愈隆,恩數曠絶。噫,臣之才具精力,苟可以毫分殫竭於國事朝政,則當此鼎席久曠庶務委積之日,以從前冒出之蹤,豈敢遲徊前却,屢煩中朝之酬應也哉?祗緣萬慮千慮,負荷無望,一日二日,步武不前,臣情到此,吁亦慼矣。今於聖敎鄭重之下,以臣愛戴之忱誠,起自病枕,感淚泫然,有不敢更費辭懇,孤負虛佇之聖衷,而近因寒暖無常,賤疾適苦,謹當稍加調治,一兩日間,不計顚踣,進身文陛,以暴難强之實狀,仰請體諒,而至於王人相守,一刻爲悚,先命收還,臣所顒祝云矣。臣旣承偕入之命,姑爲仍留之意,敢啓。答曰,大臣欲於一兩日間簉朝,爾則先爲入來。
以左副承旨徐有聞牌不進罷職傳旨,傳于徐美修曰,更以推考傳旨書入,仍以前牌催促。
以左副承旨徐有聞再牌不進罷職傳旨,傳于徐美修曰,仍以前牌催促,違牌勿爲呼望。
李羲甲啓曰,假注書申在植,時無職名,令該曹,依例付軍職,冠帶常仕,何如?傳曰,允。
徐美修啓曰,价川郡守許溶,憲府當爲署經,而只有掌令金圭夏一人,無以備員,掌令申光軾,持平鄭取善·洪羲玄,旣有推考傳旨書入之命,竝卽牌招,以爲備員署經之地,何如?傳曰,允。
以掌令申光軾牌不進罷職傳旨,傳于徐美修曰,更以推考傳旨書入。
以持平洪羲玄牌不進罷職傳旨,傳于徐美修曰,更以推考傳旨書入。
以持平洪羲玄再牌不進罷職傳旨,傳于徐美修曰,更以推考傳旨書入。
以掌令申光軾,持平鄭取善再牌不進罷職傳旨,傳于徐美修曰,更以推考傳旨書入。
李羲甲,以都摠府言啓曰,今十二月十五日孝安殿望祭親行時,侍衛寶劍,當爲備員,而副摠管李鎭復差祭都摠管趙尙鎭·蔡弘履未肅拜,副摠管李溏在外,睦萬中有身病,將不得備員,合有變通之道,令政院稟旨變通,仍令該曹,卽爲口傳差出,待下批,牌招察任,以爲備員侍衛之地,何如?傳曰,允。許遞,令該曹口傳差出,使之進參。
兵曹口傳政事,以韓晩裕·洪義謨爲都摠管,以金啓洛·李鎭復·申大偀爲副摠管。
前戶曹判書金達淳疏曰,伏以臣積犯逋慢,罪累至深,分甘僇廢,無復有重入城闉之望,而只緣恩言曠絶,感激居先,步步銜結,歸伏私次,千萬夢寐之外,爰立之命,有隕自天,臣誠驚惶震駴,精爽飛越,不知所以自措,繼又近侍之臣,臨宣聖諭,十行天札,鄭重諄複,其所褒予之隆,期勉之深,尤非庸陋賤臣所敢承聞者,擎讀未半,愧汗沾體,寧欲鑽地以入而不可得也。夫輔相者,古所稱調元贊化,論道經邦之職耳,爲任之大且重,果何如哉?矧玆艱虞溢目,澆訛成俗,國勢阽岌嶪之危,朝象切泮渙之歎,致使至尊獨憂,勞逸倒置,言念國事,可謂寒心,此殿下所以先從三事之臣,銳意備員者也。命下之日,群僚庶官曁厥都人士女,無不拭目而俟之,是宜妙簡賢俊,其難其愼,上代天工,下答民望,而眇末無似之賤,忽然廁跡於其間,使不常有之大擧措,緣臣而阽累,貶朝廷之尊,解四方之體,是豈細故也?念臣門則寒素,人實鹵莽,自在諸生,本無讀書求志之譽,逮事聖朝,驟躐無漸,前後一紀之間,遽躋孤棘之列,雖其兜攬殆遍,而日月旣淺,閱歷無多,尋常簿書之期,猶且句當不得,通曉世務,尤豈可論?歷數朝列,固陋寡聞,不學無術,未有如臣之比,而屢遭顚跌,身名僇敗,被人蹈籍,蔑有餘地,平日言行之不能見重當世,又如是矣,不審殿下,何取於臣,謬加殊恩,若是其無難也?書曰,官不必備,惟其人。又曰,人求多聞,時惟建事。非其人而備位,無其具而建事,臣未之聞也。且臣近日情地,至爲窮蹙,平居對人,有靦面目,雖閑漫宿趼,已擬永謝,黽勉進身,爲承體諒之音,而未被譴罰,反媒寵榮,行止不明,辭受無據,此又臣聞命悸慄,忽忽忘生者也。嗚呼,器小則易溢,理極而必反,臣以綿薄之質,萬萬無消受之望,則辜負隆渥,僨誤重寄,不待智者而決,氷炭交中,寢夢猶愕,豈直爲一身之私而然也?公議駁正,宜不終朝,而歷日恭俟,訖未有聞,情理迫切,計無所出,玆敢冒萬死哀籲於天地父母之前。伏乞聖慈,念國體之非輕,察臣言之由中,亟收成命,改卜賢德,以安微分,以慰物情,千萬懇禱,臣無任云云。答曰,省疏具悉卿懇。日前之諭,豈不云乎?得賢之喜,夜而不寐,日俟卿之出膺,今見巽牘,何爲此過當之言乎?予則曰,輔相之職,非如卿之地處如卿之望實,則其誰可乎,其誰可乎?卿所云艱虞溢目,澆訛成俗,國事岌嶪,朝象泮渙,可勝道哉?予小子所以中夜憂懼,而今以輔相之得人爲喜者也,領相之簉朝,當在不日,卿與左相,亦爲從速出膺,共濟時艱。仍傳于徐美修曰,此批答,遣史官,傳諭于右議政。
公忠道幼學李道淵·鄭彝鉉·鄭龍煥·李義甲·張遠知·李東新·申綽,進士蔡弘臣·魚用羽·李東普·宗啓洙·鄭奎漢·李心永·蔡宗永,生員辛之洛·李復心·鄭敬時·金鍾顯·朴和燮·尹行慶·鄭泰誠,進士蔡弘一·李學溥,幼學權寶仁·權用禮,生員張仁浹,幼學閔時爀·洪宗郁·延師錫·蔡起永·徐行達·金萬鍾·洪宗弼·沈毅之·李成圭·延喜觀·宋東尹·宋一淨·金緯漢·崔厚根·愼冥瑞·李光履·延鼎勳·張憲文·宋相洛·金周烈·宋一祥·宋義圭·李孝彬·李寅啓·趙默·白維鎭·孟心淳·李基範·閔鍾遠·金洛成·宋一洪·洪忠行·李海載·鄭在慶·宋奭鼎·金在仁·洪遇泳·宋南圭·鄭象鉉·宋煥義·鄭濯·韓錫朋·鄭文鉉·李東任·洪大輔·鄭在文·李景燮·鄭述鉉·李格普·權處仁·鄭在洙·宋載斗·尹任烈·李奎東·宋載學·申在岳·宋一沆·黃仁春·柳世忠·黃仁蘇·尹鎭柱·宋友淵·柳世新·尹沁·辛鍑·許燁·鄭在春·閔致基·鄭在應·閔啓顯·郭東翰·鄭涑·朴在默·金魯轍·李圭·趙泰·李源浩·愼始道·趙戊吉·申義謙·兪完柱·申義德·金相默·閔百義·兪鉉柱·鄭益誠·申義同·金箕千·申大驥·李東權·洪柱峸·鄭維憲·安櫽·柳材·宋欽時·李心秀·張錫三·宋載賢·閔百懋·金匡烈·宋煥學·任致常·宋厚鼎·姜東煥·鄭世輝·高允濟·宋長輝·李義常·鄭喜元·卞英鎭·任泰登·李源東·洪宗善·趙聖模·李東宇·金致健·朴光斗·李源龜·朴奎鎭·卞浩一·金彦柱·金弘述·金翼東·朴周煥·沈能寬·柳學源·鄭濂·沈熙之·鄭在八·柳升寅·尹黃柱·柳鼎寅·尹燾·李寅協·鄭彦璞·李寅羲·尹燉·金偀·權常祿·柳世勳·權常憲·李昌運·金命涵·尹瀷·李知淵·韓用權·李觀淵·朴晟陽·李義實·尹行健·李義執·宋徽鼎·黃基順·金大根·宋維鼎·金亨根·黃基元·柳匡協·尹趾烈·金履敬·黃仁純·朴魯煥·李義協·黃基敬·李善植·兪致文·金復成·李德淵·李弼中·朴時復·李道彬·權用常·李潤載·李·李鼎弘·尹載華·金煥東·徐道修·尹行九等疏曰,伏以斯文,國之元氣也,元氣盛則國治,元氣衰則國不治,斯文盛衰,專係於儒術之崇不崇如何耳。惟我先大王,以堯·舜之姿,接程·朱之統,扶世敎而淑人心,囿一世於鳶魚作成之中矣。今我聖上,繼述志事,崇儒重道,儒賢贈褒之典腏享之請,靡不允兪,斯文增光,士林咸聳,此眞千一之盛際也。嗚呼,湖西,卽先賢鄒魯之鄕也,先正臣權尙夏,以文正公臣宋時烈之嫡傳,講明斯道,爲士林領袖,於是力學自修之士,雲從影合,蔚然作興,故儒臣蔡之洪,卽其一也,窮經篤學,造詣超邁,蓋自幼時,已有穎悟特絶之才,及其長也,專心爲己之學,早束脩於先正之門,以讀書明理爲先,躬行實踐爲主,四子六經·心經·近思錄·西銘·太極圖等書,硏精覃思,融會貫通,其於天人性命,洞見原頭,截鐵鍤釘,玲瓏透徹,上自理氣微著之妙,心性善惡之幾,人物貴賤之別,體用動靜之際,下至冠昏喪制之儀,鄕塾揖讓之禮,天下古今治亂之跡,無不默識心融,以立其根基,先正嘗曰,蔡之洪姿近生知,見識通明,乃吾師也,非師吾者也,故監司臣金鎭玉之守淸州也,先正貽書曰,子國有顔子,知之乎?及其先正之易簀也,先正之弟判書臣權尙游·要之洪,行亞獻禮,蓋倣師門之舊規,而又以先正之行狀托之,其見期待推重如此,且華陽洞萬東廟,先正臣權尙夏,受先正臣文正公宋時烈遺意創建之,而先正,竟以未遑之事,屬之於蔡之洪,之洪與同志之士,講明春秋,以寓匪風下泉之思,先正倚重之意,亦可見矣。歲丁酉,肅廟幸溫泉,先正維時登筵,下詢門徒中學行,孰爲優焉,先正特擧蔡之洪以對,戊戌除王子師傅,辛丑英宗大王,入陞儲貳,除侍講院諮議,乙巳被經筵之選,屢蒙召命,眷待恩禮,不啻隆摯,及其除扶餘縣監,爲便養肅命,上以經筵官引對,辭不敢當,乃許以見職入侍,旣入,聖敎屢屢,勉留勤懇,特講心經,使之先陳文義,之洪剖析明白,反復指陳,又推餘意,敷演開陳曰,人主一心,萬化之源,而堯·舜之道,不過精一執中而已,所謂精一,大學之格致誠正是已,知苟不眞,行何以能實?旣知之而不能實用其力,是自欺而已,爲人君者,好善必以誠,而無或爲文具外飾,惡惡必以誠,而無或有容貸假借,雖一念之萌,必察善惡之分,擴而遏之,使私慾盡而天理行,則其於爲治也何有?又曰,聲色臭味之慾,凡所以攻吾心者何限,苟使此心,作爲主宰,則四肢百體,自然聽命,而發之云爲,自無過差之失,操存之工,不能十分盡到,則種種害敗,皆由此出,上下數千餘言,精約剴切,上改容稱善曰,早遊賢師之門,多有資益,故首尾討論,明白通暢,勉戒諷諭,亦皆切實,平日欲見之心,到此始副矣,可不着念服膺?遂赴任,居三月,治成政立,已而時象大變,遂決意賦歸,杜門斂跡,不問外事,惟以講明舊聞,訓誨後進爲務,每晨夜,取易繫詩·書·四子大義理大篇章,輪回合誦,綴輯古書,纂成編秩,曰洗心要訣,曰性理管窺,曰讀學塡補也,要訣則以明六十四卦順逆正變之妙,管窺則專論太極陰陽本然氣質性命頭顱,而采摭四子六經宋儒諸說,分門類彙,以便考閱,間以已意,參論之,塡補則依朱子說,以大學立爲間架,而取他書塡補之,又以己見,逐條辨明,惟日孜孜,如將不及,殆與張橫渠仰思俯書積苦成帙嘉惠後學之功,可謂前後一揆矣。及其遺集之刊行也,先大王特賜睿覽,嘉歎之曰,工夫篤實,實是大儒,仍下奎章閣,命藏之,殿下倘一進覽,則可燭其所存之學行矣。蓋其姿稟英邁,才智通敏,凡諸施措,無非學問中流出,而規模寬廣,處心遜謹,及其眞積力久,道全德備,純粹之氣,達於面貌,溫潤之色,溢於言笑,處窮守約,怡然舒泰,自有傍人不知之樂,一團春風,其氣像也,一條淸氷,其襟宇也,望之而傑然崇深,卽之而灑然和易,聞風者誠服,覿德者心醉,其學問道德,非特一世之矜式,實爲百代之師表,而官止於外臺·縣符者,以其天未假壽,位不稱德,斯文之不幸,士林之咨嗟,庸有旣哉?嗚呼,先正臣權尙夏之門人,世以三儒臣爲稱,首卽蔡之洪與贈判書臣韓元震故判書臣尹鳳九也,而之洪之道德學問,視元震·鳳九,無所遜焉。英廟之禮遇眷注,與元震·鳳九,亦無差殊,則殿下,特許元震·鳳九之爵謚,庸副一世之公議,而獨於之洪,未蒙一體之恩,則此豈非昭代之欠典乎?臣等所以秋陽江·漢之思,沒世不忘,思欲一叫辰嚴,仰請贈秩易名之典者,亦已久矣。顧以草莽之賤,僻在窮鄕,仰瞻天閽,九重邃遠,僭越是懼,泯默度日,徊徨抑鬱,式至于今,此則臣等之罪也。今我聖明,衛道扶正,崇德尙賢,靡不用極。若於此時而不陳區區之懇,則臣等之懷,終無可伸之日,故臣等玆敢裹足相率,齊聲仰籲於黈纊之下。伏乞殿下,俯察臣等瀝血之言,實出慕德之誠,特命有司,亟擧蔡之洪贈爵宣謚之典,則非但臣等,得以盡尊賢之義,其於聖上表章斯文之方,益有光焉,而四方多士,亦將觀感而作興矣,豈不盛哉,豈不休哉?臣等無任云云。答曰,省疏具悉。疏辭,令該曹稟處,爾等退修學業。
乙丑十二月十三日辰時,上御熙政堂。入格儒生入侍,藥房提調同爲入侍時,同副承旨申絢,假注書申在植,記事官徐淇修·鄭觀綏,藥房提調徐榮輔,直閣洪奭周以次進伏。入格儒生進士李容愚,幼學朴氣浩·趙雲從·李魯榮,進士金鑰以次列立階下訖。榮輔曰,日氣甚寒,聖體,若何?上曰,一樣矣。榮輔曰,寢睡·水刺之節,何如?上曰,一樣矣。榮輔曰,王大妃殿氣候,何如?上曰,一樣矣。榮輔曰,惠慶宮氣候,何如?上曰,一樣矣。榮輔曰,嘉順宮氣候,何如?上曰,近日嘉順宮氣候欠和,厭進水刺,六君子湯十貼製入,可也。上曰,禮判向來事,前後昭晣備至,今則不可曰有情勢,而何其過引乎?榮輔曰,前後飭敎,不啻截嚴,萬萬惶悚,無容更達,而小臣情勢,可謂鐵限矣。迫於嚴命,黽勉出肅,而實無抗顔對人之心矣。上命入格儒生以次陞殿。容愚進伏奏姓名,上曰,年幾何?容愚曰,年今二十八矣。上曰,立朝人中,誰爲近族乎?容愚曰,弘文校理李尙愚,卽臣之同生兄矣。氣浩進伏奏姓名,上曰,立朝人中,誰爲近族乎?氣浩曰,文義縣監臣朴善浩,卽臣之四寸兄矣。雲從進伏奏姓名,上曰,爾之父名,昨因封內知之,而立朝人中,誰爲近族乎?雲從曰,前正言臣趙良鎭,卽臣之本生三寸叔矣。魯榮進伏奏姓名,上曰,與前領相爲幾寸乎?魯榮曰,卽臣之三寸叔矣。鑰進伏奏姓名,上曰,立朝人中,誰爲近族乎?鑰曰,光州牧使臣金銑,卽臣之四寸兄矣。以次退立階下,上命頒賞,又命直赴會試以下先爲退出。上命觀綏出去呼新來,又命奭周取試券。令容愚誦券以奏,四五次進退後,命出送。上命絢讀公事,書判府訖。命書傳敎曰,向見京兆別單,綿子廛失火,尙今矜惻,豈可無顧恤之擧?且年前紙廛失火時,軫念之典,靡不用極,令廟堂論理草記。又命書傳敎曰,聞卿有愼節,不勝奉慮。待差可簉朝云,予日企之。當此歲末,廟務積滯,此尤可悶。一日爲急,望卿卽爲肅命,體予小子之意,以盡弘濟之道事。遣史官,傳諭于領議政,仍與之偕入。又命書右議政金達淳疏批,絢曰,今十五日,卽華城華寧殿奉審日次,而留守金文淳,謂有情勢,廢務還次,判官洪仁謨,日前移拜它職。或値如此之時,則中軍有替行之例,而聞中軍,亦有實病甚重,不得替行云,何以爲之乎?上曰,望日則使前判官奉審,二十日奉審,則承旨前期更稟,可也。上曰,嘉順宮進服加味六君子湯,依前方十貼製入。出榻敎上命退,諸臣以次退出。
上在昌德宮。停常參·經筵。
夜一更二更,月暈。
申絢啓曰,行大司憲李直輔,執義宋穉圭在外,掌令金圭夏,持平鄭取善·洪羲玄呈辭,掌令申光軾未肅拜,監察茶時之意,敢啓。傳曰,知道。
李羲甲啓曰,禁衛營將官來言,今日本營軍兵,日次私習云矣。敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣。敢啓。傳曰,知道。
徐美修啓曰,判義禁趙尙鎭,除拜後過三日,不爲出肅,依定式推考警責,仍卽牌招察任,何如?傳曰,允。
傳于徐英輔曰,傳香承旨馳詣宗廟·景慕宮,奉審摘奸以來。
申絢啓曰,今秋冬等褒貶,當爲磨勘以入,而時無實注書,不得磨勘之意,敢啓。傳曰,知道。
徐美修,以吏曹言啓曰,今日本曹褒貶坐起時,堂上不可不備,而參議趙得永未肅拜,令政院牌招,以爲同參開坐之地,何如?傳曰,允。
以吏曹參議趙得永牌不進罷職傳旨,傳于徐美修曰,更以推考傳旨書入。
申絢啓曰,今日齋宿,承旨當爲備員,而左副承旨徐有聞,不爲仕進,卽爲牌招,何如?傳曰,允。
傳于李羲甲曰,左副承旨上疏入之。
以左副承旨徐有聞牌不進罷職傳旨,傳于李羲甲曰,推考傳旨書入。
傳于徐美修曰,日前疏批之後,日望卿等之幡然,至于今尙未聞簉朝,予不勝慨歎。噫,予之諭於卿等,已盡心腹,則卿等終不對揚,予於此寧欲無言?顧今卿等之去就,實係國家之安危,卿等其體予至意,卽爲肅命。肝膈之諭,未暇多誥,略布數行,冀卿等幡然事。遣史官,傳諭于左右相。
假注書李止淵書啓,臣敬奉聖諭,馳往傳諭于西部皇華坊西小門內契議政府左議政韓用龜所住處,則以爲臣以千萬無似之賤品,叨此千萬不當之重負,驚惶震懍,神情遁褫,誠莫知措躬之所也。日前恩諭之下,不敢循例附奏,冒陳拙訥之辭,略暴肝膈之懇,仰冀感回天心,收還誤恩,而不惟不賜允許,辭旨隆渥,勉勵備至,尤是曠絶之恩數,決非賤分之所堪當者,伏地感惶,自不覺涕泗之被面。又於此際,近密之臣,傳宣聖旨,首尾九十有三言,諄覆鄭重,始嚴終溫,責之以寧欲無言,勉之以體予至意,至以臣等之去就,係國家之安危,臣奉讀未半,心膽如墜,直欲鑽地循墻而不可得矣。臣之至庸極陋,最居人下,不足以任事爲而備驅策,則畢竟僨誤顚沛,貽害國事,可知其必無幸矣。此所以寧被慢命之誅,不得爲轉動之計者也。此實臣之斷斷衷悃,而疏籲便歸於例讓,微諒未孚於聖心,惶隘轉甚,罪戾冞積,跼天蹐地,莫知所出。固知更煩文字之萬萬悚懼,而疾痛不暇擇聲,將不得不申暴前懇,仰請威罰,戰灼惶愪,不知攸達云矣。敢啓。傳曰,知道。
事變假注書閔秉勳書啓,臣敬奉聖諭,馳往傳諭于北部順化坊司宰監契議政府右議政金達淳所住處,則以爲臣以千萬無似之質,叨此千萬非常之命,驚惶震越,靡所因極,瀝血叫閽,翹首瞻天,惟終始生成之澤,是蘄是祝。及奉批旨,未蒙準許,誠知草率之辭淺薄之誠,無足以感至尊而格天聽,而臣心之錯愕失圖,益復如何哉?曾未數日,別諭繼下,其所敦迫而慰勉之者,愈往愈摯,至以微末去就,謂係國家安危,臣擎讀至此,尤不覺心膽墜地。噫,臣之至庸極陋,不堪任使之實,不但通朝之所知,抑亦輿人之所共諒,而惟我聖上,未盡照燭耳。雖當國事無虞,臣身無故之日,輔相重任,初非擬議所及,値玆庶務委積,聖心奮發之會,拔之糞土之中,置之鼎茵之上,責之以整頓振刷之方,畢竟上孤隆寄,下缺民望,僨國事而害世道,可立而竢。臣雖無狀,自知則明,此臣所以寧被鈇鉞之誅,不敢爲一分進身之計者也。數行附奏,亦極僭猥,伏地煎灼,不知攸措云矣。敢啓。傳曰,知道。
傳于李羲甲曰,出宮門路,以協陽門爲之。
李羲甲,以都摠府言啓曰,今十二月十五日孝安殿望祭親行時,侍衛寶劍,當爲備員,而副摠管李鎭復·金啓洛差祭,都摠管韓晩裕·洪義謨未肅拜,副摠管申大偀,與鄭觀采親査相避,將不得備員。合有變通之道,令政院稟旨變通,仍令該曹,卽爲口傳差出,待下批,牌招察任,以爲備員侍衛之地,何如?傳曰,允。未肅拜及相避人,竝許遞,令該曹口傳差出。
兵曹口傳政事,以趙鎭寬·李彦植爲都摠管,李潤謙爲副摠管。
傳于李羲甲曰,聞領相明日出肅云,賓對,依例來會。
李羲甲啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
傳于李羲甲曰,侍衛軍兵毛具。
左副承旨徐有聞疏曰,伏以臣之情勢,豈有冒沒出膺之望哉?天牌屢降,飭敎荐下,至有勿爲呼望之命,而臣母病症,方在危劇之中,情私煎迫,離捨不得,奉牌闕外,亦無其路。到此地頭,處義反輕,遂不得不爲一謝恩命,歸護病母之計,而拚棄廉隅,重入脩門,卽地退出,耿結倍切,感泣血忱,只恨報效之無術,卽因本院啓辭,召命又辱,而孝安殿親享隔夜,齋宿在卽,苟有一分可强之望,則旣出肅命矣。復何敢逡巡違傲,重速慢命之誅,而自來遭罹之外,目下情理,萬萬煎灼。老母病勢,比昨尤劇,氣息如縷,省覺全無,藥罔奏效,醫莫下手,臣之方寸,如割如焚,煎泣罔措。雖於霎時之頃,實無離側之路,玆敢疾聲呼籲於仁覆之天。伏乞聖明,特垂哀矜,亟命鐫削臣所帶職名,以便救護,千萬泣祝之至。臣無任云云。省疏具悉。爾其勿辭救護。
上在昌德宮。停常參·經筵。
孝安殿望祭親行,還內後,內閣·政院·玉堂·藥房口傳問安。答曰,知道。
藥房提調徐榮輔,副提調李羽晉啓曰,親行望奠,聖慕克伸,侵曉將事,勞動旣多。伏未審夜間,聖體若何,寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李羲甲啓曰,行大司憲李直輔,執義宋稚圭在外,掌令申光軾未肅拜,掌令一員,持平二員未差,監察茶時之意,敢啓。傳曰,知道。
申絢啓曰,禁衛營將官來言,今日本營軍兵,日次私習云矣。敢啓。傳曰,知道。
申絢啓曰,御營廳將官來言,今日本廳軍兵,日次私習云矣。敢啓。傳曰,知道。
傳于李羲甲曰,兵·刑換房。
申絢啓曰,校理李寅采,謂有身病,陳疏徑出,原疏纔已退却矣。依定式,禁推傳旨捧入之意,敢啓。傳曰,知道。
傳于申絢曰,大臣·備局堂上引見。
傳于申絢曰,吏·兵房承旨,持褒貶啓本入侍。
以校理李寅采禁推傳旨,傳于申絢曰,分揀。
以司諫鄭魯榮,獻納李勉求,正言李潮·金處巖,掌令金圭夏·申光軾,持平鄭取善·洪羲玄牌不進罷職傳旨,傳于申絢曰,更以推考傳旨書入。
徐美修啓曰,假注書李止淵,身病猝重,勢難察任,今姑改差,何如?傳曰,允。
以公忠水使尹頤東啓本,人物渰死事,傳于李羽晉曰,人物渰死,聞甚矜惻,原恤典外,別加顧恤,如有生前身·還布,卽爲蕩減事,令廟堂措辭,分付。
申絢,以都摠府言啓曰,今日入直內三廳武兼禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
徐美修,以奎章閣言啓曰,本閣今乙丑年秋冬等褒貶,當爲磨勘,而提學二員,直提學二員俱未差,不得擧行,外閣褒貶,亦不得爲之之意,敢啓。傳曰,知道。
徐美修,以吏曹言啓曰,曹所屬司饔院·宗簿寺官員等矣今乙丑年秋冬等褒貶,當爲等第,而司饔院則都提調未差,宗簿寺則提調有故,竝不得限內磨勘之意,敢啓。傳曰,知道。
徐美修,以戶曹言啓曰,本曹郞廳及所屬各司官員今乙丑秋冬等褒貶,當爲磨勘,而判書臣趙鎭寬未肅拜,故限內不得磨勘之意,敢啓。傳曰,知道。
徐美修,以禮曹言啓曰,宗廟署·社稷署,各陵·殿·園·墓,本曹郞廳,四學童蒙敎官,通禮院·東西氷庫,東西活人署,圖畫署官員等,今乙丑年秋冬等褒貶,等第以入,而景慕宮·弘文館·藝文館·春秋館·承文院·成均館·觀象監·奉常寺·司譯院·內醫院·典牲署·掌樂院·禮賓寺·惠民署,典醫監,東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
申絢,以兵曹言啓曰,今乙丑年秋冬等褒貶啓本中,刀擦一處之意,敢啓。傳曰,知道。
申絢,以兵曹言啓曰,本曹今乙丑年秋冬等褒貶等第,磨勘以入,而曹所屬軍器寺·司僕寺·訓鍊院·典設寺官員及部將,津·渡別將等褒貶,因各其司提調及堂上有故,不得一體磨勘之意,敢啓。傳曰,知道。
徐美修,以刑曹言啓曰,今十一日本曹褒貶時,屬司典獄署官員等今秋冬等褒貶,本曹參議,例與刑房承旨,同爲磨勘,而參議鄭來百,以身病,呈辭入啓,限內不得磨勘以入之意,敢啓。傳曰,知道。
徐美修,以工曹言啓曰,本曹郞廳今乙丑年秋冬等褒貶及屬司繕工監·造紙署·瓦署·典涓司官員今乙丑年秋冬等褒貶,合五度磨勘以入,而屬司中尙衣院·掌苑署今乙丑年秋冬等褒貶,因各該司提調有故,限內不得磨勘,尙衣院今乙丑年春夏等褒貶,亦因該院提調有故,限內不得磨勘,其時官員,有遷轉者,依近例蕩滌之意,敢啓。傳曰,知道。
徐美修,以弘文館提學意啓曰,本館今秋冬等褒貶,當爲等第磨勘,而以領·館事未肅拜,大提學未差,限內不得爲之之意,敢啓。傳曰,知道。
申絢,以都摠府言啓曰,本府郞廳及部將等今乙丑年秋冬等褒貶,當爲磨勘,而都摠管韓晩裕有故,限內不得爲之之意,敢啓。傳曰,知道。
徐美修,以敦寧府言啓曰,府郞廳等今秋冬等褒貶等第,當爲磨勘,而以領事身病,不得爲之之意,敢啓。傳曰,知道。
徐美修,以議政府左右參贊意啓曰,今乙丑年秋冬等褒貶,當爲等第,而領議政臣徐邁修,左議政臣韓用龜,右議政臣金達淳,俱未肅拜,故限內不得磨勘之意,敢啓。傳曰,知道。
徐美修,以中樞府言啓曰,本府郞廳及醫員·錄事等今乙丑年秋冬等褒貶,當爲等第,而領中樞府事臣李時秀,冬至正使赴燕,故限內不得磨勘之意,敢啓。傳曰,知道。
徐美修,以忠勳府言啓曰,本府今乙丑年秋冬等褒貶,當爲磨勘,而有司堂上豐寧君臣趙觀鎭外任,韓恩君臣李元采有身病,限內不得爲之之意,敢啓。傳曰,知道。
徐美修,以耆老所言啓曰,本所堂上,多有身病,無參坐之人,今乙丑秋冬等褒貶,限內不得磨勘之意,敢啓。傳曰,知道。
申絢,以訓鍊都監言啓曰,本局從事官·禁松參軍及諸將官等今乙丑年秋冬等褒貶,當爲等第,而都提調臣李時秀,奉命出疆,限內不得磨勘之意,敢啓。傳曰,知道。
申絢,以禁衛營言啓曰,本營從事官及諸將官今乙丑秋冬等褒貶,當爲等第,而都提調臣李時秀,奉命出疆,限內不得磨勘之意,敢啓。傳曰,知道。
申絢,以御營廳言啓曰,本廳從事官及諸將官今乙丑年秋冬等褒貶,當爲等第,而都提調臣徐龍輔奉命出疆,限內不得磨勘之意,敢啓。傳曰,知道。
徐美修,以儀賓府言啓曰,本府郞廳今乙丑年秋冬等褒貶等第,當爲磨勘,而本府以單郞廳衙門都事李度天,除拜日淺,限內不得爲之之意,敢啓。傳曰,知道。
徐美修,以濬川司言啓曰,本司都廳及郞廳今乙丑年秋冬等褒貶,當爲等第,而都提調俱有故,限內不得磨勘之意,敢啓。傳曰,知道。
徐美修,以義禁府言啓曰,今秋冬等本府郞廳褒貶等第,當爲磨勘以入,而判義禁趙尙鎭未肅拜,同義禁金啓洛,金在昌差祭,李庚運呈辭,限內不得擧行之意,敢啓。傳曰,知道。
徐美修,以弘文館言啓曰,本館上番闕直,事甚未安,校理李基慶,副校理尹致鼎·李尙愚,竝卽牌招,以爲推移入直之地,何如?傳曰,允。
李羲甲,以義禁府言啓曰,卽接月令醫員趙豐運手本,則時囚罪人成永愚,屢日處冷之餘,重得毒感,寒熱進退,咳喘苦劇,食飮全却,晝夜叫痛,李商采,素患癖積之症,當寒添劇,衝亘肚腹,左右牽引,轉側須人,目下病狀,俱爲不輕云。罪人病勢危重,一邊保放,一邊草記,曾有定式矣。成永愚,李商采,姑爲保放之意,敢啓。傳曰,知道。
兼戶曹判書趙鎭寬疏曰,伏以臣於秋間,省墓回路,脚病益肆,轉而之於溫浴,百方罔效,自知不復爲平人。歸伏江干,携挈老母,就靜而調痾,任便而養老,餘生志願,無以加此。惟是觚稜入望,報答無日,昔人所謂處畝畝而心魏闕者,非獨賢者爲然也。此際伏奉度支前望特授之命,驚惶感隕,莫省四體之攸措。臣本菲村綿力,無所取於治賦,而濫荷兩朝罔極之恩,前後八年之間,六掌地部,再管惠局,其受任也,如彼其專且久,而若言其奉公率職之狀,則無往非罪,典守之不嚴,奸弊之莫遏,有不可毛擧而指數。顧臣處地,本殊於人,而始不能避遠脂膏,終莫能裨報絲毫,俯仰天地,慙負至此,中夜以念,生不如死,聖度寬大,新逭刑誅,亦何敢復玷金穀之所,以益其不忠不孝之罪哉?雖然,此猶屬臣身上言也。第臣老母,間因起居失宜,腰脊違戾,頑痰流注,寒氣乘之,轉入小腹,時時衝上,急則昏窒不省,緩則牽引痛楚,奄奄若晷刻難保者然,雜試湯焫,徒損眞元,于今跨朔,日就危劇,床褥之上,僅存一縷殘喘,臣方煎泣焦迫,靡所止屆,當此之時,離側供劇,非所可論。抑臣有平日至切之懇,卽天理人情之所固然,若復嚴畏趑趄,時至而不言,後雖悔之,亦將何及?竊念臣母之齒,差過十餘日子,則洽滿九十,黃髮在堂,喜懼彌切,崦嵫餘輝,就養幾何?謹按禮曰,八十一子不從政,律曰,九十二子歸養,臣於母年八十之時,亦足言私而未敢者,誠以臣母,只有臣一子,臣若去則疑於諸子皆去,於義爲過,及今而臣不去則是諸子皆不去,於禮爲不及,參以事勢,揆以經法,臣之乞養,今時不可緩也。目下病狀,藉獲旡妄,似此禮節,卽屬庸行,豈非爲人子者所大願欲至榮耀者耶?臣觀古之以親老乞養者,代不絶書,特古史簡略,不言其親年幾許。惟皇朝萬曆年間,饒氏兩侍郞位與伸,以親年期頤,乞養而去,任邱劉元震·元霖兄弟,俱官九列,亦皆以母年近百而歸。近百者,九十以往也,當世羨艶,合爲一傳。我東則中宗朝判書臣宋欽,以母年踰九十乞養,而同時若知事臣李賢輔,亦歸而養親,賢輔耆臣也,其母之年高,可推也。顯宗朝監司臣李泰淵,母年八十,上疏引國典乞養,終母年不出,所擧國典,乃禮經所云也。近世如副學臣金和澤,親年雖不至大耋,亦歸養焉,臣所目擊也。此其人之受任,或緊或漫,而要皆一世之所惜去也。然而君上不之靳,朝廷莫之留者,良以所懇雖私,而其事則乃天下古今之通義,如臣碌碌,本不足有無,而其親之耄且病,卽昔人之所同,豈以臣不肖之故,而獨儉其歸養之情哉?伏惟我殿下,以孝爲理,凡於廷臣陳情,未嘗不曲循而亟許,此實古聖王及老興仁之政,若臣情懇,庶蒙矜察,臣抱玆耿耿以待明年久矣。顧今職名不可以久縻,親病不可以暫離,玆不得不瀝盡肝血,仰瀆崇嚴。伏乞殿下,深軫禮訓,明按國典,遵皇家之遺章,體列朝之美事,亟遞臣本兼諸職,仍命選部,勿復檢擬,俾遂至願,則臣亦老白首矣,未死之前,母子相依,歌詠聖澤,涵濡於錫福之化,此豈但臣身之爲榮?抑亦爲風敎之一助。臣方攢手翹足,千萬顒企。臣無任云云。答曰,省疏具悉。雖有其例,乞養豈可人人許之?卿其勿辭,卽爲入來肅命。
副修撰金啓溫疏曰,伏以臣於俄筵,伏聞大臣,以李慶郁用法事,縷縷開陳,竟靳兪允之音,臣於此竊有所區區憂歎者。噫,慶郁之負犯,此眞所謂國人皆曰可殺者也。始寬梟首之典,尙在貸頭之科,輿情憤菀,久而未已,前後執法之言,亦已屢徹於紸纊之下矣。今玆元輔,首以此事,陳達於肅命之筵,以殿下翕受轉圜之量,宜其言下卽從,而再三敷奏之餘,終始持難,其於九經敬大臣之道,不瑕有歉然者乎?前席聖敎,以非出顧惜,反復開示,臣等豈敢以此,仰疑我殿下,而初豈欲屈法而傅生,終未免乍允而旋寢,八方聽聞之滋惑,亦安能家喩而戶曉哉?慶郁今爲死囚,差待啓覆後用法,固亦不晩者,誠如聖諭,而啓覆之法,所以求生於必死,蓋謂情法之有一分可疑者也。如慶郁者,何情之可疑,何辭之可覆,而曲貸於應施之律,一任其延拖時月也哉?自有慶郁事以後,掖隷之干科者,凡幾遭矣,橫挐閭里,猶屬細故。蓄憾於踐更之卒,移怒於巡校之家,頑悍無忌,去而益甚,此豈非慶郁之至今假息而無所懲戢之故耶?大臣所奏,不殺慶郁則無以責群下之頹敗紀綱云者,是誠殿下所宜深省而反求者也。臣旣登筵席,宜卽一言,以效微忱,而言辭拙訥,未及周旋,退歸直廬,私心耿耿,終不敢自隱於聖明之前。伏乞淵默深思,亟允大臣之請,一以盡敬禮,一以伸王法,不勝幸甚。臣無任云云。省疏具悉。當商量處分矣。
乙丑十二月十五日子時,上詣孝安殿。望祭親行入侍時,行都承旨徐美修,行左承旨徐英輔,右承旨李羽晉,右副承旨李羲甲,同副承旨申絢,假注書李止淵·申在植,記事官徐淇修,鄭觀綏,檢校直提學朴宗慶,直閣洪奭周,待敎朴宗薰以次侍立。時至,通禮跪啓外辦。上具布裹翼善冠·布袍·布裹鳥犀帶·白皮靴,乘輿出宣化門。藥房提調徐榮輔進輿前奏曰,侵曉勞動,聖體,若何?上曰,一樣矣。出協陽門,由銅龍門,至崇化門,通禮跪啓請降輿。上降輿入齋殿,諸臣侍立。時至,通禮跪啓行禮。上改具衰服,出幄次,贊禮前導,上入詣板位。贊禮跪啓請俯伏哭,上俯伏哭,亞獻官以下在位者,皆俯伏哭。贊禮啓請止哭興四拜興平身,上止哭,行四拜禮,諸臣止哭。贊禮前導,上詣盥洗位,上盥洗。贊禮前導,上詣尊所,絢酌酒,羽晉受酒。上仍詣神位前,贊禮啓請跪,上跪,美修奉香,絢奉爐。贊禮啓請三上香,上三上香。贊禮啓請執酌獻酌,羲甲奉酌以進,上執酌授羽晉,羽晉奉奠于靈座前。贊禮啓請俯伏興少退跪。上俯伏興少退跪,宗薰跪讀祝文訖,贊禮啓請俯伏興平身。上俯伏興平身,贊禮前導,上降復位。亞獻官靑城尉沈能建,終獻官光恩副尉金箕性,以次行亞獻·終獻禮如儀訖。贊禮啓請跪俯伏哭,上俯伏哭。贊禮啓請止哭興四拜興平身,上止哭,行四拜禮。贊禮前導,上詣望燎位,燎訖,贊禮啓禮畢。贊禮前導,上還齋殿,諸臣侍立。上曰,親祭後問安勿爲之。出榻敎少頃,上改具布裹翼善冠·布袍·布裹烏犀帶·白皮靴,出齋殿,至崇化門,通禮啓請乘輿,上乘輿,由銅龍門·協陽門還內。諸臣以次退出。
乙丑十二月十五日午時,上御熙政堂。大臣·備局堂上引見,吏·兵房承旨持褒貶啓本同爲入侍時,行都承旨徐美修,右承旨李羽晉,右副承旨李羲甲,同副承旨申絢,假注書李止淵·申在植,事變假注書閔秉勳,記事官徐淇修·鄭觀綏,直閣洪奭周,領議政徐邁修,廣州留守李晩秀,行兵曹判書金思穆,漢城判尹李集斗,行護軍李得濟,工曹參判李仁秀,開城留守兪漢謨,江華留守吳載紹,副修撰金啓溫以次進伏訖。邁修曰,寒暄不適,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。仍敎曰,次對爲之。次對近久不爲,廟謨之積滯甚悶,今日引見,誠爲多幸矣。邁修曰,臣之老病日深,向蒙體諒之恩,得處閑局,歌詠聖澤矣。千萬夢寐之外,以臣無似之蹤,復當此重任,國體之苟艱,已無可言,而元輔之責,豈臣所可堪當者乎?千萬過當之恩,徒然坐邀,反益惶悚,故冒沒出膺,而年紀益邁,筋力愈衰,如此癃病之狀,實是淵鑑之所俯燭,早晩體諒,臣所顒祝矣。上曰,敦諭及批旨,豈不悉之乎?所陳過矣。致仕而復入中書者,旣解而復爲枚卜者,不但我朝之已例,古亦有之。而見卿筋力,尙如前康旺,予甚喜之。領相若辭巽,則左右相,亦何以勉出乎?邁修曰,有精神然後,方可爲國事,而顧今精神衰耗,萬不如前矣。上曰,精神凡百,少無不如前者,而設或不如前日,賴有左右相之夾輔,相議共濟,則豈不大有益於國事乎?邁修曰,新卜得人,與情洽然。左右相皆是諳練國事之人,可以專責,如臣者,不過伴食而已。上曰,廟謨中可奏者,奏之,可也。出去而尙可草記矣,猶不如面奏之爲,好矣。邁修曰,廟謨中時急者數事,可以仰對,而事之不時急者,當待僚相之出仕矣。仍奏曰,向來兩大臣付處削職之命,亶出於振紀綱責分義之聖意,而第念兩大臣處義,各以情勢,驟辭官職,非專出於占便之意,則勿論其當引與不當引,一時譴斥,久處罪籍,恐有欠於敬禮之意,故敢此仰達矣。上曰,有商量者,從當下敎矣。出擧條邁修曰,關西御史洪秉喆之復命前遭彈,實是無例,難據之事,揆以處義,不得反面固也,而自朝廷發遣按廉者,蓋欲聞民生疾苦長吏臧否,則書啓之仍不修納,大違委畀之本意。該御史書啓,使卽修納後,待啓下,令各該司回啓,何如?上曰,依爲之。出擧條邁修曰,惠廳收租案,必於歲初發關各道,然後庶無窘迫之患,而本廳,時無堂上,磨勘行會,事係時急,不容曠日。戶曹參判朴宗慶,惠廳堂上還差,申飭使卽擧行,何如?上曰,依爲之。出擧條仍敎曰,日前大臣收議之內下者,見之乎?邁修曰,見之矣。上曰,差倭出來書契,將爲答送,何以則爲好乎?邁修曰,答書契則不可不爲,而此非時急之事,待左右相出仕,當與之相議,萊伯狀啓布示左右相,似好矣。上曰,戶判陳疏乞養,乞養古或有之,而戶判若如此,則有親者皆欲乞養,是豈成說乎?邁修曰,戶判別無情勢,而其母年洽滿九十,戶判之乞養,論其情理,則似或無怪,而聞年雖甚高,筋力尙旺云,戶判豈可不爲從宦乎?此則惟在自上處分之如何耳。又曰,日前以綿子廛失火事,顧恤之典,有廟堂稟處之敎,聖意之矜惻,德音之慈覆,臣實欽誦。而此與年前紙廛失火之時,多少緩急,㢠然不侔矣。上曰,出去後卽爲論理草記,可也。又敎曰,又有可奏者,奏之,可也。邁修曰,顧今日悠悠萬事,惟在勉聖學而已。向聞有夜對之擧,典學之盛,臣實懽忭矣。古人有以夜對勝於晝接爲言者,蓋夜氣淸明之際,召接儒臣,從容講討,允爲喫緊之工夫。宦官·宮妾之罕接,賢士·大夫之多親,實有功害之相懸者,而且討論酬酌之際,民生之疾苦,臣僚之臧否,亦可以知之矣。臣昔在先朝,以騎郞入直,每見承史·閣臣,時有召接,夜深未退,至今追思,不勝欽歎矣。亦願殿下,殿宮承歡之暇,必頻接臣僚,討論經史,咨詢治謨,豈不資益於聖學乎?上曰,所陳好矣。當體念矣。邁修曰,臣向於江干,傳聞罪人李慶郁,將施法於露梁沙場,士民奔走,莫不稱快,我聖上威斷之赫然,臣亦竊不勝欽仰矣。旋伏聞還寢有命,觀者復散,又莫不抑鬱而失圖,此所謂民情可見,國人皆殺,而惟彼至愚之民,亦有以窺聖德之淺深矣。彼慶郁者,不過螻蟻之微,而敢矯至尊之命,比諸御寶僞造,罪實有浮,而事未前聞,則雖以好生之德意,恐不當闊狹於如此之類,而一向寬假,三尺久屈。我聖上臨御以後,政令注措,實無闕失之可言,而獨此一事,實爲聖德之累,臣不勝無憾於天地之大也。紀綱不振,每發中朝之歎,而屈法於近習如此,何望其頹綱之振勵?於是乎掖隷·羅卒,毁撤閭家,恣橫無比,而莫之禁遏。臣則以爲慶郁不被當律,故此輩無所懲畏而然,寧不大可憂悶也哉?臨歲詳覆,雖是舊規,而罪無可疑,傅生無路,則亦何拘於法例,使之許久假息乎?依初下敎,出付軍門,俾卽快施當律,實合於大聖人生道殺人刑期無刑之義矣。上曰,依爲之。出擧條邁修曰,頃因京畿監司徐瀅修狀啓,本道舊還,以壬子條收捧之意,覆啓行會矣。卽見該監司狀啓,則以爲壬子舊還,雖不過二千餘石,只在南陽等三邑之故,每年當捧,數頗夥然,且壬子于今十有四年,流亡絶戶,村村相望,族徵以外,歸屬無處,而數邑未捧,似不過四五百石內外,蕩減之典,固非敢自下仰請,而依丙辰年例,如蒙從便分數之特恩,則就其中萬分難捧之類,可以宣布朝今,仍許停督事,請令廟堂稟處矣。所請三邑舊還二千三百餘石內,除其已捧,則其外未捧,不過四五百石,旣無指徵之處,則徒擁虛簿,留作舊還,恐非懋實之政,宜有闊狹之道,故敢此仰達矣。上曰,旣有大臣筵奏,蕩減,可也。出擧條上曰,此後雖齋日,必爲本司坐起,可也。邁修曰,左右相出仕後,可以爲之矣。上曰,雖左右相未出仕之前,坐起爲之,可也。上曰,大臣就座。絢曰,今日賓對,兩司無一人進參,事甚未安,竝從重推考,何如?上曰,昨日飭敎之後,兩司諸臺,無一人進參於賓對,國綱所在,萬萬未安。行公諸臺,施以罷職之典,可也。出擧條上命吏·兵房承旨,京外秋冬等褒貶開坼訖。絢曰,筵席進退,自有常度,而工曹參判李仁秀,賓對未退之前,徑先出去,事甚未安。推考,何如?上曰,依爲之。出擧條羽晉曰,闕門開門,開東後平明前放鑰事,纔有飭敎,而臣曾在先朝甲寅年待罪承宣時,親承下敎,申明舊式,以日出前二刻開門,開門前一刻,禁漏官告于政院,則始爲放鑰矣。近年以來,此法廢閣,以致放鑰之早晩無常,今後則一遵古規,每於開門前一刻,禁漏官如告午告申之例,來告政院,隨卽放鑰事,定式施行,何如?上曰,依爲之。出擧條上命大臣·諸宰先退。敎曰,閣臣先爲退去,推考,可也。又敎曰,李寅采何爲徑出乎?美修曰,似聞身病之外,其妻病極重,不得已陳病徑出云矣。上命絢讀公事判府訖。絢曰,卽伏見咸鏡南道兵使沈鑏襦紙衣頒給狀啓跋辭,則數行衍語,極涉猥屑。巡·兵營修啓之際,凡係讚頌之辭,曾有飭禁,則只當以擧行形止,馳啓而已,而因循謬習,如是敷衍,極爲可駭。爲先從重推考,此後則毋敢如是之意,措辭分付,何如?上曰,依爲之。出擧條美修曰,卽伏見今秋冬等諸道褒貶啓本,則黃海監司李相璜,平安監司李勉兢,守令無一人居下,全羅左水使申大坤,邊將無一人居中·居下,殊無嚴明殿最之意。竝推考警責,何如?上曰,依爲之。出擧條絢曰,卽伏見今秋冬等諸道褒貶啓本,則京畿水使金爔,公忠水使尹頤東,慶尙監司金羲淳,左水使李郁延,平安監司李勉兢,邊將無一人居中·居下,黃海水使宋益休,統制使柳孝源,南兵使沈鑏,全羅右水使尹芮圭,無一人居下,殊無嚴明殿最之意。竝推考警責,何如?上曰,依爲之。出擧條上曰,惠慶宮進服蔘橘飮停止,加味六君子湯,自今日一貼式煎入。出榻敎仍命退,承史以次退出。
上在昌德宮。停常參·經筵。
李羲甲啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
備忘記,會寧府使柳文植下直,長弓一張,長箭一部,片箭一部,筒兒一箇賜給。
申絢啓曰,卽者吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子入之,金孝建落點。
徐英輔啓曰,新除授右承旨金孝建,時在公忠道洪州地,斯速乘馹上來事,下諭,何如?傳曰,允。
李羲甲啓曰,行大司憲李直輔,執義宋稚圭在外,掌令申光軾牌不進,掌令一員,持平二員未差,監察茶時之意,敢啓。傳曰,知道。
以掌令申光軾,獻納李勉求,正言李潮牌不進罷職傳旨,傳于李羲甲曰,更以推考傳旨書入。
徐英輔,以弘文館言啓曰,本館上番闕直,事甚未安,校理李寅采禁推傳旨,旣有分揀之命,卽爲牌招入直,何如?傳曰,允。
以校理李寅采牌不進罷職傳旨,傳于李羲甲曰,更以推考傳旨書入。
以校理李基慶,副校理尹致鼎·李尙愚牌不進罷職傳旨,傳于李羲甲曰,更以推考傳旨書入。
徐英輔,以弘文館言啓曰,本館上番闕直,事甚未安,校理李基慶,副校理尹致鼎·李尙愚,旣有更以推考傳旨書入之命,竝卽牌招,以爲推移入直之地,何如?傳曰,允。
以校理李基慶,副校理尹致鼎,李尙愚牌不進罷職傳旨,傳于李羲甲曰,更以推考傳旨書入。
李止淵改差,代以朴宗璜爲假注書。
徐英輔啓曰,左議政韓用龜處,遣承旨傳諭事,命下矣。何承旨進去乎?敢稟。傳曰,左副承旨進去。
傳于徐英輔曰,曹務久曠可悶。且歲末物種單子,至今不爲修正,戶曹判書疏批已下,卽爲牌招。
徐英輔啓曰,兼戶曹判書趙鎭寬牌不進推考傳旨,今方捧入,而特敎申飭之下,如是違牌,事甚未安,更卽牌招,何如?傳曰,允。
以水原判官洪仁謨狀啓,顯隆園火巢內民家失火事,傳于徐英輔曰,聞甚驚駭。移建一款,令該曹稟處事,分付。
徐英輔,以奎章閣言啓曰,景慕宮望廟樓,今望奉審無頉之意,敢啓。傳曰,知道。
申絢,以吏曹言啓曰,曾因大臣筵奏,守令之再入下考及繡貶一入以上人,抄錄於不治案,而或因體例間事,或因眚災居下者勿論,考出貶題及繡啓,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任,殿最無下考者及雖有下考而只以寒閥之殘蔭冷武塞責者,該曹摘發論勘,以越俸十等,定式施行矣。今番殿最居下守令等之題目,雖有疵貶,而俱無干犯贓汚之事,亦無殘蔭冷武之可以指的者,守令錄案,道臣越俸,竝姑勿論,黃海監司李相璜,平安監司李勉兢,守令殿最,無一下考,竝依定式越俸十等,何如?傳曰,允。
申絢,以吏曹言啓曰,今日本曹開坼坐起時,考見諸道褒貶啓本,則慈仁縣監夫宗仁,以盍先折姦爲目,碧沙察訪金聲俊,以頉役宜察爲目,則俱宜置下考,而置諸中考,陰竹縣監李柱溟,以莫云糊塗爲目,丹城縣監孔允東,以臨歸少弛爲目,則俱宜置中考,而置諸上考,殊無嚴明殿最之意。三道道臣,推考警責,慈仁縣監夫宗仁,碧沙察訪金聲俊,竝罷黜,陰竹縣監李柱溟,丹城縣監孔允東,竝中考施行,何如?傳曰,允。
徐英輔,以吏曹言啓曰,博川郡守白東脩,以六年窠守令,三次居中,熊川縣監南,以三年窠守令,兩次居中,而已往中考,雖因赦令蕩滌,其不治可知,竝依例罷黜,何如?傳曰,允。
申絢,以兵曹言啓曰,今十二月十六日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
申絢,以兵曹言啓曰,坼見諸道褒貶啓本,則統制使柳孝源啓本中,龜山僉使李道文,以禁其可弛爲目,北兵使申鴻周啓本中,森森坡萬戶金德信,以莫曰鎭殘益勉振刷爲目,則竝宜置中考,而置諸上考,全羅右水使尹芮圭啓本中,於蘭萬戶李正宇,以事多顚倒宜恤數遞爲目,馬島萬戶梁成衛,以民不惜歸可知其治爲目,則竝宜置下考,而置諸中考,殊無嚴明殿最之意。各該帥臣,推考警責,龜山僉使李道文,森森坡萬戶金德信,中考施行,於蘭萬戶李正宇,馬島萬戶梁成衛,下考施行,何如?傳曰,允。
申絢,以兵曹言啓曰,宣·部·守三薦參上武臣前銜人,別取才入格,矢數·落仕年條·居住·薦名,各其名下,懸註以入之意,敢啓。傳曰,知道。
申絢,以兵曹言啓曰,慶尙監司金羲淳狀啓,道內別試武士合試營下,擧沙十五斗·鐵箭入格機張閑良金時鍾,片箭入格星州閑良裵義寬,固城閑良鄭喆甲,善山閑良河出龍,新寧閑良河光範·朴時英,居昌閑良梁春孫,講書入格善山閑良朴天應,蔚山閑良孫思源等九人,起送兵曹事,纔已啓下,而金時鍾等九人,今已上來矣。在前嶺南別試武士上來者,依本道入格技藝,自臣曹,有更試草記之例,今亦依此例試取,何如?傳曰,允。
申絢,以兵曹言啓曰,嶺南別試武士更爲試取事,草記蒙允矣。武士等各以本道入格技藝試取,則機張閑良金時鍾,雖能擧沙,鐵箭比諸本道試取,未及步數,星州閑良裵義寬,居昌閑良梁春孫,片箭邊一中,蔚山閑良孫思源,講書略,善山閑良朴天應,講書粗,其所矢數·講栍,比諸本道入格,皆未中式,固城閑良鄭喆甲,新寧閑良河光範·朴時英,片箭俱未入格,善山閑良河出龍,病不赴試矣。在前無論入格與未入格,連因特敎,有給糧下送之例,今亦依此擧行,何如?傳曰,允。
申絢,以備邊司言啓曰,卽見咸鏡監司閔台爀狀啓,則枚擧會寧前府使安橚牒呈,以爲本府開市時,大國人牛馬料,每年容入,殆過一千六百餘石,而本府元會付耳麥,只爲四百石,本營句管營賑耳麥一千二百石,移劃需用,其代以安邊府賑恤廳耳麥六百石,小豆一百二十石,文川郡常平廳稷三百石,還報移錄事,請令廟堂稟旨分付矣。牛馬料之移劃還報,旣有已例,依狀請施行事,分付,何如?傳曰,允。
申絢,以備邊司言啓曰,傳曰,向見京兆別單,綿子廛失火,尙今矜惻,豈可無顧恤之擧,且年前紙廛失火之時,軫念之典,靡不用極,其令廟堂,論理草記事,命下矣。綿子廛之失火,旣伏承傳敎下者,矜惻之聖意,顧恤之德音,不勝欽頌,而此與年前紙廛失火之時,多少緩急,大有異焉。紙廛已例,差過分數,而其在一視軫念之道,合施隱恤之政,賑廳錢一千兩,限五年無邊貸下,每年二百兩流伊備納,以爲本廛支保之地,何如?傳曰,允。該廛卽至殘之廛,聞燒火毁撤,爲十餘間,而物種亦多閪失云,寧不矜惻?一夫之不獲,卽朝家之恥也,況此市民乎?一千兩外,自兵曹加貸一千兩,依賑廳例爲之。
刑曹啓目,今十二日柑製場中,伏地儒生永興李尙建·李鳳一等,以軍役勿侵事,日前呈訴臣曹,故依所願成給關文,則固當往付於營邑是白去乙,乃以猥越之事,敢生煩瀆之計,咫尺帳前,肆然伏地,揆以民習,萬萬無嚴。竝只照法嚴治爲白乎旀,渠輩俱以璿派後裔,頉給軍役,旣有前後特敎,則已頉之軍役,還爲見侵,未知有何委折是白乎喩,詳査決給後狀聞之意,分付道臣,何如?啓。判付,觀此原情,受敎旣如此,則令該道査實,從長稟處爲良如敎。
前知事韓用龜疏曰,伏以臣自叨新命,公憂私懼,滿腔沸熬,晝而忘餐,宵而失寐,如癡如狂,按住不得,猥將瀝血之懇,仰干聽卑之天。及伏奉聖批,不惟不賜允許,辭旨愈隆,勉勵殷切,史官臨宣,恩禮優渥,是豈無似賤臣,所敢承當者?奉讀以來,且感且惶,汗淚交逬,益不知所以自措也。臣聞人君使臣,必量才而授官,人臣使君,必量器而受任,夫然後上無虛授之譏,下免孤負之罪。臣之前後歷揚,自知踰濫,外而藩宣居留,內而銓衡財賦,何莫非重任,而事是一官,官是有司,不過爲筋力之勞耳目之役,猶患其瘝官而僨事,況此輔相之任,百責攸萃,非庶僚可比,任非其人,萬事叢脞,國不得爲國矣。以殿下求治之誠,不少難愼,授之非人。臣未敢知人才不古,位著乏人,姑使臣承乏而備數,束縛而馳驟之耶?在昔先正臣宋時烈,辭議政之疏有曰,季世爲相,豈皆賢哲,猶諳練典故,曉達事體,故能提挈綱維,係率工僚,未嘗以如臣泥目塗耳者,苟充而綿延。夫以先正之道德學術,其言尙如此,今臣比之材則櫟社之樹也,喩以器則無當之杯也。聖批中挽回整頓,非所倫擬,而至於簿書期會之末,亦非臣所可了者,則其所卑賤,甚於泥塗,而乃以先正之所逡巡者,昂然趨膺,上不念治化之累,下不顧忝竊之懼,則臣固不足恤,其於世道何,國事何哉?且伏念元輔端揆,俱是一時之望,特簡之日,物情翕然,而如臣之空空蔑蔑者,濫廁其間,古人所云三公之任,鼎足承君,一足不任,覆其美實者,誠爲臣今日準備語也。噫,曲遂萬物,上天之仁也,器使群工,聖人之明也,臣雖庸陋,亦一化育中物也,若使摧拉顚踣,不得全其生而遂其性,則豈不有憾於天地之大乎?臣之情事,轉益崩迫,玆敢不避煩猥,申暴危悃。伏乞聖慈,特垂哀愍,將臣議政官資,亟許鐫改,使臣還他本分,以重國體,以遂微諒,千萬大幸。臣無任云云。答曰,省疏具悉卿懇。元輔出膺之後,意謂卿亦隨而幡然,巽牘復至,不惟不出膺,所辭過當,予爲卿慨嘆。噫,大臣出處,視時緩劇,予未敢知今日,國事凝就歟,民心底定歟。卿之一日二日,雍容按例之疏,予則曰非其時也,非其時也。予不多誥,卿須體此意,卽日膺命。仍傳于徐美修曰,此批答,遣承旨,傳諭于左議政。
應敎徐有恂疏曰,伏以臣之仲父臣邁修,新拜元輔,纔肅恩命矣。臣之兼帶春秋館編修官之銜,揆以公格,自在應避之科。乞令該曹,照例遞改,以重職典,千萬幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
申時,日暈兩珥,暈上有冠。
李羲甲啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李羲甲啓曰,來二十一日朝參日次矣。敢稟。傳曰,停。
李羽晉啓曰,來二十一日輪對日次矣。敢稟。傳曰,當次人受點,後日次待令。
李羲甲啓曰,禁衛營將官來言,今日本營軍兵,日次私習云矣。敢啓。傳曰,知道。
李羲甲啓曰,御營廳將官來言,今曰本廳軍兵,日次私習云矣。敢啓。傳曰,知道。
徐英輔啓曰,同副承旨申絢,今日不爲仕進,卽爲牌招,何如?傳曰,允。
李羽晉啓曰,兼戶曹判書趙鎭寬牌不進推考傳旨,今方捧入,而特敎申飭之下,如是違牌,不卽承膺,事甚未安,更卽牌招,何如?傳曰,仍以前牌催促。
徐英輔啓曰,假注書申在植,身病猝重,勢難察任,今姑改差,何如?傳曰,允。
李羲甲啓曰,卽者副修撰金啓溫,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
以同副承旨申絢牌不進罷職傳旨,傳于徐英輔曰,更以推考傳旨書入。
申在植改差,代以李潞爲注書。
傳于李羽晉曰,在外承旨許遞,前望單子入之,待下批牌招察任。
李羲甲啓曰,行大司憲李直輔,執義宋稚圭在外,掌令申光軾牌不進,掌令一員,持平二員未差,監察茶時之意,敢啓。傳曰,知道。
以獻納李勉求,正言李潮,掌令申光軾牌不進罷職傳旨,傳于李羲甲曰,更以推考傳旨書入。
李羽晉啓曰,兼戶曹判書趙鎭寬,前牌催促之下,又爲違牌,無意承膺,揆以事體,極涉未安。更爲牌招,何如?傳曰,允。
傳于李羽晉曰,當該承旨推考。
李羽晉啓曰,玉堂上下番俱空,事甚未安,應敎徐有恂,校理李寅采·李基慶,副校理尹致鼎·李尙愚,修撰李基崇·金相休,副修撰李惟命,竝卽牌招,以爲推移入直之地,何如?傳曰,允。
以應敎徐有恂,校理李寅采·李基慶,副校理李尙愚,修撰李基崇·金相休,副修撰李惟命牌不進罷職傳旨,傳于李羽晉曰,更以推考傳旨書入。
李羽晉啓曰,玉堂上下番俱空,事甚未安,校理李寅采·李基慶,副校理李尙愚,修撰李基崇·金相休,副修撰李惟命,旣有推考傳旨書入之命,竝更卽牌招,以爲推移入直之地,何如?傳曰,允。
以校理李寅采·李基慶,副校理李尙愚,修撰金相休·李基崇再牌不進罷職傳旨,傳于李羽晉曰,更以推考傳旨書入。
李羽晉啓曰,玉堂上下番俱空,事甚未安,校理李寅采·李基慶,副校理李尙愚,修撰金相休,李基崇,旣有推考傳旨書入之命,所當更請牌招,而係是一日三牌,何以爲之?敢稟。傳曰,更爲牌招。
李羽晉啓曰,校理李寅采·李基慶,副校理李尙愚三牌不進,依定式,禁推傳旨捧入之意,敢啓。傳曰,知道。
以校理李寅采·李基慶,副校理李尙愚三牌不進禁推傳旨,傳于李羽晉曰,分揀。
李羽晉啓曰,玉堂上下番俱空,事甚未安,校理李寅采,李基慶,副校理李尙愚三牌不進禁推傳旨,旣有分揀之命,所當更請牌招,而係是一日四牌,何以爲之?敢稟。傳曰,待明朝竝更爲牌招。
徐英輔,以工曹言啓曰,各殿·各宮人日進上銅人勝,取考各年謄錄,則或因筵稟或草記,勿爲封進事,旣有受敎矣。今番則何以爲之乎?敢稟。傳曰,勿爲封進。
李羲甲,以刑曹言啓曰,今十二月十五日大臣·備局堂上引見入侍時,因領議政徐邁修所啓,僞傳傳敎罪人李慶郁,依初下敎出付軍門,快施當律事,命下矣。依下敎,罪人李慶郁,移送御營廳,卽爲擧行之意,敢啓。傳曰,知道。
李羲甲,以御營廳言啓曰,罪人李慶郁,大會京鄕軍及坊民於沙場,梟示警衆之意,敢啓。傳曰,知道。
兵曹啓目粘連,觀此平安監司李勉兢狀啓,則枚擧義州府城堞及各樣公廨改築改建,軍器重修,築坰作畓,監董裨·校,前縣監成夏鎭等論賞一款,令該曹稟處亦爲白有臥乎所,監董裨·校之終始勤勞,俱有成就,本府裨將前縣監成夏鎭,施以加資之典,將校折衝朴聖裕·韓今琦,帖加成給,似合激勸之道是白乎矣,係于恩賞,臣曹不敢擅便,上裁是白乎旀。至於築堰開墾,雖多可記之勞勩,旣無所授之已例,不可與修繕裨校,一體論賞,置之,何如?判府啓,依回啓施行爲旀,亦多有築堰開墾之勞者,竝一體與修繕裨·校,論賞爲良如敎。
副修撰金啓溫疏曰,伏以臣之篤老偏母,病淹床玆,離違供職,情所難强,而閱月虛縻,分義慙悚,黽勉就直,度日如年。卽接家信,則臣母宿疾,重添風眩之症,食飮全却,神精昏霧,病餘氣息,一倍綿綴,索臣歸視,中夜累促。臣旣聞此報,寸心益亂,冶疏待鑰,徑出禁扃。伏乞聖慈,亟刊臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
副校理尹致鼎疏曰,伏以臣顓蒙愚闇,一無肖似,不足備數於百執事之末,自知已審,抑亦爲聖明之所俯燭也。前後踐歷,罔非踰濫,而有除輒膺,恬若固有,黽勉冒進,居然四朔于玆矣。濫竽於橫經之列,包羞於論思之地,庸碌無記,尸素有愧,每一念之,背汗面騂。第又有情理之至切者,臣之老母,貞疾已痼,長委床席,奄奄若大耋之人,一自寒緊以來,風痰愈肆,頭面浮疼,神精昏眩,失汗如流,眞元漸鑠,藥餌無效,食飮全却,薰心焦慮,夙夜不遑,而加以犬馬之疾,向添於駿奔之餘,舁還私次,昏倒不省,蓋其弱脆之質,少失便攝,則素患癖積,闖發如期,首尾兩朔,汔無少可,宛轉叫苦,㱡㱡欲盡。諸般危㞃之症,雖不敢一一煩猥,而四體投地,一縷如線,亦不能躬護母病,人理滅絶,生不如死,情地到此,寧不愍惻?以今貌樣,旬月之內,萬無復起供職之望,而際此館直承乏,召牌儼臨,蠢動無路,屢犯違傲,惶霣震越,病上添病,玆將懇迫之私,冒控仁覆之下。伏乞聖慈,俯垂矜悶,亟遞臣所帶之職,仍治臣瀆擾之罪,以肅朝綱,以安私分,千萬血祝。臣無任云云。省疏具悉。爾其勿辭救護。
副修撰李惟命疏曰,伏以臣之偏母,素抱貞疾,居常凜綴,寧日尠少,數日以來,重患感冒,咳喘苦劇,食飮全却,舊恙新症,一倍越添,連試藥餌,少無動靜,臣方左右扶將,實無一刻離捨之勢矣。迺者館直俱空,召牌荐降,臣固當竭蹶趨膺,不俟駕屨,而第臣目下情理,如右所陳,時日之內,供職無望,玆不得不疾聲號籲於孝理之下。伏乞聖慈,俯垂矜憐,將臣職名,亟許遞改,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
上在昌德宮。停常參·經筵。
李羲甲,以都摠府言啓曰,今日入直內三廳武兼禁軍及軍兵等,中曰習射,請出標信。傳曰,知道。
李羲甲啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
李羲甲啓曰,禁衛營將官來言,今日本營軍兵,日次私習云矣。敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣。敢啓。傳曰,知道。
李羲甲啓曰,卽者義禁府都事來言,時囚毋得過三日滯囚,曾有定式矣。時囚罪人閔致愼·曺允德,保放罪人金世淳,金孝眞·沈豐祖·李商采·成永愚,當爲議處,而判義禁趙尙鎭,身病猝重,次堂例不得擧行云。判義禁趙尙鎭,卽爲牌招,何如?傳曰,令次堂擧行。
傳于李羽晉曰,直閣洪奭周,馳詣健陵·顯隆園奉審,仍詣華寧殿,焚香後奉審以來。
李羽晉啓曰,兼戶曹判書趙鎭寬牌不進推考傳旨,今方捧入,而屢度飭敎之下,連事違牌,不卽承膺,極涉未安。更爲牌招,何如?傳曰,更爲牌招,嚴飭入來。
李潞有頉,代以徐永輔爲假注書。
以校理李寅采·李基慶,修撰李基崇·金相休牌不進罷職傳旨,傳于李羽晉曰,更以推考傳旨書入。
李羽晉,以弘文館言啓曰,本館下番闕直,事甚未安,修撰李基崇·金相休,旣有更以推考傳旨書入之命,卽爲牌招,以爲推移入直之地,何如?傳曰,允。
以修撰李基崇·金相休再牌不進罷職傳旨,傳于李羽晉曰,更以推考傳旨書入。
以掌令申光軾,獻納李勉求,正言李潮牌不進罷職傳旨,傳于李羲甲曰,更以推考傳旨書入。
李羲甲啓曰,行大司憲李直輔,執義宋稚圭在外,掌令申光軾牌不進,掌令一員,持平二員未差,監察茶時之意,敢啓。傳曰,知道。
承旨前望單子入之,洪羲運落點。
傳于李羲甲曰,日昨疏批之後,冀卿幡然,不啻如渴,而尙此寥寥,未聞去就,予甚閔焉。噫,以今日國事之艱虞多端,調劑之責,非卿等之協贊而何?卿旣不卽出膺,右揆亦復鄭重,首揆獨賢,協贊無人。卿試諒之。輔相今雖備位,次第出膺,然後國事,可以次第整頓,則卿等之過自辭巽,豈其可乎?玆又略暴數行,卿其深諒,卽日肅命事。遣史官,傳諭于左議政。
傳于李羲甲曰,政官,待開門,牌招開政。
李羲甲,以兵曹言啓曰,本曹正郞金魯應,身病猝重,屢度呈狀乞遞。宿衛重地,不可久曠,今姑改差,何如?傳曰,允。
李羲甲,以兵曹言啓曰,今日宣薦取才時,出身李應植·趙雲程,閑良任泰淳,至有借射之擧。近來科場,雖曰不嚴,如此濫雜之習,不可不嚴懲,借射閑良任泰淳,代射人韓得厚·申光得·宋興運,移送秋曹,以爲照律之地,而李應植·趙雲程,係是出身,令該府拿問嚴勘,何如?傳曰,允。
吏曹啓目,粘連啓下是白有亦,觀此弘文館應敎徐有恂上疏,則以爲臣之仲父臣邁修,新拜元輔,臣之兼帶春秋館編修官之銜,揆以公格,自在應避之科,照例遞改亦爲白有臥乎所,相避之法,在下當遞,徐有恂兼帶春秋館編修官之任,依例減下,何如?判付啓,依允。
吏曹啓目,粘連觀此平安道淸南御史洪秉喆書啓,則本道守令中祥原郡守李熙章段,奸鄕猾校,恣意弄政,訟廷立落,隨處低仰,勅庫都監與官廳別監,許久作闕,而抄出家計稍饒者,前後捧賂,不知其數,矇不覺察,破産者居多,鄕任武列,或捧二百五十金,或捧三百金而差出者,前後相續,將校·通引,偸出印信,踏成千摠帖,捧價賣人,其罪狀,今攸司稟處是是爲白乎旀。順天前郡守申綋,冊客擅弄,奸鄕慫慂,大少任役,惟意捧賂,通衢論價,若市牛馬,其囚供所出,凡十八人,捧價至一千二百三十兩,而三百七十兩,則出給江界之妓。一朔之內,六遞座首,十日之內,九換中軍,八疋紬之納於所嬖,而遠方賤人,直授訓長,各面風憲,定爲十兩之價,一日之內,改差爲十七方,勅錢犯用二百兩,初不備報。還政則無意照檢,軍伍則只事頉給,大同庫一年內濫下千餘兩。至於支勅段置,十九坊之各收一兩,已是無名之斂民,支勅冒錄,合爲七百九十兩,而二百兩則私用而混入者也。不可以已遞置之,請令攸司拿處是如爲白乎旀。陽德前縣監黃相轅段,外釣聲譽,內實貪濁。昨冬反庫後,稱以餘穀,責出各倉,十二倉所斂,折半九十八石零,而又爲添懲,俾備百石之數,營穀發賣時,混同作錢而取用,小大任役,一意賣用,但以囚供所現計之,前後二十二人捧價九百二十五兩,新鄕許入,載在國禁,而三人捧賂,爲四百兩,勅庫錢貸下或取用,托以未捧,民請私屠,隨處輒施,遍搜閭巷,如有食肉之民,劫以私屠,一年之內,牛皮所捧,五百七十七領,而價錢二百九十二兩,民庫私出錢六百八十六兩,終無移屬。校婢·通引,一視其言,惟事賄貨,齋任收錢,與之分半,詞訟捧賂,爲之階梯,奸鄕猾校,寵任多門,小米換太,矇不省禁,山標內奸民犯耕,不能呵禁,鄕武各廳,私錢斂散,有同公貨,積喧騰,倉監之每戶收穀,官奴之契房懲錢,一無操束是如爲白乎旀。寧遠前郡守李應會段,政堂作一市肆,官長便同商賈。今年四月分司倉小米二百六十石,每石以四兩五錢作錢,外各倉小米三百三十石,每石四兩作錢,合二千四百九十兩,同一千二百五兩取用。昨冬捧糴後,使由吏,忽書剩穀,貂皮勒令募納,各倉監色,各自斂民,貂皮二百三十九領,先爲貿納後,索剩七倉所捧一百二十六石,又爲取用,別庫皮物價,亦爲如數濫食。前年信蔘一斤停退之後,利條以初不捧而二百五十六兩,及本錢一千二百八十兩,稱餘蔘一兩價一百兩,沒數私用。勅庫錢四百二十三兩,無難貸下,營役時曳木錢九百兩,及營門還給材木價二千二百九十兩,合三千一百九十兩,出於邑中,則除出所費,排立各項,疑眩耳目,而一千一百兩零,染指的實。今年使行時白淸卜定,白徵各倉,營門有鹿角四對之卜定,則加卜合七對。大同會外,視同官廩,加下積峙,隣族之徵,及於該監是如爲白乎旀,价川前郡守田德顯段,利之所在,不辨禮義,財之所取,莫念生事。本邑田稅折米三百九十二石零,作錢收捧,市直之外,加數勒定,以每石六兩七錢零發賣,以二兩四錢立本,剩錢爲一千七百十七兩,立本之中一百九十二石,本亦不立,而其價四百六十二兩取用。各倉軍餉米三百二十石零,又以放下冒錄,變稱作餘,或謂査穀,督出各倉者,爲一百二十石,猪糠之米,倉直所賴,而奪取於還戶者,爲一百八十石,合米三百石,每石以四兩九戔零發價,捧錢一千四百八十五兩。前年營門材瓦之役,稱以不足,富民二十戶,各收五十兩,合錢一千兩,而三百三十兩,歸於私橐。各倉私逋一千九百七十三石,而一千二百七十二石,以錢代捧,未收七百四十石,各倉監處捧賂一百五兩,而仍作臥還,逋穀捧上之中,四十四石價一百五十兩。借名犯手,輕殖錢二千兩,限盡於去年,自營蕩減,又於去年,受來二千兩,則舊錢當付民庫,新錢當散民間,新錢初不給民,沒數私用,營納利條,依舊分徵於蕩減債本。儒鄕長吏,一以賂差,旋汰旋仍。觀於囚供者,錢一千一百三十兩,紬十五疋,一衙三妾,已是踰分,外此八妓,日夜沈溺。若有訟者,及於此時,則走吏驅民,民庫査錢一百六十七兩,染指分明,一百三兩,帖下所嬖,別庫私錢二百九十八兩,歸屬無處,鐵甕倉二十八石,出給該捧五十兩媚妖妓。勅庫錢七百六十兩,流伊貸出,民庫錢一百四十七兩零,稱以修補,虛作成冊,訟庭立落,罪囚殺活,倖嬖寵隷,視錢多小,爲之低仰,三百七十兩之捧,發於諸招。公三田之請賣,在於十餘年前,而謂之歇賣,勒捧價錢一百三兩水稅,無例而創出新式。板子五家,春秋各捧雇馬五匹價一百六十五兩,無端責入,少有違忤。無論吏鄕,不告營門,不侤音刑訊一下,多至六十七十度,支勅出站,率妓酒食,竝用於勅庫,爲二百二十七兩,特令攸司,從重科治爲白乎旀。他道沿道邑守令中鳳山郡守李吉培段,貪饕無忌,莫念法意。民訴則付諸座首,邑務則委諸由吏,鎭日被酒,何思何慮。軍伍塡充,自有其時,而忽於方農,新創散貨之法,査出千餘之闕,便搜十七之方,富者納賂頉額,貧者受楚兼役。官差彌滿於田野,不保鷄犬,村氓逃竄於山谷,如逢虎狼,逃故情債,例外加徵,逋穀之加錄徵族,而倉奸莫察,鄕任之隨窠捧錢,邑謗難掩,廩納之濫價,刑政之無度,猶屬疎節。稱以勅鷄,法外斂錢,有馬雇價,亦不給民,許多罪狀,請令攸司,從重勘處是如爲白有如乎所,上項六邑前後守令等之貪饕不法,奸鄕用私,若是狼藉,極爲無狀。李熙章·李吉培等段,俱不可一刻置之守牧之任,竝只爲先罷黜爲白遣,黃相轅·李應會·田德顯等段,雖已封庫罷黜,申綋段,亦已遞職是白乎乃,不可不嚴加懲勵,與李熙章,李吉培,竝只令該府,拿問嚴勘爲白乎旀,本道守令中甑山縣令金魯正段,大小政事,一聽吏鄕,官錢給債,傳聞駭惑。決訟則捧賂,差任則受價,至於還穀,則色庫輩,白晝倉庭,恣意偸弄,一石給民,只爲七八斗,呼怨載路。春初邑人吳廷福·廷彦從兄弟殺獄,實關綱常之大變,而政堂數言,便被刑鎖之漏通,囹圄夜半,竟至正犯之逃躱。支勅而富民差監,亦犯朝犯是如爲白有臥乎所,其昏謬不堪任可知,而刑獄不嚴,富民差監,亦甚駭然,爲先罷黜,令該府拿問處之爲白乎旀,江西前縣令金基彦段,信任奸校,隨處見瞞。差鄕之際,濫捧賂物,至於二千三百五十兩,而矇不禁察,而致使箕城換錢之說,至登民謠是如爲白乎旀,德川前郡守金履禮段,闊於吏事,近於柔善,左右窺其深淺,而用權者居中,大小都是欺瞞,被害者在下,身無所汚而邑自受弊。寵吏之父兄三人,許入新鄕,受其禮錢,以當支勅不足之需者,一擧兩失,大違法理是如爲白乎旀,肅川府使李喆純段,冊客專擅,官錢有暗中之債,鄕任慫慂,勅需有法外之殖,田訟之捧賂,孰爲主張,料米之興販,又何法理爲白乎旀,平壤庶尹李永瑗段,糴穀之濫捧,幾至二斗,而倉色折弄,稅價之加懲,多爲數兩,而巷言沸騰。公貸之擅貸,至於七千兩,官差之侵擾,遍於三十坊,有時仍滿,亦妨政務。支勅物種之責用於各廛者,擧多輕價勒賣,床廛落本,至爲二百餘兩是如爲白乎旀。京畿沿道邑守令中長湍前府使成範鎭段,醉後誤決,訟民何咎,怒餘濫杖,刑政盍愼?勅行時抄馬則吏有情債之捧,治橋則民有材價之斂是如爲白乎旀,坡州前牧使沈公燁段,才疎剸劇,聽幕偏重,庫還添吏奸莫察,有馬空帖,民情稱怨是如爲白有臥乎所,上項六邑前後守令等,吏校作奸,冊幕逞私,橫斂濫刑,俱極可駭。而金基彦·金履禮·成範鎭·沈公燁等段,雖已遞職,不可置而勿論,與李喆純·李永瑗,竝只令該府拿問處之爲白乎旀。本道守令中順安縣令沈應奎段,慈惠不足,民或稱冤,用棍太濫,受傷旣多,女寵頗盛,差任有謗是如爲白乎旀,中和府使李宗祥段,剛或中明或近鎖,邑子招謗,鄕任納賂,廩納之折定,有過濫之誚,倉糴之不飭,有麤劣之弊是如爲白有臥乎所,上項兩邑守令等段,毁譽相半,不可無警,竝只從重推考爲白乎旀,三和府使趙華錫段,防禦之地,病於柔善,軍校之輩,紀律不嚴是如爲白乎旀,慈山府使朴命燮段,民錢六百兩之私貸,有違法意是如爲白乎旀,他道沿路驛守令·察訪中平山府使尹相重段,倉穀不完,吏奸宜戢,山稅或市直莫察是如爲白乎旀,金郊察訪任希鐸段,闕馬宜警是如爲白有臥乎所,上項四邑驛守令·察訪等段,竝只推考警責爲白乎旀。本道守令中前前郡守朴友淵段,練事理,猾吏不敢蔽,綜覈名實,奸民不敢欺,隨事祛瘼,風采聳於一境,逐處蘇殘,惠澤洽於四窮,各廳米之混入軍餉者,分劃作錢出給該房,反剩穀之襲謬各倉者,査出計數,散與各坊,而還弊革矣。十二面之流亡,數三年之癘疫,軍額虛伍,十居八九,而汰冒入於新鄕,搜閑遊於良丁,逐一塡闕,中弊革矣。公廨則不煩民力,而丹靑改觀,軍器則捐出官廩,而旗幟動色,欲求當世之良吏,此眞其人是如爲,恩賞,臣曹不敢擅便,上裁敎是白乎旀,監司李勉兢段,才猷素著於當世,聲威已播於新莅,火戶蠲耗,咸頌恤窮之澤,軍技課試,擧仰秉公之政是如爲白有臥乎所,道臣體重,今姑勿論爲白乎旀,其餘本道及他道沿路十八邑驛守令·察訪等段,旣蔑特異之績,亦無顯著之疵,竝姑置之爲白乎旀,其外閫帥·虞候中軍邊將等乙良,令兵曹稟處,何如?判付啓,依回啓施行爲良如敎。
左右捕盜廳啓目,朴聖麟究覈草記傳說人孔·白兩漢,放火人崔·韓·金三姓人,卽爲發捕事,蒙允矣。崔·韓·金三姓,無以憑驗,不得捕捉,孔·白兩漢,今始押來,故嚴棍推問,則白辰宅段,與朴聖麟素昧面目云,留宿酬酢云云,可謂皮之不存。孔得甫段,與朴聖麟雖有戚誼,曾無一面,今年十月,始爲逢着,兩宵留宿,旋卽分散,放火等說,以歷路所聞傳說,故以天火答之云,朴聖麟之全沒嚴畏,敢懷希覬之計,做出妄誕之說,指虛對證,及與對質之後,遁辭自屈,奸狀畢露,則始以放火人之白地做出,吐實輸款,究其情狀,節節巧惡。論以罪犯,合施一律,竝姑爲嚴囚,以待處分事。啓,當初非不知厥漢之虛妄,而今見對質所供,皆以誣告希覬自服,常漢之構誣朝臣,可謂變怪。論其所犯,反有甚於闕外放聲之罪,移送刑曹,依律施行。孔·白兩漢,別無可罪之端,放送爲良如敎。
前戶曹判書金達淳疏曰,伏以臣重負在身,神精失守,猥上附奏,言不擇聲,而至誠所發,上格是冀,一日二日,尙未有反汗之音,臣誠愧慄悶隘,罔知所出。臣聞覘國安危,先論置相,蓋其寅亮天地論道經邦之任,萬民俱瞻,百責攸萃,所以旁求群彦之中,擢置百僚之上者,固宜鄭重而難愼。臣伏見殿下之於置相也,求之之道,蓋亦勤矣。求之於先朝倚毗之臣,求之於當世老成之人,一擧措之間,群情胥欣,而獨奈緣臣一着,貽累非細。臣未暇爲臣憂,竊爲聖朝惜此擧也。夫人才之不如古久矣,季世所謂眞大臣雖不易得,才具望實亦各專其長,要之皆一代之彦而了一代之事,歷數往古,曷嘗有如臣空空,添冒是任者,而眷遇之邁倫,恩禮之出常,殆無異於古聖王之得賢相,臣雖無恥,安得不徜怳失度,寧欲循墻而走也?殿下,謂臣果有可取之實,而有是命耶?喜而不寐其誰可乎之敎,有若眞箇才識,擔當世務,眞箇輔相,非此莫可,則此殆臣歷試未幾,底蘊猶未畢露,自歸於厚誣聰聽耳。然而銓衡庶職也,而臣不能稱之,財賦冗務也,而臣不能理之,卽其已然之跡,而其餘可推,小猶如此,況其大者乎?嗚呼,臣之蒙被聖恩,亦云極矣。自在釋褐之初,受知最深,華貫顯秩,節次平步,而冥擿之行,自致顚沛,則隨處垂緶,每勤拯濟,卒之身家俱全而名位俱極,是又誰之賜也?欲說洪造,涕泗先集,欲報隆渥,河海莫量,矧且世祿之裔,義同休戚,臣若有一知寸長,可以裨益朝政,補助聖慮者,拚棄暫出,竭其駑鈍,是亦塵刹之報也。幸而庶明勵翼,群賢協贊,周旋其間,臣主俱榮,千一嘉會,慶孰大焉,則臣何敢故爲巽辭,自同餘人之固讓哉?學未通方,將何以匡輔?才短周物,將何以䌤綸?人心不古,世級日降,又有何德量,鎭群囂而平物情乎?早夜思量,五內震灼,此非臣一毫假飾之言也。實情所在,神明可質,顧今安危之關,誠如聖諭,鼎席備位,乃所以求安於危者,而如臣之全無其實,徒累聖簡者,未論異日事爲之如何,卽此聲聞之未厭,適增四方之譏議,思之及此,寧不凜然?抑臣又有所悲恨兢懼者。昔嘗奉敎於先朝動忍增益之訓,玉音在耳,而臣則無狀,未有一箇半箇仰體明命,伊後狼狽,徒然身名之僇辱,辜負期勉之眷,慙無歸拜之顔,而誰知弓劍之慟纔纏,金甌之卜遽侈哉?且伏念臣家,中世以前,代秉匀軸,事君之節,被人之澤,至今爲世所慕,臣之不肖,無能爲役,尋常有司,尙不克負荷,忝生之媿,每懷自訟,今又致位於此,其何能追趾先美,不失家聲哉?臣之先祖文忠公臣壽恒,年四十四拜相,臣祖妙年蜚英,德業文學,冠冕一世,而及其枚卜,人猶以爲早。臣乃以萬萬無似之物,立朝之久,踐歷之多,亦不及臣祖遠甚,而遽躡先武於差過二歲之年,尤豈賤分所敢一刻安者,何況民志之淳漓,世道之平陂,不翅古今之懸絶乎?百回揣度,終無可進之說,而情理窮蹙,愈往愈切,玆敢畢暴衷悃,瀝血呼號。伏惟殿下,父母於臣,特推慈覆之仁,念重任之不宜輕授,察臣言之亶出至懇,亟收臣議政新命,俾尊國體,以安愚分,千萬至祝。臣無任云云。答曰,省疏具悉卿懇。以卿之知識思量,諒今日國事,必不俟駕屨而來,則卿盍思此箇道理?反復辭巽,愈往愈至。卿之先祖文忠,早拜此任,猶爲膺命,則以卿之材,追乃祖之志事,展平日之蘊抱,協贊首相,共濟時艱,豈非卿之責乎?予不煩誥,略陳心腹,卿其體諒此意,卽日出膺。仍傳于李羲甲曰,此批答,遣承旨傳諭于右議政。
李羲甲啓曰,右議政金達淳疏批,遣承旨傳諭事,命下矣。何承旨進去乎?敢稟。傳曰,右副承旨進去。
兼戶曹判書趙鎭寬疏曰,伏以臣之母病實狀,槪於前疏控告之,因而及於丐養一事,此是煎迫之情理,切至之祈懇,臣於晨夕侍側,瞻望顒祝,預以是寬慰病懷之萬一,而及奉批旨下者,不惟不賜允許,申之以促敎。臣於是自愧其誠淺辭拙,不足以仰感於慈覆之天,而顧其情,則誠無以須臾按住,玆不避猥越,敢又悉陳之。惟殿下,哀而憐之。臣母之齒,今雖滿九十,九十以前,亦豈非篤老,而幸其自來鮮病,起居無愆,臣之恃而無恐,供劇奔走,殆不似篤老下人事者,職由於此耳。自患此疾,症勢日劇,跨朔沈綿,一臥床玆,若無省覺,微微痛聲,僅出喉間,如欲少加轉側,則費盡氣力,流汗如漿,眞元大陷,危症疊出,臣方叫號神明,煎泣罔措,除非在傍目覩者,則或有以前日之强健,一例歸之,在臣祈祝之私,豈不願如前日之爲,而何可得也?且以前日强健之故,一有所患,尤不能堪耐,痛楚躁鬱,有倍於居常善病之人,況於旣耄之年,神氣垂盡,而受傷也深且重,又如是,是以病心愈弱,臣固左右,而闔眼則或慮臣小離,輒復呼臣,臣於此時,離舍供職,實非人理之所可論,上天至仁,豈不矜燭之乎?至若乞養之請,蓋因十年間蘊蓄者。臣於臣母之未病也,每多吐露於同朝,適値母病如此,不得不經先旬日,因言端仰乞,而到今情私之急,實有朝夕之慮,則長暇乞養,猶涉汗漫語也。然而臣於聖批中,竊有所惶恐仰復者,人生九十,世所絶罕,凡爲人子者,孰不願親年之如此,而此豈人人所易得哉?幸而得之,則引禮援法,仰冀殊恩者,非直爲養老之地,亦所以榮其親,而揚君父錫壽之化,此非有係於其官之高下,其子之賢不肖,則惟患人人之無其事,何有於人人之不可許乎?古聖人立經垂訓,以詔天下後世者,蓋欲使人人而爲之,人人可爲,則人人亦可許也。雖於壽域之盛,千官之衆,其可請而可許者,凡幾人哉?大抵乞養,異於乞骸,乞骸不得,則雖死於官卒於位可也。乞養不得,則積誠祈懇而已,自盡情私而已,與其上下相持,徒使其㦖蹙抑鬱而終不可奪,曷若施之以禮,承之以寵,臣主之間,兩全其美,尤爲盛德姱節也哉?顧臣一介,幸際三朝,恩造則與天靡極,報答則無地自效,豈不欲於未死之前,陳力就列,以圖毫末之仰酬,而況此新命愈摯,飭敎轉嚴,自非情事之不得不然。其何只尺城闉,屢犯違傲於孤恩負德之科哉?伏乞聖明,俯賜矜察,遞臣見帶之職,許臣終養之願,仍治臣前後慢命之罪,以嚴國綱,以安微分,千萬幸甚。臣無任云云。答曰,省疏具悉。卿母年今九十,曾聞筋力康旺,豈可以一時所患,許卿終養之請乎?然卿懇旣如此,所帶度支之任,特爲許遞,以便救護。
上在昌德宮。停常參·經筵。
午時未時,日暈。
徐英輔啓曰,合辭方張之時,兩司無詣臺之員,事甚未安,除在外,未肅拜人員,竝卽牌招,何如?傳曰,允。
李羽晉啓曰,奏御文字,何等審愼,而昨日武臣堂上祿試射傳旨中,有誤書處,事極驚駭。臣旣在伴直,不能照檢,誠爲惶悚,而當該注書,所當重勘,本院請推之外,無他可施之罰,何以爲之?敢稟。傳曰,從重推考。爾亦難免不審之失,一體推考。
李羽晉啓曰,吏曹判書李翊模,參判朴宗來,參議趙得永牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。參議,更以推考傳旨書入,牌招。
以掌令申光軾,獻納李勉求,正言李潮牌不進罷職傳旨,傳于徐英輔曰,更以推考傳旨書入。
徐英輔啓曰,行大司憲李直輔,執義宋稚圭在外,掌令申光軾牌不進,掌令一員,持平二員未差,監察茶時之意,敢啓。傳曰,知道。
徐英輔,以兵曹言啓曰,五衛將柳載河·韓師鎭·金聖彬·尹勉鎭·崔翼,忠翊將李遇,景福宮衛將張春逸·韓用鎰,俱以病難供職,呈狀迄遞。輪番之任,不可久曠,竝改差,何如?傳曰,允。
有政。吏批,判書李翊模進,參判朴宗來進,參議趙得永牌不進,右承旨李羽晉進。啓曰,大司諫今當差出,而擬望之人乏少,承旨及外任竝擬,何如?傳曰,允。以金文淳爲戶曹判書,李貞運爲大司諫,李寅采爲司諫,朴文遠爲掌令,李履熙爲持平,李游夏爲持平,金魯應爲正言,鄭東觀爲兵曹參議,金蓍根爲刑曹參議,李魯益爲兵曹正郞,李元默爲典牲判官,李漢德爲監察,洪百儀爲開城經歷,鄭來升爲鳳山郡守,李鼎會爲祥原郡守,金思稙爲甑山縣令,朴大圭爲武烈祠參奉。學錄單李仁迪。成夏鎭,今加通政,加資事承傳。再政。金啓濂爲校理,徐直修爲敦寧都正,金文淳爲禮賓提調,愼宜學爲吏曹佐郞,趙鎭翼爲工曹佐郞,鄭文容爲敦寧判官,徐有恂爲西學敎授。訓諫都監提調單金文淳。
兵批,行判書金思穆進,參判李庚運病,參議鄭東觀未肅拜,參知柳烇入直,行左承旨徐英輔進。啓曰,訓鍊正今當差出,而擬望之人乏少,外任竝擬,何如?傳曰,允。以宋翼孝爲曹司五衛將,黃勉基·申純·李勉植,李東鉉·李榏爲五衛將,趙惠鎭爲忠翊將,李孝百爲景福將,李晩植爲訓鍊正,權思正爲都摠經歷。僉知三單金志學·韓民獻·金光屹,同知單玄道均,副護軍金孝建·鄭來百。再政。沈有祖爲都摠都事。
以吏曹參議趙得永再牌不進罷職傳旨,傳于李羽晉曰,更以推考傳旨書入。
徐英輔,以兵曹言啓曰,宣薦內禁衛取才時三技以上入格人,別單書入之意,敢啓。傳曰,知道。
徐英輔,以刑曹言啓曰,因兵曹啓辭,宣薦取才時借射罪人任泰淳,代射罪人韓得厚·申光得·宋興運,移送秋曹,以爲照律,借射罪人李應植·趙雲程,係是出身,令該府拿問嚴勘事,命下矣。取考律文,則大典通編試取條有曰,借射者杖一百,身充水軍,代射者,比借射者加二等,杖一百,邊遠充軍,事目內,常賤出身之代射犯科者,令兵曹擧行,依此律代射罪人韓得厚·申光得,各杖一百後,韓得厚咸鏡道明川府,申光得平安道碧潼郡,竝邊遠充軍,定配所卽爲押送,宋興運,旣是常賤出身,依事目,令兵曹擧行,定配所押送,借射罪人任泰淳,亦令兵曹,依例水軍充定,一體押送,何如?傳曰,允。
徐英輔,以義禁府言啓曰,保放罪人金世淳·金孝眞·沈豐祖·李商采·成永愚等,還囚議處以入之意,敢啓。傳曰,知道。
禁府啓目,雲山前郡守李栻原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判府啓,依允。又啓目,四館所官員沈厚鎭原情云云。傳旨內辭緣,泛稱遲晩,所當請刑是向乎矣,曾經侍從勿爲請刑,載在大典通編,議處,何如?判府啓,依允。又啓目粘連,向前曺允德亦,身爲衛將,四五更行巡,撤漏後始爲回還者,事未前有,萬萬駭然,以此照律,何如?判府啓,行巡之遲緩,踐更之稽滯,亦極駭然。觀其供語,以盡爲巡更,致此晩時云,今番段,分揀放送爲良如敎。又啓目粘連,向前李商采亦,燒穀之勒分一款,雖云報營擧行是白乎乃,材瓦與錢物,俱係公家營建之需,則吏校之無難取用,初不察飭。還穀事體,何等嚴重,而其所加分,若是夥然,揆以法意,俱極痛駭。以此照律,何如?判府啓,依允。又啓目粘連,向前閔致愼亦,勅需虛留,新牟分還,觀此所供,雖以營勘之減削,民食之難繼,作爲發明之端,而莫重還穀,托以移轉,恣意擅分,以致倉儲之枵然,已極無嚴兺除良,元還吏逋及稅米之代錢剩餘,用下於城堞·公廨之役云者,跡涉料販,事極駭痛。以此照律,何如?判府啓,依允。又啓目粘連,向前成永愚亦,當直擧行,本自嚴重,而聽傳敎之時,不卽待令,稽緩之罪,誠極駭然。以此照律,何如?判府啓,稽緩之罪,雖甚可駭,欲觀來頭,附過放送爲良如敎。又啓目粘連,新溪前縣令金世淳亦,賣鄕與斂錢數爻,參互繡啓,則賣鄕之數,差有多寡,斂錢之數,別無異同是白如乎,賣鄕事段,校鄕差遞,旣如彼頻數,則奸鄕猾吏之中間作俑,衙客·傔屬之暗地濁亂,而貨賂公行,諸招現發,囚供則諉之見瞞於儒鄕,道啓則論以人客之應副是白乎乃,居官不法之罪,在所難免是白乎旀,斂錢事段,官長至親,登科到衙,則各廳官屬之如干斂給於泮人優伶,雖或有謬例,而徵出於參宴民人,尤極駭然是白乎矣,較諸上項所犯,猶屬細節。以此照律,何如?判付啓,依允。又啓目粘連,向前沈豐祖·金孝眞亦,沈豐祖段,倉穀私賣一款,繡啓則以該吏弄奸,如是論列,而囚供則謂有貸用之謬規,又云報營而磨勘是白乎矣,揆以常法,難逭重勘是白遣,大同會簿,曳木雜費,一任奸猾之偸弄,以致民情之謗毁者,俱極可駭是白乎旀,金孝眞段,留庫穀之不足,稱以待冬等會減,勅需錢之虛留,諉以依營關先貸是乎矣,首鄕之差任捧賂,倉色之代錢私分,旣如是現發,則矇不覺察之罪,在所難免。竝只以此照律,何如?判府啓,依允。
上在昌德宮。停常參·經筵。
藥房提調徐榮輔,副提調李羽晉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
徐英輔啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
徐英輔啓曰,禁衛營將官來言,今日本營軍兵,日次私習云矣。敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣。敢啓。傳曰,知道。
徐英輔啓曰,備邊司郞廳來言,今日賓廳日次,而領議政徐邁修身病,左議政韓用龜,右議政金達淳未肅拜,不得來會云矣。敢啓。傳曰,知道。
徐英輔啓曰,左副承旨洪羲運,今日不爲仕進,卽爲牌招,何如?傳曰,允。
傳于李羽晉曰,民家燒燼人物渰死狀啓,此是民情之緊急,則政院之不爲付籤以入者,事極駭然。當該承旨,姑先從重推考,院吏,令攸司從重科治。
以慶尙監司金羲淳狀啓,晉州牧人物渰死事,傳于李羽晉曰,許多人命之一時渰死,極甚驚惻,原恤典外,別加顧助。渰死人如有生前身·還布,亦卽蕩減事,廟堂措辭,分付。
以慶尙監司金羲淳狀啓,金海府民家失火事,傳于李羽晉曰,許多民戶之一時延燒,極爲驚惻,結構之方,奠接之道,別加申飭顧助,必加於原恤事,廟堂措辭,分付。
事變假注書閔秉勳書啓,臣敬奉聖諭,馳往傳諭于西部皇華坊西小門內契議政府左議政韓用龜所住處,則以爲,臣猥暴衷懇於前後疏啓之中,而誠淺辭拙,未能感回天心,反侈非常之恩禮,至使承宣之臣,傳宣批旨,字字恩言,有非無狀賤臣所敢承當者,雙擎九頓,感涕無從。曾未數日,別諭又下,恩數曠絶,勉之以調劑整頓,責之以過自辭巽,雖以臣木石之頑豚魚之迷,寧不知感?思所以仰體德意,俯伸微分,而人臣出處,關國家之盛衰,古人之量而入,不入而量者,非爲身計,是亦公耳國耳。如臣無似,非敢擬議於古人出處,而今若怵迫嚴命,冒當匪分之職,終至於不勝其任,僨敗國事,則當是之時,臣雖萬被誅戮,亦何補哉?臣之冒死祈免,迷不知變者,誠以逋慢之罪,罪止一身,謬膺之害,害及國家,參互兩端,輕重有別故耳。臣豈敢以中書應文之例,故爲飾辭虛讓,屢瀆崇聽,重自陷於不誠之科乎?恩諭之下,轉動無路,惟願遄被鈇鉞之誅,少贖方命之罪云矣。敢啓。答曰,予小子心腹之諭,已悉於前日,而卿試思之,今日國事,渺無涯畔,殆乎岌岌,中夜以興,寧欲無言?於是乎卿之協贊元輔,拯救整頓,其急爭以晷刻,而卿之邁邁,今幾日矣,國事之孔棘,果何如矣?如卿所言國耳公耳,亦豈必備例辭巽而後已乎?實爲卿慨惜,玆申披露之諭,更切翹佇之心,卿其卽爲幡然事。遣承旨傳諭。
傳于李羽晉曰,日前疏批之後,卿等之去就,至今未聞也。言念國事,實爲憂悶。卿須思之。見今朝象底定歟,民志安固歟,風俗正歟,綱紀振歟,未嘗有一於此,其國治乎否乎?卿若捨予而不爲則已,不然則以卿之知識文華,參贊治化,豈不榮哉?濟舟之責,鹽梅之功,非卿而誰?卿若遲一日,則國事之受害,不必多言,明若觀火。卿其體國家之孔棘,念小子之如渴,卽起出膺事。遣承旨傳諭于右議政。
徐英輔啓曰,左議政韓用龜,右議政金達淳,遣承旨傳諭事,命下矣。何承旨進去乎?敢稟。傳曰,右副承旨進去。
以大司諫李貞運,司諫李寅采,獻納李勉求,正言李潮·金魯膺,掌令申光軾,持平李游夏牌不進罷職傳旨,傳于徐英輔曰,更以推考傳旨書入。
徐英輔啓曰,行大司憲李直輔,執義宋稚圭,掌令朴聞遠,持平李履熙在外,掌令申光軾,持平李游夏牌不進,監察茶時之意,敢啓。傳曰,知道。
傳于李羽晉曰,奉審閣臣入侍。
右副承旨李羲甲書啓,臣敬奉聖諭,馳往傳諭于北部順化坊司宰監契議政府右議政金達淳所住處,則以爲,臣猥被殊眷叨此重負,公憂私悶,不知所出,屢上血懇,冀奉矜兪及奉恩批,又失所圖,臣方惶愧悸懍,繼以抑塞,千萬不意,近密之臣臨宣別諭,㦖國事之多艱,屬意懇摯,欲賤臣之勉膺,垂奬加隆,十行恩綸,夐越常格,此豈糞土如臣,所敢承當者?拜稽震越,汗淚交逬。嗚呼,朝象之未定,民志之未固,風俗之未正,綱紀之未振,誠如聖敎,目下虞憂之端,未有大於此者。臣雖蔑識,亦豈全昧?每念王室,中夜無寐,苟使臣眞有才識,可以擔夯得此,整頓得此,則臣以受恩罔極之蹤,豈不思生死向前,圖酬萬一之報,徒爲是區區巽辭,有若坐邀恩禮者然哉?惟是學蔑而智短,年淺而望輕,誠信未有以孚洽,力量無望於坐鎭,則欲其爲國而反以害國,欲其酬恩而反以辜恩,此其必至之勢也。噫,渥澤至深而施非其所,職責至重而任非其人,是豈但臣身之狼狽?抑亦國體之損虧非細。此臣所以寧受違命之誅於今日,不忍負僨事之罪於他時者也。跼高蹐厚,莫之變動,伏地隕越,不知所對,謹當收拾神精,更入文字,恭俟體諒之音云矣。敢啓。答曰,知道。
李羽晉以魂殿都監儀軌廳都提調意啓曰,三都監儀軌,纔已修正,奎章閣所上件,依例粧冊以入,春秋館·禮曹及鼎足山城·五臺山兩處史庫所上件,亦爲分送之意,敢啓。傳曰,知道。
李羽晉,以弘文館言啓曰,本館上番副校理臣李尙愚,以御營廳從事官,今日本營價布俸上時,晝仕出去之意,敢啓。傳曰,知道。
徐英輔,以都摠府言啓曰,副摠管李光益,以訓鍊中軍,本營諸將官射會監試事,北營晝仕出去之意,敢啓。傳曰,知道。
徐英輔,以兵曹言啓曰,因刑曹草記,宣薦取才時借射罪〈人〉任泰淳,代射罪人出身宋興運,令兵曹,定配所押送事,允下矣。代射罪人任泰淳,公忠道海美縣水軍充定,代射罪人宋興運,平安道朔州府邊遠充軍,竝定驛子押送之意,敢啓。傳曰,知道。
徐英輔,以訓諫都監言啓曰,年終放砲習放,今月二十五日,洗馬臺爲之之意,敢啓。傳曰,知道。
徐英輔,以義禁府言啓曰,江西前縣令金基彦,德川前郡守金履禮,肅川府使李喆純,平壤庶尹李永瑗,長湍前府使成範鎭,坡州前牧使沈公燁等,竝令該府,拿問處之事,傳旨啓下矣。金基彦·金履禮等,今方待命拿囚,而沈公燁,姑未交代,待交代拿囚,李喆純,以兼營將守令,時在任所,依例發遣府書吏,差兼官後拿來,李永瑗亦在任所,成範鎭下去公忠道大興地云,依例發遣府書吏羅將,竝拿來,何如?傳曰,待待命拿囚。
徐英輔,以義禁府言啓曰,祥原郡守李熙章,順川前郡守申綋,陽德前縣監黃相轅,寧遠前郡守李應會,价川前郡守田德顯,鳳山郡守李吉培等,竝令該府,拿問嚴勘事,傳旨啓下矣。申綋,黃相轅·李應會·田德顯等,今方待命拿囚,而李吉培,以兼營將守令,時在任所,依例發遣府書吏差兼官後拿來,李熙章亦在任所云,依例發遣府羅將拿來,何如?傳曰,待待命拿囚。
徐英輔以義禁言啓曰,甑山縣令金魯正,令該府拿問處之事,傳旨啓下矣。金魯正今方待命,拿囚之意,敢啓。傳曰,知道。
左副承旨洪羲運疏曰,伏以臣於旬日之間,再奉恩除,華誥聯翩,里巷聳觀,臣情之感泣祈祝,爲如何哉?始也周廬宿衛之任,足其逖違然之私,矧此銀臺喉舌之班,職愈親而地愈近,臣旣寄息於孤露之餘,所以奔走服勤,移孝而事者,不於是職而將於何自效也?第臣之自來貞疾,祟於痰喘,遇冬必劇,而向於騎省職廬之中,添得毒感,夜而寒戰,晝而昏眩,四體如束,百骸俱痛,自量病情,萬無忍任之望,故推移番次,僅得曳歸矣。新授恩命,適下於此際,臣聞命感激,乍起旋仆,終不敢以區區賤疾,肆然爲違逋之計,擔曳前進,爲伸叩謝之忱矣。及其祇肅之際,頭目旋轉,喘急如哮,吏隷莫不駭視,僚官爲之悶然,諸般症形,十倍添劇,縱不敢一一煩猥,而有不得晷刻耐遣,遂至於須資經出,慢官離次之罪,臣何以自贖也?初謂經宵調治,猶可以自力於晨朝矣。寒疾之祟,入夜尤甚,實無蠢動向前之望,當當尙書之省,是豈臣虛縻養病之地也?病中惶隘,尤添死症,玆者庚牌儼臨,義當竭蹶,而輒起還蹶,趨承無路,不得不疾聲仰籲於天地父母之前。伏乞特賜矜諒,鐫臣職名,仍治臣瀆冒之罪,以肅朝綱焉。臣無任云云。省疏具悉。爾其勿辭,調理察職。
乙丑十二月二十日酉時,上御誠正閣。奉審閣臣入侍時,右承旨李羽晉,假注書徐永輔,記事官徐淇修·鄭觀綏,直閣洪奭周,以次進伏訖。上曰,奉審無頉乎?奭周曰,無頉矣。上曰,丁字閣·碑閣,亦爲奉審乎?奭周曰,竝奉審而無頉矣。上曰,或有可奏之事乎?奭周曰,別無仰達者矣。上曰,新除授華城判官,何當赴任云耶?奭周曰,未得聞之矣。上曰,王大妃殿進御加味君子湯,自今日一貼式煎入。出榻敎上曰,惠慶宮進服加味六君子湯停止,香橘飮,自今日一貼式,限二貼煎入。出榻敎上命閣臣先退。又命退,承史以次退出。
上在昌德宮。停常參·經筵。
夜五更,月暈。
李羲甲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李羲甲啓曰,合辭許久闕啓,事甚未安。大司諫李貞運,司諫李寅采,獻納李勉求,正言李潮·金魯應,掌令申光軾,持平李游夏,旣有更以推考傳旨書入之命,竝卽牌招,何如?傳曰,允。
李羲甲啓曰,來二十五日朝參日次矣。敢稟。傳曰,停。
李羲甲啓曰,禁衛營將官來言,今日本營軍兵,日次私習云矣。敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣。敢啓。傳曰,知道。
李羲甲啓曰,三品官之無得過三日,循例請牌,曾有定式矣。刑曹參議金蓍根,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
備邊司薦望,以趙鎭寬爲水原留守。
傳于徐英輔曰,政官牌招開政,華城留守,當日下批,使之不多日內肅命。
徐英輔啓曰,吏曹判書李翊模,參判朴宗來,參議趙得永牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。參議,更以推考傳旨書入,牌招。
徐英輔,以吏批言啓曰,新除授水原府留守趙鎭寬,資級乃是輔國,而方帶知中樞府事矣,依例兼留守下批之意,敢啓。傳曰,知道。
有政。吏批,判書李翊模進,參判朴宗來牌不進,參議趙得永牌不進,行左承旨徐英輔進。以曺允大爲知經筵,金文淳爲典設提調。徐榮輔爲掌苑提調,兼水原留守單趙鎭寬,華寧殿提調單趙鎭寬。
兵批,行判書金思穆病,參判李庚運病,參議鄭東觀病,參知柳烇入直進,右副承旨李羲甲進。僉知二單李孝百,陳珣,副司正單張鉉擧。
以吏曹參議趙得永再牌不進罷職傳旨,傳于徐英輔曰,更以推考傳旨書入。
李羲甲啓曰,卽者檢閱鄭觀綏,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
以大司諫李貞運,司諫李寅采,獻納李勉求,正言李潮·金魯應,掌令申光軾,持平李游夏牌不進罷職傳旨,傳于李羲甲曰,更以推考傳旨書入。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,掌令申光軾,持平李游夏傳旨未下,監察茶時之意,敢啓。傳曰,知道。
李羲甲啓曰,卽者檢閱徐淇修,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱徐淇修牌不進罷職傳旨,傳于李羲甲曰,更以推考傳旨書入。
李羲甲啓曰,左右史不可不備,而檢閱徐淇修,旣有更以推考傳旨書入之命,更卽牌招,以爲入直之地,何如?傳曰,待明朝牌招。
李羽晉啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府,開城府·江華府·廣州府·江原監營·公忠監營·全羅監營·慶尙監營·咸鏡監營,各一件營上事,自本院,依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
李羲甲,以都摠府言啓曰,副摠管鄭觀采,以禁衛中軍軍兵等中日試放事,南別營晝仕出去之意,敢啓。傳曰,知道。
李羲甲,以訓鍊都監言啓曰,本局千摠申綋,以前任順川郡守時事,方在就理中矣。領軍之任,不可久曠,姑先改差,何如?傳曰,允。
前行知中樞府事韓用龜疏曰,伏以天鑑高懸,萬物皆覩,獨臣危迫之情,未蒙回照,連章瀝血之懇,便同飾辭之讓,溫批荐降,誨諭諄至,史官·承宣,迭臨傳宣,此殆臣忱誠淺薄,不足以孚格宸嚴,撫躬自悼,尙何言哉?臣受恩與天無極,頂踵毛髮,都歸造化,苟利於國,赴蹈湯火,有所不辭,其何敢遲徊逡巡,坐妄恩禮也哉?惟是咫尺之守,量之也已熟,處之也已審。噫,士生斯世,策名立朝,孰不欲上結主知,下紹家聲,同寅善類,夾輔王室也,而其奈小器無以受大,短綆難於汲深何,臣若徒知貪榮畏義,冒沒出膺,則覆餗致寇,辱聖簡而敗國事,臣雖萬被誅殛,何足以贖其罪也?此臣所以積犯違慢,寧欲早伏鈇鉞,庶不以一身之故,貽害國家,而臣之以不報爲報,酬洪恩之萬一,亦在於斯,斷斷此心,神天鑑臨,焉敢誣也?且臣受氣甚薄,自少善病,及夫年來,犬馬之齒,已迫六旬矣。衰朽轉甚,疾病益痼,最是積聚之症,已成難醫,每當衝亘之時,心腹絞急,肢體癱瘓,匙勺之粥飮,猶患痞滯,房闥之動作,亦多須人,而自承新命,憂畏震剝,寢啖殆廢,神精昏瞀,氣息凜綴,以此病情,雖欲黽勉改圖,仰承德意,其勢亦末由也。每中夜耿耿,心口相語,生無以報此隆恩,惟願溘然速化,以圖結草之酬,臣情到此,吁,亦可哀矣。玆敢更將疾痛之呼,申控仁覆之下。伏乞聖慈,曲垂鑑諒,亟命收還臣職秩,以幸國事,以延殘喘,以卒終始生成之澤,不勝大願。臣無任云云。答曰,省疏具悉卿懇。卿疏三至,予竊有所得而喜者何也?黃閣之美規,不出三疏,古人之所言,不過三揖,卿旣行中書之故事,又隨盡前人之所說,於是乎卿之簉朝,惟在此疏之批下日也,此所謂所得而喜也。愼節自當有勿藥之喜,卿須看今日之國勢,體小子之如渴,卽日簉朝,協贊論道,輔予不逮。仍傳于李羲甲曰,此批答,遣亞卿傳諭于左議政,與之偕入。
徐英輔啓曰,左議政韓用龜疏批,遣亞卿傳諭,與之偕入事,命下矣。何亞卿進去乎?敢稟。傳曰,禮曹參判進去。
全羅監司沈象奎疏曰,伏以斗柄東指,農祥晨正,天休滋至於先春,聖慕冞切於撫時,北望頌祝之餘,益不勝憂戀耿結之至。仍伏念如臣無似,猥膺藩寄,行將浹歲,無一猷爲,才不足句當一縣,而坐領五十州之事,力未能以康濟一己,而强擔千萬民之憂,齟齬棼錯,何往非罪。況値沿邑大無,民命近止,凡所以撫摩鎭安,宣上德意,饑者哺之,流者集之,卽是道臣之責,而坐視顚連,茫無措劃。靑州十萬之活,非敢妄希於古人,而延英乙丙之憂,竊想倍貽於南顧,夙宵惶愧,若隕淵谷。右沿諸邑之被災形止,已悉於前後狀本,今無容更陳,而槪論本道農形,或一坪纔間,而豐歉判異,或兩境相交,而枯菀懸絶,其稍實處,雖謂之中熟可也,之次各邑,雖災損居半,而截長輔短,猶可以不離境內而互移民粟。至於十二邑鎭,殆是野無靑艸,涸坼焦萎,旱旣偏酷,蟲風鹹霜,災又極備,無一穀能植,無一粒善實,雖平歲上農之家,幾無甔石之收,況其下者乎?臣之行部時,收穫方張,科斂未始,而垂髫戴白之盈於車下者,號呼宛轉,見之使人辛酸怵惕,不忍正視。夫以若是之亟,而猶不至於散而之四者,誠以聖明在上,恩信素結,軫恤之政,孚在事先,雖愚夫愚婦,皆得以有恃無恐故也。何幸朝家蠲免之澤,逈出尋常,還餉則許以停代,軍布則使之純錢,準俵一道之災結,停退三邑之結錢,其他徭役之可以一分補益於民者,亦皆隨便省減,此雖是荒年事件之援例仰稟,而亦莫非聖德至仁之所優容而特施者也。臣謹奉覆啓關辭,宣布於被災邑鎭,使之曉諭坊曲,無或一民之不知,考其中稍實·之次·尤甚者凡三等,比當蠲減,務從纖悉,又勉飭守宰,不擾不迫於催科之政,無泛無忽於究惠之道,隨以詳探諸邑民情,則擧皆攢祝,欣欣喜色,相告曰,九重宵旰之念,如是委曲,一路蠲恤之恩,如是優渥,吾屬可無患於是年是災矣。臣於是代宣惠澤,與有德色,窮蔀嗷嗷之類,旣紓力於目前之恩蠲,將蘄望於日後之賑捄,盡力於停餘之糴,而甁罌俱罄,寄命於糠覈之食,而鶉鵠已形,剜肉醫瘡,生理益棘,所謂大戶饒民,亦皆賣田拆屋,鬻來耟貨耕牛,遑遑有時刻之急,而其捼草實拾蠃蚌,苟然爲生者,在在皆然。今則氷雪冱合,漁採路絶,饑困支離,朝不謀夕,耳目所及,轉可哀痛。粵在甲寅·戊午之歲,湖南歉荒,蓋未知若是之甚,而災啓朝聞,賑政夕行,凡係周恤存保之方,靡所不擧,環南土數千里,不識凶年之爲苦,賴以全活,歌詠之聲,至今洋洋,而又以曩日非常之渥,認作已然當行之例,今亦如魚聚首,喁喁瞻望於時日之頃,其情吁亦急矣。大抵設賑一款,雖非可以輕議者,而第伏念今年,卽我東方四百年再有之慶歲也。時福之所敷錫,太和之所薰蒸,諸路告稔,五穀胥熟,衢謠巷語,莫不熙熙,有三登之樂,而獨此濱海之戶,偏阽集澤之苦,設令目下民勢,在於可賑無賑之間,其在廣慶覃恩之道,尤宜拔例賙捄,俾無一物之失所,況事勢之必不可不賑,如右所列乎?臣亦始以爲,當此大慶之餘,以若而邑荒政,上煩宸慮,事體未安,旣而反覆深念,日以周察,乃覺其甚有不然者。春和賑貸,所以基治安之盛化,日奏水旱,不害爲昇平之美事,則是歲是政,尤有關於迓續景命,導揚和氣之一端,而斯民之所仰望於朝家者,亦宜其有倍於常年矣。臣於此時,適當方面,其所以仰體聖意,宣揚恩德,宜不在於簿書期會之間,倘或逡巡嚴畏,緩不及事,徒抱愒日之愧,不究嗣歲之策,使我聖上惻怛博施之仁,有所未竟。南民急切蘄望之情,有所未達,則臣固死有餘罪,亦將焉用此方伯爲哉?臣非不知趁早陳聞,豫講經紀,而幸値比年之屢豐,且緣左路之稍稔,初冬以來,穀價不至翔貴,竊庶幾貿遷不艱贏乏互濟。及夫餘歲轉窮,爲日滋久,納糴未了,而升龠先竭,代布莫辦,而錙銖已匱,錢荒反甚於穀貴,錢顧不可得,則雖使商販湊集,誰肯以握粟,不貨而與之哉?其或有擔負㪷囊,馱載觓橐而來者,賈用不售,停滯失利,而他處之穀,亦不復至矣。無所措手,餒在其中,一日二日,顑頷嚬呻之聲,遂更至而迭聞,今臣之必待如此而始敢言之者,蓋亦失之於鄭重難愼迫不得已而然。以是罪臣,亦足以大慰待哺無告之民。臣誠伏地兢悚,恭俟勘罰,而言之雖在今日,料量商確,亦自稍熟,災邑饑口之可爲幾何,支用穀物之可爲幾何,稱停分數,隱若理會,或可以假令較計,或可以行且區別,又如應行節目,按例條件,凡屬賑政措置,竝在報可後施行,優可及之。朱夫子曰,賑濟之策,初且大綱一,細碎便生病,又曰今賑濟之事,利七而害三,則當冒三分之害,而全七分之利,必欲求全,恐倂與所謂利者而失之矣。若其大綱,臣已有粗究于中者,至於畢竟利害如何,雖不能逆覩,捐可得之穀,活必死之民,要之所失僅三,而所得不止於七也。臣竊謂有司之力,誠有限量,聖主天地父母覆載生育之心則無終窮,以有限之力言之則俵給蠲停之多,誠若不可以有加於已施。然以殿下無窮之心推之,則豈不欲使此民,更得幾萬石之穀,以捄其溝壑之命乎?故臣輒瀆聰聽,不復敢以張皇煩冒爲難,欲望聖慈,亟降指揮,使臣得以對揚休命,普究無窮之澤,則其遭際喜幸,顧有甚於身被奠活銜恩感德之兆衆矣。其應具啓狀,擬於得旨後鱗次聞奏。臣不任云云。答曰,省疏具悉。右沿之被歉,不料若是之孔慘。然一夫一婦,塡於溝壑,予心猶將矜愧,況此十二邑幾十萬生靈乎?歲前救急歲後賙賑之策,卽令廟堂,講究以聞。卿其知悉,殫心拯濟,毋俾我一民,有涓瘠之患。
檢閱鄭觀綏疏曰,伏以臣母素患痰痺之症,挾感添劇,委身床笫,須人轉側,家信踵至,索臣歸護,臣聞此報,按住不得,忙陳短章,徑出禁扃。伏乞聖慈,俯垂諒察,亟遞臣職,以便救護,仍治臣罪,以肅朝綱焉。臣無任云云。省疏具悉。爾其勿辭救護。
上在昌德宮。停常參·經筵。
惠慶宮進服加味六君子湯,自今日一貼式煎入事,榻前下敎。
李羲甲啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
徐英輔啓曰,同副承旨申絢,今日不爲仕進,卽爲牌招,何如?傳曰,允。
李羲甲啓曰,卽者義禁事都事來言,時囚毋得過三日滯囚,曾有定式矣。時囚罪人金世淳·閔致愼·李商采·金孝眞·沈豐祖等,當爲照律,沈厚鎭·李栻等,當爲議處,而判義禁趙尙鎭,同義禁金啓洛·金在昌,俱有身病,同義禁李庚運呈辭,不得擧行云。判義禁趙尙鎭,同義禁金啓洛·李庚運·金在昌,竝卽牌招,以爲備員開坐之地,何如?傳曰,允。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,掌令申光軾,持平李游夏牌不進,監察茶時之意,敢啓。傳曰,知道。
以大司諫李貞運,司諫李寅采,獻納李勉求,正言李潮·金魯應,掌令申光軾,持平李游夏牌不進罷職傳旨,傳于李羲甲曰,更以推考傳旨書入。
李羲甲啓曰,卽者義禁府都事來言,時囚當爲議處照律,而判義禁趙尙鎭牌不進,次堂例不得擧行云。判義禁趙尙鎭,更爲牌招,何如?傳曰,令次堂擧行。
禮曹參判趙德潤書啓,臣敬奉聖批,馳往傳諭于西部皇華坊西小門內契議政府左議政韓用龜所住處,則以爲臣三控血懇,猥瀆宸聽,初非敢自擬於大臣辭受之義,只暴其萬萬不敢當之實狀,而迺於此際,亞卿之臣,傳宣批旨,禮遇冞隆,敦勉備至,有若古大臣之嚴於出處而鄭重遲久者然,臣戰慄惶汗。自愧其辭不達意,誠未格天,錯愕失圖,靡所容措。噫,臣罪臣自知之,以無似之賤,玷汚名器,今已旬有餘日,而未蒙反汗之音,久貽一世之譏,臣之罪一也。恩禮虛辱於螻蟻之賤,近臣遞臨於荒陋之地,以致國體之屑越,臣之罪二也。敦召之恩旨,凡幾遭矣,而迷不知變,甘自犯於蔑分方命之科,臣之罪三也。每煩一番恩數,輒增一層罪戾,論以邦憲,難逭重誅,而臣之不合於見職,自知者審矣。今若厭然自揜,冒昧承當,則又將添一欺天之罪,此臣所以進退維谷,震懍罔措,不知所達。至於亞卿偕來之命,尤萬萬悚蹙,伏願亟賜召還,以安賤分云矣。臣則旣承偕來之命,姑爲仍留之意,敢啓。答曰,昨於敦勉之後,意謂卽起幡然,今見附奏,一味辭巽,卿之不諒予,何至此也?卿試思之,顧今岌嶪之國勢,澆訛之風俗,尙未整頓,首相獨處廊廟,左右無協贊之人,卿之出膺與靳執,實係國家安危,則予之諭卿此言,非不再矣。卿須思今日之國勢,幡然改圖,以答予小子擢置卿台鉉之意事。遣正卿傳諭,與之偕入。
徐英輔啓曰,左議政韓用龜附奏批答,遣正卿傳諭,與之偕入事,命下矣。何正卿進去乎?敢稟。傳曰,刑曹判書進去。
刑曹判書曺允大書啓,臣敬奉聖諭,馳往傳諭于西部皇華坊西小門內契議政府左議政韓用龜所住處,則以爲臣自伏承昨日批旨,慄慄如大何之自干,蹙蹙如窮人之無歸,惶怖震越,無所因極,敢以草草數語,冒昧附奏,恭俟嚴誅。不意恩綸荐降,辭旨愈隆,已非微末賤臣所敢承當者,而況且正卿之臣,儼然臨宣,此是古先王招延名碩之盛禮也,臣驚懍恧蹙,百倍於前日,誠莫知何以得此於聖明之朝也。在臣義分,旣不可復事瀆撓,又不敢曠日泯伏,到此地頭,區區私義,不暇顧恤,而目今狗馬賤疾,一倍越添,痰注腰脊,動輒牽痛,以此症形,萬無自力之望。少俟今明日調治,冒入前席,畢暴血懇,而跡涉傲慢,尤增死罪,惟願亟收偕來之命,少安微分云矣。臣旣承偕來之命,姑爲仍留之意,敢啓。答曰,知道。大臣今明簉朝云,卿則先爲入來。
李羲甲,以義禁府言啓曰,卽接月令醫員金命一手本,則時囚罪人金魯正,處冷之餘,關隔之症猝發,食飮全却,金基彦素患疝積之症,當寒闖發,氣息奄奄,金履禮猝得毒感,寒熱往來,咳喘苦劇,俱有難保之慮云。罪人病勢危重,則一邊保放,一邊草記,曾有定式矣。金魯正·金基彦,金履禮等,姑爲保放之意,敢啓。傳曰,知道。
禁府啓目,順川前郡守申綋,陽德前縣監黃相轅,寧遠前郡守李應會,价川前郡守田德顯等原情云云。傳旨內辭緣,泛稱遲晩,所當請刑是白乎矣,別軍職及曾經宣傳官,勿爲請刑,載在大典通編,竝只議處,何如?判付啓,依允。又啓目,江西前縣令金基彦,德川前郡守金履禮等原情云云。傳旨內辭緣,泛稱遲晩,竝只刑推得情,何如?判付啓,除刑推,議處爲良如敎。又啓目,甑山前縣令金魯正原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又啓目,出身李應植·趙雲程等原情云云。傳旨內辭緣,泛稱遲晩,竝只刑推得情,何如?判付啓,除刑推,議處爲良如敎。
上在昌德宮。停常參·經筵。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,掌令申光軾,持平李游夏未肅拜,監察茶時之意,敢啓。傳曰,知道。
申絢啓曰,禁衛營將官來言,今日本營軍兵,日次私習云矣。敢啓。傳曰,知道。
申絢啓曰,御營廳將官來言,今日本廳軍兵,日次私習云矣。敢啓。傳曰,知道。
傳于申絢曰,呈辭戶曹參判許遞,政官牌招,開政差出。
兵曹口傳政事,護軍單朴宗慶。
有政。吏批,判書李翊模進,參判朴宗來,參議趙得永牌不進,右副承旨李羲甲進。以金在昌爲戶曹參判,兪漢純爲定山縣監。
申絢啓曰,兵批無緊窠,吏批無送西之人,無政事之意,敢啓。傳曰,知道。
以吏曹參議趙得永牌不進罷職傳旨,傳于申絢曰,更以推考傳旨書入。
禁府照目粘連,朔州前府使李商采矣本府議啓內,燒穀之勒分一款,雖云報營擧行是白乎乃,材瓦與錢物,俱係公家營建之需,則吏校之無難取用,初不察飭,還穀事體,何等嚴重,而其所加分,若是夥然,揆以法意,俱極痛駭。以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,龜城前府使閔致愼矣本府議啓內,勅需虛留,新牟分還,觀此所供,雖以營勘之減削,民食之難繼,作爲發明之端,而莫重還穀,托以移轉,恣意擅分,以致倉儲之枵然,已極無嚴兺除良,元還吏逋及稅米之代錢剩餘,用下於城堞·公廨之役云者,跡涉料販,事極該痛。以此照律,罪杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。又照目粘連,熙川前郡守沈豐祖,泰川前縣監金孝眞等矣本府議啓內,沈豐祖段,倉穀私賣一款,繡啓則以該吏弄奸,如是論列,而囚供則謂有貸用之謬規,又云報營而磨勘是白乎矣,揆以常法,難逭重勘是白遣,大同會簿,曳木雜費,一任奸猾之偸弄,以致民情之謗毁者,俱極可該是白乎旀,金孝眞段,留庫穀之不足,稱以待冬等會減,勅需錢之虛留,諉以依營關先貸是白乎矣,首鄕之差任捧賂,倉色之代錢私分,旣如是現發,則矇不覺察之罪,在所難免。竝只以此照律,罪各杖一百收贖,告身盡行追奪,竝只私罪,奉敎依允爲旀,竝只功減一等爲良如敎。又照目粘連,新溪前縣令金世淳矣本府議啓內,賣鄕與斂錢數爻,參互繡啓,則賣鄕之數,差有多寡,斂錢之數,別無異同是白如乎,賣鄕事段,校鄕差遞,旣如彼頻數,則奸鄕猾吏之中間作俑,衙客·傔屬之暗地濁亂,而賄賂公行,諸招現發,囚供則諉之見瞞於儒鄕,道啓則論以人客之應副是白乎乃,居官不法之罪,在所難免是白乎旀,斂錢事,各官長至親,登科到衙,則各廳官屬之如干斂給於泮人優伶,雖或有謬例,而懲出於參宴民人,尤極駭然是白乎矣,較諸上項所犯,猶屬細節。以此照律,罪杖一百收贖,告身盡行追奪,流三千里定配,私罪,奉敎依允爲旀。又照目粘連,向前沈厚鎭亦,親臨試取時,不能檢飭多士,致有紛遝之擧,揆以事體,誠極駭然。以此照律,何如?判付啓,依允。又啓目粘連,向前李栻亦,觀此所供,勅需之虛留,稱以待秋充補,勅監之斂錢,諉以擧皆厭避是白乎乃,許鄕捧錢,自有禁令,倉剩勅剩,尤係法外,今以歸屬之有處,欲爲發明之端,而擅斂之罪,自有當律是白遣,至於贖皮·采金兩條段,事極鄙瑣,語涉漫漶,而視諸上項所犯,猶屬細故。以此照律,何如?判付啓,依允。
申絢,以備邊司言啓曰,全羅監司沈象奎上疏批旨內,省疏具悉,右沿之被歉,不料若是之孔慘,然一夫一婦,塡於溝壑,予心猶將矜愧,況此十二邑幾十萬生靈乎?歲前救急與歲後賙賑之策,卽令廟堂,講究以聞,卿其知悉,殫心拯濟,毋俾我一民,有捐瘠之患事,命下矣。取見其疏本,則備陳右沿失稔民情遑汲之狀,仍以爲若得幾萬石之穀,可救溝壑之命云矣。該邑鎭被災之狀,已悉於前後道啓,而民情之顑頷,不無捐瘠之患,朝家濟活之策,所當拔例講究,而今此道臣疏籲,尙云晩矣。歲前救急,今雖後時,春和議賑,不容少緩。依所請特爲許施,穀數排比,待其報來,量宜區劃。以此意,一體分付該道道臣,何如?傳曰,允。
李羲甲,以義禁府言啓曰,時囚罪人閔致愼,杖一百收贖,告身盡行追奪,流三千里定配照律公事,判付內依允,功減一等事,命下矣。閔致愼功減一等,杖一百收贖,告身盡行追奪,公忠道德山縣汲川驛徒三年定配,而以議啓內辭意,具罪目,依例發遣府書吏,押送配所,何如?傳曰,允。
李羲甲,以義禁府言啓曰,時囚罪人金世淳,杖一百收贖,告身盡行追奪,流三千里定配照律公事,判付內,依允事,命下矣。金世淳杖一百收贖,告身盡行追奪,全羅道茂朱府流三千里定配,而以議啓內辭意,具罪目,依例發遣府羅將,押送配所,何如?傳曰,允。
上在昌德宮。停常參·經筵。
申絢啓曰,禁衛營將官來言,今日本營軍兵,日次私習云矣。敢啓。傳曰,知道。
申絢啓曰,御營廳將官來言,今日本廳軍兵,日次私習云矣。敢啓。傳曰,知道。
徐美修啓曰,卽者吏曹郞廳來言,慶山縣令宋煥吉,甑山縣令金思稙,兩司俱未署經云。除在外外,未肅拜人員,竝卽牌招,以爲署經之地,何如?傳曰,允。
傳于徐美修曰,左議政留待。
傳于徐美修曰,左議政入侍。
徐美修啓曰,慶山縣令宋煥吉,甑山縣令金思稙,兩司當爲署經,而行大司憲李直輔,執義宋稚圭,掌令朴聞遠,持平李履熙在外,大司諫李貞運,司諫李寅采,獻納李勉求,正言李潮·金魯應,掌令申光軾,持平李游夏牌不進,無以署經,何以爲之?敢稟。傳曰,違牌人更以推考傳旨書入,更爲嚴飭牌招。
徐美修啓曰,慶山縣令宋煥吉,甑山縣令金思稙,諫院則旣已署經,而憲府則行大司憲李直輔,執義宋稚圭,掌令朴聞遠,持平李履熙在外,持平李游夏牌不進,只有掌令申光軾一人,無以備員署經,何以爲之?敢稟。傳曰,一司除署經。
徐美修啓曰,慶山縣令宋煥吉,諫院當爲署經,而大司諫李貞運,正言李潮·金魯應再牌不進,只有司諫李寅采一人,無以備員署經,何以爲之?敢稟。傳曰,違牌人更以推考傳旨書入,牌招。
傳于李羲甲曰,水原留守上疏入之。
傳于徐美修曰,水原留守,使之當日辭朝。
備忘記,水原留守趙鎭寬下直,長弓一張,長箭一部賜給。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,掌令申光軾,持平李游夏牌不進,監察茶時之意,敢啓。傳曰,知道。
以大司諫李貞運,正言李潮·金魯應,持平李游夏再牌不進罷職傳旨,傳于李羲甲曰,更以推考傳旨書入。
申絢啓曰,諫院諸臺,以守令署經事,承牌入來,旣呈出署經擧案,故纔以諫院則旣已署經之意,啓辭批下矣。獻納李勉求,與慶山縣令宋煥吉,謂有世嫌,不出署經,而追後言送,事甚未安,不可無警,推考,何如?傳曰,允。
李羲甲啓曰,大司諫李貞運,正言李潮·金魯應三牌不進,依定式,遞差傳旨及禁推傳旨捧入之意,敢啓。傳曰,知道。
以大司諫李貞運,正言李潮·金魯應三牌不進禁推傳旨,傳于申絢曰,分揀。
申絢啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
申絢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐美修,以吏曹言啓曰,今此社稷祈穀大祭祭官中,時無職名人員,令該曹口傳付軍職,何如?傳曰,允。
徐美修,以吏曹言啓曰,新除授禮曹佐郞吳聖根呈狀內,矣身素患痰癖之症,當此寒節,一倍添劇,時月之內,實無供職之望云。其身病,旣如是沈篤,則有難强令察任,改差,何如?傳曰,允。
左議政韓用龜箚曰,伏以臣今旣冒膺新命矣,前帶景慕宮提調,宗簿寺提調,典牲署提調,法不當仍兼,乞令該曹,照例遞改,所帶惠局堂上,亦令廟堂稟處幸甚。取進止。答曰,省箚具悉卿懇。箚辭,令該曹稟處。仍傳于申絢曰,此批答,遣史官傳諭于左議政。
前戶曹判書金達淳疏曰,伏以臣四上疏啓,畢暴危悃,言雖不文,情實無隱,竊庶幾閔覆之天,惻然回光,指揮之命,在於不日,而非惟例蒙靳許,隨加奬勉,愈往愈摯。承史近臣,絡繹相望,不憚聖慮之過煩,不念恩數之太褻,凡所以假借臣勉出臣者,類皆迥出尋常,臣每奉一番聖諭,輒增一番惶懼,當夜忘寢,對飯忘食,臣情到此,吁,亦慼矣。臣之事,殿下已五六年所,本末長短,宜莫逃於淵鑑,而迺若前後褒詡之隆,則初無毫分近似於臣者。夫以殿下之明聖,知臣莫如,而猶有所遺燭至此,此殆臣命卒之秋也。然使臣辭理不甚齟齬,忱誠有足孚格,則豈以一時之誤恩,久勞九重之虛佇哉?臣自聞命以來,櫽括平生,較量己分,惟此許大擔負,蔽一言曰不稱而已。披露衷赤,冀幸矜察,莫先於不稱之實,故身有重累,心有隱痛,而只發其端,未暇畢陳,此又臣之罪也。噫,臣之近日所遭,求之往牒,亦有是否。事之虛謊,言之誣罔,卽無論已,在臣身自處之道,鏟跡班聯,歸身田廬,或可以少紓腐心之痛,此臣所以屛伏荒郊,閱月俟勘。職名未遞之前,無復蠢動之望,而只緣恩言鄭重至,以臣身之入來,將爲體諒之節拍。臣急於卸免,仰恃丁寧之敎,不避冒沒之嫌,遂未免遽入城闉,誰意鞶帶未褫,麻誥忽宣,臣之轉罪爲榮,求退媒進,不啻辭萬而受十萬,臣雖淟涊無恥,豈爲是哉?噫,人臣去就,關係亦重,去就不苟,然後可以正己而事君,小官猶然,況大官乎?臣若諉之於職名之已改,拚棄廉隅,晏然冒膺,則心迹有不明之歎,進退無可據之義,將以何顔,抗於百僚之首,仰裨四維之治也?人器之無當,情地之難强,反覆思度,固已爛熟,每承憂勞惻怛之旨,只自感涕之霑襟而已。嗚呼,惟命是趨,隨遇效力,固所以報國,而量分自靖,庶無罪悔,亦所以報國,其事雖殊,其爲報一也。情溢辭蹙,不知所裁,懇乞聖明,穆然深思,將臣謬被職秩,亟賜鐫削,俾還本分,則生死骨肉之大德,非臣隕首結草,所能稱報。臣無任云云。答曰,省疏具悉卿懇。日前敦勉之後,予之望卿,不啻如渴,卿以陳疏爲言,故予姑俟卿之章。際見巽牘,何爲過當之言,負小子延佇之望乎?卿試思之。顧今國勢殆乎岌嶪,民生不免困瘁,振刷之責,豈不在於卿與左揆,協贊首相,上以振勵紀綱,下以鎭安風俗乎?卿其深諒。予不多誥,卿須體予至意,勿復控辭,卽日肅命,以副翹企之望。仍傳于洪羲運曰,此批答,遣正卿傳諭于右議政。
申絢啓曰,右議政金達淳疏批,遣正卿傳諭事,命下矣。何正卿進去乎?敢稟。傳曰,禮曹判書進去。
水原留守趙鎭寬疏曰,伏以臣情私煎迫,猥控至懇,仰干於聽卑之天,迺蒙我聖上,推孝理之政,施體下之仁,度支重任,特賜鞶褫,恩至渥也,德甚盛也。臣雙擎聖批,誦以告於臣母,臣母呻囈之中,聞此言,攢手北向而曰,聖慈如天,老身疾病,乃被朝廷軫念至此耶,感激之極,爲之泫然盈眦,臣心隕越,尤當如何?臣之自量,竊庶幾由玆以往,幸得長暇,母子相依,以遣餘生,至如離違病側,羈縻奔走,則亦或不之慮也。千萬不自意,華城留守新除之命,忽下於此際,不審聖明,奚取於臣,而終不欲棄捐若是耶?誠以臣母之耄且病,欲使之便養而慰藉之也,臣奉旨感泣,益不知所以自措也。夫是職也,無論其任隆而務繁,卽是仙寢奉安之地,而所重尤自別。顧以先朝逮事之蹤,叨此每歲陪蹕之所,瞻依珠邱,密邇原寢,時節以奉灑掃,粗伸萬一之誠,則白首未死,願亦足矣。第念臣母,旡妄一疾,涉月彌留,眞元日下,氣息益綿綴,而至今保有一縷者,實荷聖朝,曲加憐察,俾便救護之恩也。然而凜然之憂,則蓋無時而少已也。如欲黽勉赴任,以承德意,則顧其病狀,難於轉側,非路之遐而將往無由,此時離捨,又非人理之所可堪,臣情到此,寧不憫迫乎哉?且況臣之前疏所懇,實緣臣母,病焉而辭劇,老焉而乞養,曾未三日,恩命又侈,而臣之情理,猶夫前也,藉曰養老之道,內外有殊,然其一身所縻,彼此無間,焉有乞養未幾,諉之以榮養而晏然冒赴者哉?所可愧者,臣之精誠淺薄,不能仰孚,而乞養許歸,亦是不恒有之殊榮,則臣何敢遽望於立談之頃,而若臣情懇之切,非出於一時外飾之言,天心至仁,寧不矜察之乎?臣抱玆閔隘,不敢終默,略控情實,仰瀆崇嚴。伏乞天地父母,特垂憫諒,亟遞臣新除職名,任便調護,安意侍養,以伸至情,千萬幸甚。無任云云。答曰,省疏具悉。卿其勿辭下去,交龜後上來,將母以往。
乙丑十二月二十四日辰時,上御誠正閣。左議政入侍時,行都承旨徐美修,假注書朴宗璜,記事官徐淇修·鄭觀綏,左議政韓用龜以次進伏訖。用龜曰,邇來日氣,寒暖不適,聖體,若何?上曰,一樣矣。用龜曰,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。用龜曰,惠慶宮氣候,何如?上曰,一樣矣。用龜曰,嘉順宮氣候,何如?上曰,一樣矣。仍敎曰,屢度敦勉,卿今出肅,國事誠多幸矣。用龜曰,小臣以萬不近似之蹤,叨此重任,何可堪承乎?朱子曰,人君以論相爲職,宰相以正君爲職,臣以何才德,獲此於聖明之朝也?惶懍震越,不知所達。如有一分堪承之望,雖赴湯蹈火,義所不辭,而顧臣平日,雖庶事之末,猶不敢承當,況此萬萬不堪當之任乎?請改卜賢德焉。上曰,敦諭疏批,已悉之,所辭過當矣。今首相,獨處廊廟,協輔無人,而況此國勢岌嶪之時,卿豈可不卽出膺,而卿之地望德器,已悉於前,更勿過辭焉。右相似亦匪久出仕,爲國事萬幸矣。用龜曰,竊惟我殿下,以英睿冠古之姿,承祖宗艱大之投,臨御圖理,半紀于玆,而治化愈邈,國勢陵夷,可謂岌岌乎殆哉。以言乎民生,則剜肉補瘡,生理斷絶,嘵訛朋興,姦究歲滋。屢年豐穰之餘,猶尙如此,萬一旱潦爲災,穡事告歉,則土崩瓦解之勢,迫在呼吸。以言乎朝象,則無寅協和泰之意,有判渙橫裂之漸,義理日晦,廉恥全喪,紀綱解紐,元氣銷鑠,不待疆域之憂,實有腹心先潰之慮。邦本之瘁,如彼其杭隉,而顧乃大小恬嬉,苟爲目前之計,此固群下之罪,而殿下之所以躬行表率者,不能無憾於天地之大也。殿下,以今日爲何如時也?可謂極否之運,至囏之會也,雖刻意勵精,改弦易轍,孜孜遑遑,猶日不足,猶懼不濟,而現於注措,發於政令者,因循而已,姑息而已。臣不敢知殿下以爲撫盈盛之業,守鞏固之基,自可優游緩暇,不動聲色,而致淸平之治耶?自古及今,未有不勤勞而得之,怠惰而失之,卽不易之明驗也。噫,人主之盛節,莫過於勤政,而竊覸殿下求治之道,漸不如初,深居九重,罕接臣僚,有時召見者,不過數三承史,而奏對可否之際,別無反覆辨難之實。以致庶務委積,百事頹惰,中外之憂歎,已不勝其切切。臣愚死罪不敢知,殿下淸燕之中,所事者何事,無或細娛之役志歟,便嬖之蔽聰歟?苟非然者,是聖志未立,而淸明剛大之氣,不能勝宴安自肆之意,甚可懼也。經筵,所以成就君德也,而法講多時停輟,召對每患間斷,固已有欠於緝熙之工,而且以聽講之時言之,凡在橫經之列而誦讀陳奏者,不過備例塞責而止。如是而尙何望開廣聖聰,將進聖學乎?言路,有國之血脈也,興亡治忽,亶係於此。古語曰,城門閉而言路開,城門開而言路閉,此言甚有理也。殿下臨御之初,衮闕之陳,官師之規,猶有可觀,夫何近年以來,媕阿之風,已成痼疾?今番星文,實是稀有之災,而竝與應文陳規之擧,而寥寥無聞,殿下未嘗罪言官,而猶夫如此者,忌諱多門,疑阻轉甚,雖有願忠之士,無以自達於黈纊之下,殿下之庭,不設誹謗之木,而言路自閉矣。嚴宮禁抑近習,實是我朝家法,惟我先大王,尤有大焉。凡於宦侍·掖隷之屬,臨之以嚴,制之以法,其或有罪,則雖屬微眚,未或寬假,罔敢有恃恩縱恣者,此豈非殿下所當仰述者乎?比年近習之類,漸多橫濫,至於向者李慶郁而極矣。何幸聖斷赫然,快施當法,孰不欽歎,而此輩之犯科相續,至有作黨成群,縛打捕校之擧。首犯者雖已照律發配,餘黨之特命嚴杖,而未及擧行者,遽置於輕囚放釋之中。是殿下恩常掩義,法爲私屈,若此不已,將來之憂,曷可勝言哉?凡右所陳,莫非關於衮職,切於時弊者,其所轉斡之機,豈不在於我聖上本原之地乎?昔朱夫子,告孝宗曰,陛下我宋之盛主,今日陛下之盛時,於此而不副其望焉,則祖宗之遺黎裔胄,不復有所歸心,今我殿下,實我東之盛主,今日是殿下之盛時也。伏願殿下,以惇樸誠實爲根基,剛毅宏大定規模,躬親庶政,無至權綱之下移,頻御經筵,以資聖學之日躋,開言路以決壅蔽,嚴宮掖以杜倖門,端本出治,終始惟一,上以繼祖宗熙洽之運,下以答八域延頸之望焉。上曰,所陳皆切實,當服膺矣。出擧條用龜曰,生靈困悴,莫甚於今日。蔀屋小民,雖有切骨之苦,不敢自達於守令,守令雖有字恤之心,不能悉陳於方伯,方伯雖有拯濟之策,每患格例有拘,計劃難施。哀彼赤子,顚連倒懸之狀,無以上徹於九重,此所以從古聖王,必以察民隱,爲爲治之先務也。目今民邑之弊,有難一一毛擧,而臣則謂講究蘇革之方,雖是有司之責,而若其察眉卹隱之道,則亶係殿下,恢張聖聰,囿八域於階庭,措萬姓於袵席。伏願另飭廟堂·銓部之臣,方伯·守令,拔例擇差,至於方伯之遞歸者,差員之上京者,輒賜召接,勤加採訪,使大小民隱,畢達於上,無有壅閼之患焉。上曰,所陳好矣,當留念矣。出擧條用龜曰,導迎和氣,祈天永命之本,莫先於愼獄而恤刑。昔在先朝,必令法司,抄出京外獄案,每當齋居之時,輒行審理之政,親賜裁決,哀矜惻怛之意,流通於八域之內,好生之德,至于今浹人肌髓。以殿下紹述之聖念,尤宜仰體於今日。而臣聞京外獄案之已錄啓者,爲一百二十餘度,未錄啓又過此數,積年滯鬱,必有抱枉莫伸之類,此足爲干和之端。伏願另飭京外按法之臣,劃卽擧行,以盡欽恤之道焉。上曰,依爲之。出擧條用龜曰,淸白之選,卽我祖宗之良法,昭代之盛典,生者晉秩,死者錄後,實是懲貪奬廉激濁揚淸之政,而肅廟甲戌以後,未有錄選之擧。先朝丙辰,故相尹蓍東,以英廟朝淸白吏議薦人故判敦寧鄭亨復,故判書尹容,故左尹韓德弼,故副提學李秉泰,故兵使許晶五人,淸白案載錄事,建請蒙允,而因循至今,尙未有載錄云。另飭該曹,依先朝成命,卽爲擧行,以爲激勸之方焉。上曰,申飭銓曹,使之載錄,可也。出擧條仍敎曰,載錄然後,子孫可以錄用耶?用龜曰,然矣。又奏曰,近來紀綱頹廢,民不畏法,可驚可愕之事,難一二數,而向日貢人事,誠一變怪。敢以莫重進排之地,看作渠輩射利之階,恣行無稽之說,潛售攘奪之計,以致臺疏繼發,傾陷重臣於罔測之科,論厥罪犯,誠爲罔赦,而尙未有處分。雖以臺臣,殿下固已洞燭其誣陷情狀矣。況其疏中一二句語,尤非人臣所敢發口者,而罪止於削職薄勘,國體之虧損,刑政之乖當,已無可言,而竊恐傾軋之習,因此而漸長,朝著之上,將不見完人,是豈細故也哉?臣謂當該臺臣,亟施竄配之典,貢人則卽令秋曹,嚴刑究覈,施以當律,以爲懲亂民,杜後弊之道宜矣。至若西民之誣告道伯,尤是變怪之變怪,究厥所犯,不可但以反坐論。此而不誅,則遐土奸民之欲逞憾於長吏者,其將接跡而起,寧不凜然而寒心乎?以其誣告之出於希覬,已爲輸款於捕廳,而秋曹,以杖流擬律云。畢竟處分,雖未敢知,而似此亂民,決不可施以惟輕之典。亟命下送本道監營,梟首警衆,以懲他民焉。上曰,依爲之。出擧條仍命承旨書榻敎,賤臣承命出傳還入。上曰,右相今日陳疏,何日當出肅云耶?用龜曰,未及聞知矣。上曰,明日次對爲之乎?用龜曰,首揆病不得來會矣。上曰,廟務積滯,誠可悶矣。兩銓以爲左右相出肅後,都目當爲之云。此雖無前例,旣欲大臣出仕後爲之,則卿旣出膺,右相亦爲從速出仕則似好。而且都目,不可無端踰歲,卿出去後,以私書往復,使之卽爲出膺,可也。用龜曰,當依下敎往復矣。上曰,卽見完伯疏本,則南民之顚連頷顑,極爲矜憐。廟堂回啓,亦以道臣疏籲,尙云晩矣爲言,今始登聞者,道伯事,得無沁泄耶?用龜曰,果不無後時之嘆,而歲後卽爲賙賑,則猶可及之矣。上命先退,大臣退出。美修曰,華城留守,有不多日內辭朝之命矣。昨日陳疏,以齋日留院矣。上曰,入之。仍命退,承史以次退出。
上在昌德宮。停常參·經筵。
藥房提調徐榮輔,副提調李羽晉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
徐美修啓曰,右副承旨李羲甲,今日不爲仕進,卽爲牌招,何如?傳曰,允。
徐美修啓曰,慶山縣令宋煥吉,兩司當爲署經,而憲府則只有掌令申光軾一人,諫院則只有司諫李寅采一人,無以備員署經。大司諫李貞運,正言李潮·金魯應,持平李游夏,竝卽牌招,以爲備員署經之地,何如?傳曰,允。
備忘記,慶尙左兵使吳載光下直,長弓一張,長箭一部,片箭一部,筒兒一箇賜給。
傳于申絢曰,大臣·備局堂上引見。
以右副承旨李羲甲牌不進罷職傳旨,傳于徐美修曰,更以推考傳旨書入。
傳于徐美修曰,日昨批旨,罄悉予意,卿必諒予至意,而卽日幡然矣。顧今左相旣出膺,然摠百揆凝庶績,三相備位,尤豈不好哉?卿之出而肅命,不可遲一日二日,玆申餘意,仍遣偕來,卿須卽起造朝,以副小子翹佇。
申絢啓曰,行大司憲李直輔,執義宋稚圭,掌令朴聞遠,持平李履照在外,掌令申光軾,持平李游夏牌不進,監察茶時之意,敢啓。傳曰,知道。
以大司諫李貞運,獻納李勉求,正言李潮·金魯應,掌令申光軾,持平李游夏牌不進罷職傳旨,傳于申絢曰,更以推考傳旨書入。
獻納李勉求啓曰,臣空疎譾劣,本不合於淸朝耳目之任,而昨者署牌儼臨,嚴飭有命,臣於是不得不冒昧祗肅。而守令中,旣有世嫌應避之人,揆諸私義,有不可循例出署,故果不免一署一否。擧案之徑呈,雖緣下吏之錯誤,承宣之請推,實切私心之愧恧,昨緣日暮,今始來避,所失尤大。以此情悰,何可一刻晏然於臺次乎?請命遞斥臣職。答曰,勿辭亦勿退待。
傳于申絢曰,夜對爲之。
申絢,以備邊司言啓曰,今日次對,堂上懸病甚多,事甚未安。衆所共知實病·實故外,竝卽牌招,何如?傳曰,允。
李羽晉,以賑恤廳言啓曰,西部兪判府事契任掌崔尙得,今月二十五日本洞路傍,得一歲遺棄男兒,同里居良女金召史,欲爲收養,中部典醫監洞契任掌李二丁,今月二十五日本洞路傍,得一歲遺棄女兒,同里居良女朴召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
申絢,以義禁府言啓曰,前正言洪命周,亟施竄配之典事,承傳啓下矣。洪命周慶尙道機張縣竄配,而以承傳內辭意,具罪目,依例發遣府羅將,押送配所,何如?傳曰,允。
申絢,以刑曹言啓曰,罪人朴盛麟,下送本道監營,梟首警衆事,命下矣。依下敎,罪人朴盛麟,出付畿營,使之星火押送箕營,以爲擧行之地,何如?傳曰,允。
刑曹判書曺允大疏曰,伏以臣於向者,忽患關格之病,幾至殊死之境,雜試藥餌,僅得少減,而頭疼惡寒,餘証彌苦,食飮全却,神精昏瞀,不獲已尋單乞遞,以爲調養之地矣。三度加由,有霣自天,解職之願,縱未得遂,殊異之渥,迥出常格,臣心惶感,殞結難酬,而適承偕來之命,時阻疏籲之路,匍匐前進。夜又觸寒,諸症越添,昏倒不省,惡寒之甚,如氷徹背,頭疼之極,如石破碎,胸腹絞急,身體烘熱,眩轉忒甚,嘔逆交作,兼以兩眼浮高,赤膜四起,殆若沙攪塵昧,痛不可忍,闔睫叫楚,末由視物,臣方多般療治,尙無其效,此際伏奉傳敎下者,有京外審理另飭擧行之命,又有口傳下敎,刑·漢兩司連爲開坐之音,成命旣下,晷刻是急。臣如有一半分可强之勢,則豈敢不竭蹶奉行,而危惡之症,如右所陳,欲進則病難自力,欲否則罪在方命。臣於是惶阨兢蹙,罔知攸措,倩人構草,略控實狀,冒萬死疾聲哀籲於閔覆之天。伏乞聖慈,俯重矜憐,亟遞臣司寇之任,俾延殘喘,仍治臣瀆擾之罪,以安賤分,千萬幸甚。臣無任云云。答曰,省疏具悉。卿其勿辭,調理行公。
乙丑十二月二十五日辰時,上御熙政堂。大臣·備局堂上引見入侍時,同副承旨申絢,假注書徐永輔,事變假注書閔秉勳,記事官徐淇修·鄭觀綏,左議政韓用龜,行兵曹判書金思穆,漢城判尹李集斗,行護軍李得濟,工曹參判李仁秀,行護軍朴宗慶,司諫李寅采,校理李基慶以次進伏訖。用龜曰,日氣不調,聖體若何,寢睡·水刺之節,何如?上曰,一樣矣。用龜曰,王大妃殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣。上曰,次對爲之。用龜曰,首相病不入來,公事稟處者,非首相則例不得爲之,故臣別無仰奏者矣。上曰,首相雖不入來,左右相之替行次對,亦有已例矣。用龜曰,臣昨始出肅,廟謨之緊慢,未及詳知,出去後如有緊急之事,則當往復于首相,以草記稟處矣。仍奏曰,臣於昨日以掖隷處分事,有所仰達,而其中亦不無爽實者,誠極惶恐。蓋其縛打捕校時,首犯者,亦入於輕囚,竝與其黨與而一體蒙放云,臣竊爲之慨然也。諸葛亮之告其君曰,宮中府中,俱爲一體,陟罰臧否,不宜異同。今四方傳聞,若以殿下此擧,歸之於愛克厥義,而內外異法,則其將以何辭,解其惑乎?勿論首從,竝卽出付有司,照法嚴繩,俾毋敢復踵前習,區區之望也。上曰,其時以日寒,仍輕囚之放釋,一體放送,大臣先擧此事,奏於初筵賓對,所陳是矣。蓋掖隷之種種作挐於閭里,毆打成習,極爲痛惡,不可不一番嚴懲,杜後弊。其時所犯與不犯掖隷,且無異同,竝出付有司,同律嚴繩,以示宮府一體之意。上曰,大臣就座,諸宰中如有奏事者,以次仰奏,可也。思穆曰,宣薦出身之赴防,其來已久,而近不如前,無論當薦不當薦之人,科榜一出,輒皆冒赴,關西之七邑,北道之六鎭,不無主客俱困之弊云。此後則越薦之人,始爲許赴,事甚便當,下詢大臣·將臣而處之,何如?上曰,大臣之意,何如?用龜曰,宣薦出身之許令赴防,蓋欲其詳知山川道里之險夷遠近,當初法意,非不美矣,而近來不當入之宣薦者,亦皆冒赴,不但淆雜而已,便成西邑·北鎭一大弊端,今此兵判所奏,誠爲得當矣。上曰,御將之意,何如?得濟曰,赴防之爲弊,果如兵判所奏,此後則以已越宣薦人許赴,實合事宜矣。上曰,摠戎使之意,何如?仁秀曰,赴防之弊,誠如兵判所奏,依此施行,實合事宜矣。上曰,依爲之。上曰,臺臣進前。寅采奏曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫泄。請金甲島爲奴罪人克觀,更令王府,嚴鞫得情,快正王法。上曰,不允。寅采曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自隕斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊〈尙魯〉亟施孥戮之典。上曰,不允。寅采曰,德相·尙喆·九宗三賊,無非極逆大憝。罪關宗社,而臺閣傳啓,積有年所,王章未伸,輿情愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。上曰,不允。寅采曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。上曰,不允。寅采曰,噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指揮,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。上曰,不允。寅采曰,壬子南學之疏,吁,亦凶且慘矣。締結翰逆之餘黨,傳襲師賊之凶論,乃於李㙖之假托闡揚暗售凶計之時,以爲此機可乘,至有不逞之徒朴夏源,投呈凶疏,敢肆脅持君父之計,是可忍也,孰不可忍也?噫,彼沈基泰之所爲,極其凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人沈基泰,施以島配之典。上曰,不允。寅采曰,噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沫血致討者,卽德隣,而渠亦初不槪及。護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也。人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰呈怨國之言,乃敢以朋比排擊等語,肆然誣及於朝廷,究厥心腸,不覺骨顫而擔掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣。而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄通漢,乃復左袒於斥凶之論。似此逆黨,尙今漏網,實爲世道之深慮。今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。上曰,不允。寅采曰,嗚呼,壬子夏南學之疏,卽禍國家壞世道之一大機關也,其時事,尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私。平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚。仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈。其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬誅猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切。如此之類,不可以已停之啓而仍以置之。請故判書鄭昌順,故僉知柳協基,竝施以追奪官爵之典。上曰,不允。寅采曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲。而始於事發之日,慌忙投疏,欲爲掩匿欺蔽之圖,終於訊推之際,反復呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。上曰,不允。寅采曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。上曰,不允。寅采曰,噫,彼裕賊,前古所無之劇逆大憝也。又或有根柢窩窟之指使此賊者,則其爲窮凶極惡,有浮於裕賊,而今此李敬臣之疏,乃以根柢窩窟,歸之於李書九。其所論列,如非架虛鑿空,明有眞贓,則書九之罪,決不可容貸於覆載之間。苟或不然,言歸虛謊,則誣人惡逆,罪當反坐,其在嚴懲討明刑政之道,何可諉之於狂妄之說,而初不嚴覈,斯得罪人乎?揆以王章,萬萬乖當,而罪其罪人其人,惟在一問。請前平安監司李書九,泗川縣定配罪人李敬臣,竝令王府,拿鞫嚴問,盤覈得情,明正典刑。上曰,不允。寅采曰,新除授司憲府掌令朴聞〈遠〉,時在咸鏡道慶源地,持平李履熙,時在京畿廣州地,請竝斯速乘馹上來事,下諭。上曰,依啓。上曰,玉堂亦有所懷乎?基慶曰,無之矣。用龜曰,三品官以下之不得三牌不進,曾有定式,而昨日諸臺之三牌不進,萬萬駭然。近來規避成習,昨日行公者,今日之無端坐違,尤極未安。向日賓對不參之臺臣處分,不啻嚴切,而又復如此,譴罷之典,適中其願,此等處別加嚴飭似好矣。上曰,昨日肅拜臺臣中今日違牌爲誰耶?絢曰,獻納李勉求,掌令申光軾矣。上曰,今日何不入來云耶?寅采曰,臣雖同臺,未能詳知,而諫院旣有進參之員,獻納似不必同入矣。上曰,憲府臺諫,何不入來乎?承旨出去知入,可也。上曰,惠慶宮進服加味六君子湯,前方中,去便香附·木香,加山査肉一錢五分,靑皮·枳殼各五分,自今日一貼式煎入。出榻敎仍命大臣及諸宰·臺諫·玉堂先退。又命退,承史以次退出。
乙丑十二月二十五日酉時,上御熙政堂。夜對入侍時,參贊官申絢,侍讀官李尙愚,檢討官李惟命,待敎朴宗薰,假注書徐永輔,記事官徐淇修·鄭觀綏,各持國朝寶鑑第二卷,以次進伏訖。上曰,上番讀之。尙愚讀自世宗朝一,止神功上王。上曰,下番讀之。惟命讀自上王,止因歔欷。上曰,參贊官讀之。絢讀自上移御,止國家羞耳。上曰,閣臣讀之。宗薰讀自敎曰,止無以對。上曰,注書讀之。賤臣讀自上命汰冗官,止豈安心。上曰,上番讀之。淇修讀自上朝,止撤去。上曰,下番讀之。觀綏讀自上王,止嘉納之。上曰,文義陳之。尙愚曰,宋臣范祖禹有言曰,欲法堯·舜,當法祖宗。近來夜對之連以寶鑑進講,非但仰法列聖朝治法政謨,當時名臣碩輔之所奏對,亦以爲今日親聽,而益加體念焉,則其於緝熙之工,尤有所資益者矣。今此同知經筵事李之剛之言曰,人君學問,正心爲本,其言可謂切實簡當,雖使今日講筵諸臣,日陳嘉謨,實無以過於此矣。大抵學問之道,專在於正心,正心之道,專在於誠意,其爲學之次第,備載於大學一部書,則臣不必煩陳。而蓋人主一心,卽萬化之原也,人主之心一正,則天下之事,無一不出於正,其爲功效,必至於正百官正萬民,頹弛之紀綱,可以正矣,曉訛之風俗,可以正矣,此豈小補也哉?伏願殿下,於正心上工夫,益加聖工焉。上曰,下番陳之。惟命曰,上番已陳之,而今此寶鑑一書,卽我列聖朝傳授心法也。嘉言善政,豐功盛烈,無不具載。以我殿下善繼善述之孝,動必爲法,則何莫非今日之所當柯則者乎?至若句讀經書,無益於學,必有心上工夫,乃有益之敎,可以仰認聖祖緝熙之工,而蓋讀書者,將以窮理也,若不專心致志,則書自書我自我,其所讀者,只爲口耳之學而止耳,何益之有哉?朱子曰,今日學者不長進,只是心不在焉,心者,主於身者也,苟得其正而無不在是,則其動靜語嘿,出入起居,惟吾所便,而莫不合於理,如其不然,則身在於此而心馳於彼,血肉之軀,無所管攝,所謂心上工夫,不知爲何等物事,此所以學問之道,必以正心爲本也。伏願殿下,先從心上工夫慥慥焉。上曰,參贊官陳之。絢曰,上番所陳正心之說,下番所陳心上工夫之說,皆好矣。猗,我世宗大王,東方堯·舜之君也,聖學度越百王,賢才於斯爲盛而下之所以告君者,不過曰正心爲本,上之所以加勉者,亦不過曰必有心上工夫,乃有益,此無他,蓋未有君心不正而百官萬民之正者,故自古及今,凡言萬化之源,必以正君心爲先也。孟子曰,學問之道無他,求其放心而已矣。且如今人對卷讀書,猶必心存,然後可能理會書意,況應萬幾接萬事,而此心不存,則豈無當面錯過回頭誤應之歎乎?上曰,如何而可以存心也?絢曰,俄者下番所陳立敬二字,是存養之要也。外而收斂威儀,內而專靜思慮,整齊嚴肅,存養旣熟,則自無己私物累之蔽,而酬接事物,如鑑空衡平,夫然後始可謂之正心矣。上曰,閣臣陳之。宗薰曰,上下番皆以正心之說敷陳,參贊官又以整齊嚴肅四箇字仰答,聖詢語皆切實矣。世宗大王,以心上工夫,爲學問之本,今我殿下,又特訪用工之道,此卽繼述之要也。蓋主敬,固不可兀然無事,把捉執住而得焉,故讀書窮理,以爲吾心之主宰,然後臨諸事爲,不失本然之正,卓愼之奏曰,人心無常,操則存舍則亡,聽政學問之外,無他念慮,介于其間,則聰明日廣,此言,深得正心之要道矣,心之操舍,其幾甚微,而其應甚大,最可愼也。上曰,心之存亡,果係於操舍,而操之常難,舍之常易,何以則可以常操而不舍耶?宗薰曰,此無別般道理,常常提撕警覺,無昏闒縱肆底意,無馳騁走作底意,則此卽操存,而若其常久不懈之道,則唯敬是已,蓋常操則自然能敬,常敬則不患不存矣。夫萬事萬物,日夜交接於前,而吾之所以酬應者,只在一心,若無虛靈純一之主宰,則將隨事而棼亂,與物而撓攘,何以制事應物哉?然亦非操於無事無物之時,而以待事物之來也,雖紛華波動之中,吾心之主宰常定,以靜制動,以簡御繁,常使天君泰然,主翁惺惺,則心得其存矣。昔劉子澄,嘗作知州,以治郡之妨學爲憂,朱子以爲簿書決遣,皆吾學問進修處。夫簿書獄訟,猶足爲進學之具,則況人主萬幾,禮樂刑政,尤是學問上本然底事者乎?學問者,所以明此理也,聽政者,所以行此事也。體用本末,相須交濟,故曰此兩件事外,無他念慮介之,則聰明日廣也。所謂他念者,不但聲色玩好耳目口體之娛也,惟此心一毫一刻不存乎學,則便喚做他念,心離乎此,則念適于彼,搖搖蕩蕩,不知止泊之所矣。是故,自古及今,人臣勉君,莫不曰勤政勤學,政之與學,本非二致,而勤之爲道,可以一貫,舍一勤字,則雖有堯·舜之姿,亦無措手處,苟於安肆逸豫之中,有可以治平之方,則古聖賢,必先行之矣。然則心之操舍,學之進退,政之治亂,皆從勤怠而分焉,唯殿下懋哉。臣因此而有區區之懷。臣伏覩近日講對稍闊,引接久曠,伏未知殿下於淸燕之中,聖工在何經史,而以言乎著見處,則其於勤學勤政,竊恐有所未盡矣。夫法講之寒暑停稟,雖是規例,臣則以謂冬夏停講,動至數朔,有非勤學之意矣。盛夏雖難開筵,亦或有淸涼之日,至於寒節,則煖室引對,少無所妨,何必一例停止乎?不以寒暑停講,自古已多其例,至今傳爲美談,伏願自今,雖値冬夏,亦勿停稟,隨時頻行,以爲勤學之要焉。上曰,所陳皆好矣。仍敎于絢曰,閣臣旣有所奏,待練祭後,卽爲入稟,勿拘日暖限,可也。上曰,金漸之言,許稠之論,互相牴牾,世宗大王,是稠而非漸,然審理議獄,有國之大政,則人主不宜親引詳覈耶?且漸則曰,萬幾宜自摠制,稠則曰,不然,躬親庶務,不委於臣下,果涉於細察耶?絢曰,金漸之言,蓋欲人主之躬親細事,如秦皇之衡石量書,故許稠非之。至於權綱,則金必躬自摠攬,豈可暫時或委於下乎?宗薰曰,許稠之言則是矣,而聖敎所詢,誠爲至當矣。金漸,以親引罪囚爲言,故許稠非之,而刑獄者,人之生死係焉。故人主所當詳審,書云,要囚服念五六日,唐有三覆之法,此皆愼獄之意也。人君雖不必親引罪囚,替行有司之事,而若夫判決獄案,則所當詳審而明覆矣。上曰,連年凶歉,命戶曹發倉賑濟之,目今湖南失稔,生靈之顚連頷顑,甚於昔時,極爲矜惻。雖令廟堂,區劃賙賑之方,而玉堂如有捄荒之策,陳之,可也。尙愚曰,倉卒無以臆對矣。上曰,閣臣陳之。宗薰曰,自古捄荒之法,如發倉賑廩,移民移粟,皆其要也。若其節目之詳,措置之方,則固非倉猝間所可悉陳,而至於隱恤賙濟之本,則惟當自上,克盡如傷若保之念,渙發溫音,另飭守宰,使惠澤下究,則雖遐遠之民,亦必被其恩矣。大抵恤民之政,非必遇歉而始行也。雖在均登之歲,不能無饑饉之民,而其寒餒顚連之狀,未得盡達黈纊之下,故先自豐歲,預盡備災之方,使吾愛民恤窮之念,常行於蔀屋畎畝之間,則水旱,不能爲民害矣。上曰,擇守令恤民隱,其道何由?絢曰,守令是近民之官,故生民休戚,專在於守令,而今欲自上,人人擇差,則許多守令之材否,亦無以盡知,此則唯在銓官之詳審於注擬,而監司之黜陟,御史之按廉,苟得其道,則何憂乎守令之非其人乎?此在辯別人才,振肅綱紀,使爲銓官·監司·守令者,各盡其職。上曰,海靑何物也?尙愚曰,卽鷹鳥也。宗薰曰,海東靑,卽海上之名鷹,我國古者産此物,在皇朝時,每進此物,又或遣使求索矣。世宗此敎,可以仰不貴遠物之聖意,而闌入材閭侵擾爲民害之敎,尤出尋常,蓋愛民之念,眷眷不已。雖於一事爲一辭句之間,必先念及乎生民利害,此所以惠澤浹洽,治敎隆盛也,此尤所當監法處也。臨退時宗薰曰,丙辰年間,奎章全韻印頒時,又有玉篇印頒之命,而未及成書矣。柳明杓,自初管檢擧行於諸般印役,而玉篇一書,義例緣起,渠皆承聞而詳知,故其間五六年,殫誠蒐輯,今玆成書刊出矣。新印書籍,例皆進獻,而此書則有異於他,先以三件印出,將爲內入,故仰達矣。上曰,其書則今日入之。此雖與承命編校有異,而柳明杓則不可無賞,自本閤施賞,可也。上命退,諸臣以次退出。
上在昌德宮。停常參·經筵。
申絢啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絢啓曰,御營廳將官來言,今日本廳軍兵,日次私習云矣。敢啓。傳曰,知道。
徐英輔啓曰,右副承旨李羲甲,今日不爲仕進,卽爲牌招,何如?傳曰,允。
申絢啓曰,奏御文字,何等審愼,而卽伏見吏曹回啓,則付籤處初不付籤,致勤下詢。臣之矇然捧入,不勝惶悚,而當該堂上,不可無警,推考,何如?傳曰,允。
備忘記,昨日賓對,諫院雖一人進參,憲府無一人入參。前後飭敎,不啻申嚴,況歲末賓對,諫官不參,事未前有。且有大臣之筵奏,國體所在,萬萬未安,不可不嚴處。以勵頹綱,行公而不參賓對臺諫,竝施以投畀之典。
申絢,以都摠府言啓曰,建陽門牌將所告內,魂殿傳漏軍士姜壽得·梁鎭國,忽打建陽門外更鼓,事之驚駭,莫此爲甚。令攸司照法嚴勘,何如?傳曰,前已下敎,此草記置之。
申絢啓曰,傳漏軍士,忽打建陽門外更鼓,事甚驚駭,常時不能檢飭,已極未安。以草記言之,處分旣下之後,今始來呈,亦爲稽緩,由前由後,不可無警。堂該入直摠府堂上,從重推考,何如?傳曰,允。
工曹判書金勉柱書啓,臣於本月二十五日初更量,敬奉聖諭,馳往傳諭于北部順和坊司宰監契議政府右議政金達淳所住處,則以爲臣之冒控血懇,今至於三。誠以至無能之人器,謬當決難膺之重任,衷情抑塞,若窮無歸,重之以危蹙之私,隱忍在心,不知不覺之中,自然辭煩而語複,屢瀆而不止耳。初非欲模擬故事,備例飾讓,而迺者宗伯儼臨,傳宣批旨,禮遇之隆,曠絶千古,臣方戰慄惶汗,繞壁達宵。纔踰日,別諭荐降,眷顧冞深,敦召愈勤,臣之悶阨恧縮,於是益切。噫,臣本世祿之裔,又無高尙之志,則隨分進退,趨承爲恭,非不知爲面前道理,而仰念國事,泛萬斛之龍驤,俯循私分,强千勺於僬僥,量有所不及,而力有所不逮,則臣之居寵若驚,視榮爲憂,猶屬例語,當其過福招損,覆餗爲災之時,岌嶪者愈益岌嶪,困悴者愈益困悴,而紀綱風俗,愈見頹弛而不振,使聖上辛勤勉出之至意,終歸於名實之相舛,臣雖萬殞,何以自贖?若臣情地之難强,非敢自比於古君子出處之義也。虞人賤品也,而尙於其招,以皮冠則往,以旌則不往,臣則前日皮冠,猶且力辭,況今日之旌乎?臣雖無似,區區微諒,不欲爲虞人之下風。伏惟殿下,量才授任,以禮使臣,何獨於臣,强其不能,易其所守,徒累則哲之明,罔恤無恥之譏耶?至於正卿偕來之命,尤萬萬悚蹙,伏願亟賜召還,以安賤分云矣。臣旣承偕來之命,姑爲仍留之意,敢啓。答曰,知道。昨日敦勉之後,予方側席而企之,未聞簉朝之音,復見辭巽之附奏,予於此爲卿慨惜。卿試思之。卿若一日不出,則國事之受害,不言而知。以卿忠悃,固將不俟駕屨而至,則卿盍念此箇義乎?望卿體小子如渴之心,念國勢艱難之憂,卽日簉朝事。卿其卽爲傳諭,期於偕入。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,持平李游夏牌不進,掌令一員未差,監察茶時之意,敢啓。傳曰,知道。
以大司諫李貞運,正言李潮·金魯應,持平李游夏再牌不進罷職傳旨,傳于李羲甲曰,更以推考傳旨書入。
申絢啓曰,摠戎使李仁秀,時無職名,令該曹口傳付軍職,何如?傳曰,允。
兵曹口傳政事,護軍單李仁秀。
工曹判書金勉柱書啓,臣敬奉聖諭,更爲傳諭于北部順和坊司宰監契議政府右議政金達淳所住處,則以爲臣猥入附奏,辭渴意窮,鈇鉞之誅,伏地以俟,及承批旨,不惟不加譴罰,虛佇之衷,愈益勤摯。臣於霣越惶隘之中,反復思量,誠莫曉何以得此於聖明也。恩澤不可竭,而由臣而竭,禮際不可褻,而由臣而褻,臣若一味泯伏,無所變動,深恐朝廷事體,虧損非細。到此地頭,區區私義,有不可恤,而賤疾暈眩之症,見方作苦,稍加將息,謹當待朝趍詣,畢暴情實於前席,冀幸終始之澤,而跡涉傲慢,冞增死罪。偕來重臣之相守陋巷,尤極悚悶,乞卽收還,少安微分云矣。臣旣伏承偕來之命,仍留之意,敢啓。答曰,知道。大臣旣欲明日出肅,卿則先爲入來。
以承傳色口傳下敎曰,兩銓,頃以左右相出肅後,都政設行之意仰奏。此雖非前例,今則左相旣已出肅,右相明將出膺云,都政,使之一兩日內擧行。
傳于洪羲運曰,夜對爲之。
傳于申絢曰,坐直承旨入侍。
申絢,以兵曹言啓曰,建陽門外擊鼓罪人梁鎭國·姜守得處,査問其委折,則渠等傳漏之役,多年隨行,以其慣習之致,移差崇化門傳漏軍,而依守僕·別監等所言,晝則使喚於守僕房,月受賃價,九月以後,使喚如前,賃價不給,故爲其責徵,說往說去之際,自涉不恭,至於奪取章標,永爲逐送之境,今至兩日,不勝其冤,至有此擊鼓之擧云矣。擊傳漏鼓者,直爲嚴棍,切勿登聞事,已有受敎,旣伏承査問之命,謹此査實以入,而不佩章標之人,肆然闌入,則當該守門將,難免不察之罪,令該府拿問重勘,常時不能檢飭之失,臣不勝惶恐之意,敢啓。傳曰,知道。更爲査實其委折,結辭稟處,可也。
申絢,以兵曹言啓曰,擊傳漏鼓罪人梁鎭國·姜守得査實草記,批旨內,知道,更爲査實其委折,結辭稟處可也事,命下矣。謹依傳敎,査實於梁國鎭·姜守得處,而一如前招,終不備陳,更加棍問,則以爲守僕·別監房,例有軍士名色,而軍士雇價,盡爲取用,衾袱·饌物去來及掃雪之役,專責於矣等,只給一兩賃價,而此亦屢朔不給矣。到今別監姜泰孫,托以事役不勤,言辭不恭,竝與傳漏軍之役,而奪取章標,仍爲逐送,故連日懇乞,不爲聽從,不勝冤㦖之甚,有此犯科云矣。所當依受敎,嚴棍二十度逐送,而此不過渠輩私相爭詰之事,則無難擊鼓,極涉無嚴,萬萬驚駭,不可棍治而止。移送秋曹,以爲照法嚴繩之地,何如?傳曰,允。兩漢嚴棍後,移送秋曹。雖以別監言之,軍士旣曰外司之所雇立,則奪取章標,無難逐送,以致言詰擊鼓之境,亦極痛駭。當該別監,令攸司從重科治,此後門禁,卿其另飭,使之勿復如此。
洪羲運,以吏曹言啓曰,今此宗廟各陵·殿·宮·園·墓正朝祭祭官,當爲磨鍊,而老病·公故外,實無推移排比之路,依近例,刑官及司饔院官員年六十以上,通融塡差以入,而其中時無職名人員,令該曹口傳付軍職,何如?傳曰,允。
洪羲運,以吏曹言啓曰,今此永禧殿正朝祭獻官,當以從二品塡差,而除老病·公頉,無以推移,依近例,以正二品塡差以入之意,敢啓。傳曰,知道。
洪羲運,以弘文館言啓曰,新除授校理金啓濂,自鄕上來云,卽爲牌招察任,何如?傳曰,允。
洪羲運,以禮曹言啓曰,孝安殿練祭前大小祀享飮福之禮,依前例不爲磨鍊,而練後,百官旣已釋服,當有飮福之節。謹稽謄錄,戊寅年徽寧殿禫後,在孝昭殿鍊後,其時禮堂,請行飮福,而因下敎置之。以此觀之,則攝享之行飮福禮,似可推知,而禮文中旣無明白載錄,臣曹不敢擅便,問議于大臣稟處,何如?傳曰,允。
洪羲運,以禮曹言啓曰,孝安殿練祭前,元陵陵官及祭官服色,依前例以淺淡服磨練,而謹考謄錄及補編,則練祭後,以下位陵·園·廟·墓祭官服色,皆以黑團領磨練矣。元陵雖是同岡,事體尤重,陵官及祭官服色,亦以黑團領擧行之意,知委,何如?傳曰,允。
洪羲運以禮曹言啓曰,孝安殿練祭後,以下位陵·園·宮·廟·墓官員及祭官服色,依補編受敎,當以黑團領磨練,而華寧殿·景慕宮,常時以祭服行祭矣。入直官,依他例着黑團領,攝享時祭官,以祭服行祭之意,知委,何如?傳曰,允。
李羲甲,以刑曹言啓曰,因左議政韓用龜所啓,其時以日寒,因輕囚之放釋,一體放送,大臣先擧此事,奏於初筵賓對,且所陳是矣。蓋掖隷之種種作挐於閭里,毆打成習,極爲痛惡,不可不一番嚴懲杜後弊,其時所犯與不犯掖隷,宜無異同,竝出付攸司,同律嚴繩,以示宮府一體之意事,命下矣。取考伊時文案,則首犯二人,嚴刑依律定配,隨從十七人,亦各別嚴杖放送事,批下矣。謹依伊時批下,首倡金昌器·李元英,各嚴刑一次後,依初定配所,昌器黃海道松禾縣,元英江原道襄陽府,徒一年半定配押送,當初隨從朴仁福·金福仁·金昌孫·崔萬石·金致弘·金昌福·趙尙賢·辛振銘·李仁昌·朴道恒·皮永錫·金昌禹·南命洽·趙復麟·趙應星·崔景麟·康俊明等十七人,其餘掖隷朴師俊·金光禹·李壽百·崔聖裕·韓命洽·林嚞炫·金完喆·南命業·呂廷佑,白景福·金甲得·朴東錫·尹景孫·申有福·申景文·崔命恒·李守熙·崔壽億·李寬興·趙福禧·李益臣·白聖臣等二十二人,亦依初下批旨,各嚴杖一百放送之意,敢啓。傳曰,知道。首犯嚴刑一次,昨日擧條批答,旣以同律嚴繩,則當同律嚴勘,而此草記之與昨日批答相左,何也?不善擧行之失,在所難免,當該堂上,爲先罷職,捧納承旨,亦爲推考。
李羽晉以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚男女書啓後,過婚形止,自該部修成冊報來,故別單書入之意,敢啓。傳曰,知道。
申絢,以訓鍊都監言啓曰,本局別將閔光升,身病猝重,勢難察任,改差,何如?傳曰,允。
吏曹啓目粘連,觀此議政府左議政韓用龜箚子,則以爲臣前帶景慕宮提調,宗簿寺提調,典牲署提調,法不當仍兼,卽令該曹,照例遞改,所帶惠局堂上,亦令廟堂稟處亦爲白有臥乎所,景慕宮·宗簿寺,乃是都提調衙門,典牲署,乃是單提調衙門,俱不當仍帶是白乎矣,大臣兼帶遞仍當否,事體不輕,臣曹不敢擅便,上裁敎是白乎旀,惠局堂上則依箚辭,令廟堂稟處,何如?判付啓,依回啓施行爲良如敎。
兵曹啓目粘連,舒川郡守洪時濟,牙山兼任溫陽郡守洪養默,黃澗縣監張瀚,堤川縣監朴和源,燕岐縣監趙觀基等矣官鎭門聚點,旣係詰戎之政,軍器什物,乃是陰雨之備,而常時不能檢飭,亦不修改,致有此執頉之擧,其在戎政,誠甚駭然。竝推考警責,罪各杖八十,竝只收贖,公罪施行,何如?判付啓,依允爲旀,張瀚段,功議各減一等,朴和源·趙觀基段,竝只功減一等爲良如敎。
司諫李寅采疏曰,伏以臣卽伏見傳敎下者,以行公臺諫之不參歲末賓對,特施投畀之典有,以仰大聖人勅勵群工振肅頹綱之盛意,誠不勝欽誦隕越之至。第伏聞獻納臣李勉求,亦入於現告云,勉求之未登昨筵,儘有其由。蓋臺中古例,如非三司合啓,而單傳一司之啓,則一司,無兩臺同參之規,故昨日之筵,憲臺不備,合啓未傳,則臣之獨參,而勉求之不入者,臺例卽然,而非出於規避。臣於筵中,據例略陳於聖問之下者此也。況勉求於伊日出肅之後,以署經引嫌事,往復喉院,終被請推。夫臺臣以事遭推,則例當引避,而避嫌陳啓之前,不敢晏然赴公者,亦是臺體所關,而不可謂無端不參也。今也不少原究,混被譴謫,則豈不有欠於聖朝覈名實愼刑政之道乎?紀綱固所必振,而振之之道無他,惟在於一刑賞一擧錯之動合事宜,畏服人心而已,若或罪一人謫一人,而一毫有過於中者,實非所以眞箇振肅之也。臣旣參在臺地,的知事實,而緘默不言,則竊恐負聖恩而累聖德,豈或私於同僚,而敢爲此營救之論哉?玆敢略構短章,仰瀆崇聽。伏乞聖明,淵然深思,臺臣投畀中李勉求,亟施參諒處分,俾刑政得宜,而人心厭服焉。臣無任云云。省疏具悉。朝者下敎,以憲府無一人入參云,則喉院所當只以憲府臺諫中已行公而未入參之人,捧現告,而與諫院臺諫,混入於傳旨中,事甚疎忽。當該承旨,姑先從重推考。李勉求之混入投畀傳旨,勿施,只憲府捧傳旨。
今十二月二十六日初更,上御熙政堂。夜對,坐直承旨同爲入侍時,參贊官洪羲運,侍讀官李基慶,檢討官李惟命,待敎朴宗薰,假注書朴宗璜,記事官徐淇修·鄭觀綏,各持國朝寶鑑第二卷,同副承旨申絢以次進伏訖。上命開卷讀之。基慶讀自三年,止甚喜。上曰,此後夜對,熙政堂爲之之時,則入侍後,史官卽爲分左左,可也。仍敎曰,下番高聲讀之。惟命讀自太上王,止記事。上曰,參贊官讀之。羲運讀自敎曰民惟邦本,止生生之樂。上曰,閣臣讀之。宗薰讀自敎曰爲政之要,止未就而卒。上曰,注書讀之,賤臣讀自初上命,止一王之法。上曰,上番讀之。淇修讀自故吳楚,止禮經。上曰,下番讀之。觀綏讀自吏曹,止以進。上曰,文義陳之。基慶對曰,自三年辛丑,至五年癸卯,凡三年之間,屢有大雨旱暵之災,絲綸之間,以比歲饑饉爲憂,而夷考其時,邦內寧謐,民生乂安。蓋下民之遇災荒,而猶如是者,恃上之有實心實政,可以極救而然也。雖以見於辭敎者言之,欲倣古例,時遣朝臣,按守令貪汚酷刑等事。蓋親民之官,莫如守令,故欲察民隱,宜先愼擇守令。近日則我殿下仁聲仁聞,浹洽於八方之耳目,且穡事連歲豐登,而民生之乂安,終不如古昔,此由守令之不得其人耳。伏願留念愼擇焉。上曰,何以則可以擇守令,而無貪饕殘酷之弊乎?基慶對曰,擇守令,在擇銓官,擇銓官,在於自上精擇而董飭之。夫中人以下,惟在導率之如何,而必有大公至正之德,可以感服人心,然後銓官,可以無偏係,銓官無偏係,然後守令可擇,守令擇然後民生安矣。上曰,任君禮事,是何罪也?基慶對曰,似是亂言之罪也。上曰,通鑑綱目,是朱子綱目乎?基慶對曰,朱子綱目,卽資治通鑑綱目也。上曰,河崙稽舊史未就而卒,其後何以爲之耶?基慶對曰,河崙未就而卒,故有柳觀·尹淮改修之事也。上曰,林成富·元莊之獄,幾使無罪之人,入於極刑,今之治獄,能無不察情僞入於極刑之弊乎?何以則能知此,而不至如是乎?基慶對曰,我朝則極刑之律無多,而至於庶獄,則安敢保必無不察之弊乎?內而詞訟衙門,外而方伯·守令,董勵察飭,則可無此患,而大扺刑賞二者,有國之大政也,古人云信賞必罰,刑法之行,或以貴賤疎近而有異,則人心不服,太宗朝禮曹佐郞鄭孝復疏,亦以此爲言,至有批點以下之褒,此非今日之當法者乎?伏願留念焉。上曰,下番陳之。惟命曰,夫國之治亂,係於人材之用捨。爲巨室者,必求棟樑之材,涉大川者,必須舟楫之具,苟不得人材,則雖堯·舜在上,而譬如天地之不能獨運,其何以爲治哉?惟我世宗大王敎曰,爲政之道,在於得人,人材之盛,莫當時若也。相業則有若黃喜·許稠,將材則有若金宗瑞·崔潤德,群彦濟濟,布列在位,此莫非祖宗朝培養作成之化,而古人曰,天生一代才,足了一代事,今日人材,雖曰渺然,草野之間,亦豈無懷才抱道之士乎?雖或有此等賢人,必重於出處,不肯自衒,惟在求之之誠不誠如何耳,書曰,惟后非賢不乂。今殿下,若寤寐英豪,誠心求之,則賢才之彙征,安知不如祖宗朝盛際乎?伏望留念於得賢共理,以盡繼述之道焉。上曰,參贊官陳之。羲運曰,惟我世宗大王,以上聖之姿,撫一治之運。試以今日進講諸章觀之,無非大聖人盛德大業,仁政仁聞,爲殿下繼述師法之道,雖於一絲綸一政令之間,固當字會句會,存心默玩。臣不敢以一事一言,指的仰勉,而古人云,法祖之政也易,法祖之心也難,此言,直爲講是書之要道,我列聖精一傳授之心法,固何待於群下之仰贊,而我殿下,苟以精一執中之心法,一念慥慥於本源工夫,以是心而體驗是書,則一言一字,皆爲躬行心得之效。惟願體察焉。上曰,閣臣陳之。宗薰曰,參贊官法祖宗心法之說,甚爲切要矣。世宗朝治法政謨,高出百王,而欲求心法所在,則好學不倦,乃是大本。大要聰明好學,雖出天性之自然,而亦由緝熙之工夫,雖在進膳之時,或遇微恙之時,亦不間斷,亹亹不已,故聰明日廣,學問日進。雖凡人之聰明鈍滯者,苟有日新之工,則自然長進,雖帝王家聰明絶人,而或有寒曝之患,則終至遺失,聖祖下敎若曰,予於書史,過眼則不忘,此豈非亹亹不厭之效乎?以言乎勤政,則每日回夜求衣,平明受朝視事,輪對·經筵,次第行之,寒暑不懈,日以爲常,雖求之古聖王,罕有倫比,是皆由學問上推出,敬以持之,誠以行之,故又復終始如一。夫今年不如去年,明日不如今日,則不可謂始終如一,而又於一事之中,亦有終始如讀書,則自開卷至徹卷一心精厲然後,方可謂始終如一矣。至於通鑑綱目,乃眞西山所謂人主未易盡覽者,而乃於三年而講畢,接續勤孜之聖學,尤豈非萬萬欽仰處乎?見今召對冊子,亦在綱目,願殿下,以聖祖三年畢講,爲今日章程焉。夫讀書之法,必以朱子所謂寬着意思嚴立功程八箇字爲法,然後始有勿忘勿助之效,蓋意思不寬,則恐有草率忙急之慮,功程不嚴,則恐有悠泛怠忽之患。況如綱目,卷秩浩汗,不可不明立科程,以收終始之功矣。臣於昨日,亦以勤學勤政,有所仰陳,而今因此段,又敢申達。伏願留念焉。上曰,視事敎曰,欲移粟救之,農事方興,民亦飢甚,則無力以轉輸,每日啓事,以荒政爲首何也?移粟之外,有何別般救荒之道乎?宗薰曰,此時救荒之策,有移粟一事,而轉輸之際,恐有妨農之患,故又求他可捄之策而未得焉。故使之每日啓事,以荒政爲首,聖意蓋欲得良策於移粟之外也。上曰,俄以救荒之政移粟之外,有何他策爲問矣。宗薰曰,移粟發倉,卽從古救荒之常法,此外又或勸分或賤糶,惟在臨時措處之如何,或有宜於移民而不宜移粟之時,或有可以勸分而不可賤糶之地,難以一槪論矣。然遇歉歲,而講救民之策,不如在豐歲而求備災之道,撙節財用,量入爲出,經費常令贏餘,國有三年九年之蓄,則雖遇歉荒,救民不難,此爲大本要道矣。上命掩卷,仍賜饌。上曰,明日玉堂番誰入耶?基慶曰,上番小臣入之,下番則金啓溫矣。命玉堂先退,上曰,公事何公事耶?絢曰,此義州府尹洪義浩狀啓也。上曰,一則何公事耶?絢曰,此平安監司狀啓,而與此狀啓一也。上曰,院中此外,無他公事乎?絢曰,無矣。上曰,今日傳敎,以憲府臺諫無一人入參,故處分矣,與諫院臺諫,竝捧傳旨,何也?絢曰,小臣誤知李勉求,亦行公臺諫而不參,故傳敎下後,矇不覺察,混入於傳旨中。昏謬之罪,臣不勝萬萬惶悚矣。上曰,拔此而更爲書入乎?絢曰,更捧傳旨矣。上命退,承史以次退出。
上在昌德宮。停常參·經筵。
自午時至人定,灑雨下雨,測雨器水深八分,自人定至二十八日開東,灑雨下雨,測雨器水深二分。
李羲甲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義運啓曰,來初一日輪對日次矣。敢稟。傳曰,當次人受點,後日次待令。
洪羲運啓曰,今十二月二十八日,都目政事爲之之意,敢啓。傳曰,知道。
李羲甲啓曰,卽者義禁府都事來言,時囚毋得過三日滯囚,曾有定式矣。時囚罪人沈厚鎭·李栻照律,李應植·趙雲程·田德顯·申綋·李應會·黃相轅保放,罪人金基彦·金魯正·金履禮等,當爲議處,而判義禁趙尙鎭受由,次堂例不得擧行云,何以爲之?敢稟。傳曰,令次堂擧行。
傳于李羲甲曰,右議政留待。
傳于李羲甲曰,右議政人侍。
以校理金啓濂牌不進罷職傳旨,傳于洪羲運曰,更以推考傳旨書入。
以刑曹參判李肇源,參議金蓍根罷職傳旨,傳于洪羲運曰,飭已施矣,敍用仍任。
以大司諫李貞運,正言李潮·金魯應,持平李游夏牌不進罷職傳旨,傳于李羲甲曰,更以推考傳旨書入。
李羲甲啓曰,行大司憲李直輔,執義宋稚圭,掌令朴聞遠,持平李履熙在外,掌令一員未差,持平李游夏傳旨未下,監察茶時之意,敢啓。傳曰,知道。
傳于李羲甲曰,夜對爲之。
傳于徐英輔曰,坐直承旨入侍。
李羲甲,以兵曹言啓曰,五衛將黃勉基前任大丘營將,申純前任晉州營將,李勉植前任大興中軍,李東鉉前任咸鏡監營中軍,李榏前任平安監營中軍,忠翊衛將趙惠鎭前任統虞候俱在任所,上來間,該廳番次苟艱云,文臣兼宣傳官徐能輔,病難供職,呈狀乞遞,竝改差,何如?傳曰,允。
李羲甲,以兵曹言啓曰,今冬等能麽兒考講時,都摠府都事尹商大,訓鍊院主簿柳相奎·李炯,武臣兼宣傳官李永植·李運奎·金·金億,部將李儒烈等,一次不通,都摠府經歷沈能完,訓鍊院判官趙亨錫,主簿李鎭遠·李漢極,武臣兼宣傳官桂一恒·洪致遠·閔善履·李潝·鄭蓍·劉泰誼·李仁達·姜在謙·韓在懋,部將金弘洛,守門將李視遠等,二次不通,竝依定式從重推考,何如?傳曰,允。
李羲甲,以兵曹言啓曰,謹依本曹草記批旨,擊傳漏鼓罪人梁鎭國·姜守得,各嚴棍二十度後,移送秋曹之意,敢啓。傳曰,知道。
李羲甲,以都摠府言啓曰,副摠管鄭觀采,以禁衛中軍軍兵等中日試放事,南別營晝仕出去之意,敢啓。傳曰,知道。
李羲甲,以訓鍊都監言啓曰,本局諸將官今年射講居首人,依例別單書入之意,敢啓。傳曰,知道。
李羲甲,以禁衛營言啓曰,本營諸將官今年射講居首人,依例別單書入之意,敢啓。傳曰,知道。
李羲甲,以御營廳言啓曰,本廳諸將官今年射講居首人,依例別單書入之意,敢啓。傳曰,知道。
李羲甲以摠戎廳言啓曰,本廳諸將官今乙丑年射講居首人,依例別單書入之意,敢啓。傳曰,知道。
李羲甲,以義禁府言啓曰,司憲府掌令申光軾,施以投畀之典事,承傳啓下矣。申光軾平安道价川郡投畀,而以承傳內辭意,具罪目,依例發遣府羅將,押送配所,何如?傳曰,允。
戶曹判書金文淳疏曰,伏以光陰易邁,歲律逼除,孝安殿練事,又隔一旬,伏惟聖慕皇皇,益復如新,區區悲慮之忱,曷有其極?仍伏念臣病與齒長,精隨年衰,直一儱侗常調,癃廢朽質而已,簪履之舊,尙荷聖明之記收,待罪分司,居然一易寒暑,瞻依於喬陵象設之側,供奉於眞殿掃灑之列,抱弓至恨,得以少慰,未死餘生,榮愴交摯。只緣臣才具素乏,病情轉痼,一日二日,尸位素餐,委畀之隆眷,曾不能稱塞其萬一,居常悚慄,若臨淵谷。忽於月前,慈山民朴盛麟之部庭納供,以臣爲言,其言也狂妄虛謊,無倫無理,古所謂橫逆人所稱遭罹,擬議於此,反爲羞恥。臣雖無狀,豈敢以是爲引,而其所爲說,則至凶絶悖,有非人理之所忍聞者,一入於耳,心膽若墜,卽地撤還,蹙伏城外矣。日月之明,無微不燭,處分旣嚴,飭敎旋下,以華寧殿奉審之隔夜,促臣當日還營,臣聞命隕越,不敢遲宿,倉黃復路,供職如初,含恩戴榮,感祝無地,瞻望宸極,有瀉如傾。千萬不自意,度支新命,又下於此際,臣誠惝怳,恧縮不知措躬之所。顧臣前後踐履,孰非踰濫,而至於此職,尤是强僬僥之負而責跛躄之步也。以言乎版圖之摠領,則周禮之地官也,以言乎財幣之管理,則漢制之大農也。上而經費之策應,下而簿書之句檢,其爲任也,不輕而重,苟非綜練密察,幹時通才,則鮮不觸緖棼亂,到手破綻,是誠心簡之尤所難愼處也。夫豈如臣之衰朽昏憒,百無肖似,智不足以周知司會,才不足以專理支計者之所可照擬於其間哉?曾於年前,暫叨謬恩,已試蔑效之狀,卽是聖鑑之所俯燭,又況年紀益邁,精力愈耗,下山之景,已迫於崦嵫,採薪之憂,長委於床笫,雖閑司漫局,猶未敢自許以奔走效力。今於恩除之下,寧有一分堪承之望,而密符體重,不敢替納,遂至於冒沒叩謝,若夫夤此倖會,諉以宿趼,不自量度,淟涊蹲據,則臣身之畢竟狼狽,猶屬餘事,其爲貽累於聖簡,僨誤於國事,將不知至於何境。思之及此,寧不懍然?噫,今有癃疾之人,背負千勻,跋履長途,喘吁而汗逬,一日卸其擔負,則庶可獲免於顚仆溝壑,乃以山岳之重,復擧以壓之,則其不爲粉薤,理所必無。臣之情事,亦類是已,玆不得不刳瀝肝血,疾聲呼籲於仁覆之下。伏願聖慈,亟賜鑑諒,將臣新授職名,特許遞改,以幸公事,以安私分,千萬顒祝。臣無任云云。答曰,省疏具悉。向來慈山民虛謊之言,不足稱道,不可以是爲引。度支之任,注意於卿久矣,且歲末事務,必積滯,卿其勿辭行公。
刑曹判書曺允大疏曰,伏以臣於日昨,猥陳言病之章,獲蒙給暇之恩,安意調息,可尋生路,雖在昏囈之中,尙切感祝之私。此際伏奉掖隷事草記判付下者,以擧行錯誤,辭旨截嚴,赴坐僚堂,俱被譴罷之典,臣心惶愧,若無所容。蓋我聖上,迺因大僚之筵奏,益恢轉環之盛德,欲杜近習恣橫之漸,倍加掖隷勘處之命,毋論犯與不犯,必令同律嚴繩,瞻聆所及,莫不欽歎,其在按法之列者,豈不欲仰體聖意,揄揚德美,而事會忙遽,智慮不周,徒知最初勘律之已經稟旨,不思今番處分之比前加嚴,乃以元犯同律,只視隨從比例,顚錯之罪,在所難免。臣則時適在告,雖不赴衙,顧其名則長堂耳,凡係曹中之事,豈有不知之理?況其草記,臣亦與聞,何可以不參衙坐,獨免重勘乎?同罪幸逭,愧切私心,厭然自揜,義關廉防,玆敢略控短章,仰瀆崇嚴。伏乞聖明,俯垂諒察,亟削所帶之職,以安微分,千萬幸甚。臣無任云云。答曰,省疏具悉。下敎則同律嚴繩,該曹則分等勘處,與下敎相左,故堂上雖已命罷職。卿在受由中,有何引義?卿其勿辭行公。
校理金啓濂疏曰,伏以月馭寢遠,歲律逼除,孝安殿練事,只隔旬望,仰惟聖孝,撫時增慕,而臣民如喪之痛,久而冞新。仍伏念臣獲戾神明,甫經苫塊,欲孝誰孝,永抱風樹之慟,宜死不死,殆甚石木之頑,俯仰穹壤,此何人斯?迺者鄕廬跧伏之中,伏奉玉署新除之命,龍光遽及於不呼禽誠自切於移事,手擎恩誥,感涕先零。噫,臣之逖違軒陛,三閱星霜,區區犬馬之戀,豈不欲重入修門,一覲耿光,而第臣喪威餘喘,形殼徒存,年紀已邁,衰落轉深,眼瞀而行墨難尋,臂痿而屈伸輒囏,自來空疎之外,卽此病狀,其不堪備數於挾冊登筵之列,審矣。反復思量,無路承膺,略將悲苦之懇,仰干崇嚴之聽。伏乞聖明,諒臣情之至苦,察臣病之難强,亟遞臣所叨館銜,仍治臣逋慢之罪,以肅朝綱,以安私分,不勝幸甚。臣無任云云。省疏具悉。爾其勿辭察職。
乙丑十二月二十七日辰時,上御誠正閣。右議政入侍時,右副承旨李羲甲,假注書徐永輔,記事官徐淇修·鄭觀綏,右議政金達淳以次進伏訖。達淳曰,日氣不調,聖體,何如?上曰,一樣矣。寢睡·水刺之節,何如?上曰,一樣矣。達淳曰,王大犯殿氣候,何如?上曰,一樣矣。達淳曰,惠慶宮氣候,何如?上曰,一樣矣。達淳曰,嘉順宮氣候,何如?上曰,一樣矣。上曰,領左相已出肅,而卿又出膺,爲國事多幸矣。達淳曰,臣於前後之疏,屢控血懇,而忱誠未格,誤恩愈摯,抑鬱悶阨,不知攸措,今此冒登前席,復申前懇。臣於見職,如有一半分堪承之望,則受國厚恩,與天罔極,其在夷險不擇之義,焉敢逡巡逋慢,而才質魯莽,學識空疎,不足備數於百執事之末,而裒然處廊廟之上,許多事務,何以擔夯?且向日以後,情踪危蹙,滓穢已極,百爾思量,實無承膺之望。惟願亟賜體諒,改卜賢德焉。上曰,所辭萬萬過矣。情勢不須更提,而卿之文學也,才諝也,經綸也,德望也,向者諭批已悉之。且卿之地處,卽世祿之華胄,自在先朝,眷遇甚隆,以卿追先報今之義,承弼僚相,共濟國事,於卿豈不爲榮乎?勿復辭懇,可也。達淳曰,下敎中四條,何嘗有一毫近似者乎?有一於此,臣何敢飭辭例讓,而實無寸長一能,今承下敎,益切惶阨矣。上曰,所辭過矣。向於批旨,未及言之,而予之所取於卿,實有他人之所不知者。世之有文學才諝者,每有自大自夸之病,而卿則謙謙不伐,不自沽衒,此所以予之眷注於卿也。達淳曰,實無可稱之才具,雖欲沽衒,得乎,如是衮褒,尤是不敢當也。雖以情勢言之,臣之向來遭罹,當千古人臣所未當之境界,痛冤崩迫,如蒙不潔,更不欲抗顔於世矣。忽承千萬不堪當之命,其何敢揚揚出膺,自同無故之人乎?日前臺臣處分之加等,在臣尤爲難安之端,更伏望體諒之恩矣。上曰,情勢到今不必追提,更勿辭巽,可也。達淳曰,臣不敢以見職自居,而有區區芹曝之忱,敢此仰達矣。自古人臣之陳勉於君者,喩帝王傳付之責,則曰遺大投艱,諭國家岌嶪之勢,則曰積棋累卵,是誠不易之論而切至之言也。然而事在旣往,地非親歷,則率皆以紙上之陳言,泛視而忽之。然惟我聖上,沖齡御極,躬親萬機,四百年宗社之托,幾乎不絶如綫,其爲大且艱,果如何哉?矧今民窮財竭,風渝俗弊,朝乏和泰之象,士鮮砥礪之行,澆訛日興,變怪層生,孤危之形,迫急之兆,眞可謂甚於碁卵,豈不凜然而寒心哉?其所以扶顚濟屯,肯構挽回之策,非可他求,只在乎殿下立志之如何耳。夫所謂志者何也?學問以聖人爲準,治道以三代爲法而已。世俗每謂此等語迂遠,然宋神宗,有堯·舜之事朕何敢當之語,則程子愀然曰,陛下此言,非宗社生靈之福,臣雖不學,何敢爲無稽之言,以誤聖聰哉?先儒曰,一毫不及聖人,便是吾事未了,臣未敢知殿下立志,果眞的如此否乎?先儒又曰,三代之治,必可做,臣又未敢知殿下立志,果亦以爲必可做乎?殿下聖學孜孜,頻御經筵,晝講夜對,討論不輟,斯誠作聖之基址,出治之源本,豈不盛哉?然竊聞講對之際,天容淵穆,酬酢甚稀,往往只以陳文義當體念爲敎,殆近於備例應文,則其有益於聖躬者,當幾何哉?由是則殿下立志,果未嘗眞箇以聖人爲準歟。帝王之學,異於匹庶,生心發政,自有符驗。竊覸近日政令辭敎,每多寬仁有餘,而振刷不足,遂至於君綱日弛,風俗日壞,不肖者無所憚而知戢,賢者無所恃而起功,此誠今日之大可憂者,由是則殿下立志,果未嘗奮然以三代自期歟。朱子曰,志不足以有爲,此學者大病,伏願始自今,堅定上志,牢植根基,奮然興起,赫然振勵,卓然以聖人三代,爲己任,不牽制於流俗,不眩惑於衆口,每自反於聖心曰,此志立乎未立乎?所志公乎私乎?臨筵講磨,以示其志,視朝發政,以行其志,則群黎百工,亦必曉然知上有大有爲之志,觀感而激勸,從欲之治,不難致矣。洪惟我先大王二紀至化,卓越百王,義理則至精至微,政敎則一弛一張,凡所以鼓舞振作之者,亦惟曰立志,以聖人之極功,三代之盛治而已,則殿下之所當繼述者,亦不在於立志乎?若其聖學進修之功,則固當以大本上涵養工夫爲先,而今日急務,莫如立志,爲學之要,亦莫先於立志,故臣未暇以次第節目,敢爲言,而獨眷眷於立志也。伏願殿下,深留聖意焉。上曰,所陳皆切實,當服膺而體行矣。達淳曰,顧今人志未定,世道汚下,紀綱頹廢,日甚一日,不知攸屆,苟究其所以然者,職由於好惡不明,激揚無術,振刷不足之致,而三者之中,惟其振刷不足,最爲害事之根柢也。夫好惡之正,固人所同得,而其所以好惡之標準,則在於君上,苟使惡之而無決去之意,好之而無必得之誠,則彼群下之桴鼓影響者,其將何所適從,而有一定之志哉?竊覸殿下,聖度淵默,過惜嚬笑,凡厥好惡,未嘗不出於公正,而好之惡之之實,則猶欠徹底做去,故群下莫得以窺見蘊奧,不免妄度於然疑之際,相持於可否之間,茫然若中流之舟,迷所指向,尙何望聚精會神,共貞王室哉?聖心誠能洞然精察,確然堅定,好惡之際,一刀割斷,磊落光明,如日中天,則人志之靡定,非所憂矣。至若世道之汚隆,專在士夫之砥礪頹情,而其所興起者,亦在乎激揚。今也激揚之政,久而不行,世之稍欲自好者類,不免枯談之譏,全事放倒者,無礙進身之路,故名檢掃地,躁競成俗,論議則鮮有實見,進取則但覘曲徑,不復知義理之可貴廉防之可畏,而恬不爲愧,轉相慕效,此所以世道日就於汚下者也。是豈可不爲之亟行激揚,勵廉恥抑奔競,圖所以丕變哉?且以紀綱言之,百隷怠慢,庶務叢挫,澆俗梗頑,而有犯分凌節之患,政令解弛,而多因循姑息之弊,內而胥隷之賤,恣行不法,外而贓汚之吏,肆無顧忌,甚至在府之關和,看作弁髦,是豈無所致而然哉?殿下聖度寬仁,雍容含蓄之意多,而淬勵揮廓之擧少,或於刑政所關處,玩愒時日,有若牽掣者然,下之人,始也苟倖無罪,終焉上謀占便。雖於簿書期會之間,未聞奉令承敎者,恣行恣止,莫之知畏,朝廷之紀綱如此,下民之無所顧忌,特其效尤之甚焉者耳,是豈不大可寒心哉?殿下誠能一朝振作,惕然警飭,無如前日之暇豫,而權綱總攬,賞罰必信。凡有處分,果斷脫灑,毋或淹滯,則下之所以聳然興起者,庶幾風動神速,八方之民,亦將拭目翹首,自然畏服,不敢干正矣。伏願殿下懋哉。上曰,所陳好矣。當留念矣。達淳曰,今日君臣上下之所當汲汲講究者,惟在保民一策。蓋邦本旣固,則設有世道朝象之多少乖謬者,猶可恃而無憂,而目下生民之倒懸,不可以竿頭弩末,而諭其急也。其於保民之策,豈可晷刻暫緩乎?今之言急務者,莫不以是爲言,而上自廟堂,下至守宰,終未能哀痛惻怛而視以己恫,爲之極力矯捄而擔以己事,其所憂之者,不過悶歎而誠意未到,其所施之者,不過瑣務而措處昧方,如是而民其可懷保乎?近日天災之告警,訛言之胥動,亦可驗上無保民之政,下有波蕩之勢也,然而殿下深居九重,其何以盡知八域民情之眞的如此乎?苟非朝夕詢訪,左右敷陳,則畎畝之艱難,閭里之疾苦,無路自達,而群情益嗷嗷矣。伏願繼自今,無論召·夜對朝·晝講,凡登筵諸臣,敷陳文義之餘,每以稼穡艱難民間疾苦,隨聞見迭相陳奏,著爲故事,自上亦宜反復詰難,訪其爲弊之源,求其可救之方,今日聞一事,明日知一弊,常使鶉衣菜食之狀,不離於心目之間,呼號怨苦之情,往來於念慮之頃。凡係保民之事,無大無小,卽令稟處施行,必也汲汲如拯救焚溺,亦令廟堂·銓曹,愼簡方伯·守令,差遣之際,借以方寸之地,申之以眷眷爲民之意,旣遣之後,採其治蹟之能否,其黜陟賞罰,切勿爲私意撓奪,使布在分憂之列者,咸知聖心專在於爲民擇人,自己之榮辱禍福,必係於治績能否,則自非大無狀之人,亦當淬勵殫竭,而庶幾有懷保之實效矣。此豈非今日當務之急哉?伏願殿下,深留聖意無忽,則生民幸甚。上曰,所陳甚好矣。達淳曰,堯·舜之聖,尙有待於史家記言之體,得以稽考其嵬蕩難名之德,虞書典謨之篇是已。惟我列聖朝德業謨烈,貽燕後昆,昭載於國朝寶鑑,卽昭代不刊之文,而爲西序弘壁之藏。竊念先朝神功聖化,盛德至善,洋溢於宇宙,名山石室,祕乘記載之編,必將與天地同其悠久矣。至若發爲謨訓,措諸事業,皆從義理中流出者,實後王之柯則,而尙未有簡編尊閣之書,以殿下先前啓後之聖孝,思所以發揮闡揚,昭布於方冊,明照於萬世著,固莫如寶鑑一書。今當實錄告訖之餘,宜卽開局纂輯,以續列聖朝寶鑑,爲殿下出治之模範,卽令擧行焉。上曰,依爲之。達淳曰,闡明義理,卽所以靖世道,而壹民志。惟我先大王固守秉執之義理,建天地而不悖,俟百世而無疑。卄四年矯俗御世之治,莫不本之於義理,而獨奈干犯某年之逆魁凶黨,肆行誣逼之說,以圖飜覆之計者,一轉無轉,至于壬子而極矣。妖浚藉弄於中,逆恭聲援於外,傳播四字之凶言,誑惑一世之人心。甚至學儒·嶺人之疏出,而脅持君父,誣逼聖躬,憯於師·翰之言,甚於亮·麟之檄。此其凶謀逆節,非但誣逼於先朝,實是誣逼於景慕宮,非但誣逼於景慕宮,實是誣逼於英廟,若其網打善類,凶禍宗國,猶屬薄物細故,而貫盈之罪,可謂上通於天矣。以先朝敍秩命討之權,豈不欲明正其罪,打破窩窟,而特以不敢言,不忍言之故,不得不隱忍于中。此乃大聖人微婉之旨,精微之義,而若其闡明義理之本,惟在辯聖誣三字。故必先闡明乎兩朝之德美,使旣絶之倫彝,旣晦之義理,昭如月星,炳若丹靑,於是乎世道靖而民志壹,永奠我四百年宗社於磐石之安者,卽先朝萬世貽燕之謨也。殿下臨御以後,仰承慈聖之徽旨,闡發先朝之志事,聖孝增光,國是大定,而獨使嶺疏凶魁之李㙖,尙今假戴,此非但爲失刑之大者,抑恐鄒·魯儒風,虛冒凶黨萬人之名。環一道忠志之士,莫不扼腕而僨痛。且況向來朴夏源·洪志燮之徑釋,殆若雜犯死罪之有時疏釋者,而院議·臺章,一例靳兪。臣竊憂其義理,由是而湮晦,邪說由是而復行,人心疑惑,世道不靖。今日臣等之所以藉手立朝,追先報今之道,惟在於闡明先朝之義理,而義理不明,則聖誣未辨,聖誣未辨,則倫彝斁絶,宗國危亡之禍,可立而待,豈不凜然而寒心哉?臣謂李㙖·朴夏源·洪志燮,竝施島配之典,以爲靖世道壹民志之本焉。仍念先朝,闡揚景慕宮德美,首以容諫之德,爲崇號揚美之第一義,則其時諫臣,初無待於褒嘉之典,自有與榮之美。及今世級浸降,義理將晦之時,辨別忠邪,宜莫先於彰癉之政。故知事臣朴致遠,故司諫尹在謙,特令褒贈爵謚,以視昭述先志闡發德美之意,則實是有光於聖孝矣。上曰,李㙖事,顧何足惜,而庚申前勿論朴夏源事時,亦不擧論,今何無端追竄耶?朴夏源等,以今所奏觀之,與李㙖別無異同云,而旣經李瑀所不被之罪,復竄誠無義,而初筵所請,故依施。至於朴·尹兩人事,其不忍聞不忍道,何異於先大王朝乎?先朝至精至微之義,予遵守勿失,則義理自明矣。兩人事,予不敢可否也。出擧條達淳曰,草草膚淺之說,不足有槪於聖心,而所陳數條之仰勉者,其要在於聖志之卓然自立,慨然以三代上自期,以爲端本出治之道。朱子之告其君曰,君心爲萬化之源,夫正百官正四方者,莫不權輿於是,必堅定聖志,高着眼目,以堯·舜之盛爲準,念念在玆,是所區區顒望也。上曰,縷縷仰奏,不負輔相之責,深庸嘉乃,而此非一朝所可期者,當漸次加勉矣。仍敎曰,領相之病,聞日前史官回奏之言,則比前差減云,歲末次對,可以爲之云耶?達淳曰,病勢猶未快差,數日內似難赴公矣。上曰,關西犯越人事及萊府事回啓,俱係緊急,卿其出去後,與領左相相議,從速稟處,好矣。達淳曰,臣於近日以來,震惕度日,故至於廟謨,未暇念到,今承下敎,當於筵退後擧行矣。上曰,度支事,許久曠務,極爲可悶。戶判承批後,何至今不爲出肅耶?達淳曰,似因向日所遭,有此逡巡,而誣捏之言,不足深引矣。上曰,詞訟衙門之無端不坐,亦極可駭,向者以此言及於左相矣。卿亦出去後,另加申飭,卯酉仕如例爲之,可也。仍敎曰,此歲只餘一兩日,又値朔祭齋日,次對無可爲之日,歲後十二日練祭前,次對數次來會,好矣。仍命大臣先退,又命退,承·史以次退出。
乙丑十二月二十七日酉時,上御熙政堂夜對。坐直承旨同爲入侍時,參贊官李羲甲,侍讀官李基慶,檢討官金啓溫,直閣洪奭周,假注書徐永輔,記事官徐淇修·鄭觀綏,各持國朝寶鑑第三卷,行左承旨徐英輔,以次進伏訖。上命開卷讀之。基慶讀,自世宗朝止有喜色。上曰,下番讀之。啓溫讀,自登孝寧止不易。上曰,參贊官讀之。羲甲讀,自敎曰止念之。上曰,閣臣讀之。奭周讀,自時以旱止科斷。上曰,注書讀之。賤臣讀,自上命止諸史。上曰,上番讀之。淇修讀,自上謂止漸也。上曰,下番讀之。觀綏讀,自韓尙德止無所好。上曰,文義陳之。基慶曰,知司諫高若海之言大人之心正,則民心和而天氣順。蓋方寸之間,一念之正與不正,似無關於天氣,而天人一理,孚應甚捷,故大人先正其心,以至萬民。罔敢不正,則於是乎和氣自臻,乖氣自消,此中庸所謂參天地贊化育之功也。上曰,正心之說,詳載於大學一書,而其要道何由?基慶曰,正心之道,其要在於敬之一字。敬爲一心之主宰,若無主敬之工,則無以正心矣。是以帝王之學,必以正心爲先,其心正則萬事皆正,其心不正則萬事不正。雖以經筵一事言之,苟或無正心之工,而徒事章句之末,則此不過爲應文備數之歸,而無心上實得之工。古人所謂仰面貪看鳥,回頭錯應人者,正指心不在焉之病也。今殿下,日御講筵,典學甚勤,凡在臣隣,孰不欽仰,而必先正萬化之原,以爲資益之基,然後方有實效,伏願留念焉。上曰,所陳甚好,當體念矣。仍敎曰,下番陳之。啓溫曰,此編卽我世宗大王治法政謨,而嘗命宮僚,更番入侍世子講論,或陳古今嘉言善政,或說民間之事,至夕乃罷,日以爲常。蓋我聖祖,盛德至善,卓冠百王者,其功專由於終始典學,頻御經筵,以此爲出治之大本,而又以此爲貽燕之佳謨。史策所載,洋洋可觀,此豈非後嗣王所當鑑法而不怠者乎?竊覸近日以來,適値祁寒停講之時,惟一日兩對,大小群情,莫不顒望其頻御,而此猶不免於寒曝之戒者,其故非他,莫非群下不誠之罪。日前大臣擧條,亦以橫經之列,備例塞責爲奏,臣等於此,誠不勝愧恧萬萬,而臣愚死罪,妄竊以爲此不可專責群下,表端影直,源淸流潔,亦不敢不蘄望於導率之地。蓋上以備例,則下亦必以備例,上以塞責。則下亦必以塞責,若上不以備例塞責爲主,而實心開筵,有接續而無間斷,實心求助,勤討論而廣顧問,則下雖欲備例塞責,其勢自不得不罄竭底蘊,以答明旨,雖一知半解,必有裨益於聖學者矣。今此歲已盡矣,古人亦有年終計功過之法,以點檢一年之所事,有若吏部之考功者然。若就今年聖學工夫而論之,則畢講冊子,卷數甚少,今年已不如去年,去年又不如往年。學問之功,不進則退,理之常也。如是而安有典學之效,而反顧列聖朝故事,亦豈無聖心之惕然歉然者乎?講筵久闊之餘,連夜有夜對之命,中外之見朝紙者,莫不聳動。且今新年,只隔數日,法講,亦有從近取稟之成命云,繼此以往,君臣上下,各自反求,懲創於前日之備例塞責,留意於來後之奮勵勤孜,一此不懈,以實心而求實效。雖或有不得已停講之時,先儒亦以不讀書時摩挲書冊,爲有益於學問,須使身心常常湊泊在此裏,日日又新,樂此不疲。如是久之,聖學則自至於緝熙而光明,聖德則自就於高明而光大。目下悠悠萬事,無切於此,而繼述之要,祈永之圖,亦惟在是。新年祈祝,此爲第一吉事,故因文義敢陳愚忱,深冀加勉矣。上曰,所奏,好矣。上曰,參贊官陳之。羲甲曰,上番儒臣之所陳,甚好矣。正心之要,不越乎主敬二字,而主敬之要,亶在於念念省察,罔或一時之間斷,謹畏戒飭之慮,常惺惺於中,則不期正心而心自正矣。然而主敬,卽正心之體也。心上工夫,自有體有用。若論正心之用,則吾心旣正,應物酬事,一出於正,雖一政令一施措之間,純乎天理之正,而私意罔或間之,以之而正身正家正國正天下,莫非擧斯心加諸彼而已,此所謂內外交修,徹上徹下之工也。伏願深留聖意,不但用工於正心之體,而亦爲念念於正心之用焉。上曰,閣臣陳之。奭周曰,世宗大王諭政府六曹之敎,可以仰認修省警飭,不自滿假之聖心,眞今日之所當鑑法也。當是時,聖人在上,俊乂盈庭,百職修擧,兆民樂業,此正我朝四百年極盛之會,而三代以後之所罕覯也。然而君臣上下之間,憂勤警懼,動色相戒,一則曰恃太平,乃所以致衰亂之漸,一則曰臣恐,禍亂之作已兆,兢兢惕惕,有若殆哉岌岌之時焉,此乃所以保有治平而不底於危亂也。試以今日之國勢時象,較觀於聖朝之時,則其相去,果何如也?朝著之上,每有乏人之歡,閭里之間,率多愁歎之聲,以至於綱紀之頹弛也,言路之杜塞也,百隷庶僚之怠其職事也,甲兵財賦之日以凋弊也,無一事非積衰可憂之漸,臣愚死罪,竊恐後之視今,必不以爲治安之盛時也。乃殿下,亦未免恬嬉暇豫,典學輯熙之工,已多間斷,而政令施措之際,未見有奮勵振刷之實,聖訓中恃太平而致衰亂者,豈非可懼之甚乎?幸今鼎席備員,廟務將講,而掖隷處分,聖斷赫然,夜對之筵,三日連行,朝紙之頒,中外拭目,此正轉移振作之一大期會。顧臣區區愚慮,聖心之一有未實,而姑欲以是爲外面文具而止,則乍作旋輟,無以收持久之效,而徒有奮勵之名,亦無奮勵之實矣。今臣之所願仰勉於殿下者,實不外乎許稠所謂惟日戰兢四字,惟願深加聖念焉。上曰,漢之宣帝,何謂基禍之主也?基慶曰,專尙吏道而然也。太子勸用王道,答曰,我家治道雜覇,何可純用王道?此言足爲基禍之兆矣。奭周曰,宣帝,漢之明君也。綜核名實,吏稱其職,民安其業,致治之功,亦云盛矣。乃以爲基禍之主者,蓋宣帝有聰察英睿之姿,故雖能摠攬權綱,而虛懷納諫之度,有所不足,且其爲治尙綜核,故未免有專任刑法之弊,而宦官用事,亦自是時權輿,卒啓弘恭·石顯之禍,此所以不能無後世之譏議也。上曰,宋宗之勵精圖治,何爲不免後世之譏耶?奭周曰,神宗雖有勵精圖治之志,而其所以圖治者非其道,故反歸於危亂之域。夫人君之道,在乎開張聰明,廣收群策,而神宗則得一王安石,信其專任獨斷之說,傲然自聖,以戰萬口一辭之公論,而安石則又以天變不足畏·祖宗不足法·人言不足恤之論,上誤神宗,竟至於變亂法制,流毒生民。蓋人君,不能虛懷從善,則雖勵精,亦無益矣。羲甲曰,爲治之道,仁義而已,若後仁義而先功利,則上之所以勵精圖治,適足以勞神而止耳,下之謂以輔國安民,適足以害政而止耳。宋神宗圖治之念,非不勤矣,而功利二字,硬着心中,故捨仁厚之家法,而紛紛更張,計功謀利之徒,是委是任,於是乎王安石,以興利之說干要其君。其所以輔國者,無非病國之事也,其所以安民者,莫非虐民之政也。及其半山退居之時,頗有悔意,故先儒亦以此許之,而名以讀書而曰功曰利,則渠豈初則不知。而晩始覺悟哉?此所以安石爲萬世罪人,而神宗亦不免於後世之譏議者也。上曰,世宗朝欲使儒士,分受諸史,而尹淮以爲經學爲本,不可專治史學。蓋其時筵臣,或不能對諸史所記,故世宗聖意,要使講習,而尹淮之對如是,何也?基慶曰,經經緯史,是固爲學之常法,而世宗聖意,蓋欲諸臣之講其所短而已。且不讀史,則無以改前代之治亂得失,史學何可偏廢也?上曰,上番所陳,大人之心正,則民心和而天氣順,天氣順則安有災異之闖作?然則世宗朝,爲我東堯·舜之時,而此時災異屢見,何也?基慶曰,堯·湯亦有水旱。夫災異之作,或有氣數之適然,但人君不可歸之於適然,而弛其恐懼修省之心矣。奭周曰,上番所謂適然之災者,果似有此理,而臣則謂人君事天,如子事父母,父母之顔色,或有不怡,則爲子者,惟當惕然恐懼,思所以底豫之道,豈暇問其適然與否乎?人君若以天災爲適然,而不知警畏,則其害固不勝言,若曰災雖適然,而吾不可以不警畏云爾,則其所警畏之心,亦不能深切矣。夫以堯·湯之聖,猶有水旱之異,則謂之適然,容或無怪,而若使堯·湯之心,諉水旱於氣數之適然,則豈不因此而馴致於危亂乎?太戊修德,而祥桑枯死,高宗修政,而雉不爲災。遇災而知懼,則災或反以爲祥,此則必然之理也。世宗朝,以冬暖如春及昨日大霧,責躬求助,若是其懇至,冬暖與大霧,皆非大段災異,而聖祖修省之念,猶不敢或弛,此所以克致消弭之功也。顧今冬節之暖,大霧之作,往往有之,人亦狃於聞見,不以爲怪,而向者星文之晝見,不可不謂之大異,而自上旣未有惕然警動之實,在言責之地者,亦無一語之匡救,擧朝恬然,視若應有,如是而欲望天心之底豫,災異之消弭,其可得乎?臣切謂此之爲災,反有甚於星文之晝見矣。羲甲曰,儒臣所奏,恐不然矣。堯之水,湯之旱,以唐堯·殷湯之極治盛際,有此災異,故先儒以適然之氣數言之。然而仁天告警,災不虛生,此災之應在於此,彼災之應在於彼,則固不可傅會爲說,而居君上之位,不幸遇災,恐懼修省,側身思道,則天心底豫,災不爲災,故宋君一言,星退三舍。古人亦省言曰,一念之善,卿星慶雲,九年之水,七年之旱,臣則以爲此所以堯之爲堯,湯之爲湯者也。災異之畢竟爲災與不爲災,亦係於修省與不修省而已,若或諉之於氣數之適然,則末流之弊,或至於謂天災不足畏,可不懼哉?基慶曰,星文告警,而言路寥寥,此誠臣等之罪也。然自上誠能一心對越,以盡修省之道,則是亦轉災爲祥之機也。上曰,向者星文告警,予欲求助而未果,諸臣所陳,誠好矣。雖有災異,苟能修省,則可以消弭乎?基慶曰,天道雖若幽遠,感應殆若桴鼓。雖以見於史者言之,桑穀之枯,熒惑之退,皆足以驗,伏願勿以天道之難於取必爲憂,惟修省之必盡其道爲務焉。奭周曰,修省之本,固在於殿下一心,而其見諸實事者,莫有大於開言路恤民隱二者。夫言路之壅閉,莫今日若也。骫骳成習,規避爲事,衮闕之指陳,官師之規箴,久矣無聞,而加之以忌諱多端,一語不審,輒加指摘,狂讜之論,何由而得進於上哉?遇災求言,自古而然,今日急務,恐無先於此者。至於民生之困瘁,亦莫今日若也。征歛多端,勤恤未聞,吏不畏法,弊竇百出,而九重深邃,詢訪鮮及,蔀屋之愁歎怨咨,將何以得徹於黈纊之下乎?臣亦居在京華,無以詳知外邑事情,而聞諸道路之傳,則今年穡事,雖曰豐登,如干被災之處,或不無頷顑之憂。至於湖沿一帶,殆近大無,而登聞旣已後時,賑貸又無講究,一任其流散而之四者,不知爲幾許云。夫閭里下民之情,得以盡聞於邑宰者,亦已難矣,而自邑宰而上于方伯,由方伯而上于廟堂,以至於得徹上聽,則動費許多時月,而其所登聞者,堇堇爲十之一二。登聞之後,若又不卽加賙恤,則朝夕待哺之民,安得免塡壑之患?當此修省之時,軫恤之方,尤不容少緩矣。上曰,向筵以湖南民事,亦有下詢者矣。雖自廟堂,有所措置,而賙賑之策,有何好道理耶?奭周曰,古人以恤民之政,比諸捄焚拯溺,人在水火之中,當濡手足焦毛髮以赴之,何暇雍容舒緩,有若揖讓而救火乎?是以古之名臣,有奉使矯制而發倉者,古之明主,有未明求衣,日中昃不遑暇食,以恤窮民者。今一方民生,方在遑汲之中,而登聞之際,旣如彼底壅,拯捄之政,又若是遞滯。此外八路之廣,兆民之衆,其濱於窮困而無所告訴者,又豈可勝道哉?蠲恤賑貸之政,當自廟堂,汲汲講究。至其條目之詳,臣不敢倉猝臆對,而大抵南民之至此,一則由下情之不能上達也,日則由廟務之許久抛棄也。往日登聞之遲滯,固已無及,而此後懲羹之道,唯在於廣加詢訪,俾下情無隱,大加奮勵,俾庶務無滯而已。仍命掩卷宣饌,命玉堂·閣臣先退。又命退,承·史以次退出。
上在昌德宮。停常參·經筵。
藥房提調徐榮輔,副提調李羽晉啓曰,伏未審日間,聖體若何,寢睡·水刺之節,若何?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味君子湯,自明日停止事,榻前下敎。
惠慶宮進服加味六君子湯停止,香橘茶,自今日一貼式煎入事,榻前下敎。
李羲甲啓曰,行大司憲李直輔,執義宋穉圭,掌令朴聞遠,持平李履熙在外,掌令一員未差,持平李游夏差祭,監察茶時之意,敢啓。傳曰,知道。
申絢啓曰,卽伏見水原留守趙鎭寬民家失火狀啓,則健陵參奉沈能種之種字,誤書以正字。奏御文字,何等審愼,而人名之有此錯誤,事甚未安。原狀啓,事係緊重,故雖不得不捧入,當該留守,不可無警責,推考,何如?傳曰,允。
徐美修,以吏曹言啓曰,今日都目大政時,本曹堂上,不可不備員,未肅拜參議趙得永,令政院卽爲牌招,以爲同參開政之地,何如?傳曰,允。
徐美修,以吏曹言啓曰,大政方行於今日,正朝祭受香,在於明日矣。許多祭官,旣已淸齋,若或外職遷轉,則臨時改塡,實多窘之患。祧遷陵官,多差他陵贊謁,而若以新除者付標,則亦不及之弊。在前如此之時,有以前任仍爲將事之例,今竝依此擧行,何如?傳曰,允。
申絢,以備邊司言啓曰,卽見京畿監司徐瀅修狀啓,則以爲驪州牧殺獄罪人,越獄逃躱,今滿百日之限,尙未捉得,該牧使權常愼,罷黜論罪,而以地方官差下,補土堂上,則事係莫重,直請罷黜,亦涉未安,請令廟堂稟處矣。死囚防守,何等嚴重,而半夜越獄,至於逃躱之境,百日過限,未見捕捉之效,揆以法意,不可因置。事役雖係莫重,經法有難闊狹,牧使權常愼,罷黜,何如?傳曰,允。
申絢,以都摠府言啓曰,來正月初一日孝安殿朔祭親行時,侍衛·寶劍,當爲備員,而都摠管李彦植享官進,副摠管李鎭復·鄭觀采·金啓洛·朴基豐·李光益·吳載重差祭,李潤謙,以禁軍別將,領軍侍衛進,一員未差,侍衛·寶劍,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,竝許遞,今日政差出。
傳于徐美修曰,山林外,在外臺諫許遞,今日政差出。
以吏曹參議趙得永牌不進罷職傳旨,傳于徐美修曰,更以推考傳旨書入,牌招。
都政。吏批,判書李翊模進,參判朴宗來進,參議趙得永牌不進。行都承旨徐美修進,啓曰,今都目大政,各歧仕滿應遷者·相避及未準朔監察·禁府都事·戶曹刑曹工曹漢城府郞官·平市署官員·五部令各司久任時推人員,竝擬,何如?傳曰,允。又啓曰,蔭仕六品官陞五品者,每於過都政後照擬,而見今在職者,絶無經一考之人,故五品官,無以推移備擬。依例勿拘陞擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍都事·守令·察訪,竝擬,何如?傳曰,允。又啓曰,四館陞出六品時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。傳于徐美修曰,雖非親政,尙瑞院官員,依例陞六。傳于徐美修曰,生民休戚,係於守令,人才用捨,亦係於初仕,竝各別擇差,忠臣淸白吏子孫·西北松都人,亦爲收用事,分付西銓,每當都政飭敎,終歸於應文之科,今番則實心對揚,俾有實效。以韓鍰爲司饔主簿,李宗孝爲造紙別提,鄭履元爲順陵直長,李儒亨爲金浦郡守,李英雲爲歙谷縣監,刑曹參判單李肇源,刑曹參議單金蓍根,以上仍任事承傳,洪秀俊爲禁府都事,李周虎爲萬頃縣令,李晩植爲博川郡守,鄭枻爲丹城縣監,曺錫鯤爲迎曙察訪,金敬烈爲司饔直長,韓象洪爲內贍直長,柳喆祚爲司䆃奉事,吳敏常爲永柔縣令,沈能述爲文化縣令,贈左贊成韓後裕贈領議政例兼,贈吏曹判書韓顯謩贈左贊成例兼,已上左議政韓用龜兩代,贈吏曹判書金履鉉贈領議政例兼,贈吏曹參判金範行贈左贊成例兼,贈吏曹參議金養謙贈吏曹判書例兼,以上右議政金達淳三代,趙鎭翼爲司宰主簿,李東永爲禮曹佐郞,洪致範爲龍川府使,金履實爲金化縣監,邊景祐爲旌義縣監,廣興主簿李寧載,軍資主簿二單朴參源·朴致榮,以上依法典陞付,宋一衡爲內贍奉事,權中倫爲司饔奉事,李永錫爲司䆃僉正,尹溓圭爲宗廟令,鄭煥宗爲瑞山郡守,李勉沖爲內資直長,金星甲爲掌令,鄭文容爲工曹佐郞,吳應常爲通津府使,金宗護爲利仁察訪,尹善大爲北部令,鄭宅承爲工曹佐郞,洪允謨爲監察,蔡翼永爲南海縣監,安國衡爲蔚珍縣監,李箕采爲繕工奉事,李謙會爲坡州牧使,徐有鳳爲三和府使,尹致儉爲甲山府使,具縉爲豐川府使,李德彬爲繕工主簿,金在源爲敦寧判官,南履正爲砥平縣監,金履度爲工曹參判,朴和文爲和順縣監,金文淳爲景慕宮提調,金思穆爲宗簿提調,閔耆顯爲典牲提調,李光永爲明川府使,沈鋁爲召村察訪,金基有爲濟用主簿,金基有爲漢城主簿,李義福爲司僕主簿,趙國仁爲靖陵直長,洪栻爲河東府使,文尙中爲章陵令,尹命烈爲光州牧使,朴文會爲碧沙察訪,沈能建爲司圃提調,林秉遠爲濟用主簿,朴民淳爲引儀,鄭弼東爲平市主簿,沈濂爲富寧府使,朴琇爲穩城府使,李昌培爲三水府使,南泰德爲刑曹佐郞,李德彬爲戶曹佐郞,朴長浩爲禁府都事,金鉉喆爲監察,文躍淵爲大同察訪,典籍二單金聖·丁若琇·柳佺爲繕工主簿,康達秀爲敦寧主簿,吳洪錫爲栗峯察訪,鄭宅信爲求禮縣監,韓泳爲長津府使,韓義運爲鏡城判官,鄭日泰爲慈仁縣監,李宗孝爲禁府都事,安喆重爲司宰直長,金宗垕爲璿源殿令,徐沃修爲禁府都事,趙鎭翼爲刑曹佐郞,金孝建爲驪州牧使,金文欽爲尙瑞直長,李益懋爲熊川縣監,趙明漢爲南部令,尹致永爲吏曹正郞,閔師膺爲尙瑞副直長,柳遠鳴爲吏曹佐郞,李英章爲造紙別提,金珩吉爲鎭岑縣監,南志彧爲海南縣監,李英顯爲濟用奉事,吳淵常爲禮曹參議,李肇源爲同經筵,沈景文爲莊陵令,金鳳淳爲果川縣監,方孝本爲司宰主簿,奉常直長單鄭僑,尹謙圭爲德山縣監,林秉遠爲工曹正郞,金晉榮爲司導主簿,金敏淳爲濟用主簿,李義福爲宗廟令,李圭新爲司僕主簿,洪鼎簡爲永春縣監,李儀朝爲兼引儀,李百膺爲兼引儀,金文欽爲掌樂主簿,閔師膺爲尙瑞副直長,趙廷㻐爲活人別提,河潤弼爲軍器主簿,李正容爲尙瑞副直長,申義權爲監察,權爲繕工副奉事,尹行成爲北部都事,徐有鎭爲貞陵參奉,沈日魯爲翼陵參奉,朴道敏爲溫陵參奉,任履周爲崇陵參奉,姜始煥爲齊陵參奉,金履祐爲健元陵參奉,李一榮爲明陵參奉,朴會壽爲弘陵參奉,黃䆃爲禧陵參奉,金敦喜爲假引儀,吳仁升爲假引儀,李之珩爲掌令,李廷倫爲掌令,許暕爲持平。
兵批,行判書金思穆進,參判李庚運進,參議鄭東觀進,參知柳烇病,同副承旨申絢進。啓曰,今日都政,本曹堂上,不可不備員,而參知柳烇病不來,令政院牌招,同參政事,何如?傳曰,允。又啓曰,各道營將·中軍·虞候,今當差出,而擬望之人乏少,未準朔虞候及已準朔守令,竝擬,何如?傳曰,允。又啓曰,訓鍊正,今當差出,而擬望之人乏少,以二望擬入,而外任竝擬,何如?傳曰,允。以李義弼爲知中樞府事,金文淳爲都摠管,李得江爲忠翊將,金載夏爲水原監牧官,金亨遠爲蔚山監牧官,訓鍊主簿單李義聃,權抑爲五衛將,李敏植爲公州營將,李秉天爲大興中軍,尹彦喆爲咸鏡中軍,柳得源爲統虞候,訓鍊判官洪秉義,主簿趙德演·金景洽·具壽集,以上依定式減下。申絢,以兵批言啓曰,忠翊將李得江,前任公州營將,五衛將權抑,前任慶尙監營中軍,俱在任所,上來間,該廳番次苟艱云,竝改差,何如?傳曰,允。李吉會爲訓鍊僉正,金啓濂爲文兼,李文協爲法聖僉使,安德恒爲荏子島僉使,金慶完爲平薪僉使,僉知單宋翼孝,崔宗祐爲龜山僉使,邊鎭國爲龍媒僉使,金潤玉爲寧城僉使,朴聖用爲麟山僉使,洪履圭爲文城僉使,李重垣爲兔城僉使,金履鉉爲魚游澗僉使,崔胄敎爲美錢僉使,金志學爲慶尙監營中軍,僉知單李得江,李道郁爲天城萬戶,崔昌郁爲會寧浦萬戶,尹道標爲多慶浦萬戶,片聖元爲魚蘭萬戶,趙信培爲豆毛浦萬戶,李重燁爲馬島萬戶,金鶴聲爲南桃浦萬戶,洪成元爲助泥浦萬戶,韓時大爲寅火堡萬戶,李泰根爲越松萬戶,徐在赫爲所巳萬戶,李彦植爲慈如別將,朴潤英爲笠巖別將,韓斗天爲文殊別將,胡秀永爲九月別將,李英植爲訓鍊副正,李行儉爲訓鍊判官,辛應祚·金景洙·李命豐爲訓鍊主簿,趙光鑽·崔極齊·朴聖恕·韓景禹爲五衛將,李鉉爲黃海兵虞候,李益懋爲五衛將,金㝡俊爲忠翊將,尹綏東爲訓鍊主簿,張東玉爲慶尙右兵虞候,申緖爲楸陂萬戶,鄭濂爲五衛將,趙在昇爲中樞經歷,李尙德爲訓鍊僉正,李尙謙爲水原中軍,李德謙爲訓鍊副正,柳相圭爲訓鍊判官,卞浩德·尹商大爲僉正,金鼎基爲都摠都事,安宗厚爲副護軍,韓晩裕爲都摠管,朴宗來·金啓洛·趙德潤·崔獻重爲副摠管,李元采·李溏·申大偀爲副摠管,金星翼·李儒亨爲都摠都事,平安中軍李榏仍任事承傳,趙亨錫·柳興源爲都摠經歷,權師億爲訓鍊判官,趙濟弘·兪應煥爲主簿,李義秀·李鍾文·李運圭爲訓鍊主簿,宋觀休爲武兼,徐致輔爲中樞都事,同知單鄭濂,僉知單趙光瓚·崔極濟·朴聖瑞,李國世爲訓鍊判官,宋國仁爲主簿,李得馨·洪哲爲武兼,金義堉爲水門將,李惟秀爲訓鍊正,李有協·權聖祐爲武兼,柳聖台·申宅權爲守門將,李泰淳·金愚淳爲副司果,趙台鉉爲訓鍊主簿,李惟秀爲大邱營將,崔翼爲晉州營將,閔修益爲五衛將,李邦鉉爲武兼,李仁建爲訓鍊副正,李東冕·安廷善·徐有素·金愚淳·趙命喆爲副司果,任震白爲武兼,申在植爲宗浦萬戶,韓鼎運·金銑·趙華錫·李檍·尹範益·尹相重·趙雲衢·洪景雲爲副護軍,李光彬爲訓鍊僉正,大邱營將李惟秀,公州營將李敏植,大邱中軍李秉天,統虞候李得源,咸鏡中軍尹彦喆,以上加資事承傳,李漢極爲訓鍊判官,李惟秀·李敏植爲副護軍,金學羲爲副司果,金濟彙爲訓鍊主簿,李啓遠爲副司果,李建中爲部將,姜興弼·趙曾坤爲部將,廟坡權管單洪聖益,三千浦權管單文廷福,嗭洞權管單姜仁鶴,甲巖坡權管單金濟雲,黃拓坡權管單張彦衡。
申絢,以都摠府言啓曰,臣與副摠管鄭觀采伴直矣。觀采,以差祭蒙遞,無他行公之員,伴直無人,今日政新除授本府堂上,竝卽牌招,以爲推移入直之地,何如?傳曰,允。
傳于徐美修曰,政廳承旨推考。
傳于徐美修曰,望筒遲滯,政官推考。
以吏曹參議趙得永再牌不進罷職傳旨,傳于徐美修曰,更以推考傳旨書入。
洪羲運,以弘文館言啓曰,本館上番校理臣李基慶,以社稷祈穀大祭祭官,今日議政府肄儀時,晝仕出去之意,敢啓。傳曰,知道。
洪羲運,以禮曹言啓曰,卽接成均館所報,則來二月初八日別試文武科初試,卽文廟釋奠祭受香日,居齋儒生,俱在差祭,難以赴擧,合有變通之道云矣。日子之相値,誠如所報,初試擇日,不可不退定,故令日官池景興更爲推擇,則同月十一日爲吉云,以此日知委擧行,何如?傳曰,允。
洪羲運,以禮曹言啓曰,卽接奉常寺所報,則貞純王后練主,來正月初十日畢造成云。依前啓下,本曹堂上,與奉常寺都提調,眼同奉審後,仍爲奉安于資政殿之意,敢啓。傳曰,知道。
李羽晉,以戶曹言啓曰,曹中各樣物種歲末遺在,例於十二月初一日修正,以其時本曹判書有故,限內不得擧行矣,今始別單書入之意,敢啓。傳曰,知道。
李羽晉,以戶曹言啓曰,每朔末,本曹郞廳監察,眼同錢穀各司摘奸後,有無事形止啓聞,自是前例,而去十月十一月朔,則本曹判書有故,不得擧行,今朔則例於二十五日封倉矣。期日已過,恐不必別爲摘奸,待來朔末,循例爲之,何如?傳曰,允。
李羽晉,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
申絢,以兵曹言啓曰,來丙寅年各處頒給信漢符別單及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
申絢,以備邊司言啓曰,頃因全羅監司沈象奎狀啓,興德反逋穀,限年徵捧,甲寅·丙辰舊還,待明秋收捧之意,覆啓行會矣。卽見統制使柳孝源狀啓,則以興德所在本營餉穀中,甲寅·丙辰舊還,癸亥·甲子,自該邑或折半或全數準捧報勘,其外新還,亦爲逐年準捧矣。今年四月,該縣監申大儞,忽以本營所管之穀,全歸之虛勘反作,使莫重餉穀盡欲乾沒。該道狀請,雖因該縣虛反之報,且値失稔之時,急於軫恤,不遑他顧,豈以年復年,準勘之穀,諉之虛反之科?本營穀三千六百餘石內,三千二百餘石,入於虛反,時留實數,不過爲二百餘石者,揆諸事理,誠極驚駭,新舊守令,該道臣已爲請勘,無容更請,而餉穀自別,請令廟堂稟處矣。興德逋還徵捧之限年,或待明秋,雖因該道之狀,已有所覆啓,而今以帥臣狀辭觀之,則甲寅·丙辰舊還,癸亥·甲子,已爲準捧,新還亦爲逐年準捧,而今忽全歸於虛勘云者,誠甚訝惑。分付該道道臣,其間委折,使之登聞後,更爲稟處,何如?傳曰,允。
申絢,以備邊言啓曰,卽見補土堂上權常愼狀啓二度,則以爲寧陵來龍役處浩大,依昨秋翼陵補土時例物力,錢五千兩,令某衙門區劃,看役校吏·工匠及役軍等料米,隨所入,以本州大同米,姑先推用,達古木九百箇·杻抹木,自三軍門進排,抹木三千一百七十箇,三軍及畿營進排,空石一萬四百立,戶曹·三軍門·摠戎廳·畿營進排,鐵器械·雜物,則三軍門進排,用後還下,相地官·奏時官,令該司定送,而英陵白虎役處物力,錢先以三千兩劃下,空石·㭑木·器械·雜物進排等事,亦依翼陵補土例施行,而兩陵事役,雖是局內,推移無路,各項物種及相地官·奏時官等節,各爲磨鍊之意,竝請令廟堂稟旨分付矣。兩陵役處,若是浩大,容入物力,無他推移之道。事役則莫重,經用則枵然,誠爲切悶,分付兵曹及禁·御兩營門,於其所請,限六千兩,參以錢木,使之分當擧行,而至於工匠·校吏料米,一依他都監例,使之取用於區劃物力中。所入木物,自京輸送,終甚有弊,分付該道道臣,就附近産本邑,分數卜定輸送,空石·鐵器械進排等事,相地官·奏時官定送事,竝依狀請施行,何如?傳曰,允。
李羲甲,以禁府言啓曰,保放罪人金魯正·金履禮·金基彦等,還囚議處以入之意,敢啓。傳曰,知道。
李羲甲,以刑曹言啓曰,因兵曹啓辭,繫傳漏鼓罪人梁鎭國·姜守得,各嚴棍二十度後,移送秋曹,照法嚴繩事,命下矣。取考律文,則大明律越訴條有曰,擊登聞鼓申訴而不實事重者,杖一百徒三年。梁鎭國·姜守得等,依此律,各決杖一百後,梁鎭國江原道扞城縣,姜守得黃海道長連縣,竝定配所,卽爲押送之意,敢啓。傳曰,知道。
李羲甲,以刑曹言啓曰,因捕盜廳罪人朴盛麟捧供啓目判府內,當初非不知厥漢之虛誕,而今見對質所供,皆誣告希覬自服,常漢之構誣朝臣,可謂變怪,論其罪犯,反有甚於闕門外放聲之罪,移送刑曹,依律施行,孔·白兩漢,別無可罪之端,放送事,判下矣。謹按律文,則大明律訴訟條有曰,擅入長安等門內,叫訴冤枉涉虛者,杖一百充軍。大典通編訴冤條有曰,吏民誣告其觀察使者,杖一百流三千里。名例云,二罪俱發,以重者論。朴盛麟段,從重論,杖一百後,流三千里定配於全羅道興陽縣,卽爲押送之意,敢啓。傳曰,旣有大臣筵奏,此草記置之。
申絢,以訓鍊都監言啓曰,今十二月二十八日·二十九日年終放砲時,次知將官·將校姓名及兼別破陣等容貌·年歲·器械數爻,別單書入之意,敢啓。傳曰,知道。
禁府照目粘連,四館所官員沈厚鎭矣本府議啓內,親臨試取時,不能檢飭多士,致有紛還之擧,揆以事體,誠極駭然。以此照律罪,笞五十收贖,解見任別敍,私罪奉敎依允爲旀,功減一等爲良如敎。又照目粘連,雲山郡守李栻矣本府議啓內,觀此所供,勅需之虛留,稱以待秋充補,勅監之歛錢,諉以擧皆厭避是白乎乃,許鄕捧錢,自有禁令,倉穀勅錢,尤係法外。今以歸屬之有處,欲爲發明之端,而擅歛之罪,自有當律是白遣,至於贖皮·採金兩條段,事極鄙鎖,語涉漫漶,而視諸上項所犯,猶屬細故,以此照律罪,杖七十收贖,告身盡行追奪,徒一年半定配,私罪奉敎依允爲旀,功減一等爲良如敎。又啓目粘連,向前金基彦段,鄕任之特差,或因當役願納,或因民訴酬勞是如爲白乎乃,繡啓旣是臚列,則其見瞞奸猾,矇不禁察之罪,在所難逭是白遣,金履禮段,新鄕冒錄,自有飭禁,而爻勅時許入三人,以補勅需者,終難免襲謬之罪,竝只以此照律,何如?判府啓,依允。又啓目粘連,向前申綋·黃相轅·李應會·田德顯等亦,觀此所供,或稱邑例所在,或稱歸屬有處,逐條分陳者,與繡啓臚列,多有參差之端,其在覈審之道,有難遽議勘處,竝令該道道臣,詳査狀聞後,稟處,何如?判府啓,依允。又啓目粘連,向前李應植·趙雲程等亦,敢於取小之時,有此借射之擧,事極無嚴,竝只以此照律罪,何如?判府啓,依允。又啓目粘連,向前金魯正亦,決訟捧賂,富民差監,謂有指的之端,欲爲分揀之計,而還政則色庫偸弄,慢不檢飭,獄囚則防守不嚴,致此逃失,揆以法意,極爲痛駭,以此照律,何如?判付啓,依允。又啓目,守門將金錫斗原情云云。傳旨內辭緣,泛稱遲晩,刑推得情,何如?判府啓,除刑推議處爲良如敎。又啓目,長湍府使成範鎭原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判府啓,依允。
兵曹啓目粘連,觀此平安道淸南暗行御史洪秉喆書啓,則本道兵使吳毅常段,本營臥還,雖曰積年之謬例,昨年捧糴時,俾受枕錢七庫臥還,每石所捧。爲一兩二錢,合錢四千一百十六兩內,或除給倉屬,或頒之幕任,餘在二千七百六十兩,竟歸私橐是如爲白乎旀,他道沿路黃海兵使曺命楫段,濟女之率畜,有違國法,幕府之專擅,胡致積謗?六千兩染脂,襲謬於臥還,二百金犯手,取剩於支勅,營繕濫捧,民怨載路是如爲白有臥乎所,兩道臥還,雖曰襲謬,所捧之錢,不爲推給民間,或歸私橐,或云染指,其在重還餉杜後弊之道,不可置而勿論,而曺命楫之濟女率畜,幕府專擅,犯手支放,營繕濫捧,尤駭聽聞。平安兵使吳毅常,黃海兵使曺命楫,竝令該府拿問處之爲白乎旀,本道邊將中兔城僉使崔載坤段,愛養軍卒,謹守嶺阨,捐出殘廩,蠲除重役,木碑遍路,頌聲盈耳,有此美政,合有褒賞是如爲白有臥乎所,以此殘鎭,捐廩蠲役,盡心職事,蘇弊是先,極爲嘉尙,似當施以陞敍之典是白乎矣,係于恩賞,臣曹不敢擅便,上裁敎是白乎旀,本道中軍虞候·邊將,沿路虞候·邊將等段,別無優異之績,亦無顯著之疵,竝只置之,何如?判府啓,依回啓施行爲良如敎。
李羲甲,以禁府言啓曰,時囚罪人李栻,杖七十收贖,告身盡行追奪,徒一年半定配,照律公事判府內,依允,功減一等事,命下矣。李栻,功減一等,杖六十收贖,告身盡行追奪,江原道鐵原府豐田驛徒一年定配,而以議啓內辭意,具罪目,依例發遣府羅將,押送配所,何如?傳曰,允。
李羲甲,以禁府言啓曰,平安兵使吳毅常,黃海兵使曺命楫,竝令該府拿問處之事,傳旨啓下矣。吳毅常·曺命楫,俱在任所,依例發遣府都事,交龜後竝拿來,何如?傳曰,待待命拿囚。
兵曹啓目粘連,觀此平安監司李勉兢狀啓,則平壤城堞,在在頹圮,軍器太半朽傷,城堞單,始自今秋,經紀修築,軍器什物,方張重修,專委臣營,中軍李榏,俱未告竣,意外經遞。旣始之役,若付生手,則難期成就,同中軍李榏,今姑仍任事,令該曹,稟處亦爲白有臥乎所,本營以西門鎖鑰,陰雨之備,尤宜自別,而城堞·軍器之修補,一時竝擧,守責於中軍,則勢難付諸生手,依狀請,平安監營中軍李榏,許令仍任,何如?判府啓,依允。
刑曹參判李肇源,參議金蓍根等疏曰,伏以臣等待罪刑憲,伏奉掖隷勘處之命,竝與不犯者而出付攸司,同律嚴繩。臣等相顧攢歎,有以仰徵前杜後之聖念,而愚迷昏錯,不能周思,元犯以外諸人,無論不犯與犯者,只知一體杖治之爲同其律,不比首犯刑配之嚴其繩,不自覺其聖意之未體,懲勵之不嚴,論其所失,合置何辟?伏蒙聖度包荒,誅罰不加,而罪止薄罷,臣等銜恩訟愆,靡所自措。曾未有日,旋蒙宥敍,還職如舊,罰未稱罪,恩反曲至,臣何敢徒恃寬容之渥,恬若無故之人,揚揚冒應,重犯無忌憚之科也哉?玆敢冒陳衷懇,仰瀆崇嚴。伏乞聖明,察臣罪之未勘,諒臣言之非飾,亟加威罰,以昭法紀,千萬幸甚。臣等無任云云。答曰,省疏具悉。卿等勿辭行公。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹長官除夕單子問安。答曰,知道。
申絢,以備邊司郞廳來言,今日賓廳日次,而孝安殿親祭齋戒相値,不得來會之意,敢啓。傳曰,知道。
李羲甲啓曰,行大司憲李直輔,執義宋穉圭,掌令李之珩在外,掌令李廷輪,持平許暕未肅拜,持平李游夏差祭,監察茶時之意,敢啓。傳曰,知道。
傳于洪羲運曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
傳于徐美修曰,守令·邊將·初仕人留待。
傳于徐美修曰,守令·邊將·初仕人入侍。
洪羲運啓曰,臣馳詣文禧廟,奉審摘奸,則祭井不善修治,樽所亦欠精滌,當該典祀官,所當重勘,而本院請推之外,無他可施之罰,何以爲之?敢稟。傳曰,令該府拿處。
申絢啓曰,卽者兵曹郞廳來言,明日朔祭親行時,別侍衛不可不備,而行判書金思穆受由,無以進參云,何以爲之?敢稟。傳曰,令次堂擧行。
申絢,以都摠府言啓曰,來正月初一日孝安殿朔祭親行時,侍衛·寶劍,當爲備員,而副摠管金啓洛差祭,都摠管金文淳·韓晩裕,副摠管趙德潤·李元采未肅拜,李溏有身病,侍衛·寶劍,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。竝許遞,令該曹口傳差出。
兵曹口傳政事,以洪明浩·洪義謨爲都摠管,閔耆顯·李肇源·李健秀·李孝承爲副摠管。
傳于申絢曰,出宮門路,以協陽門爲之。
傳于申絢曰,侍衛軍兵毛具。
洪羲運,以成均館大司成意啓曰,每歲末圓點準點人,別單書入事,曾有定式矣。依定式,當年條準圓點儒生,別單書入之意,敢啓。傳曰,知道。
申絢,以兵曹言啓曰,今十一月各廳堂下武臣朔試射,依定式,停止之意,敢啓。傳曰,知道。
慶尙監司金羲淳疏曰,伏以臣於前後屢申控辭,瀆擾已極,罪戾冞積,而聖明寬假,不加譴何,降以恩批,輒示開諭,無狀賤臣,何以得此?且感且悚,不知所出,自顧義分,固當屛息靖處,以俟處分而已。宜不容復事煩溷,以重無嚴之罪,而抑臣之區區情私,有不敢自外於聖明,輒復號籲焉。臣有慈母,衰暮之齡,恰已滿七耋,而臣之南來,官有厚廩,以供以養,延暮景於桑楡,伸至情於烏鳥,此莫非聖明賜也。子母頌恩,銘鏤在肺,而第玆嶺之外多暑,不竝以北,再暑玆土,盡室病矣,而老人將理,尤難以節,寢食失寧,痰火成眩,試投藥餌,雖獲暫安,少愆調護,輒致昏頓。顧臣憂灼之私,他不遑念,至若臣所管軍民之重,簿書之煩,顧自何如也,而乃不能專意句當,曠淹居多,憂恐之極,添一大何,而前此疏中,未及仰暴者,誠以臣難冒之私義。已蒙聖明之所畢燭,則雖非有如許情理,庶或早爲之區處故耳。訖于今盤礴不去,豈臣之所敢自料,而秋節已屆,涼意斗生,倘許及此時將母踰嶺,好還京輦,則臣母病情,庶得以少蘇,此臣之日夕顒祝焉者,而在聖明推孝之政,亦宜有終始卒惠之道矣。況今封部之內,始旱終雨,槪論豐儉,列邑雖不齊,迎送之節,不至可憂。且報瓜之期,月已迫矣。宜去之端,不可以一二數,玆敢披瀝衷懇,仰干崇嚴。伏乞聖慈,俯賜矜諒,亟許鐫解,以幸公私,不勝大願。臣無任云云。答曰,省疏具悉。所請依施。
今十二月二十九日辰時,上御熙政堂。守令·邊將·初仕人入侍時,行都承旨徐美修,同副承旨申絢,假注書朴宗璜,記事官徐淇修·鄭觀綏,驪州牧使金孝建,旌義縣監邊景祜,鏡城判官韓羲運,慈仁縣監鄭日泰,坡州牧使李謙會,三和府使徐有鳳,通津府使吳應常,平山府使尹致儉,豐川府使具縉,富寧府使沈鐮,三水府使李昌培,穩城府使權琇,長津府使韓泳,龍川府使洪致範,熊川縣監李益懋,求禮縣監鄭宅信,明川府使李光永,瑞山郡守鄭煥宗,南海縣監蔡翼永,萬頃縣令李周虎,蔚珍縣令安國衡,文化縣令沈能述,永柔縣令吳敏常,砥平縣監南履正,德山縣監尹謙圭,永春縣監洪鼎簡,海南縣監南志彧,以次進伏。法聖僉使李文協,荏子島僉使安德恒,平薪僉使金慶完,龜山僉使崔宗佑,龍媒僉使邊鎭國,寧城僉使金潤玉,文城僉使洪履奎,兔城僉使李重恒,麟山僉使朴聖用,魚游澗僉使金履鉉,美錢僉使崔胄敎,柔遠僉使韓宗顯,楸坡萬戶申緖,從浦萬戶申在恒,智島萬戶崔致信,天城萬戶李道郁,南桃浦萬戶金鶴聲,多慶浦萬戶尹道標,於蘭萬戶片聖元,豆毛浦萬戶趙信培,馬島萬戶李重燁,助泥萬戶洪成源,越松萬戶李泰根,寅火堡萬戶韓時大,所巳萬戶徐在赫,笠巖別將韓斗天,九月別將胡秀永,永廟坡權管洪聖益,三千浦權管文廷福,黃拓坡權管張彦衡,甲巖權管金濟雲,部將姜興弼,健元陵參奉金履祜,貞陵參奉徐有鎭,禧陵參奉黃䆃,明陵參奉李一榮,弘陵參奉朴會壽,假引儀金敦喜·吳仁昇,以次庭下侍立訖。上曰,守令中侍從幾人乎?美修曰,四人,而驪州牧使金孝建,鏡城判官韓義運等矣。上曰,韓義運,曾經臺諫乎?美修曰,曾經臺諫,而今則以吏曹佐郞爲之矣。上曰,邊將則依前立庭下,而其中邊地防禦使及有履歷邊將皆陞伏,法聖僉使李文協陞伏。上曰,守令進前,奏職姓名。驪州牧使金孝建等,奏職姓名。上曰,徐有鎭誰也?美修曰,臣之五寸姪矣。上曰,黃燾,前以入格儒生入侍乎?燾奏曰,先大王朝,一次待令矣。上曰,當宁不入來乎?燾奏曰,不得入侍矣。美修曰,熊川縣監李益懋,奏對之際,做錯非細,推考,何如?上曰,依爲之。出擧條上命退。孝建等先退。上曰,邊將一人式各奏職姓名。荏子島僉使安德恒等,各奏職姓名退出。上曰,初仕引儀,職姓名後臚唱,而東西唱各爲之,可也。假引儀金敦喜等,各臚唱。上曰,唱聲漸微,高聲奏之。唱訖退出。美修曰,刑曹參判李肇源,旣入闕中,兼帶同經筵,不爲肅謝,直爲出去,事甚未安,推考警責,何如?上曰,依爲之。出擧條絢讀公事判府訖。上命退,承史以次退出。
